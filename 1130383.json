{"id":"1130383","title":"偈颂一百零一首","dynasty":"宋","author":"释慧性","text":"万叠峰峦秀，清虚杳霭间。跨门一句子，拟议隔重关。指天指地，有甚巴鼻。目顾四方，不知失利。累及后代儿孙，以此递相钝置。电激雷奔，以毒攻毒。撒土抛沙，拗直作曲。个里翻身控角弓，谁能背手抽金镞。不知立处高多少，回头四顾白云低。等闲移步毗卢顶，拽转南辰安向西。要入牯牛队，还披水牯皮。全身行异类，拽杷又牵犁。行尽迢迢路，无山不是家。跨门一句子，拟议隔天涯。有语中无语，达磨九年空面壁。无语中有语，空生岩畔花狼藉。南斗八，北斗七。哑却我口秃我舌，明眼衲僧难辨别。今朝撒向诸人前，须弥灯王笑不彻。天寒日短，三平二满。虎咬大虫，雄鸡生卵。言发非声，舌头无骨。色前不物，狐狸恋窟。新梅雪里依稀拆，爱日窗前迤逦长。漏泄东君好消息，分明遍界不能藏。但得到家田地稳，更无佛法可商量。乌牙绝顶，结制安居。包罗万有，吞却十虚。切忌从它觅，迢迢与我疏。往来无间，动静一源。瞥然而往，瞥然而还。大方无内无外，管甚新年旧年。归来偃卧青松下，只这些儿妙不传。方挹新春，又迎朱夏。山不为高，水不为下。梅雨连绵，虚空贴卦。浸烂石乌龟，黄梅添话把。乌牙峰顶浪滔天，犀牛扇子增高价。秋风清，秋月白。雁过长空，蝉噪庭柏。踢出铁昆崙，大机要顿发。好肉剜疮，觑著即瞎。隔山人唱太平歌，元是胡笳十八拍。爽气生襟袂，清飙袭四维。白云抱幽石，冷淡更清奇。玲珑八面自回合，峭峻一方谁敢窥。毒蛇头上能揩痒，正是吾家跳灶儿。窃得这些穷伎俩，白拈手里觅便宜。万仞崖头独足立，头长三尺知是谁。十五日已前，一冬二冬，叉手当胸。十五日已后，背手抽金镞，翻身控角弓。正当十五日，风从虎兮云从龙，抬眸鹞子过辽东。春行万国春无迹，腊雪消残始见功。头头应现，处处流通。木马泥牛吼，花柳撼春风。春山青，春水绿。草茸茸，花簇簇。若能丧尽目前机，便见庐山真面目。元宵正月半，是处金莲现。贪看灯明佛，蹉过新罗箭。闪电光中，聊通一线。法社栋梁，丛林纲纪。全杀全活，建立宗旨。双放双收，总在这里。虎啸风生，龙吟雾起。大家扶起破砂盆，无限清风来未已。句中句，绝露布。闪电里，分缁素。向上一路滑，壁立万仞崄。石火电光钝，定乾坤句错。水牯牛常甘水草，麒麟只有一只角，千手大悲难摸索。主中宾，宾中主，南山大虫元是虎。踢起眉毛著眼看，闪电光中急荐取，发机须是千钧弩。知有底人，眼中著屑。尽底掀翻，只得一橛。堪笑巴陵老古锥，解道银椀里盛雪。归宗见成行货，别无单传心要。二时展钵开单，逐日痾屎送尿。饥餐渴饮一般，露柱灯笼大笑。毗婆尸佛早留心，直至而今不得妙。风萧萧兮疏林叶落，月皎皎兮虎啸猿啼。或闻或见，或悟或迷。会与不会，脱体全提，鼻孔元是向下垂。一叶落，天下秋。一尘起，大地收。明明祖师意，明明百草头。相头买帽，看楼打楼，更嫌何处不风流。秋色连天净，秋花满地香。圆通门大启，切忌错商量。丹霞烧木佛，院主眉须落。两个无孔铁锤，彼此将错就错。焦砖打著连底冻，笑它普化摇铃铎。雪覆千山，孤峰不白。突出难辨，觑著则瞎。铁树花开，冰河焰发。不萌枝上月三更，切忌龙门遭点额。摇唇鼓舌，展事投机。千佛出世，不通忏悔。焦巴焦巴，有叶无丫。长天秋水，孤鹜落霞。归宗无法可商量，独掇单提不覆藏。有问西来端的意，天寒日短夜偏长。指天指地独称尊，搅动乾坤海岳昏。自从赚杀人无数，直至而今无脑门。雨过长空，檐头滴滴。觌面相呈，人信不及。信得及，万古长空元不湿。一即一切，一切即一。拈青玉峡，向焦螟眼中。撮大地来，如粟米粒。会则事同一家，不会则知我受屈。独标万象，物外宣扬。天长地久，地久天长。无作无为，无说无示。可以济群，类统万邦。同六虚，融三际，此是吾家第一义。瀑布悬崖落半空，等闲平步广寒宫。乘时坐断孤峰顶，千圣从教立下风。祖祢不了，儿孙遭累。祝著磕著，无处回避。不辞礼拜烧香，也要递相钝置。作家炉鞴，本分钳锤。不用埋兵施陷虎，白拈手里觅便宜。喝散白云，穿开碧落。一步阔一步，一著高一著。未举先知孰与论，掀腾海岳动乾坤。崄崖句里翻身转，盘走珠兮珠走盘。一真含法界，大用等虚空。千祥如雾集，万善若云臻。用祝吾皇无量寿，天高无极地无穷。郊原雨过，春日熙熙。桃红李白，发最上机。哑却口，落尽眉。就中一曲江南好，芦管迎风撩乱吹。声前一句，十方显露。佛祖不知，衲僧罔措。万壑千岩，云霞锁雾。洞然明白，觌面分付。雁影落寒潭，孤舟横野渡。毗卢师，法身主，纵夺临机些子许。目前分付与阿谁，踢起眉毛急荐取。去圣时遥，人多懈怠。逆则生嗔，顺则生爱。不嗔不爱，东海剪刀，西番布袋。解脱门头紧著关，休誇铺席无人买。脑后见腮，和赃捉败。一番秋雨一番凉，道路无尘野菊香。翻笑昔年陶令尹，攒眉归去错商量。恁么不恁么，破镜不重光。若把拈花微笑是，切忌将奴唤作郎。鼓没弦琴，吹无孔笛。共乐尧年同舜日，达磨九年空面壁。久雨不晴，才晴又雨。阴阳交泰，万物得所。明明百草头，能为万象主。觌面相呈，切忌莽卤。秋风离离，秋色依依。秋云淡伫，秋月分辉。篆不彫之心印，状似铁牛之机。阿呵呵，力咄希，再三捞摝始应知。月挂长空，孤峰独宿。幽鸟数声清，白云断处续。佛眼难窥，拗直作曲。羚羊挂角绝踪由，无限清风生八极。是句亦刬，非句亦刬。瞒瞒顸顸，生铁门限。如斯出世为人，瞎却衲僧正眼。子细捡点将来，也是徐六担板。瞿昙夜半见明星，碓觜挑开眼里筋。四十九年无畏说，至今错认定盘星。将头不猛，带累三军。曹溪波浪如相似，无限平人被陆沈。草离离，烟漠漠，雨如膏，云如鹤。说了也，错错错。五老峰高彻骨寒，野猿啼断山月落。天得一，地得一，王得一兮无等匹。一得一，又何必，闪电光中加霹雳。朝来细雨洒危层，八面风清照红日。大包无外，细入无间。内外绝瑕疵，古今无背面。森罗万象影中藏，四圣六凡光里现。分明常在诸人前，未审诸人见不见，铁壁银山通一线。雪埋松径，梅著寒梢。露裸裸，赤洒洒，独孤标。寒山逢拾得，抚掌笑呵呵。初三十一，中九下七。更不囊藏，当阳拈出。一气转洪钧，八方开寿域。心月孤圆，清光皎洁。吞尽十方空，银椀里盛雪。本光瑞如此，笑倒灯明佛。本犀花散一山秋，更约清风作胜游。笑傲幽香翻叶底，西来祖意在枝头。没回互，兴悠悠，辽天鼻孔齐穿却，更嫌何处不风流。杀人刀，活人剑，劈破虚空成两片。千妖百怪尽潜踪，万象森罗光影现。艾人与门神，端的见不见。拄杖子聊通一线。有结有解俱错，到底无绳自缚。一夏九十日终，个个眉须堕落。入水长人，填沟塞壑。相逢只解那斯祁，明眼衲僧休卜度。才开口又成剩语，不开口又成增语，发机须是千钧弩。草店家风别，翻云又覆雨。若是陶渊明，攒眉便归去。松萝影里，积翠堆中。白云为盖，流泉作琴。只影独标岩上月，不知那个是知音。耳卓朔，头蓬松，抬眸鹞子过辽东。言语动用没交涉，非言语动用亦没交涉。倾肠倒腹，为楔出楔。哑却我口秃却舌，明明万里一条铁。点捡将来，罪过不少。只凭拄杖，一切靠倒。掀翻四大海，踢倒须弥卢。心粗胆大，少实多虚。夜见明星曾落节，儿孙随后受涂糊。木落高秋玉露垂，慎终追远又思惟。无端一世灭胡种，累及儿孙说向谁。哑却口，落尽眉。牵犁拽杷，带水拖泥。顺捋虎须拈蝎尾，白拈手里觅便宜。家肥生孝子，谁是五逆儿。呜咿，呜咿。秋露春风消息在，不知谁荐上头机。喝散白云，穿开碧落。须弥灯王，无处摸索。深藏古寺老垂垂，冷暖相谙只自知。不谓使符相苦逼，依然拽杷又牵犁。开门待知识，知识不来过。开口不在舌头上，伫看平地起风波。佛祖大机，目前密布。主中宾，宾中主。云从龙，风从虎，发机须是千钧弩。岁尽年穷，无可不可。烹露地牛，烧榾柮火。野菜只添一箸油，满钵和罗唯一饱。笑傲烟霞，白云风拂。韶阳一曲自高歌，困来一觉和衣倒。浅种深耕得自由，珊瑚枝头日杲杲。东村王老夜烧钱，打著南边动北边。赤骨历穷誇富贵，日高三丈尚憨眠。穹窿山里老于菟，一点圆明烁太虚。八角磨盘空里转，寥落林泉意自殊。超物象，绝名模，将为胡须赤，更有赤须胡。一人道有一人无，正令全提肘后符。昨夜虚空开口笑，石人吞却洞庭湖。离四句，绝百非。一言已出，驷马难追。一任金乌东出，徒教玉兔沈西。千钧之弩，不为鼷鼠而发机。春雨如膏，春云如鹤。客从天外来，正是魔王脚。阃外威权，麒麟一角。转身一拶验来端，外道天魔俱胆落。春山青，春水绿。春雨濛濛，春花簇簇。春光满目画难成，春风万里何拘束。肥马辘辘，瘦马辘辘。日逐忙忙等闲过，些儿毒气谁轻触。今朝四月初一，万像难逃影质。马祖升堂，百丈捲席。秘魔擎叉，鲁祖面壁。唤驴作马，虾跳不出。麒麟一角尖，乌龟三眼赤。云收天际，杲日当空。坐立俨然，如何通信。自是不归归便得，五湖烟浪有谁争。八还正眼顶门开，悟得门门有善财。要识九旬行道处，薰风依旧自南来。不与万法为侣，咬定牙关错举。西江吸尽铁船浮，活提狞龙和角煮。倒骑佛殿出三门，翻手为云覆手雨。兔马有角，牛羊无角。智不到处，切忌道著。拈得鼻孔还失却。相见不扬眉，雷轰闪电迟。知音才侧耳，拟议落便宜。威行阃外，瞥转机轮，大千捏聚一微尘。息庵去世肉犹暖，五逆还它五逆儿。海涌峰头行正令，白拈谁敢觅便宜。金刚圈，栗棘蓬。拈来便用，耀古腾今。格外知音才领略，四方八面起清风。无语中有语，名曰死句。有语中无语，名曰活句。可谓剜肉作疮，皮穿骨露。举不顾，即差牙，闪电光中走乌兔。十五日已前，风吹不入。十五日已后，水洒不著。正当十五日，月中仙桂和根拔，海底泥牛把角牵。天寒人寒，大家在这里。洗面摸著鼻，吃茶湿却觜。向上还有事也无，韩信临朝底。庐山华藏太湖滨，碓觜挑开眼里筋。来趁寿宁炉灶热，大千独步见鹏程。智不是道，心不是佛。辊雪峰毬，舞道吾笏。二月春过半，园林一样新。傍花看蝶舞，近柳听莺吟。远客来相访，还曾悟此心。林郑珍，井底种林檎。今年桃李贵，一颗直千金。观音菩萨将钱买糊饼，放下元来是个馒头。相席打令，看楼打楼，不风流处也风流。燕语莺吟，俱谈实相。春风吹动桃李花，淡烟疏雨笼青嶂。切忌起模画样。归宗事理绝，日轮正当午。布袋放憨痴，猫儿捉老鼠。若人会得，超佛越祖。"}