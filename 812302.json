{"id":"812302","title":"赠李映碧先生二首","dynasty":"清","author":"汤斌","text":"早年登朝宁，端笏拜彤闱。抗疏表孤忠，旭日丽黄扉。维时甘陵部，南北势相违。正色两不阿，岳岳世所希。元祐盛名贤，党论多是非。玄黄未息战，国是将安归？唯有哲人在，秉道还识几。石室留谏草，梦回尚依稀。鲁国遗经火，口传赖伏生。九十秦博士，典谟赖以明。文献岿灵光，斗杓示景行。著述藏名岳，大义何峥嵘。虎观待鸿儒，丹诏下江城。老年难走趋，岂敢抗弓旌。抽书授使者，卷轴满巨籯。白云封岩谷，时闻鸾凤声。"}