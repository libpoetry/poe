{"id":"687743","title":"爱石洞老师南山花也北山花之句有千万古潇洒之趣亦效少参数语","dynasty":"明","author":"庄昶","text":"红紫千般绕洞斜，溪云花也洞云花。山河影里虽殊相，太极圈中是一家。泉水各溪都有月，青天无处不同霞。更须与佛閒分辨，识得鸢鱼意便佳。看得乾坤睡是佳，与公山簟各铺霞。饮乾玄酒方高量，吟到无诗始作家。梦里功名云过影，指间富贵槿开花。东溪醉倒西溪醉，枕遍秋根老树斜。"}