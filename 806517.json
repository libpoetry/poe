{"id":"806517","title":"水龙吟二首 其二","dynasty":"清","author":"蒋士铨","text":"何人剪取吴淞，拖蓝脱写春江本。山眉翠展，浆牙花绉，木兰安稳。风响菰蒲，波鸣?盎，远天无尽。念少年游泳，钓床渔具。触惹处便难忍。回首故园樱笋。被东风、水乡牵引。绿杨堤外，饧箫粥鼓，清明天近。碧涧香芹，银刀鲜鲫，梦归无准。问当时、渔弟樵兄，且未许先生隐。"}