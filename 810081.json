{"id":"810081","title":"高阳台　顾羽素女史绿梅影楼填词图羽素为无锡顾蕳塘孝廉之妹","dynasty":"清","author":"张祥河","text":"拂水安弦，邀云卷幔，吹来玉笛无声。攀摘高寒，妆楼一带香横。春风词笔垂垂古，有簪花、格自天成。夜蟾明，不信仙居，不傍瑶京。频呵冷蕊愁何许，但清攸韵写，瘦共诗评。倚遍筠枝，回阑直恁心盟。臣才不及应渐左，算闺中、赋茗还能。记曾经，飞雪江南，梦绕山青。"}