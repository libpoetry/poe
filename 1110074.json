{"id":"1110074","title":"小港书事三首","dynasty":"宋","author":"吕南公","text":"破屋照山坰，山民问笔耕。日无宾接戏，夜厌鼠横行。被服烟埃色，呻吟老病身。不知齐鲁士，甘此欲何成。沟涧横三面，冈峦匝四隅。满门牛宿留，刺耳鸟喧呼。造请难通谒，经过易失途。锄犁有馀暇，歌鼓宴官奴。梦想惊冠盖，糟糠继祖孙。多财新得友，善讼旧成婚。策士吞并说，门风楚挞痕。饮酣尤壮浪，潜听亦消魂。"}