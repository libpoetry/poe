{"id":"959616","title":"大寒呈张太博","dynasty":"宋","author":"郑獬","text":"寒风怒蓬勃，排户入吾室。沙灰涨天黑，白日赤黄色。捉衣拥肩坐，心脾寒憀慄。须臾天气变，阴黯如涂漆。跳空雨雹飞，四走珠玑出。数子方叹惊，共怪天公逸。先生携书来，昂颐杖飞策。乃召二三子，环坐与之席。呼童令取酒，盘饤杂梨栗。酒行寒气除，春阳生四壁。先生说大义，驰骛何纤悉。洞彻人精神，两耳飞霹雳。老语植根节，九牛不可屈。尧眉与舜目，缅若曾相识。如当夜黑中，光耀见赤日。退思圣贤业，所积在劘剔。韦皮画山龙，块泥亦瓦砾。人固有识智，非如物之植。而不自刻苦，昼夜如刀尺。年齿方壮健，男儿宜努力。方今太平民，尚未获苏息。谁能拱两手，看人树勋绩。"}