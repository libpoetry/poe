{"id":"688358","title":"弘治辛亥五月廿九日世赏内翰访余于行台因留小酌联句二首","dynasty":"明","author":"江源","text":"霁月光风满柏台，一襟清思为君开。阶前凤尾初抽叶，帘外龙鳞半覆苔。四面浓云将雨至，数声峦鸟送青来。酒阑还忆十年事，好似庐生梦正回。福星三月照分司，学士辉光复过之。翰墨林中瞻北斗，风云会里是佳期。虔州怀古诗逾壮，螺浦生才气独奇。如此好怀如此景，杯行到手莫教迟。"}