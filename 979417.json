{"id":"979417","title":"次韵和赵令佥防禦春日感怀","dynasty":"宋","author":"晁补之","text":"春塍雪消龟兆坼，冻柳冰蒲俱好色。走马城东眼乍惊，可怜前日非今日。结交从古天地间，百年谁见一人閒。王城尘土化衣袷，五鼓驱车休夜阑。况我崎岖二三子，圣恩释累从瓯蛮。雄豪久铩酒量窄，耎懦新长诗辞悭。王孙物外有高兴，数携王赵两红颜。上书自去千牛卫，挂席欲过三神山。灰馀方烈灶下响，雾廓初见岩中斑。醉吟谁共可怜春，江南太守旧诗人。赓酬不减笙磬答，秀发更为烟霞新。万卷藏书韦杜曲，忆子陈诗一言足。得意鲈鱼故未餍，多情桃叶应相逐。努力閒平盛世名，归及春风双鬓绿。"}