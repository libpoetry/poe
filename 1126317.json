{"id":"1126317","title":"谢彭大夫惠寒山诗三首","dynasty":"宋","author":"曹勋","text":"老彭临安来，惠我以寒山。尽是化导意，更无一句閒。顿驱迷误心，尽置针石间。久久得受用，谁畏凋朱颜。人生大块内，徒以蚁旋磨。不有明眼人，何能知己过。直指识自性，老甑必破堕。身诗忽兼忘，嘉惠天来大。平生为物役，年纪积渐老。不省这个意，老得越颠倒。自读二诗来，迷云扫空照。为我谢彭翁，且喜无烦恼。"}