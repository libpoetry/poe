{"id":"508450","title":"耕乐翁","dynasty":"明","author":"倪谦","text":"春风动阡陌，万汇俱欣欣。负郭数顷田，及时耕且耘。朝带西畴雨，暮拂东皋云。芃芃长禾黍，不辞沾体勤。妇子事晨馌，羹藜芼香芹。日入荷锄归，远下牛羊群。山村四五家，鸡犬声相闻。秋成共收穫，遗秉何纷纭。但见仓庾盈，孰知尘世氛。瓦盆注新绿，畅饮总成醺。醉来歌击壤，此乐宁可云。嘅慕鹿门老，永怀盘谷君。斗酒欲相劳，银鱼未能焚。"}