{"id":"664911","title":"天寿山三十韵","dynasty":"明","author":"夏良胜","text":"列圣联宾驭，开山閟玄灵。熊罴俨象魏，喉嗌限边庭。文皇主万国，武略呵六丁。南天立斧扆，北漠空毡屏。诏檄靖氛祲，弧矢威麋泠。仁宗薄世祚，章帝垂遥青。文人号宣朗，载籍辉繁星。英庙驻狩辙，策士惊羸瓶。穹庐覆真主，臣妾居靡宁。回天入缵服，杰阁图渠形。两朝定主鬯，多难携常经。外蛇就藩府，永巷辞严扃。殿色日炯炯，宫流夜溁溁。柴桑犬睡屋，荻藻渔翻汀。老农问旱魃，乐腊功玄冥。升平见歌舞，贤俊易岧嵉。梦觉过百岁，垣墉谁一听。风愆布后轨，剑舄分遗馨。六驾宫车晏，八音山谷停。木天元有撰，铁笔已忘硎。汉原陪翼亮，秦祀增光荧。谩记鼎湖谶，毋刊狠石铭。龙髯攀弰角，凤翥献翘翎。午夜风潜壑，霜天月在坰。虎丘干象纬，骊阜失崤泾。贱臣愧肉食，闵世随漂萍。分行拜釐祝，五云和露零。老马先主心，腐草后秋萤。长夜代烛光，冷石殊醉醒。天地有常主，断鳌撑北溟。"}