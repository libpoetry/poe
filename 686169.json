{"id":"686169","title":"得何明府京中书四首","dynasty":"明","author":"卢龙云","text":"万里书邮未易传，偶因鸿翼到南天。嵇生懒嫚年逾甚，祗向山林结静缘。畿南何地不耕桑，水旱相仍入奏章。捧檄知君趋熟道，定多奇策慰壶浆。偃息衡门岁月过，更开一径在烟萝。八行已悟题书意，且向池亭葺芰荷。缁尘在在正西风，尊酒谈天强自雄。世上几人知傲吏，敢期姓字动山公。"}