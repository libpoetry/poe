{"id":"702835","title":"詶胡小山盐台二首","dynasty":"明","author":"董其昌","text":"秀绝峨眉甲九垓，使君风采亦雄哉。忧时颇绌弘羊论，作赋谁当绣虎才。天划东南支半壁，人依冠冕重中台。省方合有輶轩记，可许侯巴问字来。江海风烟揽辔论，百城守长拜行轩。朅从绣斧临吴甸，几为闾阎叩帝阍。挟笔千秋高雪调，熬波万灶矗云屯。鱼盐岂有藏名者，莫以于旄访席门。"}