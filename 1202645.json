{"id":"1202645","title":"大江东去 寿高伯川","dynasty":"元","author":"王旭","text":"月临南吕，正庭阶、开到尧蓂三叶。风露清明钟气质，诞作人间豪杰。器宇宏深，襟灵阔远，物我俱融彻。滔滔欲海，回头一棹超越。试看南墅开尊，西池垂钓，此个情怀别。记得婆娑亭上酒，还到寿君时节。我梦登天，群仙相对，曾写长生牒。见君姓字，分明非是虚说。"}