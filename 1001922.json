{"id":"1001922","title":"代人题琼守归疆堂","dynasty":"宋","author":"曾丰","text":"前朝列圣规模大，雨露涵濡山海外。椎卉之民半冠带，恬不复它馀百载。前守诸公方略偏，藩篱漫浪耳目前。版图之地半腥膻，恬不复谁馀百年。白囊新报潢池弄，诏公借我海南重。金鼓戒严曾未动，汶阳田已归禹贡。功成不居颂者谁，乐石虽坚有泐时。亘千馀里儿童知，牢不可解去后思。归欤更了中原事，抵掌挈还河朔地。竹书不尽帛相继，回头今刻公之细。"}