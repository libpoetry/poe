{"id":"893320","title":"感旧送虞曹杨员外","dynasty":"宋","author":"宋祁","text":"曩笑长者言，感恨岁时遽。不云笑未几，倏已及衰路。却怀眼中人，落落星向曙。宁无新相知，论新不如故。夫子惠然至，适慰离群慕。缔交三十载，契阔不同处。丑老向来妍，鬓黑今也素。伐木喜求旧，谷风念将惧。我顾滥荣班，君乃叹奇数。根柢假容进，缠牵以长误。久领一麾行，江湖极沿溯。杯酒曾未款，仆夫告方具。前乐暂还衿，后戚已盈虑。丈夫固有志，膂力经世务。何必常相从，卑若堂下屦。岁满亟来旋，中朝著翔步。"}