{"id":"1111936","title":"寄何宜斋 其二","dynasty":"宋","author":"吴惟信","text":"官廨相邻古寺基，幽闲全似旧家时。惜花言语春风得，对酒心情夜月知。谈道偶留僧坐久，借书惟恐仆归迟。平生物理难齐处，读彻牺经更不疑。争期风翮上亨衢，果见移家入帝都。瓮下不能留吏部，湖边正可着林逋。高楼诗思春云远，深院琴声夜月孤。半点红尘应不到，晴梅影里醉谁扶。"}