{"id":"224219","title":"江汉·桃花门外三月头","dynasty":"宋代","author":"张埴","text":"桃花门外三月头，有美人兮眇中洲。泛呼木兰寂无语，举手相招老白鸥。白鸥见人头上笠，洒洒西江雨痕湿。足知心事两相忘，翻然飞出青蘋立。日斜何许一笛愁，西州回首望东州。春风吹水柳花落，不见鹤归江上楼。楼前青青草尺许，中有能言两鹦鹉。声声浑不说他人，祗谓祢衡骂黄祖。"}