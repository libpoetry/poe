{"id":"1121941","title":"和张二十五春日见寄五首","dynasty":"宋","author":"范祖禹","text":"绰约花无语，间关鸟自吟。及时须赏玩，风雨不能禁。莫恨生华发，唯须不负春。风光无老少，祗属有情人。潇洒幽栖地，山岚日夕昏。松风吹绿绮，溪月湛清樽。白日春台上，欢娱莫诉杯。飞花留客醉，啼鸟近人来。流水家家入，脩篁处处同。城南履道宅，白傅有遗风。"}