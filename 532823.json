{"id":"532823","title":"同文寿承李伯承郭次父梁思伯集冯大参汝言官舍","dynasty":"明","author":"黎民表","text":"明月出西山，馀辉偏城楼。城隅多轩盖，秉烛为夜游。清笳杂繁吹，廓然销人忧。坐有白云客，高谈比琳璆。意欲蹑倒景，游戏昆崙丘。顾我俗士驾，安能骖云虬。开尊且命酌，主拜宾复酬。悄然严霜下，褰裳不可留。眷言兹夕欢，荆璧获所投。"}