{"id":"277349","title":"探春慢·风惜残红","dynasty":"现代","author":"汪精卫","text":"风惜残红，雨培新绿，又是一番天气。浅草鸣蛙，浮萍聚鸭，各有十分生意。谁道春归了，看满眼芳菲如此。空怜啼鴂多情，声声为春憔悴。省识清和味好，况野色晚来，恰称新霁。薄霭收霏，流虹散彩，玉宇天然无滓。一点溪山月，曾照我杏花阴里。只愿清辉、湛然不令心起。"}