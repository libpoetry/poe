{"id":"1063760","title":"十六夜示超然","dynasty":"宋","author":"释德洪","text":"山深久不晴，领略三伏暑。夜凉闻风泉，疑作空阶雨。但觉纸窗明，不知山月吐。阶除偶独立，满庭浩风露。室閒门未掩，时有飞萤度。馀生愿俱子，万壑千岩处。艰难百忧中，长恐此心负。今宵复对榻，乐事遽如许。地偏心亦远，喜俗忧自去。风光如辋川，窈窕辛夷坞。以短暴弟长，正坐功名误。何如庐山阴，一水断世路。持远两镜临，于中可无睹。此诗若散缓，熟读有奇趣。便觉陶渊明，彷佛见眉宇。"}