{"id":"159388","title":"过曹氏坟庵在灊皖间蜀僧修静自天柱退居于此","dynasty":"宋代","author":"宋庠","text":"山郭屏仆从，取径问樵牧。短松新被冈，青嶂远遮屋。鸡犬无四邻，日月自两毂。阿师厌机缘，脱迹谢尘俗。是心大圆明，一室了具足。汲泉烹细芽，支铛炊脱粟。默坐契从三，诸方付藏六。我来同友生，得饱径眠熟。稍为微风醒，已欢畏景促。买山知几时，所惜负松菊。"}