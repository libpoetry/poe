{"id":"702889","title":"无题五首","dynasty":"明","author":"谢与思","text":"肠断秋江垂柳斜，轻风迢递引香车。空惊藻句来红叶，那遣芳心恐白花。兰佩可容贻下女，粉墙何事避东家。即今咫尺仙源窅，谁汎银河八月槎。横塘花发动兰舟，镇日相思到水头。环佩步阑春渺渺，珊瑚栖冷夜悠悠。窗悬碧汉看星度，坐惜朱颜借酒酬。欲倚微风挥玉轸，求凰一曲使人愁。独倚疏棂暗燄飘，梦回蝴蝶恋空宵。心如寸茧丝应结，身比春冰骨易消。深洞桃花无去路，隔河乌鹊未成桥。愁来剩有相思字，题破阶前万叶蕉。阳台云雨日虚无，枕上千行洒辘轳。书去画梁空燕雀，愁来江浦换蘼芜。谁家锦帐邀春住，此夕青灯带影孤。莫把明珠买倾国，马卿四壁有当垆。若个芳年十日豪，空怜续命五丝劳。花心自许飘金埒，酒态那辞污锦袍。炉兽烟浓香梦绕，烛龙光散泪痕高。凭将乐事当春色，青冢何人问薜涛。"}