{"id":"168344","title":"九江霜蟹比他处黑膏凝溢名冠食谱久拟遗高紫","dynasty":"宋代","author":"岳珂","text":"君不见东来海蟹夸江阴，肌如白玉黄如金。又不见西来湖蟹到沔鄂，玉软金流不堪斫。九江九月秋风高，霜前突兀赡两螯。昆吾欲割不受刀，颇有苌碧流玄膏。平生尊前厌此味，更看康庐拂空翠。今年此曹殊未来，使我对酒空悠哉。旧传骚人炼奇句，无蟹无山两孤负。老来政欠两眼青，那复活筹虚借箸。只今乡国已骏奔，军将日高应打门。流涎便作曲车梦，半席又拟钟山分。先生家住岷峨脚，屡放清游仍大嚼。襟期尽醉何日同，试筮太玄呼郭索。"}