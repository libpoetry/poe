{"id":"1115268","title":"送简寿玉主簿之官临桂二首","dynasty":"宋","author":"杨万里","text":"兰溪倾盖杏风残，桂岭离裾菊露寒。听子新诗过夜半，吹侬秋思入云端。往吟平地千苍玉，还忆孤舟一钓竿。四海如今习凿齿，大官莫作小官看。柴门草径尽莓苔，不放黄尘俗子来。诗客清晨冲雨入，梅花一夜为君开。飘萧落叶残灯火，陆续清谈浊酒杯。二十六年才四见，骊驹抵死祗相催。"}