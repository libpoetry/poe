{"id":"1114600","title":"寿陈左相","dynasty":"宋","author":"李商叟","text":"龟蹲印势接灵峰，杰出真贤盛代中。玉燕昔符仙梦异，金瓯果覆相名雄。两京政拟汾阳复，六计应论户牖功。世合中兴多喜色，边头时有捷书通。祥风吹晓动帘旌，香袅狻猊几缕青。佳气远浮黄阁满，老人高拱紫微明。月将圆影来华席，梅放新香入宝觥。千岁定知仁者寿，喜看无汗玉枝横。万方名教赖薰陶，相国由来德业高。固有才华亚韩柳，岂惟功业并萧曹。恩逢图像登麟阁，綵戏文鸣列凤毛。可是平生耐官职，不容车马闹庭皋。愚生自幼感磨镌，才拙惭非宅相贤。甘遁山村承素萼，滥随轩冕厕官联。困鱼止箔今谁念，倦鹊依巢只自怜。拜寿不辞千里远，欲陪珠履侍陶甄。"}