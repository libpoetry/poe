{"id":"307769","title":"台城路·再为高吹万丈题风雨勘诗图","dynasty":"现代","author":"詹安泰","text":"书船惯载江南月，吟怀顿随烟雾。闹市孤楼，微凉自忍，还听潇潇风雨。毛笺郑谱。剩粲卷丹黄，一灯无语。念破家山，断肠何限黍离句。高情怕寻梦去，夜潮流不断，恩怨谁诉。白日西颓，觚棱北望，眼底英雄如许。登楼漫赋。且收拾丛残，画图同住。待办归艎，暗愁飞雁柱。"}