{"id":"1127814","title":"取清苦廉正为韵课四古风呈漕使苏叔子","dynasty":"宋","author":"曾丰","text":"元气始北坎，入西为至清。融之岷江中，凛欲成水晶。三苏戏落笔，万口争嚼冰。天未丧斯文，流风在云礽。释家吾业根，大者名曰苦。吾儒视苦海，翻不翅乐土。毳行禹安之，瓢饮颜得所。三苏穷始荣，更有孙似祖。夷齐饿至死，利固非所餂。赢取万世名，犹疑未为廉。了无近名事，始不犯世嫌。贪廉公两忘，退与大道潜。吾事宁天左，吾道勿小径。穷通委自然，所以为孔孟。本朝二百年，公传得其正。肯与世颉颃，岂至今蹭蹬。"}