{"id":"118435","title":"雪晴复雪·同云自成幄","dynasty":"宋代","author":"苏辙","text":"同云自成幄，飞雪来无根。一为清风卷，坐见东方暾。重阴偶复合，飞霰满南轩。油然青春意，已见出土萱。老病一不堪，惟恃浊酒温。开户理松菊，扫荡无遗痕。卷舒朝夕间，谁识造化元。乾坤本何施，中有神怪奔。万物极毫末，颠倒何足掀。老农但知种，荅鉏理南园。"}