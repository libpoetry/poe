{"id":"699449","title":"龙湖师","dynasty":"明","author":"袁宏道","text":"卜日轻为别，重来未有期。出门馀泪眼，终不是男儿。惜别在今朝，车马去遥遥。一行一回首，踟蹰过板桥。郁郁西陵路，迢迢在何许。不及寒潭石，朝夕共君语。浪迹滞黄州，壮心成白首。君逢袁老尼，肯语广陵否。鱼书曾有约，千里若为函。潇湘无限水，不遣到龙潭。兄弟为知己，同袍若比邻。出门去亦易，只愁加一身。死去君何恨，藏书大得名。纷纷薄俗子，相激转相成。君意不在书，著书为谁子。安得东南风，吹君渡湘水。"}