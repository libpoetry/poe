{"id":"696769","title":"寄伯兄季质及诸弟","dynasty":"明","author":"金幼孜","text":"弟兄不见十馀年，南北相望各一天。久别故园空有梦，新添白发自堪怜。已知放浪烟霞外，自愧栖迟雨露边。愁思满怀无处着，朝回时诵鹡鸰篇。一别沧江十五年，每依北斗望南天。鬓毛衰飒交游念，才学迂疏圣主怜。望日独占霄汉表，因风不到雁鸿边。自惭踪迹长羁旅，招隐空吟桂树篇。金台为客动经年，北望乡山万里天。书札久无朋旧问，官居惟有老亲怜。白云渺渺西江外，归雁翩翩落日边。早晚淦头逢驿使，殷勤为我寄长篇。淹留京国值残年，回首西江隔楚天。金马玉堂容我老，清泉白石为君怜。已闻卜宅依云际，尚忆携书到日边。尽道别来多赋咏，锦囊珠玉动成篇。"}