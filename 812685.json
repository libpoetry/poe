{"id":"812685","title":"题理斋爱吟草","dynasty":"清","author":"吴玉纶","text":"亮节曾闻烈日如，巴山藏碧廿年馀。遗编到处淋漓在，不见濡毫盾上书。射策丁年取甲科，损躯慷慨事如何。零玑碎璧均堪惜，字字分明正气歌。浣花溪畔树榆枌，刍酒年年酹使君。正似西充凭吊地，灵祠风雨至今闻。碧鸡金马助挥毫，牧宰频年意兴豪。应有忠魂留昔岭，飞仙倡和五云高。医闾终古望崔嵬，灵淑应钟卓越才。清唳有声霄汉上，如闻华表鹤归徕。"}