{"id":"1112587","title":"夏日三首","dynasty":"宋","author":"张耒","text":"长夏江村风日清，檐牙燕雀已生成。蝶衣晒粉花枝午，蛛网添丝屋角晴。落落疏帘邀月影，嘈嘈虚枕纳溪声。久拚两鬓如霜雪，直欲樵渔过此生。黄帘翠幕断飞蝇，午影当轩睡未兴。枕稳海鱼镌紫石，扇凉山雪画青缯。廊阴日转雕栏树，坐冷风生玉碗冰。满案诗书尘蠹甚，故应疏懒过炎蒸。枣径瓜畦经雨凉，白衫乌帽野人装。幽花避日房房敛，翠树含风叶叶香。养拙久拚藏姓氏，致身安事巧文章。汉庭卿相皆豪俊，不遇何妨白发郎。"}