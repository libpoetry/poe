{"id":"763963","title":"长亭怨慢 七夕为立秋第二日","dynasty":"清","author":"邹祗谟","text":"渐过尽、郁仪飞驭。千顷琼池，一轮光素。银汉遥遥，七襄灵匹，河边住。从来此夕，再不见、佳期误。天若少情时，应苦禁、天孙年年暗渡。看蟾闲兔寂，算只羿妻相妒。纤阿去也，更不许、凤晨鸾暮。恨昨宵、青女初来，便明夜、皇姑无主。最肠断人间，留得欹针残缕。"}