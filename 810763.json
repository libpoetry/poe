{"id":"810763","title":"会城苦雨四首","dynasty":"清","author":"牛焘","text":"秋深鶗鴂不曾啼，委地黄花半作泥。商略重阳携酒去，还应买棹出城西。蒹葭白露不成霜，漏尽南天似夜郎。昨夜窗前疑见月，平阶一碧涨方塘。中秋骑月送行人，阻住行人懒问津。米价天河休更卜，御寒今已桂为薪。寒蛩寂寂听无声，去雁归鸿怯远征。天意为怜幽草色，人间始重晚秋晴。"}