{"id":"993282","title":"答宣阗司理","dynasty":"宋","author":"梅尧臣","text":"风赋义趣深，传训或得失。后人语虽浅，辨识犹百一。欧阳最我知，初时且尚窒。比以为橄榄，回甘始称述。老于文学人，尚不即究悉。宜乎与世士，横尔遭诟唧。誓将默无言，负暄方抱膝。非非孰是是，都莫答问诘。岁暮宣参军，辞如鲍昭逸。粲然倾明珠，褒我颇过实。便言楚江萍，光彩侔旭日。自惭流浪踪，不得蒿芹匹。复为苦硬句，酬报强把笔。"}