{"id":"536038","title":"白马篇","dynasty":"明","author":"王世贞","text":"白马西北驰，矫若云中电。胡锦作障泥，络头珊瑚钿。片片汗桃花，喷嘶赤琼霰。捐身出大漠，雄才为君见。祁连春如赭，白日苍黄变。所至自无坚，腾骁必居先。横悬单于首，驰奏未央殿。改从中黄服，遂压天闲选。苜蓿春正饶，力疲不成咽。遗像在凌烟，英风飒然变。亮无百年物，得施躯不贱。"}