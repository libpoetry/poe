{"id":"1204533","title":"沁园春 寿张绣江参政","dynasty":"元","author":"刘敏中","text":"长日之英，为国生贤，魁然此公。看功名一出，江湖气量，才华谁有，星斗心胸。霖雨盐梅，随宜适用，已见时和岁又丰。余无事，但门庭清雅，车骑雍容。秋香笑指篱东。道拟共他年伴赤松。要河车挽水，双瞳似月，丹砂伏火，两颊还童。雪落花开，东阡北陌，折简来呼白发翁。高情在，是绣江绿野，黄阁清风。"}