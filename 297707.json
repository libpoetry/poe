{"id":"297707","title":"高阳台·登长沙城作","dynasty":"现代","author":"傅熊湘","text":"瓜苦秋华，莲红夜落，能消几度清游。孤雁归迟，断云飞过南楼。当年词客伤怀地，到今时、一例悲秋。更凄凉，眺尽平芜，惹尽閒愁。登临不忍重回首，但苔封古堞，草没荒邱。蚁斗蠹争，等閒付与东流。西风渐觉芳菲尽，只荻花、枫叶飕飕。倚斜阳，一片孤城，一片汀洲。"}