{"id":"695623","title":"入虔闻奴陷辽阳","dynasty":"明","author":"林熙春","text":"藩蔽辽阳在沈阳，繇来推毂为封疆。犬羊有计劳群策，帷幄无人负上方。草木风声成破竹，山川缺陷黯长杨。何时得饮奴猷血，雪耻除凶振百王。几万军储几万师，何难敌忾斩骄夷。孤城死守千年计，七日横摧百里陴。帝历未应逢劫数，天心自有厌氛时。老臣浑抱胸中赤，何术能酬拊髀思。谋臣如雨士如林，一覆令人泪不禁。自古用兵须用计，于今攻虏欲攻心。枢中果践封侯约，阃外当驰献馘音。更愿庙廊无掣肘，庶几名将不抽簪。先皇血战辟辽东，细柳如今损旧庸。非忍胆薪先士卒，何从醪纩结英雄。岔河且就三军壮，山海姑将一介封。发帑方堪风死士，安民一怒在重瞳。纬武经文自有真，登坛数易似风尘。千金宜用陈平间，三扫当师定远人。猛士能甘捐犬马，汉家焉忍吝麒麟。幸逢五百贞元会，谁揭奴头四海陈。"}