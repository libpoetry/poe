{"id":"1116557","title":"和王斿二首","dynasty":"宋","author":"苏轼","text":"异时长怪谪仙人，舌有风雷笔有神。闻道骑鲸游汗漫，忆尝扪虱话悲辛。气吞馀子无全目，诗到诸郎尚绝伦。白发故交空掩卷，泪河东注问苍旻。袅袅春风送度关，娟娟霜月照生还。迟留岁暮江淮上，来往君家伯仲间。未厌冰滩吼新洛，且看松雪媚南山。野梅官柳何时动，飞盖长桥待子闲。"}