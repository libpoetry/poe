{"id":"528820","title":"蓉溪书屋为金司寇","dynasty":"明","author":"陆深","text":"蓉溪江山真画图，蓉溪主人绝代无。往岁西归结书屋，风前月下闻伊吾。牙签插架几万轴，云锦照水三千株。有时溪头风日好，一段秋波净于扫。水香花气相氤氲，人间别有蓬莱岛。蜀道时歌李白难，草玄甘抱扬雄老。只今身复上天衢，太平经济须巨儒。尚书省里少司寇，御史台中上大夫。共道孤芳持晚节，还应廊庙忆江湖。别来几度花开候，每向西风重回首。补成五色衮龙衣，元是当年摘花手。复有阶前兰桂行，相期岁暮松筠友。君不见南阳草庐绿野堂，此溪此屋同垂芳。"}