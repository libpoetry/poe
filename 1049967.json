{"id":"1049967","title":"同蒋颖叔林和中游郁孤台","dynasty":"宋","author":"郭祥正","text":"匹马初从瘴岭来，登临喜上郁孤台。郁然而孤插天半，乱山却出晴云堆。双溪倒流玉绡飐，万屋蘸碧长城开。扪参历井岂足数，俯栏引手持斗魁。月空银浪试一酌，坐忧桂树生黄埃。妙娥舞袖回白雪，琵琶十面轰春雷。吟笺分轴造险语，酒令行赏无停杯。哀猿不断片帆没，归鸟自送残阳颓。脱身我作耕钓客，两翁均是岩廊材。共游绝境发佳唱，骊珠射目精光皑。升沈从此遂分手，愿借惠泽苏蒿莱。"}