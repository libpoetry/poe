{"id":"823413","title":"六州歌头 次贺东山韵","dynasty":"清末近现代初","author":"吴湖帆","text":"废兴一例，今昔几英雄。玄理洞。头角耸。劫磨中。苦心同。木铎人争重。何神勇。资天纵。朱旆拥。青丝鞚。逞西东。谈笑偃时，颓玉沈香瓮。咳唾腾虹。慨胡沙黩武，力尽铁胎弓。喘息横空。却匆匆。破江山梦。凌霄凤。鱼鳖共。浪飘篷。拚傔从。行倥偬。孰牢笼。散林丛。激厉情和众。为谁用。莫称功。枢宇动。雷云弄。渐成翁。若个天骄，自是炎黄种。顾盼生风。更相思千里，按剑击焦桐。北燕南鸿。"}