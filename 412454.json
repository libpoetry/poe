{"id":"412454","title":"绿杨村候朱一雏王云浦两同学不至","dynasty":"近现代","author":"俞长源","text":"绿杨城郭绿杨村，绿杨阴中坐茶轩。窥人池莲淡无言，聒耳风蝉自在喧。二三子胡小约吞，独酌寡然烦心烦。酒帘招客空尔翻，邻座凭陵笑语繁。过日友谊夙所敦，年少各为饥寒奔。飘散有如萍无根，故里重逢情益温。争奈今日对孤樽，苍烟横竹天欲昏。故人不来且勿论，变幻无端一乾坤。"}