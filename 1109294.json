{"id":"1109294","title":"曲阜宣圣庙夫子手植桧二首","dynasty":"宋","author":"刘攽","text":"秀色拿空四十围，问年今已倍千斯。移根信假杓关力，息荫宁无煖席时。文字鲁恭经改观，履綦钟意想攀枝。季孙亦自誉佳树，漫负甘棠蔽芾诗。伐树商丘去被围，似于庭桧特勤斯。禹腰尧颡应遗魄，柏叶松身异曩时。恭梓二三千学士，爱棠四十六孙枝。摄衣下马低回久，更就清风一诵诗。"}