{"id":"550478","title":"蜀道难送王震甫之临邛省刺史兄","dynasty":"明","author":"徐熥","text":"蜀道本是蚕丛域，古来元不通中国。秦帝金牛计太奇，五丁费尽开山力。鬼斧神功山为开，悬崖绝壁真奇哉。滟滪瞿塘水势猛，波流日夜声喧豗。中有畏途称剑阁，羊肠鸟道山形恶。天梯石栈度偏难，鬼见为愁蛇为却。猿狖呼群接臂行，山魈野魅作人声。愁云惨淡日无色，行人此际难为情。蜀道之难已如此，临邛险恶尤无比。风俗由来似吐番，州城半绕平羌水。君家伯氏贤大夫，五马蹀躞专城居。几度经过九折阪，宁为叱驭无回车。闽蜀山川何隔越，寻兄万里堪愁绝。匕首长飞象耳云，马头几看峨眉月。于今西北正烽烟，羌笛胡笳听惨然。中宵起坐肠空断，客路思家泪欲连。蜀道之难应莫叹，长途惟有加餐饭。鹡鸰原上正相思，劝君休起乡关恨。"}