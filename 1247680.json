{"id":"1247680","title":"八月二十三日溯大江遇风雨作","dynasty":"元末明初","author":"蓝智","text":"扬帆溯大江，八月风水壮。波涛东北驶，舟楫西南向。鹢首共飘飖，鸿毛自飞飏。俯窥积潦深，仰瞩青冥旷。三山点微茫，七泽吞浩荡。淮海亘长流，荆湘弥远望。是时霜露秋，原野气悽怆。啼乌古城曲，落木澄潭上。中流天色改，云物忽异状。飞雨洒长淮，惊飙驾高浪。群龙歘掀舞，万马齐奔放。奔腾注三峡，喷薄凌千嶂。大哉乾坤内，一气浮泱漭。不睹疏凿勤，焉知禹功广。微名逐羁旅，万里适炎瘴。已昧垂堂戒，恐罹旷官谤。临深重兢业，吊古增惆怅。烟飞曹魏走，鸟散苻秦丧。佳气连濠泗，雄都归帝王。兵戈久未息，险阻不可仗。兹行信寂寞，壮观亦豪宕。鲜脍松江鲈，清樽采石酿。赤壁晴更登，黄楼晚须访。击楫歌远游，沧浪起渔唱。"}