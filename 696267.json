{"id":"696267","title":"久雨次韵吴宁庵小词二首 临江仙","dynasty":"明","author":"罗钦顺","text":"不信东南天也漏，川原渺渺都平。愁闻檐溜短长声。乌慵兔怯，那肯任为晴。了事棕蓑披欲绽，青苔坐满南屏。朝朝望阙眼双清。阳开阴闭，元后亶聪明。祈祷精诚空自许。得势丰隆，肯听风排去。薪米经营谁得住。舟行却是人行路。时事关心朝复暮。禹甸茫茫，不见栽秧处。蛛网低垂纷乱绪。梁间燕子都无语。"}