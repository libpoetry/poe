{"id":"703023","title":"山庄酬雪湖见过二首用前韵","dynasty":"明","author":"谢迁","text":"脱却尘羁共碧山，閒踪只在两湖间。云来远岫时排闼，风扫閒花昼拥关。钓艇归迟迷北宅，羽觞流急过前湾。何当并挹浮邱袂，探取青囊问九还。千顷玻璃四面山，阆风玄圃在人间。不妨石壁高垂锁，谁识青牛蚤度关。看竹兴来那问主，采莲歌罢且归湾。旁人笑指湖边景，天与閒翁任往还。"}