{"id":"722778","title":"千秋岁 长至泊庐山下","dynasty":"明末清初","author":"梁清标","text":"遥青缥渺。彭蠡湖天晓。葭管动，阳回早。香闺添綵线，画阁薰龙脑。人何处，楼船官烛寒相照。星渚环山堞，战垒埋荒草。伤往迹，浑如扫。炉峰烟未改，鹿洞云还绕。涛万叠，月明一点匡庐小。琴书日换。长啸凌天半。龙卧处，烟云变。文传京洛贵，酒兑余杭贱。春色好，飞花红缀堆床卷。溪上斜阳晏，两耳松声乱。蛮触事，惟消叹。自馀尘土梦，遥缔神交愿。歌一曲，翠蓬东望明霞幻。"}