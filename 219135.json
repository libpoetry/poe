{"id":"219135","title":"元用见过诵诗剧谈因成古风以成戏恼兼简若晦","dynasty":"宋代","author":"章甫","text":"有口只可饮醇酒，世事令人三日呕。有耳只可对诗翁，俗语令人三日聋。平生嗜酒耽佳句，此外自知无用处。东风吹我堕江边，岁晚知音罕相遇。诛茅盖头无少閒，数日不到诸君间。尘土眯眼须鬓斑，谁赋淮南大小山。怪底晴檐灵鹊噪，篮舆相寻谈绝倒。恨君无乃酒量窄，爱君岂独诗格老。开尊唤客知何时，坐上可无俞与直。更长不怕杯行迟，愿见春风杨柳枝。"}