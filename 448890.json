{"id":"448890","title":"静山画寒雀歌","dynasty":"当代","author":"陈永正","text":"众匠画雀人怜爱，吴子画雀人诧怪。纥干山头冻不飞，口噤色沮毛羽败。千里寄我应有意，立壁悬之终朝对。如参枯禅忽感通，群雀扑入眉睫内。啧啧复啧啧，素心原旧识。呴然乐野田，俯仰自啄食。不逐鸡鹜沿阶除，不向罗浮迷五色。棘丛避饥鹞，全生赖微力。翟公门前那得罗，魏武台上那得觅。偶尔击搏便称豹，小物犹堪奋其翼。最冷清处时一鸣，梅梢报君春消息。吁嗟乎，唐风宋韵今复传，林良新罗同沆瀣。格奇意古势灵动，生气远出楮墨外。举世但求工觜爪，良工心苦无人会。俗眼好恶安足论，大巧能拙方为最。雀兮雀兮，昔贤常慨，命有定分，运有否泰。翻捷已上丹山巅，何用九万抟风淩鹏背。"}