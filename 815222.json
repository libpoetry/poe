{"id":"815222","title":"贺陈毓瑞周年花甲四首","dynasty":"清","author":"祝书根","text":"橐笔当年共苦辛，又更拳乱廿馀春。我缘衣食贫兼病，君有文章屈亦伸。且喜善人绵后泽，不虞妒妇阻前津。从知守道唯精一，未学陈思赋感甄。百六韶光廿四风，春游觞酒画图中。多文为富神俱畅，美意延年气自冲。天上德星千里耀，江头旧雨两间雄。闲来老子婆娑甚，遭遇穷时兴不穷。纷传风气尚桓桓，蛮触争衡放眼看。罗雀已同廷尉翟，登龙谁识使君韩。殷怀一本思能永，著手频烦意未安。为介兕觥无量寿，阳春有脚不嫌寒。宾朋跄济主能贤，南国棠阴又北燕。半世征尘聊解组，满阶明月不需钱。金罍酌彼欢无艺，玉树迎人种有田。遥想朔方桃荫遍，年年争诵去思篇。"}