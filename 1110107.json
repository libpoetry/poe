{"id":"1110107","title":"慈溪龙虎轩偶成","dynasty":"宋","author":"吕祖俭","text":"龙蟠虎踞秣陵城，甬上苍官亦强名。独占高峰傲千古，夜深月照落潮声。老松偃蹇卧江滨，风月烟云寄此身。不羡参天二千尺，低徊欲对小峨岷。仙都石笋似天成，凫水松龙是弟兄。走遍游人与行客，未知谁可寄深情。苍然暮色已峥嵘，姑射山头卧玉鲸。墨客强生龙虎想，我来犹自怯威名。尚书风节映鄞川，人物萧然又几年。世路逶迤虽已极，轩前龙虎尚依然。年来世路转蹉跎，正大中庸论愈多。出本无心归亦好，何须胸次自干戈。"}