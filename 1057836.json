{"id":"1057836","title":"谨次元韵奉酬慎思学士年友","dynasty":"宋","author":"李公麟","text":"君家祝融水一方，平生书闱食可忘。云河漱润搴瑶芳，天帝璧府雠书郎。驰骋千载凌子长，神清骨秀颜色苍。书淫传癖笑舆狂，十年此会同都堂。上楼吟春碾旗枪，诗筒吴歈赓楚羌。一律校文公否臧，日饱大官沆瀣粮。朱鸾入网空南冈，贤书奏牍纷满床。朝出粉闱暮帝旁，骎骎天路群龙骧。病鸱帖帖乃污隍，白云陇望因俶装。放歌长林声激扬，佩兰思馨虽朋亡。云出鸟还聊自偿，羽扇麈尾随经囊。龙眠乃是无何乡，朝游不辞麋鹿行。归卧展图观骕骦，宪贫颂古时歌商。徜徉兴罢住云房，焚柏翻经究法王。冉冉暗度岁月光，山头草青还叶黄。洞明已死閒骨香，凡志未就嗟凉凉。亲颠向白每称觞，旨甘鞭后难翱翔。朅来窃食天中央，古人千岁空相望。同文锁密御史霜，得公再集评文章。亦说种松辋口庄，使我梦蝶栩栩忙。便欲负郭占农祥，门开傥容倚孔墙。想挽北斗下挹浆，箜篌更对高秋张。"}