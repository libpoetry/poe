{"id":"790289","title":"如皋朱鞠裳茂才索题秋镫侍读图","dynasty":"清","author":"张廷寿","text":"梧桐深青丹桂芳，华堂帘幕悬秋光。美人遥夜耀明妆，风裾雾縠鸣佩珰。修眉星的神扬扬，昆田玉拨映金梁。不为君歌伊与凉，亦不为君舞凤凰。屏山十二云锦张，为君婉娈陈缥缃。书仓富过湘东王，潜心玩索皆琳琅。花然锦帐犹未央，琼枝璧月争辉煌。我闻洛阳卢文房，妻子但解舂黄粱。如君风雅偕则臧，艳福仙姿谁颉颃。振衣应作三日香，读书肯悔十年偿。须臾云海沈苍茫，但听鸣鸡唤晓霜。"}