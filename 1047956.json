{"id":"1047956","title":"观申公山水","dynasty":"宋","author":"黄希旦","text":"申公山水老更狂，耽耽巨耳双瞳方。生涯秃笔数千管，欲与造化争毫芒。长烟三素挂四壁，经营指点何安详。凝神净虑偶得意，一洒混沌开玄黄。须臾三才及万类，迤逦笔下分低昂。水寒石瘦老木怪，蒹葭岸占天苍苍。伊馀本是山间叟，对此直欲乘风翔。咫尺杳然数万里，直疑跳入壶中藏。"}