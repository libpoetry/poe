{"id":"623067","title":"后唐四主","dynasty":"明","author":"郭之奇","text":"沙陀父子初不利，欲向朝廷输夙志。墨敕朝传起雁门，收复长安功靡二。每抱孤忠辄受疑，此生此节终难弃。吾家勿效此曹为，馀恨独留三矢畀。远大儿成燕鼎移，画日臣来僧宝至。梁首未函窃帝名，老奴漫洒为唐泪。百战多年始渡河，自矜十指何容易。李天下优名可为，敬新磨批颊谁忌。发陵无罪有伶官，平蜀遭屠繇阉寺。石桥悲涕空彷徨，兴教灰肌凭乐器。河北令公闻难入，同家尚许国无异。每夕焚香祝圣人，不谓胡入明此意。可怜鹰视复称兵，遂使螟蛉终覆嗣。民间徒敛背胸财，卿辈勿言心胆坠。玄武楼中避石郎，山前山后归夷地。"}