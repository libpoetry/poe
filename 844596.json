{"id":"844596","title":"和佘孝廉宗裕原韵二首","dynasty":"清末民国初","author":"费墨娟","text":"乾坤独得气之清，字字珠玑落笔成。赋就鹿鸣夸玉振，采来骕颌作金声。千般灵秀江山毓，万丈风华日月争。安得高轩频过我，心香瓣瓣祝先生。冠盖文章绝世姿，优游何处不相宜？仙舟雉水浮来逸，乌帽龙山醉后思。豹仅半斑窥未足，貂惭两尾续尤迟。乘风破浪非无志，但恨今生是女儿。"}