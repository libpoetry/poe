{"id":"815296","title":"忆江南 无锡华荔生春楼寄梦图","dynasty":"清","author":"赵庆熹","text":"春楼梦，梦里隔红墙。一世情怀原委曲，三生魂魄亦荒唐。说也断人肠。春楼梦，人忆曲栏凭。幡定风姨深掩护，屏张云母不分明。空答画檐铃。春楼梦，日日记凝眸。偶为昼眠常掠鬓，多应酒病不抬头。何苦放帘钩。春楼梦，絮语听都讹。扶醒香魂呼燕子，软调酸语教鹦歌。私祝顺风多。春楼梦，梦入晓窗前。压钮衣香双蝶扣，盘云髻重两鸦偏。清早累人眠。春楼梦，半晌晚匀妆。尺八箫儿新按曲，初三月子夜烧香。约略记昏黄。春楼梦，夜闭绿窗纱。微有低声传烛剪，断无私语卜灯花。楼外柳藏鸦。春楼梦，刺绣耐寻思。偶倚红窗闲破线，微擎翠袖想挑丝。呆煞断魂时。春楼梦，斑管见曾描。想界丝阑防屈曲，约摹琴谱写勾挑。不道有人瞧。春楼梦，一病已春深。白柰开花生再世，红栀结子死同心。天上杳鸾音。春楼梦，梦断几番春。扇弃坤灵思宠宠，图开软障唤真真。画出意中人。春楼梦，旧梦与谁谈。一曲琴心悲绿绮，连宵泪眼揾青衫。怎不忆江南。"}