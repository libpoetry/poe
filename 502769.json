{"id":"502769","title":"书高翰林绘闽峤归云送周扩泰还长乐","dynasty":"明","author":"王恭","text":"一风东来吹海山，南云北云飞度关。北云毕竟从龙去，何意南云将鹤还。云飞适与飘风遇，片片经天散仍聚。但见无心出岫閒，宁知变态为霖去。周子辞天便拂衣，龙门解薜上金扉。吴钩入水疑双化，赵璧连城喜独归。归来海上还耕钓，食稻安眠开口笑。白首谁同晚节高，黄山独契归云妙。闻道龙门怅别深，为君双笔绘家林。秋天夜夜多归梦，应羡孤云还故岑。"}