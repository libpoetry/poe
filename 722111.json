{"id":"722111","title":"永安紫金山眺望有作","dynasty":"明末清初","author":"屈大均","text":"绕县芙蓉四面来，紫金为枕玉为台。一楼西接鸡冠出，三殿东连燕尾开。风外二琴声在水，云边双髻影当梅。夕阳苍翠含烟火，候月城头一举杯。水从丹嶂五江分，流入秋乡似白云。古渡铁潭花漠漠，疏林火带叶纷纷。穿城汲影烟中见，隔岭樵歌月下闻。系马楼前贪极目，描眉峰好最思君。"}