{"id":"699306","title":"游仙词","dynasty":"明","author":"袁华","text":"金色乌啼若木东，弱流沉羽直疑空。飙轮不用青鸾御，万里飞行一瞬中。贝阙瑶台护绛云，玉阶露气晓絪缊。真妃去校东华籍，缝络明珠火浣裙。一尘隔断圣凡分，飞步何烦倩铁君。雍伯俗缘犹未绝，尚携王子去耕云。西池燕罢玉桃春，新制龙绡稳称身。欲借胎仙三百骑，众中谁是卫夫人。曾从子晋客金庭，洞室岩居已遍经。授得餐霞轻举术，清斋底用觅芝苓。长爪灵姝身姓麻，饭炊巨胜酌松花。蓬莱三见波清浅，尽诧芳年始破瓜。斋房夜降九华仙，异域香婴一缕然。写竟丹章题锦轴，玉清神虎内真篇。坐骑赤鲤挟琴高，璊玉新治小并桃。笑指积金峰下路，醉吹尺八听松涛。神仙鳌负过西瀛，万里洪波顷刻清。使物主方咸不验，却怜汉武事文成。冥缘夙契接佳期，惭愧西成是我师。碧柰花开青鸟语，洞房相对坐弹棋。"}