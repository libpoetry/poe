{"id":"461027","title":"挽辞","dynasty":"当代","author":"伯昏子","text":"邛崃高兮，横看岷山雪。锦城炤兮，远眺岷江月。古域悠悠兮，谓敷土刊木而留禹穴。忽群鹤尽飞去兮，真宰未有一言说。玉垒浮云兮，西巘之下。有骚人之乡兮，今犹歌其大雅。牛羊盘桓其阪兮，羌笛弥坰野。堪优游卒岁兮，天何其又不假。崇峻訇然开兮，溪谷顿竭。哀黎元之无辜兮，若蝼蚁而旋灭。际天葱茏，咸化蛇虺兮，噬人而饮血。六龙拟驰驾兮，奈何阻其列缺。天地雺兮，而独开人性之光。纵叆叇荒墟之下兮，生命亦正翱翔。慈心虽有若微露者兮，聚则可使恣肆汪洋。十亿之人，荷戈披甲兮，同禦国殇。魂兮，固难挽兮，万卉摧折。若川腾潎而永逝兮，惟留不绝之冷香清冽。料彼幽冥之路遥兮，听潜蛟而吟悲切。犹落红之不肯轻坠地兮，风中荡而哽咽。后土其谁怒之兮，乱石如流。既造物复毁弃之兮，昔抟作乃何由。俱匆匆而赴广漠之无何有兮，将何求。梦栩栩而诚难解兮，涕泗难收。噫吁嚱，当立一丰碑兮，万千逝者如金之大名，于玆深锲。虽薄命兮，其真神可永絜。复筑高台于彼侧畔兮，供登以吊阅。上所思兮，惟皎洁超拔之岷山雪。上所望兮，惟圆融朗照之岷江月。"}