{"id":"640059","title":"大祀","dynasty":"明","author":"汪广洋","text":"维皇建有极，庚戌值时康。二气迭敷宣，允若协雨旸。季秋成物际，报祀礼有常。扫地事明荐，穹庐列两行。鼓钟宿在悬，玉帛灿成筐。陶匏湛醴齐，大登具牛羊。匪侈礼物丰，贵在诚意将。今夕乃佳夕，天高露气凉。微云散晻霭，众星罗纵横。济济百执事，念兹靡或忘。金门少焉辟，和鸾鸣声扬。旂常纷左右，燔燎弥耿光。宸旒俨祗肃，对越位中央。八音倡律吕，佾舞节趋跄。所举靡不修，所及靡不臧。川岳永流峙，风云倏低昂。神灵符肸响，鉴假达膻芗。锡福何简简，降福何穰穰。既灌?雍彻，精诚合一堂。愿祈亿万年，礿祀及蒸尝。载歌周颂篇，庸拟被乐章。"}