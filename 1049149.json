{"id":"1049149","title":"晚洲岭","dynasty":"宋","author":"韦骧","text":"行行晚洲岭，高若离人寰。肩舆薄层霄，身在杳霭间。朝天及青泥，谁谓蜀道难。岂如兹峻陟，不类羊肠盘。斗上五千尺，步步须跻攀。隆冬犹汗浃，睥睨唯心寒。旁沾宿云润，下视飞鸟閒。恍如陶公梦，插翼冲天关。潜慕汉忠臣，叱驭毋盘桓。古语固有之，酖毒比宴安。君恩思未报，何敢惮险艰。临风一长吟，所叹两鬓斑。"}