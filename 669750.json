{"id":"669750","title":"对酒","dynasty":"明","author":"李攀龙","text":"对酒歌阳春，含意未能申。请客听其真。男儿居世无依因，诚独难自绝于要津。视扶风，称三辅，吏共理之臣。奉职亦何状，盘桓磬折，关石和钧。为积书以报诸天官，自公卿大夫士，咸颔其人以君子经纶。是时贱玉而贵珉，独䠞迫濩落非其伦。素无跅?之才，四载不迁，敢辞于积薪。此道当何以具陈，彷徨所欲，归洁其身。"}