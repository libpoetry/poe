{"id":"159370","title":"和参政丁侍郎从驾出猎","dynasty":"宋代","author":"宋庠","text":"诏跸承冬令，郊几闢狞场。钩陈来作卫，袀服正腾装。表野千旌合，舒围万骑张。清尘风效职，捧辔日呈祥。宝畤遥惊翟，天弧即射狼。林空平陆险，云断见鹰扬。猛圈聊夸汉，恩罗遂祝汤。数功浮白饮，均惠割鲜尝。别苑黄山外，仙城北斗傍。辅臣忠力盛，馀思满雕章。"}