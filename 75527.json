{"id":"75527","title":"木兰花慢·拂溪藤香润","dynasty":"宋代","author":"朱晞颜","text":"拂溪藤香润，缄翠墨，寄深情。忆月满箫台，春回炎海，驿骑宵征。相思顿成春梦，恰方州、接武叙前盟。愧我弓刀分倅，多君案牍劳形。佳声。宾佐喜逢迎。曹局赖经营。更尊俎谈谐，风襟清旷，逸思纵横。正好相依晚岁，忽欢传、梅菊已交承。粗喜分携不远，春来把酒江城。"}