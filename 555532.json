{"id":"555532","title":"归朝欢 送都宪秦公巡抚北畿","dynasty":"明","author":"黄仲昭","text":"使君才器由天赋。骅骝早聘青云路。京华扬历政声隆，藩郡翱翔仁泽溥。九重深眷顾。玉节煌煌明绣斧。到京畿，扬清激浊，千里民安祚。东风吹散西山雨。冠盖纷纷朝出祖。黎元深感使君恩，车前卧辙人无数。圣主思贤辅。姓名定入金瓯覆。怅明朝，相思两地，空望云间树。"}