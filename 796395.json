{"id":"796395","title":"满江红 闻张总统国梁阵亡丹阳，寻即常州被困，感愤赋此","dynasty":"清","author":"袁毓卿","text":"烽火惊心，忽传遍、大江南北。叹上将、身经百战，烟尘未熄。按剑频挥忧国泪，仗韬痛咯椎心血。问江东，半壁更谁扶，空悲咽。乡关路，愁云积。军帅府，朋簪集。正莺喉竞巧，狼氛已逼。大树任从京口折，扁舟竟向吴门逸。痛孤城，一角囷重围，何堪说。"}