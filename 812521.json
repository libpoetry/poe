{"id":"812521","title":"和念堂库车道中韵二首","dynasty":"清","author":"严金清","text":"身经百炼志弥坚，双鬓飘蓬万里天。铁马嘶残关山月，寒鸡啼破晓村烟。何时闽峤消兵器，极目京华指斗躔。料得池塘春草歇，青青荷叶已如钱。瞳瞳纯色上朝阳，睡起清风拂面凉。不怪桃园迷钓叟，何妨蝶梦幻蒙庄。葡萄叶似莼丝绿，苜蓿花如菊蕊黄。他日渔樵携手去，荒郊夜雨话联床。"}