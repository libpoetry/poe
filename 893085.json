{"id":"893085","title":"偶书","dynasty":"宋","author":"宋祁","text":"远作分符守，犹为持橐官。易漂非待煦，自栗不须寒。发变他年素，心馀即日丹。过门休肮脏，逢路定汍澜。忌刻殊忠告，蘧施足面谩。直缘蜚语入，正恨饮章难。坠后仍加石，惊初更避丸。谗箕元有舌，伪玉向无瘢。任拔终倾藿，虽憎亦佩兰。陇云平莽莽，林露夜团团。且欲排孤愤，还应觅暂欢。两岐行处帢，五盏食时盘。地善人差逸，天高网寖宽。恋轩嗟弃马，巢阁羡归鸾。楚嶂横朝塞，淮波漱夕滩。空将西望眼，随日到长安。"}