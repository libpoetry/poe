{"id":"904242","title":"面山堂","dynasty":"宋","author":"李处权","text":"青山不远人，人自与山远。好事或致之，来赴不待挽。夫君有丘壑，于此兴不浅。昔为谷口郑，今是竹林阮。雌黄不挂口，青白常在眼。官居真吏隐，衙鼓自早晚。常令远趍走，俗冗尽除刬。朝夕面苍翠，无事日把盏。填门气象豪，入户云烟满。诗成足风味，醉墨自舒卷。我获一日雅，甚爱王戎简。傥无绝交书，定过嵇中散。"}