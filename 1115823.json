{"id":"1115823","title":"观水叹二首","dynasty":"宋","author":"杨万里","text":"我方卧舟中，仰读渊明诗。忽闻滩声急，起视惟恐迟。八月溅飞雪，清览良独奇。好风从天来，翛然吹我衣。凉生固足乐，气变亦可悲。眷然慨此水，念我年少时。迄今四十年，往来九东西。此日顺流下，何日溯流归。出处未可必，一笑姑置之。乱石厄江水，要使水无路。不知石愈密，激得水弥怒。回锋打别港，勇往遮不住。我舟历诸滩，阅尽水态度。一闻一喜观，屡过屡惊顾。不是见不多，观览不足故。舟人笑我痴，痴黠未易语。"}