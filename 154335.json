{"id":"154335","title":"赵壹·壹也本西县","dynasty":"宋代","author":"文同","text":"壹也本西县，状貌徒磊砢。其才固难得，行有所不可。世有讵能掩，而尔辄自我。既慾焉得刚，所守实未果。抵罪当至死，其中遂水火。一为人所活，上赋何琐琐。为文好讥骂，恶吻事掀簸。逢陟与规辈，次第滋尔祸。无成困乡里，倔僵老愈叵。何烦遣相视，器识自幺麽。余因守汉中，作诗揭墓左。劝君莫学壹，学壹终坎轲。"}