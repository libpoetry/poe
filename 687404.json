{"id":"687404","title":"题吴学士先生白楼三首","dynasty":"明","author":"孙承恩","text":"广寒境界不容缁，纯垩全无綵绘施。雪霁偏宜苏子兴，月明还咏庾公诗。清虚自是无尘地，质朴元同太素时。千古羲经敦白贲，谁云独许漆园知。心远何妨近市廛，直于太古溯先天。至文亦自元从质，大雅谁教独尚玄。外扰不令纷俗虑，内观无自染尘缘。东溟月上西窗白，正是先生稳坐禅。层楼新构五云边，古朴无华质自全。混沌别开非色界，虚明即是小壶天。入帘柳絮浑无迹，拂栋梨花失故妍。可是玉堂清绝甚，夜深风露独凄然。"}