{"id":"721555","title":"述婚","dynasty":"明末清初","author":"屈大均","text":"岂意飘萍客，天涯得好仇。佳期牛女夕，独立凤凰楼。玉帛迎秦塞，笙歌入代州。威仪应敬尔，拜手荷天休。三星光邂逅，揽执合欢襦。天使朱弦续，人怜蕙草苏。鹿车归故里，鱼鲙奉慈姑。万里成婚媾，恩情良独殊。慈闱黄鹄苦，子舍白华贫。菽水凭诸弟，关山隔一春。乱离鸡在国，高尚亦依人。庑下须裘褐，相将作隐沦。霸陵能共隐，不复慕姬姜。乐我惟綦缟，娱亲在酒浆。心悬珠海月，泪洒雁门霜。愿作双鸿鹄，南飞返故乡。"}