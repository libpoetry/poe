{"id":"595741","title":"厓门奇石","dynasty":"明","author":"容朝望","text":"壮哉波心之石生绝奇，凌空屹立势如飞。鸾翔凤翥不足数，白龙跃出昆明池。溟濛烟雾惊波里，巨鳌鼓鬣参差起。中流隐隐障狂澜，冯夷却扫三千里。银车驾马呼天来，坐令屏息如衔枚。长鲸俯首不敢动，空馀蜃气成楼台。飘风暴雨何迅速，深谷为陵陵为谷。惟有厓门两岸边，鹭渚鸥沙接平陆。朝朝暮暮变桑田，青山绿水自年年。渔舟贾舶閒来往，帆樯不断行人烟。洪涛巨浸今千载，潮落潮生长不改。毋乃龙宫推出铁昆崙，来与乾坤镇沧海。镇沧海，何嶙峋，若比朝中是直臣。"}