{"id":"813308","title":"秋柳","dynasty":"清","author":"李文安","text":"江南风月旧繁华，金粉楼台百万家。胜境可怜新雨换，怀人无奈夕阳斜。绕村萧瑟留归燕，终古栖迟尽暮鸦。毕竟染衣余汁在，赖君青眼发春花。吹到西风冷闭门，荒烟苦雾月黄昏。笛中送尽耆卿曲，台上全消楚客魂。大地冰霜归气数，在天星宿自灵根。岸容别有冬心在，看取龙池雨露恩。"}