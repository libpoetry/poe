{"id":"1187093","title":"同鲜于洛阳于毕员外宅观画马歌","dynasty":"唐","author":"高适","text":"知君爱鸣琴，仍好千里马。永日恒思单父中，有时心到宛城下。遇客丹青天下才，白生胡雏控龙媒。主人娱宾画障开，只言骐骥西极来。半壁䟃?势不住，满堂风飘飒然度。家僮愕视欲先鞭，枥马惊嘶还屡顾。始知物妙皆可怜，燕昭市骏岂徒然。纵令剪拂无所用，犹胜驽骀在眼前。"}