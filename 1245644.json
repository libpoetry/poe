{"id":"1245644","title":"梁国狄文惠公新庙诗","dynasty":"元末明初","author":"危素","text":"大江从西来，万里流汤汤。维唐社稷臣，勋业载旂常。天子在房陵，女后御明堂。晨闻牝鸡鸣，腥闻溢穹苍。猗公秉忠义，耿耿立庙廊。周旋极黾勉，论议忽慨慷。载御卷冕归，宗社奕有光。岂徒保国祚，实欲扶天常。云孙江州牧，宫庙荐烝尝。豆笾孔严洁，丝石载铿锵。再拜久屏息，低回想忠良。作歌劝臣子，百代踵遗芳。"}