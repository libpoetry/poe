{"id":"907174","title":"夔州旱","dynasty":"宋","author":"李复","text":"夔人耕山灰作土，散火满山龟卜雨。春日不知秋有饥，下种计粒手中数。七月八月旱天红，日脚散血龙似鼠。污邪瓯窭高下荒，草根木皮何甘苦。蛮商奸利乘人急，缘江转米贸儿女。己身死重别离轻，归州州南神有灵。归人刲羊求山神，驱风洒润应香火，飞点不到巫山村。巫山县南也伐鼓，不告归神告神女。江心黑气卷江流，雷车载鬼云中语。太守身作劝农官，子粒今朝多贷汝。春种须作三年计，上满隆原下水浒。他时更勉后来人，老去子孙无莽卤。"}