{"id":"757476","title":"探春慢 蒋葆存学博蒋村草堂图","dynasty":"清","author":"孙荪意","text":"山锁空青，溪围寒碧，幽栖近临河渚。黄叶孤村，夕阳乔木，指点故园非误。流水疏篱外，更绕屋、梅花千树。想当把酒豪吟，暗香吹上诗句。桑梓廿年心事，看三径依稀，画图开处。清簟横琴，高楼弄笛，消得幽怀如许。何限闲风月，尽分付、沙边鸥鹭。凭仗生绡，卧游障子描取。"}