{"id":"1090350","title":"客有自成都来者传制帅华学尚书年丈巫山诗辄次韵奉寄","dynasty":"宋","author":"许及之","text":"岩壑岂是钟鼎姿，出处相较黠与痴。我家浙东山水窟，閒窥壶中日月迟。坎蛙固守井底见，雁荡断云天下奇。坐想天柱高突兀，便觉穹障排参差。归胡不归归未得，吾非故吾吾何之。南宦祝融常在眼，北征太行长相随。每欲拓关令混一，其奈意广怜庸疲。故人开府镇巴蜀，大江扬舲张虹旗。纪行先要实古锦，及境始事蹇赤帷。阳侯似知公得句，吴榜娄舞下折枝。有客传诵巫山高，长安那复纸价低。襄王胡为爱文赋，宋玉大以供戏嬉。山川本以灵雨祀，神明何及亵渎为。牵牛织女谤自古，小姑彭郎讹一时。剩喜新篇有如此，洗空遗恨从今兹。蜀道谁云在天上，政誉已逐诗声驰。世情向背南北阮，人物妍丑东西施。愿君沧溟恢宇量，听披瓶罂居井湄。已为下户代输额，更要全蜀俱伸眉。西都父老久延颈，关外士卒宽张颐。访寻恐有玄尚白，流落宁无素染缁。规模所至欣济济，民俗定自臻嘻嘻。政成化洽公何疑，无人风月镌峨嵋。归来要著浯溪颂，吾上中和宣布诗。"}