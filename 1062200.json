{"id":"1062200","title":"叶少蕴出示郑先觉阅骏图为作长歌","dynasty":"宋","author":"洪炎","text":"丹青得名曹将军，画马已来无复人。诸生韩干受肉法，绝足亦传沙苑真。儒林望郎李公麟，曹韩复生能与邻。心胸可纳天西极，纨素频空粪北群。郑生晚识李侯比，自许笔端轻万里。山川初出大宛城，翰墨犹沾渥洼水。汗血喷沙指顾间，雾鬣风鬃卷中起。戏成十马皆龙材，前有飞黄后山子。叶公好尚有祖风，苦爱真龙似画龙。千金不惜市骏骨，睥睨神物秋毫中。英雄尝闻妾换马，意气欲将诗换画。诗工画妙两崛奇，谷量马观未论价。公诗自是生骅骝，恨公不身亲李侯，向来曹韩空白头。"}