{"id":"1110726","title":"雪二首","dynasty":"宋","author":"朱淑真","text":"一夜青山换玉尖，了无尘翳半痕兼。寒鸦打食围沙渚，冻雀藏身宿画檐。野外易寻东郭履，月中难认塞翁髯。梅花恣逞春情性，不管风姨号令严。谁剪飞花六出尖，索娥肌肉瑩相兼。分明幻玉迷青嶂，轻薄随风入画檐。冻笔想停诗客手，寒蓑宜拥钓翁髯。长安陋巷多贫士，可见鹑衣透胆严。"}