{"id":"1049891","title":"送吴龙图帅真定","dynasty":"宋","author":"郭祥正","text":"读书曾不学腐儒，腐唇烂舌肠焦枯。又不学一诗一赋轻薄子，屑屑场屋名声沽。西州治邑克肖古令尹，险欲临水投神巫。政成召来御史府，弹駮庸相请赐雷霆诛。奸邪缩手不敢更侮祖宗法，又荐处士博士登石渠。富财治水各称任，乃仗斧钺临湘湖。兴学首教士子弟，作碑后吊屈大夫。明年易节帅瀛莫，铁甲百万秋防胡。公曰承平勿誇武，解藏弓剑宽民租。诗筒交迎两朝使，镌金刻玉论欢愉。深沈不动若山岳，节制似公谁可俱。少年天子圣虑远，却顾南国成荒墟。拜公学士往绥抚，曾未期月富民大姓争来居。秦淮桥倾滞行迈，顷刻指画穷精粗。斩材叠岸役兵校，一物不向民间须。月光激水夜景午，长虹矫矫当通衢。回思昔人政事美，尽求形像堂中图。二十二人最豪杰，森森玉树临冰壶。前题姓名后书赞，文章彷佛窥典谟。昨朝除命下金阙，再备将印严边枢。南民遮道留不得，老幼挽缆相携扶。愿言早入天朝作丞相，调燮水旱苏寰区。功成异日保身退，西江秋风熟鲈鱼。犛尾黄雀更珍绝，白糯酿美倾醍醐。醍醐一饮三百盏，琵琶啄木唤舞姝。舞姝十八如明珠，石榴殷裙蝉翼裾。舞彻轻汗潭香肤，桃花带露燕脂濡。綵衣班班罗凤雏，问公此乐世有无。此乐世有无，何必更访蓬莱山上神仙都。"}