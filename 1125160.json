{"id":"1125160","title":"上元前再题南庄壁二首","dynasty":"宋","author":"晁说之","text":"苍皇徒步子孙随，倒邑空城失所之。十日不通京国信，一灯谁忆上元时。大河难阻金人过，远道休论铁马期。弭难九州宜祭鼎，庆云翔鹤误声诗。古今之祸此云奇，倏忽犬戎城下师。犯阙过于侯景速，劫君更比禄山危。万方瑞物问何在，五世誓书知谩为。祸难群凶谁首尾，京如狼虎黼狐狸。"}