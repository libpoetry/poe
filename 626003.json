{"id":"626003","title":"元夕梦凤城何旦符","dynasty":"明","author":"何转书","text":"忆昔潇湘回，逢君凤城北。阖门尽簪组，从龙各效职。纨裤越关河，星坛谈社稷。元夕叨连骑，千金买一刻。赠我紫罗衾，文锦鸳鸯织。时不解欢娱，气热长唧唧。岂期天步艰，颠覆生叵测。我从三岛行，君亦六月息。岁月多拙为，九年不报德。岌岌寡情意，心为世所克。丁兹大殃咎，百口半死贼。国破家与亡，甘心久不惑。独哭诸先茔，尽没狐狸棘。灯烛夜绵绵，风木魂恻恻。辕门鼓角哀，朔气冻云黑。一夕两梦君，频见好颜色。髣髴旧书床，殷勤为作食。倏尔同御风，并假青鸟翼。蹋足过沧溟，几为蛟龙得。醒来汗在衣，残焰空四壁。起立细寻思，始知梦所历。含毫纪短词，哽咽泪沾臆。兄弟天一涯，妻孥寓殊域。构草临西湖，石田漫耕植。叹此梦中身，妒彼沙边鶒。去日不可追，来日渐相逼。指顾又秋风，使我目先拭。寒燠近不时，加餐当努力。"}