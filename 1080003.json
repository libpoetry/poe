{"id":"1080003","title":"送元上人归禾山","dynasty":"宋","author":"吕本中","text":"长嚣而寂，方作而息。如射破的，初不以力。子居深山，又处绝顶。避嚣不作，二事俱屏。往来临川，道里且千。一见我喜，如旧交然。我欲属子，重于发言。子请则坚，之子之贤。遍寻诸方，不主先入。唯是之从，何拘何执。惟昔善财，我曹之师。其心广大，谁能间之。山高海深，德则不孤。不深不高，培塿潢污。奚必深山，惟静之守。求寂念息，以阅永久。"}