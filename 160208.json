{"id":"160208","title":"和圣俞饮会之作","dynasty":"宋代","author":"韩维","text":"幕府多俊良，乘间得邀命。阵觞四座合，清笑发高兴。冰梨走咸黾，霜橘荐穰邓。肴羞愧无珍，粗竭我家称。礼酬嫌已拘，戏罚甘太横。诗诵唐人为，议法汉儒正。新嘲时巧发，诡令或孤迸。聊矜一时快，岂校负与胜。行伤昆弟别，且乐宾友盛。但愿会合频，醉日敢辞并。"}