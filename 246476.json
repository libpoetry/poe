{"id":"246476","title":"曲游春·次晦窗韵","dynasty":"现代","author":"王蛰堪","text":"酒荐清宵梦，记一灯寒悄，曾寄江驿。按拍当筵，恍莺喉低啭，倚歌横笛。霁雪梅边寂。渐月影、度香帘隙。漫试拈、彩楮霜毫，谁共晓窗幽碧？枉忆。平生踪迹。甚残泪无端，才揾犹湿。烟柳依徊，念轻舟荡晚，弄波兰楫。尘掩湘灵瑟。莫更把、前痕重觅。奈乱愁、万缕千丝，又还暗织。"}