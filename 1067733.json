{"id":"1067733","title":"宿归宗赠轼老","dynasty":"宋","author":"李彭","text":"平生丘壑心，祇园多幽趣。杖藜过悬崖，投足澄百虑。涓涓一滴泉，湛湛三危露。渊源自曹溪，甘腴胜牛乳。诸峰罗孙宁，一一尊鼻祖。法筵碧眼人，家世本鄠杜。紫枢与黄閤，去天才尺五。不为世网婴，粲可叶心素。绳床作禅定，大音响韶濩。应梦先补陀，祝发得玉斧。我来心眼明，意气谐律吕。金地雨曼殊，天香绕巾屦。明当整归鞍，天末蜚鸿度。"}