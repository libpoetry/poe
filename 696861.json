{"id":"696861","title":"谒李忠简公祠","dynasty":"明","author":"姚光泮","text":"明珠江上吐骊龙，一点光凝学士容。四面波涛涵世泽，千年灯火伴僧钟。孤标兀峙流中砥，正气长浮槛外峰。景物不殊人已远，幸从萧寺挹遗踪。沧溟回合断尘红，祠宇岧峣出镜中。异代至今还俎豆，徽声终古薄云空。抗章独正岩廊色，讨乱谁如社稷功。一自科名誇宋室，顿令五岭日增崇。"}