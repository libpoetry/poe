{"id":"357218","title":"被花恼·题《化为蝴蝶甘同梦》图","dynasty":"清代","author":"黄人","text":"千金一刻不须筹，花天夜长无晓。恣意寻欢尚嫌少。罗裙密裹，金刀笑赠，梦好何须觉。花底活，茧同功，万方仪态容成照。同穴忆青陵，岁岁红心长香草。气融金粉，乡住温柔，不许纨风到。笑无情漆吏鼓盆歌，也偷化、蘧蘧遣恼。凤五色，并宿罗浮仙不老。"}