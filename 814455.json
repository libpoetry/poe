{"id":"814455","title":"曹仁宪谨荣寿七言截句","dynasty":"清","author":"林兆龙","text":"寿域天开气运延，金茎十二露华鲜。我公想是琼浆饮，绿鬓朱颜不老仙。寿星原本老人星，大德从来享大龄。旧社耆英堪再会，画图一幅绘丹青。寿算五旬有九秋，频闻海屋更添筹。今朝且把三多庆，明岁还赓六甲周。寿诞恭逢九月时，萸觞菊盏正相宜。当筵忽忆秋闱事，预指鹿鸣重宴期。寿酒欣斟绿满樽，西来爽气溢朱门。吾侪好似瑶池会，雪藕冰桃乐湛恩。寿香一柱表心香，刻意申祈鹤算长。憩苃清风随处在，台南台北咏甘棠。寿考作人久树勋，口碑载路足传闻。异时采入东都志，青史流芳颂使君。寿诗竞进祝冈陵，五老三神果可徵。巴语幸邀青眼顾，龙门百尺若荣登。"}