{"id":"1242505","title":"题唐李昭道画摘瓜图","dynasty":"元末明初","author":"张昱","text":"中舍唐宗室，丹青焕云汉。适当天后朝，家国生屯难。所愿执艺事，婉焉而上谏。制为摘瓜图，忠恪非鄙慢。冀或宵览馀，骨肉释冰炭。章怀恭顺子，尽室赴忧患。回首横门道，苦泪落馀栈。路见摘瓜者，恧然兴永叹。悲哉黄台辞，四摘乃抱蔓。神器有天命，侈心暂惑乱。梁公社稷臣，直劫四庙算。煌煌万方业，复得返贞观。"}