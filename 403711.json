{"id":"403711","title":"沁园春 列宁墓前作，一九五六年","dynasty":"近现代末当代初","author":"白敦仁","text":"天际钟声，净扫风埃，红场晚晴。映宫城如削，苍苍茂树，熊罴严守，郁郁佳城。草昧英雄，秕糠尧舜，堕泪碑丰遗爱深。胸中恨，待掀翻地轴，天堑须平。神姿凛凛如生。怪霜鬓婆娑无限情。记奋髯十月，当年虎啸，攒眉万国，此日蜗争。金字塔边，尼罗河畔，犹有不平风雨鸣。君休矣，有列宁旗帜，谁敢骄兵。"}