{"id":"939181","title":"徐敬甫出示所居之别墅南岩图并诸公题咏欲予同作为赋长韵","dynasty":"宋","author":"陈文蔚","text":"忆昔同作康山游，杖屦历遍千岩幽。知君已具看山眼，每遇胜处尝淹留。从兹一去间何阔，倒指殆欲忘春秋。不知此地复何地，但见大江东去流。相逢恍然如隔世，尽洗积年离别愁。首为袖出南岩图，著鞭先我占一丘。南岩之高不可攀，俗驾欲到何缘由。君乃结屋于其巅，避世拟追园绮俦。雪飞霜瀑自天落，戟列万竹干云修。客来煮茗话畴昔，酒熟春禽相劝酬。自言得此已足老，岂复更怀身世忧。无心偶作云出岫，良念棣萼情绸缪。对床听雨有真意，肯放拂衣归去休。登高一日展遐眺，洗眼九华云渍收。语我南岩卜筑地，只放五老高一头。丹梯万丈径可蹑，独恨未遂曾往谋。我生亦有山水癖，欲见未见心先投。长哦南山白石烂，梦寐沧江飞白鸥。归与亟办买山计，甘与世好相盾矛。采蕨可以忘朝饥，种橘自当千户侯。眷言志事在?亩，适我愿兮遑他求。此时作书报同志，知肯远为题诗不。"}