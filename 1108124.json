{"id":"1108124","title":"曾宏父将游吴兴示所和叶内相八首次其韵太守亦和故并及之","dynasty":"宋","author":"刘一止","text":"蘋洲景物最恼客，无赖山色只供愁。短棹从渠系烟雨，春容并在水南头。并山微径自曲折，野人种花无数蹊。太傅风流犹可想，楼船皓齿合招携。谢家溪亭花锁碎，尚忆故岁春未阑。觅得小航冲雨去，湿红飞处忍朝寒。使君觅句自超绝，江边乌桕能绝人。我疑秘思有天巧，滉漾胸中百顷春。官闲亦复一笑适，理楫及此春日晴。追吟乃得伯宏父，便觉侯喜无诗声。老来文字读不入，抽思轧轧如涸泉。从君敢作入社客，正恐釜豆相泣煎。有怀玉堂前学士，典册汗漫真全潮。子向白云深处觅，面山溪馆带长桥。翰林久袖经纶手，笔力游戏吞山川。要试皋夔致君术，不应牢落著幽禅。"}