{"id":"683912","title":"游莫愁湖徐氏庄","dynasty":"明","author":"王世贞","text":"青山如黛水如油，垂柳千条拂地柔。不须真见卢家妇，才听湖名解莫愁。坐中吴语觉清便，三白新篘缩项鳊。把向石湖相较看，祗应输却木兰船。断桥颓壁隐苍烟，僵石枯藤夕照边。将比莫愁应不似，徐娘虽老尚堪怜。一葫芦酒一沙鸥，唤作卢姬与劝酬。陌上少年知自悔，青楼抛尽锦缠头。"}