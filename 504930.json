{"id":"504930","title":"胡宗器使汾阳得韩干画马石刻归以见赠作歌遗之","dynasty":"明","author":"乌斯道","text":"胡君赠我韩干马一匹，乃是汾阳旧传刻。雄姿逸态嗟夺真，真马见之俱辟易。奔雷翻电不可见，更有绿蛇兼紫燕。此马玄黄固难辨，筋出玄中亦堪羡。当时学得曹将军，笔有书法气有神。顾影裴徊未超越，眼中恍惚如流云。一傒倦坐困方伛，一傒裹胫曲未伸。彷佛关头雨新霁，满郊苜蓿涵青春。胡君曾度太行去，画里龙媒忽相遇。涓人不用千黄金，自觉驽骀世无数。出入空骑驿中马，挟此东归惬幽愫。座间披览风为鸣，记得汾阳旧游处。汾阳正有郭相家，恐是郭家狮子花。千年相业尚不泯，马图亦忍沈泥沙。我今得此重叹息，生者似今那复得。信知房精在神骏，形影空为人爱惜。"}