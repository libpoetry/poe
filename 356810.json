{"id":"356810","title":"徵招·微雨乍寒，积阴成痗，孤羁白下，冶春欲阑","dynasty":"清代","author":"冯煦","text":"薄寒庭宇愁如水，和云酿成凄楚。乳燕背斜阳，算春无归处。嫩阴浑欲暮。又迷了、冶桃前渡。一碧东园，旧痕空荡，断萍零絮。离绪。罥平芜，微风外、声声晚鹃尤苦。吹梦堕淮西，怕阑珊无据。六朝君莫妒。只禁受、恨烟颦雨。待相见，悄掩重帘，共剪镫深语。"}