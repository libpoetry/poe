{"id":"644593","title":"仰德之深非言可喻谨次渊明九日诗韵叙谢万一","dynasty":"明","author":"方孝孺","text":"至人宪天德，虚心体群生。自为代工计，岂为济众名。惟王间世才，钦圣奉天明。端居澹无欲，四海流仁声。耄倪竞稽首，愿王寿千龄。如彼岷峨高，不骞复不倾。小臣最陋劣，夙受顾盻荣。孤恩愧明义，念旧劳睿情。临风拭病目，思见德化成。"}