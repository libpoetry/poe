{"id":"1238719","title":"秀州相士歌","dynasty":"元末明初","author":"杨维桢","text":"秀州相士薛见心，重湖风雨来相见。手把茅山道人诗，亦有胡僧写东绢。自云膝不拜公卿，海内名人初入卷。缥绫方册锦盘囊，首录梅花道人传。道人不读姑布书，两目看天走青电。梅花忽露太极心，南枝北枝开一遍。秀州相士亦识道，一笑求心符铁劵。章生不相一只眼，桑生不相一尺面。貌如削瓜帝治开，背如植鳍王业建。君不见汉家将军如牯腰，午夜脐灯照悲唁。"}