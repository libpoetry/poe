{"id":"924463","title":"次韵子瞻广陵会三同舍各以其字为韵 孙巨源","dynasty":"宋","author":"苏辙","text":"巨源学从横，世事夙讨论。著书十万字，辩如白波翻。谏垣适多事，忧心生病根。立谈信无补，闭口出国门。弃置卧江海，闵嘿宁复言。朝行共长叹，逐客继二孙。南方固乡党，谪官侣鹤猿。风俗未宁静，朋党争排跟。引去良自得，浊清在澄源。往者未可招，冠盖方骏奔。"}