{"id":"808384","title":"代书寄汪大端光八十韵","dynasty":"清","author":"洪亮吉","text":"百虑不失一，子才为世需。六经甫通三，我识愧里儒。才识工拙间，出处不可图。子意乃不然，劝我入帝都。为言予有亲，尚欲依菰芦。子亲存我亡，一语伤藐孤。负米十四年，娄空粟与刍。子行燕赵归，勤作反哺乌。我成吴越游，忽为失母雏。我生惭世间，感子引作徒。为倾橐中金，为计道上储。六百里水程，十八日旱途。历历夷险郊，孰宿孰可餔？英英公卿中，孰谒孰则毋？我足虽云劬，子口亦以瘏。感子珍重心，临行野踟蹰。譬若深谷风，幽草亦渐苏。存亡心已伤，离别泪屡枯。萋萋四月花，莽莽长河芜。挈弟既惨悽，念友更咽呜。相离第一程，梦子秦邮湖。凉月忽抱肩，老鱼窥汀蒲。东阿县西门，梦子又在吴。俱为少年游，灯舫狂呼卢。三梦宣武坊，斜日殷铜铺。新知无一人，知子应念吾。每梦必有泪，每泪必有书。书皆千万言，纸恶字迹粗。岂惟字迹粗，兼愧言辞纡。长安识君人，谤誉亦复俱。每苦立论严，憎子所服殊。我不置一辩，归室始叹吁。欲摘天半星，为子冠上珠。欲剪湘中霞，为子身上襦。天河濯五色，色异凡紫朱。天衢曝众文，文匪常罗繻。春月润子颜，秋露濯子肤。日吐瑰丽辞，称此佩服都。日陈琳球响，称此颜色姝。留侯似妇人，曲逆美丈夫。不闻史传讥，但觉流辈无。尘冠弊履中，不必德义孚。囚首垢面人，不必名实符。虽然愿一言，少岁亦已徂。二十颜尚髫，三十颔有须。吾徒勤事业，弃置常所须。要当惜心神，何必营衣裾。急从良友箴，息此俗论诬。明年登玉堂，三馆步复趋。贻兹老成规，莫被轻薄愚。我来人海中，戚戚意寡娱。因缘识文人，千百量以车。多文或为史，小智仅作胥。行虽历方州，见乃守坐隅。群獾出诗编，朱墨尽贡谀。立语苦不工，已诩鲍谢逾。我辈出直言，众目怒以盱。谓我立论高，谓我制行迂。一心苟无惭，兀兀任毁誉。求子素识人，又各间一区。非无杨生清，亦有黄子癯。旬日乃握手，余皆掩蓬庐。时时读子诗，消此嘅与歔。子才信鹓鸾，我笔非于菟。颇愧纷叠来，索诗若索逋。我常思子言，气敛不敢舒。逢子乃一发，笔禁口亦呼。子书亦易作，字错墨屡涂。前闻欲移家，急札驰邮奴。煤车米石昂，讵可携妻孥。况复堂上衰，行坐总欲扶。岂任舟车劳，与此食粒粗。诗储及瘦方，言皆悉锱铢。讵不为子谋，使子鸟就笯。子行试礼闱，先利矛与殳。亦思贺万钱，不若储百壶。倘或成同官，雅足见发纾。拙效我亦收，令谟子先敷。壮往庶有程，少习藉可除。被酒一纵言，省札应豁如。"}