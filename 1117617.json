{"id":"1117617","title":"依韵和李元中兼寄伯时二首","dynasty":"宋","author":"陆佃","text":"龙眠三李晦声尘，长望淮壖与海滨。自古市朝成底事，即今猿鹤伴他人。细思南陌东阡月，大胜千门万户春。可惜欲归归未得，不知家酿为谁醇。五丈河边避俗尘，闭门情味似漳滨。抛离鹊渚今三岁，成就华严祇两人。贫里有时求得玉，老来无可奈何春。平生共学王丞相，更觉荀扬未尽醇。"}