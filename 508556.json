{"id":"508556","title":"大藤贼谣","dynasty":"明","author":"倪谦","text":"天地有沴气，钟此大藤贼。峡深路复险，凭恃为窟宅。禀性若豺虎，吞噬乃其德。官军不能制，时出寇城邑。成化改元乙酉春，贼入平南烧县门。人财驱劫如豕奔，群聚鹿儿山下存。嗟哉儒宫陈广文，传经讲习师道尊。一家妻女十数口，同时被掳罹妖氛。厚邀金帛赎性命，杀人为戏轻鸡豚。陈君有妻王，义不受贼辱。诉贼释夫养父母，语夫携金将女赎。一身自分不苟活，夫女得归甘暝月。贼入峡，纷起营，迫王去，坚不行。贼怒杀之，妾亦殒生。二妇并贞烈，照映冰壶清，千秋万春扬令名。安得上帝遣六丁，下铲叠嶂如砥平。贼失所恃无欺淩，夫妇相保民永宁。"}