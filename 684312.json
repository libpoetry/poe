{"id":"684312","title":"夜泊石亭寺用韵呈陈娄诸公因寄储柴墟都宪及乔白岩太常诸友二首","dynasty":"明","author":"王守仁","text":"廿年不到石亭寺，惟有西山只旧青。白拂挂墙僧已去，红兰照水客重经。沙村远树凝春望，江雨孤篷入夜听。何处故人还笑语，东风啼鸟梦初醒。怅望沙头成久坐，江洲春树何青青。烟霞故国虚梦想，风雨客途真惯经。白璧屡投终自信，朱弦一绝好谁听？扁舟心事沧浪旧，从与渔人笑独醒。"}