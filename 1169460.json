{"id":"1169460","title":"读修睦上人歌篇","dynasty":"唐","author":"李咸用","text":"李白亡，李贺死。陈陶赵睦寻相次，须知代不乏骚人。贯休之后，惟修睦而已矣。睦公睦公真可畏，开口向人无所忌。才似烟霞生则媚，直如屈轶佞则指。意下纷纷造化机，笔头滴滴文章髓。明月清风三十年，被君驱使如奴婢。劝君休，莫容易，世俗由来稀则贵。珊瑚高架五云毫，小小不须烦藻思。"}