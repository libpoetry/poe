{"id":"494663","title":"于赵类庵宗伯宅修会得五言排律二十韵","dynasty":"明","author":"湛若水","text":"宗伯开文苑，春光际景辰。吟鞭乘岛兴，谈麈静规尘。忝窃瀛洲彦，叨陪讲幄臣。诗坛寻地主，酒伴尽天人。等作他乡客，犹惭入幕宾。游从兼吏隐，人物是丝纶。花意妍堪恨，山容巧作颦。云行西岳雨，蝶梦上林春。燮理存杯酒，忧虞损绣茵。逍遥鸡阜月，寂寞凤台滨。潭府初张宴，明公对饮醇。大羹滋味永，雅咏愫情申。蔼蔼衣冠俊，恢恢笑语亲。兰亭无放达，金马更清真。咄咄书空札，嚣嚣谢众嚚。天心自流运，物态尚悲辛。仰阁依珠斗，瞻云恋紫宸。食芹思有献，投壁恐无因。盐鼎非公辈，清修报主身。南溟起大翼，九万谁能驯。"}