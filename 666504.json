{"id":"666504","title":"南唐李昪画竹题云升元阁上作赐宋齐邱","dynasty":"明","author":"薛蕙","text":"南唐草创金陵日，君王材艺还非一。宫中初学书画图，人间早见丹青笔。升元阁上朝置酒，九华山人前上寿。兴酣点染云雾飞，画成挥霍蛟龙走。潇湘洞庭洲岛畔，雨叶风梢翠凌乱。珍重仍兼御字题，留传拟作山人玩。人代悠悠朝市改，何言画本今犹在。呜呼金石亦销毁，细看粉墨无光彩。我持此卷三叹息，英雄割据终何益。虎踞龙蟠尚复存，黄旗紫盖非畴昔。富贵繁华如梦寐，千秋万岁皆相似。君不见西京空聚茂陵书，伤心不独江南事。"}