{"id":"550459","title":"王震甫以王叔明山水见贻答谢","dynasty":"明","author":"徐熥","text":"王生嗜古元成癖，古今图画如山积。壁上时时烟雾飞，案头隐隐生泉石。吾闻胜国有王蒙，丹青绰有巨然风。幽溪细路已盘曲，烟岚树木何菁葱。此图珍秘几年所，廉者不求贪不与。知余夙有卧游情，一旦披图便相许。奚奴捧送神飞翻，山斋赏鉴忘朝餐。焚香再拜谢君赐，照乘明珠未是恩。"}