{"id":"1126371","title":"故经略华文赵郎中崇宪挽章三首","dynasty":"宋","author":"曹彦约","text":"国是归宗相，儒科看嫡传。与时常落落，持论极拳拳。柄用无韩范，师承有涧瀍。衣冠何足论，父子世称贤。出处权轻重，几微见老成。我官浑漫浪，公道要分明。忠定名先正，奸谀魄自惊。翻思元祐事，千古欠哀荣。世路平平好，民庸处处高。入朝宁却步，及物自忘劳。系望人宗主，为仪国羽毛。修文才下寿，天亦负英豪。"}