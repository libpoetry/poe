{"id":"1215851","title":"摇兀篇","dynasty":"元","author":"洪焱祖","text":"官舆兀兀官船摇，日百廿里驰轻飙。舆夫舟子气色骄，老我摇兀不自聊。颠顿肺肠酸髀腰，体疲寒热来如潮。昏暮稍憩沽酒浇，鸡啼蓐食愁明朝。更愁椎鼓发中宵，翻羹倒釜弗停桡。忆乘下泽何逍遥，误落尘网中心焦。古人所见何其辽，尚厌聒耳弃一瓠，渠肯受此风旌飘。"}