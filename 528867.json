{"id":"528867","title":"东家行","dynasty":"明","author":"陆深","text":"东家有女嫁西家，不羞白璧倚蒹葭。结发初疑连理树，牵情复比并头花。并头连理愿千秋，夫婿今年轻薄游。斗鸡远过夷门市，系马时从白下楼。斗鸡系马聊应尔，可怜年华付流水。月离三五弓下弦，春当九十花成子。千叠关山音信稀，传言绝塞寄征衣。身骑大宛乌龙去，手取将军金印归。乌龙金印两难成，边境萧条不可行。黄沙万里双睛暗，白雪千山五月明。风月空闺难独守，团扇絺衣岂堪久。箜篌弦上公渡河，羌笛声中折杨柳。杨柳秋来满故园，良人何日返东门。黄金绕身久离别，不如贫贱暂温存。"}