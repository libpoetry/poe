{"id":"305804","title":"氐州第一·金陵初雪，和清真","dynasty":"现代","author":"黄浚","text":"残埭生寒，江塾迥晚，钟山气势都小。不卷帘旌，还呵砚滴，檐角烟痕缥缈。生白虚庭，便算是、冰蟾赊照。一样凄清，三春宛转，鬓边人老。倦旅花悰和睡少，只赢取、路遥情绕。昨夜熏篝，明朝翠袖，总损閒怀抱。想楼中欹枕处，相思梦、双涡印笑。那得归来，共阑干、层琼映晓。"}