{"id":"588589","title":"石岐夜泊","dynasty":"明","author":"黄佐","text":"香山秀出南海壖，四围碧水涵青天。七星峰峦拥楼堞，北斗照耀开云烟。云烟长自峰峦起，覆露千家连百里。渔歌菱唱不胜春，桂楫兰桡镜光里。石岐夜泊白鸥沙，南台缥缈浮梅花。蛟浦澄澄洗明月，龟城蔼蔼升繁霞。繁霞明月从昏晓，翠栱朱甍纷窈窕。井澳空传北骑仙，乌岩多见南棱鸟。鸟飞仙去杳难寻，木自成乔水自深。登堂一入青山郭，尚友惟闻绿绮琴。绮琴古韵真奇绝，正气当年动寥泬。共言解愠协薰风，谁司知音成白雪。白雪薰风调莫弹，栽桃栽柳世称难。身随列宿归天上，迹比灵光寄此间。大北山前松柏老，寿星原上多瑶草。采采今为南陌行，迢迢昨忆青门道。道出青门月子冈，浴凫飞露满莲塘。竞誇北里量牛马，绝胜西康集凤凰。豪华比屋何须数，海错山珍弃如土。到处那无种玉田，营家自有藏金坞。豪华堪羡更堪悲，零落山丘能几时。红锦葳蕤装半臂，磨灭芳名谁复知。此时壮志期鸿鹄，此夜疏镫照帆宿。浩歌梁甫回阳春，沧波渺渺桑田绿。"}