{"id":"722673","title":"陌上花乐府，东坡记吴越王妃事也。临安道中感而和之，和其词而反其意，以有寄焉","dynasty":"明末清初","author":"钱谦益","text":"陌上花开正掩靡，茸城草绿雉媒肥。狂夫不合堂堂去，小妇翻歌缓缓归。陌上花开燕子飞，柳条初扑曲尘衣。请看石镜明明在，忍撇妆台缓缓归？陌上花开音信稀，暗将红泪裹春衣。花开容易纷纷落，春暖休教缓缓归。"}