{"id":"1119341","title":"盐城阻冰雪赠陈德美三首","dynasty":"宋","author":"陈造","text":"断港冰初合，穷涂岁欲除。临年仍此悔，议道得无疏。抚事空搔首，何人为寄书。海风吹浩荡，侧望正愁予。身口真相累，风霜得备尝。即今歌匪兕，未慭反屠羊。辟谤规闲口，因衰再覆觞。不知诗酒外，何计逭悲凉。雪意知呈瑞，还欺客鬓星。悲欢随处异，艰阻向来经。梦境翩蝴蝶，宗盟近脊令。盘餐更谭麈，足用慰漂零。"}