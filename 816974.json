{"id":"816974","title":"岁暮杂兴五章（选二）","dynasty":"清","author":"雷钟德","text":"大智轻千乘，小儒觊升斗。升斗可疗饥，千乘亦何有。嗟予鲑菜徒，纵欲乃在酒。颇笑彭泽翁，浊醪不满口。黾勉此为役，趣版他人后。严霜折百草，众芳谢已久。郁兹岁寒性，端居寡侪偶。市井日嚣杂，风尘不可走。忧来取沉醉，杜康真吾友。莫买青萍剑，不如买铅刀。莫爱天池龙，不如驽骀骄。铅刀尚一割，驽骀纷联镳。名驹与名剑，难用空尔劳。读书慕古人，志意何嘐嘐。仙鹤刷健翮，高视淩层霄。入世二十年，乃为时所挠。思欲易前辙，斑鬓已凋萧。大木郁风烟，幽兰甘蓬蒿。古人不可作，吾其长寂寥。"}