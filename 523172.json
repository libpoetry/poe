{"id":"523172","title":"杨花篇","dynasty":"明","author":"李梦阳","text":"洛阳三月东风起，杨花飞入千门里。只见朝萦上苑烟，那知夕逐东流水。苑烟流水无休歇，暖日轻盈度仙阙。赵女瑶台贮綵霞，班娘团扇啼明月。綵霞明月几沉辉，陌上行人乱扑衣。征夫柳塞愁看雁，少妇香闺懒上机。柳塞香闺万馀里，草色连天度陇水。玉门关外雪犹飞，章台树里风先起。谁家浪子千金马，平明挟弹章台下。头上罗巾玳瑁簪，腰间宝铗珊瑚把。踏絮来寻卖酒家，特香坐调当垆者。当垆美女怨阳春，笑掇杨花衬绣裀。青楼薄暮难消遣，白雪漫天愁杀人。冥冥漠漠春无极，此时惟有杨花色。一朝风雨蘼芜烂，独掺垂条三叹息。"}