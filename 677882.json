{"id":"677882","title":"拟崔颢长安道","dynasty":"明","author":"赵迪","text":"长安道上春如绮，朝来冠盖奔流水。谁人不畏霍家奴，甲第豪雄连戚里。望中车马多如云，卫青新拜大将军。腰间金印悬紫绶，门前翠盖拥朱轮。将军自是椒房宠，由来天幸承恩重。侍猎长杨赤羽旗，陪游上苑黄金鞚。道傍青青杨柳垂，五陵年少多光辉。兰阶珠弹鸣珂去，柳市银灯夜醉归。香尘百里花如雾，乳燕双双春欲暮。来往惟闻歌吹声，行人识是长安路。"}