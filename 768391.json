{"id":"768391","title":"台城路 寄柯亭","dynasty":"清","author":"龚翔麟","text":"旧巢海燕归来早，东风又吹愁住。叶满苔枝，丝攒蜡蒂，过了几番酥雨。玉骢何许。定嘶遍花阴，钿车行处。人面桃门，重寻得似去年否。晴江潮信暗涌，怕招双艇子，曾载情去。院冷争棋，池荒踏藕，谁识而今心绪。酒楼孙楚。奈月午相逢，晓来无据。愁似游丝，一春千万缕。"}