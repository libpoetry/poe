{"id":"704746","title":"沅州秋夜忽忆三年前秋夜之作二首","dynasty":"明","author":"薛瑄","text":"独坐高堂蜡炬红，宛然秋与昔年同。宦情不改来时淡，诗思浑如到日浓。杨柳影斜帘外月，芰荷香老水边风。莫言白笔南征久，赢得归囊一物空。黔中今是第三秋，又听虫声四壁幽。脩竹林间天籁发，芭蕉叶上露华流。知非渐拟高人化，学道宁忘长者谋。好在灯花频送喜，沅江几日放归舟。"}