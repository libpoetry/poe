{"id":"474641","title":"冬日猎射毕同艾瑞泉从子擢挈酒藉草坐饮醉后作此","dynasty":"明","author":"卢楠","text":"寒风吹林薄，白日怆以黄。呼鹰登高台，走马硊石冈。狡兔起草间，裂脑厉秋霜。割鲜青山隅，藉草传羽觞。落叶入我杯，细细波悠扬。平楚正萧瑟，感此情弥长。云中恣夭骄，胡尘暗边疆。杀将屠我城，主辱臣未僵。徒令哂千秋，何以慰遐荒。合当捐微躯，雪耻左贤王。"}