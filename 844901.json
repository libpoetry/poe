{"id":"844901","title":"苏台秋兴和汪茗生同年四首","dynasty":"清末民国初","author":"曹家达","text":"远天晴碧雁南翔，虎阜重来草不芳。老去心情閒子美，少年精锐忆干将。江桥落叶随孤艇，山寺微钟送夕阳。难得先朝五人墓，尚留古道照寒塘。苍莽吴山看不齐，子胥江口更凄迷。宫花往日都如梦，水草经年又化泥。废市浪传仙鹤舞，荒台剩有夜乌啼。于今重问人间世，多少流光付駃騠。一片荒池翳碧霞，西风荷芰替芳华。草深径甃吟寒蛩，月上宫墙噪乳鸦。吴越霸才曾几世，临安妃子已无家。南园日暮空萧瑟，愁听当时陌上花。沧桑变后此孤城，况复高秋百感并。开府已非方镇署，栖笳犹类故家营。烟寒山树连层阜，水漫湖田混太清。几辈遗民寒洒涕，多应凄绝暮蝉声。"}