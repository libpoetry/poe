{"id":"700884","title":"次宋伯循见示秋收后作韵","dynasty":"明","author":"梁兰","text":"此老居山岂为耕，外人刚道一廛氓。延年合药仙方古，永日横经易学明。放犊径中苔任满，种鱼池底水教平。喜闻早遂农家愿，南亩东阡颇有成。养得黄鸡啄黍秋，酿成白酒酽如油。稻畦穫了须回棹，诗卷评来只倚楼。会见晨星初落落，何妨暮景尽休休。瓦盆已老儿孙长，尔汝偷閒取次谋。"}