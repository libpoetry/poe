{"id":"960963","title":"钱唐吟","dynasty":"宋","author":"姚勉","text":"钱唐家家重生女，自小无人识机杼。教成歌舞十二三，花燕身材柳莺语。去年学得琵琶成，今年学得弹秦筝。豪家亟辇明珠斛，来换绿珠入金谷。启行小女肩舆来，亲情送别罗酒杯。拜辞父母登车去，欢喜出门不回顾。亲恩无复雉将雏，儿意亦忘鸦反哺。阿婆八十泣送门，自怜终身无阿孙。笑言阿婆不须泣，舟子乘潮渡江急。"}