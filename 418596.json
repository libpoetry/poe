{"id":"418596","title":"买陂塘","dynasty":"近现代","author":"丁宁","text":"拂芸编旧香零落，依依陈梦萦绕。苍茫劫海偷生际，曾向书城投老。危楼悄，记丹鉴宵深，落叶殷勤扫。星霜草草。叹魂断缣縢，蟫丛蹀躞，此意有谁晓。西州路，头白羊昙曾到，凄凉一片残照。东窥西笑同宫茧，说甚庸中佼佼。今休道。问小妹、青溪占得春多少。安排孰早。看愿满藏山，名传津逮，杰阁倚云表。"}