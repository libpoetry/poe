{"id":"1218381","title":"送易直兄入京","dynasty":"元","author":"岑安卿","text":"渥洼产良骥，振鬣鸣天衢。力虽任远重，赤汗流殷珠。兄材足驰骋，惜为百里拘。善政无浪誉，鄙彼讦直徒。琴堂风日闲，疲氓自春苏。迩来解组归，实笑乐友于。揽辔忽言别，触热之皇都。风波幸宁息，道途谅无虞。谷禄天所与，慎勿权门趋。铜章绾绿绶，昔日青毡儒。我犹宁生龟，曳尾甘泥涂。兄今远行迈，所愿当何如。功名固宜勖，更寄加食书。"}