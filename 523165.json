{"id":"523165","title":"游栖贤桥歌","dynasty":"明","author":"李梦阳","text":"雷泉峡激石巃嵷，日湍山陷回光动。吁嗟此壮观，万古谁为开。涡黄潭黑窈莫测，秀黛碧玉何崔嵬。人言窟底有龙卧，气吐白昼常风雷。去年重九登吹台，翘望名山思袅娜。今年今日谁料吾，醉踏穷山蹑礧砢。拂衣欲上万仞壁，濯缨还就孤崖坐。秋风吹林猿狖语，浮桥横空袅相拄。岚寒细飘瀑布雪，峰云破碎芙蓉裂。金芝瑶草真有无，缥缈仙灯暮明灭。君不见此桥今千年，谷冷迹绝无人烟。岩劖苔蚀石漠漠，太白紫阳俱我前。对此不须更惨怆，明朝且上香炉巅。"}