{"id":"535470","title":"拟汉京篇","dynasty":"明","author":"王立道","text":"峨峨万雉环金城，山河百二开汉京。云雾晴临阊阖道，风雷晓动羽林兵。九重佳气郁葱葱，日月光华万国同。凤辇行春过西苑，龙楼问寝向南宫。南宫西苑宸游遍，茝若芙蓉新置殿。待诏皆为帷幄臣，承恩不复舆台贱。万户千甍通狭邪，朱门绮陌满烟花。五陵游侠竞借客，七贵侯王同起家。起家气势何挥霍，富贵皆由主恩泽。锦障遥从?杜归，金丸时向章台落。归来钟鼎罗高堂，意眇梁窦嗤金张。苍头逡巡绿褠窄，翠蛾宛转红袖长。红袖如云正娇妒，世事回看渐非故。金谷楼台生野烟，平泉荆棘迷芳树。魏其宁非肺腑亲，武安后来真逼人。华毂朱轮善倾跌，诸君何必争要津。"}