{"id":"749308","title":"放蝶诗和家大人韵","dynasty":"清","author":"钱应溥","text":"绿蝶来何从，穿花倍峭茜。伊谁折花枝，起舞掠袂缘。艳如点黛螺，轻如衔泥燕。栩栩各知还，又如客游倦。不虞独分飞，翻向箱笼眄。弱翅触四隅，密网开三面。逸熊得昭苏，旧侣若慰唁。破镜感重圆，故剑珍百鍊。文采本天生，大化任流转。料尔双双飞，快逐东风便。如何蝉翅黏，无乃雀屏衒。幸兹返故园，时或来吟院。陔兰畅和风，帘栊好息宴。分付九张机，貌尔五色线。不然伴仙蝶，寻芳近郊甸。大胜菜花村，游蜂共潜见。庄生妙齐物，品勿论贵贱。且赋《逍遥游》，待补《仙岩传》。"}