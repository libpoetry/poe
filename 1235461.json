{"id":"1235461","title":"玉泉山二首","dynasty":"元","author":"刘鹗","text":"杨柳芙蕖接断岑，流泉如玉本源深。四时潋滟无晴暖，一派清泠有古今。石井分甘供御膳，湖波流润洗尘心。我来正值秋将晚，独坐长吟雪满襟。孤塔苍崖结搆牢，岿然俯视世滔滔。烟云连野心同远，楼阁依山步渐高。性本虚明宜自得，无经悟入亦徒劳。可怜有客勤三礼，不见灵光现玉毫。"}