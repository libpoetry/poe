{"id":"1237102","title":"五无吟六首","dynasty":"元","author":"唐朝","text":"与物无心心颇宽，无才赢得本无官。更无文字劳神思，缄口无言漫自安。此君原是主人翁，夙夜惺惺俨在中。只为杜门能谢客，一间虚室自玲珑。山中古木老槎牙，几度逢春不放花。清庙栋梁奚足取，霜枝雪干漫矜誇。鲈鳜吞香系钓筒，珍禽解语入金笼。为怜鲜鴳能安分，自得丛林浅濑中。云在空中变态奇，风来江上浪漪漪。何如风定云开后，秋水长天一色时。晓林喜鹊暮林鸦，饮啄随时漫自嘉。祸福于人何所与，不劳屋角日喳喳。"}