{"id":"695821","title":"友芳园杂咏为吕心文作二十五首 玄览楼","dynasty":"明","author":"欧大任","text":"躧步登兹楼，冥心白云里。智慧想不生，吾以观无始。窗间白凤飞，窗里青藜过。客来问著书，君自高齐坐。南村素心人，颇就陶徵士。长歌归去来，昨非觉今是。山人鍊九阳，晞发朝如沐。何处学长生，石上采昌歜。谢家明月里，曲曲是芗林。不用东山妓，云停翠幄深。春深人始归，已见花如霰。日夕东风吹，飘飏云母扇。何年金粟树，留客怜樛枝。淮南招可隐，一咏小山词。房栊深几许，濛淡梨花月。有酒且共持，莫待飘成雪。垂杨深巷中，密筱空林曲。门开栗里烟，酒送湘江渌。夹堤千树锦，留得拒霜开。采之何处寄，还待涉江来。潇湘一片云，春深箨龙长。唯有裘与羊，支筇日来往。岩鞠有黄华，寒香霜下秀。江州酒不来，采之满衣袖。旖旎万花谷，一径绾其口。尽容问字人，不妨日携酒。有待觉为烦，委休已堪老。雅音未寥寥，书带千年草。买得洛阳花，飞来赤城霞。谁云山步障，不似子云家。金城树成锦，青绮花如练。河阳解归人，夜夜春园宴。月上徂徕前，疏松影在地。偶寄聊一适，婆娑漆园吏。会心岂在远，此有濠濮想。烟开鱼戏来，春动鸥波长。沧漭西池下，芙蓉荫渠水。几曲赤阑桥，门似高阳氏。城带禦儿溪，林出皋亭巘。先生不下楼，风篁引云栈。道可羲皇上，心惟寥廓间。所以采菊人，悠然见南山。阁前到公石，独立良亦难。何限淩霄花，冰霜共严寒。削成一峰尊，嵚崟势无敌。千秋大吕亭，青入岱宗色。竹间鸣濑长，泠泠七弦响。漱石枕流谁，松风助幽赏。湘中琳琅碧，岳顶莲花白。隐几深竹中，嗒尔天游客。"}