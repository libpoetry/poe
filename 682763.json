{"id":"682763","title":"送帅从龙之睢州判官","dynasty":"明","author":"区怀瑞","text":"卧辙酌君水，江清照箳篂。简书将短楫，千里不遑停。托君棠芾下，何异棣华情。叱石驭仙羊，伐木歌同声。谁蛩筼筜谷，灵籁比竽笙。翻思睢上月，遄作天中行。迹与三载留，心为两地倾。安得叶县凫，还以慰怦怦。君本淡宕人，儒术世光大。著书亘六合，不足当函盖。剑霓拂斗墟，蘋日浮江介。误膺州里选，乃课封疆最。山水傲双驺，踪迹同方外。簪绂过蚊虻，所性轻尘壒。虚将腐鼠嚇，对此鹓雏哕。去拥百城资，弩力千秋会。"}