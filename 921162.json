{"id":"921162","title":"与子由同游寒溪西山","dynasty":"宋","author":"苏轼","text":"散人出入无町畦，朝游湖北暮淮西。高安酒官虽未上，两脚垂欲穿尘泥。与君聚散若云雨，共惜此日相提携。千摇万兀到樊口，一箭放溜先凫鹥。层层草木暗西岭，浏浏霜雪鸣寒溪。空山古寺亦何有，归路万顷青玻璃。我今漂泊等鸿雁，江南江北无常楼。幅巾不拟过城市，欲踏径路开新蹊。却忧别后不忍到，见子行迹空馀悽。吾侪流落岂天意，自坐迂阔非人挤。行逢山水辄羞叹，此去未免勤盐韭。何当一遇李八百，相哀白发分刀圭。"}