{"id":"1044675","title":"次韵全玉游永庆寺观陈井","dynasty":"宋","author":"黄履","text":"西北有招提，洒然尘垢外。兹游久未遑，欣与高轩会。邃室俨图画，危亭隐松桧。逍遥步荒径，蓊密拂轻盖。开冬含馀清，幽律惊爽籁。行行转城隅，亭午云容晦。六朝三百秋，览迹增悲慨。金舆成寒灰，簪笏散烟霭。龙沈景阳井，栏刻惟存戒。更馀三品石，默默冷相对。我视此邦倾，如鱼自中溃。民财尽锱铢，民命轻草芥。三阁与十宾，积累成大憝。昔人赋黍离，摇摇发行迈。偶来牵我思，已涉南荣诫。"}