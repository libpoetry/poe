{"id":"695191","title":"啸歌二首","dynasty":"明","author":"林大钦","text":"山高不可登，河深岂可厉。平原九万里，翱翔足游曳。白龙在深渊，海水扬其波。误落湘江蹊，泥沙奈尔何。白玉一杯酒，青云在轩牗。笑拉洪涯肩，轩荣复何有。山中白云歌，天上彩云缓。时乘明玕车，笑接渊明盏。我生欲何为，轩裳空依依。时增陵谷思，羲皇胡不归。青阳动芳草，白日嗟沦老。卓荦观前进，旷然清怀抱。"}