{"id":"1106591","title":"效竹枝体有感四首","dynasty":"宋","author":"王质","text":"来时梅花绕路旁，祇今压枝梅子黄。回思孤径踏斜月，冉冉马头迎晓香。石桥直下桨双横，落叶渐低湖水生。归心欲寄潮头去，潮头不肯过湓城。斜风急雨暮潇潇，更与客怀增寂寥。树头梅子未全熟，莫来窗下打芭蕉。江南烟雨梅子肥，稻针刺水青离离。江南风物亦如此，所恨情怀非昔时。"}