{"id":"936386","title":"秋风曲","dynasty":"宋","author":"陆游","text":"秋风吹雨鸣窗纸，壮士不眠推枕起。床头金尽酒尊空，枥马相看泪如洗。鸿门霸上百万师，安西北庭九千里。帐前画角声入云，陇上铁衣光照水。横飞渡辽健如鹘，谈笑不劳投马箠。堂堂羽檄从天下，夜半斫营孱可鄙。拾萤读书定何益，投笔取封当努力。百斤长刀两石弓，饱将两耳听秋风。"}