{"id":"436770","title":"月上海棠 和答杨生彦衡","dynasty":"金末元初","author":"段克己","text":"小楼舞彻双垂手。便倩雁将书、寄元九。举首望南山，独蛾眉、数峰明秀。人未老，且任高歌醉酒。莫将此乐轻孤负。唤明月清风、作三友。纤手折黄华，步东篱、为伊三嗅。英雄泪，醉揾应须翠袖。时平无用经纶手。且閒把文章、和欧九。天气湛清秋，便无限、山明水秀。留客饮，但愿尊中有酒。鸱夷到处须亲负。寻山鸟山花、好朋友。尘世自薰莸，抱瑶英、与君同嗅。西风外，归去长拖布袖。"}