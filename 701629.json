{"id":"701629","title":"怀五岳五首 嵩岳","dynasty":"明","author":"黄省曾","text":"太室登封地，言携宝镜求。云笙过子晋，星鹤下浮丘。石髓春杯服，仙床夜枕留。箕山知不远，兼得访巢由。东岱摽秦观，遥空青未休。鸡鸣看日出，策秘想函求。雾阙中天峻，黄河足下流。稷丘君若在，吾与拥琴游。翠壁五千仞，山经昔所论。不愁攀铁锁，深欲倚云门。日月双崖照，星辰万壑翻。修羊悬石榻，时啸洗头盆。紫带潇湘水，青高翼轸天。五峰摇素月，九井散灵烟。玉髓春山好，金芝福地偏。南巡无舜辙，花路想依然。玄岳留青塞，迢遥未得攀。虎风吹桂绿，龙月照芝斑。棋石春台静，琴空暮岭閒。毋禽烦报语，行觅雁门关。"}