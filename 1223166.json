{"id":"1223166","title":"伯长内翰与继学内翰联句赋画松诗清壮伟丽备体诸家祖常实不能及后尘也仍作诗美之焉","dynasty":"元","author":"马祖常","text":"吴绢冰丝白，秦封石发青。沐华浮鹤露，戢景蔽鹑星。刻画风云状，雕镵鸟兽形。哦诗铿玉署，集句灿珠经。烨烨舒光气，沈沈逐杳冥。离歌三叠唱，凯奏万铙听。肃穆官师位，雍容乐舞庭。江花春艳艳，山竹雪亭亭。自笑如尘俗，怀惭似酒醒。无因题琥珀，有去对鵁鶄。"}