{"id":"465330","title":"金缕曲","dynasty":"当代","author":"张崇光","text":"万个浓云覆，喜三分、风廊月榭，二分修竹。夜静红尘飞不到，游冶真宜秉烛。天外况、罗浮高矗。要与佳人争妩媚，逞看图、十样眉峰簇。螺影照，酒杯绿。樽前个个人如玉。有飞来、乌衣燕子，旧游曾熟。袖薄天寒人倚翠，谈笑风生嶰谷。更对对、鸳鸯同宿。十二巫峰云半卷，者柔情，好入红笺曲。簪彩笔，待君属。"}