{"id":"795299","title":"一寸金 十姊妹花，呈玉映女兄作","dynasty":"清","author":"彭琰","text":"绣屋银屏，生小连枝开取。笑昭阳、合德空传，双绝二乔，倾国输他未字。林下标风致，论才貌、谁甘第二。闺中费、几许平章，连普添枝上花史。只数排行，难分娣姒，红颜总相似。便成都眉样，装成一色，回心词艳，香分何处。恼乱探花史，原只合、花间序齿。殊非是，十八封姨，花信知同乳。"}