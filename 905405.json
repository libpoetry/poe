{"id":"905405","title":"小子祇自夜来风气又作肿连颐颔热发心脾无以豁其烦襟徒自乐于酣咏旋书在纸不觉成篇又获五章皆依前韵达诚而已何足为诗而惜经苦心忍作弃物入门遽绝既缘知己之获伸束手终降尚以疲兵而再战三思无取一笑有馀昔汉室大将军有长揖之客今我朝大丞相有属和之生皆一时之美也不亦可乎 其三","dynasty":"宋","author":"李至","text":"夏口曾游意豁如，看山寻水二年馀。头陀碑字残须补，崔颢诗牌暗又书。鹦鹉洲中芳草遍，鹭鸾亭畔野烟疏。可怜陶侃当时柳，犹有孙枝绕旧居。"}