{"id":"668227","title":"题庐山图","dynasty":"明","author":"文徵明","text":"壮哉庐山天下奇，瀑流千丈江瀰瀰。何人巨笔写奇秀，欧公昔赠刘君词。蒐玄抉怪轹万象，万古直与山争驰。莆田先生山泽姿，壮节五老同崔嵬。名通仕版偶服吏，癖在泉石终难医。高堂束绢风披披，令我扫笔为嵚崎。飞桥细路缘翠壁，偃松绝壑临苍坻。已拟先生谢幼舆，故著逸士泉之湄。就中有理未可说，却被石翁加品题。惟翁自有王维笔，谓我解画欧公诗。由来绝倡不可和，况此粉墨那容追。秪应披雾见突兀，庶此峻拔如吾师。吾师真是刘凝之，我视六一无能为。凝之不作六一远，此诗此画谁当知。"}