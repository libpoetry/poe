{"id":"1025589","title":"永丰行","dynasty":"宋","author":"韩元吉","text":"丹阳湖中好风色，晴日波光漾南北。湖岸人家榆柳行，风飐低昂似迎客。系船并岸聊一呼，老农指是官田圩。长衫紫领数百辈，见我罗拜长嗟吁。政和回头五十载，官长筑圩宛然在。东西相望五百圩，有利由来得无害。官圩民圩奚所拘，此地无田但有湖。围湖作田事应尔，底用彻地还龟鱼。民圩不坚自招水，水潦何常镇如此。官圩六十里如城，削平为湖定何理。请看今来禾上场，七百顷地云堆黄。县官籴米三万斛，度僧给牒能商量。我闻此语汗生面，千闻岂如目一见。吾君神圣坐九重，轻易献言谁复辨。却忆吴中初夏时，畚锸去决湖田围。鸡惊上篱犬上屋，水至不得携妻儿。无田赴水均一死，善政养民那得尔。寄言父老且深耕，为汝驰书报天子。"}