{"id":"692315","title":"侍从海子飞放应制","dynasty":"明","author":"杨士奇","text":"碧山翠海帝王州，凤盖霓旌护冕旒。何幸升平无事日，衣冠祗从六龙游。帝德含弘在至仁，乾坤万物总皆春。天池浩浩嬉鱼鸟，御苑跄跄集凤麟。灵沼融融冬不冰，如云凫雁与鹍鹏。吾皇盛德惟蕃育，不重鹰雕搏击能。罝网临郊一面张，凌云排雾任飞翔。古今田猎三驱乐，惟有殷汤与圣皇。玉座金舆俯绿漪，水光林影漾龙旂。岂如汉武横汾乐，正似周文在沼时。"}