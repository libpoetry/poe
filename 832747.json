{"id":"832747","title":"应天长 海绡翁客秋北来，坐我思悲阁谈词，流连浃旬，吴湖帆为作图饯别。翁示新章，借其起句答之","dynasty":"清末民国初","author":"朱祖谋","text":"王风蔓草，歧路乱花，萍蓬逝水迟合。老去庾郎萧瑟，相思素笺叠。哀时意，悭问答，漫料理、曼吟囊箧。梦回处、一笑南云，卷送帆叶。同抱岁寒心，旧赏新欢，弦外最清发。作弄断鸿踪迹，凉风动天末。芳馨在，双醉颊。悄未隔、美人明月。待飞盏、共酹前修，随分閒业。"}