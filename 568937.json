{"id":"568937","title":"奉题师真十札后","dynasty":"明","author":"王世贞","text":"圊溷游蛆虫，爽然谓清泠。即且甘其带，了不悟腐腥。扰扰蛮触间，忽已迫颓龄。和璧点来多，无地不青蝇。幸遇慈悲母，悯念我顽冥。洒以甘露津，挽我胎气零。授以黄冠绦，系我垂解形。密契托盟辞，彷佛梦乍醒。累纸皆小隶，煜若周天星。至宝杂流沙，谁能简其英。缃缥白玉轴，奉之同六经。月窟骊龙居，所至必服膺。得鱼良世觊，忘筌岂余情。"}