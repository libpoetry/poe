{"id":"1114066","title":"七月六日通夕大雨阖境告足丰年之庆枕上用前韵再赋两篇呈全真诸公","dynasty":"宋","author":"李纲","text":"绛阙清都一念通，沛然甘泽泻层穹。天心会与人心合，国事尤须岁事丰。秋水陡添江上碧，朝阳却照栋间红。精诚自可驱雷雨，安用区区致八公。千里沟塍派脉通，挽回乐岁赖高穹。风雷借助不劳力，粳稻有期成屡丰。枕上醉魂清梦想，枝头嘉果湿犹红。旅居又喜逢穰熟，地主端疑是郑公。"}