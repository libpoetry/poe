{"id":"50312","title":"云中十二韵","dynasty":"明代","author":"杨慎","text":"天子云中狩，将军久未还。律吹玄兔塞，旗绕白狼山。风火烧荒急，星辰过队闲。燕支留马首，苏络醉龙颜。清乐千门动，黄金万镒颁。雪深怀纩絮，月满忆刀环。牙鸟严宵仗，宫鸦卷晓班。奏回青琐闼，捷报紫金关。膂力休明铠，欢声洽禁闤。功脾银烁龠，贺障锦斒烂。日转虞巡外，春流镐宴间。戢戈行有颂，神武遍人寰。"}