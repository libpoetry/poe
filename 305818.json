{"id":"305818","title":"探春慢·和白石，寄蛰云析津","dynasty":"现代","author":"黄浚","text":"垂柳藏鸦，浅塘吠蛤，梅风吹溽原野。小扇翻歌，单衣销酒，谁念过江洗马。人道吴山好，奈愁入、修蛾难写。剧怜襟上缁尘，剪灯拥髻能话。长记东园共醉，看手洗绿桐，幽素盈把。扣铎宫移，题裙春老，莫恋旧情姚冶。轻撚淩波笛，正梦见、翩跹来下。一镜湖山，相思不待秋夜。"}