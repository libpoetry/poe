{"id":"813693","title":"闻味云家兄简任长芦运使寄呈七律二首","dynasty":"清","author":"杨浣芬","text":"荆树分枝已十年，欣闻旌节又高骞。家声自古推清白，治行当年重蓟燕。名宦勋华能继武，中朝物望久称贤。芦纲端赖长才理，两世循良万口传。诗礼趋庭早有成，左家兄妹并知名。羡君云路高千丈，愧我蓬门了一生。触绪更深风水恨，关心犹感友于情。他年画锦归来日，雅集埙篪载酒迎。"}