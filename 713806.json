{"id":"713806","title":"读李耕客龚天石新词作 其二","dynasty":"明末清初","author":"屈大均","text":"艰难持向清凉台，一秋不视白鱼来。圣贤自古皆寂寞，文章于我诚尘埃。闻君新校春秋疏，欲为唐人傅啖助。多金镂得授经图，功在尼山流美誉。交广春秋我亦成，南方异物多经营。陆贾山川未作纪，嵇含草木徒知名。长跪几时能请教，知君博物有深乐。花中锦绣足文鹓，果下金钱饶小豹。收香书带与相思，赋咏惟君綵笔宜。我愧江淹才欲尽，那得倡和及芳时。"}