{"id":"1207901","title":"赠李山人","dynasty":"元","author":"范梈","text":"平生慕事华盖君，四海孤踪随白云。峨眉山人住旴水，驻马重逢帝城里。别来相问意悠悠，北走南飞又几秋。昔向贵溪寻讲鼓，又从蓟郡揽征裘。展图示我青山屋，山在旴城小江曲。东风日日荡人归，明发行歌载黄鹄。忆昔上帝敕游华子冈，中道勒回俗驾宾炎方。是行傥或如私愿，华子冈头定相见。麻姑应解索题诗，碧桃花发报人知。"}