{"id":"810551","title":"落叶次江观察韵","dynasty":"清","author":"马凤翥","text":"摧枯真觉可怜生，绕地漫天太怆情。红似林花辞故蒂，黄随边草杂寒声。旧承雨露春何蚤，尽脱风霜野乍清。莫向江城高处望，许多溪壑扫难平。舞幕穿帘乱眼多，不堪裁剪奈愁何。轻随野鸟孤云去，响蹋空林夜月过。题怨汉宫翻旧曲，含凄越女罢新罗。祇因一雁萧萧下，引遍城头乌尾讹。"}