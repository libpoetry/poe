{"id":"1131418","title":"自叹","dynasty":"宋","author":"虞俦","text":"落落高才岂晚收，枉将岁月送菟裘。未能鹏击三千里，空费龙骧万斛舟。明月有珠谁按剑，珊瑚作网漫沉钩。求田问舍非吾事，豪气元龙死不休。明经青史不难收，怪底依然处士裘。谁谓封侯安事笔，我闻定霸必焚舟。骥腾夷路须联辔，鳌负三山好掷钩。对策清时看第一，未应蕴藉愧裴休。"}