{"id":"1114081","title":"杨夫人挽章二首","dynasty":"宋","author":"李纲","text":"来嫔初卜凤和鸣，谁谓今闻薤露声。妇道宜传青史笔，壸仪犹在锦官城。承家早庆芝兰秀，主馈空馀蘋藻诚。念旧二卿情意厚，可堪孤坐想平生。悼亡何事觉神伤，端为音容不可忘。举案素闻敦节操，题桥今见共龙光。锦囊屡庆宸恩重，丹旐俄嗟蜀道长。髣髴灵游元未远，无人解致返魂香。"}