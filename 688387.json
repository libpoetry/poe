{"id":"688387","title":"寄妻父蒋先生四首","dynasty":"明","author":"江源","text":"鹤亭老子真堪乐，屈指明年又古稀。百事不求温饱外，诸孙调叹日牵衣。养鹤亭前醉复醒，鬓毛都白眼青青。喜公万事从来足，何事区区半子情。十霜不见好容颜，知是年来服大还。更喜凤毛归日下，俱存堂上舞斓斑。千里频烦尺素来，灯前儿女好怀开。明年预报归时候，匹马冲寒正放梅。"}