{"id":"1128185","title":"叔问览北山小集用叶左丞韵辱惠佳篇推与过情良深愧戢谨次韵奉酬二首","dynasty":"宋","author":"程俱","text":"过眼纷纷梦电云，羡君强识与多闻。风流千载鉴湖老，博极群书都水君。顾我衰怀无复理，空馀宿习寄微文。深惭推借逾涯甚，偶尔真同禦木纹。衡门相望接桑麻，人识城南二士家。老罢应难誇竞病，诗狂无复赋车斜。韦编阅世时时绝，班剑看人岁岁加。徒把椠铅消永日，强分奇正与英华。"}