{"id":"678621","title":"题耕织图 其二","dynasty":"明","author":"李进（孟昭","text":"吴蚕作茧明于雪，苕霅之水清且冽。东邻西舍缲车鸣，银丝出盆光皎洁。官税已输私债还，美人晓织绿窗间。娇莺睍睆机声度，春笋参差玉指攀。织成素绢坚且致，先奉翁姑后夫婿。朔风吹木霜霰飞，夫不忧寒妾如意。君不见青楼艳女好蛾眉，留客高歌送酒卮。缠头蜀锦不知数，黄金暮尽朝别离。不如田家荆布妻，贫富苦乐长相随。采桑养蚕缲好丝，年年织绢制郎衣。"}