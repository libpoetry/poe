{"id":"466486","title":"辛卯初冬与杨兄启宇、王兄邦建游昆山千墩镇，谒顾亭林先生墓，感成四律","dynasty":"当代","author":"刘梦芙","text":"默立怀先哲，松风拂我襟。鹤归城郭改，龙隐海云深。剥复觇天运，荒唐叹陆沉。堪怜二三子，犹抱匹夫心。万里携书剑，间关老一身。忍看夷猾夏，坚待楚亡秦。衔石填江海，悲歌泣鬼神。盖棺长有恨，未见汉家春。举世行无耻，遑言博以文。百年惊国变，一炬痛书焚。元气奚能复，真儒杳不闻。路遥嗟日暮，挥泪吊公坟。忧乐关天下，千秋道尚存。地因奇杰重，德比泰山尊。合影留鸿爪，扪碑剔藓痕。昆岗呼凤起，酹酒再招魂。"}