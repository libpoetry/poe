{"id":"170897","title":"命子篇·悠悠我祖","dynasty":"宋代","author":"赵友直","text":"悠悠我祖，肇自轩辕。迄於赵城，因而氏焉。汉家涿郡，继族於燕。卜迁大梁，世系绵绵。宋自中叶，徙都南塘。武显扈跸，聿居虞乡。於赫文杏，奕世其芳。符德象贤，谱牒有光。顾及於我，时运倏倾。族居萍散，遂殒家声。苫块余息，仅存其形。於焉有心，冀我后生。后生是畏，圣谟炳如。维时孜孜，无忝厥初。岂不尔念，为惜居诸。无后非孝，匪才若虚。"}