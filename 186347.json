{"id":"186347","title":"缘识·蔟蔟排弦声流美","dynasty":"宋代","author":"赵光义","text":"蔟蔟排弦声流美，因风独弄无宫徵。闲庭引思道情中，五音不入行人耳。仰望云霄听未足，何期到了不成曲。秋蝉夜噪素琴鸣，边城角罢春水渌。高悬韵响声来去，堂深兴寐无相阻。不类乐中得此名，圆月明时何自苦。凄清激切繁空影，日夜如流后天永。无穷之外更无穷，依傍群弦方始品。"}