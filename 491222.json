{"id":"491222","title":"闰七月十夜独酌","dynasty":"明","author":"刘崧","text":"华月出渐高，飞光入危榭。幽人对尊酒，独酌意颇暇。风林起森寂，方帙散狼藉。虑顾不成歌，微唫答清夜。庭前有隙地，植木引藤架。蓬蒿日萧条，鸡鹜集其下。旁罗三石峰，培塿互骈亚。蟋蟀鸣中宵，悠然感时化。二年厌羁旅，奔走涉冬夏。思营堂中养，遂别江边舍。不复理茅茨，焉能事耕稼。童孩缠瘉疾，老大伤徂谢。天寒道路远，滩水哀激射。止酒且莫斟，有泪迸欲泻。鸣马顿长缨，谁能纵其靶。"}