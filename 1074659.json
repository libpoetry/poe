{"id":"1074659","title":"金错刀","dynasty":"宋","author":"周紫芝","text":"美人临晓镜，睡足含春娇。手持白玉尺，睥睨金错刀。欲将双綵凤，对飞宫锦袍。谁知游冶郎，经年事游遨。但知山上山，不说大刀头。君看良家子，尽属六郡豪。一朝著铠甲，万里随炊刁。家人剪春衫，欲寄道里遥。缄封望绝塞，蓬首时自搔。荡子会当归，行人日儦儦。别去隔生死，不保夕与朝。寄言楼中妇，清泪且当收。犹胜作征衣，远寄边城秋。"}