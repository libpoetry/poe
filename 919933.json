{"id":"919933","title":"夜读杜诗四十韵","dynasty":"宋","author":"苏泂","text":"夜读老杜诗，如对老杜面。此翁历艰难，往往诗中见。曩吾游川蜀，所恨年数浅。草堂闻无人，正在成都县。断碑蚀苔藓，扪读知几遍。寻思隐其下，终日弄书卷。庶几平生心，所得未应偭。亲庭宦行在，归计乖初愿。言瞻浣花里，卮水乃缺献。人间画图样，皮骨怪丰腆。京华四十载，褐短更驴蹇。至今彼堂上，唇绽齿微现。独馀双眸子，利若秋江剪。因何太瘦生，贫贱恐不免。耒阳一脔炙，饮食知味鲜。后人美肴膳，出语秽虾蚬。那知独角龙，妙用天行健。至其得意处，力斡造物转。神雷破潜穴，霹雳飞雨片。武夫荷戈战，飒沓旂鼓偃。蛟鼍呿波浪，宗庙罗黻冕。鞭车甫平陆，梯磴忽绝巘。又如虚空内，一气互游衍。有足恣驰驱，不行渠自远。苍茫鬼神会，惨惨颜状变。春荣与秋悴，时节随晦显。凤鸣朝阳桐，诸鸟徒巧啭。关雎乐不淫，小弁亲不怨。此身付天地，宁作青紫楦。低头向严武，陵辱非所便。百年禀忠孝，句法老益练。君看夔州作，大冶金百鍊。麟经示褒贬，比物足惩劝。蜀山上摩天，蜀水下如线。山川蕴精异，翁句丽而典。荒郊夜徂半，隔巷闻惊犬。分明梦见翁，握手一笑倩。殷勤得软语，意若深予眷。文章致隆贵，嗤点到群彦。何当同宗文，相与携笔研。"}