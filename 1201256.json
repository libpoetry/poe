{"id":"1201256","title":"传妙道 本名传花枝借柳词韵","dynasty":"元","author":"马钰","text":"山侗正抚，心琴仙调。蓦然想、道契仇香姓赵。愿吾官，早开悟，事皆颠倒。匿智慧，装懵懂，咄去奸俏。便仿效、许氏庞公，全家物外，个个总了了。清心净意，通禅明道。逍遥乐、永无忧恼。纵狂歌，任下士，闻之大笑。笑则笑，怎知得，内貌忒好。待异日、行满功成，管决有、紫书来到。"}