{"id":"1117725","title":"幽居初夏四首","dynasty":"宋","author":"陆游","text":"路缭长堤北，家居小市西。陂塘晨饮犊，门巷午鸣鸡。妇喜蚕三幼，儿誇雨一犁。衰翁亦放浪，未怕屐沾泥。梅坞青黄子，草陂红紫花。双鹅朝戏浦，群鸭暮还家。赤脚挑残笋，苍头摘晚茶。出门逢野老，满意说桑麻。诘曲穿桑径，讴哑响竹门。疏泉灌藜苋，倚杖牧鸡豚。江步横新舸，茅檐弄幼孙。太平端有象，谁与画吾村。大耋光阴短，南讹日月长。松枯宜倒壑，龟老惯支床。寂寂三升稷，悠悠百本桑。饥寒犹肮脏，何术砭吾肓。"}