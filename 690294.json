{"id":"690294","title":"粤江四首","dynasty":"明","author":"张诩","text":"长江东下浪如山，阅尽人间几兴废。萧寺门前水更深，碧波半是离人泪。风来不作瞿塘险，日照还同江汉清。天堑了无南北限，扁舟一任东西行。四海五湖通地脉，千秋万岁绕仙城。无波不是朝宗意，有浪应非滟滪声。十年不上黄金台，浩思临风不易裁。无情也笑长江水，南北年年送往来。"}