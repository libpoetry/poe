{"id":"807719","title":"惜黄花慢  晴郊访菊","dynasty":"清","author":"陈维崧","text":"郭外烟林。趁板桥夹浦，迤逦秋寻。溪翁陇口，半畦嫩蕊，园丁屋角，数亩浓阴。离披开坼铺如锦，纵藻耀、偏觉萧森。选野岑。倚风藉草，隔涧捶琴。浊醪无伴孤斟。渐林霏小结，岩翠将沈。家居罨画，厨方脍玉，人怀彭泽，篱恰摇金。西风何事频吹帽，便短发、菊也须簪。搅客心。前村碎杵零砧。"}