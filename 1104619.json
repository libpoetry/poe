{"id":"1104619","title":"孝宗明堂前享太庙三首 徽宗室酌献用《承元》。","dynasty":"宋","author":"郊庙朝会歌辞","text":"明明徽祖，抚世升平。制礼作乐，发政施仁。圣灵在天，德泽在民。亿万斯年，保佑后人。于皇时宋，自天保定。高宗受之，再仆景命。绍开中兴，翼善传圣。何千万年，永绥厥庆。礼既行矣，乐既成矣。维祖维妣，安且宁矣。皇举玉趾，佩锵鸣矣。拜贶总章，于厥明矣。"}