{"id":"733318","title":"赠总宪龚芝麓先生","dynasty":"清","author":"周茂源","text":"楚江涵远润，衡霍动灵光。哲辅乘时出，醇儒翊运昌。卿材三策秘，帝眷九迁良。绛灌功难并，夔龙让未遑。殿前推执法，海内颂惟康。久缺埋轮使，仍多题柱郎。谁人持国纪，特与励官方。密勿来申命，吁谟足大匡。中丞亲佩印，副相独登堂。文采兰亭聚，棱威柏府彊。朱轩排晓雾，白笔丽秋霜。斗自驺幡解，邪因廌角藏。格天封事切，名世表仪庄。班剑连珠舄，微镫映紫囊。鲍宣怀直亮，熊远著清刚。峻若盘雕鹗，祥犹集凤凰。读书还见士，授简更飞觞。俭匪菑川被，贫逾蜀郡桑。黑头公望重，黄发寿朋臧。蓬矢今初度，缇灰恰肇阳。莫穷薰草历，无算吉云浆。玄鹤金庭迥，丹蕖玉井凉。上尊膺秬鬯，仙乐播笙簧。一德真同泰，祈年衍庆长。"}