{"id":"856230","title":"五祖山","dynasty":"宋","author":"王之道","text":"我生事幽讨，尘埃良独难。朅来舒蕲游，登临每长叹。如何胜绝境，佛屋多所安。大哉慈悲力，神功助劖刓。住处未易言，小道亦可观。五祖古名刹，楼台倚巑岏。崎岖六七里，萦纡三百盘。悬崖擢青士，夹道罗苍官。飞泉响环玦，幽芳馥沉檀。我来及新霁，千峰碧玉攒。忽闻杞犬吠，旋觉壶天宽。水声擢午暑，岚气生晚寒。心目快开豁，腰脚嗟蹒跚。看云更支筇，披风少凭栏。欲营五亩宫，它年寄衰残。试烦问祖师，莫作非意干。"}