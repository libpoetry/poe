{"id":"956539","title":"但能之提刑相别十年自曲江远寄二诗叙旧良厚次韵为谢亦以首章奉怀略道湘南分携故事末篇自述年来衰病不复故吾也 其一","dynasty":"宋","author":"范成大","text":"忆昔骖鸾识俊英，朱幡绣斧尽能名。书随庾岭一枝寄，句挟韶江九奏成。吴粤交驰清夜梦，参辰不隔故人情。何时重醉金槽曲，一洗阳关别恨平。"}