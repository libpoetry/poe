{"id":"537152","title":"陈丈子兼自蜀右辖谢事归数辞徵召养性自适唯词翰流传人间耳今年七十而神明愈茂时余方填郧襄未能趋贺赋此寄怀","dynasty":"明","author":"王世贞","text":"陈翁自解西川事，里社浮沈十馀岁。家中丈室呼已宽，门外扁舟多不系。春花秋月长有馀，石湖虎丘恣所如。凭将尺牍名惊坐，留得元方客下车。昨者亲闻相君说，正始风流元自别。羊裘欲访恐不知，羔雁虽饶或虚设。红颜细腻苍髯虬，健脚翻使方邛愁。足下今年政七十，可作栖栖周益州。"}