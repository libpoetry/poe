{"id":"689967","title":"欧阳吉峰侵晨过访值未起床而去次李五榕韵答之","dynasty":"明","author":"张天赋","text":"纷纷谁识此情真，天地斯文骨肉亲。倦鸟已还幽郁处，化龙端属老成人。炭添炉火常教热，心尽葩蕉又展新。窗外梅花明月夜，思君不见梦君频。世途难免半高低，从古传云七圣迷。宝剑未曾经血刃，龙驹终岂蹶霜蹄。功名自是无凭㨿，赋命原来有速迟。看到芙蓉开口笑，万花零落总凄凄。"}