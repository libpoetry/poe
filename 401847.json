{"id":"401847","title":"清平乐    偶见詹无庵曩作小词，惊采绝艳，次韵二首","dynasty":"民国末当代初","author":"饶宗颐","text":"看天不语。底事秋同住。陌上秋花秋泪古。禁得几番秋雨。秋心聊托瑶琴。殊方冷落宵襟。相见白头无分，芭蕉雨打秋心。无愁可解。愁到春山外。臣甫杜鹃曾百拜。泪坠朝霞沉采。湘中有怨难描。廿年心力轻抛。盼到花开春去，花开还索春饶。"}