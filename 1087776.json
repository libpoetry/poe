{"id":"1087776","title":"三月三日祀事毕因脩禊事于灵梵以高阁一长望分韵赋诗得一字","dynasty":"宋","author":"朱熹","text":"逝川无停波，岁月一何疾。居然雨露濡，我意日萧瑟。共惟西山足，宰树久蒙密。晤言起哀敬，时事该礼律。肴羞既纷罗，荐馈亦芳苾。周旋极悽怆，俛仰讵终毕。更衣适精舍，邻曲会兹日。簋黍畀煇胞，从容罄膋膟。嘉宾更盘礴，环堵窥逸笔。即事君独哦，非才我何述。矧兹衰病馀，苦畏烦虑怵。赋罢掩寒栖，存存常抱一。"}