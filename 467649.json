{"id":"467649","title":"拟古二章","dynasty":"当代","author":"钱之江","text":"灼灼春桃李，荣华复几时。风雨一摧折，衰谢委庭池。君子昧此理，翻贻达者嗤。狐鼠尽冠盖，国士恒苦饥。明烛高堂夜，犹传白玉卮。宾主两如醉，一客向隅悲。良会有时散，北邙无限碑。青青千里草，焚身悔已迟。劳劳徒何益，尘网苦羁縻。北望鹿门远，优游无尽期。诘旦发理安，回首望嵚岑。寒泉出涧石，泠泠生清音。墓木春风外，凄凉吹我襟。焚香漫相拜，鷐风鸣层林。徘徊凭吊意，咏怀默默吟。扰攘四海内，大道一肩任。何意吞舟物，偃蹇困蹄涔。袖手匡庐去，萧条万马喑。荒草来时路，感遇无古今。兹游固胜绝，难酬秋士心。"}