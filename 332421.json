{"id":"332421","title":"南浦·书屋正临溪","dynasty":"清代","author":"曹鉴冰","text":"书屋正临溪，喜春回，浅碧粼粼晴晓。一片縠纹轻，红襟燕，掠处翠萍如扫。仙源难觅，浮来千点桃英小。十里银塘，迷望眼，色映离披芳草。溶溶漾漾桥边，岂离人、愁泪流将不了。杨柳绿阴浓，风生处，时有白鸥飞到。烟云渺渺。钓船归矣渔歌悄。试问者番新雨后，添得浪花多少。"}