{"id":"693356","title":"谒黄陵庙二首","dynasty":"明","author":"苏葵","text":"擘破青山白练飞，地平何独禹胼胝。灵通信是今犹在，名姓原来古未知。拳石尽能生恶浪，瓣香谁不叩行祠。远人欲究当时事，踏遍苔阶看断碑。一牛触山山欲摧，巴江东注何悠哉。土能制水本堪据，神降自天胡可猜。旧典尽经秦火灭，无人亲见禹功来。威灵尚杀惊湍势，从众维舟奠酒杯。"}