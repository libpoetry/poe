{"id":"834891","title":"八声甘州 清安殁已经年，归骨无期，枨触旧事，书此志哀","dynasty":"清末民国初","author":"何振岱","text":"望西风、啼雁断吴天，时节又新秋。问吟魂底处，烟随玉化，宫隔花幽。一日千回临镜，镜影不曾留。留得伤心句，欢处都愁。旧梦梧桐窗外，把紫箫闲弄，纤月如钩。早凄凉蚕绪，暗恨引眉头。漫凝思、天涯归骨，向斜阳、洒酒酹荒邱。凭孤负、长笺哀墨，烛泪空流。"}