{"id":"157426","title":"梅·新阳斡坤轴","dynasty":"宋代","author":"赵崇鉘","text":"新阳斡坤轴，枯朽皆光荣。棱层冰雪中，复见天地精。姑射神所为，伯夷圣之清。太白抱轗轲，灵均拥芳馨。是子心魂间，不受纤芥萦。独立万化先，皎皎非近名。溪流监寒柯，游风吹落英。山明雾气湿，月落参旗横。群虚妙香发，一洗万虑轻。纷纷儿女恣，惭愧东风情。"}