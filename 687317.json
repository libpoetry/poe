{"id":"687317","title":"赐貂纪事用福清少师韵二首","dynasty":"明","author":"孙承宗","text":"温纶初下腊全消，百万同看帝赐貂。鹅鹳阵成青海岸，鹭鹓行对紫宸朝。华颠老尽兜鍪重，甲首欢腾塞马骄。拜罢明恩还手额，不知何箸借筹辽。遥向龙亭叩帝阍，威仪争识汉官尊。有韩差可惊西胆，非准应惭壮北门。天覆华夷浑布暖，春回顶踵尽知恩。年来将士无哗久，为感丝纶竟日喧。"}