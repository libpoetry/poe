{"id":"854134","title":"陶倅母夫人挽诗","dynasty":"宋","author":"方岳","text":"戴君手持黄卿辞，邀我为作陶母诗。妇言妇德不出梱，纵有令则何繇知。昆山生玉草木润，欲识其母观其儿。一经科目摘髭易，五丈夫子皆瑰奇。黄卿与世少谐可，老笔为写青琉璃。嘅予一读恍如洗，酸风凄断漳淮湄。往年将父问里舍，病痱中道惊相持。秋山黯惨过县尹，取急欲谒谁何医。天方罪予不孝子，行未半驿翁阽危。云崩日落竟千古，永始此路行无期。尔时县尹有母遗，鲐背儿齿当期颐。潘舆佳日访桃李，一舍而迎聊遨嬉。人间仅仅几寒暑，亦已奔月归何时。暮云春树渺千里，同一哀痛难平治。此诗莫遣挽郎读，天荒地老松风悲。"}