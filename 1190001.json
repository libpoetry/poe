{"id":"1190001","title":"湖阴词","dynasty":"唐","author":"温庭筠","text":"祖龙黄须珊瑚鞭，铁骢金面青连钱。虎髯拔剑欲成梦，日压贼营如血鲜。海旗风急惊眠起，甲重光摇照湖水。苍黄追骑尘外归，森索妖星阵前死。五陵愁碧春萋萋，霸川玉马空中嘶。羽书如电入青璅，雪腕如槌催画鞞。白虬天子金煌铓，高临帝座回龙章。吴波不动楚山晚，花压阑干春昼长。"}