{"id":"1246747","title":"霜叶飞","dynasty":"元末明初","author":"刘基","text":"簟凉宵永，纱窗外，琅玕飘坠金井。欲眠深恐寐难成，彊起看星影。悄不觉，天回斗柄，封狼弧矢相辉映。对此默消魂，又露落青冥，渐渐湿透衣领。河汉有客乘槎，清都非远，可惜鱼羽无定。桂花吹散广寒风，兔老蟾蜍冷。但唧唧饥虫啼暝，中心撩乱谁能整。坐待雄鸡三唱，飒飒霜髭，怕临青镜。"}