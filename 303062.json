{"id":"303062","title":"燕歌行·朔风洌洌天汉横","dynasty":"清代","author":"陈子升","text":"朔风洌洌天汉横，岁聿云莫雁流声。明月皎洁霜雪盈，远道万里隔关城。念君翩翩独远征，中夜不寐仰列星。君怀意气入帝京，贱妾无言不敢情。不得为尘逐君行，忧来短歌引秦筝。哀弦乱柱不能成，梅花发枝吐鲜荣。芳草因时藉百英，南金西土各有情，妾独无端转玑衡。"}