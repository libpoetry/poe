{"id":"810018","title":"台城路 为吴子述题春眠听雨图","dynasty":"清","author":"郑文焯","text":"鬓丝自织回肠谱，迷离乱愁还醒。遗挂销尘，零弦语夜，又是断鸿幽哽。风凄雨萦，念阔被虚帷，此怀偏省。残点沈沈，五更暗烛吊清影。江南好春似锦，怪鹃红易染，吹上孤枕。云想翘鬟，花回秀靥，閒了旧时明镜。谁研泪粉，便写出来生，倩魂难并。梦短天长，倦吟成瘦沈。"}