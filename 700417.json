{"id":"700417","title":"张参戎园十首","dynasty":"明","author":"顾璘","text":"时物易代谢，名园偏较迟。松杉无改色，花卉递生姿。托兴双樽酒，澄心一镜池。请看新种竹，取次发孙枝。郁郁吴山色，居然隐几看。岩峦排闼至，风雨捲帘寒。尽日开图画，伊谁振羽翰。差差龙凤岭，飞舞绕朱栏。兀坐华轩下，相邀待月生。未看离大海，先喜照前楹。庾老情非浅，陈王赋欲成。绕池多少树，萧索送秋声。迟日散花影，离离幽意新。美人娇写照，狂客醉留春。醒酒宜眠石，搴芳莫动尘。年来空色相，己悟净为真。东风吹玉蕊，晴雪谩离披。石径寒香积，苍苔晚色宜。多情沾短屐，故作泛残卮。无限相思恨，君听横笛词。一春长病酒，小啜向寒塘。掬得梅花影，添留齿颊香。填胸无俗物，吐论发馀芳。悟取清冷味，何须列鼎尝。月痕如半璧，下印碧池深。光动虚无境，寒龙不敢吟。空林垂露采，清夜净人心。坐尽西岩影，悠然万籁沉。石洞夜何扃，云归宿杳冥。海天藏蜃气，山雨带龙腥。大隐聊同憩，高飞本自灵。翻然看出轴，万里震风霆。怪石㟏岈立，雄姿对吐吞。平泉三品贵，泰岳丈人尊。总谓云根秀，谁当砥柱存。定教狂老米，袍笏拜辕门。将军池下水，洗砚变成玄。地觉风流胜，人疑造化偏。龙蟠云共黑，鹅戏雪矜妍。报尔山阴县，王家旧事传。"}