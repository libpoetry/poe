{"id":"685569","title":"挽大总戎陈翼所先生死殉辽难六首","dynasty":"明","author":"邓云霄","text":"漫道兵残将自疑，疾风劲草有谁知？阵临背水争迎敌，食尽睢阳更誓师。星落黑云沉鼓角，魂归阴雨俨旌旗。英雄有血能成碧，马革何须问裹尸。西川才散犬羊群，平播当年屡建勋。飞檄征兵书插羽，援辽出峡气干云。锋催一旅甘同死，力抉重围亦冠军。想像沙场霜月冷，独留遗剑闪星文。将懦兵孱杀气缠，残辽城堡几家全。一丸已失重关险，寸木难支大厦颠。命殒疆场霏赤血，身骑箕尾上青天。好将孤愤呼阊阖，伫看旄头落电鞭。挟纩投醑得士情，三军恩重命全轻。挥戈自壮风云阵，誓死宁惊草木兵。岂听楚歌悲项羽，还如海客拥田横。可怜部曲同时尽，大树萧萧静夜声。败将纷纷各叛亡，哭君六月动飞霜。雄姿定入麒麟画，侠骨长垂汗竹香。气挟奔雷还出塞，魂驱厉鬼更擒王。古来壮士生还少，肯怨啼乌吊战场。苦月悲风夜正中，遥闻孤鹤返辽东。衣冠尺土虚埋玉，肝胆千秋尚贯虹。掩镜愁听齐妇哭，招魂谁继楚人风？宾天二帝如朝谒，应捧龙髯抱堕弓。"}