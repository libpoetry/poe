{"id":"765135","title":"狮奴行并序","dynasty":"清","author":"张晋","text":"《尚书》西旅贡厥獒，《尔雅》释云四尺高。喜则在尾怒在齿，势与狻麑争雄豪。吾家狮奴若狸小，得勿儿辈相讥嘲。不知命名取形似，大吼亦足惊其曹。重镅繫以红丝绦，头尾乍动金铃摇。得食不厌掷且跳，旋转便捷如猿猱。狮奴狮奴尔勿骄，古人功臣比功狗，宵夜无忘慎尔守。"}