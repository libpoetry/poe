{"id":"844591","title":"花月吟二首","dynasty":"清末民国初","author":"费墨娟","text":"人生莫负好花天，月下闲吟兴悄然。几度看花花灼灼，者番步月月娟娟。年年但愿花容艳，夜夜常陪月色妍。安得花开明月在，与花同醉月同眠。遣闷花前一曲琴，且邀明月结同心。惜花惟与花同醉，爱月长陪月共吟。花若有情花莫谢，月如无恨月休沉。栽花玩月平生志，负月抛花憾更深。"}