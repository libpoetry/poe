{"id":"1202667","title":"春从天上来 退隐","dynasty":"元","author":"王旭","text":"绿鬓凋零。看几度、人间春蝶秋萤。天地为室，山海为屏。收浩气、入沉冥。便囊金探尽，犹自有、诗笔通灵。谢红尘。且游心汗漫，濯发清泠。平生眼中豪杰，试屈指年来，稀似晨星。虎豹关深，风波路远，幽梦不到王庭。任浮云千变，青山色、万古长青。醉魂醒。有寒镫一点，相伴荧荧。"}