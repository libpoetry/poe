{"id":"1121052","title":"谢赵季茂海错二律","dynasty":"宋","author":"岳珂","text":"珍殽惟错远持将，赖有诗情合得尝。明月擘蚶分瓦砻，晴霞浴鲎露珠房。鲗乌鲚白螺开靥，蚷紫虾红鳔挟肠。雁断闽山归未得，把杯犹忆少年场。苜槃朝日照蓬蒿，消得长吟赋老饕。喜见监州有螃蟹，未须学士议车螯。案鲑三九漫青韭，斗酒十千无白醪。应为近来诗思少，故将饮兴发风骚。"}