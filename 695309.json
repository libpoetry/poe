{"id":"695309","title":"写怀次韵答陈子崇二首","dynasty":"明","author":"林光","text":"三年尘梦寄燕都，不信今吾是昔吾。涪水远帆思叔子，洛阳高枕愧尧夫。苏枯霖雨天何吝，照眼莺花日渐疏。国脉调来元自寿，枉劳俞跗过忧虞。艳冶时方爱子都，轲书何事小夷吾。首阳饿忍周遗逸，湘水空沉楚大夫。已觉衰迟催日月，那教侧陋误唐虞。清风屡洒乌皮几，欹罩庭花蛛网疏。"}