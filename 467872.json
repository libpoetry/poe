{"id":"467872","title":"炉边閒咏十首 秃笔","dynasty":"当代","author":"傅义","text":"塾中初习字，挥墨乱翻江。屡变三花脸，时睃百叶窗。可怜毛疑秃，失笑气难降。思觅还童术，嬉游吾旧邦。灿然辉四壁，顾我乱涂鸦。书辨蝇头字，香分雀舌茶。悲非流热泪，喜不结幽花。却笑窗前月，空临士子家。满纸焦黄甚，焚坑汝独遗。摩挲怜旧梦，懵懂过儿时。论孟今犹记，渊泓尚未窥。皤然成老耄，何以谢恩师。童稚依王父，行皆杖履随。泥涂怜已溷，指示拾无遗。果饵横陈日，游观小憩时。飘零谁顾汝，忆旧只嗟咨。开门来喜气，几树未凋枫。奋发艰难际，抗争运命中。不甘听霜虐，竟欲夺春工。桃杏今何似，宁堪试比红？空际惊心唳，更深竟亦来。岂怜予寂寞，独劳尔徘徊。芦没潮涛急，风狂星斗摧。潇湘曾至否，或可觅莓苔。朔风何栗烈，驱雨撼窗来。岂是甘霖降，应将旱魃摧。天心殊叵测，人意每相乖。安得宁吾耳，清泠靖俗埃。连朝天欲雪，但见雨霏霏。若未檐珠缀，真疑柳絮飞。年丰欣有瑞，岁暮恤无衣。勿堵平安路，春温早放归。沃若窗前树，繁荣无夏冬。连宵苦冰雪，伟干变龙钟。断臂君何罪，残民孰可容。曦轮生四角，行视强支邛。遑论愁行旅，出门犹大艰。川原严冻结，步履慎蹒跚。遵陆豺当道，腾天虎守关。嗟嗟众游子，桑梓几时还！"}