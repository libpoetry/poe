{"id":"705314","title":"清凉山赞佛诗 四首 其四","dynasty":"明末清初","author":"吴伟业","text":"尝闻穆天子，六飞骋万里。仙人觞瑶池，白云出杯底。远驾求长生，逐日过濛汜。盛姬病不救，挥鞭哭弱水。汉皇好神仙，妻于思脱屣。东巡并西幸，离宫宿罗绮。宠夺长门陈，恩盛倾城李。秾华即修夜，痛入哀蝉诔。苦无不死方，得令昭阳起。晚抱甘泉病，遽下轮台悔。萧萧茂陵树，残碑泣风雨。天地有此山，苍崖阅兴毁。我佛施津梁，层台簇莲蕊。龙象居虚空，下界闻斗蚁。乘时方救物，生民难其已。淡泊心无为，怡神在玉几。长以兢业心，了彼清净理。羊车稀复幸，牛山窃所鄙。纵洒苍梧泪，莫卖西陵履。持此礼觉王，贤圣总一轨。道参无生妙，功谢有为耻。色空两不住，收拾宗风里。"}