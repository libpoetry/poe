{"id":"424384","title":"烛影摇红·壬戌七夕前三日畹华姬人得子，赋此为贺","dynasty":"近现代","author":"袁思亮","text":"金屋盈盈，蜜沈香袅和春酽。仙郎娇重湿行云，玉种蓝天暖。刚报瑶钗梦燕。又葱茏、充闾载诞。珍禽眠鹤，瑞草藏芝，宜男先占。教试啼声，定知雏凤清堪羡。金钱供浴挽银河，锦乞天孙剪。长命新添彩线。恰针楼、珠丝巧绾。璚枝蜕秀，苕玉他年，羊车惊看。"}