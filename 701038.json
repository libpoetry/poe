{"id":"701038","title":"黄岩谒空老人效寒山子体","dynasty":"明","author":"梁朝钟","text":"红泉出竹间，苍崖县古树。中有郁金仙，一室万法聚。临济有三玄，仰山无四句。昔世修何因，今朝刚得遇。匡庐万仞高，松声千里涛。竹影空中啸，危楼云半帱。消沮终入室，契阔莫相遭。明明知是湩，绝哺又长号。谁非切生死，成亏系修福。昔与佛齐肩，今甘佛奴仆。何为恋妻孥，弃师在深谷。深谭不能久，伤心欲痛哭。"}