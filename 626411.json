{"id":"626411","title":"七哀","dynasty":"明","author":"薛始亨","text":"雒邑播神鼎，乃在瓯越东。海滨多脆弱，铁骑如飘风。龙胡云冉冉，虎斗任嚣宫。鲸鲵扬其波，鼓鬣争长雄。嗟哉俎豆区，化为炉灰红。妻子率旷野，如彼喓喓虫。愿闻被发人，哭妇复呼翁。脱身鱼腹里，安能骨肉同。路人为泪下，岂忍待词终。朝登西山巅，言采蒲与芎。飞欲无羽翰，忧心徒忡忡。"}