{"id":"747432","title":"送戴少司马南归 其二","dynasty":"清","author":"邵懿辰","text":"公勿自疑应自许，此事今稀良近古。青鲸跋浪入重溟，下视万鱼空呴呴。金貂玉蝉非性分，曾不羞惭谓天与。以同自证死不间，谬窃光荣眩儿女。如公一占蜚遁爻，爱网百重斯以斧。丰狐文豹脱灾皮，建德遨游孰能阻。旁观尚觉腰带适，四体乍如生翨羽。任呼狂客似知章，免作尚书等怀祖。眼看筐箧事纷纷，灭没飞鸿下平楚。"}