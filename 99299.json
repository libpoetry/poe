{"id":"99299","title":"答郡中同僚贺雨","dynasty":"宋代","author":"苏轼","text":"水旱行十年，饥疫遍九土。奇穷所向恶，岁岁祈睛雨。虽非为己求，重请终愧古。鬼神亦知我，老病入腰膂。何曾拜向人，此意难不许。重云萋已合，微润先流础。萧萧止还作，坐听及三鼓。天明将吏集，泥土满靴屦。登城望麰麦，绿浪风掀舞。愧我贤友生，雄篇斗新语。君看大熟岁，风雨占十五。天地本无功，祈禳何足数。渡河不入境，未若无蝗虎。而况刑白鹅，下策君勿取。"}