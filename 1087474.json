{"id":"1087474","title":"读文与可集效其体送新邛州范宗丞","dynasty":"宋","author":"项安世","text":"邛州官多书，大字宜眵昏。中有与可集，瑶琨贮金盆。王郎以赠我，读之泪纷纷。每到和苏作，姓诡字亦谖。多称苏子平，或号胡使君。家侯马之谱，其事盖有云。是时党祸起，无敢交苏门。子孙抱遗稿，涂改仍窜焚。至今集中字，舛驳难具论。最怜黄楼赋，一字今不存。哀哉谁作俑，见此伤人魂。君今当清时，往驾刺史辕。万一布宣暇，再三修此文。"}