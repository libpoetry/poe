{"id":"1128423","title":"胡枢横山堂","dynasty":"宋","author":"葛立方","text":"郁葱佳气龟食墨，雾閤云窗丹雘新。玉碗金杯有微玷，瑶林琼树无纤尘。枕溪饱度国山日，横海小乖朐水春。上古乾坤随处有，素琴浊酒且关身。云梦胸中吞八九，了无官事苦相关。庙堂曾引五星缕，岩壑今疏八节滩。鸟织白云机杼阔，溪喧苍石杵砧寒。东山难恋山中相，梅子枝头正著酸。朱甍碧瓦市廛远，绕舍泉啼山复横。胜处争长浑仆妾，乱来有此几公卿。巳公茅屋实父子，裴氏午桥真弟兄。竟日倚栏天外眼，世间轩冕一毫轻。春过木浓山转翠，旱馀湍减石添痕。主人正自笏拄颊，客子底容裾撇门。好鸟傍人窥野核，乱云释峤落芳尊。真成命驾轻千里，李杜文章得细论。天然平远染百幅，泚笔底须东绢传。窗户吐吞新日月，风烟出没旧山川。白公筑室地三一，杨子草玄文五千。筋力尚堪驱使在，异时重泛白蘋船。"}