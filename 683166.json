{"id":"683166","title":"待隐园池亭观物感怀和韵","dynasty":"明","author":"方献夫","text":"待隐园开岁月深，手栽松柏尽成林。时人莫讶翁归晚，正是先忧后乐心。十年沧海梦登台，一日柴门敢为开。春意满园看不尽，他时负笈许重来。一寸丹心报国馀，归来试把问鸢鱼。行藏用舍吾无累，飞息浮沈若自如。壮年勋业重关山，载在丹书墨未乾。枕底白云今几片，先生闲作一般看。春气和时秋气清，西街缓步恣闲行。尽拚谈笑乡人共，始识尧夫混物情。绕池红紫斗芳菲，满座春风散晓晖。水气浑和花气好，单衣常似浴沂归。主人素性爱筼筜，南壑移栽护北堂。任取他年栖凤处，清阴聊得且尚羊。半亩塘边路几乂，尽堪傍柳更随花。行行咫尺春常在，不用前川趋物华。见说刘伶眼已青，犹疑荷锸未忘形。当轩未了青山色，一几惟消更一屏。半点尘嚣不受侵，百花丛艳竹疏阴。游鱼戏沫惟平沼，乐鸟高歌自远林。竹须长有不须繁，闲里时时执斧看。君子洗心如洗竹，荒枝休得到千竿。棫朴云何不作人，常从妙处运天斤。年来袖却朝元手，满院奇花色色真。暮春才得揽群芳，把酒临阶喜欲狂。珍重归来闲宰相，片时刚为小生忙。先生行止总随时，最有江间鸥鹭知。桃李于今春几度，苍松留得老龙知。竹下池边怪石多，侵苔长坐自摩挲。虽然不管人间事，时或难忘击壤歌。此山之胜甲东吴，左带三江右五湖。四海于今称圣主，扁舟知得意应无。杨亿前身若再来，词源峡倒莫能回。于今真隐都无事，始觉忘言是脱胎。清池混混自原泉，逝者如斯无间然。若比先生知道处，终身愤乐不知年。跏趺长使晷潜移，敲竹何人莫问奇。正是勾玄寻乐处，真诠应得少人知。先生身外固无求，帝问何尝间隐幽。洛下当年遗盛事，乘传犹得赞谋猷。"}