{"id":"500467","title":"病中友人寄诗遂以次韵","dynasty":"明","author":"陶安","text":"万象变幻道是宗，望而未见心有忡。斯时讲礼闻戴圣，西塾得师如马融。虚亭短烛风雨夜，坐久谈论意气雄。铿词媚藻心所厌，要使付物比化工。姑孰感客老将至，喜持圭玷求磨砻。病馀恐是元气劣，绝与调理民瘼同。何当跃入安乐窝，先天尚友太古风。谁言群圣逝已远，天地上下流沨沨。"}