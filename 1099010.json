{"id":"1099010","title":"石人行","dynasty":"宋","author":"张侃","text":"君不见深闺有女礼自防，心事炯然并秋霜。江头日日望夫婿，愿身成石立道傍。人传其下多风雨，天地默与之低昂。灵犀一点磨不尽，历岁既远名独香。因思万物皆归寓，独许顽质加冠裳。刻形肖貌此何态，俨然如在端而庄。惜哉愚俗竟莫儗，翁媪同处天一方。呜呼翁媪计虽得，胡不为柱支明堂。"}