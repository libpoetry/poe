{"id":"788351","title":"如意歌赐怡亲王","dynasty":"清","author":"胤禛","text":"彩云冉冉鸾鹤翩，鸾鹤背驭双神仙。南极西池环佩联，双双同庆帝胄贤。手执如意来当前，篆刻蝌蚪黄金填。晶荧上下星文缠，瑶台此日喜气偏。琅琅更听仙语传，唱随偕老如和弦。既指山海为岁年，复言日月同团圆。煌煌带砺眷便便，子孙永保福且绵。予因仙语嘉喜骈，为尔歌双如意篇。"}