{"id":"710358","title":"奉送方孩未先生巡抚粤西十二韵","dynasty":"明末清初","author":"陈子升","text":"当今注意新开府，夫子能言旧直臣。日影虎符明远色，海波龙户洒先尘。八公山气充函夏，五岭花香拱寿春。已引祥鸾鸣足足，全褫猛犬吠狺狺。深观南极张形势，急讯天潢慎齿唇。山海转输须有力，阴阳调护讵非神。抑奸量使西门豹，移檄悬奔东郭㕙。座极长风通浡潏，旗盈高角动嶙峋。躔星欲借三台近，捷羽因推百粤频。挥手蜃烟销旦夕，披心蛮部固尊亲。独扬周代歌元老，已靖唐边信大人。铜柱直堪依日月，玉堂应创画麒麟。"}