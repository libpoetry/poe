{"id":"1058837","title":"次韵太学舒博士尧文示同志","dynasty":"宋","author":"晁补之","text":"北门望瀛关，一苇初莫渡。儒宫连案几，会合岂非数。蝉鸣几何时，庭菊下白露。念当慰佳节，觞酌美无度。不然坐岁晚，流景急飞兔。区区人一马，官舍勤早暮。经时枉见赠，弥月不能赋。竹斋行茗粥，寂莫当屡赴。此君安可得，霜雪不改故。诗如战交地，高处要先据。牛羹君放饭，轑鼎吾亦饫。顾惭咏伐檀，无补餐已素。还家便却埽，况乃无户屦。"}