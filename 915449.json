{"id":"915449","title":"雨后晓起问讯梅花","dynasty":"宋","author":"杨万里","text":"前日看梅风吹倒，昨日看梅雨沾帽。近梅一日或再来，远梅隔年才一到。夜来为梅愁雨声，挑灯起坐至天明。不知消息平安否，早来问讯还疾走。横枝雨后转清妍，玉容洗妆晨更鲜。绝似孤山半峰雪，不羡玉井十丈莲。十事八九不如意，人生巧堕天公计。簿书海底白人头，孤负江南风月秋。忆昔少年命同社，月里传觞梅影下。一片花飞落酒中，十分便罚琉璃钟。如今老病不饮酒，梅花也合怜衰翁。"}