{"id":"700918","title":"送同年施钦甫宰萧山二首","dynasty":"明","author":"梁有誉","text":"羡君墨绶去翩翩，茂邑风流此日传。绿树人家渔浦外，白云官舍凤山前。琴弹单父庭稀讼，花发河阳赋几篇。共是郑庄门下客，报恩应拟在何年。看花上苑春同醉，折柳都门意不胜。帆带夕阳过北固，舄随秋色入西陵。中朝共爱才华逸，百里还闻歌颂兴。莫谓徒劳寡奇思，知君心有玉壶冰。"}