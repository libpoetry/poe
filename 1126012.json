{"id":"1126012","title":"良佐留别诗颇悽惋次韵叙闲居之乐以释之二首","dynasty":"宋","author":"陶梦桂","text":"困人天气昼沉沉，饭罢茶瓯尽放深。笑领故人游竹洞，因寻诗句到梅林。已教儿去将诗写，又唤孙来把酒斟。行乐既知明日少，合如吾祖惜分阴。腾腾晓日夕还沉，浅浅秋江春又深。消息既知由造化，忧愁那得到山林。已吟有兴犹重和，未醉开樽任满斟。浮利浮名都莫问，只将诗酒送光阴。"}