{"id":"868383","title":"己酉生日敬次靖节先生拟挽歌辞三首 其三","dynasty":"宋","author":"叶茵","text":"重云翳苍柏，零露栖白萧。骨肉慕音容，慌惚哀空郊。肴核班几席，椒浆浇岧峣。人归天已沬，纸钱悬枯条。逝者如此耳，暮暮仍朝朝。暮暮仍朝朝，人兮柰若何。未死不能乐，既死空有家。僮仆几恩怨，交朋几悲歌。若人会斯语，属和纷阳阿。"}