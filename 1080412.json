{"id":"1080412","title":"盛华彦光丘壑轩","dynasty":"宋","author":"吕本中","text":"盛侯少时伟仪观，下笔不休人共欢。胸中别自有丘壑，万里溪山藏几案。往来车马闹泥土，盛侯何尝著眼看。较量今古放同异，抖擞胸襟别真赝。今朝示我故人诗，老病穷愁得消散。故人相继在鬼录，君虽独在饱忧患。且住溪南数间屋，坐稳不忧时节换。人言丘壑殊不恶，君守一丘只如昨。文章老健气如虹，不向山岩何处著。"}