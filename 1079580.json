{"id":"1079580","title":"同晁季一李天纪过沈宗师北庄因成长韵","dynasty":"宋","author":"吕本中","text":"三年城南居，不识城北土。但闻玉雪郎，去作猿鹤主。今晨篮舆来，握手相劳苦。胜游有佳士，洗耳听妙语。晴窗背云壑，落日在环堵。晚风生白杨，想像原野古。断崖悬老木，小港聚寒雨。却观城市人，努力自熬煮。畏涂出衽席，祸福有未睹。杜陵怀壮游，无忌笑豪举。二者觅真是，政恐君未许。千秋柴桑翁，妙句聊一吐。"}