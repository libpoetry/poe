{"id":"800938","title":"悼亡诗","dynasty":"清","author":"李必恒","text":"一室何啾啾，人语杂鬼哭。那得少踟蹰，黄泉路迫促。飞来白项鸟，哑哑上我屋。心知不吉祥，其时六月六。病妇晨起坐，清水自膏沐。再拜辞舅姑，双足不能缩。洒泣眼无泪，酸苦只在腹。回头语小姑，语咽气复蹙。可怜我生儿，艰苦赖鞠育。勿以生死异，饥饱时在目。开我嫁时箱，布衣未堪鬻。指日秋风来，改作我儿服。徽音久如何，日月忽已积。枯坐惨不欢，出门昧所历。空房起昼阴，冷气出枕席。窗多蛛结网，案尽鼠行迹。亦有筐中麻，灯火手自绩。亦有所对镜，花钿恣狼藉。徘徊思言笑，仿佛面如觌。回头遽欲语，抚心一摽擗。前夜梦见之，色惨体更瘠。恍惚絮语间，问儿何所食。暂时魂魄聚，觉后泉壤隔。忘情愧太上，庄缶讵忍击？"}