{"id":"487343","title":"连雨","dynasty":"明","author":"释函可","text":"顽云重雾裹城郭，旧民新民惨不乐。田中有黍谁能穫，山中有木谁能斲。盘翻灶冷守空橐，檐溜虽多不堪嚼。老僧一钵久庋阁，出门半步泥没脚。紫蛇有光蜗有角，抱书昼卧肠萧索。庭边杏树惊摇落，燕巢已破子漂泊。眼前大地何时廓，辽海浪高势磅礴。愿浮我尸填大壑，毋使蛟龙终日恶。"}