{"id":"1231602","title":"芝云堂嘉宴","dynasty":"元","author":"陆仁","text":"有吴醴陵之故家，乃在东昆之西界水涯。平原漫衍土壤沃，洲回渚曲龙盘拿。峨峨第宅切云起，植以榆柳交相遮。骈枝接叶蔽户牖，大者合抱如星槎。连林郁苍带烟雾，鹊巢鸠乳飞慈鸦。中有园池广十井，架岩凿谷开谽谺。春风著花烂濯锦，秋风落叶红于霞。鸡鸣犬吠自旦暮，桃源未须觅胡麻。生祥下瑞天所念，石上瑶芝秀金葩。有鲂可羹鲤可鲙，有雁可弋兔可罝。上堂愉愉奉甘旨，下堂雍雍手拱叉。阿翁素期鹿门隐，阿母笑坐缑仙车。诸郎翩翩立庭下，麟角定峙兰茁芽。家童聚食一万指，食时钟鼓闻考挝。荷锄载耜集陇亩，是穫是刈歌呕哑。秋登告成筑场圃，黍稷粱稻同河沙。东南大姓谁比数，玉山之人美匪誇。六瑚八簋宗庙器，五色缫藉璧不瑕。威仪雅同江左谢，况复好礼弗侈奢。征求屡多郡府役，蚕丝牛毛事纷哗。日犹庖丁得肯綮，迎刃节解孰敢诃。诵书读诗足暇逸，黄帘白日签悬牙。长时哦吟弄觚翰，宣城水曹与之差。时秋九月霜未降，紫萸斑斓菊始华。张筵华堂冠盖集，亲朋洽燕情孔嘉。阿、咸官归映联璧，并骑蹀躞黄毛騧。爱之犹子重诫饬，谓勤王事禄则加。虎符金章赤丝组，挟以擂贝紫玉珂。圣朝恩渥岂易致，丈夫有才为国华。称觞献酢众乐作，笙笛瑟筑间筝琶。熊蹯豹唇味毕具，笾豆修脯罗麇䴥。坐中上客儗毛遂，亦有辩士如田巴。吴姝起作《七槃舞》，鸾停鹄翔整复斜。主人投辖客畅饮，既醉啜以龙团茶。珠斗阑干夜将曙，桦蜡金莲笼绛纱。古云人生行乐耳，白发母令垂鬖髿。风埃南国星纪暮，百年欢会能几何？我歌行苇为君寿，感君气谊增猗嗟。谓子不信如此酒，愿君寿考子孙多。神之听之降福遐，神之听之降福遐。"}