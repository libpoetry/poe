{"id":"521146","title":"沂州谷生尝从张友山学能诗善医工画梅家有园亭之胜比自京师还同馆陈君德卿作云山别意诗以赠邀予同赋","dynasty":"明","author":"顾清","text":"亭亭空外云，蔼蔼云中山。云山苍茫自今古，江湖游人时往还。黄金台前杨柳枯，奚奴青丝提玉壶。挽君征骖酌君酒，握手目送飞鸿孤。花光三昧传者少，山翁老去谁同调。一命常怀拯溺心，十全每奏回生效。长安车马日逢迎，五侯七贵皆知名。拂衣东去不返顾，何异黄鹄摩空征。舞雩坛前春信早，园亭尽说君家好。肩舆何日径敲门，坐咏云山藉芳草。"}