{"id":"698479","title":"题墨竹四首 风","dynasty":"明","author":"唐文凤","text":"雄风鼓馀怒，湘江起层波。老蛟改窟宅，拿云下岩阿。蜕骨在平陆，化作碧玉柯。势强不肯屈，敲戛声相摩。晴窗俯虚敞，瑟瑟秋思多。春雷起葛陂，阴霾滃四集。零雨下纷如，脩鳞动潜蛰。青凝琅玕枝，碧映云母石。洒洒浥微凉，霏霏带馀湿。遥遥望翠华，尚忆湘娥泣。淇园景虚旷，满林疏玉齐。旭日散馀彩，凉飙动凄凄。晴影布地密，翠色含烟迷。凡禽不敢下，祥凤何当栖。遥遥九疑山，极目青天低。潜虬跃重渊，鳞甲半脱落。未愁风云生，只恐雷雨作。变化不可羁，虹光射天末。含情望三湘，翠袖侵寒薄。皇英久未归，苍梧烟漠漠。"}