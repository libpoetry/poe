{"id":"427234","title":"泛清波摘遍","dynasty":"近现代","author":"黄侃","text":"金枢影小，绿绮光沈，江山系舟诗意好。夜凉人寂，缕缕轻飔送潮早。清秋道。明河耿耿，平野苍苍，羁恨更难禁受了。岁月悤悤，自别兰情见期少。绮怀渺。长路尚随去萍，短鬓渐如衰草。空倚孤篷未眠，泪凝清晓。俊游杳。珠佩旧日浪投，琼台甚时重到。且向沧波叩楫，玉瓶堪倒。"}