{"id":"812013","title":"寄怀陆循良先生四首","dynasty":"清","author":"孙思敬","text":"托迹连年似转篷，伯劳西去雁飞东。谁知同作天涯客，光景依稀两地同。记得湖山话别时，一壶浊酒解相思。而今转积相思恨，怕看仙人月小诗。绝意纷华百不求，先生自是忘机俦。山深林密长遗世，可是淮南身后不。懒逐风尘惟裹足，欲除烦恼只低头。不才自秘先生句，赢得挥成挂小楼。"}