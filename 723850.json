{"id":"723850","title":"直石头诗","dynasty":"南北朝","author":"萧衍","text":"率土皆王士，安知全高尚。东垄弃黍稷，西游入卿相。属逢利建始，投分参末将。尺寸功未施，河山赏已谅。摄官因时暇，曳裾聊起望。郁盘地势远，参差百雉壮。翠壁绛霄际，丹楼青霞上。夕池出濠渚，朝云生叠嶂。笼鸟易为恩，屠羊无饰让。泰阶端且平，海水本无浪。小臣何日归，顿辔从閒放。"}