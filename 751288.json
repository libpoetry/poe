{"id":"751288","title":"五月七日母命出城避贼","dynasty":"清","author":"金和","text":"老母传示纸三寸，欹侧澹墨十数言。谓闻尔日贼促战，千家万家人出门。尔独何为恋虎口，六世名族惟尔存。身是妇人当死耳，此时言义休言恩。尔去将情告诸帅，况尔有口兵能论。背人读罢火其纸，才欲痛哭声先吞。中夜起坐不能寐，十指尽秃余咬痕。在家何曾得见母，母教诚是儿智昏。宿将南来过两月，胡至今日军犹屯。或者条侯太持重，不识此贼原游魂。傥以里言走相告，未必幕府如帝阍。藉手庶几万分一，还我甘旨鸡与豚。甘作罪人背母去，廿金馈贼吾其奔。"}