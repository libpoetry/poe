{"id":"232249","title":"二十六日复出城","dynasty":"宋代","author":"张九成","text":"杜门不肯出，既出不忍归。借问胡为尔，江山栖落晖。濯濯漱寒玉，青青入烟霏。柳色明沙岸，花枝作四围。玉塔天外小，渔舟云际微。与远俗情断，心閒人事稀。我本江湖人，误落市朝机。计拙物多忤，身臞道则肥。所以此胜概，一见不我违。吟余尚多思，白鸟背人飞。"}