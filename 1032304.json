{"id":"1032304","title":"上奚宣慰冰壑","dynasty":"宋","author":"黎廷瑞","text":"书生于世无所用，岁晚东陵瓜自种。几度骑驴欲出门，青松绕舍云扃洞。枕书高卧绿阴中，何许清风惊午梦。始知绛节下丹霄，左骖麒麟右鸾凤。行行原隰广咨询，历历闾阎摩疾痛。悬崖绝壁冰照壑，白昼青山雷欲冻。神奸畏景那敢见，肯綮逢刀无不中。范滂太守使令慑，杨绾入相朝野颂。每翻图史想斯人，常恨寥寥千载空。水见黄河山太华，不识欧阳当自讼。振衣扶策候辕门，秋意欣然云走送。愿调梅鼎作商霖，老我荒园日抱瓮。"}