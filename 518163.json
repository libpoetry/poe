{"id":"518163","title":"再奉赋喜雨诗","dynasty":"明","author":"唐文凤","text":"皇天少甘泽，禾苗就枯槁。何以慰三农，摅诚事祈祷。贤王启睿衷，封章达穷昊。上帝潜感孚，炎埃急除扫。雷驱雨濛濛，风走云浩浩。乾池滀聚水，平陆注行潦。登场已收麦，被畛方茂稻。畎亩润黍菽，村疃荣桑枣。鼓舞喜儿童，歌谣乐耆老。徭役蠲免多，赋税供输早。宽恤沐深恩，仰载荷洪造。应书大有年，秋成登万宝。"}