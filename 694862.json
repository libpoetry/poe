{"id":"694862","title":"华阳明月曲同子与赋六首","dynasty":"明","author":"宗臣","text":"月满空山青不流，仙人来赠紫云裘。一尊高卧藤萝上，醉杀华阳万里秋。百尺银河叱作桥，看予直度赤城标。云中双凤翩?下，秦女何方弄玉箫。无数星辰槛外看，月中环佩近珊珊。天风忽送霓裳曲，摇落千峰翡翠寒。青天倒插石门高，夜半仙人献碧桃。万顷烟云荡松桧，为君山上起江涛。玉露清秋啼夜乌，高空明月万山孤。婵娟忽坠珊瑚影，处处幽人寻白榆。月华万片散天门，拾得清光满客尊。醉起白云如可驾，吾将乘此去昆仑。"}