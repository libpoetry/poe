{"id":"197476","title":"寄王正叔·形骸饫餍城市劳","dynasty":"宋代","author":"王令","text":"形骸饫餍城市劳，思得远去与俗逃。借来马病行欲到，著鞭迫急翻奔跳。连绵半日走十堠，急雨随湿衣与袍。到家觅火烘衣湿，亟书名纸挥墨毫。由来道同志易合，顾人谓我此可交。形秽向逢珠在侧，联坐愧用狗续貂。喜爱常令对面目，招延不许他有庖。玄谈直抵世不到，大论许致君为尧。喧呼脱落笑绝倒，中乐不肯旁诮嘲。久孤得聚气遂振，张目视人皆麽幺。促席捉手坐接膝，不肯放去逾分宵。平明懒睡未及起，稠叠仆足烦见招。披囊示我文数纸，晚霞烂漫新晴霄。魂迷心醉不敢议，畏伏缩若鼠见猫。同骑疲马远眺望，独止不进须连镳。江东山水雅岂富，熟视若在图书杪。嶙峋高疑地作限，浪渺远若天不包。是时高秋鲈可鱠，爱欲弃绶同鱼舠。直道有知私自贺，生平郁结数日消。笑颜快意面改色，食饮惬足肠生膋。今之腐儒不可洽，欲近俗气先腥臊。寻常语我我不听，视如秋月鸣蜩蟧。数日忽得正叔语，温玉摐击金相敲。胸怀坦傥气焰大，天马断辔鲸横涛。惜乎偶会复促别，归鞭行袖相交飘。还家日益无聊赖，口久不语如著胶。畏人常先走木猭，得食每後残桃螬。飘风西来岁月晚，寒压天面低不凹。一夕浓霜死群翠，病若火逼毛发焦。鸣鸿南飞地得暖，鸦乌暮去林有巢。使人对之亦自感，平时乃此穷途号。百忧丛侵方寸乱，顶发不痒手自搔。时时强酒期自醉，不忍把笔私成骚。近嫌文字不足学，欲出简札临渊抛。惟思边堠愿得到，耳静意若闻金刀。安得铁马十数万，少负弩矢加矛腰。力在快战不愿守，直令疻斗而血鏖。东西南北四问罪，使人不敢诬天骄。增尸为城骨筑垒，滴血衅地尘不嚣。归来再拜贺太平，亟出敌首都城枭。如何壮志不可遂，穷愁压挫朱颜雕。因君佑我故道此，以代面语相喧呶。"}