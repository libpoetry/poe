{"id":"137966","title":"送任处士归太原","dynasty":"宋代","author":"欧阳修","text":"一虏动边陲，用兵三十万。天威岂不严，贼首犹未献。自古王者师，有征而不战。胜败系人谋，得失由庙算。是以天子明，咨询务周遍。直欲采奇谋，不为人品限。公车百千辈，不下遗仆贱。况於儒学者，延纳宜无间。如何任生来，三月不得见。方兹急士时，论择岂宜慢。任生居太原，白首勤著撰。闭户不求闻，忽来谁所荐。人贤固当用，举缪不加谴。赏罚两无文，是非奚以辨。遂令拂衣归，安使来者劝。嗟吾笔与舌，非职不敢谏。"}