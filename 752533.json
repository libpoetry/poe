{"id":"752533","title":"游佛峪龙洞偕石励斋张采南孝廉 其二","dynasty":"清","author":"王以敏","text":"夜梦不知所，晨起搴云梯。乱峰偃蛟鼍，初日升虹霓。浩浩长风号，足底双塔低。登高一舒啸，白气迷青齐。济北万烟户，黄流一沙堤。系我襟带间，安能辨东西。南有仙人坪，亭圮馀芳荑。我欲掇其实，上追阮与嵇。日鹤不可招，袱被谁与携。回看下山路，松毛落寒溪。"}