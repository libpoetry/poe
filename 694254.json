{"id":"694254","title":"病疥用后山韵写怀","dynasty":"明","author":"陈献章","text":"痒极肌难忍，爬深血有棱。老亲令就枕，小婢问留灯。屋漏频推瓦，床摇屡束藤。同袍谁问疾，端愧玉台僧。呻吟不尽痛，夕枕傍慈帏。安得身长健，朝朝见綵衣。无肤臀奄赤，乍肿臂疑肥。睡过西廊月，寒空淡不辉。缺月生残夜，微风引洞箫。心閒发少白，人老病难消。出户行看月，移舟钓落潮。酒钱不拄杖，著处解奴腰。病枕愁更永，笼灯对夜长。千年无鲍叔，一懒有柴桑。儿请栽瓜地，妻评作曲方。花时呼酒伴，酩酊出扶墙。"}