{"id":"1195279","title":"宓公琴台诗三首","dynasty":"唐","author":"高适","text":"宓子昔为政，鸣琴登此台。琴和人亦闲，千载称其才。临眺忽悽怆，人琴安在哉？悠悠此天壤，唯有颂声来。邦伯感遗事，慨然建琴堂。乃知静者心，千载犹相望。入室想其人，出门何茫茫。唯见白云合，东临邹鲁乡。皤皤邑中老，自誇邑中理。何必升君堂，然后知君美。开门无犬吠，早卧常晏起。昔人不忍欺，今我还复尔。"}