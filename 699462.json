{"id":"699462","title":"罗隐南王章甫小集斋中说旧事偶成","dynasty":"明","author":"袁宏道","text":"汉江秋净石粼粼，黄鹤楼高不见尘。今日楼台归劫火，眼中犹聚上楼人。万瓦如鳞绣作堆，别山重见秃翁来。晴川阁下南条水，一日同君荡几回。珠楼曲曲贮仙娃，一带风窗十里纱。记得中和门外路，女墙东去是他家。廨居逼近紫微堂，白火青烟五尺床。铃柝夜寒听不得，鸡鸣先起著衣裳。"}