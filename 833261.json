{"id":"833261","title":"绮寮怨","dynasty":"清末民国初","author":"樊增祥","text":"旧历才余十日，凄凄天雨霜。带暝色、万点寒鸦，归飞急、故趁斜阳。风催谯门画角，楼台悄、渐隐灯烛光。问五纹、绣线谁添，倾东海、未抵宫漏长。记得雨棂雪艭。当年洗马，横江百感茫茫。老矣韦郎。少年事、莫思量。闲时倚楼看镜，楪子面、尽端相。中书万羊。何如理安寺，僧粥香。"}