{"id":"1108665","title":"训蒙二首","dynasty":"宋","author":"刘克庄","text":"汉魏以前犹古雅，宋齐而下稍淫哇。剪裁贫女机中素，扑卖都人担上花。括帖不离初学记，管蠡乌睹大方家。世间跛鳖难鞭策，安得龙媒出渥洼。少喜浮名谬激昂，晚温故读稍精详。易全何患乾坤毁，骚在堪争日月光。漆简字更经学误，玉台体出选诗亡。残年欲尚鞭吾后，谁道先生已耄荒。"}