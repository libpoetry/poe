{"id":"496919","title":"行行且游猎丁丑九月作","dynasty":"明","author":"张元凯","text":"少岁从军出武威，兜鍪日耀生光辉。沙场大小七十战，数奇归掩南山扉。南山近有白额虎，会须烦我大黄弩。朝来结束过蓝田，马如游龙辔如组。入林黯惨路不平，披开荆枳飞鸟惊。乱石崔嵬垒如屋，咆哮万壑阴风生。顾盼凭陵了无觉，应弦即倒何须搏。男儿本意重生擒，飞而食肉良不恶。甲卖弓藏一十年，偶因射猎泪潸然。扪虱若谈当世务，白额岂在南山前。头足于今变冠履，取民脂膏充簠簋。假彼绣斧得横行，缚取贪残猛虎献天子。"}