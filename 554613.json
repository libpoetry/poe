{"id":"554613","title":"朝天颂","dynasty":"明","author":"郑文康","text":"才辞南京馆，又踏南宫门。下马鸿胪报名姓，早入大明朝至尊。君门九重深几许，金殿瑶阶净如洗。一朝忝作国家宾，千载幸逢尧舜主。皇仁浩如天，皇智妙如神。万几独断合造化，重瞳一视回阳春。自古日月光，或遗覆盆下。所以田野臣，尚多建言者。我愿一人圣，六卿贤。天地定位，中外晏然，天下书生无可言。"}