{"id":"845288","title":"梅花引 效万俟雅言，寄淇泉学使","dynasty":"清末民国初","author":"樊增祥","text":"惜芳菲。弄青梅。叠损画罗金缕衣。燕双飞。燕双飞。新睡觉来一緺云髻颓。方空不障仙肌雪。小颦懒画蛾眉月。待郎归。待郎归。十里绿杨，一条京兆街。把瑶函。念家山。十八荔娘红玉酣。味如兰。味如兰。亲叉镴瓶一瓯春雪甘。霜林何日红于酒。更将百颗题书后。忆江南。忆江南。玉破鲈鱼，不如金破柑。"}