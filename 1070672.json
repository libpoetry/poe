{"id":"1070672","title":"赠李颐老","dynasty":"宋","author":"李光","text":"弘毅年少时，学易一念酷。研精覃思苦，见理不见欲。一朝感苍苍，床下产神竹。弘毅益自信，夜寐目不属。族长闵其劳，令人付斤斸。惜哉凌云姿，一断不复续。弘毅少安枕，旦气几为梏。时匠司剪伐，寿命旋见蹙。神明信可畏，感应亦何速。至今旁舍笋，不生弘毅屋。康成书带草，千载登史录。吾书此段奇，后学宜三复。弘毅勉岁寒，任道照猗绿。"}