{"id":"732094","title":"七里峡","dynasty":"清","author":"张盖","text":"朝下县壶顶，暮行寒峡中。壶形犹迤逦，峡势已巃嵷。岂假随刊力，当知造化功。水声流太古，石色耸遥空。重碧涵砂砾，深红缀藓丛。暗崖回北雪，高岫阻南风。山鬼宜幽僻，神鱼老混濛。依稀闻唳鹤，仿佛见奔狨。闻道瞿塘好，常思滟滪雄。干戈妨历览，舟楫废疲癃。此谷聊堪隐，前山幸可通。杖藜五指外，借骑广阳东。附葛缘明月，披烟坐晚枫。回瞻长啸处，何异在崆峒。"}