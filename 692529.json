{"id":"692529","title":"题伯牙子房子猷太白四图","dynasty":"明","author":"杨士奇","text":"八音丝为尊，由来识者难。邂逅两相契，何辞为君欢。妙绝山水操，殷勤一再弹。相知苟不尽，徒贻后时叹。兴王必有佐，授道自有师。长者幸赐教，鞠躬敢辞卑。向来一编书，帷幄坐见施。从容成功退，去谒谷城祠。都城二三月，名花艳芳春。车马填九衢，歌钟动四邻。焉知竹林下，潇洒绝纤尘。兴至时独造，清风含八垠。夫容九叠屏，上有瀑布悬。浩浩不可极，银河泻青天。览之登高咏，超然锦袍仙。观物当求源，我欲升其巅。"}