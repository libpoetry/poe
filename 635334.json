{"id":"635334","title":"诟金","dynasty":"明","author":"成鹫","text":"二气转洪钧，万象森罗列。真赝递成褫，权实相閒设。凿山破混沌，披沙出糠屑。方圆随范围，色相互形轧。初用止儿啼，渐次及耄耋。本拟笼蚩愚，讵意混贤哲。管鲍称贫交，取与先灭裂。歆宁事灌园，才品判优劣。延陵视披裘，浅深各自别。贤者尚不免，况乃秦与越。大道何坦夷，多岐乃颠蹶。四皓茹汉芝，临老遂屈节。桐江学钓鱼，羊裘趋魏阙。北山矢高尚，中途纳败缺。古今多圣贤，大半遭挫跌。周旦制礼仪，交际先玉帛。后来田舍郎，委贽晋崇秩。太公立圜法，作俑先利穴。龙断贱丈夫，接踵争陵夺。竺仙教分卫，欲化悭与伐。像季繁有徒，攀援事饕餮。咄哉穷巷士，守株忍饥渴。壮志渐销磨，委心就餔歠。嗟彼屠沽流，不少豪与杰。受恩轻许人，身名俱泯绝。悯兹山泽臞，空瓶刺三篾。穷巷悲回车，侯门遵磬折。造化施权巧，世途忘丑拙。陷阱日以深，沦胥靡穷竭。咨尔如粪壤，胡为等芬飶。咨尔如砒鸩，无容资作活。投畀东海波，波臣谢污蔑。投畀穷发乡，八荒均一闼。堰石障狂流，泉源未消歇。伐木尽根株，夜气生萌蘖。愿为火传薪，愿为汤沃雪。雪消汤迸流，薪尽火随灭。报语造化工，永言戒覆辙。"}