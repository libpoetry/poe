{"id":"1116161","title":"熊使君垂和漫兴诗次答四首","dynasty":"宋","author":"汪藻","text":"凭轩时见白云行，霜入长江万丈清。逐客今年缘底事，村村箫鼓报秋成。新亭虽小亦翚飞，陡觉风烟与昨非。分得使君秋数顷，登山临水送将归。闭门多睡少经行，随分匏尊泻独清。庭下若生书带草，前身即是郑康成。儿时也羡刺天飞，投老方知绝百非。酬唱恰成刘与白，分司且住莫言归。"}