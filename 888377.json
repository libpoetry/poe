{"id":"888377","title":"赠江贯道","dynasty":"宋","author":"吴则礼","text":"即今海内丹青妙，只有南徐江贯道。孤峰叠巘真自奇，老树沧波亦复好。扶杖时来问曲生，戏捉毛锥吾绝倒。龙眠居士唤不应，世上从交韦偃少。一生管城良有味，弹琴宁论老会至。时调白羽臂乌号，杨叶曾穿有能事。独怜老子跛跛归，故遣七弦声作雷。老子从来知贺若，为我剩弹乌夜啼。"}