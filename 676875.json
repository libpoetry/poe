{"id":"676875","title":"胡鹰渡海来篇","dynasty":"明","author":"卢楠","text":"郁律山上云，飘遥云间叶。叶落尚有返，云去杳难涉。胡鹰渡海来，将雏还飞去。我欲因之执此鸟，徘徊流涕不忍顾。长跪折矢，一语可方。客子周游，情同此伤。天老介嘏，父母在帏。杂佩缯锦，玳瑁珠玑。杖屦陟䧏，窥秦桃源。仙姿玉度，俟何能言。阴符昼设，鬼神呵守。至道不胜，苔滋蝌蚪。虞皇历阪，文后岐陬。永锡尔类，扬名中州。"}