{"id":"49090","title":"适扬州·淮海表兹郡","dynasty":"明代","author":"袁凯","text":"淮海表兹郡，东南诚要津。近代亦雄藩，亲王莅斯民。荆吴自兹入，燕赵亦来臻。舟车无停运，孳货若丘坟。冠盖充廛里，歌吹咽城罝。美酒既如渑，粱肉夹道陈。休养近百年，富庶难具论。大道无恒处，荣悴每相因。风烟一披拂，奄忽同埃尘。空屋啸蹲鸱，崩垣走惊麇。帟蒲交四野，骴骼俨若新。贵贱不复知，贤愚安能分。予有山阳遣，经过属秋辰。凭高肆遐览，落日无行人。欲继芜城作，薄劣愧参军。"}