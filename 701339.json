{"id":"701339","title":"题四景山水图为仙溪林廷宽赋 春景","dynasty":"明","author":"黄仲昭","text":"积雨晓初晴，林峦翠如沐。鴶鵴知阳春，桑巅催布谷。骑驴者谁子，寻芳纵吟目。何日脱名缰，青山并幽躅。屋上有青山，屋下有流水。宇宙正薰风，荷花香数里。窗下看书人，应是濂溪子。安得往从之，静观无极理。幽人隐者流，翛然不外慕。空江罢钓归，寂寞秋山暮。开樽风满楼，吟诗月当户。回看声利场，劳劳正行路。我昔谪湖湘，凌冬出畿甸。驱车陇阪间，风雪朝盈面。六合亘顽云，九疑怅难见。披图感旧游，流光去如电。"}