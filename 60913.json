{"id":"60913","title":"成都使君王季野席上次韵奉呈橧巢初庵云林玄","dynasty":"明代","author":"虞堪","text":"隐者分湖住，高士云林栖。蒹葭散汀看鸥去，桃花隔屋闻鸡啼。每同杖屦踏春堤，诗筒酒榼前后提。公子风流乃相爱，缕引婵娟生叆叇。纤歌细舞交欢从，翠珰玉佩花茏葱。兰亭之下暮春会，飞觞列坐千载同。莫讶眉山长帽翁，高谭雄辨颜酡红。颓然自谓谪仙侣，欲举石象超鸿濛。丹丘子，陶朱公，人间岁月驹过隙，不饮莫待两鬓成衰蓬。君不见东风晓作梨花梦，白雪飞来已半空。"}