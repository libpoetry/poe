{"id":"1109770","title":"和康节三诗 安分","dynasty":"宋","author":"刘黻","text":"所寓即为乡，萧萧竹护房。山中观造化，世上任炎凉。鴳莫攀鹏大，凫难比鹤长。荣枯从堕地，全不著商量。一日事在寅，晨兴宜自今。天澄万古气，人醒半生心。残月留僧阁，寒烟度石林。营营何所得，白发易相寻。何人不爱琴，难听是真声。急雨蓬中过，流泉石底鸣。忧时身欲瘦，历处梦犹惊。拟续昌黎操，泠泠写此情。"}