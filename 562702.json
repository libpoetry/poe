{"id":"562702","title":"题朱君采侍御选阁","dynasty":"明","author":"董其昌","text":"瘴海回车日，名山选胜时。超将黄鹄举，澹与白鸥期。百尺谁当傲，千峰尔独私。寻云朝暮出，含雪伏蒸宜。众响谐逵操，清晖叶谢诗。霜威遗蝶梦，水乐许鱼知。共倚吴天尽，高唫楚客词。颜堂为樾馆，开社喻莲池。捉鼻终无取，冥心了不疑。自今浮宅者，乘兴欲何之。"}