{"id":"845659","title":"虞主回京四首 其二 六州","dynasty":"宋","author":"无名氏","text":"承圣绪，垂意在升平。驱貔虎，策豪英。号令肃天兵。四方无复羽书征。德泽浸群生。睿谋雄俊，绌汉高狭陋，慕三皇二帝，登闳缉乐缀文明。将升岱岳告功成。玉牒金绳。腾宝飞声。事难评。轩鼎就、清都一梦俄顷。飞霞佩，乘龙驭，羽卫入高清。祥光浮动五色，迎鸾凤，杂箫笙。因山功就，同轨人至，铭旌画翣，行背重城。楚笳凝咽，汉仪雄盛，攀慕伤情。惟馀内传，知向蓬瀛。"}