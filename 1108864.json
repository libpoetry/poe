{"id":"1108864","title":"宫词四首","dynasty":"宋","author":"刘克庄","text":"出海新蟾玉半钩，风翻荷荡起栖鸥。女郎定有穿针约，偷看明河记立秋。凉殿吹笙露满天，木犀花发月初圆。君王少御珊瑚枕，多就宫人玉臂眠。一夜秋风入碧梧，蝉声永巷月华孤。几回梦里羊车过，又是银床转辘轳。先帝宫人总道妆，遥瞻陵柏泪成行。旧恩恰似蔷薇水，滴在罗衣到死香。"}