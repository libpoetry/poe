{"id":"786498","title":"答陈六因梦寄诗","dynasty":"清","author":"洪繻","text":"余每诵君诗，如逢君一面。何期君梦中，忽与余相见。山川虽阻修，两心通一线。君居鳌海头，我居鹿江甸。梦中获往来，较于邮传便。昔人魂梦间，每愁道里眩。如何我两人，神交速流电！塞黑枫林青，无为李白颤。九月风气凉，微霜飘素霰。明月屋梁间，照君颜色变。昨日君书来，文鱼衔匹练。绸缪五色丝，交系两头绢。明珠缭四周，良玉当中现。展吟未及终，方诸津可咽。俨然郭使君，锦段梦中荐。紫海天鸡鸣，赤城云虾绚。恨不梦重重，为通思片片！"}