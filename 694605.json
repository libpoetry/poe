{"id":"694605","title":"寄怀谭一丈迁居省中","dynasty":"明","author":"陈履","text":"平生意气重相怜，末路风尘思渺然。世事纷纭宁避俗，交情寥落独忘年。海云黯黯屯高塔，城树苍苍拂远天。遥忆河桥酒家在，几回潇洒醉花前。越武城边江可怜，江花江水两茫然。故人一别经长夏，狂客相思似隔年。归渡几回随夕照，宾鸿初下报秋天。不堪西望频搔首，惆怅汀兰岸柳前。"}