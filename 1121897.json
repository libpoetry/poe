{"id":"1121897","title":"龙门秋日上潞公二首","dynasty":"宋","author":"范纯仁","text":"龙门秋色胜春时，新霁登临景更奇。二室峰峦侵碧汉，两涯楼殿照清伊。鸣泉乱泻香山道，翠柏深藏白傅祠。独恨不能陪杖屦，思公空作寄公诗。郊原经雨绝纤尘，短麦蒙茸盖垄新。霜叶妆林成锦段，溪风吹水作龙鳞。秋山苍翠浓如画，晴日鲜明暖似春。遍叩禅关止三宿，犹惭高退自由身。"}