{"id":"686495","title":"赠卢十二竹枝词十二首","dynasty":"明","author":"申佳允","text":"梅花破腊发琼枝，乍转东风淡荡时。天上恰开王母宴，仙郎醉捧紫金卮。金谷春光烂锦丝，和风吹拂万年枝。碧云名谪青云里，玉液恩浓太液池。花枝浓淡映青阳，把酒轻浮琥珀光。愿得年年春色懒，红梅香递九霞觞。轻烟晴日百年初，五色玄芝产玉除。学得长生丹已熟，蓬莱何事觅仙书。瑞云渺渺葛山巅，柳软花柔艳雪天。太白谪来尘世里，阳春一曲吐青莲。潇洒卢生意自如，樽前今日问何吁。想因素室传书后，天半飞来素女无。何姑曾共泛螺舟，咫尺相思天际悠。恨杀青鸾无处觅，春风醉过岳阳楼。云隔巫山十二峰，玄霜独酌醉思浓。莫愁应早归金屋，织女何须七夕逢。章台柳色应知改，回首青青可奈何。莫恨瑶台无尔伴，云中好去觅仙娥。西行怪道懒于云，方朔原来为细君。但得玄珠生老蚌，何劳飞舄渡河汾。白玉仙童吹紫鸾，飞来次第落洺干。他年乱舞琼筵上，赢得吴姬笑眼看。不献蟠桃唱竹枝，愿君富寿更多儿。明春再祝长安道，同上红楼续旧词。"}