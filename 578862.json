{"id":"578862","title":"会同寅赏莲花分韵得通字","dynasty":"明","author":"袁衷","text":"灵根来从太华峰，阿谁移入盆池中。曲栏低护冯夷宫，碧波恍与银潢通。祝融秉令花正红，景象清胜濂溪同。昼长淡淡来香风，高堂静坐心神融。蒋君设宴邀群公，衣冠腾集人中雄。琼浆满引醉碧筒，分题赋咏兴无穷。况今九五飞真龙，同寅佐理期协恭。边鄙无虞百谷丰，坐令四海歌时雍，对花宴赏常相从。"}