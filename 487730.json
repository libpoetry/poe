{"id":"487730","title":"袁明府招登莲花峰","dynasty":"明","author":"佘翔","text":"托乘出城闉，眷言丘壑美。桑柘迷术阡，园林错山趾。芳树烟中攒，怪石岩巅峙。径仄步纡回，亭幽随至止。萝谷啸猕猴，松岑萦葛藟。丹壁倩神扶，翠屏役鬼徙。仰观鸟篆荒，俯视虹桥迤。竹影散轻飙，榕阴逗晴晷。快矣坐青林，陶然命绿蚁。远水泛仙凫，空山怀石髓。暮霭迎炎凉，林花簇朱紫。挥麈言弥玄，秉烛欢未已。岳莲气荡胸，陇麦歌盈耳。岘首慕羊公，勒石齐芳轨。伊余汗漫游，庶几若蓬累。即景恣雕搜，将无惭巴里。"}