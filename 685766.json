{"id":"685766","title":"寄建阳司训陈允章二首","dynasty":"明","author":"邓雅","text":"江亭驻马曾相别，一去瓯闽岁月深。天上岂无攀桂手，海头还有钓鳌心。典谟拟赞唐虞治，翰墨尤工鲍谢吟。亦有近题三百首，烦君传作治时音。玉笥峰前是我家，数间茆屋白云遮。临池洗砚鱼吞墨，入洞寻真鹿引车。万事无心从白首，长生有诀服丹砂。期君蚤上朝元阁，莫学青门老种瓜。"}