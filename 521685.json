{"id":"521685","title":"望露筋庙作","dynasty":"明","author":"顾清","text":"荒陂下残日，疏木出古祠。伊昔露筋媛，明灵此栖迟。渺然葭苇乡，挺此冰玉姿。仙骨谅已蜕，英风浩无涯。想当野宿日，宁与庙食期。颓垣不踰肩，缺瓦苔参差。不知春秋祀，有土能不遗。堂堂七尺躯，冠带称男儿。婉婉形势途，所觊在一资。使当生死际，宁复顾四维。念此欲下拜，风樯浩南驰。沧波望不尽，目极空烟霏。"}