{"id":"844037","title":"满江红 感事","dynasty":"清末民国初","author":"陈祖绶","text":"不尽凄凉，那一片、太原焦土。曾眼见、疆臣完节，藩臣囚虏。远别山河汾水雁，空谈风月王家麈。问人间、何地是桃源，归来赋。鼙鼓急，淋铃雨。禅让诏，民权主。望燕云深处，觚棱如故。落日宫门鸦乱噪，将军第宅酣歌舞。愿从今、莫再动兵戈，苍生苦。毒雾漫空，知多少、蛟腥作雨。尚不卜、旧时巢燕，傍谁门户。蜗角河山蛮触战，相持南北皆师旅。惜将军、衣锦未还乡，从征苫。妖魅嬲，刑天舞。炮石烈，风潮鼓。叹苍苍仁爱，何仇下土。累岁潦荒民困甚，干戈况自萧墙举。看飞来、天堑又鏖兵，雷霆怒。"}