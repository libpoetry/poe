{"id":"943813","title":"次韵张秀才题汪叔量挹秀亭 其二","dynasty":"宋","author":"陈造","text":"清游如省隔世环，身系组绶心溪山。此亭攫踞山水上，羡君脱屣尘埃间。不应室迩嗟人远，时上风烟慰衰晚。恍如坐我天姥傍，长啸持杯揖云巘。张侯清吟句挟霜，肯因闻笛赋山阳。空青染袂醉颓玉，笑人簿领阅流光。诛茅结邻约他日，会映轩窗晞秃发。径从两君赋归来，何须官满六百石。"}