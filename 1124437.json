{"id":"1124437","title":"次韵苏主管青溪十绝句","dynasty":"宋","author":"项安世","text":"与君相别若耶溪，十载湘航与蜀梯。恰到六朝行乐处，台城东畔冶亭西。不分诗颠著病魔，一杯姜酒汗滂沱。须臾下笔风雷吼，写尽清溪曲曲波。日西何事客归迟，等看娟娟一寸眉。却是嫦娥太誇客，和宫推出桂花枝。雨馀溪水十分盈，更著秋潮数寸生。西浸夕阳东浸月，并于池面作鲜明。风前月放玉杯圆，雨后云拖翠缕纤。月要钟山全体现，云师只肯露微尖。多谢西风护绿漪，不教一点动琉璃。并留杨柳春时叶，总向琉璃四面垂。清溪元有几家湾，留得如今一曲残。六代旧人无处问，只馀淮水与钟山。墙头红旆醉僛僛，大将防江出六奇。我自中原行铁马，他时此物不劳施。不须北阜与西凉，城里溪亭剩得狂。风过静观波治乱，云閒閒看月兴亡。老翁何处已飞仙，想跨寒驴挟短鞭。来往段家池上路，只今枯柳尚鸣蝉。"}