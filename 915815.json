{"id":"915815","title":"跋京仲远所藏杨补之红绫上所作著色掀篷梅","dynasty":"宋","author":"杨万里","text":"朔云暗天垂到地，朔风裂山吹脱耳。长江万顷一艇子，一夜雪寒不成睡。诗翁晓起鬓髼松，缩颈微掀黄篾篷。夜来急雪已晴了，东方一抹轻霞红。江梅的皪开独树，篷间截入梅尺许。老干新枝紫复青，花雕白玉须黄金。满身满面都是雪，梅雪却与霞争明。不知诗翁何处得霜锯，和雪和梅斸将去。恐是并州快剪刀，不然吴刚修月斧。下无根干上无梢，一眼横陈梅半腰。东省拈出寒萧萧，至今花头雪未销。"}