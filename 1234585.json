{"id":"1234585","title":"去妇词","dynasty":"元","author":"揭傒斯","text":"轻合鲜义终，苟容非礼遇。远结万里㛰，多为才名误。始与君结好，不知君有妇。有女嫁他人，俱怀托迟暮。青青墙下草，生死墙下路。娟娟道傍花，零落无处所。女子失其身，何以保贞素。既乖百年意，百年谁能度。对镜空悲唶，中心良难诉。浮萍难为托，一木无两附。弃旧属新欢，新欢渐成故。宁当中路折，莫被他人去。宁老阿母傍，不受他人妒。腾身出房间，两绝无复顾。岂愿嫁他人，甘心西山树。"}