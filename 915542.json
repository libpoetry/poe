{"id":"915542","title":"送罗必高赴省","dynasty":"宋","author":"杨万里","text":"印山先生罗天文，一卷周雅遗子孙。一门三世六七人，月中桂枝斫到根。近来书种将绝却，两度秋天虚一鹗。今年有孙康鼎来，问天还我北斗魁。印山草木也驩喜，印山风云有生气。君不见普州衣钵付仇香，仇香衣钵付此郎。年未三十笔力强，百斛龙鼎一笔扛。殿前春风更努力，莫放别人居第一。"}