{"id":"427121","title":"扫花游 夜读碧山赋秋声词，试步其韵","dynasty":"近现代","author":"黄侃","text":"深窗梦觉，正屋角风筝，才弹仍住。最伤寄旅。动天涯万感，此情难赋。漫作寒螀，毕世凄凉自取。向何许。借一笛谱酬，还倚疏树。频岁归计阻。况独听钟鸣，倍添酸楚。暗楼邃宇。只秋钲频送，更无人语。怕绕荒庭，坠叶纷纷似雨。断肠处，想闺中夜砧尤苦。"}