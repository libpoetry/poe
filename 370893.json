{"id":"370893","title":"绛都春·清明风雨","dynasty":"清代","author":"厉鹗","text":"乌衣过客。约孤注赛春，春还轻掷。润被换香，低几留灯愁通夕。馀寒犹是连寒食。强偷眄、清明天色。傍檐携手，茸茸柳眼，泪痕频滴。攲侧。前年旧旅，寄单枕闷把、卧枝花摘。水外澹红，帘底纤琼游踪隔。文园多病何人惜。有鬓影、参差知得。便教晴蝶敲风，岸阴翠织。"}