{"id":"1144472","title":"积雨写怀","dynasty":"宋末元初","author":"陈普","text":"识道知时乃圣贤，合人统物一之天。两间惟有心长在，万变咸归理自然。王屋大行从艮止，北溟南海谨坤先。行藏悉是乾龙体，要得无惭只在渊。一片真纯要反观，纤毫外物不相干。乐天岂向青云乐，安土须从陋巷安。日出扶筇天地喜，云深拨火鬼神看。化机何啻亲兄弟，但与为徒有底难。"}