{"id":"629028","title":"赠朱惟四读书峡山青歌楼","dynasty":"明","author":"李云龙","text":"江流宛转双崖束，一线清湍迸寒玉。峰头古刹旧飞来，老衲题云倚修竹。蛰龙一去灵泉枯，淙碧轩边空绿芜。二禺帝子不可见，洞口猿啼吊大苏。朱生早得丘中趣，复搆丹楼占云住。飞岩绝磴阒无人，山鬼时窥读书处。楼前夜静天风发，林响溪声互相答。琉璃水面灵犀浮，金锁刮波寒戛戛。朱生此时生远心，坐对澄江发朗吟。披烟每向瑶坛上，步月还过珠树林。白云隔断红尘路，欲往茫茫不知处。却恐淩风羽翼成，与楼一夜还飞去。"}