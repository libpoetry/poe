{"id":"766037","title":"惜馀春慢  同许燕珍夫人登燕子矶，即此原韵","dynasty":"清","author":"王贞仪","text":"暖水霞蒸，黛痕烟乱，百战涛声天半。多情燕子，何处飞来，雌伏一矶高阚。为问当年，风流王谢华堂，雪消冰泮。漫回思旧日，乌衣帘幕，似曾相见。只眼底、碧树晴江，滔滔郁郁，催人梦断。山灵应笑，玉树丰神，逝浪关情谁管。虎踞龙蟠，且休空垒输将，自成奇嵼。壮南邦、二水三山，天堑巢成奇险。"}