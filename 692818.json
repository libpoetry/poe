{"id":"692818","title":"风入松","dynasty":"明","author":"杨慎","text":"喷香瑞兽小妆台。咫尺天台。芭蕉不展丁香结，闭春心、眉锁难开。银蜡烧灯过后，金钗斗草归来。徘徊花月可怜宵。天近人遥。有情芍药含春泪，梦回时、一枕无聊。王母池边翠水，云英家住蓝桥。月窗花院好风光。谢女檀郎。朝朝暮暮遥相望，殢人娇、罗带留香。青鸟解传消息，银河不隔红墙。绣罗红嫩抹酥胸。此夕重逢。妒云恨雨腰肢袅，晕眉心、獭髓分红。蜡烛寒笼翡翠，麝香煖度芙蓉。"}