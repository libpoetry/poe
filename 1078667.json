{"id":"1078667","title":"游严真观支机石而壁有记古鼎丹茅事","dynasty":"宋","author":"喻汝砺","text":"古木共幽意，长廊亦晏如。于焉咏逍遥，且复散衣裾。尘虑飒已空，道心颇闳舒。不知度世人，去此岁几徂。云何有丹砂，尚尔留庭隅。支机亦悠哉，谁复订有无。我知此公意，慨彼元鼎初。继之五凤问，斯民毙刀锯。聊欲谢世网，欻以道自娱。抱独理自会，旷怀遗所拘。初匪逃世人，而世自我疏。含默念斯人，起我忧患馀。"}