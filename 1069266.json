{"id":"1069266","title":"偈一百二十首 其七十","dynasty":"宋","author":"释怀深","text":"赵州住院二十年，折脚禅床欠一边。灰头土面半饥饿，苦涩家风今古传。翻笑今人做长老，恰似官人问职田。职田多，我便去，免见钵盂无著处。职田少，我不去，生怕没盐兼没醋。禅门难得好儿孙，正眼近来如扫土。慧林首座久韬藏，个中果熟自然香。大海钓鱼拚得失，空船归去也无妨。"}