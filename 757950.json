{"id":"757950","title":"大酺  秋柳","dynasty":"清","author":"苏穆","text":"对短檠昏，秋光淡，底事凄凉重省。小楼春去矣，念生来弱骨，怎堪愁病。漫赋梨云，休悲絮雨，清泪那能消尽。婵娟凭高也，更分明付与，秦台妆镜。便宜是飘零，春风和露，已曾身领。桂香来深径。奈此际、鸥鹭眠难醒。十二曲、栏杆绕遍，空自凝眸，把旧词、忍与重咏。不识天涯远，但隔岸、都成幽境。又禁得，繁更警。回首池畔，尚剩残荷几柄。萧条夜寒风劲。"}