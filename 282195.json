{"id":"282195","title":"高阳台·薄冱溪冰","dynasty":"现代","author":"金兆蕃","text":"薄冱溪冰，微封村径，晚晴犹觉衣单。谁拨云开，斜阳深浅螺鬟。玉龙化去余鳞爪，尚棱棱、留与人看。黯庭芜、瘿柏孤擎，髡竹轻弹。抨弓洒入寒林画，衬岚光淡染，苔点浓攒。寄语飞鸿，重来泥迹全残。山深未改先时白，尽风尘、不涴高寒。试凝眸、依约巢痕，枨触愁端。"}