{"id":"727766","title":"于忠肃祠","dynasty":"清","author":"柳是","text":"少保绝世人，功名寄辽廓。方其用兵时，战守何精确。意气吞龙荒，事业高云阁。坐见大驾回，左贤死绝幕。一朝天命移，穰苴谋始作。西市诵白云，风雷遂寂莫。异议岂不知，历数公所学。伤哉感殊遇，因此犯锋锷。至今二百年，精灵在丘壑。我来西湖滨，檐霤更萧索。荒草鸣蟪蛄，青天横鹙鹗。松柏暗丘陇，枯桑喧鸟雀。洒泪空夕阳，英风竟安托。自公替凌后，几人称荦卓。所以徒步客，恸哭霸王略。"}