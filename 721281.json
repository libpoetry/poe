{"id":"721281","title":"四臣咏 丘文庄浚","dynasty":"明末清初","author":"陈子升","text":"琼台峙海曲，博奥穷寰宇。史文繁复系，经义衍犹补。论道殊耻今，多艺亦侔古。微特崇文朝，星云灿可睹。白沙溯洙泗，展副真儒名。应龙能屈信，天爵谢尊荣。居楼符碧玉，及门尽豪英。遗范有馀仰，吟写胥神明。梁公社稷臣，玉铉捧神器。草诏可回天，归家惟隙地。九庙鉴诚悃，万方藉元气。远与曲江俦，心同时或异。刚峰实无欲，奚止金百鍊。开府肃钟山，正冠是铁面。渡海漱波涛，昭天彻雷电。权奸昔已惊，顽懦咸追羡。"}