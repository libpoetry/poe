{"id":"404860","title":"金缕曲·次彭姊婿将有海外之役，为置酒寓庐，歌此以壮行也","dynasty":"近现代末当代初","author":"袁荣法","text":"举世龙蛇走。几人知、秦终自绝，齐宁吾偶。铃解已无铃系者，赢得鼠牙鸡口。问撤尽、藩篱谁咎。如许江山如许恨，叹芸芸、天下徒功狗。空待兔，一株守。饯君千里休回首。好从今、乘槎霄汉，携归星斗。措置国家磐石上，赫赫冈陵山阜。教省识、回澜身手。心折前人三两辈，倚余酲、一一为君剖。曾李外，玉池叟。"}