{"id":"684591","title":"和司马中丞王岱麓公韵","dynasty":"明","author":"王希文","text":"近斗疑迁客，连奎忆聚贤。太微天辅左，台列帝车前。元岁凭斟酌，玄机籍斡旋。升平原有象，万国庆尧年。北岳钟灵秀，西枢振士风。燕台椿桂义，麟阁鼎彝功。阵叠三千变，关河百二雄。胸藏兵甲在，终不愧遭逢。樵采山无禁，优游谷有槃。坦途惟素履，方外只黄冠。雪淖知藏迹，风林暂息翰。芝薇均雨露，一饭敢忘餐。舌存知世禁，身在且桓槃。难借上方剑，空留柱下冠。月明那愧影，天阔且飞翰。细诵伐檀句，犹知畏素餐。"}