{"id":"1112935","title":"次韵南轩喜雨","dynasty":"宋","author":"张孝祥","text":"午窗溜雨忽潺潺，想见欣然阡陌间。敬简堂中有新事，水满新池雨满山。北风吹云如裂丝，赤龙卷水尾倒垂。雷轰电激不敢驻，驱入吾家喜雨诗。天公有意不作难，一雨千里须臾间。但得湖南今岁熟，我亦腰镰归故山。使君保障仍茧丝，可怜民屋如罄垂。今朝一雨秋事了，便可高咏丰年诗。"}