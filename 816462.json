{"id":"816462","title":"湖上四首","dynasty":"清","author":"嵇文骏","text":"渺然尘事不相关，竹杖芒鞋任我闲。最好日斜湖上去，坐临流水看秋山。湖阴几处有人家，多半门前系钓槎。羡煞白头老渔夫，晚凉支枕睡芦花。绿杨枝外飞黄蝶，红蓼花边立白鸥。恰好凉云散疏雨，一齐添作水天秋。又见楼台起暮烟，古祠风景宛如前。旧时朋辈寻诗处，疏柳蝉声二十年。"}