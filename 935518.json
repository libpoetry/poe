{"id":"935518","title":"岁暮与邻曲饮酒用前辈独酌韵","dynasty":"宋","author":"陆游","text":"出会稽南门，九里有聚落。虽非衣冠区，农圃可共酌。野实杂甘酸，草具无厚薄。小童能击筑，一笑相与乐。徒手出丛花，空中取丸药。主礼虽可笑，众客亦起酢。聊持缀宿好，未用嘲淡泊。穷达则不同，亦践真率约。予年过八十，故物但城郭。作诗寄清欢，未愧华表鹤。"}