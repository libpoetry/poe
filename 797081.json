{"id":"797081","title":"水龙吟 题陈龙岩韬龙岩弟四图","dynasty":"清","author":"钱斐仲","text":"数间野屋临秋水，只有闲鸥相识。烟霞伴侣，琴樽对仗，此庐新葺。幽意萧萧，红蕉露泻，碧梧阴直。正风帘乍卷，海蟾飞上，湖光冷、摇虚白。堕地渔樵堪适。笑吴侬、莼鲈偏忆。牙签玉轴，百城自拥，丹铅细核。梦里家山，龙眠岩屋，几曾忘得。向故人寄语，被云留住，作西泠客。"}