{"id":"521427","title":"赋栖翠楼送曹良金出使归省","dynasty":"明","author":"顾清","text":"群山绕湖湖绕山，高楼突起湖山间。湖光如蓝山如黛，云近百里趋凭阑。主人不出日高坐，笑弄烟雾招云鸾。云鸾空飞渺无迹，但见苍苍竹树相回环。芳荪小松亦何意，点缀几格娱清閒。大郎新归自天上，春衣五色宫花斑。楼前拜舞楼上醉，山水亦似回欢颜。烟凝不知晚色改，潦尽更觉湖波宽。登高作赋远莫致，目极吴江枫叶丹。"}