{"id":"1065314","title":"芙蓉楷禅师赞","dynasty":"宋","author":"释德洪","text":"望之翛然，冰枯而天粹。即之渊然，云闲而水止。意坐石而情无住著，故杖瘦藤而欲起。人言即俗复即真，出尘之相加冠巾。非因引法忤圣主，我宗僧俗两不存。五位正宗将仆地，以手挈之阅人世。屹然万仞捍狂澜，荷负大法当如是。纷纷鄙夫拜公像，譬如蝼蚁见龙象。惊魂已化千微尘，岂特形容先沮丧。火刀直裰谁得之，醉李故时捕鱼师。岭梅已熟莫咬破，核子乞与宁馨儿。"}