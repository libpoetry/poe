{"id":"1128418","title":"十一月十日酒散已二鼓与千里步月因至水堂","dynasty":"宋","author":"葛立方","text":"雪后泥方冻，酒阑寒少威。傍云生夜月，唤客出柴扉。篱败犬声合，街闲人影稀。石栏山几尺，暝霭只依依。梦入千家枕，寒声薄水堂。溪山浑著月，梅竹半封霜。夜榜响葭浦，寒鱼跳石塘。可怜清绝景，夜夜属渔郎。杖策踏霜月，满空烟雾浮。苍颜酡蚁酒，黑帝避貂裘。太液池台晚，广寒宫殿秋。归来清耿耿，未省喘吴牛。"}