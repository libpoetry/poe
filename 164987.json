{"id":"164987","title":"正月二十七日侍二老人出万里桥游宝历寺谒五","dynasty":"宋代","author":"何耕","text":"城中少乐事，日日走尘土。因循嘉节过，春物遽如许。驾言游近郊，及此新过雨。梨花雪飘零，麦脚浪掀舞。伤心梅已叶，慰眼杏初吐。荒凉入古寺，迢递行两庑。耽耽巨入阁，擐甲硕且武。出门诣支径，信马踏江浒。小舟呼未至，危亭憩方午。长江渺无际，远岫明可数。舟中更奇绝，一视隘天宇。深流风浩荡。浅岸石龃龉。水凫贞自适，修竹不知主。摇摇打鱼艇，丁丁造船斧。林疏见官道，路转失前浦。奇观非一状，四面皆可取。斗酒不妄倾，佳处辄自举。杯盘渐狼藉，野蓛旋烧煮。夷犹兴未尽，落日挂村坞。归涂绕城隈，醉眼迷处所。卧柳久知名，败屋费撑拄。轻盈楚宫样，何事腰伛偻。临风发浩叹，空响答人语。吾亲俱老矣，君羹未尝睹。聊为半日乐，少慰一生苦。馀年愿长健，彩服看儿女。此外吾何求，穷通任天与。"}