{"id":"703906","title":"病中偶成","dynasty":"明","author":"韩日缵","text":"忽尔婴沈痼，吾几不食新。拚将一日病，已半百年身。先了禅观理，徐于药饵亲。陶潜逆旅馆，总是未归人。欲一彭殇视，息心任去留。不妨南面乐，恐系北堂忧。六技医将殚，三旬病未瘳。有情谁遣此，知命复何求。镇日杜门卧，支离半榻间。生难辞老死，病亦得安閒。已觉世缘淡，宁嫌药力悭。疏棂看晚菊，憔悴意相关。一自闻余疾，乡邻共叹嗟。问医烦执友，请祷到贫家。馈药鱼笺数，投诗雁字斜。报音仍口授，为道病生涯。"}