{"id":"844686","title":"崇效寺白桃花盛开丁香梨花间之极娟茜之致三首","dynasty":"清末民国初","author":"夏孙桐","text":"淡淡春痕蝶未知，留人最好夕阳时。谁于红杏青松外，借影疏廉写折枝。一晌茶烟起灭中，读碑客散画廊空。满庭香雪无言处，消受城南几日风。白纸坊边岁岁春，也同崔护忆前尘。鼠姑风里游重订，只恐花开解笑人。"}