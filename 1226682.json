{"id":"1226682","title":"题段郁文雪石","dynasty":"元","author":"胡长孺","text":"白云飞来著春空，翕霍变化生奇峰。朝曦照耀舒复卷，碧华忽拥玻瓈宫。秋潮初壮明于雪，千雷动地吴山裂。涛头出海夕阳微，百炼青铜浮玉玦。云容涛势伟且奇，乍出乍没须臾时。乾笃雪山白盈尺，晴天万里窥蛾眉。似识诗翁作诗苦，独拥清妍照环堵。河翻月落夜未央，如虹光气飞屋梁。"}