{"id":"572027","title":"自从行别袁水部","dynasty":"明","author":"袁宏道","text":"自从龙门称千里，天下风流属袁氏。以兹仙郎复檀名，依然弹冠粉署里。我见行馆沙市傍，市上桃花照春浪。章华绕路幽兰笑，巫峡趋门玉练长。主人经年忽回首，父老相赠一卮酒。游今争勒羊公碑，商妇共挽遗爱柳。龙洲江上一片石，髣髴留君向君揖。甲帐开时云不流，锦帆过处香犹袭。傲然一舸下江浦，直到浔阳九折处。湘娥绿粉扫晴烟，小孤云鬟逗秋雨。三湘九江昔所悲，长沙曾此别东篱。我今与子忝同谱，别意悠悠谁与吐。君不见四世五公声名极，青眼望君君努力。"}