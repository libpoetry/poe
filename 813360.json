{"id":"813360","title":"暂归南村题山房左壁","dynasty":"清","author":"李良年","text":"特立人千载，平生酒数卮。水清闲钓手，园小负花师。招鹤从初好，听莺已后时。向来湖海意，寂寞短筇知。溪南三折水，近亦号沧浪。竹外斜通渡，梅边侧置房。宁甘老圃学，欲买异书藏。抱膝非孤坐，春风到草堂。斜日明墟落，花时步屟过。游人不醉少，好鸟未归多。发白耽幽事，山青对独歌。百年身世感，俯仰旧庭柯。"}