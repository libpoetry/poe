{"id":"302972","title":"高阳台·晴日烘春","dynasty":"现代","author":"黄侃","text":"晴日烘春，光风转昼，铜瓶残萼犹妍。未了幽怀，暗中又换流年。凭谁乞与江郎笔，写清酬三百吴笺。祇难禁，听雨楼阴，数箭灯边。天涯芳草知何意，甚牵情千里，依旧芊绵。漂荡韶光，等闲便到榆钱。人归漫比春归易，谢啼鹃苦劝归鞭。最伤心，旅病而今，密约从前。"}