{"id":"271037","title":"沁园春·谓白髭","dynasty":"清代","author":"宋琬","text":"叹息吾衰，两两三三，霜雪盈颏。怪素丝若练，偷描病态，银茎如戟，硬作愁媒。面目生疏，主人讶客，何所闻而不速来。还防汝，入宫见妒，朋辈嫌猜。况逢贝锦蚊雷。更颠倒雌黄蛇与虺。叹黑云突起，九阍难叫，青蝇欲吊，只影堪哀。不自我先，不自我后，汝乃乘危得我灾。炎凉态，笑星星髯也，果小人哉。"}