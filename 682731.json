{"id":"682731","title":"病起种竹四首","dynasty":"明","author":"区怀瑞","text":"强起亦何事，开轩冰署西。花时红雨过，竹日翠云低。砌忆龙孙迸，檐将凤尾齐。无因照藜火，待汝入青溪。案牍销尘海，此君方外期。树人无剪伐，退食伴委蛇。密箨云中见，疏篁雨后宜。千年字不灭，只有汗青知。相忆报平安，何如径里看。思浮金沆瀣，且卧碧琅玕。濯粉将风笑，捎烟及夏寒。预愁东海客，点简为渔竿。岂有灵妃过，将无蒋诩同。数枝湘水北，三径峡云东。花事檀栾外，桐声律吕中。吟篁非仿吏，畚锸自田翁。"}