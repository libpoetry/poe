{"id":"1092553","title":"上广东漕使黄郎中","dynasty":"宋","author":"曾丰","text":"维春泄泄，维阳之气，维和之至。维春茸茸，惟和之功，惟阳之中。中兮和茇，和兮中之茁。潜鞠兮中和，笃生兮人物。三春弸兮，中气彭兮。季于孟仲，和之精兮。至精收蒸，天相大明。公生京京，集春之成。三春彭兮，和气弸兮。季于孟仲，和之英兮。至英收凝，天相丕乎。公生裕裕，集春之成。天相公生，成春收集。挺所钟兮，醇乎成质。天相公生，成春收集。充所养兮，粹乎成德。公生京京，其器不盈。公生裕裕，其色不矜。不矜不盈，不与时争。不盈不矜，不与物撄。不撄不争，神观天清。不争不撄，体气地宁。天清地宁，松算椿龄。"}