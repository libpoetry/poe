{"id":"840","title":"宿云门寺","dynasty":"唐代","author":"宋之问","text":"云门若邪里，泛鹢路才通。夤缘绿筱岸，遂得青莲宫。天香众壑满，夜梵前山空。漾漾潭际月，飗飗杉上风。兹焉多嘉遁，数子今莫同。凤归慨处士，鹿化闻仙公。樵路郑州北，举井阿岩东。永夜岂云寐，曙华忽葱茏。谷鸟啭尚涩，源桃惊未红。再来期春暮，当造林端穷。庶几踪谢客，开山投剡中。"}