{"id":"576610","title":"送王教谕","dynasty":"明","author":"黎贞","text":"海珠寺前潮水平，归舟一叶归囊轻。故人恋恋不忍别，卮酒欲举难为情。故人家在临川侧，云水茫茫杳南北。一别亲庭七载馀，长忆恩情岂终极。自谓双亲俱白头，百年强健仍优游。庄树故为淹岁月，老干倏尔摧林丘。东风千里传消息，北堂悲号抚腔臆。浓愁暗结暮云青，归思已逐春江碧。故人使我感激歌离群。士子空执经，孰与共论文。黔黎空叹息，孰与为明伦。我有一斗酒，此后何处觅佳友。我有一张琴，此后何处觅知音。兴言至此公莫哀，人生会别去复来。三年释服谒天子，声名先到黄金台。"}