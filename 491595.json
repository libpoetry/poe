{"id":"491595","title":"送别傅奏差督军储却归吴都事水寨","dynasty":"明","author":"刘崧","text":"傅郎青云彦，文彩粲华组。身骑五色马，出入将军府。将军控扼水上城，连舻列舰如屯营。昨朝令下急征饷，科帖星火来南平。南平频年困供给，小麦秋荒禾未实。私家何以办公输，流血呻吟更捐瘠。兵储有程不敢稽，君独悯之增惨悽。舣舟浦口坐荒寂，落日忍听饥乌啼。五月香醪得倾泻，席上香蒲绿堪把。过雨天低白浪中，隔江云出青山下。豪来起舞情未终，为君感激歌秋风。东南烽火万里赤，此乐茫茫安得同。我惭栖遁相逢少，郁郁沉忧更昏晓。别君三叹拂吴钩，注目云天决飞鸟。"}