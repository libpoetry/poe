{"id":"844446","title":"扬州即事四首","dynasty":"清末民国初","author":"金武祥","text":"鸿雪游踪到处缘，不须十万说腰缠。者番骑上扬州鹤，只与琴书共一船。炉香茗椀称清游，稳泛轻航狎鹭鸥。一片残荷两行柳，虹桥西去好寻秋。高堂重向蜀冈开，秋色澄清绝点埃。试豁吟眸成一笑，青山随我过江来。琼瑶远寄墨犹新，过访壶园迹已陈。甘四桥头一回首，空留明月吊诗人。"}