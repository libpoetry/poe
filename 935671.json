{"id":"935671","title":"自山中夜行还湖上","dynasty":"宋","author":"陆游","text":"火云峥嵘水车鸣，行人畏热不敢宁。萧然一马两园丁，缺月照我影伶俜。荒鸡起早忽再唱，北斗低尽馀三星。扁舟菱歌正袅袅，丛冢鬼火何荧荧。迎人渐见镜湖白，回首已失秦山青。道边野店得小憩，一杯浊酒倾残瓶。登盘绝爱畦韭美，轑釜未厌溪鳞腥。丈夫所要饱辛苦，文叔尚困芜蒌亭。"}