{"id":"1231350","title":"写怀寄吴下一二知己","dynasty":"元","author":"周砥","text":"朔风吹庭树，寒雨集杨园。此时怀故旧，悽怆不可言。忆向吴门道，挟书访遗老。两公即相知，把袂日倾倒。别来今几龄，白日不留停。五见枇杷树，开花拂草亭。相思乱心绪，摇摇无定处。飘若天上云，随风忽东去。知君卧紫烟，清真如晋贤。手持玉麈尾，相对谈重玄。我若不得志，岩居非本意。宝匣剑空鸣，金尊日长醉。吐气如长虹，古人敢追踪。子云天禄阁，宋玉兰台宫。奈何出门去，荆棘满中路。当伺天□□，骑龙跃云雾。君非知我深，何能说胸襟。聊兹写情素，非为庄舄吟。"}