{"id":"690278","title":"大忠祠三首 陆丞相","dynasty":"明","author":"张诩","text":"攘夷尊夏义昭然，岂但馀生为主捐。遗恨和戎迷国是，甘心抱日赴虞渊。朝衣湿尽孤臣泪，讲幄时陈大学篇。千古大忠祠特起，厓山东下水连天。夷夏堤防天地截，君臣名分日星明。眼看东日沈溟海，首戴南冠赴虏庭。奔走黍离何处所，从容柴市若平生。指南手把当时录，读罢西风双泪横。卞彪磔舌真应见，南海奔波意却深。死节保孤程杵任，青天白日陆张心。瓣香祝处舟从覆，大运穷时力不任。二百年来还俎豆，海山猿鸟谩哀吟。"}