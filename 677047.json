{"id":"677047","title":"寿龚翁行之","dynasty":"明","author":"李流芳","text":"龚翁古端士，而尤爱气类。余昔稚且狂，友之折行辈。高才不用世，乃为后起赖。翩翩三凤毛，出匣露光怪。翁为古稀人，我亦知非岁。看翁尚矍铄，顾我已衰迈。相与成老友，颓景各自爱。惜非山水乡，放脚若有碍。节物有时佳，诗酒亦堪在。从翁杖屦游，或作州闾会。日月从此长，黥劓何足悔。"}