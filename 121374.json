{"id":"121374","title":"重建岘山羊侯祠歌","dynasty":"宋代","author":"王洙","text":"襄阳南出大路奔，小山曰岘名特尊。山形卑堕不峻极，屹若巨首临江濆。大山半空不成霍，绝水阙左非其亹。砠巅赑屭戴危石，箕踞曼衍罗芳荪。汉流长骛滨其足，东望瀰迆皆平原。槎头下瞰罟罶集，蔡洲近眺田园蕃。何物兹山匪秀出，得使今古闻听喧。自昔羊公好登览，山名直为贤者存。鹿门望楚镇区境，凤林冠盖延山樊。丹岩翠壁互幽胜，日月亏蔽烟岚屯。公胡遗彼而乐此，谈者未始聊诊论。吾谓圣达意超豁，高览便欲周乾坤。孔登泰山小天下，阮升广武叹竖昏。会稽探穴禹书出，之罘望海云涛翻。此中风景亦虚远，极目见尽江山源。东吴未定劳机策，置酒啸咏纾忧烦。数顾润甫恤躬后，誓将百岁游清魂。对公盛德与山永，正唯湛辈如公言。今兹去公仅千载，凛然英气犹轩轩。我来追古一长息，旧迹废毁成悲吞。民豪占山童其木，嘉植不得容本根。利取薪苏积稛絭，粥之陶瓬供烧燔。羊公无庙忽不祀，但纵淫鬼歆牲蘩。中庭有碑即堕泪，至今观者怀仁恩。於民何诛不足问，非民忘德由官惛。下教邑里复祠宇，叙诸祭典跻之元。思仁爱树恭所茇，禁止樵伐修壖垣。且欲王命得守固，謄言状事驰九阍。书闻天子蒙报可，金石款刻垂后昆。使民永念古遗受，勖尔风化常丕敦。"}