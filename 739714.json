{"id":"739714","title":"晚泊桃花口纪事","dynasty":"清","author":"徐金楷","text":"洪流八月犹添涨，轻舠上下随波浪。晚泊桃花岸口间，惊雷恶雨齐奔放。风吼长空更助威，妖鲸怪鳄恣排漾。烧残宝炬地天昏，同舟行旅皆惆怅。无端动地起喧呼，乞命祈天声转壮。暗中摸索远难窥，磹一耀真魂丧。断维巨舰上游横，直吾五舟殊不让。危乎来势若山崩，四围浩淼无屏障。陡崖百尺既崚嶒，如此深宵谁得上。或携袱被走泥中，或奋攀援相弃攘。我闻生死由来总系天，吕梁蜀坂何无恙。平生忠信仗无亏，今日临危岂{忄索}妄。所嗟存敬逊无心，难空夷险诸尘相。但谨周行坦巨波，应驱飓母离漭沆。冲风果激怒涛开，洄流捩舵走斜偎。艨艟不碍小樯桅，鼓枻凌空亦怪哉。约略中流势愈乖，迢递飞惊又几回。长年三老尽疑猜，谁弄波涛戏吾侪。转瞬云收雨电弛，移舟且复沽清醅。平明打鼓乘风去，一啸南溟振八垓。"}