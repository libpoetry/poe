{"id":"1116341","title":"次韵伯元咏牡丹二首","dynasty":"宋","author":"苏过","text":"珍重谁移洛下根，玉盘径尺露花新。不劳铅粉强为色，自是肌肤淑且真。美恶本非春有意，栽培直恐伎凝神。空斋独嗅无人赏，鼻送幽香息息匀。草木无情解悦人，徒因见少得名新。剪裁罗绮空争似，研合丹青太逼真。尤物端能耗地力，痴儿竟欲费精神。愿回春色归南亩，变作秋成玉粒匀。"}