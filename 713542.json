{"id":"713542","title":"哭内子王华姜 其一","dynasty":"明末清初","author":"屈大均","text":"呜呼我昊天，降祸一何酷。我岂儿女仁，所惜亲茕独。我生苦伶仃，以妇为骨肉。况是窈窕姿，恩情日以笃。三载客将军，欢乐亦云足。朝进紫驼羹，暮听秦筝曲。卿家歌舞多，富贵非所欲。携手还丘园，殷勤耕且读。老姑自汝来，欢喜加饘粥。笑与邻姥言，新人颜似玉。定省几晨昏，孝声闻戚属。凶变在须臾，人理一何促。哀叫天不闻，有身宁可赎。"}