{"id":"433550","title":"西江月","dynasty":"近现代","author":"龚隐轩","text":"故里乍过新岁，他乡又遇元宵。乡亲相叙慰萧条。引得片时热闹。懒向吟坛酬和，快从灯市游遨。归来已是月轮高，儿女开门迎笑。疑是秾桃艳李，看来嫩白新红。暖风吹入冷香中。吹散闲愁万种。能向霜林历鍊，底须纸帐轻笼。江南春色转头空。何处折枝相送。新柳绿凝翠袖，夭桃红映香腮。流莺宛转报人来。人在流莺声外。晓月惊沉晚雾，春花羞落春苔。一春春事付香埃。人去恨留无奈。迎兴百篇斗酒，壮怀万水千山。疏桐碧荫四围环。人与秋容俱淡。顾影浓髯奕奕，临风鬈发毵毵。拈毫颊上为添三。一笑丰神未减。解闷算来无计，藉端且作闲游。归来月上海东头。人去楼空依旧。落叶踏将心碎，飞尘添上颜愁。数残更点尚明眸。夜色窗前寒透。寒月几经寒月，荒园犹是荒园。一回肠断一回看。看了千回肠断。去日魂消秋老，归时霜冷冬残。斜阳衰草北堂寒。那更北堂人远。点点清清冷冷，声声瑟瑟瀼瀼。书灯隐约照回廊。隔雨吟声嘹喨。死草何曾沾润，寒林依旧凋伤。回春毕竟待青阳。人与枯枝一样。"}