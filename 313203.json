{"id":"313203","title":"沁园春·苏小墓，次樊山韵","dynasty":"现代","author":"潘飞声","text":"六代文章，千古香邱，其人仙乎。似卞赛埋琴，钟鱼久忏，朝云诵偈，露电真如。松柏同心，鸳鸯并命，曾驻当年油碧车。孤山近，有小青和靖，不叹邻孤。芰荷杨柳菖蒲。算堤照花枝早姓苏。数学士诗名，始传北宋，英雄身后，才占西湖。烟雨湖边，更闻瘗玉，一例争墩可笑无。真娘墓，忆樊南诗在，疑信谁欤。"}