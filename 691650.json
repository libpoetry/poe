{"id":"691650","title":"许君话游感旧四首","dynasty":"明","author":"李梦阳","text":"几日离泉上，泉香满绣衣。坐谈观水事，想见采菱归。石柱新留姓，山藜亦借威。知君薄朱绂，兴在白云飞。泉馆旧曾到，跳珠今若何。数年鱼不小，题壁客应多。照日输金浪，回风散锦涡。君今树菡萏，勿逼古龙窝。亭榭逢君复，源泉改色流。喷珠连地涌，仰镜合天浮。掇蛤曾兼石，移家欲狎鸥。猎心萌自鄙，日往水边头。昔访仙潭鲤，春阴阻独行。至今看绝顶，长日有云生。尔昨褰帷过，同深把钓情。何时掣金鬣，携手万峰晴。"}