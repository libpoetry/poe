{"id":"1106439","title":"萧参议雪中宴客朱佥判有诗因次韵","dynasty":"宋","author":"王炎","text":"飞花落絮自何来，勾引诗翁酌梓罍。濯鼎有冰宜煮茗，携筇无路可寻梅。江城琼玉踰千顷，古锦珠玑溢百枚。闻道夜阑车马散，难窥鹤氅御风回。不惯长安曳履游，贪看冰柱满檐头。素花一色如梅岭，碎玉无声欠竹楼。蜡炬欲残方夜永，金钗半醉自春浮。无毡独坐君知否，也捲陈编索酒舟。"}