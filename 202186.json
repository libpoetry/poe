{"id":"202186","title":"张居士歌·凡夫冥冥不知晓","dynasty":"宋代","author":"李廌","text":"凡夫冥冥不知晓，劫尘流浪如沙扫。上天宫阙隔青云，九原垅暮空秋草。神仙有意怜下土，独取飙车出三岛。张翁陋巷贫且贤，箪饷瓢浆久怀宝。羽客飞来自何所，蓬荜相迎笑相劳。高谈妙理妙道本，定是青牛度关老。仙丹无形有真气，一视传灵入凡枣。聊分七枣遗张翁，一饵云充千岁饱。张公不食今几年，齿如儿童颜色好。我闻神仙本无滓，诸漏皆空体玄道。姑射神人饮风灵，淮南鸡犬依丹灶。真诠自然本简易，不在劳形勤补脑。封山航海漫殚费，叶衣草茹空枯槁。况乃纷纷五浊世，粒食火化常热恼。余苦风尘衰太早，绿发苍苍半玄缟。青春堂堂暗中去，常恐余生似潢潦。何当刀圭借残龄，相与神游超八表。"}