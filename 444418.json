{"id":"444418","title":"水龙吟 珍怀先生移居海外，闻之凄然，赋此赠别","dynasty":"当代","author":"王蛰堪","text":"水西冷弄吟窗，月携魂渡春申畔。残鸥啼夜，笛声吹向，梦边凄断。晚霁霞飞，都成词谶，寂寥谁管。正故山摇落，丛芳凋尽，忍重赋，衡阳雁。时序暗惊轻换。恨秋来、绿深红浅。纷纷乱劫，登高唯有，酸风射眼。愁满江南，瑶笺难寄，不堪念远。倩东篱素魄，蓬山携去，要寒霜伴。"}