{"id":"722304","title":"泷中","dynasty":"明末清初","author":"屈大均","text":"舟子穿腰欲上天，下泷船笑上泷船。上泷争似下泷险，一片风帆乱石边。日日行舟穿乳窦，时时濯足弄萝川。青山两岸花相接，花里泉声应暮蝉。舟随瀑水天边落，白浪如山倒翠微。巨石有时亦却立，白鸥欲下复惊飞。百丈牵舟上瀑布，芙蓉乱落如烟雾。中流忽有石梁横，咫尺梅泷不可渡。上泷舟与雷霆斗，下泷帆共水帘飞。诸泷最是寒泷好，花底三秋雪湿衣。白头浪里山无数，两壁萝化飞满船。船与两崖为勍敌，下泷人助上泷牵。一泷烟雨一泷晴，泷口鸳鸯夹岸迎。风送猿声满城郭，行人忽起故园情。舟从潭底出天来，声似雷霆山欲摧。百道惊泉翠一石，波涛喷击几时开。峰峰白练挂天低，溱水萦回入武溪。日落渔舟不出峡，花中爱听鹧鸪啼。万叠奇峰接楚西，朝猿啼罢暮猿啼。三声已下征夫泪，玉笛何须奏武溪。一泷未过一泷来，细雨能添万壑雷。一日一泷行恐尽，篙人不用苦相催。"}