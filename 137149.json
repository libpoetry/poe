{"id":"137149","title":"池州通判权州事赵公","dynasty":"宋代","author":"刘埙","text":"若人作何状，立节乃殊伟。人言此蜀珍，位卑名未起。坐分秋浦月，摄此千里寄。沙头风色恶，寒城凛弘峙。吾闻开关迎，弃遁亦复耻。兹惟城郭臣，大义吾知已。间道走帛书，洒血别玉季。细君绝可人，双飞同一死。南八彼男儿，此妇乃如此。骨朽香不废，吾诗当清史。"}