{"id":"1123194","title":"浣溪沙","dynasty":"宋","author":"贺铸","text":"翠縠参差拂水风。暖云如絮扑低空。丽人波脸觉春融。缨挂宝钗初促席，檀膏微注玉杯红。芳醪何似此情浓。云母窗前歇绣针。低鬟凝思坐调琴。玉纤纤按十三金。归卧文园犹带酒，柳花飞度画堂阴。只凭双燕话春心。叠鼓新歌百样娇。铜丸玉腕促云谣。揭穿飞瓦雹声焦。九曲池边杨柳陌，香轮轧轧马萧萧。细风妆面酒痕销。"}