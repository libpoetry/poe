{"id":"166925","title":"送李仲和之泉南其子官所","dynasty":"宋代","author":"李弥逊","text":"吾宗达士人所嗤，官居自视如鸡棲。十年借屋作僧梦，鱼鼓声中长抱饥。撑肠但有黄卷语，壘磈尽发胸中奇。一朝起就彩衣养，喜气已觉生须眉。陈龙官清酷似父，五斗未足供朝糜。芝兰正喜在阶砌，诗礼自可如庭闱。愿言早试餐玉法，富贵似与长年期。我今衰白心更老，结习尚馀伤别离。董风南浦欲分手，菡萏未折凌波姿。经须痛饮破愁本，酒盏旋折长荷丝。"}