{"id":"1092844","title":"送仲至长乐帅幕","dynasty":"宋","author":"韩淲","text":"文笔擅名第，当置台馆中。不合大雅尚，天怒令诗穷。昔年弄水亭，一见知不同。继而灵山阳，示我所作工。岂期江海上，浩然复相从。小篇清且丽，大篇疏而通。尚友梅都官，不但杨陆翁。和平事淡泊，志意惊盲聋。时时写几句，岂只凡马空。又喜富收拾，锦绣纷青红。决定得名世，挽回正始风。岑岑闽岭山，连帅鼓角雄。幕府少为贫，因与了事功。地煖罕霜雪，榕阴荔枝丛。不妨资食啖，閒游佛老宫。万一遇真隐，识赏无匆匆。"}