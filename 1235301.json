{"id":"1235301","title":"游琼华岛四首","dynasty":"元","author":"王恽","text":"蓬莱云气海中央，薰彻琼华露影香。一炬忽收天上去，谩从焦土说阿房。蹑尽寒云最上层，土花春碧梦觚棱。江山如画人空老，更倚残阳望道陵。玉树歌声绕北虚，朔风吹恨入南都。六鳌不戴三山去，留与都人泣鼎湖。光泰门东日月躔，五云仙仗记当年。不烦细读江南赋，老树遗台倍黯然。"}