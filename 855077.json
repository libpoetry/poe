{"id":"855077","title":"上曾枢密","dynasty":"宋","author":"毛滂","text":"燕齐日暮客不归，新丰主人岂相知。不须买丝绣平原，不用黄金铸子期。会当酸咸有同好，主簿且须归祭灶。请见临川太尉公，此语难为俗人道。我公悦士甘如肉，万钱供客饭脱粟。读书始堪属大事，谁论少文织薄曲。眼看齐相不六尺，太史犹忻事鞭策。胸中端正在眸子，岩电两瞳秋汉碧。致君尧舜不足惊，升平本付公辈人。西郊浓云含雨色，可胜枯槁怀阳春。门前宾客马如蚁，谁是我公天下士。趑趄欲进仍厚颜，纷纷无乃辽东豕。蹇驴破帽栖尘坌，曳裾最晚空馀恨。草奏犹堪试傔人，无令归作潜夫论。"}