{"id":"675043","title":"沈石田与吴心远游罨画溪灯下作画题诗为别石田没而文衡山添一舟貌二公于中今心远亦没矣见画感兴次韵","dynasty":"明","author":"杭淮","text":"石田逍遥心远逸，携手共作清溪游。风吹柳条映沙白，水涵舟楫兼天浮。画中谁为石田老，潇洒纶巾欹白头。心远飘然若仙俦，意气已觉凌丹邱。惜今二老不复作，空使感叹临长流。赖有衡山补遗墨，清溪明月至今留。"}