{"id":"1143330","title":"十一砺四首 其二","dynasty":"宋末元初","author":"郑思肖","text":"我本渔樵徒，山水足嘉遁。昔也为凤凰，今焉乃驽钝。反思生为人，虚食国家饭。讵甘死贼手，钳口违公论。孤忠破众逆，弥久气弥健。决当乘良机，为国行天宪。勇往直无前，一举四海劝。谈笑解倒悬，尽释下民怨。生或不就绪，死当偿夙愿。罔使竟食言，劫劫抱长恨。"}