{"id":"702414","title":"提学宪副东园郑君廷纲置酒富春驿亭叙旧得联句三首","dynasty":"明","author":"程敏政","text":"山雨初收暑气清，驿亭开宴叙离情。香刍未出心先醉，新茗才倾句已成。坐倚画阑窥净绿，笑停乌榜忘严程。人生聚散浑如梦，赢得重温白社盟。睦州城下偶逢君，把酒相看日未曛。茅屋几间山寺外，兰舟一棹石堤垠。已知学教遵安定，久羡才名赛右军。明日江亭愁遽别，几声长笛不堪闻。讲筵同及事先皇，谪下西湖两鬓霜。潦倒一尊仍话别，联翩孤榻此追凉。江声树色催诗急，竹笋溪鱼入馔香。握手严陵山下路，谁知身世在他乡。"}