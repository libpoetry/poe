{"id":"1117784","title":"贫居即事六首","dynasty":"宋","author":"陆游","text":"筮易常逢坎，推星但值箕。老虽齐渭叟，穷不减湘累。巷月鸣衣杵，庖烟爨豆萁。秋深病良已，且复强伸眉。地偏人罕到，秋晚日犹长。病去筇枝赘，家贫菜粥香。流泉通药垄，积雨润书囊。欲谱幽居事，疏慵久未遑。月黑枭鸣树，灯残鼠穴墙。床空围纸被，室静爇枫香。不恨言伤直，惟忧欲败刚。回头顾名利，百世永相忘。米竭炊烟静，村深客屦稀。庭除荒宿莽，篱落带斜晖。风恶披书卷，鸥驯傍钓矶。邻家殊耐久，相伴荷锄归。意绪丧家狗，形骸槁木枝。曲肱虽自适，纵理固当饥。买絮初寒后，畦蔬小雨时。穷途何用卜，吾道即蓍龟。守道常违俗，存心不愧天。终年饥过半，动步谤居前。力倦少行立，气昏多睡眠。今宵风月好，扶杖到溪边。"}