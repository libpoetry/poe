{"id":"814700","title":"读渔洋山人诗集感怀云图宾石超群诸先生皆渔洋裔也","dynasty":"清","author":"郑鸿","text":"记得髫年学赋诗，锦秋湖畔得良师。不知此日东堂下，可有梅花似昔时。旧事重思各黯然，酒场诗社已成烟。归来自惜匆匆甚，回首风光十七年。香海风流人已去，尚馀螺壳擅辞华。渊源家学千秋继，不愧诗名在杜家。司马桥边曾觅句，桓公台下几探春。他年再访花山路，惜少当时旧酒人。"}