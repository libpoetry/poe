{"id":"708984","title":"贺新郎  客招赏藤花以事不赴用前韵","dynasty":"明末清初","author":"曹溶","text":"红瘦三吴野。有风须、虬蟠虎卧，紫茸飘下。窜入名园无姿媚，自许苍松可嫁。看百尺、深轩如画。合向山中高眠去，又抽梢、斜罥王孙马。缭绕意，最难写。狂夫乐赴繁华社。见定巢、呢喃乳燕，报春归也。酿酒东邻能好事，净扫粉廊香榭。投玉楮、招娱良夜。肯向花前逡巡避，为花神、不爱沉酣者。剩古干，足销夏。"}