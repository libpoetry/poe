{"id":"1109045","title":"漳兰为丁窃货其半纪实四首","dynasty":"宋","author":"刘克庄","text":"五十盆苍翠，皆从异县求。不能防狡窟，未免破鸿沟。惨甚兵初过，苛于吏倍抽。渠侬慕铜臭，肯为国香谋。主人拙樊圃，家贼巧穿窬。鼠子敢予侮，麟翁以盗书。空搔双白鬓，不奈一长须。自笑关防晚，花傍且燕居。池远疏浇溉，墙低劣蔽遮。初无虎守杏，况有蝶穿花。薄采难纫佩，深培待茁芽。嗟余愧迂叟，招汝兴仍赊。离骚赏风韵，百卉莫之先。菊止香九日，莸曾臭十年。麝房吾割爱，鲍肆尔垂涎。晏相惜花者，红梅被窃然。"}