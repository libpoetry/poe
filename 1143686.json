{"id":"1143686","title":"予家世居富山久矣世有隐德老坡所谓我家韦布三百年惟有阴功不知数盖类是也因作此以记其实且以勉族氏子弟云","dynasty":"宋末元初","author":"方一夔","text":"自有乾坤有此山，嘉名久矣落人间。吐吞云雾景千变，森秀松楠翠四环。肯并贵溪争显达，应同愚谷耐坚顽。山人尽得清吟趣，芳杜香荪不厚颜。家住青溪东复东，林霏岚影暗葱茏。山排闼入蹲苍虎，水抱村流卧玉龙。田画井疆前后陇，冈横乾艮两三重。客来若问诛茅地，落日云飞第一峰。我家韦布久婵嫣，积善工夫远有源。东汉贤良来鼻祖，晚唐文献到闻孙。世增忠厚成风俗，人尚耕桑务本根。剩喜迩来多识字，粗书甲子记新元。"}