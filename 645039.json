{"id":"645039","title":"为李君题桃源图","dynasty":"明","author":"解缙","text":"丹青妙手称良工，笔端造化真无穷。绞绡一幅如掌大，江山尽入画图中。晴云终朝锁峻岭，钓叟长年棹孤艇。鸟鸣洞口不闻声，日出扶桑树无影。仙桃己去花犹红，严冬草色尽青葱。人行相逢路间陌，鹤飞不到岩前松。众山环绕如盘谷，流水萦纡武陵曲。徬徨几欲造其间，去路迢迢难着足。"}