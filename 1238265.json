{"id":"1238265","title":"过山家","dynasty":"元末明初","author":"王冕","text":"松风吹凉日将宴，山家蒸梨作午饭。阿翁引孙牵犊归，破衣垂鹑不遮骭。勾镰插腰背负薪，白头半岸乌葛巾。喜渠胸次无经纶，白石烂煮空山春。见我忘机笑古怪，不学当时野樵拜。自言无处著隐居，仅得门前溪一派。好山两岸如芙蕖，溪水可濯亦可渔。白日力作夜读书，邻家鄙我迂而愚。破瓶无粟妻子闷，更采黄精作朝顿。近来草庐无卧龙，世上英雄君莫问。"}