{"id":"686048","title":"将之临朐答大司马王公赠别二首","dynasty":"明","author":"卢龙云","text":"绿野堂前醉别觥，春林好鸟自嘤嘤。不同赋鵩忧时命，却喜登龙署姓名。此日孤琴随鹤远，他宵明月怅乌惊。祇应有待开东阁，会听彤墀曳履声。投赠慇勤且复留，江湖何地不堪忧。四愁未若孤臣切，一顾难忘国士酬。暖入东风碧草细，烟消南浦绿波浮。华夷自昔知司马，即拟安车下帝州。"}