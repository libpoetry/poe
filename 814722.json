{"id":"814722","title":"奉家兄里门来书二首","dynasty":"清","author":"金应澍","text":"字字披肝意倍亲，开缄尚喜墨痕新。深规后辈谋偏远，勉绍先型志好伸。千古功名犹易得，一家孝友最难真。渭阳忽忆平津馆，宅相还欣有替人。惊心烽火重行行，梦影迷离忆未清。七载春风离别意，一封尺素弟兄情。吴山东望添乡思，楚水南来溯客程。却笑今生磨蝎尽，几时雁序快相迎。"}