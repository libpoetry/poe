{"id":"984005","title":"李兼济分教江阴","dynasty":"宋","author":"袁说友","text":"结交不在久，但问交者谁。相从何用频，要以道谊期。我初未识君，已诵班马辞。太学金薤篇，烂若琳琅垂。妙理溯家学，雄文想英姿。天乎慰此心，而获亲芝眉。一见语未尽，觉我骄气移。荷君偶过听，得我嗟何迟。我方缚微官，君亦居所疑。于今五六年，见日常差池。有时适相逢，一语不及私。往往从容间，百篇惟新诗。归来念所得，如日身亲之。君将抱停涵，一洒澄江缁。想君车马至，短褐环旌旂。万口如一词，是曰得所师。一斑见稍稍，士气今虹霓。江城见儒英，而我失所资。自惭索米久，不去今何为。及瓜早归欤，问舍江之湄。政须迩门墙，作意频追随。穷达于其天，纷纷徒自欺。买羊沽酒日，剖此胸中奇。"}