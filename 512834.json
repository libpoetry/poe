{"id":"512834","title":"寿张碧汉六十","dynasty":"明","author":"沈周","text":"先生雪胡面如玉，公辅隐然观器局。丈夫出处自有数，功名未在三千牍。柰何骏骨老兀硉，相者茫茫惟举肉。先生掀髯发大笑，誓弗回头顾场屋。江湖满地气豪杰，浮云万里空双目。本色风流贺季真，著家词赋张平叔。吴山越水行有窝，烂醉何妨倚丝竹。只今仕路成市道，黄金不多不推毂。先生此梦已脱枕，蹇驴破帽曾不辱。有时读书至无逸，何乃咄咄忧不足。此心自许天地知，万事奚凭鬼神卜。今年换甲迨六十，教我画松须屈曲。灵根久世非脆物，抑郁风云见畸独。我知造化有深意，信与之寿吝之禄。一千斯年抱贞固，牺尊青黄彼菑木。"}