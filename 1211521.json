{"id":"1211521","title":"练湖曲","dynasty":"元","author":"萨都剌","text":"练湖七月凉雨通，白水荡荡芙蓉红。芙蓉红尽早霜下，鸳鸯飞去何匆匆。茜塘女儿弄轻碧，鸣榔声断无消息。清波小藻出银鱼，落日吴山秋欲滴。望湖楼上云茫茫，鸟飞不尽青天长。丹阳使者坐白日，小吏开罂宫酒香。倚阑半醉风吹醒，万顷湖光落天影。挂冠何日老江南，短褐纶巾上渔艇。"}