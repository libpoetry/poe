{"id":"1129354","title":"枯骨颂","dynasty":"宋","author":"释怀深","text":"风力机关终有尽，深情厚貌见无因。担擎黑业归何处，留得枯骸未化尘。皮包血肉骨缠筋，颠倒凡夫认作身。到此始知非是我，从前金玉付何人。鸟啄鸦?皮肉尽，风吹日炙髑髅乾。目前试问傍观者，自把形骸检点看。因瞋久恋四蛇窟，由爱长依六贼村。今日并脏都捉败，这回休要弄精魂。百骸溃散杂尘泥，一物长灵复是谁。不得丹霞通一线，髑髅著地几人知。"}