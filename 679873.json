{"id":"679873","title":"题东山草堂","dynasty":"明","author":"郑阎","text":"山中幽人爱幽独，远搆茅庐傍崖石。云边静掩半窗閒，帘外长凝数峰碧。佳致应知胜辋川，石桥花竹漫相连。閒心久已狎鱼鸟，落日更听鸣风泉。别后君还几回首，茂陵仙客深知久。兴来笔下自纵横，却扫云山系君肘。予亦常留栖遁怀，见此令人心孔开。何当拂袖同归去，与汝日醉眠苍苔。"}