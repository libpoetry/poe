{"id":"1036895","title":"题义门","dynasty":"宋","author":"方樗","text":"大义久不作，颓纲孰能扶。有回万钧力，足起千载愚。沄沄麟溪上，奕奕君子居。同堂爨不析，已及九世馀。动必敦孝悌，昭焉遵训谟。有田可以稼，有畦可以蔬。有琴亦有筑，有诗亦有书。雍雍悦子姓，肃肃严妇姑。祀飨必诚悫，冠婚礼无踰。济邻屡发廪，致客恒軿车。一翁垂九十，群从纷前趋。支持屹柱石，淬砺精璠玙。清朝特旌义，大字标门闾。丰碑妙纪实，赋咏皆鸿儒。老我愧同里，时陪文字娱。白发映沼沚，清风满襟裾。高歌一举酒，歌罢仍长吁。末俗见淳朴，岿然真世模。"}