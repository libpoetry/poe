{"id":"1114512","title":"挽费检正","dynasty":"宋","author":"李流谦","text":"钩深三古学，遇合百年机。垂上青云去，仍完白璧归。功名身易老，豪杰意多违。鼎脔留馀啖，蒸青有发挥。瑶墀邻近侍，华戟老方州。闭閤人无讼，凝香岁自秋。凶衰乘鵩集，涕泪感麟休。古佛知公恨，涪江不尽流。忆作荆州客，多惭鲍叔知。苍黄悬榻地，恸绝盖棺时。映睫馀残泪，亲肤有近期。空山那得去，倚杖鬓如丝。"}