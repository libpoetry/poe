{"id":"811585","title":"贺新郎四首","dynasty":"清","author":"史承谦","text":"何处难忘酒。正西窗、乱堆黄叶，薄罗寒透。容易梨花倾一盏，不敌晚来风骤。还只怕、醒时依旧。薄醉原难勾睡稳，更凉砧、冷雁相僝僽。黄菊影，如人瘦。吴侬心性卿知否。便思量，围炉软语，小屏风后。银蜡烧残清漏永，笑拥如花双袖。分江橘、手香消受。缥缈惊鸿来又去，判归迟、那惜横残斗。欢事往，空搔首。往事思量遍。最伤心、传去微词，猜嫌未免。谁唤琵琶弦索到，瑟瑟轻笼慢燃。诉不尽、从前恩怨。纤弱宫腰无恙在，恨今生、薄倖名难浣。余音歇，为三叹。十年好梦风吹散。总难忘、两处逢迎，几番缱绻。分薄青衫沦落久，记起相怜肠断。忍便拟、秋来团扇。今夜夜凉应验取，料此情、依旧平分半。银烛下，泪痕泫。雁影横晴昼。对高斋、薰炉茗椀，几番携手。寒雨忽催行棹发，又向前湾回首。看一路、冷枫红透。江草江花都萧瑟，怕西风、渐逼征衫袖。摇落意，君堪否。清秋曾共新亭酒。奈而今、轻装独去，深杯重覆。何处登临残照外，望里魂销钟阜。更莫问、南朝非旧。此地从来兴亡恨，一丝丝、多似秦淮柳。谱怨曲，数红豆。燮燮飘凉叶。正窗前、月影凄清，蛩声呜咽。不作上林花鸟梦，琢肾雕肝何益？又底事、搜诗狐穴。谁把宫声传数引，为吾心、解却幽忧疾。且投却，班生笔。平生意气都消歇。笑从来、世事茫茫，动成愁劫。罨画溪山无恙在，好便急呼双屐。更还向、五湖游历。踏雪玉真峰顶去，问梅花、探取真消息。长啸罢，吹羌笛。"}