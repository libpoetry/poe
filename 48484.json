{"id":"48484","title":"胡忠安公挽诗","dynasty":"明代","author":"李东阳","text":"文庙临朝日，英皇复辟年。我公台鼎贵，臣职始终全。旧锡恩荣榜，仍居侍从员。皂囊繁出入，彤陛俨周旋。扰扰群疑会，皇皇《四牡》篇。路应穷地轴，岁屡变星躔。晓谒班留笋，宵归炬拥莲。至今天上语，不遣外人传。少海惊波定，金縢密疏虔。论功同李泌，辱命岂张骞。南国非旁郡，东僚亦左迁。献陵贻睿想，宣室问遗贤。典礼烦咨岳，为舟亿济川。庙廊资治理，帷幄赞兵权。讨逆东平汉，从征北过燕。从容陈俎豆，谈笑却戈筼。仗钺风尘际，留司雨露边。两曹兼掌握，三少累登延。紫诏蛟龙织，珍羞玳瑁筵。篆分银印细，花簇锦袍鲜。棨戟城西第，桑麻海上田。云霄三接近，优遇一时专。绿野家山在，丹心圣主怜。挂冠双凤阙，归棹五湖船。老子元知足，陶朱不爱钱。弟兄头总白，宾客户常阗。面受娄公唾，身无董氏弦。恩鱼随网散，驯犬上阶眠。碑板寻常见，医方次第诠。瓮留京口酿，瓶引惠山泉。寿恺堂何愧，忠安谥有焉。相台秋正坼，卿月夜虚圆。异骨殊凡品，前身本解禅。浮生过九十，空界出三千。海内文章伯，人间富贵仙。姓名儿女说，簪笏子孙联。桃李当时盛，葭莩后代连。高山嗟仰止，先辈已茫然。日月居诸里，江湖涕泪前。赋诗裨国史，讵有笔如椽。"}