{"id":"815064","title":"台阳腊除杂咏","dynasty":"清","author":"施琼芳","text":"舌耕初放暇，已是卖联时。履袜新正计，工谋润笔资。债主催今夕，逋家约过年。扣门忙丙夜，已是过年天。糖黍亲朋馈，无题谢惠偿。诗心纷岁务，非为学刘郎。綵胜丝笼贮，花娘唤玉人。喜他连理样，今岁是双春。当空焚片楮，天马比骧腾。不假韩韦画，神通有法乘。昔日凌烟阁，今朝士庶门。李唐无寸土，秦尉像长存。寓象藏佳境，当门倚数株。来春生意满，此蔗竟先枯。床母与床公，今宵同守岁。帷灯彻晓明，茶酒香风细。儿小未谙用，分钱寄母奁。欲知年渐长，扑满旧痕添。人心计算长，一食留馀地。社饭想明年，谁知高后意。"}