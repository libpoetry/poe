{"id":"695702","title":"张幼于卜筑石湖书来索诗寄咏三首 稽范堂","dynasty":"明","author":"欧大任","text":"姑胥台下路，千里见平芜。镜白新开阁，帆青旧赐湖。梅花犹可谱，竹叶尽成符。君向东邻住，因知德未孤。架壑出层巅，吴山玉槛前。明霞飞碧浪，片黛涌青天。茶磨观音石，梅湾白雀泉。潜夫如已著，何待乞归田。一代风流尽，今看有数公。杖藜宁可见，俎豆此能同。醉石云霞侧，残编涕泪中。八哀吾欲赋，烟艇思何穷。"}