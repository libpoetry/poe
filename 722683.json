{"id":"722683","title":"答连江令秦景天","dynasty":"明末清初","author":"曹溶","text":"彩绶新加小邑清，单车将指让乡行。却钱刘宠功名狭，存菊陶潜意气平。暑馆有花催酿秫，旅床无梦到销兵。交期尽浣风尘去，骏马吴钩万里情。酌罢幽泉啸碧梧，天南倾盖惜征途。封侯岁尽双蓬鬓，卧雪人归一酒垆。曲里高山聊自傲，愁中沧海更谁扶。尺书报我非无意，落月深村听鹧鸪。"}