{"id":"765669","title":"金缕曲 其八 题汤龙门《仿颠图》","dynasty":"清","author":"黄钧宰","text":"不愿家居老，一扁舟，一书一画，凭君游眺。怕与人闲共征逐，万事学颠最好。知省却，闲愁多少，料得骊珠探在手，笑纷纷，馀子皆鳞爪，波浪阔，梦魂绕。浮生无计驱烦恼，怪先生，能知海岳，当时怀抱。二十年来尘世驻，厌绝名场扰扰，把笔砚，应都焚了。气吐长虹挥手去，好从君，共打沧江棹，放眼界，九州小。"}