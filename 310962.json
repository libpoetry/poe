{"id":"310962","title":"湘江静·八尺风漪手展","dynasty":"现代","author":"邓潜","text":"八尺风漪手展。正炎歊要将秋换。疏纹遰处，湘妃甚日，把湘波亲剪。一枕压凉，疏帘下弈棋曾看。偎烟抱月谁家梦，寒桃笙影定瞧见。草藉茵荷作荐。笑鸳鸯昼眠真懒。纱橱衬碧，银床倚翠，自清凉无汗。滑腻贴冰肌，嫌他印斑痕都满。青奴扫罢，飞来点上，残红几片。"}