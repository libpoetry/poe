{"id":"504026","title":"分题得三槐亭送凤阳知府李文为弟极刑还乡","dynasty":"明","author":"管讷","text":"凤翥群山秀，龙飞此地灵。昔人曾种树，今日尚名亭。密叶生仍细，疏花落更馨。音声来静夜，精魄孕虚星。雨入霏琴荐，云屯黯砚屏。秋阴连古市，凉吹进空囹。旧应三公兆，今看五马停。麟符荣不忝，燕寝梦俄醒。郡事非蝼蚁，原情在鹡鸰。从容辞组绶，萧散向林扃。缥轴诗成什，银罂酒满经。归装勤去仆，离曲厌歌伶。恋阙心应赤，还家鬓尚青。民今思召政，谁复犯齐刑。郡乘歌宜载，朝绅议可听。老夫将直笔，为著去思铭。"}