{"id":"117205","title":"秋日同文馆诗","dynasty":"宋代","author":"张耒","text":"骑列千床直，云罗万卷齐。舒妍交孔翠，争味杂柤梨。白日诸侯贡，青春天老题。秋清文酒健，莫叹羽林闺。声鸣皆出谷，觜距各争场。铁网收明月，霜铓倒豫章。湛恩终锡宴，优礼合焚香。最苦雠书客，消愁赖杜康。六街分夜鼓，邻屋报朝鸡。寒引秋初老，天将斗转西。滞留聊饮酒，谈笑亦分题。须信家居乐，休嫌穷巷泥。"}