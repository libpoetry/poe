{"id":"735898","title":"对酒当歌行","dynasty":"清","author":"顾景星","text":"劝君莫忆少年事，对酒当歌莫憔悴。老忆少年哀转多，当歌对酒可奈何？我初二十发垂踝，长啸每效孙公和。绿丝剃去十存一，一绺二毛鼢尾拖。十年踪迹厌萍梗，世事反覆寻干戈。穷搜万卷鼹饮腹，荏苒岁月江奔波。哀吟讵有子荆句，敲{卧瓦}勉赓蒙叟歌。素琴倚壁蚹蠃篆，遗挂上有蜘蛛窠。交游开箧泪沾臆，低高宿草霜垂科。曲眉一笑曼卿去，吐舌三叠文同过。春风发妍花满柯，有鷕双雉闻山阿。朱颜欲改波斯匿，流水故是恒沙河。夜来猛雨何滂沱，飞华乱点庭前莎。呼儿酌酒斟红螺，我今诗成儿试歌。当歌对酒愁奈何，老忆少年哀转多。"}