{"id":"766173","title":"满江红 闻外子复有邵武之行，作此寄慨","dynasty":"清","author":"左锡璇","text":"岁月如驰，早换了、一番秋色。曾记得、春时始聚，匆匆又别。匝地烽烟何日靖，连番羽檄催行急。恨无端、按剑又从戎，为征客。儿女泪，空教坠。离别恨，何从说。愿旌旗西去，早为奏捷。谈笑漫挥诸葛扇，运筹好画张良策。愧浮生、不复事长征，随车辄。"}