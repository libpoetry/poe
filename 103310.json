{"id":"103310","title":"检覆叶县鲁山田李晋卿饯於首山寺留别","dynasty":"宋代","author":"梅尧臣","text":"我本山水乡，看山常不足。自从到官来，尘事便拘束。尝闻此山寺，法宇深云木。无由一来过，梦想向岩谷。按田趋邻疆，跨马涉平陆。良友送我行，偶与赏心属。禅庭鸣白鸡，祖席歌黄鹄。野气逼人寒，岚光添酒绿。言离非远离，但爱交情笃。重游应有期，君亦行车促。"}