{"id":"1110711","title":"和颜长官百咏 贫女","dynasty":"宋","author":"朱继芳","text":"春风有分到儿家，也插花枝表岁华。但得作嫔君子室，随宜妆遣不须奢。洗尽铅华净洁贫，嫁衣莫说为他人。绝怜父母穷相守，不为金多贱却身。枯木无枝可作花，门前度尽七香车。四邻日日笙歌里，背立东风有几家。他家百两送于归，成匹鸳鸯作锦机。独守空闺愁不寐，一灯明灭补寒衣。灯下穿针影伴身，懒将心事诉诸亲。阿婆许嫁无消息，芍药花开又一春。卓家人富颇轻财，犊鼻堪依不用媒。只似侬家贫亦好，枯桐那得凤凰来。少年荡子有黄金，投赠明珰结两心。不得良媒终不肯，一春风雨洞房深。伯鸾不作怅谁从，凤尾香衾翠谩重。静对菱花匀泪粉，不知膏沐若为容。问天乞巧看铜仪，再拜双星恨不随。尘世未知天上事，隔河相望一年期。纤手清闲理瑟工，高楼半在碧云中。行人岂是知音者，小立花阴待曲终。"}