{"id":"160717","title":"题徐秘校达轩","dynasty":"宋代","author":"王炎","text":"洙泗之学心为宗，以心会理俱圆融。皎如日月犹有蚀，岂可讲习无深功。仲祥家自有师友，个中尝指入门否。磨大约浸灌更覃，道不外求皆我有。灵台四辟如八窗，面面高明悉通透。此道周流无定名，此心微妙无定形。知随物诱心失位，思而不达空营营。为君再下一转语，敬以摄心思乃精。"}