{"id":"812894","title":"煮瓜三首","dynasty":"清","author":"宋湘","text":"厨舍逼侧来瓜香，童子咂咂围炉旁。入秋几日瓜可食，却忆春初分瓜秧。先生种瓜如种玉，日日浇瓜浇不足。釜中霍霍亦可怜，饥来且果先生腹。担头卖瓜满街走，园中摘瓜我自有。耆秦人炙省吾炙，味亦相同趣则否。先生不是东陵侯，汉阴之臾难可俦。只欲自号老农圃，妇子远隔生人愁。伐檀伐檀河之干，园有瓜兮长且团。于国于家一无补，安得假借非素飧。先生潦倒牛马走，万事蹉跎可回首。再欲作歌声己酸，不如有瓜且赊酒。"}