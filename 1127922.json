{"id":"1127922","title":"次韵李举之玉霄亭","dynasty":"宋","author":"曾惇","text":"新亭崛起最高峰，无数遥岑翠埽空。恐有谢公留屐齿，为开摩诘画屏风。倚江杨柳自高下，照水杏花能白红。正欠渭川千亩竹，清阴分借赖邻翁。亭据城央一径开，仍标兰芷出蒿莱。诸峰合沓云边出，大舶岢峨海上来。已办酒池供倒载，可无舞袖看低回。风烟正赖君弹压，时遣诗锋为剸裁。"}