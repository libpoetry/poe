{"id":"84714","title":"对食·人苦不知足","dynasty":"宋代","author":"陆游","text":"人苦不知足，贪欲浩无穷，豹胎日餍饫，萍齑却时供，饮豚以人乳，万乘亦改容。方其未遇时，鹅炙动英雄。哀哉王相国，计堕饭後钟。所以贤达士，一视约与丰。我亦蹭蹬者，羁游半生中，木盘饱藜苋，美与玉食同。口腹嗟几何？曾是役我躬。放箸一笑粲，赋诗晓愚公。"}