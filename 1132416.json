{"id":"1132416","title":"上知府石太尉二首","dynasty":"宋","author":"魏野","text":"陕城天险枕河湄，茆土真风胜暂知。云雾虽频沾虎节，雪霜全未染虬髭。白霓放作军中练，红袖行为帐下旗。公暇不妨游赏外，佐僚时得一篇诗。功名早岁立艰难，今日堪销费百般。婢仆出来皆会乐，儿童生下便为官。实封万户方应足，密赐千金旋已残。辍坐棠间惭豹略，莫嫌拘束动嗟叹。"}