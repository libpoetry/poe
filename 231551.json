{"id":"231551","title":"祭观文忠惠赵节斋","dynasty":"宋代","author":"释善珍","text":"公真天人，谪堕尘世。方朔岁星，传说箕尾。又疑山林，一念差耳。乐全僧身，忠宣佛位。夙弘愿力，出济事会。作民司命，寿国元气。神皇布政，夐古鲜俪。谁为谤书，阴受风旨。疾雷破柱，公不失匕。关弓射羿，公愈荐祢。山薮高深，天球粹美。出夷入险，更使迭帅。长淮虏冲，孽雏旁睨。飞囊走羽，秉钺危寄。初闻谢公，语误客异。复传孔明，食少敌喜。笺病乞闲，易苏旧治。大星竟陨，白鸡告祟。抚公平生，竹帛光炜。谅公精爽，河岳流峙。万钟千驷，濁世糠秕。五龙九鲲，乘云谒帝。某闽衲野鹤难系，公呼来霅，获望簪履。酒阑烛跋，孤客末至。香烟未散，三生弹指。纾百结肠，储一升泪。上悲法门，下哭知己。"}