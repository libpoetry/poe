{"id":"894571","title":"登大明寺塔","dynasty":"宋","author":"宋庠","text":"故岁摇落时，凭高望扬越。流光不我与，复此值凋节。孤塔踞层冈，仙盘涌㵳泬。病足攀危梯，寸晷或三歇。浩荡佛界宽，凌兢客心折。远岫几培塿，空江一明灭。海日栖檐题，霜风语铃舌。荒墟自今古，大块靡封埒。豁若醯覆开，醒如豆聪撤。哀哉人间世，小智互纷结。豕虱论是非，蛮蜗定雄杰。伥伥百代俗，唧唧九流说。推致无穷中，秋毫共飘瞥。圣人小天下，乐意遗来哲。矧余蒙鄙姿，轻蹈荣利辙。溷浊六尘并，欢呶太和泄。薄言真境游，追悟生理缺。洗心刻来誓，回步惩曩跌。甘露多馀滋，圣关有幽鐍。咄嗟朝市人，此路非尔蹑。"}