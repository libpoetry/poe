{"id":"464317","title":"高阳台 张宜仲同年七十，越二年重游泮水，属赋以纪，为谱此解","dynasty":"当代","author":"魏元旷","text":"劫换池灰，婆呼春梦，匆匆老去诗人。旧日灵和，依然想见丰神。漫漫长夜牛空饭，怅当年、百里归秦。只凄然、满目江山，澒洞烟尘。泮宫已是鸮音乱，记青襟拾取，岁月如新。襭藻重来，宫墙故事堪珍。黄堂风月金莲宠，待寻思、往迹都陈。更谁同、消领芹香，沈醉芳辰。"}