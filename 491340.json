{"id":"491340","title":"赠田观","dynasty":"明","author":"刘崧","text":"田观颇淳朴，精神秋水清。往居西山下，师事凌先生。先生授之学，心眼豁开明。苦攻文字间，誓先诸子鸣。林居涉寒暑，闭户闻书声。起卧斗室内，超然澹无营。一朝辞亲去，出门人尽惊。远从郑文学，司计宁都黉。跋涉七百里，所冀禄养荣。升堂揖多士，冠带何峥嵘。太守见之喜，重是瑶林英。征租信出入，考稽缓其程。观也益周慎，戒私甚防兵。被服大布衣，啜食不糁羹。阅历三星霜，拮据殆无宁。山田本硗确，廪积乃见赢。所以春秋祀，明明奉粢盛。宪司覈其纲，大府会其成。议闻升县吏，檄下思返征。再拜谢官长，远役非所营。愿求靖安近，得伸孝子情。苍茫十八滩，滩涩水不平。浑流杂哀怨，何以濯子缨。夜来秋雨过，群星正纵横。念子独不乐，起坐摇心旌。兹晨别我去，奋袂身欲轻。岂知失群者，忧思方日盈。祝子服明训，望子矜疲氓。万勿为酷辛，庶以善自鸣。"}