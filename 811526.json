{"id":"811526","title":"春草四首","dynasty":"清","author":"冯璜","text":"柳条开放梅花谢，春气平分露草丛。山郭浮烟腾晓日，江崖晴色展东风。渐看郊野抽新绿，又见池台衬落红。正是游春好时节，青青送过画桥东。春郊一片纷如织，剪剪微风嫩绿摇。上冢年光怜水逝，采芳踪迹怨山遥。小园花谢莺声老，故垒苔荒马足骄。南浦年年相送处，行人到此总魂销。新绿萋萋匝野同，江南江北思无穷。日华晕翠连荒墅，露气浮烟入远空。碧涧蘅芜含宿雨，朱门瓦砾又东风。春烟苍莽浑无际，憔悴王孙类转蓬。野草逢春不用栽，几丛晴翠掩尘埃。一般晴色天涯远，无限清愁眼底来。长带乍衔新院落，碧丝又绕旧池台。踏青归去荒城远，寂寞山崖首重回。"}