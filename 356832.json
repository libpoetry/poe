{"id":"356832","title":"水调歌头·题蒯子范先生坐翠微图","dynasty":"清代","author":"冯煦","text":"公也古循吏，杖节出夔州。千家山郭如画，岚翠上南楼。天遣婆娑老子，消受隐囊纱帽，来领峡中秋。万里控邛僰，何用觅封侯。梧竹暗，风日美，足淹留。中兴绛灌何限，四顾邈无俦。却有渝童巴女，岁岁朱旂铜鼓，韎韐拜前驺。我起为公舞，一啸看吴钩。"}