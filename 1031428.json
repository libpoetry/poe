{"id":"1031428","title":"赠勤师","dynasty":"宋","author":"蔡襄","text":"勤为浮屠人，形类心不偶。独负山林栖，远犯风尘走。如闻大众居，乃是贤豪薮。专意学文章，韩编不离手。退之所尚者，岂以言深厚。径驰周孔域，不为杂说诱。大凡民之生，虫豸均一丑。圣人酌中道，君臣与夫妇。饮食若衣冠，事行而易守。不喜释老言，诋斥遭诬负。子今读其书，无乃相纷纠。学本勿学末，何为恤众口。"}