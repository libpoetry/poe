{"id":"458329","title":"六月三夜往浙江，车中不寐，望山隙村灯随书","dynasty":"当代","author":"卢青山","text":"长车铁铸游奇龙，峻谷渊江平以通。疲囊尘褐藏其腹，我生奔走无时穷。夜半群动息如哑，唯存轮脚声訇隆；同车呼吸成齁呓，知梦更向何西东。先生披衣块然立，窗前夜黑盘双瞳。山形水界不可得，天覆地载言都空。此是鸿濛尚未辟，抑万物已毁复消溶于鸿濛？恍兮惚兮隐如动，似又有物孕其踪。渐来渐显态可识，遥灯四五聚如虫。想像溪头山腋腹，屋墙数堵邻杉松。居人何姓何所业，操何言语何貌容。此时不息挑灯坐，复何思想何忧忡？嗟汝有心我不识，我心有问汝亦聋。同住斯世共生死，终焉南北无相逢。唯自惊车眼一瞥，见汝飘没于大黑无垠中。"}