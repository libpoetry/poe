{"id":"500431","title":"桐城杂咏四首 其二","dynasty":"明","author":"陶安","text":"仁杏两巨株，夹立门左右。栽植多历年，干直枝叶茂。两淮兵祸烈，邑屋残燬久。岁徵战舰材，穷谷斧斤走。居然脱戕毙，疑有神明守。此来筑室居，乃喜见骈秀。西株戈戟张，东株车盖覆。又如卫士严，猛气出介胄。主人爱护之，从此保真寿。物遇自有时，不必计迟骤。"}