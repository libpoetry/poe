{"id":"401843","title":"红林檎近 题画二首，拟白石","dynasty":"民国末当代初","author":"饶宗颐","text":"天远春初返，路遥花更香。暮雪洗修竹，人语落寒塘。乍逢黄昏顷刻，已入小幅横窗。又似解佩浓妆。哀曲理丝簧。弄笛花外客，携手水滨乡。休教片片，吹残方宿雕梁。信难凭双燕，何曾解语，别肠暗绾空举觞。攀摘休嫌早，冷香生晚寒。月色澹如水，纤衣映琅玕。低压平湖断碧，照影蜜苣烧残。且看翡翠轻翻。疏花绿浮澜。寂寞难寄与，僻远只追欢。春风赋笔，孤山红上冰盘。尽江南江北，时来入梦，嫩枝偏合篱角看。"}