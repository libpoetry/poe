{"id":"1220328","title":"彭城守春旱祷雨","dynasty":"元","author":"吴当","text":"恒阳徵僣忒，云汉闵时劳。大野黄尘动，中街白日高。穷黎忧恻恻，良牧思忉忉。礼秩祠群望，官联领众曹。雩坛登祝史，俎实载牲牢。肸蚃通幽閟，精诚绝慢慆。王春方介祉，神化岂屯膏。灵雨随车骑，阴风卷旆旄。麦禾朝娓娓，松桧夜骚骚。甘泽经三日，浑流失九皋。涓涓通陇亩，衮衮向波涛。陋巷荒蛙黾，衡门拥艾蒿。杂花红似锦，细草绿于袍。已识天无妄，宁论地不毛。秋成看栗栗，民食免嗷嗷。帝德回衷眷，舆情解郁陶。巫歌迎赛肉，社鼓送香醪。岂弟皇恩畅，循良盛世遭。书年应纪异，作颂更兴褒。亦有垂纶客，临流为洒毫。"}