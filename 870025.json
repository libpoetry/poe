{"id":"870025","title":"和王介甫烘虱","dynasty":"宋","author":"司马光","text":"天生万物名品夥，嗟尔为生至么么。依人自活反食人，性喜覆藏便垢涴。晨朝生子暮生孙，不日蕃滋踰万个。透疏缘隙巧百端，通夕爬搔不能卧。我归彼出疲奔命，备北惊南厌搜逻。所擒至少所失多，舍置薰烧无术奈。加之炭上犹晏然，相顾未知亡族祸。大者洋洋迷所适，奔走未停身已堕。细者懦怯但深潜，乾死缝中谁复课。黑者抱发亦忧疑，逃入幧头默相贺。腥烟腾起远袭人，袖拥鼻端时一唾。初虽快意终自咎，致尔歼夷非尔过。吾家箧笥本自贫，况复为人苦慵惰。体生鳞甲未能浴，衣不离身成脆破。朽缯坏絮为渊薮，如麦如麻寖肥大。虚肠不免须侵人，肯学夷齐甘死饿。醯酸蜹聚理固然，尔辈披攘我当坐。但思努力自洁清，群虱皆当远迩播。"}