{"id":"1120679","title":"次韵常元明见寄三首","dynasty":"宋","author":"周紫芝","text":"月明惊鹊未安巢，生事如僧止一包。但得有门容看竹，不知何地可分茅。愁来漫载盈鸱酒，老去难穿中鹄髇。独有诗缘难洗尽，强随春鸟作啁嘲。已分功名哙等高，平生谁问六花包。千头愿种封侯橘，三脊仍惭缩酒茅。乱后诗囊成长物，梦中惊胆落飞髇。我非执戟明光客，知有何人肯见嘲。我如病橘缀寒梢，璀璨何由入贡包。交旧半应归宿草，乱离真已压前茅。毛锥早信难当敌，铜弩何由学射髇。愿借澜翻千偈手，为余一洗向来嘲。"}