{"id":"483576","title":"张节妇","dynasty":"明","author":"胡翰","text":"人生为夫妇，结发相因依。恩爱在偕老，零落中路歧。夕坐守空闺，晨兴簪恶笄。身为张氏妇，茕立将安归？愿言持寸心，如石无改移。上奉百岁姑，下哺两男儿。儿虽媵所出，孰匪夫体遗？烝尝苟有托，门户亦足持。瞻望恐弗及，劬劳庸敢辞。乡人敬妇德，县官尊母仪。二子伯与仲，孝思长不衰。相见发种种，犹说襁褓时。故家海东头，波涛诚渺弥。独有双柏舟，可以济艰危。行者曾弗操，令人怨蛾眉。"}