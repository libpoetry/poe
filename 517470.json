{"id":"517470","title":"送陈熚","dynasty":"明","author":"王称","text":"池上百草绿，春城黄鸟吟。玉壶清酒与君别，青山去后空云林。问君此行何慷慨，一啸扬眉起沧海。须使功名及早成，莫教绿鬓流年改。拂剑酣歌四座倾，共看仙籍快登瀛。上林奏赋久相待，宣室求贤方未宁。纵醉临岐不知晚，落渚萧萧送归雁。别路云程两地分，目极烟江去帆远。"}