{"id":"229070","title":"送孙季和知县赴常熟","dynasty":"宋代","author":"释宝昙","text":"援琴不怕春风颠，已许桃李同嫣然。今人政自无此手，昔也子贱今琴川。争名固浅丈夫事，公益走避如云烟。共惟圣学本心授，不敬莫大中无传。吾行敢后天下士，百年人物犹拳拳。风流往往入诗笥，经济一一归民编。板舆扶上醉乡日，竹溪便唤姑苏船。谁云弱水不可到，政成我是蓬莱仙。"}