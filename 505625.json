{"id":"505625","title":"题桐庐孙盘谷中峰先生兄弟墓铭卷后","dynasty":"明","author":"唐之淳","text":"盘谷先生贤伯叔，棣萼荧荧照岩谷。伯也仕宋不仕元，叔也居家不干禄。一门恂恂服儒雅，讲道哦诗化乡族。白云原上扫烟霞，桐君山中友麋鹿。当时故老歌黍离，前代龙头秉钧轴。先生谢病王公起，方守再来留相辱。弟兄心事向谁诉，钓台苍苍江水绿。百年寿考摧栋梁，双冢青葱荫松竹。幽光潜德谁所写，阡表埋名耀珠玉。荣名过眼等流电，节义于人有馀馥。后来孙子亦多贤，带经锄田故山麓。到今过者仰高风，草际碑文再三读。"}