{"id":"1125164","title":"再和","dynasty":"宋","author":"晁说之","text":"不肯喧喧奏子虚，何心江上惜三馀。陆浑火但无家计，宣榭灾宜费图书。每恨血鳞能雨若，何堪脱角去焚如。知公辅弼关心处，不比他人乐退居。顷岁官尝傍紫虚，嵩云缑月笑谈馀。惟知猿鹤乞骸疏，不录熊罴谏猎书。游寺但知能自与，焚舟不复问何如。岩廊德量谁能比，大令山阴难并居。"}