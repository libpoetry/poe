{"id":"704543","title":"挽七弟非田文学二首","dynasty":"明","author":"黎彭龄","text":"缺月低空飞黯云，龙剑不鸣走黑氛。呕心得句梦天阍，楼筑白玉揖蛇神。双凤吹作孤鸾曲，湘娥斑点镂青玉。高会山堂呼阿连，康乐诗中草空绿。塞天历历排归鸿，崇兰无主乳黄蜂。今夜不眠惨目悲，思君酌酒歌角弓。梨花落香粉光湿，小妇茕茕倚瑟立。明月来窥堂上人，白头夜抱麟书泣。酌酒呼君君不起，荆门云冷閒于水。纵使中山千日醒，不如夜夜留髡醉。鸣琴变响园中树，梦访峚山在何许。分明泪洒牵衣处，犹见驱车旧时路。"}