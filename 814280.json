{"id":"814280","title":"将入都门别南楼感赋","dynasty":"清","author":"周映清","text":"飞花下浅渚，岸柳催行舟。再拜别高堂，雪涕辞南楼。兹楼廿年住，纵目娱清幽。一旦舍之去，揽裾事远游。青天见黄鹄，振羽翔高秋。岂不恋旧巢，恋亦不能留。高堂有阿母，日夕层楼间。抚我不离膝，慈训日以娴。齐肩得予弟，嬉戏承欢颜。生女亦如儿，同此顾复艰。儿生能反哺，尚有莱衣斑。女生终辞家，去去何时还。辞家竟何之，驾言赴京国。道路阻且长，渺渺异南北。我家沿长溪，菰城近咫尺。朝往夕可还，尚虑烟水隔。何为远行迈，千里动尘迹。北斗挂层霄，望望不可即。深闺有令范，皎皎扬贞仪。授我四德箴，教我五字诗。深宵侍篝火，譬若形影随。一朝遽言别，相视涕涟洏。楼阴下白日，戚戚晨风吹。既去复回顾，离愁无尽时。"}