{"id":"562459","title":"题林以善画送王琚","dynasty":"明","author":"丘浚","text":"近代翎毛谁最工，边家父子誇独步。羊城林氏虽晚出，笔势飘飘有天趣。仁智殿前退直时，虚窗盘礡窥天机。毛生点头墨卿舞，意气所至皆神奇。飞者自飞宿者宿，色形神气无不足。等闲尺素落人间，坐使山林在华屋。嗟嗟百鸟皆天生，结巢鷇哺方成形。胡为独夺造化妙，眼前倏忽飞且鸣。我从故人得此幅，每日朝回洗尘目。吾家外弟别我去，辍赠慇勤表衷曲。故乡南去更千岑，对此还思别意深。物类尚知相聚乐，矧伊人矣不如禽。"}