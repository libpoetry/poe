{"id":"1127644","title":"挽李泰发参政三首","dynasty":"宋","author":"曾几","text":"公昔遭前政，忠精不少衰。立谈廷争地，上疏里居时。意气南山在，名声北斗垂。心知不亡者，送往得无悲。汉室推元礼，唐家得卫公。龙门倾后辈，鲸海伏孤忠。守护多神物，旋归一老翁。如何九江路，万事并成空。道义曾无间，因依遂有连。旋闻新雨露，亟返旧林泉。父老门庭下，儿孙几杖前。不令成此段，泣涕问苍天。"}