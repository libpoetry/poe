{"id":"654429","title":"桂山十二章送朱方伯赴陜西","dynasty":"明","author":"何乔新","text":"桂山巀兮，桂水潏兮。产兹荩臣，邦之杰兮。维此荩臣，允武允文。奋庸中外，厥声沄沄。乃登贤书，乃践亨衢。乃秉邦宪，乃陈吁谟。龙节斯煌，鹭车载驱。孰荒我锄，孰枯我濡。炎海之陬，有鸮有蟊。帝命公往，参彼大猷。敷政不絿，是釐是柔。皇泽爰流，恫瘝以瘳。帝曰良哉，予嘉乃绩。于旬于宣，往佐邦伯。以纠以逖，以弘皇德。内绥群黎，外威北貊。泾原有骑，敢犯我圉。公董王旅，往禦其侮。龙盾虎韔，载斧其吭。群丑以刘，北鄙载宁。公有丕绩，皇用宠锡。有廓闽邦，陟公为伯。是怀是抚，公维民父。是训是釐，公维民师。相彼玉瓒，注兹黄流。温温君子，多祉是遒。天祚公?，是多贤子。春榜秋台，克趾厥美。河华千里，维古帝京。皇曰往哉，汝维长城。公拜稽首，宠命维隆。敢竭股肱，之屏之墉。金城万雉，周汉所营。公往莅之，捍彼朔庭。四国来同，方伯之功。讫其外庸，乃卿乃公。隼旟熊轼，出次芋原。群公饯之，班以周旋。有鲜有薧，有㮚有枣。方伯燕胥，其鼓考考。咸阳遗黎，戴公父母。若耋若稚，奔走来迓。秦人之喜，闽人之悲。愿秉钧枢，式弘厥施。终南之麓，烟树苍苍。思我公兮，曷日其忘。粤山之椒，停云䨧䨧。公念我兮，毋金玉其音。"}