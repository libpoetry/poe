{"id":"678136","title":"龙龛禅寺追和王高二太史题壁诗","dynasty":"明","author":"陈航","text":"海上灵山孕神秀，万木苍苍碧云溜。山头霁色衬朝霞，树里岚光宜晚照。尘嚣迥隔绝纤埃，金仙之宅如蓬莱。神房半自花间出，定室多从松下开。胜槩岧峣真绝境，目极神驰与俱永。飞岩踏上听天鸡，叠巘攒云愁半岭。终南太华休争奇，其中佳趣人不知。岩扉静掩薜萝月，法水光涵祇树枝。不用伤心怨迟暮，且须载酒随玄度。玉堂词客解长歌，挥洒何须便归去。自笑狂吟非等伦，丽句从来贵有邻。他年诏许还山日，结社应须访旧人。"}