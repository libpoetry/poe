{"id":"813569","title":"玉漏迟二首","dynasty":"清","author":"李慈铭","text":"傍花莲漏摘，疏窗曲槛，句留凉夕。下了香车，相见倍相怜惜。生恨明灯宛娈，似偏照、深红羞靥。还转向，银屏影底，倩伊偷隔。自从系定红丝，恁密见疏逢，暗添华发。似此多情，翻悔那回相识。拼得青衫化泪，总不换、天涯轻别。团扇底，私语怕教人说。暗蛩啼近牖，沉沉渐觉，池添宫漏。才卷桃笙，已道枕函冰透。不奈天街旅橐，碎打得、秋心僝僽。灯似豆。空阶夜雨，愔愔来又。回头五十三年，消几曲清歌，几壶醇酒。白发红颜，事事总成孤负。天际轻阴未散，早过了、斜阳时候。归去否。青山也如人瘦。"}