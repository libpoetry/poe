{"id":"1104473","title":"定风波","dynasty":"宋","author":"无名氏","text":"又是春归烟雨村。一枝香雪度黄昏。竹外云低疏影亚。潇洒。水清沙浅见天真。瘦玉欺寒香不暖。堪羡。冰姿照夜月无痕。楼上笛声休听取。说与。江南人远易销魂。一树寒梅傍小溪。夜来陡觉绽南枝。冷艳冰姿金蕊浅。堪羡。凝明因与雪霜期。折赠美人临宝鉴。云脸。鬓边斜插最相宜。凭仗高楼频祝付。说与。马融羌管且停吹。"}