{"id":"1108615","title":"即事二首","dynasty":"宋","author":"刘克庄","text":"秃翁未敢佚馀生，洗竹浇兰立课程。辛苦谋身无瓮算，殷勤娱耳有瓶笙。垆寒烧叶回春意，烛尽携书就月明。一欠伸间分梦觉，何须它日曲池平。生涯草草旋安排，先架茅堂次竹斋。傍榾柮边名燠室，有榕树处当凉台。且饶林下一人去，莫问门前几客来。新买溪西山数亩，便思辇石更移梅。"}