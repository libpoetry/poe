{"id":"400208","title":"渡江云 秋夜","dynasty":"民国末当代初","author":"朱庸斋","text":"盈亏何限意，为谁独夜，辛苦到颓蟾。露稠如过雨，脱叶依风，著地起还黏。欹栏倦睫，料天外、雁讯犹淹。牵别怀、隔年茜色，流影动虚檐。频添。新来带眼，病里霜华，任鸾尘空掩。浑未信、悲欢随分，寒燠难占。莎虫絮絮闲消息，尽秋凉、尚搁疏帘。宵又永、耐他愁梦相兼。"}