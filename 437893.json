{"id":"437893","title":"后薄薄酒二首 其二","dynasty":"金","author":"朱之才","text":"薄酒粗衣吾何悲，丑妇自丑吾不知。道眼混圆宜不二，美恶妍陋无殊归。瓦罍石臼斟吾酒，脱粟藜羹皆可口。醉境陶然无后忧，玉盌浮蛆彼何有。汉文天子犹弋绨，士服粗布乃所宜。要绳屐葛同一暖，雾縠冰纨徒尔为。无盐如漆后齐桓，孟光举臼配伯鸾。古来倾城由哲妇，有国乃令家国安。我能遣妇缝粗对妇饮薄，傍人大笑吾不恶。"}