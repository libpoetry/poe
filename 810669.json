{"id":"810669","title":"浣溪沙","dynasty":"清","author":"毛奇龄","text":"碧玉蒲芽短短针。雀罗波底刺当心。拔蒲归去水淫淫。楫染绿苔疑掩袖，幔漂红露似湔襟。晚风吹转北塘深。溪女妆成出若耶。芹丝萍蔓逼流斜。青苔石上浣新纱。爱把单鬟捎竹叶，羞将双脸近荷花。缇油前覆夜来车。软红江波鸭子清。日迟游女遍江城。红桥度烛缓相迎。细马隔裙穿镫子，平船素手拨帘旌。大堤春日往来情。娇女新妆村艳浓。四枝鬟插石榴红。出门还怕隔溪风。石镜暗飞山后鹊，荻屏销画水边荭。西施台馆碧波中。绿满南园孔雀栖。重花叠叶不通飞。小姑独出采蔷薇。珥底珠儿徒刺脸，带穿贝子恐磨衣。行行立立自寻思。丛鬓轻笼象格纱。曲尘巾皱翳朝霞。愁听江阁按红牙。簪管枉铰银盖叶，绣床空钉白团花。游丝飞絮近天涯。水绕空江叶绕枝。竹郎桥畔豆娘祠。佳人邂逅最堪思。烛近只将遮幔子，风前长自敛衫儿。梨花初落酒阑时。"}