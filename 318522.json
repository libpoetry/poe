{"id":"318522","title":"高阳台·雁外传书","dynasty":"现代","author":"庞俊","text":"雁外传书，蛩边转枕，无聊排日吟秋。枫叶全红，谁家西北高楼。插椽星斗宵寒重，更惊心、狂矢西流。莽荒林，青是烽烟，乌鹊争投。黄金买斗空多计，纵男儿溺死，肯事拘游。一壑能专，千年齿冷穰侯。何心重对峨眉月，下平羌、影落渝州。怕明朝，禁到冰蟾，税到沙鸥。"}