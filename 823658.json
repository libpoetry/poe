{"id":"823658","title":"金缕曲 次辛稼轩韵，与冯超然听老妓琵琶","dynasty":"清末近现代初","author":"吴湖帆","text":"慢撚么弦拨。似声声、雁啼秋水，鸦啼寒月。急雨跳珠随断续，此恨不知自发。叹鬓点、芦花残雪。对镜当年秋娘妒，奈斜阳、隐树沉沉没。芳草怨，向谁说。重提旧事伤情绝。泪难收、鲛绡频掩，锁愁眉睫。彷佛浔阳江头夜，湿到青衫透彻。恍帘底、灯摇明灭。借问荼蘼花零落，听红鹃、陌上何时歇。无一语，但幽咽。"}