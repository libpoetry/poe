{"id":"814820","title":"咏选图六首","dynasty":"清","author":"金朝觐","text":"人情到底尚圆通，识得行藏在个中。太极未分含造化，混元运物有天工。灿如星宿各分躔，迟速高低尽左旋。除是太阳行度远，那能一日一周天。当年团拜到金台，首选于今有郭隗。可惜大罗天上客，谪来也许入轮回。难得仙成九转丹，循环恰比走晶盘。无端化出重规样，当作联珠合璧看。遁甲禽壬老将精，军行圆阵取环生。攻城必缺难泥古，转类开门召外兵。千人顶上共圆光，胜地初开选佛场。此是涅盘能度众，机关全在转轮王。"}