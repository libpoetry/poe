{"id":"1124205","title":"田家行二首","dynasty":"宋","author":"赵蕃","text":"雨声飒飒断复来，间作隐隐兼出雷。田家作苦乐不哀，拔秧插田政时哉。谁知有客洞庭上，船破篷疏蔽无障。何如雨笠与烟蓑，相逐田伴歌田歌。江东闻田歌，湖北听田鼓。鼓声于以相疾徐，歌调因之慰劳苦。东山丝竹仍携妓，风月鸣蛙胜鼓吹。何如田鼓与田歌，乌乌坎坎安而和。"}