{"id":"1146169","title":"和许侍郎游昆明池","dynasty":"隋末唐初","author":"李百药","text":"神池望不极，沧波接远天。仪星似河汉，落景类虞泉。年深平馆宇，道泰偃戈船。差池下凫雁，掩映生云烟。浪花开已合，风文直且连。税马金堤外，横舟石岸前。羽觞倾绿蚁，飞日落红鲜。积水浮深智，明珠曜雅篇。大鲸方远击，沈灰独未然。知君啸俦侣，短翮徒联翩。"}