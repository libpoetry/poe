{"id":"614665","title":"寿某封君","dynasty":"明","author":"韩日缵","text":"五岭标奇甸，含弘发地灵。泔山开锦里，沧海荡重溟。积庆璿源浚，垂芳奕叶馨。青云传世业，黄发想仪刑。花映衣裳古，芝凝眉鬓青。斑斓莱子服，茁秀谢家庭。五彩宫云丽，三葩仙露泠。碧山看凤跱，宝树借椿荧。盘结千年实，阶翻八叶蓂。南山图寿域，北斗贯文星。帝座祥光绕，天门瑞霭零。繇来金马客，大隐在朝廷。"}