{"id":"1062561","title":"汪信民顷赴符离约谒告还家为盛集戏作诗嘲之以助一笑仍率诸友同赋","dynasty":"宋","author":"谢逸","text":"君如霜鹘精爽老，目睨云霄长侧脑。不种河阳满县花，手披泮水收芹藻。闭门较艺防请谒，门外宾朋迹如扫。饥肠得酒吼怒雷，牙颊生烟喉吻燥。青灯枕上梦蛾眉，惊魄酷怕寒砧捣。纵未休粮仙骨轻，丹田亦合生梨枣。归来清狂尚未减，怀抱向人辄倾倒。不作孟公投辖饮，乃欲悲吟效郊岛。明年东风破柳条，万里晴江波浩浩。此时扁舟挽不留，依旧儒官守枯槁。只今有酒不浪饮，迎腊寒梅为谁好。相将风雪不饶人，拂面飞花故相恼。期君三日不如盟，定作回波嘲栲栳。"}