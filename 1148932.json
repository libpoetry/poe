{"id":"1148932","title":"宿丹崖翁宅","dynasty":"唐","author":"元结","text":"扁舟欲到泷口湍，春水湍泷上水难。投竿来泊丹崖下，得与崖翁尽一欢。丹崖之亭当石颠，破竹半山引寒泉。泉流掩映在木杪，有若白鸟飞林间。往往随风作雾雨，湿人巾履满庭前。丹崖翁，爱丹崖，弃官几年崖下家。儿孙棹船抱酒瓮，醉里长歌挥钓车。吾将求退与翁游，学翁歌醉在鱼舟。官吏随人往未得，却望丹崖惭复羞。"}