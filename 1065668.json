{"id":"1065668","title":"过南华","dynasty":"宋","author":"孙渐","text":"挟策自羽龄，周览南华书。茫然访道志，欲驾将焉如。朅来南华道，始识其故墟。尘迹寄委蜕，万事同蘧庐。想其为吏时，傲世乐有馀。天地等毫末，轩冕同锱铢。三公礼荜户，万乘尊褐夫。去古邈已远，浇风日沦胥。得丧嚇腐鼠，怒悦纷众狙。材否笑鹜雁，断续伤鹤凫。钓台已湮没，漆城称荒芜。恨不见斯人，逍遥与之俱。还淳以反朴，抚俗归黄虞。神交付恍惚，日暮犹踌躇。"}