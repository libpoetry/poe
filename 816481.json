{"id":"816481","title":"满江红•和悔庵生日自题小影韵","dynasty":"清","author":"彭孙遹","text":"解组归来，便黄绮、欣然相许。休重问、屈生詹尹，贾生季主。酒后擘笺霏艳雪，花间量屐粘香雨。待縠巾、葛帔老溪山，招寻处。绛灌在，堪谁与。羲皇远，还空伫。向歌楼乞食，讲筵高踞。右北平中埋羽箭，吴东门下沉箫鼓。但短衣、匹马尽馀年，无他语。谁传先生，须记取、门前五柳。问何人、素心晨夕，村童邻叟。世上沧桑才转瞬，梦中金紫难回首。看当时、花月满姑胥，今存否。也不羡，柔荑手。也不慕，樱桃口。只萧然偕隐，鸿妻莱妇。松节且挥高士麈，竹林试醉贤人酒。任黄金、斗印绾通侯，功人狗。"}