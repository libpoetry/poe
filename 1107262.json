{"id":"1107262","title":"夔州试院呈诸公","dynasty":"宋","author":"冉居常","text":"他年虫篆老书生，谬向文闱预领衡。敢道灵鳌嗟赑屃，祗愁洼马赋峥嵘。旧传锦样心虽愧，新拣沙金眼自明。收拾美庄逃谤去，升沈脚迹任诸英。粉袍切勿笑冬烘，且踏烧残鼠尾踪。总是炎蒸同造榜，不妨衣钵继登庸。云移白帝鹏霄近，月入清秋桂子浓。愿得词锋倚天剑，借君雷雨化蛟龙。"}