{"id":"95751","title":"张信州祷晴辄应以诗贺之","dynasty":"宋代","author":"赵蕃","text":"舍东舍西缲车鸣，陂南陂北秧垅平。共期今年好春事，自兹无苦惟须晴。如何忽作十日雨，农夫辍耕病红女。尔曹惴惴何足云，忍使忧形使君虑。人言水旱有常数，丰凶不假祈禳助。那知使君为民尔，一念未萌神固许。朝来风色端何祥，溪流复故山屏张。欣然此屋尽和气，使君之赐真无央。"}