{"id":"695663","title":"罗浮杂咏四首 蓬莱阁","dynasty":"明","author":"欧大任","text":"夜静传真诀，飞仙暂此留。飙轮过碧水，羽盖入丹丘。鹤语千峰月，松吟万壑秋。沧桑今可待，双舄几时游。衣褐南来客，罗浮路不迷。初行秦甸外，肯止邺城西。餐石何须煮，编茅尚可栖。千秋蝉蜕地，谢豹为谁啼。鸡犬云中去，遗墟在观原。岭猿啼蕙帐，山叶积柴门。夜月穿萝到，春林入涧喧。樵苏无可问，知是野人园。仙客携长剑，星文乍有无。步光开石窌，飞景骇山都。龙化何时出，虹流片影孤。越金曾敛锷，持此问风胡。"}