{"id":"417601","title":"摸鱼儿 偶阅清词，信笔次陈浓韵","dynasty":"近现代","author":"单人耘","text":"住城阴、幽窗小院，一庵舒啸俄顷。黄花谢后秋无赖，撚对霜髭明镜。巢初定。买千卷新书，好共华灯影。长街烟暝。算三十年来，痴吟惋叹，历尽市情冷。脱胎处，应是桑槐野径。漾川月寤云省。平生纵有长缨志，却惹绨袍投赠。猿鹤性。只守屋栖林，探得琼瑶境。归寻画兴。向点将台前，曹营关下，一系蓼花艇。"}