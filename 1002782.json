{"id":"1002782","title":"追租","dynasty":"宋","author":"曾巩","text":"耕耨筋力苦，收刈田野乐。乡邻约来往，樽酒追酬酢。生涯给俯仰，公敛忘厚薄。胡为此岁暮，老少颜色恶？国用有缓急，时议废量度。内外奔气势，上下穷割剥。今岁九夏旱，赤日万里灼。陂湖蹙埃壒，禾黍死硗确。众期必见省，理在非可略。谓须倒廪赈，讵止追租阁。吾人已迫切，此望亦迂邈。奈何呻吟诉，卒受鞭捶却。宁论救憔悴，反与争合龠。问胡应驱迫，久已罹匮涸。计须卖强壮，势不存尪弱。去岁已如此，愁呼遍郊郭。饥羸乞分寸，斯须死笞缚。法令尚修明，此理可惊愕。公卿饱天禄，耳目知民瘼。忍令疮痍内，每肆诛求虐。但忧值空虚，宁无挺犁钁。暴吏理宜除，浮费义可削。吾卧避嚣喧，兹言偶斟酌。试起望遗村，霾风振墟落。"}