{"id":"158581","title":"送张龙图赴益州","dynasty":"宋代","author":"强至","text":"天子首除全蜀尹，近班亲问治才长。辅臣皆曰明公可，出守当令远俗康。拥节两川曾不扰，剖符千里定为良。图书溢目延丹禁，印绶垂腰制一方。紫诰忽来双雨露，锦城重去五星霜。望尘骑走儿童竹，夹道壶倾父老浆。坐啸楼台万山碧，行春车马百花香。西南每往临藩屏，前后多归入庙堂。那比小侯论岁月，即陪元宰燮阴阳。无劳青史夸京兆，今代成都有赵张。"}