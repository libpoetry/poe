{"id":"849856","title":"读林去华居厚主簿省题","dynasty":"宋","author":"王迈","text":"病夫夜不眠，五鼓始交睫。懒起比吴蚕，清梦飞庄蝶。恭承高轩过，不及倒屣接。惠我百篇诗，珠玑何炜烨。五言比长城，一望皆危堞。壮如广陵散，悲似阳关叠。音韵最清圆，格律尤妥帖。登坛裨将降，咒水小巫怯。永嘉富人物，往躅足追蹑。经术止斋陈，文章水心叶。林君游其门，早负贤关箧。乡校设皋比，户外纷屦屧。科目苦无凭，取舍如渔猎。入网多弱翰，上钩希巨鬣。西廊上奏篇，甲第仅书捷。低头矮屋中，壮气不萎薾。研朱点周易，修此清净业。焚香读楚词，时作真行帖。台府岁举员，求者例有挟。孤士乏梯媒，刚肠羞妇妾。诸公纵怜才，或被权势劫。谁能推挽之，士论得欣惬。"}