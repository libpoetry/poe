{"id":"814934","title":"塞上春感","dynasty":"清","author":"俞耀","text":"城头觱栗响金飙，听说群羌更动摇。冻坼平冈饥牧马，阴沈大漠冷盘雕。花门祸肇天俱惨，草碛营开土半焦。杨柳东风何处是，春来还忆灞陵桥。岁暮高吟《宝剑篇》，短衣盘马忆当年。关中苍莽风云地，陇上飘飖雨雪天。羽箭自传青海外，音书谁寄玉门前。敦煌此去皆烽火，仍是君王旧拓边。"}