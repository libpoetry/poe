{"id":"489638","title":"鸡呜篇","dynasty":"明","author":"袁华","text":"素魄欲坠地，启明初上天。揽衣出门望，鸡鸣高树颠。一声海色动，载啼朱斗旋。三唱车既牵，征途何渺绵。喈喈复胶胶，去骑何联翩。车中者谁子，东吴美少年。读书碧窗夜，起舞淡幽玄。岂效五陵侠，金距斗东阡。行行向何许，言往钟山壖。金马云中耸，苍龙阙角悬。鸡人起呼旦，待漏禁门前。矫首思君子，长哦风雨篇。"}