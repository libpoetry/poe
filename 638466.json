{"id":"638466","title":"龙湫","dynasty":"明","author":"林光","text":"侵晓凌巅崖，长风扫阴晦。龙湫仅盈尺，脉透千丈内。潜流出峎崿，淑气罩烟霭。源深却露浅，极小能藏大。层峦势初止，断石巧相对。洞门掩龙宫，石罅浮漦濑。翻凝海势雄，喷漱山骨碎。砱砻不可遏，气透青嶂外。泡沫隐天灵，禋祀来旌旆。深源杳难穷，远窦接馀籁。灵踪今几时，幽赏发我辈。洞然虚谷中，一叩了无碍。苏枯济旱功，且看风云会。"}