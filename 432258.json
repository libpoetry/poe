{"id":"432258","title":"癸酉秋冬之间作","dynasty":"近现代","author":"李洸","text":"蚤岁文章思补过，中更忧患见交情。药栏花里秋方暝，一夜攒眉百感生。岂便山居成大隐，况于人海得长贫。披衣渐起相思感，不觉移家两度春。剥啄无声礼数疏，渐移日影过庭除。物情于我閒相称，汲水浇花爱我庐。咏怀曾读步兵诗，乞食难忘五柳辞。纵有倾河注海泪，仓皇南渡恐非时。杯酒凉阶独夜酿，等閒花草绕幽居。何当呼月白云顶，忘却秋萤照读书。寒泉秋荐东篱菊，夜雨春分顾渚茶。一事未能忘结习，月明移榻就梅花。独立茅庐一岸巾，青山门对树为邻。怀人天末倚长啸，自斸兰荃寄所亲。"}