{"id":"1046429","title":"碧落洞","dynasty":"宋","author":"程之才","text":"名因物之累，物尝不厌名。标之曰到难，日有车马声。苍崖匪才凿，洞室百步宏。潜龙想鳞鬣，石乳悬旒缨。溪流湛其中，吞吐日月精。其源咫尺耳，盥濯未尝经。我来先振衣，色变水石清。倚杖聊四顾，高低古今铭。颇恨辙迹多，不益云萝情。西南有复岭，烟霞昼晦冥。呼僧指问之，山外或小平。茅茨构石壁，兔鹿浑微生。沈吟幽栖地，雅兴宿志并。何时一椽屋，散发入岩坰。脱略五千言，坐忘六尺形。看云会所适，以此休馀龄。"}