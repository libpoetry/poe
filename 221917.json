{"id":"221917","title":"赠故人·元戎坐帷幄","dynasty":"宋代","author":"冯时行","text":"元戎坐帷幄，花幕清昼闲。井络天一涯，可以加饭餐。复出群公诗，字字冰雪寒。穷探到冥窈，老语角险艰。一读重惊叹，再读醒昏顽。嗟我平生心，文阵亡左旃。遽拭涓滴眼，窥此瀛海寰。并驱吾岂敢，愧负百且千。尚能督租赋，用博酤酒钱。日日与君醉，高歌易长叹。"}