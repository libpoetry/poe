{"id":"748742","title":"游昆山吊徐健庵尚书传是楼故址晚与数客饮山下酒家","dynasty":"清","author":"陈克家","text":"前山陂陁后山孤，清秋一客穷嬉娱。山前落日看平芜，东海书楼片瓦无。当时兄弟遭明圣，宾客独夸司寇盛。东南遗逸记鸿文，辇毂人才归藻镜。相国立朝持谠言，本朝补谥当谁先。洞庭归来纵遗议，平生风雅犹高骞。编插斯楼万丈光，那知倏忽竟销亡。并无旧话桐阴续，空有遗篇锦箧藏。君不见横云山庄开史局，两行羽伎森红烛。百年文物数江南，岂意故家尽零落。看山莫负草堂新，山月亭亭射酒樽。世上坚牢定何物，古来兴废不须论。"}