{"id":"706127","title":"山居杂体建除","dynasty":"明末清初","author":"王夫之","text":"建宇依回岫，锄畦沿涧流。除云无过客，留鸟伴孤游。满径萦霜带，遥天佩月钩。平泉空木石，元晏自春秋。定里窥僧际，醺馀缓宿愁。执交顽石古，送远野鸥浮。破雪寻新蕈，迎晴验午鸠。危烟征杳汉，细草藉香柔。成绩缘蜂课，纷争笑蚁䗋。牧书袪粉蠹，篆壁写蜗牛。开圃蛛丝密，支床龟息幽。闭关思物理，杜德拟天休。"}