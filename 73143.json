{"id":"73143","title":"石州慢·红雨西园","dynasty":"元代","author":"张野","text":"红雨西园，香雪东风，还又春暮。当时双浆悠悠，送客绿波南浦。阳关＊，至今隐隐余音，眼前浑是分携处。此恨有谁知，倚阑干无语。凝伫。天涯几许。离情化作，暮云千缕。过尽征鸿，依旧归期无据。京尘染袂，故人应念飘零，岂知翻被功名误。无处着羁愁，满春城烟雨。"}