{"id":"915028","title":"七月二十三日南极老人星歌上叔父十三致政一杯千岁之寿","dynasty":"宋","author":"杨万里","text":"淡溪居士登九龄，朱颜青鬓如后生。横拖仙人绿玉杖，倒诵上帝黄庭经。璇霄仙籍书姓名，丹霞染诰金花绫。近来更觉双眼明，夜抄蝇头窗下灯。登山临水两脚轻，御风骑气不用行。何人有笔笔无尘，鹅溪一幅为写真。乌纱白苧坐鼓琴，上有千岁长松青。令威旁舞玄夫听，个是活底南极老人星。"}