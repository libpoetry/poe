{"id":"692615","title":"栖贤石鉴禅师过访却赠","dynasty":"明","author":"杨晋","text":"雨过山城翠到天，开帘惊见钵生莲。未从鹿苑誇新雨，且喜鳣堂枉旧贤。秋水绕门清共照，寒香满地澹同妍。纷纷馀自成疣赘，须信人间有大年。廿年风急鹡鸰原，避世何如出世尊。火宅自怜衣毳恋，冰天谁愧咽毡存。夜凉月上泉初熟，花发风和露亦温。早晚舂粮寻五岳，肯容一榻话朝昏。"}