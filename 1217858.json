{"id":"1217858","title":"谢杨震卿山长惠李息斋枯木竹石图","dynasty":"元","author":"陈镒","text":"我家栝苍西山西，重冈复岭藏回溪。茑萝篁竹最深密，半生此地成幽栖。尔来汨汨随寒暑，走遍东吴与南楚。长嫌客舍似鸡栖，梦寐山林有遗墅。李侯标格清逼人，胸中丘壑绝无尘。戏将醉笔一挥洒，怪石古木连苍筠。先生好事缇藏久，不意今朝落吾手。却如置我故山间，谡谡清风起林薮。客中愁绝夜不眠，万里秋思随人先。便须携此归挂草堂，时时开酌赏以瑶华篇。"}