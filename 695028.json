{"id":"695028","title":"金竺长官司罗永庵题壁","dynasty":"明","author":"建文惠宗让皇帝","text":"风尘一夕忽南侵，天命潜移四海心。凤返丹山红日远，龙归沧海碧云深。紫微有象星还拱，玉漏无声水自沉。遥想禁城今夜月，六宫犹望翠华临。阅罢《楞严》磬懒敲，笑看黄屋寄昙标。南来瘴岭千层迥，北望天门万里遥。款段久忘飞凤辇，袈娑新换衮龙袍。百官此日知何处，惟有群乌早晚朝。"}