{"id":"741669","title":"罗两峰画鬼趣图","dynasty":"清","author":"王嵩高","text":"罗生画手今所无，游戏乃作鬼董狐。希求虚怯堕彼趣，修罗岂与人群殊。以清净眼烛幽昧，出神通力追形模。你弥游观怛犁御，五百城渚环睢盱。华鬘象马有威德，蓬裸或被诸天驱。佛云饿鬼三十六，针毛炬口焦皮肤。亿耳索水那得饮，造十恶业生三途。兴酣泼墨写精怪，青林月黑烟模糊。髑髅人立相向语，阴风飒飒鸺鹠呼。魌头硕腹厥状丑，伶仃瘦骨撑朽株。奇鬼搏人面蓝色，勒那绣利招其徒。谁持敝盖插蕉扇，强者颐指弱者趋。爱河沈溺不知厌，韶颜一瞬鸠槃荼。无常旁瞰吁可畏，譬若灌顶凉醍醐。罗生写此非玩世，愿离五欲求真吾。贪嗔痴爱皆妄想，神识昏惰空顽躯。刘龙营财笑抚掌，送人作郡遭揶揄。得钱肯许定伯卖，醉归勿倩黎邱扶。坡公好说姑忘听，阮瞻持论无乃迂。然犀照水太相逼，铸鼎象物畴能逋。道子曾摹地狱相，龚开亦有搜山图。荒唐吊诡擅能事，要从恐怖生怡娱。请君盥手绘大士，慈云香海青莲趺。竹林昼静散花雨，杨枝甘露沾冥途。一切有情尽回向，群生各得衣中珠。夔魖罔两久潜匿，烟云变灭归须臾。青天白日大欢喜，辟邪安用悬桃符。"}