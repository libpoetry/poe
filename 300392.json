{"id":"300392","title":"黑鬲歌伤其伏枥也","dynasty":"现代","author":"单人耘","text":"淄博薄陶有古意，踊儿赠我此黑鬲。其足为三不似鼎，其首仰昂若忧戚。其腹鼓鼓其背圆，其喙向天眼的皪。非是庚父酌殷觞，非是戊巳载周绩。乃是斋东古辕驹，嘶风啸雨待霹雳。系缨于腰孰为鞯，编鬃成柄淩车轹。似闻金戈叱咤声，又聆九天神叹息。所忧放置南山隅，刀戟入库心沉溺。莽莽大地蒸藜藿，荒荒长空鸣飞镝。晏安酖毒古有训，杞忧无济今所惕。我昔少时年十三，咏彼战马惊勍敌。我今华发六十七，歌此鬲驹破岑寂。岑寂中有苍生忧，忧我华夏轻夷狄。鬲乎鬲乎尔莫嗟，自古英雄常伏枥。"}