{"id":"367453","title":"八归·题周铁崖孝廉士綗藕湖泛月图","dynasty":"清代","author":"黄燮清","text":"池塘过雨，林阴催晚，流水数里绉玉。扁舟一叶秋俱远，摇曳柳枝疏影，竹枝新曲。冰镜无尘留客住，待野鹭闲鸥同宿。看极浦、几点渔灯，伴夜静人独。曾记垂虹泛棹，红儿低唱，细和参差横竹。紫云前度，碧云今夕，旧梦游仙重续。望天高露迥，树杪烟鬟洞庭绿。清凉界、醉醒都好，戏采荷珠，归来衣袖馥。"}