{"id":"1074807","title":"游定林","dynasty":"宋","author":"周紫芝","text":"青山绕招提，危磴迎屐齿。泉声去悠悠，秀色来亹亹。定林得幽处，胜践发新喜。当年手种树，来禽杂青李。横斜照壁诗，平淡如止水。尚想扶风帐，横经多士子。奈此后学徒，发冢用诗礼。朝回丹青像，暮撤配食簋。空馀古祠荒，老木寒藤委。遗像犹便便，念往悲复起。举似与山僧，山僧岂知此。日暮归去来，林深足荆杞。"}