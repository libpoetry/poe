{"id":"662854","title":"与彭西岩话旧","dynasty":"明","author":"刘麟","text":"清溪道士何所之，有客担簦溪水湄。吾亦东堂坦吾腹，仰淑谏议酬吾私。此时门墙二三子，循循雅饬仍偲偲。大夫持铎梁州去，踰河蹈海纷多岐。彭君索居寡俦侣，穿杨屡蹶心凄其。天王赫怒事征讨，助边小试勋名奇。成均卒业历年所，一官远授鄱之涯。铜章墨绶赞名郡，莲幕风清行采诗。高堂日暮泣相送，但道儿归不可迟。春去秋来衣未改，一笑登堂乡井疑。太守欲留留不住，百姓攀车车已驰。俸钱可数恰五日，宦囊惟有商山芝。我亦鄱产贺未得，相见惟言禄可辞。东堂旧游星欲曙，秋高见菊聊追随。嗟吁彭君不可羁，天留一脉尊其师。"}