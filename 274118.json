{"id":"274118","title":"击梧桐·沈碧桐阴","dynasty":"现代","author":"汪东","text":"沈碧桐阴，穿廊覆坐，每忆佳人凭几。扣著朱弦，自撚春葱，数曲宫商相继。惊飞翠雀翩翻，更听潇洒松风时起。为恐高山，未遇知音，又把新声重理。渐入秋来，繁枝如剪，可惜风摇霜委。漫太息、龙门瘦干，谙尽孤生滋味。偶拾阶前片叶，题将幽恨倩谁寄。最苦是、嵇琴罢奏，柔丝还紧系。"}