{"id":"844081","title":"人日","dynasty":"清末民国初","author":"陈肇兴","text":"隔年还避贼，此日又逢人。破屋荆榛地，儒冠老病身。梅花千岭雪，刺竹一篱春。不敢登高望，烽烟处处匀。寂寞空山里，悠悠又一春。我身唯对我，人日不逢人。破阵思英主，平蛮望大臣；肤功期早建，一战灭黄巾。蓝尾三杯酒，斋头七种羹；天疑行夏令，人喜值春耕。谷种经旬活，秧针隔夜荣。即今卜鸡子，已是欲休兵。"}