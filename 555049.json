{"id":"555049","title":"送张先生进实录回任河间得尊字","dynasty":"明","author":"黄仲昭","text":"先生问学推渊源，才名早已高闽藩。振铎荣沾雨露恩，春风桃李花盈门。王畿史牒推讨论，书成亲捧朝天阍。盍簪几度经黄昏，笑谈满坐春阳温。朔风吹雪飘塞垣，顽云一色连川原。匆匆复驾南归辕，霜芜寒柳堪销魂。行潦难留瀚海鹍，云霄万里终高骞。此时重扫京华轩，浩歌共醉黄金尊。"}