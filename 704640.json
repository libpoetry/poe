{"id":"704640","title":"寒榻病馀笑目前景物都无可咏因戏作天上宫词十首","dynasty":"明","author":"黎遂球","text":"蓬山仙女学骑龙，笑并秦娥度海东。约看回翁新弟子，袖间笼着小桃红。兔宫閒敞洞门深，捣药房栊尽蘸金。宫女等閒花底坐，桂枝偷得与人簪。花开明月不容行，昨日弹章到立清。廉得天台近时事，监真添设许多名。钧天随演羽衣班，押领盘旋教未閒。只为李郎偷学去，又调新曲别人间。殿前新发谪仙行，赐与生花管一茎。更有石田青玉片，着教无事自供耕。子晋飞琼两队分，宴酣新曲奏犹纷。仙家乐府都翻尽，阿母前头唱白云。"}