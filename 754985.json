{"id":"754985","title":"纪梦","dynasty":"清","author":"李?媖","text":"澹泊夙所安，《齐物》得宗旨。既长习勤劳，昼作夜乃止。颓然适天放，杳不知所以。叩门谁氏园，灵镜殊栗里。野舍牵薜萝，林木森可喜。云开淡淡山，日漾溶溶水。褰裳涉涧滨，延芳采兰芷。响泉横绝巘，斑斑土花紫。挥手一再行，天籁萦吾指。《广陵》不世传，叔夜信非美。弃置勿重弹，恐使音盈耳。次律悟前生，那须閒故纸。人生亦有涯，世事何穷已。早知蝶是周，不待蘧然矣。"}