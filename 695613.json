{"id":"695613","title":"送朱二守二公子二首 赠长公","dynasty":"明","author":"林熙春","text":"平分风月憩黄堂，更羡循良有义方。玉树阶前推杞梓，金茎岭外翕琪□。文词未信分双白，长短宁须说二王。何幸山川增气色，衙斋千载颂鸾凰。天南佳气绕甘棠，双凤飞翔集凤冈。大戴繇来推小戴，季方原不负元方。青雏此日誇金马，白璧它年耀玉堂。曾目天孙云似锦，定知二妙佐虞唐。"}