{"id":"547084","title":"瑞谷谣为郡伯刘公赋","dynasty":"明","author":"于慎行","text":"我服汶阳陇，穫彼麻与菽。道逢拾穗人，轩眉行鼓腹。问言何所钦，吾邦有仁牧。濊泽若雨旸，庶徵协寒燠。芃芃万宝登，穰穰三秋熟。旧闻嘉禾名，今见嘉禾蔟。一茎二三岐，多者至五六。异亩荐周塍，合颖标唐箓。惠露洒琼皋，条风披广麓。上充德政符，下锡氓庶福。不谓憔悴馀，欢声洽比屋。我闻三叹言，地宝一何渥。有渊不产珠，有田不产玉。固知圣后心，所贵惟民谷。愿以鲁史书，仰佐豳风祝。昊贶感皇仁，流膏丰海隩。"}