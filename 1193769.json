{"id":"1193769","title":"和李秀才边庭四时怨","dynasty":"唐","author":"卢汝弼","text":"春风昨夜到榆关，故国烟花想已残。少妇不知归不得，朝朝应上望夫山。卢龙塞外草初肥，雁乳平芜晓不飞。乡国近来音信断，至今犹自著寒衣。八月霜飞柳半黄，蓬根吹断雁南翔。陇头流水关山月，泣上龙堆望故乡。朔风吹雪透刀瘢，饮马长城窟更寒。半夜火来知有敌，一时齐保贺兰山。"}