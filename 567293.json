{"id":"567293","title":"短褐篇送沈子叔成出塞","dynasty":"明","author":"徐渭","text":"短褐不掩轩，伏剑赴远道。一夕度重关，春郊哭芳草。芳草碧色黄河波，王孙不归愁奈何。当时洒血向何地，岁月今巳三年多。万帐丛中拾遗骼，胡人悲号汉人擗。羁魂何用束榆皮，男子从来收马革。忆昔何人正当路，若翁上书凡两度。请缨直欲系单于，借剑亲将斩师傅。圣主如天万类容，夺官谪向边城去。曹操沽名不杀贤，终付祢衡与黄祖。黄祖曾操江夏符，蓟门今亦近穹庐。逐臣犹自心孤愤，结客边庭欲破胡。胡骑南来尘拍天，汉兵汉马踏成烟。汉吏愁将伏汉法，汉首函将虏级传。将函汉虏浑閒事，伤心忽堕孤臣泪。飞书直是骂辕门，散金况复埋殇士。埋殇士，骂辕门，君不杀人人杀君。青天飒然白日昏，浮云作雨有时晴。只今万方仰圣明，子出北塞予南征。为倾斗酒都门外，箧里龙泉几度鸣。"}