{"id":"734803","title":"登五老峰自一峰二峰至中峰最高处","dynasty":"清","author":"叶燮","text":"长江万里岷蜀来，彭蠡派汇天南回。巨川交叉束宇宙，庐山握纽真雄哉。左揽江流蜿蜒如鞶带，右衔湖影滟潋如螺杯。揽带衔杯昂钜首，俯视古今王侯将相，无异蜉蝣与尘埃。昔年我登日观峰，秦皇汉武如梦中。往者又登天子鄣，轩辕炼丹无乃妄。又曾一登太室颠，北邙漠漠迷林泉。无如此老蟠踞襟带互天下，我今直上睥睨目欲无全天。初登一峰峰犹迩，十步九折举堪趾。二峰初登峰削成，老猿却步狙公惊。中峰才上见全楚，九点齐烟何处所。谢朓惊人不足夸，灵均欲问将无语。君不见千牙万戟蹲舞跪立群少年，拥卫老人支颐兀坐历瞬黄农虞夏忽没焉。入海空闻不死药，山头一息长绵绵。云衣千族绚异彩，流泉百道华池在。乌兔长供无尽镫，举头把臂苍苍宰。庐山面目是耶非，百转千回非所思。纵饶笔底庐山句，不是当前面目诗。"}