{"id":"163748","title":"涪州荔子园行和友人韵","dynasty":"宋代","author":"程公许","text":"愁云暖日愁无边，荔枝园下客舣船。呜呼宴安毒於鸩，燎原戒之爝火燃。杨家妖女去复入，开元治乱翻覆间。绿云一楼天上去，食自不旨寝不安。长生昵语月皎皎，沉香醉梦春酣酣。羯鼓数垢花破萼，霓裳一曲天开颜。薰风殿开苦嫌执，骊山聊辔来游盘。汗绡红透心渴烦，荔枝不来惨不欢。飞尘一骑关山晓，奔腾那知血溅道。一朝羽檄渔阳来，决策西狩殊匆草。百年宗社弃若遗，何计奈渠春风貌。雨铎琅珰惊昨梦，云栈崎岖回马首。凄凉故驿疾扬鞭，岁月转眼弩落弦。张后李父自一时，西内荒阶满苔钱。金鉴难忘曲江相，浯颂长怜聱叟元。涪陵荔枝不须辨故物，紫金鲈骨何幸还陵园。"}