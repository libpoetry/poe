{"id":"469554","title":"戏赠李之文","dynasty":"明","author":"杨承鲲","text":"东城有李生，北城有李生。东城太长北太短，两人好古俱天成。东城磊落发半白，北城好酒兼好色。按歌往往低彩云，对酒时时欹白帻。青楼冥冥高入天，下临大道横紫烟。楼前尽是会稽竹，扫日含风若寒玉。盛夏五月天毒淫，云疏雪壁常阴阴。江中涛声日在耳，白莲紫榴开复深。此时君正眠石床，层冰峨峨倾酒浆。脱巾大叫发至地，纵有狗窦谁敢望。生也有舅列宿郎，好道今已归昙阳。口吟大洞已万过，犹在桃花县中坐。昔时意气何壮哉，唾骂韩柳如驽才。忽思枯槁望八极，拂衣欲上中天台。人生百年会有死，白日虞渊等闲事。绿箸自是天生成，世上行人若流水。不如乃甥情太真，白眼不愿为仙人。遥望蓬莱那能去，但饮美酒骄青春。"}