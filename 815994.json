{"id":"815994","title":"西江月 题玄真子浮家泛宅图韵","dynasty":"清","author":"曹尔堪","text":"有客渔焉终老，惟君赐者家。钓竿茶龟隔船纱，携去随潮上下。水口红桃流散，山前白鹭飞斜。风波恶处舞神鸦，笑卷青蓑归罢。一枕微侵云鬓，三更方卸鞋弓。解衣瞥见舞裙红，何事挑灯相送。会逐晓云俱散，魂随春絮常通。鸳鸯睡醒画楼空，枉做人间痴梦。白日难教东下，清淮肯使西流。春风吹罢又惊秋，早叹朱颜非旧。乌巷家家王谢，黄初字字徐刘。荒榛鬼火北邙头，谁是诸公之后。丝管竞调玉树，氍毹暗坠金钿。酒酣狎客劈红笺，受用佳人捧砚。尽道无愁天子，还疑有劫神仙。景阳钟罢最堪怜，井上胭脂零乱。别殿珠帘夜月，长堤御柳春风。繁华三十六离宫，钿合同心谁送。龙舸方游汴水，狼烟旋报京东。锦衾才与梦儿同，转眼迷楼是梦。橐笔久陪南苑，含香近侍西清。春风淡沲梦江城，贺监湖光似镜。白发衰年易过，黄金大药难成。病坊早已属先生，谁道文园渴更。"}