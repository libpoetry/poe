{"id":"70684","title":"沁园春·太一先天","dynasty":"元代","author":"侯善渊","text":"太一先天，昊境虚皇，无上至尊。镇玉霄宫殿，群仙聚会，香云罗列，光射殷红。玉兽金麟，白鹤引驾，宝盖琼花散满空。仙娥奏，放真妃窈窕，歌舞仪容。仙音妙唱无穷。尽朝现三清御座中。听洞虚灵宝，升玄至道，开明三要，显现灵能。倦坐披章，回鸾驾凤，五老扶真入绛宫。群仙退，向蓬莱阆苑。合抱纯风。"}