{"id":"1114448","title":"会稽偶作二首","dynasty":"宋","author":"李洪","text":"去年行遍浙东山，越绝重来岂偶然。秦望云深萦客恨，镜湖月白结诗缘。鹧鸪处处啼篁竹，舴艋家家泛钓船。行役自应多感慨，故山如许好风烟。西陵渡口望吴山，独策羸骖兴惘然。竹树幽深皆可老，江山信美祇随缘。知章得请千秋观，太白狂歌一酒船。更拟迟留探禹穴，梅梁风雨暗云烟。"}