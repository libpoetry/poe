{"id":"1253012","title":"游仙九首","dynasty":"元末明初","author":"刘基","text":"日月如过翼，瞬息春巳秋。何不学神仙，缥缈凌虚游。雷霆以为舆，虹蜺以为辀。清晨登阆风，薄暮宿不周。长啸层城巅，濯足翠水流。俯视八极内，扰扰飞蜉蝣。今日何不乐，振策登高山。深林仰无见，藤蔓阴以繁。鼪鼯绕树啼，黄鹄空飞翻。揽辔向西北，思欲赴昆崙。琼楼十二重，豹虎夹陛阍。青鸟去何之，谁向王母言。徘徊岁华晚，感激生愁怨。岐阳隐孤凤，寰海腾蛟蛇。不食松柏实，而采日及花。翩翩柱下史，望望之流沙。麻姑何为者，乃降蔡经家。神龙集洿泽，取笑于鱼虾。娟娟姮娥女，灼灼芙蓉姿。一入月宫去，千秋闭蛾眉。凉风清玉除，碧云生桂枝。凤歌不可听，长夜有馀悲。晨登女床山，西北望昆崙。楼台似霄汉，金碧气魂魂。素女三千人，灼若扶桑暾。鸾笙引凤舞，云旆随霓幡。老童发清歌，昌容戏紫鹓。神荼献丹桃，洪崖开玉尊。蜚廉漫崔嵬，建章空千门。大道久巳晦，谁能识仙真。如何卖药翁，怪语惊市人。日月空明照，朝菌非大椿。巳矣复何道，去去生愁辛。费生市井儿，未尝识神仙。偶然壶中去，谓是别有天。幻化且不解，真诀安能传。那将食色身，妄弄刑赏权。果然失符后，众鬼不见怜。天高河汉清，露白秋宵永。朝华炫红芳，蟪蛄吊驰景。繁思靡志帅，内疚积心梗。涉江无方舟，汲井悲短绠。岁莫霜雪寒，泣涕沾项领。秦皇煽虐燄，烈烈燔九州。平原旷如赭，鸿鹄安所投。所以避世士，慨想乘桴浮。楼船载侲子，去作汗漫游。何必蓬莱山，远人即瀛洲。虎视徒逐逐，竟死于沙丘。"}