{"id":"114180","title":"再次孔四韵寄怀元翁兄弟并致问毅甫","dynasty":"宋代","author":"黄庭坚","text":"书帙蠹鱼乾，炉香眠鸭困。佳人来无期，诗句且排闷。遥知乌衣游，棋局具肴酝。争道嘲不恭，鏖兵劳得俊。颇寻文献盟，不落市井吝。四月明朱夏，南风解人愠。风前怀二陆，家法窥抗逊。身有三尺桐，爨下得余烬。端可张洞庭，寥阔世未信。为我谢孔君，举酒取快尽。世故安足存，青天飞鸟印。"}