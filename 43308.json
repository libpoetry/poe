{"id":"43308","title":"打冰词","dynasty":"清代","author":"吴伟业","text":"北河风高水生骨，玉垒银桥堆几尺。新戍云中千骑马，横津直渡无行迹。下流湍悍川途开，吹笳官舫从南来。帆樯山齐排浪进，牵船百丈声如雷。雪深没髁衣露肘，背挽头低风塞口。相逢羡杀顺流船，急问来时河冻否。溜过湖宽放闸平，长年稳望一帆轻。夜深侧听流澌响，琐碎玲珑渐结成。篙滑难施橹枝折，舟人霜满髭须白。发鼓催船唤打冰，冲寒十指西风裂。吁嗟河伯何硁硁，白棓如雨终无声。鱼龙潜逃科斗匿，殊耐鞭杖非穷民。官舱裘酒自高卧，只话篙师叉手坐。早办人夫候治装，明日推车冰上过。"}