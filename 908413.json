{"id":"908413","title":"送乐季和","dynasty":"宋","author":"李流谦","text":"袖有礼神璧，横夭射螮蝀。携持易羊皮，贤士衔隐痛。短檠风雪窗，鼎钟入宵梦。出门雀适羿，挽弓不再中。九折生庭除，攲轮失严鞚。事固不可知，浅者发嘲鬨。磨以百艰虞，吾觉此意宠。蝇棘芟根株，织文彻机综。如簧祇嚣烦，战胜属阴拱。诘朝乌帽斜，瘦马霜鬣耸。行世心愈老，转物身自重。解鞍浇客垢，先拨床头瓮。君归我送之，我归欲谁送。"}