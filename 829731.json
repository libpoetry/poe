{"id":"829731","title":"哭恽代英五首选四","dynasty":"清末近现代初","author":"柳亚子","text":"忽报恽生殉，凄然双泪流。人皆有一死，君已重千秋。苦行嗟谁及，雄文自此休。剧怜狐媚子，对汝亦颜羞。海上初相见，稠人千百中。世方怖河汉，我独识鸾龙。安石衣冠敝，臧洪意气雄。同时向女士，咄咄赌词锋。党论纷纭甚，西山莽寇氛。下聊鲁连矢，谕蜀子云文。我未当仁让，君尤劝进殷。伤心桑海后，难觅捉刀人。百粤重逢日，轩然起大波。我谋嗟不用，君意定如何。矢日盟犹在，回天事已讹。苍茫挥手别，生死两蹉跎。"}