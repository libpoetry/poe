{"id":"1234929","title":"吹箫歌赠金精山人陈天佑","dynasty":"元","author":"吴汉仪","text":"金精之山何岧峣，夜深明月凉萧萧。中有可人好丝竹，抱明月兮吹洞箫。箫声呜呜响空碧，潜蛟起舞山魈泣。含宫嚼羽妙入神，月落参横朔风急。曲中却忆秦楼女，秦楼缥缈知何许。鸣凤双飞竟不还，至今遗事传千古。君留吴中犹未发，我亦知君调殊绝。明朝却赋归去来，吹箫还弄金精月。"}