{"id":"513111","title":"夏圭山水为华尚古题","dynasty":"明","author":"沈周","text":"罱鱼罱鱼复罱鱼，聊开聊阖鱼逃逋。江湖满地事数罟，老鱼为计与利殊。此图此野亲捲送，因人而投知不虚。况闻圭笔是名手，其价要论千金沽。于渔忘渔价何有，于人忘物画可无。华君尚古真丈夫，以义为利空锱铢。堂中看画且酌酒，坐对惨淡消金壶。左图右史存鉴戒，此堂不宜无此图。"}