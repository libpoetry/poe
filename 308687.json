{"id":"308687","title":"百字令·深中和余满庭芳词有“归休好”三字，因广其意填此奉赠","dynasty":"现代","author":"陈祖绶","text":"春明回首，剩白云、一角前尘休记。穆父风流今又见，电扫讼庭能几。瘦马装驮，飞鸿印在，知下铜人泪。哀哀将帅，鼓鼙声里儿戏。有日一试栽花，替修治谱，也抵干城寄。栗里柴桑家故近，何以为苍生地。钵急催诗，尊开贳醉，大隐同朝市。相望北斗，烂然六府文字。"}