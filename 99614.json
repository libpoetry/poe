{"id":"99614","title":"初别子由·我少知子由","dynasty":"宋代","author":"苏轼","text":"我少知子由，天资和而清。好学老益坚，表里渐融明。岂独为吾弟，要是贤友生。不见六七年，微言谁与赓。常恐坦率性，放纵不自程。会合亦何事，无言对空枰。使人之意消，不善无由萌。森然有六女，包裹布与荆。无忧赖贤妇，藜藿等大烹。使子得行意，青衫陋公卿。明日无晨炊，倒床作雷鸣。秋眠我东阁，夜听风雨声。悬知不久别，妙理重细评。昨日忽出门，孤舟转西城。归来北堂上，古屋空峥嵘。退食悮相従，入门中自惊。南都信繁会，人事水火争。念当闭阁坐，颓然寄聋盲。妻子亦细事，文章固虚名。会须扫白发，不复用黄精。"}