{"id":"812805","title":"临江仙 赠江夏君","dynasty":"清","author":"吴绮","text":"一自语溪同跨凤，人间多少崎嵚。不关红粉是知音。典衣春贳酒，烧烛夜调琴。记得黔娄当日，却怜司马而今。夜香台上两情深。手持鸾鹊纸，心爱凤凰簪。忆昔茂陵犹覆发，相逢碧玉亭亭。十年飘泊共瑶京。彩云徒入梦，白月太无情。枕膝空留一语，招魂已隔三生。可怜来去未分明。纸衣悲大妇，画扇泣遗婴。"}