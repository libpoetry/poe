{"id":"1040986","title":"赠马恽供奉","dynasty":"宋","author":"刘敞","text":"朝廷功名次，晋国在第一。受遗先皇帝，事与周召匹。丹青烂勋伐，终始最密勿。宗族宜甄庸，百世皆宠秋。公孙非遐胄，何乃尚淹屈。官名虽供奉，冗散真士卒。努力习文华，家贫传清德。翰飞终不高，好事见心骨。人生系逢遇，进退岂定律。古者如尔徒，万户自可必。今者如尔徒，富贵亦未失。主张有真宰，时态莽回聿。咄嗟元功世，颇复困蓬荜。吁彼山野人，奚由自奋出。"}