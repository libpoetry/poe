{"id":"1166450","title":"游洞庭湖湘","dynasty":"唐","author":"张说","text":"缅邈洞庭岫，葱蒙水雾色。宛在太湖中，可望不可即。剖竹守穷渚，开门对奇域。城池自絷笼，缨绶为徽纆。靡日不思往，经时始愿克。飞棹越溟波，维舟恣攀陟。䆗窱入云步，崎岖倚松息。岩坛有鹤过，壁字无人识。滴石香乳溜，垂崖灵草植。玩幽轻雾阻，讨异忘曛逼。寒沙际水平，霜树笼烟直。空宫闻莫睹，地道窥难测。此处学金丹，何人生羽翼。谁传九光要，几拜三仙职。紫气徒想像，清潭长眇默。霓裳若有来，觏我云峰侧。"}