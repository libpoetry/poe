{"id":"738716","title":"题画","dynasty":"清","author":"嵇璜","text":"人间何处无仙源，尘中回首空云烟。武陵胜游那可复，流水已逝花徒然。龙眠才子独超俗，矫如白鹤清如泉。潘江陆海竟倾泻，偶尔逸兴追斜川。出世有心非避世，置身早在家山前。鸭头小艇落君手，桃花锦浪波翻天。飞红如雨点襟袖，风流直与春争妍。清溪百曲见平陆，可有秦人旧种田。莫笑南阳刘子骥，重来已是三千年。向闻安期洒醉墨，烂霞十里烘婵娟。移船不羡天上坐，酌酒竟就花间眠。人生到此自可乐，何必采药求神仙。问津我亦抱夙志，誓将短棹来延缘。但恐君才方负济川望，安能扁舟共泛再续《桃源》篇。"}