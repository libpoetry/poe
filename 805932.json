{"id":"805932","title":"安公子","dynasty":"清","author":"奕绘","text":"昨日君家宴，琅玕新种书窗畔。石画屏风，斜木几、尽平生初见。羡公子、风流儒雅相知晚。更寄来、笺纸光璀粲。霭晴云缥缈，却恼乌丝遮断。揩眼看花片，鱼鳞弱絮秋空满。侧理澄心，难比并、衍波文深浅。盥薇露、轻轻开匣番番展。愧斜行、淡墨添拘管。感投我琼瑶，报以俚词盈板。"}