{"id":"795383","title":"金缕曲","dynasty":"清","author":"许玉晨","text":"昼永何当遣。向晴窗、开炉试茗，提壶洗砚。偏是珍禽檐间语，又唤绣床针线。谁省识、相思人倦。幸有墙东樱桃树，破东风、已觉红深浅。对妆阁，作清伴。凤城多少香轮碾。只闲门、一番新雨，绣苔凝遍。欲倩生花传幽绪，奈被江郎占断，但梦忆、故山清远。遥盼吴淞春波阔，恨锦鳞、不寄回纹转。馀芳泪，枕函泫。"}