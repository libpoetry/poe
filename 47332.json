{"id":"47332","title":"少年行·骏马狐白裘","dynasty":"明代","author":"刘基","text":"骏马狐白裘，玉勒黄金羁。宾从如浮云，顾盼生光辉。朝驱紫陌尘，暮醉青楼姬。但见花月好，宁知霜雪飞。荏苒世途异，凄凉瑶草衰。田园皆易主，亲友尽暌违。学书时既晚，躬稼力已微。岁晏寒风生，倚墙听邻机。逝水不可挽，枯蓬安所依。伫立为尔叹，感我泪沾衣。"}