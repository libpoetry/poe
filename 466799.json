{"id":"466799","title":"有题四首","dynasty":"当代","author":"张月宇","text":"细于霜末琢于冰，褪尽红绡每不胜。三宿纵忘桑下事，十年还记井边绳。鵩飞贾舍何堪说，蚁动殷床未足凭。历历尘寰生复死，依违几度暗销凝。香魂一缕逐游丝，翻惹蜂衙蝶檄驰。堕地忽过怀橘日，行云应到梦兰时。堂惊槌毁缄何语，骨彻砭磨痛已迟。圮废青陵台畔路，空余大木号相思。乍裂长空紫帛声，冰弦弹破旧瑶筝。危炊米自刀尖淅，寓泣珠曾纸上烹。未许梅骸埋故苑，竟教玉魄冷严城。而今寂寞荒冈夜，犹诉当时十万兵。死生交替自因循，剩此荼蘼一脉春。尘海鲸波槎易覆，巉岏鬼斧墨难皴。裎身槛外悲挝鼓，髡发风中错杀人。除却青蝇谁祭吊，冥冥归去记庚寅。"}