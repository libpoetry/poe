{"id":"199195","title":"舍弟南源刈稻","dynasty":"宋代","author":"曾巩","text":"买田南山下，禾黍忽已秋。糟床待此注，岂止衣食谋。穷阴迫霜霰，不可迟揫收。吾党二三子，晨行已寒裘。久苦城中嚣，至山谅优游。况已除险秽，新堂置岩幽。窗轩众峰出，阶墀水淙流。良材未成种，草树亦已稠。寒花开照耀，谷鸟乐啾啁。心与珍境接，佳兴固已遒。而况馈朝夕，甘美日可搜。黄鸡肥落俎，清酤湛盈瓯。时鲜鱠冰鲫，余滋拆丹榴。此味何以侑，文辞颇赓酬。昼务诫遗滞，夜工督舂揄。因观透穑劳，始觉奉养优。此乐讵非幸，人生复何求。送子固自起，往意不可留。"}