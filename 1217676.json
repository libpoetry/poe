{"id":"1217676","title":"岳坟行","dynasty":"元","author":"乃贤","text":"岳王烈烈真丈夫，材兼文武唐汉无。平生许国胆如斗，誓清九庙迎鸾舆。十万精兵多意气，赴难勤王尽忠义。将军阃外图中兴，丞相江南请和议。东京百战方解围，班师诏促事还非。父老吞声仰天哭，儿郎含愤渡河归。感激英雄竟诛害，万里长城真自坏。但将淮水作边关，淮河之北为他界。百年古庙近荒坟，夜深石马战秋云。箫鼓时来谒祠下，遗民犹泣旧将军。君不见灭金孟珙誇骁勇，凯还兵薄秦家陇。六军溷秽积如山，千古行人呼粪冢。"}