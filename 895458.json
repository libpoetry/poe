{"id":"895458","title":"李丞相生朝","dynasty":"宋","author":"张元干","text":"柱史生周室，仙源谱系崇。储星昭昴宿，降岳表神嵩。间气凭家世，宗臣挺祖风。梦求终作楫，猎卜果非熊。感遇云龙会，恩深雨露丰。折冲渊圣日，辉赫靖康功。社稷攲倾际，乾坤震荡中。力扶神器正，坚守帝都雄。割地争三镇，回天定两宫。壮图期敉难，大节耻和戎。去国孤舟远，忧时百雉空。建炎欣翊戴，鸿庆袭光融。相印机衡重，兵权号令通。安危繄礼貌，进退肯雷同。巨屏频循抚，真祠示眷蒙。欢声逢谷旦，善颂达苍穹。弼亮需元老，平章合上公。五行推有本，六甲混无穷。再造邦基固，中兴大运隆。保民跻寿域，千载简宸衷。"}