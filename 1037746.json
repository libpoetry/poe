{"id":"1037746","title":"诏福圣宫烧香","dynasty":"宋","author":"胡宿","text":"徼道西华内，觚棱北斗傍。神灵安肯构，恩泽赐燔香。渤澥通骊窟，昆崙拱画梁。清坛浮早景，碧瓦霁初霜。甲帐严如在，丹檐迥欲翔。隆姿瞻汉后，馀烈畏轩皇。埋剑桥山远，游冠阁道长。白云迷处所，仙掌镇相望。五岳扶封域，三辰纬典章。升歌留宝鼎，刻号在神房。盛德尊原庙，遗仁睦鬼方。圣文名善继，百世溢流光。"}