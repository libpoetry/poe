{"id":"857985","title":"水龙吟 游御河并过压沙寺作","dynasty":"宋","author":"王安中","text":"魏台长乐坊西，画桥倒影烟堤远。东风与染，揉蓝春水，湾环清浅。浴鹭翘莎，戏鱼吹絮，落红漂卷。为游人盛踪，兰舟彩舫，飞轻棹、凌波面。乐事年来乍见。趁旌旗、谷莺娇啭。追随况有，疏帘珠袖，浓香绀幰。萧寺高亭，茂林斜照，且留芳宴。看韶华烂向，尊前放手，作梨花晚。"}