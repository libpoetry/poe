{"id":"808872","title":"招张子佩琚","dynasty":"清","author":"郑珍","text":"世儒谈六经，孔子手删正。安知口所读，皆属康成定。念昔诸大师，鞠躬守残剩。微公集厥成，吾道何由径。众流汇北海，乃洗秦灰净。师法千年来，儒者各涵咏。未闻道学名，自见忠孝竞。程朱应运生，力能剖其孕。格致岂冥悟，祖周实郊郑。俗士不读书，取便谈性命。开卷不识字，何缘见孔孟。颓波及前明，儒号多佛性。季世略稽古，小悟非大醒。绝学兴皇朝，谈经一何盛。顾阎实开宗，醇博亦莫更。后起复宏畅，贾孔妒且敬。近来经韵翁，照古有全镜。帝遣明六书，群头莫敢诤。更得卢王辈，精识邈乎夐。顾惟十数公，烂诵不计乘。其于汉前籍，字字经鞫證。精能固殊尤，细心亦天性。直耸高密堂，上与日月并。我无能为役，自觉此身剩。思傍先人墙，操戈助攻并。诸老启旌门，后至许同盟。逝将及今去，神血几何凝。眷言念我友，短小悍而横。招君执桴来，助我鼓声劲。无为百年内，龌龊守贫病。"}