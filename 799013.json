{"id":"799013","title":"夏初临 酬詹祝南题集之作，和原韵","dynasty":"清","author":"杨玉衔","text":"试锦锋摧，生花毫秃，凭阑把剑空看。一角蜗庐，壶中自觉天宽。况教峰抱沙盘，敞岩扉、凹隐螺鬟。资何娱老，阳春白雪，流水高山。酒徒星散，绮语沤盟，蛮春岁换，瘴海潮还。无聊生遣，洪炉独铸疏顽。青鸟衔笺。俾调和、砌蚓岩猿。洗儒酸。詹尹非遥，伫乞箴言。"}