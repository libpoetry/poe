{"id":"1116700","title":"再和杨公济梅花十绝","dynasty":"宋","author":"苏轼","text":"一枝风物便清和，看尽千林未觉多。结习已空从著袂，不须天女问云何。天教桃李作舆台，故遣寒梅第一开。凭仗幽人收艾蒳，国香和雨入青苔。白发思家万里回，小轩临水为花开。故应剩作诗千首，知是多情得得来。人去残英满酒樽，不堪细雨湿黄昏。夜寒那得穿花蝶，知是风流楚客魂。春入西湖到处花，裙腰芳草抱山斜。盈盈解佩临烟浦，脉脉当垆傍酒家。莫向霜晨怨未开，白头朝夕自相催。斩新一朵含风露，恰似西厢待月来。洗尽铅华见雪肌，要将真色斗生枝。檀心已作龙涎吐，玉颊何劳獭髓医。湖面初惊片片飞，樽前吹折最繁枝。何人会得春风意，怕见梅黄雨细时。长恨漫天柳絮轻，只将飞舞占清明。寒梅似与春相避，未解无私造物情。北客南来岂是家，醉看参月半横斜。他年欲识吴姬面，秉烛三更对此花。"}