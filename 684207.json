{"id":"684207","title":"山庄杂咏","dynasty":"明","author":"王弘诲","text":"幽居屏嚣尘，遁迹寻丘壑。辞家恣远游，明农矢耕凿。芊绵野径纡，散诞田园乐。清霜拂疏茅，凉月罩广幕。禾黍报西成，犁锄戒东作。林醪瓮缶供，古意存真朴。鸿飞志高冥，凤览翔寥廓。即此颐深栖，琴书聊尔托。自学为生理，因谙农圃情。时拟鹿门人，相从耦而耕。树艺与稼穑，小大名有营。择木羡高鸟，临水濯长缨。婆娑衡宇下，偃仰遂平生。伐檀古所珍，考槃利居贞。吾闻于陵子，灌园薄齐卿。亦有陶朱公，扁舟垂令名。岂不贵轩冕，云壑自潜形。古人秉微尚，遐哉谢尘荣。"}