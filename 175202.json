{"id":"175202","title":"韩干画马阙四足龙眠榻而全之","dynasty":"宋代","author":"刘子翚","text":"吾闻两臂天下重，马失四蹄将底用。平生想似万里游，对此惟心恻然动。得非曾落驽骀群，踠脱泥涂良已勤。又疑逸气厌拘系，绝蹯径欲超浮云。谛观事乃不尔剧，破练丹青老无色。轩昂自有尊足存，顾眄一株阴山碧。韩生笔法妙此图，龙眠榻出了不殊。断鳌自昔徒闻说，续凫虽工计已疏。何如染作沧江远明灭，要看追风蹴微云。"}