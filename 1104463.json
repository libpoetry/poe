{"id":"1104463","title":"醉花阴","dynasty":"宋","author":"无名氏","text":"粉妆一捻和香聚。教露华休妒。今日在尊前，只为情多，脉脉都无语。西湖雪过留难住。指广寒归去。去后又明年，人在江南。梦到花开处。霓裳浅艳来何处。不是闲云雨。雪苑旧精神，燕席吟窗，昨夜生轻素。阑珊岂是东风妒。惜暗香分付。香在玉清宫，不惹年华，只带春寒去。"}