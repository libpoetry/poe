{"id":"1056636","title":"麻姑山诗 至瀑布崖前","dynasty":"宋","author":"吕南公","text":"忽过乱峰曲，隔林闻水声。止车问樵夫，知是飞瀑鸣。下步入幽径，萧然觅澎渹。仰看百尺崖，倒泻霜雪明。乍近骨肉健，久留毛发惊。疑身是雷仙，满耳鼓不停。六月地赤渴，平川露乾汀。此源一何长，奔注常淫盈。利泽固不浅，邦人昧嗟矜。徒闻晏豫时，相与怜凄清。"}