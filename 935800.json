{"id":"935800","title":"别后寄季长","dynasty":"宋","author":"陆游","text":"俗子俗到骨，一揖已溷人。不知此曹面，何处得许尘。我非作崖堑，汝自不可亲。道途逢使君，令我生精神。顿增江山丽，更觉风月新。对床得晤语，倾倒夜达晨。亟起忘缚绔，小醉或堕巾。缭出锦城南，问讯江梅春。煎茶憩野店，唤船截烟津。凄凉吊废苑，萧散誇闲身。暮归度略彴，月出水鳞鳞。思君去已远，此会何由频。"}