{"id":"687470","title":"遣兴十首","dynasty":"明","author":"孙承恩","text":"清霜点明镜，玄发渐以缟。百事一无成，骎骎忽将老。心事日已多，岁月日已逼。况此抱病躯，焉得好颜色。一朝复一朝，光阴苦超忽。安得万丈绳，系此西飞日。中夜不能寐，展转独凄怆。谁与百忧期，种种来枕上。世途何嵚巇，物情知时变。玄穹默无言，浩叹时仰面。今朝胡不乐，忽忽来无端。但见有可嗟，不见有可欢。人心各有念，时念恒不同。安得素心人，共此谈幽悰。青春何堂堂，去我忽若失。试以古稀言，来日少去日。忧来纷无踪，浩若烟雾聚。又如春生草，屡剪不可去。人事等泡幻，金石亦消沉。頫仰百年中，感慨伤人心。"}