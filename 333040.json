{"id":"333040","title":"满江红·戊子六月六日三十初度","dynasty":"清代","author":"梁鼎芬","text":"岁月骎骎，笑三十、男儿如此。也只羡、天边黄鹄，人中青兕。万里游踪今似昨，千秋公议非耶是。叹读书、学剑两无成，真堪耻。行不得，胸怀事。寿百岁，徒然耳。剩几杯美酒，数行清泪。莽莽乾坤真浩荡，纷纷儿子论生死。猛思量、佳处是谁知，沈沈睡。"}