{"id":"925574","title":"和赵晋臣敷文积翠岩去颣石","dynasty":"宋","author":"辛弃疾","text":"两峰如长喉，有石鲠其内。千金随侯珠，磊落见微颣。何言西子美，捧心作颦态。夷齐立著肩，欲间使分背。小亏或大全，知恶及真爱。堂堂老充国，荒寻得幽对。朝夕与山语，俯仰弥三载。谓我知子心，茅塞厌荟薱。有美玉于斯，雕琢那可废。芝兰生当户，虽芳亦芟刈。邑有从事贤，闻之重慷慨。太清点浮云，谁令久滓秽。指挥俄顷间，急雨破春块。开豁喜新辟，偪仄忘旧碍。得非神禹手，勇凿耻不逮。又如持金篦，刮膜生美睐。渠言农去草，见恶佩前诲。主人吟古风，格调剧清裁。我评此章句，真是杜陵辈。入蜀脚未定，欲掷石笋退。火与金水同，其石为铄淬。劝君莫放手，玉石恐俱碎。累然颈下瘿，割之命随溃。此石幸胜之，此举君勿再。姑置毋多谈，俱想增胜槩。会当携酒去，物理剖茫昧。此邦刘知道，光焰文章在。今将清风峡，与岩传百代。"}