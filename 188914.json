{"id":"188914","title":"用前韵答翁子静","dynasty":"宋代","author":"洪迈","text":"客心既岑寂，节物亦倥偬。幽篱菊初暗，深壑梅已动。古人微尺璧，顾谓寸阴重。欲从夫子游，制肘愧不勇。松高节磊砢，鹤老格清耸。当知山泽臞，谁羡将相种。一官戏人间，丛书以自拥。微言闻绪余，三叹手辄拱。青天本寥廓，不受云雾滃。愿言瞻清明，茗碗不辞捧。"}