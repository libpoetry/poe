{"id":"107990","title":"赠善画龙虎吴伯原杂言","dynasty":"元代","author":"方回","text":"荀氏八龙，慈明无双。岂有头与角，可以模型容。贾氏三虎，伟节最怒。岂有毛与皮，可以析毫缕。古人画马非画马，借此绘写英雄姿。东方角龙西奎虎，天有之人亦有之。善书画意不画像，妙在托兴如声诗。点睛飞去果有许，烈裔顾凯亦未奇。卧龙未飞，睡虎不吼。一飞鳞虫附之皆上升，一吼百兽闻之悉窜走。人见此图指点爪牙然不然，我得此图屈伸语默观圣贤。"}