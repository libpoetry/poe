{"id":"1213086","title":"寿乔令","dynasty":"元","author":"曹伯启","text":"李白桃红春律仲，熊罴一夕占佳梦。崧岳钟英积善家，英材堕地真梁栋。万里云途早致身，牙绯济济照青春。当年东鲁蝗踰境，此日南山虎避人。玉树芝兰寿觞举，使君喜色形眉宇。宾朋杂遝轻裾飘，丝竹喧阗细腰舞。元戎家世负元勋，昨是今非且莫论。好约画堂千古月，年年相伴醉黄昏。"}