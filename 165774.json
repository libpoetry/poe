{"id":"165774","title":"长安行赠郭法曹思聪","dynasty":"宋代","author":"晁补之","text":"越罗作衫乌纱帻，长安青云少年客。梁门门西狭斜陌，飞阁氤氲多第宅。南威十五桃花色，萧管哀吟动魂魄。银槽压酒倾琥珀，青丝络头飞赭白。韩狗胡鹰快多获，少年意气区中窄。金昆玉季盈十百，君独飘翩异风格。十岁铅丹事书册，岂徒新丰困寒厄。能犯龙头请恩泽。送君此行无怆恻，努力功名传烜赫。它年寻我吴山侧，踯躅盈山禽磔磔。"}