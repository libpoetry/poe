{"id":"792878","title":"题许籀庵茂才心清闻妙香图看子","dynasty":"清","author":"叶长龄","text":"清心发微妙，如戒香染薰。云何耳根事，乃以鼻观闻。是谁斫其垩，得毋挥郢斤。岂其耳尘净，鼻尘乃纷纷。若云香在炉，闻起香何焚。若云香在鼻，闻减香何熏。是亦非鼻尘，心乃闻之君。心清生定慧，定慧生芳芬。是闻非闻间，何境不氤氲。泥闻间转碍，香因已离分。拈花破颜笑，为君證迦文。"}