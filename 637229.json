{"id":"637229","title":"山水图为陈琴窗题","dynasty":"明","author":"祁顺","text":"罗浮之山高插天，龙滩之水天与连。山明水秀涵万象，风月不尽春无边。华堂隐映龙滩上，乔木阴森老无恙。翠挹云屏四百峰，澄拖江练三千丈。主人抱道不求名，乐山乐水怡吾情。半帘爽气朝拄颊，一曲沧浪时濯缨。宾戚过从日谈笑，潜搜万汇供诗料。三尺焦桐膝上横，写尽峨洋山水调。平生于我最心投，对酒开窗几度留。相思更拟携琴去，绿竹坡前拢小舟。"}