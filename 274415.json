{"id":"274415","title":"沁园春·病起自嘲","dynasty":"现代","author":"汪东","text":"君子人欤，豹变嶙峋，其文赤斑。想卦爻占得，剥肤灾近，上池饮后，伐髓功完。吸露身轻，攀霞痕在，色界曾留第几天。丹成未，看铢衣尽委，蝉蜕登仙。新陈代谢年年。总不似秋风扫箨便。甚凝酥砌就，鱼鳞匼匝，微鼾吹起，蝶羽轻翻。乐岂知鱼，相应食肉，切莫遣公荣到酒边。东海畔，倘嗜痂有客，还许周旋。"}