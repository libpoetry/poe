{"id":"720906","title":"行香子 春暮","dynasty":"明末清初","author":"尤侗","text":"紫陌金车。绿浦兰槎。共追寻、大地芳华。三分春色，分与谁家。有一分山，一分水，一分花。雨打檐牙。月落窗纱。恨韶光、转盼天涯。小庭寂寞，底事争哗。是一声莺，一声燕，一声鸦。一个敦丘。一个泥沟。小经营、水尾山头。烟霞旧管，草木新收。有杏花春，荷花夏，菊花秋。万里封侯。四海登楼。问何如、樵斧渔钩。主人高卧，有客来游。是酒刘伶，诗李白，梦庄周。"}