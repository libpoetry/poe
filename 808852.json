{"id":"808852","title":"捕豺行","dynasty":"清","author":"郑珍","text":"君不见三四年间豺势横，厌食豚犬遂食人。东村埋儿聚肩髀，西求唐子还葬魂。缘箐黄茅去人远，过者十百须及群。远道之人不问俗，往往力尽为所吞。乌江东更骇听闻，争子母手食且奔。儿啼直与骨肉尽，草剩一条生血痕。时或置幼举室逐，归来幼子仍无身。言之酸鼻不忍说，使我髯奋胸轮囷。以人杀人罪且死，即尽族此偿宁均。上世冥翨十二氏，掌除民害搜狉榛。灵鼓炮石丧猛怪，日弓月矢歼妖昏。及害于民物无细，戮及蛙黾非伤恩。圣人吉凶与同患，蹄迹肯容中国存。捕蝗杀虎载金布，此害况酷蝗虎伦。去灾捍患竟谁事，责固在官不在民。令众若从追胥法，一村人足攻一村。大索三日定诛尽，虽有十翼无逃门。百虫将军纵灵武，人力不助那由神。伤心村农日赛祷，儿女不足增鸡豚。去年赂请猎南里，归兵献获皆米银。人豺夜行如楦麟，官豺昼聚称上宾。邑中豺伯纵豺食，群豺饱卧东城闉。民命若彼官若此，豺尔何幸遭此君。方今犷兽颇乱狺，斩绝种类须良臣。江华新收西原贼，南越未返楼船军。书生手无斩马剑，高冠櫑具徒吟呻。三尺枯柴坐无术，夜指天狼心若焚。安得尔辈野性驯，一化麟凤之至仁。"}