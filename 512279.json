{"id":"512279","title":"题郏城二苏墓为眉山吴方伯重修赋","dynasty":"明","author":"徐溥","text":"悠悠郏城隅，缭绕惟长路。路旁土巍然，云是两苏墓。两苏生眉山，崛起真寡助。遥从泉翁来，瑞凤莫敢附。文章压曾王，光燄追李杜。才高众口谗，屡斥同党锢。流落天之涯，气节穷益固。何况友爱情，死葬亦相顾。惜哉今何存，宿草但零露。上颓登樵牧，旁穿走狐兔。行人每经过，感叹复悲慕。到今五百年，起废良有数。一朝为鸠工，周垣更重户。种树郁青葱，风雨泣昏暮。依然彭城时，飘泊似前度。方伯今名臣，好义夙所负。惓惓仰止心，岂为乡党故。阳羡有田园，曾枉长公步。我生不及从，梦寐若平素。高坟无由谒，拙句聊自赋。"}