{"id":"702558","title":"送李锦衣士敬","dynasty":"明","author":"程敏政","text":"骨肉情深近所无，野人争看执金吾。如君亦是簪缨胄，白发苍颜愧老夫。太师新庙万人看，庭下双松翠色寒。台辅几人应祀法，休休心事古今难。伪学乡人洛党孙，正宜耕钓水云村。诗书久废仍多病，只祷丰年答至尊。一尊何许慰离颜，寒日江亭送北还。草草短篇君莫怪，颇愁贻累到溪山。"}