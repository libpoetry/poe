{"id":"534708","title":"寿整庵罗太宰先生八十诗 其二","dynasty":"明","author":"尹台","text":"六艺久不陈，圣道日榛翳。旧经坏蠹燔，大义谁窥谛。陋儒事修补，寡力绵深诣。采掇疏传间，指意纷胶戾。谶纬徵诞诬，解说同讹寱。诋讼嗟何为，岁月徒虚弊。茫茫宇宙业，万代谁区计。不有刊凿俦，禹功荡荒裔。东井蚀人文，中洛绝褰揭。笃哉夫子心，耄年独高契。"}