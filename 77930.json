{"id":"77930","title":"嘉阳官舍奇石甚富散弃无领略者予始取作假山","dynasty":"宋代","author":"陆游","text":"昔人何人爱岩壑，为山未成储荦确，散落支床压酒槽，大或专车小拳握。幽人邂逅为绝叹，修绠趣取寒泉濯，峭峰幽窦相吐吞，翠岭丹崖渺联络。石不能言意可解，问我胡为怜寂寞？人间兴废自有数，昔弃何伤今岂乐。斯言妙矣予则陋，敢对石友辞罚爵。为君宽作十日留，在眼便同真著脚。"}