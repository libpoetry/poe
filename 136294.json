{"id":"136294","title":"明发石壁菴","dynasty":"宋代","author":"白玉蟾","text":"有客东北来，翩然袖青蛇。掀髯石壁前，人间日已斜。前望罗浮山，千峰如排衙。鱼龙吹海水，洒雨行天涯。何处安期生，种枣大如瓜。见说蒲间中，尚有九节芽。后来葛稚川，亦得饭胡麻。自汲水帘洞，笑嚥黄金砂。海山冥古今，缥缈烟月赊。急呼南海神，采采扶桑花。我欲骑天风，去归五云家。整衣谒紫皇，及此鬓未华。嗟彼红尘人，还如兔在罝。胡不学飞仙，白日升九霞。"}