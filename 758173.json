{"id":"758173","title":"大江东去 海舶书怀","dynasty":"清","author":"宗婉","text":"海波不作，水天外、一望茫然无际。万顷琉璃人倒影，濯尽脂香粉腻。振袖临风，飞觞酹月，大有髯苏意。铜琶铁板，许侬也吐豪气。休为萍泊他乡，故园荆棘，满腹生牵系。屈指年华过半百，须识浮生如寄。历尽艰难，从今应悟，离合悲欢理。学书学剑，有儿幸亦磨厉。"}