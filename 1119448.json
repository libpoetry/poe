{"id":"1119448","title":"元日访丁端叔安抚二首","dynasty":"宋","author":"陈造","text":"几夜徒劳梦帝宸，行赀已橐更逡巡。北山祇合追逋客，南道于今欠主人。表表德名当世重，堂堂公议有时申。继今重策冲霄足，鹗表胡宁后隐沦。节中应接可辞烦，客子回车重慨然。比我过秦应一笑，想君出峡富千篇。前知此别非久别，定复新年胜故年。红药紫薇方次第，莫占风色问春田。"}