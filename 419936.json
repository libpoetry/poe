{"id":"419936","title":"木兰花慢 饯别韩楚生大令归金陵","dynasty":"近现代","author":"邓潜","text":"石城摇艇子，借秋色，送冬郎。且半晌花前，拈红记曲，醉绿吹香。垂杨。绾君不住，载新诗一卷压归装。沿路好山作伴，人心险过瞿塘。思量。安土定何方。鬓影各侵霜。更几日相逢，江南江北，总是沧桑。初黄。菊花时节，算乌衣巷口做重阳。我自芙蓉市隐，月明无计还乡。"}