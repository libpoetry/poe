{"id":"197528","title":"和叔崇禽声放言","dynasty":"宋代","author":"王柏","text":"天以鸟鸣春，鸟声不敢止。天以人鸣道，斯人其可已。尔鸟固无知，喧啾亦何利。鼓弄枝头晴，澜翻林外起。不学九臯鸣，声闻可止此。不学千仞翔，一鸣来瑞世。古以鸟名官，列职有理致。只有归去兮，陶公不尔愧。人岂不如鸟，鸣则震天地。不鸣千圣传，则鸣千古事。诗翁莫浪鸣，文武道未坠。"}