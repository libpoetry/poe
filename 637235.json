{"id":"637235","title":"题抚孤松而盘桓送人致仕","dynasty":"明","author":"祁顺","text":"亭亭山中松，昔日手自栽。主人别云久，拂袖归去来。归来独爱山中好，三径荒芜今始扫。手抚孤松话旧盟，松尚青青人未老。翠云深处日徜徉，荣辱浮沉总两忘。吟哦不慕崔斯立，休晦正如张子房。盘桓无限闲中趣，晚节贞心重相许。古来此乐君独知，为君更赋归来辞。"}