{"id":"812911","title":"沁园春三首","dynasty":"清","author":"宋琬","text":"把酒花前，俛仰乾坤，犹剩吾曹。忆西清奉引，曾陪汲黯，南冠憔悴，同祭皋陶。谏草空焚，钓竿长把，三径荒芜仲蔚蒿。长安道，叹东门黄犬，几度悲号。于今华发萧萧，但痛饮狂歌兴未消。向莲社参禅，无人能解，醉乡娱老，有脱而逃。白眼看他，飞扬跋扈，蜾裸螟蛉之二豪。三年后，看两家儿子，谁似枚皋？柳暗柴门，苔深竹径，芍药初红。羡烟霞高卧，结庐水曲，鹿麋为伴，避世墙东。女子知名，儿童拍手，笑指韩康药满笼。吾何幸，向绳床井灶，正日相从。朝来睡起初慵，恰神女飞来第几峰。看博山炉底，双眠翡翠，绿纱窗外，并蒂芙蓉。我辈钟情，温柔堪老，鹤似精神玉似容。催妆赋，校陈琳檄草，立愈头风。正日思归，临水登山，云胡不归？羡君诚高士，堪五湖长，予其逋客，愧北山移。结遍贤豪，厌闻歌管，十载扬州梦已非。家何在？有珠帘云海，雪窦烟扉。年年车马逶迟，空折尽隋堤柳几枝。笑故园三径，桂兰频老，层峦万叠，猿鹤长啼。或问先生，笑而不答，待满词人饯别诗。真归矣，任山灵见诮，百罚奚辞？"}