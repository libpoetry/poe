{"id":"731828","title":"留别季希韩同令兄沧苇侍御","dynasty":"清","author":"孙枝蔚","text":"不著千狐腋，便跨千金鞍。此乐何足道，最忆心所欢。老作广陵客，半岁别江干。南烹爱鱼虾，西馔列脯肝。困坐蹇驴背，腰脚失轻安。上党天下脊，望远路漫漫。对此重离别，亟归腊已残。妇卧牛衣中，泪不为汝弹。儿恐复却去，兴不为汝阑。念我故人面，秉烛须细看。故人喜我至，谈深酒屡寒。我爱兽炭红，顿忘斤力殚。博雅侍御公，邀过同盘餐。谓言吾弟宅，虽无杜位宽。与君同守岁，勿负良会难。请看雌雄剑，既合谁不叹。留客无奇策，何以免疲单。但愿泥滑滑，后土无寸乾。"}