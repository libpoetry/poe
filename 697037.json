{"id":"697037","title":"王长公寄惠集序赋谢四首","dynasty":"明","author":"胡应麟","text":"字字风霜色，缄题向草庐。百年双涕泪，万古一吹嘘。附骥名难尽，屠龙业未虚。异时歌九辨，宁敢忘三闾。漶灭书生刺，迢遥国士恩。片言犹海峤，三赋已乾坤。道岂中原丧，交宁异代论。尚拚双鬓在，垂白子云门。家学三王上，时名二李前。江河趋大壑，日月并高天。业已回长夜，名犹借少年。代兴聊一钵，默默少林传。刻鹄纷难辨，鸣蛩独见知。左迁元命世，扬马快同时。一字人堪老，千秋客自迟。会携孤剑色，东海傍要离。"}