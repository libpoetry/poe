{"id":"917835","title":"金明池","dynasty":"宋","author":"杨简","text":"燕语莺啼，杏坛春色。为甚无人领略。又添个、山青水绿。是多多少少，明明白白，对面不识。方且荡然放逸。不亦文辞雕琢。圣人道、君子不必相与言，但示以礼乐。礼乐无言莫穿凿。一味融融，无穷静乐。步步行行皆妙用，言言句句俱寂寞。舜曰道、心明心即道，百姓日用，不知不觉。从学者再三，勤勤有请，也只不可说著。"}