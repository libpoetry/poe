{"id":"692118","title":"古诗后十九首","dynasty":"明","author":"李攀龙","text":"行行万里馀，依依梦故乡。见君累长夜，携手立彷徨。寤言心尚尔，忽在天一方。越鸟东南飞，胡马鸣相望。眄睐人自好，弃捐人自老。徘徊亦何益，努力苦不早。思君度餐饭，岁月漫浩浩。慷慨即别离，故乡勿复道。摇摇车马客，依依燕赵女。沾沾倚筝立，交交夹窗语。盘盘高结出，飙飙巾带举。浮云忽自归，荡子漫无所。天寒锦衾薄，空床难独处。白石何历历，松柏何离离。人生天地间，一日不可知。斗酒无常置，良会无常期。沈吟厚与薄，为乐无乃迟。宛洛美游戏，冠带自相随。宫阙起云中，第宅罗四垂。王侯负贵气，佳客以盛衰。君但视车马，揽策振其绥。良会属今日，弹筝倚新声。唱苦令神伤，三变不可盈。中曲忽自置，踯躅一再行。欲因更促柱，难为听者情。人生局一世，悠悠终何成。要路多坎坷，先秋惨其荣。来者率如此，焉知千岁名。三五楼上女，徙倚当双扉。红妆妙一世，谁不揽容辉。弦歌入青云，新声亮所稀。千载为一弹，含意有馀哀。知音难再得，且复立徘徊。终日不成曲，零涕沾裳衣。三叹令人老，游子何时归。烛烛芙蓉花，擢擢采兰妇。怀袖忽已盈，馨香谁为有。秋草一以萎，此物难独久。驰情一水间，无因携素手。摇光加孟冬，北风何惨慄。寒至疏众星，蟾兔亦早缺。四时既潜移，遗迹独难列。不知空床下，蟋蟀安从出。宛洛多故人，厚者如胶漆。及其据要路，负我道非一。织女无成章，牵牛策不发。且复守贫贱，振翮各有日。浮云何冉冉，亦在南山阿。千里远徘徊，游子苦无家。昔我同门友，策马驱高车。两宫属眄睐，冠带日逶迤。致身及盛时，结附一何多。极宴累长夜，重闱发弦歌。白露忽以零，迫此蕙兰花。芳草随飙尘，谁能顾女萝。独鹄西北逝，逸响一何哀。念当生别离，欲去复徘徊。不惜寒气厉，但伤羽翼摧。我有鸳鸯绮，无衣谁为裁。眄眄织女星，当机理纨素。牵牛能几许，常为投杼误。纨素欲遗谁，终日西北顾。负轭复何时，轩车岁云暮。揽衣即河汉，踯躅不得度。高楼出西北，下有故乡道。浮云蔽天起，回飙响秋草。四时更相至，人生自着老。伤彼游子颜，戚戚难独好。携手不须臾，弃捐一何早。努力以为乐，泣涕复盈抱。东城属浮云，阿阁百馀尺。岁暮多悲风，游子衣裳薄。四野何萧条，所遇但遗迹。来者自为今，去者自为昔。盛年奄已衰，含意将安适。燕赵出名倡，红颜照宛洛。结束随时变，弦歌日相索。未弹理怀袖，若在远行客。弄指一何妙，列柱一何迫。驰情视双燕，飞入王侯宅。磊磊丘与坟，郁郁郭北地。白日松柏阴，悲风四面至。谁能黄泉下，永含未伸意。悠悠即长夜，千载一以弃。漫漫待明发，迢迢正遥寐。身世非胶漆，岂得常相寄。此物无贤愚，万岁更相致。神仙不可知，服食苦中置。美酒与佳人，携手行游戏。郭北一极望，徘徊安所如。新坟历历出，古墓附里闾。薪者踯躅歌，弃女回其车。白杨日夜疏，萧萧悲有馀。三岁去故乡，一字无素书。处世苦无见，孤生非所忧。高言唱同心，千载一相求。穷贱解胶漆，弃置衰交游。昔我同门友，上书哀王侯。明月皎夜光，踯躅不得投。迢迢月既望，白露被庭中。越女理前音，燕服罗清宫。交游自远方，文彩复无双。驾言出广陵，将以适曲江。聊慄此何气，揽观不可穷。帷车蔽日下，万马悲回风。水力率已至，神物难为容。秉意属南山，浩荡惟所从。上客变其度，陈唱谁与同。极命以成章，娱乐良未终。孟冬风已厉，揽衣有馀叹。独宿知夜长，远客知天寒。河汉直双阙，皎若素与纨。黄鹄从西南，孤飞正漫漫。一鸣缓中带，再鸣沾玉颜。游子不可听，令君中道还。所以生别离，慷慨亮为难。客从洛浦至，遗我合欢衾。中有长相思，缘以结同心。芙蓉发文彩，鸳鸯厉哀吟。游子正无衣，天气复已阴。故人此属意，徘徊独至今。皎皎罗帷月，揽之有馀辉。寤言守长夜，依依未能归。故乡无不可，道路亦何为。客行各有怀，谁知我心悲。出门一以望，浩荡沾裳衣。"}