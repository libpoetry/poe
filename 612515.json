{"id":"612515","title":"张孟奇徐鸣卿招同黄贞父李伯远汤嘉宾毕孟侯蔡敬天韩孟郁刘百世陈元朋米仲诏西郊李将军园社集得天字排律三十一韵","dynasty":"明","author":"邓云霄","text":"出郭春心净渺然，郊原晴绿草如烟。金银远寺云霞外，松柏诸陵日月边。南陌游人纷杂遝，西山爽气自澄鲜。鱼吹弱藻窥琼佩，燕蹴香泥落锦鞯。公子斗鸡随蹋鞠，隹人拾翠上秋千。红尘难觅虚无界，青甸遥寻小有天。梓泽侯家开别业，兰亭春宴集群贤。声名入洛人争重，诗赋游梁各竞妍。太白前身金粟佛，惠休今世玉堂仙。四愁高咏心游岳，千顷虚襟思涌泉。公干西园多骏藻，伟长邺下富鸿篇。琴心尽入中郎调，酒态惊看吏部眠。醉后芾书殊矫矫，草成琳檄自翩翩。出奇赵帜谁能拔，高议云台我愧先。百里应佔星并聚，连城今见璧相联。天垂柳幕供行帐，风扫花茵拥列筵。曲度松涛归晚浦，觞熏兰气对晴川。拍浮簪绂浑如奇，潦倒形骸信可捐。竹下围棋非赌墅，林间挥麈到忘筌。太常浪说真持戒，绣佛长斋岂入禅。白眼径宜呼白堕，青州何必减青田。佯狂自适贤人意，妙趣难教醒者传。已见携壶还荷锸，更闻骑马似乘船。酒龙沉醉如云卧，仙茗清泠带月煎。渴吻顿消神皎皎，睡魔潜去腹便便。催诗走笔惊铜钵，得句流霞映彩笺。可道元兄如季弟，谁居王后让卢前？千秋大业坛方建，五字长城壁愈坚。曼倩金门虚执戟，子云玄室负怀铅。蛩吟自觉难成响，牛耳看君递操欢。休向傍人誇贵纸，须知古调在无弦。"}