{"id":"332366","title":"贺新凉·风暖传柑夕","dynasty":"清代","author":"曹慎仪","text":"风暖传柑夕。望云楼、水晶帘捲，蟾光乍挹。妆点星桥春色好，万朵金莲堪摘。渐九陌、游人初集。箫管踏歌声远近，只含愁、独向花阴立。疏影淡，暗香袭。寻梅问柳无消息。忆当时、轻车宝马，灯红月碧。不似而今心绪懒，对景反成凄恻。枉赢得、鲛绡泪湿。火树银花还是旧，叹悲欢、离合人非昔。回首处，总陈迹。"}