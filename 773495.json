{"id":"773495","title":"龙潭路望隔江桃叶山","dynasty":"清","author":"洪繻","text":"隔江有名山，佛狸曾驻马。饮马可渡江，天堑阻山下。汤汤限南北，长江终古泻。一朝王气终，隋师盈陈野。美人传艳声，至竟亡陈社。江上晋王冈，曾此受降者。异代送青山，一井贻黄瓦。抱膝张丽华，细腰同一把。桃叶歌声哀，玉树歌声冶。迎接过江来，桃根亦难舍。一望瓜步空，谁将金粉写。山水尚依依，无愁有泪洒。"}