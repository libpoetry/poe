{"id":"750467","title":"二公诗·湖北巡抚胡文忠公林翼","dynasty":"清","author":"蒋曰豫","text":"晏靡足殄身，窳惰足陨名。日处积顺中，黯然蹙天心。荆襄二百年，习俗酣嬉成。朅频示大罚，原野皆荆蓁。堂堂中丞公，振起湘川滨。出守一再还，利病洞若神。及来作镇抚，彫攰丛污陈。慨然作教条，钜细规员程。手开农货源，俾民奠其生。杜塞衣食流，俾民完其真。吏皆知首公，政乃臻大醇。时艰不敢康，武备娴修明。寇慑皆远飏，红筹急旁邻。龙山传大捷，国愤沈年伸。至今破竹功，累复数大城。黔黎幸渐苏，皆出公精诚。匑匑蹇臣节，奄忽归千春。同时诵遗章，朝野哭失声。作歌示百寮，谁得如公勤。"}