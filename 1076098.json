{"id":"1076098","title":"次韵仲平斋宿慧照","dynasty":"宋","author":"周紫芝","text":"中郎自是廊庙才，平生忧国心如斋。太常章句十二万，说论不与心相乖。周王五礼久不作，后夔八音今复谐。君不见周南留滞汉太史，夜瞻爟火空兴怀。朱弦且可奉祠事，画舸未用思清淮。行当入对青琐闼，可但走马章台街。持竿我欲钓烟水，岁晚黄帽仍青鞋。诸公方蒇太平事，翁也漫作优人俳。"}