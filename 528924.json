{"id":"528924","title":"临清车行","dynasty":"明","author":"陆深","text":"南人不识车，北人不识舟。二者更相苦，役役不能休。吾生本丈夫，安能绝行游。生长东吴郡，偕计来皇州。岁暮风日烈，行行阻且修。黄尘翳白日，四牡騑梁辀。未明候晨鸡，残更进薄羞。坚冰交狐豕，寒畴下羊牛。疏林希突烟，迥野多荒丘。触目集野意，抚时萦羁愁。岂不爱遗体，高居讵良谋。遑遑念饥溺，遐思禹稷俦。"}