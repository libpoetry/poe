{"id":"1044218","title":"陈东父示及新文","dynasty":"宋","author":"范纯仁","text":"世德钟良士，爽气横清秋。公才辅经术，文价伏时流。近从计廷召，斩为梁苑游。京都利名地，趋谒先公侯。高情远俗尚，壮丽资冥搜。清尊破旅颜，黄菊迎归舟。佳藻盈大轴，遗我蠲穷愁。正声和群心，明珠炫双眸。词高不可继，惠重终可酬。愧君乐善怀，行义愚当脩。"}