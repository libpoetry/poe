{"id":"808620","title":"赵忠毅南星","dynasty":"清","author":"严遂成","text":"澄清天下志，正色肃朝纲。半道包苴绝，三君姓氏香。京官料大计，王府注赀郎。夜窘崔呈秀，师侵谢应祥。四凶曾著论，十罪竟飞章。要地罗群丑，熏天灼巨珰。浮云身进退，阴雨国兴亡。孤立苞桑系，联翩硕果伤。私仇庭辱马，奇祸狱连汪。并劾郭嘉遇，交攻孙丕扬。放归良可已，提问又何妨。臂痛慈亲殁，肠惊少子殇。家贫无长物，戍远况殊方。赦惜生还晚，封叨谥赠光。不堪西极目，血泪洒庄浪。"}