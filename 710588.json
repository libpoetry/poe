{"id":"710588","title":"送区启图出补平山","dynasty":"明末清初","author":"邝露","text":"时至万物肃，繁霜惨萧辰。陀城眺落日，滉瀁越江濆。虎豹守阊阖，戒徒何駪駪。帝学准过庭，高步康天屯。手中治安策，垂老方投入。昔借当阳宰，朱华植汉滨。草木列兵卫，羽骑逃逡巡。襄雒天下枢，两藩蒙诟訰。貔貅百万尽，宫阙摧为薪。如何弹丸吏，鼓行气益震。在疚阻奇捷，释袹当绝伦。断鳘炼五石，挥戈回朱轮。栖栖五斗粟，鞅鞅百年身。藏弓谢圭绂，要之江南春。"}