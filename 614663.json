{"id":"614663","title":"送黄逢一请告归省","dynasty":"明","author":"韩日缵","text":"吾爱黄民部，文章似有神。烟霞供点染，意气自嶙峋。挟策逢明主，持筹佐计臣。主藏时举诎，稍食羡惟均。题柱芳名籍，含香被宠新。白云愁海甸，飞旆动江津。马首燕关雪，梅花岭徼春。祇缘欢菽水，不为忆鲈莼。倚马君无敌，簉鹓余匪伦。乍逢消鄙吝，狎处惬因亲。萧飒兹何日，分携复此辰。乡心大庾道，别意潞河滨。击筑悲时事，离樽对故人。淹留嗟久客，京国剧风尘。"}