{"id":"1120483","title":"寄苏庭藻二首","dynasty":"宋","author":"周孚","text":"苏子文章旧起予，英英寒玉琢冰壶。十年不见空青眼，一日相逢各白须。可是封侯须望尉，只今著论又潜夫。青灯寂寞秋堂夜，叹息寒衾梦亦无。双井原头秋草合，峨眉山下莫烟深。看人竞改元和格，期子重赓正始音。高论与时终落落，新诗过我太骎骎。著鞭一语君须记，世事由来畏有心。"}