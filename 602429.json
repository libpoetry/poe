{"id":"602429","title":"赠庞少南中丞","dynasty":"明","author":"陈履","text":"圣主龙飞日，宵衣简重臣。人情贤梦卜，天诏焕丝纶。秩亚三台望，符兼五路巡。霓旌摇岱岳，鹢舫下淮津。庙论修攘重，君恩宠眷频。十年骢马贵，此日画熊新。汉绩平羌著，齐功煮海臻。伯图聊可述，帝烈未全湮。卓尔匡时略，居然迈古人。会须饶国计，于以答皇恩。恰起朝绅颂，长酣海宇春。即看未央侧，高阁绘麒麟。"}