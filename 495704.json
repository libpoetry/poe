{"id":"495704","title":"苏武慢 下第时作以下共四首，俱用虞邵庵韵。 其一","dynasty":"明","author":"陈霆","text":"竿袅长虹，钩弯新月，几向禹门垂钓。掣碎鳌头，踏翻桃浪，壮志已乖年少。龙虎飞腾，风雷际运，梦想玉堂书诏。挺乌纱、豪气填胸，长剑欲摩天表。回首处、数亩苍烟，半窗红日，依旧野花啼鸟。登山临水，弄月吟风，舒啸响惊云杪。雪案经书，萤窗灯火，历览古今俱了。看明年、雷动皇都，驰马杏园春晓。"}