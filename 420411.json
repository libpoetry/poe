{"id":"420411","title":"小诺皋 病足久，报谢雄白慰问，时君有鸰原戚","dynasty":"近现代","author":"沈轶刘","text":"叠使分梅，援琴存癣，中有扪天孤讼。■东苕百斛哀潮，难湔深恸。云外衡阳雁冻。敢斗平沙三弄。问当年，呼酒长街谁共。啖蔗何方，书空余痛。并人间、奇愁如水，熨作凄凉千种。夕露凝，悲风动。脚气媻姗，心精弃复，迟久形神交鬨。闲独倚、寒江注目，鸡虫腾踊。居处端宜拥肿。聊且纷吾从众。剪淞波、封与明堂清颂。我耻邯郸，卿非蚊蠓。继来今、南浦西畴，合谢毛锥抱瓮。但食菜，休题凤。"}