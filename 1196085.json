{"id":"1196085","title":"和歙州陈使君见寄","dynasty":"唐末宋初","author":"徐铉","text":"新安风景好，时令肃辕门。身贵心弥下，功多口不言。韬钤家法在，儒雅素风存。簪履陪游盛，乡闾俗化敦。临窗山色秀，绕郭水声喧。纤络文章丽，矜严道义尊。楼台秋月静，京庾晚云屯。晓吹传衙鼓，晴阳展信幡。一篇贻友好，千里倍心论。未见归骖动，空能役梦魂。"}