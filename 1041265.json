{"id":"1041265","title":"贺隐直","dynasty":"宋","author":"刘敞","text":"三年守一官，五年调一职。选门万馀人，过半头发白。贤愚必待次，先后各循格。相与为波流，其谁辨白黑。子今特招起，方与尘土隔。翰林诚知人，中丞亦好德。古来御史属，自与二府敌。于今任虽卑，其实名不易。必将寄纪纲，岂独亲簿籍。鸿鹄须远飞，骐骥无近迹。往矣勿自疑，天方佑正直。"}