{"id":"30202","title":"题玄同先生草堂","dynasty":"唐代","author":"罗隐","text":"杳杳诸天路，苍苍大涤山。景舆留不得，毛节去应闲。相府旧知己，教门新启关。太平匡济术，流落在人间。先生诀行日，曾奉数行书。意密寻难会，情深恨有余。石桥春暖后，句漏药成初。珍重云兼鹤，从来不定居。常时忆讨论，历历事犹存。酒向余杭尽，云从大涤昏。往来无道侣，归去有台恩。自此玄言绝，长应闭洞门。"}