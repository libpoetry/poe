{"id":"639569","title":"玉蝴蝶 思张倩倩表妹","dynasty":"明","author":"沈宜修","text":"蓦地流光惊换，画阑一带，烟柳初齐。乍暖轻寒，庭院尽日帘垂。送愁来、数声啼鸟，牵梦去、几树游丝。忆当年，情含宝帐，未解春思。堪悲。盈盈极目，几多江水，隔若天涯。恨结丁香，也应还、自怪香綦。漫思量、花前旧约，空怊怅、虚负芳期。又谁知，夜窗魂断，晓镜低眉。"}