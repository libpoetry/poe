{"id":"494400","title":"过梅岭感兴 其二","dynasty":"明","author":"湛若水","text":"步过梅关西，忽忽如梦归。屈指十五年，始踏乡土坨。爵新人惟旧，安足为盈亏？维有耿耿心，七圣不能迷。七圣如皆迷，神明自合知。手写王道疏，奉赋同游诗。岂谓天盖高？自是诚悃微。乘流下曲江，矢心酌武溪。焚香拜两贤，俯仰正悽悲。悽悲无奈何，歌啸徒嘘欷。"}