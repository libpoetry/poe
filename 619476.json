{"id":"619476","title":"寿叶台山太师二首 其一 赋得龙潭瀑布","dynasty":"明","author":"伍瑞隆","text":"造化开神秀，七闽领诸秘。郁郁龙潭山，乃在青天际。丹梯万馀仞，满目生淩厉。传闻帝西顾，眷念在沴戾。乃遣苍龙精，守此玉潭㵝。龙也栖昆崙，始复发枯滞。霏霏霢霂膏，濯濯清泠惠。万灵一洒遍，帝心自兹慰。龙乃复韬彩，归卧故山澨。顿令观光人，矫首歌名世。"}