{"id":"751087","title":"将乞归示同志","dynasty":"清","author":"吴观礼","text":"别离在俄顷，一刻逾千金。茫茫百端集，匪独悲牙琴。白日自天上，浮云且勿侵。神仙谅虚语，忠孝珍素心。但恐同志少，终苦力弗任。掉头已巢父，淮南秋渐深。不见空中书，祖筵酒重斟。酒酣论古事，涕泪沾衣襟。圯上一谋面，赤松何日寻。僧寮芋初熟，未解长源簪。炊粱不就枕，息羽宁入林。岁月积薪暇，陟屺思故岑。眷言审出处，所愿加砭针。踟蹰乞片语，坐右以为箴。"}