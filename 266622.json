{"id":"266622","title":"解连环·暮春三月，夜雨敲窗，杜宇数声，梨花满地，用填小阕，重寄少颖","dynasty":"现代","author":"叶璧华","text":"小楼孤倚。任凄风苦雨，恼人如许。黝梨云、深掩重门，看碧甃凝香，零珠满地。玉笛吹残，难再把、花魂唤起。怅天风缥渺，杜宇数声，春意归去。天涯为问骚侣。系金铃十万，曾护春未。叹匆匆、芳事阑珊，待拎取残枝，也同春驻。倦倚鸾篝煮寒灯，宵凉如水。休再问、杏花消息，客窗滋味。"}