{"id":"1049402","title":"答王载监簿惠诗依韵","dynasty":"宋","author":"冯山","text":"梓士多好学，独君用心苦。始策万里足，相期一言遇。荏苒去岁月，差池晚途路。清节挠不变，鸡鸣任风雨。一日起仕进，光华照门户。谓予尝游从，复此再会聚。清谈语言约，老笔文字古。新诗忽持赠，病目骇观睹。兰芷得远思，从兹识贤矩。草木变秋节，悲风袭原卤。自可追赋咏，何须倦贫窭。感慨无俗音，虹蜺俟重吐。"}