{"id":"493795","title":"赠惺庵弟巡抚福建","dynasty":"明","author":"庞嵩","text":"予本樗栎资，早遂归林壑。爰结同心盟，天关亦足乐。独抱匡时忧，俯仰将谁托。抗宗有奇英，楼前韡花萼。始聘百里车，渐展骐骝脚。四省肃埋轮，清风动山岳。节钺齐扬间，直驰九边角。岂翳独贤劳，养器需盘错。今朝重出门，八闽再挥霍。且慰苍生谣，伫看登台阁。"}