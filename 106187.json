{"id":"106187","title":"送男存心如燕二月二十五日夜走笔古体","dynasty":"元代","author":"方回","text":"我年三十四，鄂汉脱战场。四月扁舟东，生汝于建康。九载鹤山门，静翁还鵷行。实为旧主人，别意殊徊徨。尔时京湖阃，开府罗才良。吕氏贤父子，欲我高腾骧。补以□□爵，江岸司征航。既而今左辖，千骑如池阳。携我一家往，郡斋代表章。汝姊始四岁，同尔归南堂。明年辛酉秋，浙漕鹗荐翔。道山此大恩，给我鬻爵郎。不学执国柄，似道贪如狼。其客福建子，莹中狼如羊。厥子偶不第，乃独憾老方。谗之于似道，阴幽弩机张。廷试复第一，考官文赵常。易置乙科首，尔岂识臭香。萧艾压兰蕙，我心亦不忙。仕宦天有命，岂由人低昂。不意毒愈盛，廖真嬖人仓。五百彼何知，四遭白简霜。故尝忤林答，何至嗾郭阊。鲁港出师败，虮臣叫九苍。数其十可斩，乃先窜炎荒。诛之木绵庵，身死国亦亡。为相亡人国，自合以命偿。匪我快私愤，人欲抽尔肠。台谏我不就，出守邻故乡。大物既归周，裸士来殷商。夷齐与箕微，均为识三纲。我所领小垒，可容久徜徉。亦欲舍之去，群盗纷寇攘。勉强不得已，芟恶完善良。完国非我责，完郡亦何伤。幸保千里民，不为剑戟戕。奸鬼伏肘腋，两贼程与黄。门生讦座主，婿不顾糟糠。妄告无反坐，官吏饱贿贓。一朝掷笏绶，仅有书几囊。辛巳至庚子，阖门饥欲僵。二十年不仕，愚意谁揣量。苟生内自愧，一思汗如浆。焉得挂海席，万里穷扶桑。茅屋荫松菊，槿篱畦芋姜。读书粗知道，晦遁攀余芳。诗文亦不俗，千篇垂琳琅。今汝往筮仕，已逾四十强。萧然乏行李，艰甚谋聚粮。此皆我之过，弃官畏祸殃。以致儿女辈，无不羸以尫。行行燕山下，悠悠易水傍。北风无时无，南人少裘裳。汝父近八袠，汝母七旬将。苟可得一职，归甘泌之洋。生理我无策，徒此歌慨慷。壮士一大笑，出门青天长。"}