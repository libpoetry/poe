{"id":"1121171","title":"陈橘山挽诗","dynasty":"宋","author":"林希逸","text":"昔侍先师席，西轩笔研同。晚为莲社客，私号橘山翁。内景经谁授，还丹诀自通。仙班催底急，吟此望方蓬。数亩园虽小，斋居却有楼。木奴居半许，果子亦多收。閒日长趺坐，晴时间出游。自君之去矣，遥望只增愁。几年漫仕贫如故，半世投閒乐远谗。无八九椽多借宅，得三百户谩题衔。初留兰省交吟卷，再见芝山送别帆。何月得寻埋玉处，天南凄恻梦松杉。"}