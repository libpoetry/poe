{"id":"747417","title":"沈匏庐河朔访碑图用东坡墨妙亭诗韵","dynasty":"清","author":"张穆","text":"隶法溯原汉诸陵，东京笔势弥飞腾。峻整总沿秦篆派，劲折不减秋天鹰。贵从书史证文字，岂徒波磔区圭棱。恒山之阳大河北，荒原牧马糜寒冰。残珉断璧随犁出，丰碑巨碣舆论凭。自非肝肠足古趣，俗学安得无疑憎。茂堂高弟就李彦，寝馈载籍轻金缯。麾盖所莅勤剔濯，苍崖藓壁亲攀登。上逮姬嬴下蒙达，郡斋甄录来古朋。二百五十有二种，稿草削对萦蛇藤。陋乡岩谷缺毡蜡，归怀慨寄米园镫。河朔循吏有吾友，补亡欧赵同服膺。"}