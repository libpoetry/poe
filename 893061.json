{"id":"893061","title":"将东归留别杨宗礼十韵","dynasty":"宋","author":"宋祁","text":"清白旧家声，论交得宁馨。摛华吐凤赋，闻礼堕鳣庭。潘夏叨连璧，荀陈更聚星。胶投思固漆，渭浊许过泾。合坐怀妍唱，分诗写素屏。情深方柏悦，性懒自榆暝。短羽偏惊月，羁游剧泛萍。北梁催税鞅，南郡阻翻经。晓色三竿日，离歌十里亭。期君促西上，相遇在神坰。"}