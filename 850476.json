{"id":"850476","title":"数诗分题二首 其一","dynasty":"宋","author":"孔武仲","text":"一邑临襄汉，青衫正少年。二毛侵鬓发，披雾始窥天。三接龙光远，曈昽白日边。四门方杂还，羔雁贲林泉。五斗安微禄，虽贫志浩然。六韬聊自试，有策佐平燕。七札穿强弩，诸君必凯旋。八荒驰贡篚，恩旨罢戈鋋。九九期君用，惭非命世贤。十官何敢望，于此卜归田。"}