{"id":"47653","title":"感时述事·五谿旧三苗","dynasty":"明代","author":"刘基","text":"五谿旧三苗，蛇蚓相杂处。其人近禽兽，巢穴依险阻。起居任情欲，斗狠竞爪距。况能识君臣，且不顾子父。所以称为凶，分北劳舜禹。先朝慎羁縻，罔俾来中土。胡为倏而至，驰骤如风雨。见贼但趑趄，逢民辄俘虏。腰缠皆金银，衣被俱绣组。所过恶少年，改服投其伍。农家劫掠尽，何人种禾黍。盗贼有根源，厥咎由官府。任将匪能贤，败衄乃自取。奇材何代无，推诚即心膂。谁哉倡此计，延寇入堂宇。割鼻救眼睛，于身竟奚补。浙西耕桑地，百载安生聚。自从甲兵兴，征敛空轴杼。疲氓真可怜，忍令饲豺虎。追忆至元年，忧来伤肺腑。"}