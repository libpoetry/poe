{"id":"979631","title":"赠余樗年试院作","dynasty":"宋","author":"晁补之","text":"平生车轨周四方，结交童龀老相忘。异哉余子久弥芳，吴人犹记称周郎。河豚入网荻芽长，宜兴罨画烟水苍。风雩春服真少狂，不愧戴崇升后堂。横戈笔陈倒千枪，叔鸾独步禹出羌。世儒胶扰何足臧，说食不救饥求粮。瞥思振衣千仞冈，空林无人一绳床。五车纯束不在旁，欲彻梯磴排空骧。钟山春水绕城隍，从师不惮白笈装。矢锋相触尘不扬，骊黄牡牝若灭亡。子严主簿志不偿，厌见朱墨纷伧囊。西风云日思帝乡，东华拜敕凫缀行，黄昏阊阖飞骕骦。虚堂节候变金商，闭门蟋蟀鸣我房。吾君仁圣周成王，屏驱虎豹开明光。山龙粉米杂青黄，多儒可赞至治香。园檀山石岂荒凉，潢污蕴藻须豆觞。愿君与借羽翮翔，贤书蚕列升未央。君如病鹘待秋霜，牛衣未可悲王章。公朝道辟五达庄，服襄按节缓勿忙。梦松生腹渠不祥，莫车上舞应循墙。功成归饮沆瀣浆，发机要若黄间张。"}