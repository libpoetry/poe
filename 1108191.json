{"id":"1108191","title":"汴京纪事二十首","dynasty":"宋","author":"刘子翚","text":"帝城王气杂妖氛，胡虏何知屡易君。犹有太平遗老在，时时洒泪向南云。玉玺相传舜绍尧，壶春堂上独逍遥。唐虞盛事今寥落，尽卷清风入圣朝。圣君尝胆愤艰难，双跸无因日问安。汉节凋零胡地阔，北州何处是通汗。朝廷植党互相挻，政事纷更属纪年。曾读上皇哀痛诏，责躬犹是禹汤贤。联翩漕舸入神州，梁主经营授宋休。一自胡儿来饮马，春波惟见断冰流。内苑珍林蔚绛霄，围城不复禁刍荛。舳舻岁岁衔清汴，才足都人几炬烧。空嗟覆鼎误前朝，骨朽人间骂未销。夜月池台王傅宅，春风杨柳太师桥。御路丹花映绿槐，曈曈日照五门开。五皇欲与民同乐，不惜千金筑露台。神霄宫殿五云间，羽服黄冠缀晓班。诏许群臣亲受箓，步虚声里认龙颜。宫娃控马紫茸袍，笑撚金丸弹翠毛。凤辇北游今未返，蓬蓬艮岳内中高。笃耨清香步障遮，并桃冠子玉簪斜。一时风物堪魂断，机女犹挑韵字纱。万炬银花锦绣围，景龙门外软红飞。凄凉但有云头月，曾照当时步辇归。云芝九干麦双岐，盍有嘉生瑞圣时。玉殿称觞闻好语，时教张补撰宫词。桥上游人度镜光，五花殿裹奏笙簧。日曛未放龙舟泊，中使传宣趣郓王。天厩龙媒十万蹄，春池蹴踏浪花飞。路人争看萧衙内，月下亲调御马归。盘石曾闻受国封，承恩不与倖臣同。时危运作高城炮，犹解捐躯立战功。梁园歌舞足风流，美酒如刀解断愁。忆得少年多乐事，夜深灯火上樊楼。仓黄禁陌夜飞戈，南去人稀北去多。自古胡沙埋皓齿，不堪重唱蓬蓬歌。河汉如云扫泬寥，登东寒铁响清宵。竹窗惊破高人梦，门外骎骎万马朝。辇毂繁华事可伤，师师垂老过湖湘。缕衣檀板无颜色，一曲当时动帝王。"}