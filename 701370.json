{"id":"701370","title":"乙丑冬重过古囊","dynasty":"明","author":"黄廷用","text":"不到囊山上，于今十二年。路迷荒草里，寺没古松前。何处来清磬，空山眷法筵。倭奴频作祟，无地可安禅。虎溪三笑后，图□几人传。风景怜今日，登临忆昔年。珠林芳树合，金刹碧云连。讵意红尘起，斋心秪自怜。净域何销歇，禅门困是空。一灯山月下，孤钵野云中。栋桡埋秋草，塔危带夕鸿。终期扫坛级，来上辟支宫。本是吾宗子，超然云外情。重莲昭帝贶，双虎狎师行。缩地通仙界，扣关入洛城。空馀丹鼎在，采药学无生。飞锡从初地，布金种福田。兽蹲承跌座，鸟喜结花毡。芝产灵池润，松滋甘露偏。禅心明皎月，兹事已千年。翠微分半榻，胜托此真缘。披草寻龙藏，过溪饮虎泉。香花萦下界，脩竹出诸天。忽忆同游者，浮生殊可怜。"}