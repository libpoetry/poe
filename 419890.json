{"id":"419890","title":"徵招 休庵鬻裘刊花行小集","dynasty":"近现代","author":"邓潜","text":"朝衣都为耽书典，栟榈更刊吟稿。斥卖到鹴裘，正西风寒峭。富文贫亦好。只惆怅当歌人老。集腋编成，夜灯红处，字还亲校。孤调。自怡情成连去，心上海潮悲啸。六籍尚秦燔，况雕虫些小。月泉芳躅渺。算留得印泥鸿爪，换名酒又解金貂。惹伯伦妻恼。"}