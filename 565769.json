{"id":"565769","title":"槃舞歌一首","dynasty":"明","author":"黄省曾","text":"挥瑶杯，弄玉槃，反覆在手胡自安。龙为章，凤为轩，傍人视之心慱慱。心慱慱，考钟鼓。曈曈白日临下土，阳春一归不复驻。春不驻，时难来，枝凋叶落真可哀。真可哀，嗟以吁，临觞懊恨叹前除。阊阖不开，难登玉台，欲诉上帝魂先摧。骑白马，扬朱麾，沐猴而冠何所为。何所为，逐东波，杯飞槃堕当奈何。"}