{"id":"1026603","title":"对雨思苏子美","dynasty":"宋","author":"韩维","text":"五月阴盛暑不效，飞云日夕起嵩少。回风飒飒吹暮寒，翠竹黄蕉雨声闹。北轩孤坐默有念，人生会合那可料。昔与子美比里闾，是月秋近足霖潦。吾徒无事数相过，日策疲马度深淖。升君之堂伏君几，果饵罗列亦稍稍。开樽得酒味已酢，辅以谐谑聊可嚼。长歌激烈或孤起，大论纷纭特一噪。飒然夜气变凄栗，连披短褐曳颠倒。且欣主人同气类，安问邻家厌呼笑。而今相望各千里，局促有如鱼在罩。人生此乐不易得，世事荣辱何足校。行当结侣候春水，一访洞庭湖上棹。"}