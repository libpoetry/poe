{"id":"643259","title":"题春山小景图","dynasty":"明","author":"胡奎","text":"老夫爱画入骨髓，偶向高堂见山水。不识何人写此图，恍然坐我春云里。大山小山青入天，岚气暝结香炉烟。扁舟夜泊浔阳郭，似是当年孟浩然。阿翁手持九节杖，双涧流泉玉琴响。天风吹带碧桃花，瑶草金芝为谁长。南郭先生吾友于，招我共读山中书。石田可耕水可钓，安得斯人与同调。"}