{"id":"507736","title":"题山水图","dynasty":"明","author":"李昌祺","text":"别业在圆塘，无邻傍草堂。瀰漫新水阔，远近好山苍。树密松依桧，林幽柘混桑。颇同严子濑，仍似杜陵庄。桥峻妨游屐，溪回隐钓航。鸟声春昼永，花气午风凉。把卷潜心玩，逢疑著意详。讵容便水石，未可薄轩裳。愧我身空老，怜生力致强。闲情虽足适，壮志会须偿。尊府当朝贵，佳儿嗣世良。夺魁期接武，涧壑有辉光。"}