{"id":"843627","title":"菩萨蛮 题子聪世侄美人扇面","dynasty":"清末民国初","author":"叶璧华","text":"丹青不把全身现。轻盈一搦纤腰倦。独自倚妆楼。罗衣怯早秋。铅华都净洗。别具天然致。何事蹙双眉。画眉人未归。绕砌蛩吟凄不断。摊书小坐梧桐院。谱曲教红鹦。笙声碾玉瓶。云鬟清露湿。夜静花魂泣。试问月中人。团圆欠几分。流云如水银河悄。空庭瓜果炉烟袅。小别即经年。星娥亦自怜。灵桥凭鹊驾。暂乞神仙假。良会隔微波。停梭唤奈何。"}