{"id":"843309","title":"游空同归投田家一宿","dynasty":"清末民国初","author":"俞明震","text":"檐树参差露晴光，炊烟缕缕低渡墙。乡村最好是春暮，家家饭熟松柴香。晓鸦笑我脱拘繫，绕屋飞鸣解人意。渊渊自惜肝肠深，世味无端集垢腻。煮茶烧笋邀客餐，怕闻父老谈辛酸。山茶一丛杂瓦砾，任他蚨蝶飞成团。别有深情向平野，多谢农夫饲归马。合无人处看春光，相逢同是悠悠者。昨宵梦逐孤云飞，山月不动光入帏。陶然自顾壁上影，夜气触境无町畦。朝来满目悲生事，世乱先愁老将至。絮影萍根此一时，他年来认空同寺。"}