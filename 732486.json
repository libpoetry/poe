{"id":"732486","title":"登望海绝顶","dynasty":"清","author":"李邺嗣","text":"天风吹客上，断竹翼我身。廓然老目开，得见天地新。大海滃其前，万象趋嘉门。乱嶕嶪相持，黄牛三寸蹲。太空积终古，一气还浑沦。日车昼夜转，烂烂推星辰。长江飘素带，巨湖注盈盆。众川尽小心，东流奉至尊。却望三神山，缥缈失金银。欲把东皇衣，垂须拂小臣。阳乌忽以堕，朱鸟来翂翂。安得千巫咸，一一招古魂。同临晞发叟，洒涕迸奇文。尺五天下语，地上应不闻。"}