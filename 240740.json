{"id":"240740","title":"贺新郎·万事佯休去","dynasty":"宋代","author":"韩淲","text":"万事佯休去。漫栖迟、灵山起雾，玉溪流渚。击楫凄凉千古意，怅怏衣冠南渡。泪暗洒、神州沈处。多少胸中经济略，气□□、郁郁愁金鼓。空自笑，听鸡舞。天关九虎寻无路。叹都把、生民膏血，尚交胡虏。吴蜀江山无自好，形势何能尽语。但目尽、东南风土。赤壁楼船应似旧，问子瑜、公瑾今安否。割舍了，对君举。"}