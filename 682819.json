{"id":"682819","title":"赋归代柬呈别章江三司","dynasty":"明","author":"区越","text":"为忆还山事事幽，司空图老信宜休。疏开岭北龙津口，引过屏西水步头。长夏听松根作枕，清秋探橘子成球。馀生独被君恩重，犹得从容首旧丘。行止无端体本虚，今人尚论古谁如。独缘腰懒回三径，敢冒贤名学二疏。晚雨四山归鸟雀，独流千顷混龙鱼。客情不为鹃声急，已定屏西木石居。章水滔滔日夜东，西山西去又千重。美人送我出南浦，舟子啸天来北风。江月不禁邀客梦，岭云那肯间诗筒。消将出处回天道，台阁山林我共公。"}