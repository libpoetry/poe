{"id":"843877","title":"百字令","dynasty":"清末民国初","author":"吴重憙","text":"秋光如许，更先知、秋冷瘦人应是。清减沈郎腰一搦，可与黄花相似。枕上家山，灯前乡树，梦阻盈盈水。归期莫卜，莼鲈兴隔千里。从此滚滚尘红，茫茫路黑，歧径迷杨子。爱赋刘安招隐句，只恐壮心难已。一夜西风，满湖木叶，此际凉波起。怀人天末，扁舟我欲归矣。知音难觅，叹茫茫、人海我闻如是。击筑悲歌燕市酒，道是渐离不似。方幸春明，常联旧雨，又逐东流水。风帆瞬息閒，愁满载归里。几日僧舍联吟，江亭买醉，邂逅吾同子。莫谓当时梅尉贱，仕隐尘寰而已。吴市吹箫，齐门弹铗，酒引牢骚起。杯盘狼藉，离魂黯黯销矣。"}