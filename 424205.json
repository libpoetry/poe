{"id":"424205","title":"金缕曲","dynasty":"近现代","author":"朱荫龙","text":"已拼今生了。又无端、一竿秋水，愁丝偷袅。历劫难消杉湖梦，梦倚朱楼尘表。都不似、旧时轻窕。赋笔琴心同冷落，算只余、山色依然好。问旧约，误多少。词人例合飘零老。哪堪他、江关萧瑟，还伤行潦。儿女风云消息尽，悔说欢场草草。休更道、公无自恼。一抹斜阳依旧在，怕恹恹、染遍舆图稿。闲涕泪，挥应皂。"}