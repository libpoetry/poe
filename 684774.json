{"id":"684774","title":"予不与秋试寓止荒僻中秋前二日孝先仁令叔洌携具过存饮谈良久即事题赠二首","dynasty":"明","author":"王彦泓","text":"一架藤花偃卧深，到门双骑有铃音。懒为薄俗牢骚面，喜见文人整暇心。顾曲可曾妨快饮，穷经从未废闲吟。诸君俗事骎骎逼，未必茱萸得共簪。此日为欢亦一奇，暂休文战即追随。穷途裹饭存风谊，令节题糕补旧诗。得士骚坛须互赠，论文狂社敢阿私。知君器量汪汪者，不赋寒郊旷荡词。"}