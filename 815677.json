{"id":"815677","title":"乙丑二月出都车中口占","dynasty":"清","author":"郭曾炘","text":"西笑真成梦，东流未有垠。偷生余故我，触处感前尘。卉木犹含冻，风沙苦趁人。此身安住著，满目足悲辛。静听车轮转，吾肠与万周。把书姑引睡，呼酒不浇愁。促坐知谁某，微吟自唱酬。平生江海兴，左计负扁舟。美服人争指，空名盗亦憎。当关多猛虎，掠野尽饥鹰。衰朽惭筋力，承平想股肱。悠悠青史事，神理久无凭。"}