{"id":"1120418","title":"几山出示阳桥唱和诸什窃慨英才之沈寂光景之流迈因两次其韵皆以少日为篇首一以赠监镇孙和仲一以赠知丞苗几山云","dynasty":"宋","author":"周行己","text":"少日称豪弓马场，时平不复戍渔阳。引杯看剑夜云黑，横槊赋诗寒日黄。霜落草枯閒战骑，位卑禄薄困征商。白头未试吴王妓，杨柳萧萧古道傍。少日称豪笔砚场，一官家近住河阳。人情易变春云薄，世故饱谙秋鬓黄。寒日苍凉临迥野，浩歌悲壮激哀商。时平民乐官无事，醉倒题诗舞袖傍。"}