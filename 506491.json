{"id":"506491","title":"题张真人画为项御史赋","dynasty":"明","author":"王洪","text":"耆山何苍然，楼台凌青天。门前清溪水，遥与蓬壶连。日上璚树绿，春入丹葩妍。双鸟鸣其间，华采一何鲜。东风送馀音，惊起幽窗眠。却誇韩众鹿，飞度三山颠。手翳夫容枝，玉清会群仙。瑶阶献金箓，丹廷传璚筵。缅怀紫霞想，飘若云之旋。玉童四五人，吹笙间鸣弦。风扫花下石，月照松间泉。有客天上来，袖拂金坛烟。素与轩裳契，而结云霞缘。赠之五采图，重以丹丘言。舒卷虽异迹，玄同已忘筌。伊我拾紫芝，曾往瀛洲边。手种绿玉树，别来几何年。应知碧桃花，开遍东窗前。赤松未辟谷，青云期济川。且为谢青鸟，一寄瑶花篇。"}