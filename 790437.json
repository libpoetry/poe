{"id":"790437","title":"十字碑","dynasty":"清","author":"王家枚","text":"有吴延陵君子墓，碑字雄伟径尺大。辞约意博鲁史笔，品题迥出风尘外。或疑圣辙生平未至吴，安得亲自铭其巅。又疑字大不容简，更难千里驰邮缄。小儒立论好苛细，纷纷聚讼各殊异。不然碑果属赝鼎，胡为约章微显辞渊懿。一夕风雷断复接，不教红羊蚀残劫。字青石赤摩穹窿，一抔黄土森马鬣。"}