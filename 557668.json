{"id":"557668","title":"简郑叔贞四十二韵","dynasty":"明","author":"王绅","text":"结交匪无人，知己贵有适。十年走东西，浩怀久无得。中岁友郑子，诚哉我三益。文采绚鸾凤，才华炫金璧。譬若云台将，折冲慑强敌。叱咤惊鬼神，人马皆辟易。又若邓林材，挺出樗与栎。蔚为栋梁望，庸竖所共识。器大不小成，材良远绳墨。物理古则然，子实甘蓬荜。迢递天台山，回首关河隔。旅食困盐齑，久作山南客。为言从师游，担簦来卒业。阿师正学公，长才驾濂洛。儿童推世贤，朝野称文伯。蹇予在弱冠，共寓萝山宅。虽号同门生，实藉师资德。叩道辱弦应，问疑承缕析。乍别书累篇，同处日共食。契谊等弟昆，交情固胶漆。一自事分离，十载关良觌。重逢锦水滨，握手道夙昔。云萍总心知，顾我眼独碧。惟子蚤及门，器业尤英特。钻瞻久己悟，升堂仍入室。董薛未足伦，游夏庶其匹。贤王雅乐道，醴筵日宏设。羡子富文辞，诹咨动移刻。屡续梁园赋，每前贾生席。缁衣敝复为，白驹去还絷。恩礼实己隆，负荷成感激。念我自远归，神疲肢体瘠。慰藉尽衷曲，周旋竟晨夕。维时秋正高，商飙怯絺绤。篱菊吐芳华，鲜鲜斗黄白。呼儿具鸡黍，郫筒篘酿秫。情真味自长，道合趣何极。盍簪人所乐，况尔同师泽。万里获良晤，忻忭宜无斁。圣辙岂难追，行之在不息。但愿长相亲，永言共鞭辟。"}