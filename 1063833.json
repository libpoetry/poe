{"id":"1063833","title":"卧病次彦周韵","dynasty":"宋","author":"释德洪","text":"卧便午簟袪残暑，谁令殿阁风鸥语。君来谈笑破岑寂，慰此经旬携手阻。湘山解事不须招，数峰入座争翔舞。心知清境世不要，胜践从来数支许。戏将平时说禅口，贬剥诸方呵佛祖。眼高丛林不见人，但许南台称法乳。忽惊词锋乱斫伐，披靡千人如项羽。诗成相对两咨嗟，此生俯仰成今古。"}