{"id":"829089","title":"浪淘沙  感赋二首","dynasty":"清末近现代初","author":"朱青长","text":"念载别京华，只艇还家。江州衣泪在琵琶，流落燕山无别事，只为杨花。歌馆作生涯，偏著逢他。楚山云雨汉朝霞，化作妙音花胜佛，一点无差。箫管小流连，人在歌天。红腰分队斗婵娟，独有翩跹情态好，偏得人怜。无事作纠缠，戏鼓词笺。珠喉改字更清圆，我是旗亭王少伯，休说屯田。"}