{"id":"197286","title":"东风第一枝·玉洁生英","dynasty":"宋代","author":"高观国","text":"玉洁生英，冰清孕秀，一枝天地春早。素盟江国芳寒，旧约汉宫梦晓。溪桥独步，看洒落、仙人风表。似妙句、何逊扬州，最惜细吟清峭。香暗度、照影波渺。春暗寄、付情云杳。爱随青女横陈，更怜素娥窈窕。调羹雅意，好赞助、清时廊庙。羡韵高、只有松筠，共结岁寒难老。"}