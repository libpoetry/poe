{"id":"814479","title":"蔡香祖大令廷兰寄示海南杂著读竟率题六首","dynasty":"清","author":"林则徐","text":"君家濒海习风涛，涉险归来气亦豪。天许鸿文传域外，惊魂才定亟拈毫。大化遥沾古越裳，未通华语解文章。天朝才士来增重，响答诗筒侑客觞。椎结争迎互笔谈，南交风土已深谙。回看渤澥来时路，曾历征程八十三。缟纻情敦感异乡，却金仍自返空囊。早教越石知清节，肯羡西都陆贾装。归寻驿路指中原，桂管藤州取次论。喜是倚闾人健在，为言剪纸误招魂。始信神州稗海环，总凭忠信历人寰。瀛壖会有澄清日，凭仗纡筹靖百蛮。"}