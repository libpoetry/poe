{"id":"1212082","title":"谢吴閒閒大宗师寄鹤氅衣","dynasty":"元","author":"许有壬","text":"逆骈欲遗世，异服事缪悠。恭也差可观，未是真仙俦。因服究其衷，有怀小竹楼。一时示萧散，千载瞻风流。鄙人冒朱紫，因循成白头。衣锦不尚絅，褫带宜承羞。归来作褐父，敝缊寒无忧。老仙独不弃，谓可同真游。解衣远衣我，意重千金裘。高义固多感，浊骨难昆丘。披之焚香坐，世虑忘嚣湫。神仙未能学，愿学王黄州。"}