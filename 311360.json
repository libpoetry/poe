{"id":"311360","title":"高阳台·双桨千荷","dynasty":"现代","author":"刘永济","text":"双桨千荷，层波万月，扁舟又落东湖。冷露闲鸥，如今也似城乌。淩波几度要琼佩，更几回、吊楚歌呼。算都成、翳眼空华，事往难摹。伤心群玉神仙府，有西昆楼阙，东壁图书。碧霭千门，晴宵万萼明珠。云屏未稳华胥梦，早无端、海换桑枯。但牵情、故宇神游，泪满菰蒲。"}