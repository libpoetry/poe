{"id":"786842","title":"金刚钻沉香歌","dynasty":"清","author":"牛焘","text":"南中异木金刚钻，命名比附随俗唤。棱脊森森耐岁寒，青枝不叶撑孤干。岩壑千年根茎枯，中有香魂缕缕贯。剔鳞铲甲真精见，重重碎锦融成片。古色莹然琥珀纹，丹膏比拟青铜炼。入流瞥见宝珠沉，经火始信梧桐爨。夜深试爇博山炉，兰蕙不芳迷迭贱。妙品兼宜佐调元，芝图术序同褒赞。天生异材肯自炫，穷荒樗散谁流盼。山精木魅常护持，瘴雨蛮烟久镕锻。由来体性具深沉，讵谁气味堪赏玩。君不见，泰岳松，上施神农藟，下凝尧时髓。千载结苓腴，中有神灵诡。金刚义取百炼精，盘根错节老气横。人生百年同草木，陈枝瘣植等无名。岂知草木具有情，灵兮寿兮葆性贞。人世显藏不足道，馨香可以荐神明。山川鬼神终将玉汝成。"}