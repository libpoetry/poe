{"id":"682987","title":"笠泽渔父词四首","dynasty":"明","author":"文彭","text":"无利无名一老翁，笔床茶灶任西东。陆鲁望，米南宫，除却先生便是侬。吴淞江上是侬家，每到秋来爱荻花。眠未足，日初斜，起坐船头看落霞。钓得鲈鱼不卖钱，船头吹火趁新鲜。樽有酒，月将圆，落得今宵一醉眠。夜深结网一灯红，吹笛邻舟搅睡浓。雪夜月，雨晴风，都是渔家一醉中。"}