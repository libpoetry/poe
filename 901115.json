{"id":"901115","title":"寄马竹冈","dynasty":"宋","author":"张埴","text":"竹冈先生一世贤，如何断我百十弦。苦哉几枕黄鹤梦，天风吹到吴江边。先生手提绿玉鞭，跨驴与我说去年。梦中记得去年别，缚鸡提酒送上船。明年奇章观前泊，捩手烹鸡持酒酌。饱歌醉舞插梅花，几夜月中记说著。谁知相逢刘太史，拭目云烟新落纸。便从太史使之年，恁时祗谓黄河底。书生欢喜斯文寿，嘱下楚云楼上酒。菊花九日是明朝，遥望长眉三稽首。"}