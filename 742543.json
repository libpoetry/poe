{"id":"742543","title":"积雨初霁望西山","dynasty":"清","author":"茹纶常","text":"三度京华住，西山阻幽探。山灵故应笑，念之心怀惭。维时当溽暑，积雨阳乌潜。街泥深没屐，闭户如眠蚕。朝来忽开霁，暖翠浮层岚。树色浓与接，天光澹相参。媌娥具娟好，窈窕劳遐瞻。中闻饶胜概，玉泉兼龙潭。汇为裂帛湖，风景尤堪耽。营构侈慈氏，比栉皆精蓝。惜哉碧云寺，衣冠瘗魏阉。迄今虽铲削，吾意犹未忺。茫茫景皇陵，往事嗟忠谗。抑有耶律贤，石壁留镌劖。缅怀金元来，游人几停骖。世代递迁更，山水犹回含。何当真杖策，十日穷云岩。"}