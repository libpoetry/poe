{"id":"902091","title":"大热","dynasty":"宋","author":"张嵲","text":"怫郁厌烦暑，稍欣夕气清。彷徨不能寐，解带临前庭。长林激远飙，馀凉入疏棂。白露被百草，河汉上纵横。山气自高爽，久谐肥遁情。羲和当此岁，振职在朱明。金石亦为焦，况乃柔脆形。阴泉变汤液，夕颖成枯茎。念彼市朝士，复嗟田亩氓。徙倚待明月，徘徊步列星。炎蒸岂不苦，复畏秋风生。"}