{"id":"829290","title":"述梦    （八首）","dynasty":"清末近现代初","author":"沈尹默","text":"天风吹暖过兰堂，亲受飞琼进玉浆。坐我三熏三沐已，低头一笑太轻狂。牢落情怀酒百觞，惺松尘梦费思量。微微心上温黁在，剩孕天花散后香。楼外春云易化烟，春声留梦不曾圆。金筝雁柱从头数，拨到当胸第几弦。十二珠帘敞画筵，酒痕和月上眉端。那堪一曲潇潇雨，翠袖红灯照夜寒。窗纱惨绿上单衣，一抺遥山小苑西。半是低徊半惆怅，万花如梦一莺啼。团栾宫样制湘纨，不绣鸳鸯不画鸾。细字写他欢喜语，替他礼佛爇沉檀。油壁香车载别愁，绕城骏马霎时休。不堪更向城东路，细草垂杨尽带秋。一花一叶寻常怨，恼我沉吟万古情。打散天涯芳草梦，寺楼钟鼓太凄清。"}