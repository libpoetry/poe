{"id":"1236001","title":"武林感怀四绝句用马易之韵柬佑圣观王景周呈王素岩","dynasty":"元","author":"张仲深","text":"湖山风物逐灰飞，愧我行吟雪里归。认得吴姬年十八，从来不减旧腰围。风抟万鹤下瑶台，九市无人夜拨灰。可惜西湖歌舞地，春深触处长蒿莱。红尘不到老仙家，依旧疏棂幔碧纱。两袖高寒吟未稳，倚栏和雪看梅花。西湖岁晏雪如波，湖上谁人载酒歌。眼底甲兵犹未息，可无壮士挽天河。"}