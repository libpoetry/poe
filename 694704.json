{"id":"694704","title":"宫词四首","dynasty":"明","author":"周宪王","text":"屏掩春山夜渐长，秋来处处有新凉。一天明月星河澹，满殿风吹茉莉香。秋深凉气满楼台，落叶萧萧拥玉阶。清晓九门金锁掣，监宫先报进鹰来。劲翮凝霜画不成，马前多是内官擎。鹰坊下直人争问，谁贡河东白海青。三山冰合放鹰时，千骑如云授指麾。日暮六街尘滚滚，马前横抱白鹅归。"}