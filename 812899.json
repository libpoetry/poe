{"id":"812899","title":"宿鸡山寺","dynasty":"清","author":"宋琬","text":"洞壑迷青霭，松杉隐白毫。客来秋已尽，坐久月初高。天外群峰小，云端板屋牢。明朝临绝顶，筋力未辞劳。茸岭何年辟，鸡巢此地传。松声长似雨，峦气自成烟。梦散疏钟外，心清古佛前。欲从仙吏隐，结宇共栖禅。看山心倍勇，闻磐夜何清。虎傍禅林穴，人从木抄行。振衣沾石色，高枕纳泉声。羡尔仇池长，频来屐齿轻。"}