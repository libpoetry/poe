{"id":"1049857","title":"浮丘观","dynasty":"宋","author":"郭祥正","text":"仙翁得仙二千载，沧海变田田变海。浮丘却接番禺西，鐏迹蒿痕至今在。朱明之门敲不应，荆榛满地谁重兴。史君举意要卜筑，楼观矗云如化城。李白骑鲸下蓬岛，嫦娥洗月来沧溟。相逢且劝百壶酒，蟠桃结实何时成。史君自有神仙骨，往往前身寻旧物。手探树穴求玉环，肩拍洪崖犹彷佛。更提椽笔挥长篇，至理直欲追玄元。行当跨凤返金阙，回首番禺空紫烟。"}