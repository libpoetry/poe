{"id":"1071687","title":"阳羡葛亚卿为海陵尉作葺春轩余为赋之","dynasty":"宋","author":"韩驹","text":"昔闻先生隐吴侬，当窗十里横烟峰。今见先生为楚吏，绕墙四面萦烟水。从来楚俗带吴风，曲折径路深房栊。舍前系船柳千丈，舍后参天竹万丛。牙签插架似蓬馆，白拂挂壁如僧宫。扫地焚香欣客至，羹鱼饭稻愁樽空。不溷不清惟寂寞，大笑先生致身错。青衫犹作布衣心，朱门却有田居乐。笔回造化天工怒，胸包今古时人愕。甘穷自许元次山，蹈海还寻鲁仲连。吾曹一欢岂易得，世间百岁俱可怜。何用北窗翻朽策，且向东亭弄春色。我当酌酒寿主人，滩前飞下双鸂鶒。"}