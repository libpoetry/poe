{"id":"240616","title":"吴传朋游丝书","dynasty":"宋代","author":"王之望","text":"鸟迹既茫昧，文字几变更。达者擅所长，各就一世名。众体森大备，造化无留情。独此游丝法，千古祠未呈。右军露消息，笔墨无成形。伟哉延陵老，三纪常研精。绝艺本天得，非假学力成。应手快挥洒，援毫谢经营。奋迅风雨疾，飘浮鬼神惊。风狂蛛网转，春老蚕咽明。直如朱弦急，曲若卷发萦。飞梭递往复，折藕分纵横。独茧缲不断，风鸢胜更轻。希微破余地，妙绝无容声。飞白笑冗长，堆墨惭彭亨。可怜太纤瘦。不受镌瑶琼。咨尔百代后，若为求典刑。"}