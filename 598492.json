{"id":"598492","title":"写怀用杜韵","dynasty":"明","author":"庞尚鹏","text":"吾自爱吾庐，方斋但容膝。雨后对青山，坐高天上日。束发慕古人，与谁论畴匹。昔从洛阳里，停车访君实。今为田学士，烟霞称锢疾。长揖谢王侯，避人且扪虱。一枕梦华胥，平生志愿毕。寸心化成灰，双眼黑如漆。鬻文此何时，虚负中郎笔。入山不厌深，入林须更密。王门尽好竿，漫劳工鼓瑟。斗鸡笑群儿，屠龙本无术。"}