{"id":"496396","title":"沁园春 其四 己丑新正","dynasty":"明","author":"杨慎","text":"愁汝休来，且天边高寄，地下深埋。自戊申吾降，酒星正照，辛壬师授，酒诰蒙开。若下乌程，兰生桑落，行辈都将兄弟排。二豪者，便螟蛉蜾蠃，如我何哉。酒中兴岂无媒。要月户、风亭白雪阶。况鸾腔凤调，浮丘按拍，霞浆金醴，王母添杯。洞里春浓，壶中夜永，童子休将鹤驾催。玄真侣，烦诸君为我，筑醉仙台。"}