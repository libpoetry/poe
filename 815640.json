{"id":"815640","title":"和何尹忆云林寺泉","dynasty":"清","author":"袁昶","text":"蜺罗跂谛水，神力移在兹。何以西方空，东方经蠹缁。末法三千年，东西两陵夷。惟有万古泉，水碧温流澌。春深构飞槛，奇石乳岩垂。定心足垂外，不畏虎迹欺。我曾木瘿瓢，蒸以丹房芝。君亦汲烹之，容颜发华滋。闲云不济物，何似在山仪。我曩入飞峰，心迹双萧寂。微言证璨可，倦枕苍石壁。希微九天籁，汗漫三世隔。瘴海今横流，何者为我宅。将毋归稽留，不然栖大涤。洗耳听韶濩，妍朱校仙册。夜汲一军持，玉水方流液。虽落尘网中，金骨炼营魄。试招何尹俱，割半垂龙席。各据一洞天，袖方聊煮石。"}