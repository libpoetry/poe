{"id":"840819","title":"沈变堂大令和前折梅联句并绘梅花横幅见赠赋谢","dynasty":"清末民国初","author":"金武祥","text":"江边一树冲寒开，梅花闹处春风来。官阁诗人动诗兴，可惜健步难移栽。君作梅花诗，诗中能有画。岂知能画如能诗，写上生绡逞奇怪。墨痕枯瘦妙入神，逃禅老人身外身。初疑月地堕香影，便与孤山娱好春。一幅相遗趣横溢，细数枝南与枝北。披图髣髴到江边，一笑相逢旧相识。"}