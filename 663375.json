{"id":"663375","title":"西轩诗为襄垣府将军作","dynasty":"明","author":"边贡","text":"朝光丽朱邸，夕雨明绿芳。阳休一何嘉，顾眺临西堂。西堂郁以邃，杳杳尘务绝。右图复左史，回翔尽髦哲。宛转膝上琴，窈窕邺中吟。吟以咏我怀，琴以宣我心。淮南建黄屋，梁王辟东苑。侈纵匪不娱，终以冒皇宪。皇宪不可冒，侈纵不可延。美矣王孙德，永兹黄发年。"}