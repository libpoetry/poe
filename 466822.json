{"id":"466822","title":"摊破浣溪沙 某君出京，怆然有感，填此送之","dynasty":"当代","author":"张恨水","text":"呜咽清波出御沟。春明杨柳减风流。一样天涯怨摇落，莫登楼。红叶不禁风雨恶，黄花相向暮云愁。欲诉相思谁解得，不如休。断雨飘风燕子斜。清凄时节去京华。明日骄骢驻何处，白云遮。残梦初回杨柳举，秋魂遥寄海棠花。留得断肠人一个，在天涯。"}