{"id":"1143747","title":"五月十一日早问政山房三首","dynasty":"宋末元初","author":"方回","text":"道士携壶酒，相迎劝瓦卮。野葩芳杖屦，林霭润须眉。自说夜频醉，不知朝有饥。问曾辟谷否，擘树嚼松芝。四十里苍翠，中环万屈盘。望城藏谷底，觅路上云端。笋出一春醉，樵深三伏寒。山翁无将相，祇是敬黄冠。纵不烧丹汞，村人总是仙。今朝才酒债，明日有柴钱。指草能医病，争棋每让先。活龙肯相赠，竹杖掘深鞭。"}