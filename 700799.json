{"id":"700799","title":"失题","dynasty":"明","author":"曹义","text":"车骑纷多士，岐亭送旧游。客怀春树迥，归思暮云稠。弦管欢无极，阳关醉忍讴。柳阴张祖席，花底控骅骝。山断云横雨，江空天浸流。舟还杨子棹，人倚仲宣楼。望里苍龙阙，吟边白鹭洲。松楸违拜扫，蘋藻荐时羞。豪旷追风月，栖迟憩野畴。征途看渐远，羁思转清幽。尊酒怜孤对，诗词孰共酬。迢遥京国道，宏丽帝王州。去去情宁舍，惓惓计莫留。平安从此后，鸿雁寄来不。半生多慨□，万里快遨游。报国丹心壮，思亲白发调。盛名吴下士，高调郢中讴。空阔搏雕鹗，沙乾骋骏骝。声诗唐律度，楷法晋风流。几过杨雄宅，频登压粲楼。归篷投建邺，载月渡沧洲。俊采逢人羡，衰颜对镜羞。怜均朝北阙，愧我老西畴。汉水晴逾碧，秦山晚更幽。关河从此隔，风月共谁酬。落日长亭路，连城古帝州。有怀徒缱绻，无计为淹留。后夜分遥念，音书肯寄不。"}