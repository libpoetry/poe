{"id":"702815","title":"送叶少师归闽四首","dynasty":"明","author":"董其昌","text":"倾都蔼蔼集歌骊，勇退三朝帝者师。熟釜铭功詶太传，黄金铸像忆鸱夷。午桥梦到悬车日，庚度秋清击榜时。父老相呼看归相，年来忧国鬓成丝。天边纳履动星辰，再入中书再乞身。山甫旧来饶补衮，任公何事早收纶。风传宦路轻金注，业有仙岩一玉宸。最是陛辞臣主意，直须良史巧摹真。铉鼎功成释负担，飘然落叶等抽簪。常将不尽还天上，别有无穷在斗南。布袜青鞋仍几几，云关雾幌亦潭潭。东华赐诏彤弓宴，去国馀忠手一函。东山再出为苍生，公衮还初无限情。纵有庄周蝴蝶梦，能忘彭祖雉头羹。丹书进御终毗圣，攲器看来欲诫盈。踵武夔龙都好在，冲皇端拱泰阶平。"}