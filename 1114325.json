{"id":"1114325","title":"十月桃 二首，同富季申赋梅花","dynasty":"宋","author":"李弥逊","text":"浮云无定，任春风万点，吹上寒枝。砌外珑璁，暗香夜透帘帏。閒情最宜酒伴，胜黄昏、冷月清溪。风流谢傅，梦到华胥，长是相随。似凝愁、不语谁知。芳思乱微酸，已带离离。传语花神，任教横竹三吹。枝头要看如豆，趁和羹、百卉开时。十分金蕊，先与东君，一笑相期。一枝三四，弄疏英秀色，特地生寒。刻楮三年，谩誇煮石成丹。梨花带雨难并，似玉妃、寂寞微潸。瑶台空阔，露下星坠，零乱风鬟。记前回、拥盖西园。花信被山烟，著意邀阑。盏面横斜，大家月底颓然。如今万点难缀，共苍苔、打合成班。诗翁何似，劝春莫交，粉淡香残。"}