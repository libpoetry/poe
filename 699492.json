{"id":"699492","title":"荅君御诸作","dynasty":"明","author":"袁宏道","text":"碧水丹崖不自由，无因阑入会仙楼。布帆饱趁潇湘水，几处青枫黄叶舟。溪鸟溪花尽寄声，花源无路只空行。陶潜老被渔翁误，枉把青山累后生。溪流片片叠春纱，红树前头又一家。寄语青门种瓜叟，种瓜先种枕头瓜。打叠歌鬟与舞裙，九芝堂上气如云。无缘得见金门叟，齿落唇枯嬲细君。"}