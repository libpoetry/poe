{"id":"569087","title":"谒表忠祠有述","dynasty":"明","author":"王世贞","text":"圣皇肇贻厥，元孙嗣绳其。武略或不竞，文治所优为。诸王擅国封，分布若置棋。称诏行罚赏，匠意创车旗。是时上威令，颇不出京师。黄齐托肺腑，力以身任之。周叔既远窜，齐谷复长羁。北平有髭王，属尊功不卑。望气若龙虎，养卒皆熊貔。削地错已愚，夺国宁所宜。谋泄汉使僇，渔阳动征鼙。横驱属国胡，席卷燕南垂。庙谟太草草，名使乳臭儿。蹀血白沟河，肉骨蔽陵坻。盛侯颇能军，平保壮偏禆。一此或一彼，天心讵能知。桓桓铁尚书，矫矫六出奇。东昌不茅靡，济南汤其池。有斐天台生，密勿主所葵。肆赦赦不行，用间间不疑。大厦既将颠，一木焉能支。飞楫渡大江，群情遂乖离。三辅拟勤王，姚守已俘累。朱邸献重关，将相请密期。举宫为煨烬，谁辨真龙尸。魏公元勋后，不以密戚移。甘作请室囚，竟终首阳饥。始祸复何言，纵体任刲■。天台乃甚口，五宗悉参夷。铁公气犹劲，慷慨了不悲。自余诸名俊，卿尹暨曹司。俱怀吠犬忠，不识尧为谁。而彼景中丞，趋朝独逶迤。荆卿术未讲，豫让心空驰。噀血喷北风，捐胫付东馗。如闻九原辙，故主未可追。长寝事已毕，何烦论安危。笑彼崩角者，次第死胥靡。拂郁二百年，身碎节不亏。君王沛明诏，彷佛异代思。加恩录后人，所在为致祠。建康殉节地，群灵当格斯。故主犹若敖，焉能不攒眉。侑食懿园席，行当待来兹。"}