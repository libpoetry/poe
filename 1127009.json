{"id":"1127009","title":"颐轩诗六首","dynasty":"宋","author":"黄庭坚","text":"金石不随波，松竹知岁寒。冥此芸芸境，回向自心观。知足是灵龟，无厌乃朵颐。虚心万物表，寒暑自四时。无外一精明，六合同出自。公能知本源，佛亦不相似。辱莫辱多欲，乐莫乐无求。人生强学耳，万古一东流。枢机要发迟，饮食戒味厚。渔人溺于波，君子溺于口。泾流不浊渭，种桃无李实。养心去尘缘，光明生虚室。"}