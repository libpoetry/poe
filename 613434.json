{"id":"613434","title":"羽甫家兄招游石涧同区茂对区君玉犹子仲昭流连迨暮归途狼藉赋此纪兴","dynasty":"明","author":"李之世","text":"山水本相须，往往不相假。孰若兹山奇，石泉两绝也。石自泉中出，泉自石中泻。泉味既甘寒，石貌亦萧野。点缀俱玲珑，布置极幽雅。平者如匡床，窔者如广厦。艳如青莲蕊，古如紫芝把。如蟾复如蛛，如狮复如马。此是石恢奇，请说泉潇洒。或飘如曳帛，或纷如掷瓦。或沸如茶铛，或镕如金冶。如鱼张口吸，如沫齿缝下。有响击空山，无声走石罅。泉石既相遇，相聒不肯舍。流来经委折，转入更虚閜。连峰列如屏，其下荫松槚。有草碧如染，有花鲜如楮。是石皆可憩，是林皆可藉。逢岩可安灶，遇坎可泛斝。坞可名藏春，湾可题销夏。水从岩际度，人向石上跨。悬厓时戟面，淙流或没踝。磴苔置屐滑，箭风当面打。恋赏成久淹，入暝转惊讶。昏黑度前冈，迷路穿樵舍。鬼灯光如漆，的的照篱笆。咒力厌怖魂，齐声诵般若。溪回路忽断，危桥独木槎。游人颠坠厓，坭泞交喧咤。衣帻不及顾，时时伤髀胯。溪山到处有，好事人恒寡。堕崄与啼厓，胜事古来诧。我欲纪兹游，钝笔不堪写。一死博河豚，戏语同游者。"}