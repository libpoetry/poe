{"id":"697065","title":"永叔方舟豪饮即事十首时行次齐鲁卫间","dynasty":"明","author":"胡应麟","text":"彩服荣新命，绨袍恋旧知。河梁晨舣棹，水国夜衔卮。渡远携桃叶，滩长和竹枝。疏灯解娱客，花艳朴谈诗。锦席时先后，清尊日过从。荒城严夜柝，远寺咽昏钟。意气红颜盛，心期白首浓。即今元礼棹，谁复共林宗。鼓吹中流发，图书四壁陈。高谈回丙夜，大雅和阳春。水驿驰关吏，津亭候榜人。雄飞吾党事，一快倦游身。海月维仙缆，天风度客樯。赋题新赤壁，吟和旧沧浪。汎汎俱西子，依依但北堂。江鱼如玉雪，满载大家尝。云霄惭比翼，湖海豁遐心。一驻青丝窄，同携白玉琴。清吟霞色烂，剧语露华侵。快意篷窗下，天池酌水沈。大有乘桴兴，能无汎宅游。垂天双翼左，缩地寸心投。卤簿黄河岸，帆樯碧海流。支机怀袖满，昨夜到牵牛。携来双彩华，寒夜互生花。雪拥山阴棹，星偕博望槎。雁声流古塞，萤火乱平沙。几忆春明外，长灯对棣华。河朔当年事，平原异代盟。登仙班景倩，为客孟云卿。捩柁晨霜滑，维梢宿雨晴。如渑政堪赋，篷底百壶倾。击楫神俱王，垂竿兴未徂。飞谈凌海若，长啸挟天吴。玉佩仍三殿，金尊暂五湖。宁知奇伟客，唱和在菰芦。汎鹢垂冬半，呼卢过夜分。烛花深对酒，囊草细论文。湖欲名高士，滩应号使君。千秋吾道远，未遣世人闻。"}