{"id":"199156","title":"秋夜·秋露随节至","dynasty":"宋代","author":"曾巩","text":"秋露随节至，宵零在幽篁。灏气入我牖，萧然衾簟凉。念往不能寐，枕书嗟漏长。平生肺腑友，一诀余空床。况有鹊巢德，顾方共糟糠。偕老遂不可，辅贤真淼茫。家事成濩落，娇儿亦彷徨。晤言岂可接，虚貌在中堂。清泪昏我眼，沉忧回我肠。诚知百无益，恩义故难忘。"}