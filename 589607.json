{"id":"589607","title":"赠戴宾竹","dynasty":"明","author":"王希文","text":"有客寻幽盟，排扉日相访。身披翠羽衣，手植青藜杖。挥麈恣高谈，扫门谢尘鞅。琅玕启新声，金玉戛清响。拈风入吟坛，弄月过书幌。逸思定三竿，孤骞挺千丈。淩云看少豪，傲霜誇老壮。笋列拜天书，金茎吸云酿。募醉忽拚袂，晚来复相向。宾至主不迎，主坐宾不让。愿作无言交，永言伴清况。"}