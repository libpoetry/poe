{"id":"1118716","title":"杂兴十首以贫坚志士节病长高人情为韵","dynasty":"宋","author":"陆游","text":"仕宦遍四方，每出归愈贫。寒暑更质衣，笑倒邻里人。今年作史官，坐糜太仓陈。无如思归何，日夜望绝麟。区区牛马走，龊龊虮虱臣。恩深老不报，肝胆空轮囷。孟子辟杨墨，吾道方粲然。韩愈排佛老，不失圣所传。伐木当伐根，攻敌当攻坚。坐视日月食，孰探天地全。一木信难恃，要忧大厦颠。安得孟韩辈，出为吾党先。圣人固多能，艺乃以不试。嗟予少贫贱，日月成坐弃。矧今耄已及，甘食而美睡。道衰朋友散，斯文凛将坠。闭户辄竟日，孰与讲仁智。厌厌生意尽，何暇议李志。少年喜结交，患难谓可倚。宁知事大谬，亲友化虎兕。出仕五十年，危不以谗死。始畏囊中锥，宁取道傍李。老来多新知，英彦终可喜。岂以二三君，遂疑天下士。昔我游庐山，夜遇东林雪。灰深火正热，膏减灯半灭。童惊林虎过，僧惜涧松折。至今每追想，可解肺肝热。那知蓬山梦，忽继此清绝。殊胜苏子卿，餐毡持汉节。观人如观玉，拙眼喜讥评。得失顾在人，玉固非所病。庆历嘉祐间，人才于斯盛。王回仅一招，石介弃不聘。乃知天下士，成败各有命。愿君姑安之，天定岂不胜。两山如蛾眉，一水若车辋。吾昔庐其间，百里临莽苍。少年手艺木，条干日夜长。咿哑驾独辕，迢递摇两桨。平生会心地，今乃寄梦想。何时唤邻翁，烟水行布网。货财不可居，禄位不可饕。我尔本一家，何至皋兰鏖。小夫谋人国，纷纷日煎熬。或谓性本恶，或谓经无褒。误人方自此，孰如饮醇醪。清言亦自佳，遗事非徒高。鲁山粹而博，韶美旷且真。石渠东观中，久矣无若人。飞仙骖凤鸾，岂久混世尘。空馀文章在，常与日月新。我虽不足数，畴昔忝交亲。尚想秋灯下，对影攲幅巾。君子尚大节，又甚恶不情。鲁连故可人，用意终近名。千载高夷齐，采薇忘其生。周公述易象，所以贵幽贞。去圣虽已远，江左见渊明。我读饮酒诗，朱弦有遗声。"}