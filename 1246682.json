{"id":"1246682","title":"摸鱼儿　 晚春","dynasty":"元末明初","author":"刘基","text":"悄寒生、沉沉院宇，不知春在何处。逢春渐老能多少，惟有暗愁无数。春又暮，但碧草、和烟绿叶漫飞絮。画梁燕语，还是旧音声，乌衣巷陌，转盼几今古。天涯路，流水青山如故。离魂长在郊树。夜深月暗苍梧远，化作杜鹃归去。人不见、桃花自落空阶上。东风未许，吹梦过蓝桥，关河满目，波浪渺南浦。"}