{"id":"1105677","title":"五月四日与同僚南楼观竞渡因成小诗四首明日同行可元章登楼又成五首","dynasty":"宋","author":"王十朋","text":"蜀江险处是夔州，滟滪堆边看竞舟。为报鄱阳相识道，去年人在此登楼。台前八阵己陈迹，水底三闾何处招。手把菖蒲对佳节，兴来呼酒劝同僚。鄱阳夔子两端午，去岁人如今岁人。直是吴头来蜀尾，子规声里吊灵均。榴花照眼对佳客，荷叶传杯怀故乡。想见明年话夔子，又如今岁念鄱阳。黍遇今朝尽生角，艾从何处忽为神。荷香十里一钩月，定有扁舟归去人。舟人鼓楫呼何在，声似湘沅江上声。更听刘郎竹枝曲，不论南北总伤情。细葛含风罗叠雪，近臣初拜赐衣时。愿因角黍询遗俗，学士宁无六一词。竞渡本来缘救溺，凌波初不为争标。今人不解古人意，得胜归来笑语嚣。綵舟两两鼓鼕鼕，胜己山阴瀼水东。父老相逢话良苦，儿郎多在马船中。"}