{"id":"633433","title":"王观察斋头有石寿星伴鹿而坐作此长歌","dynasty":"明","author":"释今无","text":"鸡窝老人古仙客，长髭大额不盈尺。好与圯上先辈游，入海化作丝文石。河伯之宫虬与龙，鞭水行雨多阴风。老人总不任智力，妙与太极归洪濛。当时鹿亦解人意，呼之俱化形无异。蟠桃称寿事有无，或前或后那能记。娲皇炼石石上天，以其馀者沉深渊。老人视之如儿戏，不与此石相周旋。一从立极人民著，危微变幻归何处。制成文字记升沈，几度江山换云树。尧天十日光先徂，金人十二今有无。已将身世悬大象，看穷造化笑玄都。观察斋头频过我，老人亦向斋头坐。濠梁小景饶仙风，何必蓬莱深处卧。"}