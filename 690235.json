{"id":"690235","title":"召对钦赏虔纪二律","dynasty":"明","author":"张国维","text":"帝念可渠惟慎庸，谫才承乏赴追锋。六年鞅掌重瞻衮，千载休光叨攺容。敷奏兼垂明试意，都俞莫罄对扬悰。从今捐糜寻常事，蹇蹇犹虞歉靖共。亲奉尧天春色饶，复闻中使下丹霄。赐金雪灿梁州品，衣绣云裁织女绡。什袭氛仍生剑佩，启行彩应绕星轺。涓埃未报恩徒恋，回首宸居接□杓。"}