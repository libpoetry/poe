{"id":"812855","title":"赠孟岩枢部兼怀耕亭前辈即次孟岩寄怀舫西原韵","dynasty":"清","author":"吴璥","text":"鹓行忆昔侍龙墀，忽漫相逢入洛时。纸价定因才子贵，头衔休恨省郎迟。樊笼讵托摩云翮，杼轴都成织锦丝。莫道囊空羞涩甚，奚童检点汴游诗。萍踪离合只寻常，握手相看总异乡。南国梅开江绕雪，大河风急雁啼霜。话逢旧雨频烧烛，谱出新词试引商。好待蓬山旋绛旆，金尊仍约醉糟床。"}