{"id":"1224414","title":"上京道中杂诗十二首 其十二 上都分院","dynasty":"元","author":"黄溍","text":"晨兴过桓州，旭日生苍凉。举头见觚棱，金碧何巍煌！洪河贯其前，青山环四傍。暮投玉堂署，鳌峰屹中央。升阶旅群彦，官烛分馀光。琴册森在侧，谈笑来清觞。列坐无所为，陈诗咏黄唐。帝乡岂不乐，父母远莫将。起视云汉低，垂星烂寒芒。南飞有冥鸿，邈哉天际翔。"}