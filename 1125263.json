{"id":"1125263","title":"诉衷情令","dynasty":"宋","author":"晏几道","text":"种花人自蕊宫来，牵衣问小梅。今年芳意何似，应向旧枝开。凭寄语，谢瑶台，客无才。粉香传信，玉盏开筵，莫待春回。净揩妆脸浅匀眉。衫子素梅儿。苦无心绪梳洗，闲淡也相宜。云态度，柳腰肢。入相思。夜来月底，今日尊前，未当佳期。渚莲霜晓坠残红，依约旧秋同。玉人团扇恩浅，一意恨西风。云去住，月朦胧，夜寒浓。此时还是，泪墨书成，未有归鸿。凭觞静忆去年秋，桐落故溪头。诗成自写红叶，和恨寄东流。人脉脉，水悠悠，几多愁。雁书不到，蝶梦无凭，漫倚高楼。小梅风韵最妖娆，开处雪初消。南枝欲附春信，长恨陇人遥。闲记忆，旧江皋，路迢迢。暗香浮动，疏影横斜，几处溪桥。长因蕙草记罗裙。绿腰沈水熏。阑干曲处人静，曾共倚黄昏。风有韵，月无痕。暗消魂。拟将幽恨，试写残花，寄与朝云。御纱新制石榴裙。沈香慢火熏。越罗双带宫样，飞鹭碧波纹。随锦字，叠香痕。寄文君。系来花下，解向尊前，谁伴朝云。都人离恨满歌筵。清唱倚危弦。星屏别后千里，更见是何年。骢骑稳，绣衣鲜。欲朝天。北人欢笑，南国悲凉，迎送金鞭。"}