{"id":"1116399","title":"次韵赵去华提干夏日杂兴七首","dynasty":"宋","author":"苏泂","text":"老子轩冕总相忘，归办芙蓉制作裳。多少隐沦天下士，无人知我亦何伤。客醉如何我独醒，山空时落涧泉声。年来不踏长安市，赢得诗书一味清。幸是安心无可病，不曾为米底须归。养成乳鹿充神驾，散拾残云补道衣。植立不徒当日计，颠冥忍受一饥驱。吟成拙赋何曾拙，唤作愚溪岂是愚。忽然镜里一丝丝，老却英雄不自知。夜半闲来看青史，百年有尽此身危。山外情知更有山，几多突兀共巑岏。一从梦到天坛后，转觉丘陵不足看。贫甚谁传辟谷方，闭门饮水自徜徉。无求无欲无魔恼，月白庭空一炷香。"}