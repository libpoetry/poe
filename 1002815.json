{"id":"1002815","title":"寄王介卿","dynasty":"宋","author":"曾巩","text":"忆昨走京尘，衡门始相识。疏帘挂秋日，客庖留共食。纷纷说古今，洞不置藩域。有司甄栋干，度量弃樗栎。振辔行尚早，分首学堧北。初冬憩海昏，夜坐探书策。始得读君文，大匠谢刀尺。周孔日已远，遗经窜墙壁。倡佯百怪起，冠裾稔回慝。君材信魁崛，议论恣排辟。如川流浑浑，东海为委积。如跻极高望，万物著春色。寥寥孟韩后，斯文大难得。嗟予见之晚，反复不能释。胡然蕴环堵，不救谋者惑。明朝渡江还，念念非可抑。如酲冒炎暑，每进意愈塞。维时南风薰，木叶晃繁碧。颓云走石濑，逆阪上文艗。欣闻被檄来，穷阎驻镳轼。促榻叩其言，咸池播纯绎。行身抗渊损，及物窥龙稷。绸缪指疵病，攻砭甚针石。浅沚有停沙，亦可洗珠璧。论忧或共嚬，遇惬每同赥。正值祝融横，金隅未提职。高楼豁可望，命载屡攀陟。一不罗俗嬉，怡然治纨墨。露注尚忘疲，更待蟾蜍昃。雅爱张与余，挽之置茵席。群儿困不酬，吽嚬聚讥谪。仁义殊龃龉，昧者尊恶砳。雾草变衰黄，吟蛩闹朝夕。君子畏简书，薄言返行役。商歌孺子别，失泪染衣襋。自从促棹去，会此隆冬逼。何神鼓阴韛？万窍动謞激。城颠睨江浪，蛟怪助掀射。仁贤保无恙，所想挂惊惕。烨烨多隶从，良已匮藜齸。迨兹尺书至，疑念始冰析。兰?沓慈祥，筠梧肆谐适。缤纷众胥士，署垒各嬉息。其馀书牍背，粟密缕机织。卷书劳来干，寸怀良自怿。野泊转平绿，梅梢弄繁白。金绦引柳荑，芳气满原泽。出门无所抵，归卧四楹寂。术学颇思讲，人事多可恻。含意不得发，百愤注微臆。摇摇咏颜色，企足关途隔。自惭儿女情，宛转抱凄戚。吾念非吾私，何当托云翼。奇偶转如轮，终期援焦溺。"}