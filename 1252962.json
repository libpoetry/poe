{"id":"1252962","title":"夏日杂兴七首","dynasty":"元末明初","author":"刘基","text":"眼见青苔上短垣，忽看碧草翳衡门。西来急雨寒声壮，东望挟乘晓气昏。征戍诛求三载外，诗书礼乐几家存。天涯地角风尘满，极目云霄漫断魂。爱此南园僻有馀，依稀景物似郊居。风轩自舞苍筤竹，莲沼双游赤鲤鱼。酿酒剩收元亮秫，换鹅时写右军书。人生纵意惟疏懒，莫遣门多长者车。门道中原沸似糜，倚楹长啸不胜悲。百年城郭连烽火，千里乘麻委蒺藜。南国久纡方叔旆，东郊未返鲁侯旗。五湖何处堪垂钓，肠断松楸入梦思。故里无书问远游，他乡萍梗漫淹留。盲风怪雨蛟龙喜，荒楚寒芜燕雀愁。天上古今星北拱，人间日夜水东流。谁能走报西王母，乞与还丹驻黑头。层楼迢递俯清郊，天际群山槛外交。日暖水禽鸣哺子，风轻沙燕语寻巢。绿荷雨洗藏龟叶，翠竹烟寒集凤梢。可叹仲宣归未得，苦吟终日倚衡茅。夏至阴生景渐催，百年巳半亦堪哀。葺鳞不入龙螭梦，铩羽何劳燕雀猜。雨砌蝉花粘碧草，风檐萤火出苍苔。细观景物宜消遣，寥落兼无浊酒杯。菱叶荷花渐满池，红榴绿筱正相宜。天边日出园葵觉，地底云生柱础知。长夏未应炎暑过，薄寒恰似晚秋时。朝来苦怪双青鬓，辄向风前学素丝。"}