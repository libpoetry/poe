{"id":"1057943","title":"答王允中圣推","dynasty":"宋","author":"刘跂","text":"长安重行乐，寒食及佳辰。联翩出游宴，闾巷无居人。动静各有趣，拂我朱丝尘。分将幽独心，守此濩落身。斯岂众所然，独子何殷勤。叩门随谒入，俯仰色甚真。从容一笑粲，不觉倾盖新。念昔各从宦，宿亳为近邻。溢言相引重，嗟我曾未闻。乃知国宝拙，不悟王绥仁。高谈喜未定，佳句意益珍。几有按剑感，惊怪惠好频。子方赴吏集，朝暮旅食贫。不忍拜马足，会且扫朱门。独肯閒见我，惟子欲何云。乃言人生世，取舍理莫均。譬之平地水，东西南北分。感此重拜嘉，幸子长相亲。"}