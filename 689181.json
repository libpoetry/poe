{"id":"689181","title":"秦人洞二首","dynasty":"明","author":"何景明","text":"桃川道士来相送，指点仙踪玉观西。云锁洞门何处问，花开溪路几人迷。石桥自发新秋草，丹灶长封旧日泥。落日山中不胜思，松阴竹色冷凄凄。闻说秦人此避秦，碧桃零落旧时春。家移洞里难知姓，水到人间易问津。山色溪声自今古，石床涧户空埃尘。洞前即是南征路，来往年华容鬓新。"}