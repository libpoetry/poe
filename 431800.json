{"id":"431800","title":"南归杂诗 沪宁车中","dynasty":"近现代","author":"孙玄常","text":"秋尽来江左，山青草未凋。还乡非梦幻，万感涌春潮。名园跨四代，尤物在吴趋。素淡无金碧，皇家恐不如。旧赏衡翁画，乃今亲见之。图经难左證，入目尽依依。怪石似狻猊，人传艮岳遗。老僧空色相，何必爱神奇。墙高隔万家，墙内有烟霞。帘卷听秋雨，堂前点落花。黄浦今犹昔，朝朝送远人。淩波人不见，波上岂留痕。"}