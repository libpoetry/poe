{"id":"692144","title":"东门行","dynasty":"明","author":"李攀龙","text":"出东门，顾且望。欲何归，向洛阳。座下两走马，马上结束千金装。挥鞭酒家去，调笑邯郸倡。作使博，徒数辈，掷钱百万少年场。少年场，朝用广平公故，暮为琅琊大王。男儿结交愿得豪贤，君复自爱莫相忘。男儿结交愿得豪贤，君复自爱莫相忘。恩仇分所当，翩翩轻薄殊未央。出东门，不顾归。来入门，怆欲悲。舍中无儋石储，还视身上衣参差。慷慨出门去，儿女牵裾啼。他家自愿富贵，贱妾与君但餔糜。但餔糜，上用穹窿天故，下用匍匐小儿。时吏清廉法不可干，一旦缓急当告谁。行吾望君归，嗟少年，莫轻非。"}