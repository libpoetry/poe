{"id":"478726","title":"送高舜穆宰瑞安","dynasty":"明","author":"吴俨","text":"尝闻陶隐居，烧丹白云岭。所志在神仙，不落死生境。至今岭边人，相传事幽屏。出门见县吏，退避匿形影。君今往治之，顺俗须清静。勿求上官知，而乃事威猛。威猛民不堪，举目视前阱。譬如汲浅井，不烦用修绠。又如煮小鲜，不烦用牛鼎。鼎大火易燔，绠长势难整。清静两言中，味之觉隽永。"}