{"id":"699759","title":"八章 朱矶","dynasty":"明","author":"郭之奇","text":"湖沙漠漠，非人所乐。坤德相愁，呼山出脚。土石开夷，牛羊可托。一二樵渔，鸠群聚息。蒙谷飞泉，云光洒落。朝夕油油，自我布濩。字以朱矶，宝兹民瘼。飞金逐玉，爰失其足。澹澹冥湖，逝肯来浴。在水在天，日光共瞩。曷不乘浮，畏彼槎触。湖山相联，云汉中悬。湖山相得，星河下食。溯流在央，莫褰衣裳。从水一方，中心委徨。大之岩谷，小之石木。悠悠藻洒，望北飞瀑。视水临形，审志却停。鱼龙迷惑，风雨冥冥。千年坐立，不顽不灵。我闻在昔，随刊日迈。不胈不毛，维禹亦惫。爰有明神，阴从协劢。既位江湖，无远弗届。弃屦中流，防风却拜。定履千年，今人曰篑。吁嗟今人，少见多怪。动静相持，元声以时。微风击拊，迭奏争奇。和之一之，乐其可知。高山漠漠，流水瀰瀰。矻矻中阿，独立无颇。出水峨峨，其仪孔多。追嗣流光，以琢以磨。容被草木，鬒发斜拖。皇皇翠碧，离陆相和。胡帝胡天，此山此河。人亦有言，姑钗则那。虽则姑钗，未可婆娑。匪春不黛，匪秋不波。匪云不艳，匪雨不酡。行朝行暮，亦莫敢过。湖软江雄，追飞自东。天龙下制，岁久难同。因思马力，俾山立功。锡形汗潴，秋骊春骢。饮之满腹，策之驱风。羁络烟水，吸吐蜺虹。千里伏枥，万载行空。维江与汉，会势其中。崩腾迅激，将为马穷。吁嗟马兮，惟力之冯。既食人禄，遑恤我躬。吁嗟马兮，惟力之终。"}