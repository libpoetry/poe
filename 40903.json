{"id":"40903","title":"卢郎中谌感交","dynasty":"南北朝","author":"江淹","text":"大厦须异材。廊庙非庸器。英俊着世功。多士济斯位。眷顾成绸缪。乃与时髦匹。姻媾久不亏。契阔岂但一。逢厄既已同。处危非所恤。常慕先达槩。观古论得失。马服为赵将。疆场得清谧。信陵佩魏印。秦兵不敢出。慨无握中策。徒惭素丝质。羇旅去旧京。感遇踰琴瑟。自顾非杞梓。勉力在无逸。更以畏友册。滥吹乖名实。"}