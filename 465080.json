{"id":"465080","title":"金缕曲 自重庆赴石壁中学","dynasty":"当代","author":"宋景昌","text":"飘泊天涯路，又秋风、哀鸿凄厉，断蓬飞舞。还似叶浮随流水，未卜投身何处，只一任机缘摆布。检点半生成底事，叹蹉跎都为儒冠误。满腹怨，向谁诉。自惭辜负亲师誉，甚功名，青云难步，涸鱼如故。目睹宦场真污浊，满是城狐社鼠。吾岂与肮脏为伍。宁愿笔耕持清白，但粗衣疏食甘穷苦。明此志，谱金缕。"}