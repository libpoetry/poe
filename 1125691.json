{"id":"1125691","title":"春日云溪即事二首","dynasty":"宋","author":"郭印","text":"乞得筋骸伴老农，一丘春兴有谁同。禽声路入笙簧里，花色人行锦绣中。薙草养兰修故事，凿渠引水著新功。羲和叱驭应难挽，愁见颠狂柳絮风。林壑栖迟两见春，一筇一麈任天真。莺花世界无停晷，电露光阴莫负身。蚁战蜗争那复问，鱼浮鸟戏自相亲。长江不日桃花浪，筑石牢堤急倩人。"}