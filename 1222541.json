{"id":"1222541","title":"七真山洞云观","dynasty":"元","author":"程钜夫","text":"七真之山白云里，绛阙神宫半空起。祁君有志于君成，更赐雄材自天子。东临沧海西昆崙，森森翠节排天门。三更日射芙蓉色，六月石挂冰霜痕。山头髣髴清虚府，洞底阴岑太行路。青苔能识六龙车，明月长悬万年树。峰盘涧复气絪缊，瑶草金芝日日新。君王自有长生药，端拱无为万国春。"}