{"id":"400328","title":"题锡兰狮山（Sigiriya）壁画，次东坡龙兴寺韵","dynasty":"民国末当代初","author":"饶宗颐","text":"呵壁远参谈天艺，片石高丘俯百世。敦煌差许伯仲间，下视吴生真舆隶。散花天女多娇娆，惟觉舞鹤堪比岁。攀梯直上龙蛇窟，走笔犹翻雷雨势。坏壁纵令毫发爽，精灵独与诸天契。莫言意到气先吞，早增上果定生慧。含光霭云扶栋宇，怀古秋风忍屑涕。朴略响象承苍昊，焕炳眼开譬初霁。丹青万变曲尽情，风激馀芬绕衣袂。因念显师岛上来，山川草木生岂弟。"}