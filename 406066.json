{"id":"406066","title":"玲珑四犯 寄怀素秋用清真体","dynasty":"近现代","author":"沈祖棻","text":"照海惊烽，早处处空城，寒角吹遍。转尽车尘，才得间关重见。杯酒待换悲凉，可奈旧狂都减。未凭高客意先倦，凄绝故园心眼。夜窗秋雨灯重剪。有离人、泪珠千点。伤心更作天涯别，回首巴山远。愁寄一叶怨题，写不尽、吟边万感。剩断魂夜夜，分付与，寒潮管。"}