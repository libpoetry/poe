{"id":"1129418","title":"和吉祥孜老二诗","dynasty":"宋","author":"释宝昙","text":"白头身老大江南，已约孤云共一庵。有道故人今隔海，不应龙卧在深潭。编茅固作痴儿计，闭户全胜俗客谈。剩种木奴千百本，不忧土锉冷松龛。茅屋三间自有馀，置身不合在蓬壶。谁知三尺子童子，解唱一声于蔿于。割肉向来闻鹭股，合尖今始见浮图。传灯事毕归来好，一岁风波几日无。"}