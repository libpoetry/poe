{"id":"1117292","title":"送富枢知三衢三首","dynasty":"宋","author":"苏籀","text":"琳馆屡青书带草，玺封荐捧紫芝泥。寅车暂此纡台绂，黄阁依前执命圭。表按山川裤襦内，劝农云水插秧齐。论毗国是惟公韪，令顺民心不曰卑。代天襟量服英髦，能扈王舟出海潮。轻重裴公陈梗切，安危汲孺绝麾招。吟笺访古羊腾石，奕局行春柯烂樵。谢傅不应丘壑尚，绝尘机警冠当朝。山林引避一无求，遄返岩廊岂自由。圣主尊贤载谟诰，故家纪善付春秋。公诚愿奖朝中意，密勿谋先天下忧。臭味久令参籍湜，斐然攀赋畔牢愁。"}