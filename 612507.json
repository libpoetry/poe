{"id":"612507","title":"七夕对内小酌得十六韵","dynasty":"明","author":"邓云霄","text":"客子逢七夕，天涯对细君。家筵开绿酒，仙佩隔红云。汉广沾罗袜，霞明映绣裙。桥成乌鹊喜，枕荐凤鸾群。节是双星合，人非两地分。挥杯聊宴笑，举案亦殷勤。新果乘秋摘，名香向月焚。雅怀閒澹荡，佳气坐氤氲。园桂凉逾茂，阶兰夜更芬。岁时从暗度，儿女自相欣。义以糟糠重，刑于琴瑟闻。毋劳弹别鹤，不用制回纹。酒冷宵将半，河低漏渐纷。三更宜偃卧，万事付沉醺。白露楚天末，青枫湘水濆。谁家妻捣练，愁叹婿从军。"}