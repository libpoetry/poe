{"id":"134894","title":"送王正言守永嘉","dynasty":"宋代","author":"楼钥","text":"江头潮生江月小，暝烟绿暗垂杨道。有客扁舟送史君，道傍不怕揶揄笑。向来一别三换岁，正喜情亲得倾倒。吏民引颈望旌麾，空有离愁满怀抱。史君读残万卷书，古事今事俱了了。便应珥笔侍天陛，不然代言登凤沼。瀛堧山水久寂寥，为屈朱轓来坐啸。帢帻峰高旧题咏，赤城所在经行饱。永嘉名郡太守尊，灵运后来诗绝少。天作雁荡地为藏，蜡屐穿山未曾到。改辕却向个中去，更得江山助诗好。斋铃静处定得句，不待池塘梦春草。去年海水上平地，大风驾浪从天杪。苍生濈濈生鱼头，聚落随波迹如扫。今年二麦连野秀，田家扶犁事秔稻。史君忧国眉不开，叱驭径行仍及早。哀哉千里方更生，县官租钱须户晓。纵民自恐吓上不足，诛取仍怜下无告。邦储邦本孰轻重，肯使疲民困征扰。君不见岩岩千古阳道州，政拙催科自书考。"}