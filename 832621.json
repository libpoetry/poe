{"id":"832621","title":"八声甘州 和柳耆卿韵","dynasty":"清末民国初","author":"朱祖谋","text":"殢春残，病酒近黄昏，东风冷于秋。正隔纱烟窈，飘镫雨急，相望红楼。堕絮飞花不了，好计一年休。江水知人意，迎泪西流。只有高台歌舞，恁半妆易试，急拍难收。觑雕梁如客，惊燕为谁留。涨回波、天涯尘满，怕未堪、重上木兰舟。帘前路，变青芜色，渐引閒愁。"}