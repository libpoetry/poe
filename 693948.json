{"id":"693948","title":"九日限韵","dynasty":"明","author":"陈邦彦","text":"令节属高秋，舟行当远搜。露蝉寒未歇，霜叶醉初抽。屐齿閒中过，山容卧里偷。遥看青一点，庐阜是耶不。飞翰发早秋，山郭引旁搜。语岂连宵尽，身从一日抽。褰裳缘国难，封事嫉时偷。为问临邛令，曾经此客不。猎猎酒旗秋，长年何处搜。为怜风半驶，奈此水如抽。渴忆江州送，狂思吏部偷。吴城知远近，前路待侬不。此日故园秋，云萝处处搜。萸囊随俗佩，筝线信风抽。酒熟人从醉，花黄蝶怕偷。右丞佳句在，颇念异乡不。为客复悲秋，枯肠半已搜。路歧犹怅罔，河上类旋抽。命酒酤辞债，称诗律戒偷。醉歌忘采菊，知是豫章不。"}