{"id":"101234","title":"次韵致政张朝奉仍招晚饮","dynasty":"宋代","author":"苏轼","text":"扫白非黄精，轻身岂胡麻。怪君仁而寿，未觉生有涯。曾经丹化米，亲授枣如瓜。云蒸作雾楷，火灭噀雨巴。自此养铅鼎，无穷走河车。至今许玉斧，犹事萼绿华。我本三生人，畴昔一念差。前生或草圣，习气馀惊蛇。儒臞谢赤松，佛缚惭丹霞。时时一篇出，扰扰四座哗。清诗得可惊，信美辞多夸。回车入官府，治具随贫家。萍齑与豆粥，亦可成咄嗟。"}