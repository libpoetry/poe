{"id":"653379","title":"画兰为李载章大尹赋","dynasty":"明","author":"张宁","text":"君不见春风二月三月天，桃红李白纷妖妍。清歌妙舞欢未了，落英满地生愁烟。又不见天南海北荒村道，极目萋迷总芳草。牵愁引恨不知名，可惜流年为情老。人生光景何匆忙，欢娱易过哀思长。楚乡旧忆今无恙，湘江水碧湘山苍。晴日宜晴雨宜雨，幽谷年年悄无侣。荣枯喜乐两超然，老去心期只如许。岁月悠悠忽复残，微霜欲度晓风寒。依悽共结同心约，淡薄谁将冷眼看。百亩幽芳连九畹，佳人一去何时返。旧游衣佩向谁边，白石野篁孤月晚。草色逢春处处芳，公门桃李满康庄。惟应老谢庭前植，卒岁长含雨露香。"}