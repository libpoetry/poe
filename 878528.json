{"id":"878528","title":"谒南岳","dynasty":"宋","author":"刘克庄","text":"中原昔分裂，五岳仅存一。嗟余生东南，有眼乃未觌。清晨犯寒慄，马上青历历。怪云何处来，对面失崷崒。午投胜业寺，僧讶余不怿。茗馀因献嘲，君定非韩匹。彼来既轩露，君至若封鐍。余谓僧无躁，兹可以理诘。止僧坐悦亭，霾翳忽冰释。石廪先呈身，岣嵝俄见脊。须臾天柱开，最后祝融出。高峰七十二，固已得彷佛。邺侯何尝死，懒残元非寂。恍疑在山中，明当往寻觅。咄哉三尺雪，孤此一双屐。驾言款灵琐，楼堞晃丹赤。柏深不见人，画妙如新笔。珠珑千娉婷，弹棋拊瑶瑟。茫茫鬼神事，荒幻难究悉。吾师太史公，江淮遍浪迹。兹焉又浮湘，汗漫恣游陟。虽然乏毫端，亦颇增目力。规模五字体，蟠屈万丈碧。诗成投褚中，何必题庙壁。"}