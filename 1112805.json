{"id":"1112805","title":"冬日怀竟陵管氏梅桥四首","dynasty":"宋","author":"张耒","text":"旅居泽国小园林，千里相望岁暮心。想见竟陵残雪里，新梅点雪橘垂金。小小园林点点梅，如今绰约为谁开。只应清夜新霜里，依旧横斜倒影来。他日华陵迹已陈，嘉辰怀旧一销魂。小园幽径谁相念，应有新梅觅故人。堂下幽芳自可人，北风一为屏埃尘。上元簪珥玲珑玉，却曳青霞霜女裙。"}