{"id":"1126838","title":"次韵几复答予所赠三物三首 石灯檠","dynasty":"宋","author":"黄庭坚","text":"谁怜湖海士，白发夜窗檠。风雨鸡不已，诗书眼尚明。禅枝安宿鸟，僧粥吼华鲸。但满五车读，行看一座倾。绝域蔷薇露，他山菡萏炉。薰衣作家想，伏枕梦闺姝。游子官蚁穴，谪仙居瓠壶。当时有忧乐，回首亦成无。九原谁复起，糟魄未传心。不取丁仪米，疑成校尉金。名从高位借，德有下僚沈。笔削多瑕点，犹希畏友箴。"}