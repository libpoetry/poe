{"id":"720923","title":"花咏八首 樱桃","dynasty":"明末清初","author":"王夫之","text":"艳深消雪冷，行密迓春酣。弱蒂东风试，繁枝细雨堪。大官谁复荐，啼鸟定先含。献岁摇新恨，群芳且未谙。玉峰疑菡萏，绛佩讵辛夷。蝶醒初春里，香寻未绽时。云生仙袂重，月上素痕滋。愿结青萝好，亭亭寄远思。韶月飞金粟，春云降瑞霙。暄风别有约，芳草共含情。须浅容寻蝶，香过恰趁莺。仙軿来早暮，即此玉为京。珍第偕金枕，同欢感异株。虞渊衣未浣，汉玺泥应濡。疏干捎莺羽，繁英碍蝶须。桃蹊别弄色，泫露泣邢姝。采缬轻红药，丹痕竞紫榴。仙归十里幄，云指九重楼。晴雾笼深晕，平塘炫碧流。如何蜀鸟恨，夜月未消愁。啼鸟愁如歇，闲情寄浅缃。眉新欲试喜，额晓待添妆。酒色醅莺羽，春情驻柳香。愁心迷望帝，聊学赭袍黄。金虎胎含素，黄银瑞出云。参差随意染，深浅一香薰。雾鬓欹难整，烟鬟翠不分。无惭高士韵，赖有暗香闻。樾馆辞寒候，江乡记稻春。笑迎朝日上，繁映晚霞匀。紫沁侵铅粉，青趺藉绿茵。似怜芳草弱，飞覆玉鳞鳞。"}