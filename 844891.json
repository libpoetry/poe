{"id":"844891","title":"和太仓陆涧鹤年伯七十述怀四首","dynasty":"清末民国初","author":"曹家达","text":"并世谁扶大雅轮，还从老辈见完人。红羊轮运丁双劫，绛县疑年亥六身。丧乱那容开口笑，亲朋预却介眉春。平生早有梅花约，邓尉山陲作隐沦。太白高高石鼓鸣，中原多事尚佳兵。似闻道上豺狼满，漫向人前肝胆倾。今日空垂遗老涕，何年重见泰阶平。书生结习消难尽，愿托微词待玉成。眼见有筹添海屋，红尘插脚得迟还。风流已属灵光殿，啄害犹怜虎豹关。漆室何心忧社稷，新亭举目异河山。王琨已抱攀车痛，更累先生两鬓斑。世事茫茫付甑尘，且从物外见天真。象山禅悟承家范，栗里琴怀有替人。佛座香花资养性，鱼塘蒲藻自成春。但凭一片冲和意，留示儿孙众妙津。"}