{"id":"739218","title":"大庙峡","dynasty":"清","author":"杭世骏","text":"亭午泊中宿，已信江路陕。斜阳弄曛黄，迤入大庙峡。瀺灂几派冲，巀嵲两峰夹。横厓窥客舟，仰首黑云压。颇疑蛟龙宫，石柱颠倒插。怪石巧遮拦，层递俨置闸。缘坡被菅茅，过岭叫鹎鵊。冬江风景殊，喜值我来恰。舟师仄足行，背缆贴山胁。捷如倒饮猿，肩臂自相接。须臾下平冈，出险才一霎。平生慕飞仙，焉得终日挟。"}