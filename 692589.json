{"id":"692589","title":"赐游万岁山诗十首","dynasty":"明","author":"杨荣","text":"琼岛宸游日，随游切九重。天恩许乘骑，仙仗从飞龙。迤逦云霄近，汪洋雨露浓。词臣何庆幸，千载得遭逢。太液春波暖，承恩泛綵舟。轻盈兰棹发，荡漾玉虹流。帘影移宫树，茶香出御瓯。此中多胜景，况是从宸游。翠巘开新殿，团花簇玉阑。醇醪天上赐，仙境御前看。浩荡恩波阔，光荣礼数宽。微臣沾圣泽，何幸侍金銮。奉诏随鸾驭，遨游遍小山。风光连禁籞，花影覆清湾。路绕金宫转，云随綵仗还。紫骝如掣电，倏已度仙关。猛兽来西极，低徊御苑中。爪牙真猛捷，毛骨独奇雄。宝树横金锁，珠毬结綵茸。从容看率舞，还想有虞风。玉涧通泉脉，金龙喷雪花。峥嵘山骨润，滉漾水帘斜。暝色凝飞雨，清声隔綵霞。此中尘不到，应即是仙家。水鸟多驯狎，偏随綵仗飞。六龙回御辇，一箭落毛衣。珍味同沾赐，儒冠倍有辉。独惭无寸补，遭遇古来稀。松柏清阴满，林间列宴时。玉阶分御赐，仙醴泛金卮。翠釜驼峰异，雕盘鲙缕奇。恩同天地阔，思报永无涯。珍禽来异域，分赐出雕笼。禀质生尤异，能言类莫同。宴游逢盛世，恩眷自宸衷。感激应无极，怀思意不穷。四海同熙皞，宸游乐太平。綵云随御辇，瑞日照霓旌。赐赉何稠叠，沾承感圣明。永言歌帝德，千载播鸿名。"}