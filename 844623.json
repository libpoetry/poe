{"id":"844623","title":"和二姑寄怀绝句四首（云句）","dynasty":"清末民国初","author":"费墨娟","text":"一日犹如一岁长，金湖雉水两茫茫。多时吟就相思句，怕惹相思懒寄将。君家夫婿属多才，况是情同鱼水偕。一管妆台京兆笔，画眉应向日边来。也知作妇古称难，但得宁馨百虑宽。莫念高堂双白发，殷勤我自劝加餐。相亲相爱忽相离，蓂荚三番换旧枝。知否故园诸弟妹，朝朝屈指数归期？"}