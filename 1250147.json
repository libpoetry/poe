{"id":"1250147","title":"槎洲歌","dynasty":"元末明初","author":"张宪","text":"明珠洲水西行九万七千里，上直箕尾通银河。洲中之地三万六千顷，下有登天贯月槎。洲旁瑶草白似雪，琼林大树高可五百尺，樛枝的砾璚瑰葩。人间百世始一日，何有寒暑岁序白兔随朱鸦。家鸡晓啼，朝阳九苞凤，家犬昼戏，于阗狮子五色石盘拿。雪龙切鲙色夺日，月露注酒光灿霞。白石髓，青胡麻，王母蟠桃七颗碧玉斗，安期大枣五尺青铜瓜。明星之精，化作老仙降槎上，手挥白鸾尾，身坐白鹿车。长发晞绿水，童脸浮丹砂。西方康胡跪进酒，南极丈人来献花。蓬莱散仙遗以照书杖，大瀛海伯贡以黄茅芽。明星翁，寿何遐，乐无加。时呼铁崖老仙友，西渡弱水逾流沙。杖拄青螣蛇，桥踏金虾蟆。五城十二楼，到处皆为家。淋漓宫锦袍，倒著青纶纱。桑田东海不足较，麻姑三见何庸誇。明星翁，乐无极，寿无涯。吹笙驾鹤一去五千载，归来重醉槎头槎。"}