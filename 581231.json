{"id":"581231","title":"南海","dynasty":"明","author":"张诩","text":"百里雷声日夜諠，虎头门外水连天。分明水国三千界，隐约龙宫十万椽。鲛室蜃楼胥夹辅，江神河伯总承宣。日华朝吐乾坤外，宝气光生甲子前。玉树珊瑚多似米，洞庭彭蠡小如棬。共期九老丹霄上，还访三神弱水边。眼孔果从真处得，丹青浪有世间传。海旁撞著安期老，问我乘桴住海年。"}