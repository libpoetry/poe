{"id":"811574","title":"木兰花慢四首","dynasty":"清","author":"史承谦","text":"记华灯飐影，惊刬地、暗尘收。想乍冷笙歌，闲抛彩胜，倦倚箜篌。罗帱。梦魂牢锁，再难寻、拜月小红楼。只是凄凉独醉，从教冷落欢游。凝眸。空盼旧鸳俦，忍更负温柔。怕梅粉飘残，兰痕吹醒，一倍春愁。知否满襟风月，被燕猜、莺妒等闲休。辜负扫眉才子，远山别样风流。未消人日酒，早一棹，唤青油。渐娴娜东风，轻圆灯影，吴市春稠。清游娜如山下，听萧萧、香雪落行舟。宛转藤湾曲港，微茫椒壁红楼。凝眸。指点近罗浮，冷处更夷犹。见淡淡斜阳，飞飞翠羽，渺渺明流。回头玉妃千万，只无言、暗与结诗愁。休便频吹横笛，等闲惊起群鸥。华灯犹未试，挥手去，指修门。算分携几载，追欢几日，又逐征尘。销魂长途歇马，恰盈盈、柳眼渐窥春。应悔轻随计吏，翻教辜负芳尊。纷纭。身世那堪论，容易怅离群。笑栖迟沦落，身将隐矣，种橘深村。输君暂持手版，趁明时、弹指便青云。南浦漫伤行色，北山休诵移文。问荷香桂子，都零落，断桥东。看浅淡烟波，斜阳冉冉，枫桕初浓。迷濛冶游渐杳，正酒旗、歌扇寂寥中。只有楼台金碧，遮他南北高峰。芳踪。想像骤花骢，多少玉珑璁。奈露点霜痕，几番洗尽，腻粉游红。芙蓉剩千万朵，倚新妆、低飐鲤鱼风。绝似谢娘眉妩，镜边初试轻容。"}