{"id":"813492","title":"登小姑山感怀","dynasty":"清","author":"李鸿章","text":"岷峨东下数千里，吴楚中分此一拳。楼阁高低嵌竹外，湖山左右赴檐前。春风春雨妆台黯，江北江南画稿悬。绝顶俯临尘世小，便骑黄鹄挟飞仙。东南归路莽萧条，皖口千峰若为招。半局残棋存战舰，八年恨事付寒潮。灵风下水征帆疾，落日中原汗马骄。孤客不堪回首望，苍茫一片劫灰烧。"}