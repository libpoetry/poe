{"id":"604903","title":"吴兴闵谏廷来游罗浮以宝安尹用平同人书至与邓观察玄度皆损诗贻之且见讯西园公此游当不落莫矣余方苦目眚谏廷工鼓琴又以医名因问谏廷此白眼老子不知两瞳亦可方否若峨峨洋洋之音西园公尚能观之请舍石室不必更寻稷丘公也","dynasty":"明","author":"张萱","text":"罗浮之山南海边，清秋有客来攀缘。我欲从君乞金篦，君其为我挥朱弦。夜眠不伏丹灶火，相对但诵黄庭篇。旗峰仙侣杳何许，何不携手飞云巅。"}