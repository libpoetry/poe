{"id":"1110038","title":"出顺天门归阳翟二首","dynasty":"宋","author":"吕本中","text":"迟明出都城，夹路多柳色。行人半歌哭，莽不见阡陌。西池已春晚，我复道里迫。枯田甚渴雨，久作龟兆拆。屡遭人马饥，更悟坡垄隔。微官恋升斗，恐负朋友责。初无秦楚遇，亦有陈蔡厄。沉忧能伤人，今汝头已白。渊明在柴桑，意亦惮远役。岂无好事人，助子了耕植。还家赋归来，破自悔平昔。向时经由地，风雨晦行迹。欣然倚南窗，谓此可容膝。孰知刘檀辈，生有五鼎食。流风未遽远，此士真有力。伤哉谢太傅，辛苦至折屐。"}