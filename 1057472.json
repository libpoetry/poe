{"id":"1057472","title":"夜饮留李圣咨法曹走笔","dynasty":"宋","author":"刘弇","text":"君不见东皋酒狂能放怀，醉乡著家身去来。又不见昔时西晋把螯客，只手敌以黄金罍。流年惊鸿瞥眼过，为君特地柴门开。鹅雏转黄吹瓮醅，紫蒲白薤杂芋魁。始知有神王欢伯，解卷霢霂苏愁荄。玉绳挂阁爽气回，乌树不惊萤点苔。热耳未厌鸡声催，玉山好约斜河颓。枯肠一掬君勿负，蓬行丸转真悠哉。"}