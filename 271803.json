{"id":"271803","title":"摸鱼儿·题田苕溪止园课子图","dynasty":"现代","author":"李炳灵","text":"赋归来、犹存松菊，一幅渊明别墅。儿时况味堪同领，指点夜灯红处。朝复暮。听雏凤声清，不觉老怀慰。读书有子。但几净窗明，香温茶熟，此外复可慕。披图顾。仿佛吾家衡宇，负了一楼烟雨。山容水态当门好，自得林泉幽趣。侬也误。尚破帽、残衫频年困羁旅。栖栖何苦。忆负床童孙，教诲无能，虚把春光度。"}