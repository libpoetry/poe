{"id":"683371","title":"寄穆考功兼简石给事","dynasty":"明","author":"王世贞","text":"穆生醴酒薄，邴氏宦情微。人昔冰壶是，官今水镜非。风云千态出，天地一身归。予亦穷途客，因之赋采薇。物意毋深叹，君今试自看。枕高归卧易，钩直钓奇难。漳水鲂时上，淇园竹渐竿。有书堪送日，何必问弹冠。故人有羊角，一疏忤龙鳞。生死交情在，行藏世事频。还将孤愤意，俱付耦耕人。倘遇栖栖者，春风指问津。闻君读书处，乃在清漳源。小尔新蓬径，居然故漆园。暗芳书草发，空翠墨花翻。若语逍遥意，宁将出处论。"}