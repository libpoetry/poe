{"id":"1113068","title":"薄薄酒三首","dynasty":"宋","author":"张侃","text":"薄薄酒，解愁颜。丑丑妇，胜居鳏。但有粗缯大布包裹了，争羡危冠华服伛偻趋朝班。就令真封定远侯，何如生入玉门关。苏秦富贵却输负郭二顷，管叔兄弟恨不茅屋三间。张公厚葬保首领，嵇康养生诛市阛。亡羊未易较臧谷，争地适足誇触蛮。锦衣未暖沐猴败，仙舟无耗鲍鱼还。狂谋正使鬼笑，薄命岂坐天悭。不须乞镜湖三百里，不须买莲峰一半山。穷达忧乐付与三万六千日，但恐一生辛苦不若一生閒。薄薄酒，免厚味，丑丑妇，得长年。渊明饮酒聊小醉，醉后清风北窗眠。季伦百万买娇丽，一朝祸至空弃捐。因思达者得其趣，那用情爱汩心渊。门栽五柳池种莲，瓶无斗粟囊无钱。浮云富贵不须问，在世得失付自然。君看曳玉垂金趋魏阙，何如蹑舄散策吴羌边。君看奇珍异味食方丈，何如粝饭野蔌在目前。古来知此亦自少，或出或处随吾权。入秋雨过暑光薄，桂子将绽添清妍。抱瓮独醉有深乐，不用抽钗唤李娟。薄薄酒，无馀味。丑丑妇，有馀妍。君看行乐且随分，不用美酒丽女骄目前。纷纷万事如云过，塞翁祈福图免祸。屈指富贵能几人，大笑书生守寒饿。书生作计亦不痴，开尊对花吟好诗。丑妇买鱼赤脚煮，醉后狂歌发真趣。"}