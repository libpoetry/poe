{"id":"1216613","title":"题雪溪待渡图","dynasty":"元","author":"张翥","text":"晋阳山下蒲村渡，断坂连冈叠烟树。横汾水落流更急，客子西归迫秋暮。朔风转雨作雪飞，倚盖沙头泥没屦。后来者谁须我友，望望津船出前溆。湿云扑地边鸿惊，危桥挂岸征马生。樵家有径冻叶平，土床火煖无人声。乱峰倒倚白石烂，空壑半压冰槎横。归来想像犹眼底，讵拟褐夫能画此。溪明雪净古色起，一片荒寒在窗几，岁晚远游吾倦矣。"}