{"id":"464456","title":"水龙吟 归燕","dynasty":"当代","author":"许白凤","text":"几年瀚海飘零，乍归留得香魂住。东风庭院，真珠帘幕，呢喃絮语。逝水心期，夕阳况味，可怜栖旅。记汉宫旧曲，余音未远，筝和笛，谁为主。试看人间岁序。换沧桑、一番红雨。乌衣门巷，不须重问，矶头渔父。是处楼台，那边花柳，迢迢云路。倩差池双剪，裁将春色，寄江洲去。"}