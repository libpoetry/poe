{"id":"48408","title":"题陆宽瘦竹卷","dynasty":"明代","author":"李东阳","text":"江南陆郎瘦于竹，种竹城东玉河曲。未论千尺势能长，刚道两竿轩也足。耻随桃李斗芳腴，只共松杉伴幽独。茅茨可奈霜雪冷，韦布不受风尘辱。平生幽赏底须多，爱此清风不盈掬。绝胜长安酒肉徒，醺花褷月空迷复。近从画竹得篆法，坐对凉阴刻寒玉。终教笔硬可通神，且赏骨多能胜肉。江左诗翁太瘦生，墨竹篆书皆绝俗。莫言汝瘦不如渠，好为名家继清躅。"}