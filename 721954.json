{"id":"721954","title":"不寐","dynasty":"明末清初","author":"屈大均","text":"不寐当城堞，魂穿鼓角过。未鸡愁月满，将雁畏霜多。发已病逾白，颜须衰更酡。黄花吾与汝，好奈岁寒何。月出暮烟生，楼台影半明。湿花啼露久，乾叶啸风轻。山鸟夜多思，草虫秋有情。姬人教莫寝，一为奏琴声。姬人工早卧，往往懒鸣筝。素手何曾冷，红妆不肯明。月嫌穿牖白，风畏入帘清。病态黄花似，凌寒一朵轻。"}