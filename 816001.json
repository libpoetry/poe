{"id":"816001","title":"长安秋思三调","dynasty":"清","author":"曹尔堪","text":"碣石岧峣，崆峒突兀。龙蟠凤翥围宫阙。吡庐阁上望神州，人烟九点青如发。北海壶觞，西城鞋袜。蓟门斗酒狂歌法。金元战垒草黏天，黄沙万里悬秋月。舟比黄龙，船名青雀。相传万历年间作。水嬉一试起狂风，牙樯锦缆今零落。菡萏秋残，茭蒲雨弱。桥边玉板犹如昨。钗钿绣蚀旧妆台，行人错拟临春阁。汉时松青，秦关月白。居庸山翠浮千尺。皂雕风劲起摩云，寒霜欲变秋林赤。不律吟孤，叵罗愁释。酣眠且看长安弈。城头一夜动悲笳，离肠早断江南客。"}