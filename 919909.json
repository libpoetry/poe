{"id":"919909","title":"邢兄招纳凉大善以醉眠不及往大篇见嘲一笔走和","dynasty":"宋","author":"苏泂","text":"昨宵予不饮，月下看风生。不饮竟大奇，识此风月清。今宵予醉狂，醉眼仍看月。月落犹未醒，思与枕簟歇。从来清凉事，果为独士悭。良月如佳人，解后亦已难。月色政尔好，友生偶然来。此乐如此时，百岁能几回。我眠不在枕，我醉不在杯。平明视鬓毛，定恐此物催。四十馀一年，侵寻行老景。人老欲何为，此话当自领。大块天地宽，酒泉岁月永。非醉复非眠，快活心下省。"}