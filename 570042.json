{"id":"570042","title":"寄题吴明卿参政北园","dynasty":"明","author":"王世贞","text":"使君天许卧林丘，背郭园成事事幽。槛外星辰依北极，坐中冰玉尽南州。族云䁆蔼三舂变，平楚苍茫一鉴收。乞得邻花添烂漫，偶来山鸟献钩辀。怪他妨醉平泉石，便我寻芳杜若洲。机事总忘难抱瓮，生涯虽小学垂钩。邙山地贵夸编埒，玄武陂宽好竞舟。争以侬家五亩墅，白公池馆让风流。"}