{"id":"736641","title":"游岘山","dynasty":"清","author":"吴铭道","text":"前年渡汉水，已堕岘山泪。今年登峿台，独倚洼樽醉。复此吴兴游，忽动楚泽思。自从有此山，游饮谁不至。遐哉贤达流，望古仅一二。抱此山水衷，慷慨发长喟。嗜好既殊俗，悲伤匪无意。遥遥千载人，唾地到吾辈。岭云颇欲雪，野梅疏更细。渌水碧摇天，磐陀小可憩。当为十日谋，有酒身无事。"}