{"id":"174568","title":"寒食前三日携家至丁山","dynasty":"宋代","author":"韩元吉","text":"春事已过半，豫怀风雨忧。苦无亲朋乐，自携儿女游。丁山峙城南，老稚载一舟。狭径登诘曲，轩窗居上头。遐观接去鸟，俯视临清流。溪花正烂漫，堤柳绿且柔。杳霭烟云间，前瞻帝王州。田野乱棋布，山川莽相缪。闰妻不能饮，取酒自劝酬。鲜妆谁家妇，造席为我讴。风光亦可醉，景物似见留。惜无百金资，买此林壑比。岁月实易得，里闾尚沈浮。归来暮钟响，蘋风动沧洲。"}