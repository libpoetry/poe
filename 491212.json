{"id":"491212","title":"赠张横舟","dynasty":"明","author":"刘崧","text":"至人玩斯世，汎汎如虚舟。横之或安止，运之亦周流。昔者张子房，此道恒优优。眷言百世下，之子仍好修。手携绿玉杖，身著紫绮裘。折花驾白鹿，采药骑青牛。栖迟木石居，笑傲王侯州。敲火烧灵砂，可以戏神丘。为人葬白骨，可以生公侯。人言死生理，杳渺甚难求。君乃不自矜，视之良悠悠。翩然思黄石，去作万里游。高视浊世间，下士如蜉蝣。玄元无穷门，出入谁与俦。绵绵日月运，茫茫天地秋。"}