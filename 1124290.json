{"id":"1124290","title":"次韵答任贡父见寄三首","dynasty":"宋","author":"项安世","text":"千金悬虿尾，一柱兀波心。吾道今如此，微生力未禁。正须公等助，莫废别来吟。拄杖当分付，相期化邓林。有情方是物，无敬莫言诚。此事非俄测，由来只自成。个中勤积累，熟处会分明。未厌拘挛隘，他时满八瀛。日者人间世，家传洛下书。谁能定真实，转觉堕空虚。莫倚文无害，常怀行有馀。词华非所欠，水溢自成渠。"}