{"id":"1000170","title":"伯夷诗","dynasty":"宋","author":"强至","text":"昔纣为不道，毒心无生灵。四海如在鼎，谁能救将烹。周武从天人，戎衣举仁兵。伯夷独何为，乃谏不听行。纣徒久厌主，一朝倒戈迎。天下既宗周，大册书武成。夷义愈为耻，宁死弗苟生。周粟恶不食，双目且饿瞑。纣无王者实，徒有王者名。虽曰臣伐君，纣德匹夫轻。吁夷岂不知，意在销奸萌。"}