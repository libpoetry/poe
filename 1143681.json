{"id":"1143681","title":"秋晚杂兴十二首","dynasty":"宋末元初","author":"方一夔","text":"深秋转萧索，木叶满荒城。逝水流年景，西风逆旅情。圉监通马语，笼养变禽鸣。吾道知衰久，人都一概声。乌桕数家村，渔樵自作邻。旧坟前日发，富室近来贫。古道狐成怪，深山鬼作人。茫茫尘世事，无处问苍旻。天涯谁道远，岭海接并幽。马带交河种，人穿真腊裘。梅花南国梦，苜蓿故宫秋。安得方仙道，飘飘访十洲。月去极百度，天行水四旁。渥洼驹汗血，婆绿宇旁行。朔雨夏犹雪，南苞冬未霜。地中在何处，无便向嵩邙。门前吴越路，几步隔红尘。学课九千字，年书十二神。殷床驰道马，隔岸渡桥人。自愧樊笼里，飞腾未有因。地占繁雄郡，人奔财赋疆。北僧泥佛相，南客贾胡装。打谷拳毛马，弹筝跕躧娼。西风愁世路，无路立苍茫。青溪溪上路，书剑此栖迟。凉月穿衣褐，寒波照鬓丝。古桐传贺若，横玉犯龟兹。不为伤秋老，孤吟自可悲。谁作百年客，聊随三宿僧。诗皆传妙品，禅未悟中乘。晓枕空鸣角，秋窗夜剔灯。欣欣会心处，走墨剡溪藤。虫壁话秋阑，西斋日已寒。阶鸣辞故叶，水击跕飞翰。路接千峰榭，潮通百丈滩。葛仙无处觅，我欲问烧丹。夜魄湛精气，冰魂消瘴氛。寒洲沙印篆，荒树叶镌文。词度柳三变，书临顾八分。谁凭当道势，抬举上青云。萧索已秋色，空濛欲暮天。平芜荒树外，疏柳断桥边。山暝残云合，波停碎月圆。眼前森万境，忽忽暗彫年。客来银水北，叩我老生涯。裘褐多扪虱，田芜半种瓜。文章动穷发，碑板过流沙。终竟成何事，逢人莫浪誇。"}