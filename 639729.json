{"id":"639729","title":"谢惠朱宣仲画","dynasty":"明","author":"平显","text":"滇之海子三百里，天閟灵奇甲南纪。环海群峰秀而峙，翠削芙蓉影秋水。渐渐之石上砥平，呼以玉案非虚名。琉璃凝滑夜光冷，拂手可拾天边星。碧鸡飞来据坤酉，散花金仙揕其首。拱伏朝尊势前后，雾鬓烟鬟斗妍丑。荆关老死骨已枯，谁能写之为作图。癯然老晔生东吴，烱烱岩电双清矑。解衣盘礴运天巧，笑舐霜毫眺清晓。目击心存明了了，秋毫远见孤白鸟。扫素卷碧归高堂，上公宝玩怡清扬。飞台峭壁宛在望，欲援南斗?天浆。彷佛飙梯几千丈，铁杖鸣敲洞门敞。分我苍崖一幅云，老病醒然致萧爽。青林白屋晚可依，淋漓满壁恩光飞。松花云津久相待，竟疑坐此渔舟归。"}