{"id":"766975","title":"丹凤吟","dynasty":"清","author":"俞士彪","text":"最是伤春无赖，绣枕香残，素琴弦冷。莺顽燕惷，怀里尺书难倩。生憎游冶，行踪浑似，原上飞蓬，浪中浮梗。渐觉繁花绣地，绿柳藏鸦，辜负多少芳景。纵使妆成谁看，不如休去临晓镜。为问疏狂意，怎幽期误了，全不思省。云山烟树，镇日小楼空凭。雨雨风风，春去也、剩一床愁病。归来不信，有翠裙作证。"}