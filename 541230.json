{"id":"541230","title":"庐山谣答谢潘二子","dynasty":"明","author":"叶春及","text":"昔年有仙人，炯炯双碧瞳。手持珊瑚拂我顶，谓余逴有神仙风。谪向樊笼二十年，清都紫府徒名传。无由乘玉驷，直至参寥天。传闻黄庭藏石室，琅玕为缄金作鐍。便向青崖渡六龙，管教白昼生双翼。青崖白石连丹丘，云车羽毂骖苍虬。濯发瀑布水，身登香炉陬。同行诸君多意气，作诗往往来相酬。康乐因为吴会吟，安仁作赋如陈琳。开缄展转再三读，重之不减双南金。鸣榔鼓枻殊未已，此身己在庐山里。行间倘遇浮丘公，云中遥谢二夫子。"}