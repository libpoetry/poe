{"id":"700471","title":"入雁山二首","dynasty":"明","author":"顾璘","text":"落日双旗度竹村，灵峰历历引輶轩。秦人避地空桃水，谢客开山自石门。松栝藤稍俱刺眼，断崖巉壁易销魂。扪萝欲上招提宿，转见云深细路昏。春归幽谷见桃花，问讯安期海上家。石壁虚无通雁荡，星河漂转坐龙槎。林香定有千年药，云起皆成五色霞。且访名山消俗虑，未论勾漏隐丹砂。"}