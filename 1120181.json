{"id":"1120181","title":"常州郡斋六首","dynasty":"宋","author":"陈襄","text":"近来无事学撄宁，聊得斋居养性灵。卧著麻衣穿草履，谁知参鲁解忘形。山亭侧畔构山房，便是耕云钓月乡。未达功名穷饮水，此生应不误行藏。桐花著地雪成痕，时有幽禽巧语言。应笑使君林野性，日依山水避尘喧。使君非是爱山閒，道在盈虚消息间。不见白云无一事，等閒为雨却归山。荀令当年此谪居，空文惟有七篇馀。我今亦作兰陵守，不忍援毫便著书。一麾来此下岩丘，也学东山谢傅游。今日鸟声并水色，不知何似五亭幽。"}