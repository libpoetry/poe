{"id":"779802","title":"一萼红 秋花","dynasty":"清","author":"戴延介","text":"认疏枝。缀轻红澹白，几朵映斜晖。露洗明妆，霜描冶态，薄暮景色凄迷。看是处、园荒径冷，抱香须、一蝶梦魂痴。瘦影偎烟，芳心逗晚，零落谁知。惆怅西风庭院，便寻幽欹帽，兴减年时。鬓薄羞簪，樽残倦赏，芳华已是嫌迟。问此际、零脂剩粉，系金铃、谁更惜芳菲。只有凉宵蟾月，还照幽姿。"}