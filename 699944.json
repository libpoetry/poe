{"id":"699944","title":"飞来寺","dynasty":"明","author":"郭棐","text":"凝碧湾头清远寺，宛然图画自天开。山从中宿城边起，峡折流泉地底回。碧月净依朱槛转，野猿啼去白云哀。我来游览尘襟豁，石上题诗扫绿苔。寺当南北二禺间，今日重游次第攀。尘净禅房僧入定，月明仙境鹤空还。山光满座云藏寺，峡影奔湍水倒湾。赏兴未穷青未了，数声钟磬隔人寰。梵王楼阁倚天开，不著人间半点埃。一石尚存垂钓处，两山高自庾关来。风生贝叶猿声断，鹤唳空山客梦回。起望粤城何处是，老僧遥指白云堆。合翠全青总见山，飞来寺里独凭阑。满亭花雨含清气，万壑松风响佩环。殿角阴连苍藓暗，竹间棋罢老僧閒。更从绝顶穷幽讨，翘首京华咫尺间。上方楼阁梵王宫，峡迥周遭紫翠中。古寺飞来山色老，妖猿化去世缘空。昙花芳映菩提树，宝鼎香浮柏子风。千载玉环今在否，漫题诗句记行踪。曲曲江流带峡湾，停舟聊尔一跻攀。水浮花片知仙路，风引猿声泣玉环。瘴雾忽开山峡晓，禅扉深锁洞云閒。登临顿觉多清兴，那得渔蓑去不还。百粤山川第几层，重来有约漫追寻。满台花雨飘僧梵，两岸岚光拥翠岑。贝叶捲时猿献玉，老僧禅罢客弹琴。登临欲上和光洞，踏破苍苔发浩吟。峡川风月浩无穷，不与寻常梵刹同。两岸秋光苍翠里，数声猿啸水云中。雨收深洞龙归钵，露滴松梢鹤唳空。到此令人消百虑，恍如身在蕊珠宫。白云堆里暂维舟，仙境登临豁远眸。梵刹静涵江树迥，波涛长撼海门秋。青山危石人稀到，绝壑笼云翠欲浮。独倚曲阑凝望久，菩提风露冷飕飕。绀园佳境倚天开，幻作人间七宝台。四壁好山深似戟，一溪流水碧如苔。烟暝禅林猿自化，香浮施钵鸟飞来。全青庭上尘襟豁，入眼江山亦壮哉。"}