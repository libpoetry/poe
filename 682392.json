{"id":"682392","title":"南都","dynasty":"明","author":"区大相","text":"东吴初建国，四海此来同。地跨六朝盛，江连三辅雄。玉墀留夜月，金殿锁春风。正睹周基茂，千龄咏镐丰。襟带河山是，规模南北同。铜盘万岁露，玉井两秋桐。江汉思明主，乾坤忆旧宫。到来歌舞地，犹想太平风。汉家敦懿戚，周室重尊亲。揖让劳明主，艰危仗节臣。豪华卑六代，父老望三秦。万古钟山气，长瞻旧紫宸。名都一何绮，钟阜据玄湖。万国舟车辏，千官剑佩趋。翠华游凤辇，碧殿想龙图。盛德兴王地，元为天下枢。蓬莱閒綵仗，长乐罢霓旌。白动吴江直，青连楚岫平。暮云双阙凤，春竹万家莺。故老思丰沛，抽毫赋两京。"}