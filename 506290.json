{"id":"506290","title":"送张纪善还越省亲分题得居庸关","dynasty":"明","author":"刘璟","text":"居庸关南杨柳青，居庸关北严霜零。惟天设险限南北，寒暄异候差难评。长风扬沙声震地，行人驻马伤心情。我来守边久寒暑，风沙习惯无嫌憎。圣神御宇时升平，燕然不见烽火惊。曳裾王门称老生，抒词吐论芝兰馨，期与邹马争先鸣。张公清如玉壶冰，春花秋实二美并。殷彝周鼎置宗庙，天球河图罗大廷。至宝得所乃为贵，公今地位宜成名。与公同看天宫榜，于今六载趋承明。久要愈见心似铁，不为夷险逾坚贞。男儿忠孝若輗軏，失一不可驰周行。近来谒许省□□，□西行李催归程。故乡昼锦人所荣，高堂寿母犹康宁。宦游如此诚称意，君恩较重丘山轻。送公居庸关下路，赋诗愧我参群英。行当及早趋幕府，谋谟庶务期经营。"}