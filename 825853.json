{"id":"825853","title":"长尾雨山招游天满宫金阁寺遂至岚山","dynasty":"清末近现代初","author":"郑孝胥","text":"雨山君子人，垂老愈岂弟。交期四十年，白首见不易。我如介之推，从亡齿徒隶。惟君戒勿馁，亟起追天意。平生不计功，聊欲正其义。斯民诡自圣，与我久遐弃。伤哉礼先亡，存者蛇与彘。意行且纵语，林水忽深邃。岚山何陡绝，仰睇若难至。山楼坐临溪，微雨转荫翳。借君杯中物，一酹填胸气。栖迟指碧流，吾亦从此逝。"}