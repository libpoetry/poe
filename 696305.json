{"id":"696305","title":"庚申元夕仁常招饮灯市酒楼同王无近章甫仲田伯善年兄有赋","dynasty":"明","author":"范景文","text":"御沟春暖涨冰丝，风软沙吹日影移。珠缀九微明灿烂，张灯不待月高时。王孙约队簇金貂，玉勒青骢绮陌骄。文贝珊瑚看不尽，东华门外市三条。朱楼一带郁嵯峨，阵阵香风榇绮罗。龙烛薰空喧不夜，天街到处月明多。宝马如云炬列星，梨园部部几回停。游人荡引春心处，红袖双垂醉倚屏。侯家骑从导初传，满路花飞拾翠钿。携得冰壶清切意，焚香坐听唱游仙。月明处处度笙箫，春色分明廿四桥。有酒劝君须尽醉，百年能得几元宵。夜光人影共阑珊，裁就新诗月上栏。浅黛娇红争眼媚，此回尽作梦中看。火树明时夜色骄，蝶飞照见上吴绡。纱笼引向皇城下，女伴相邀共走桥。珍珠帘内艳层层，笑韵飞空力不胜。别有耽元灯下坐，徐呼童子夜敲冰。赐酺长安旧事存，千官节假亦君恩。红云遥望深深处，高架鳌山乐至尊。"}