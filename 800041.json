{"id":"800041","title":"北征","dynasty":"清","author":"徐乾学","text":"置酒旗亭畔，风吹杨白花。愁深同汶水，道远指京华。乍听悲笳起，回看落照斜。庭闱千里梦，怜我滞天涯。两弟分南北，鸰原心事违。稚圭方夜读，曼倩复朝饥。月向吴宫照，云依蓟坂飞。并怜梁苑客，漂泊未能归。汴水金堤险，黄沙拨暮云。戈鋋终未息，筚篥不堪闻。万井惊狐火，千村散马群。夷门衰草畔，酹酒信陵坟。金舆帝子去，朱戟故宫存。麋鹿穿陵寝，鱼龙入殿门。连云艮岳迥，落日大河奔。老监曾骖乘，凄凉说旧恩。行指荡阴泽，遥思嵇侍中。一泓水自碧，千载血犹红。玉座春吹雨，寻旗夜起风。英英岳忠武，庙貌对城东。程婴存祀义，豫让报恩心。此地昔人没，千年沣水深。花明开驿道，苔老积碑阴。我独何为者，天涯寄苦吟。潋滟金沟溢，青匆玉树寒。几回思碣石，三度向长安。入市碎琴易，依人弹铗难。异乡逢令弟，华发共惊看。"}