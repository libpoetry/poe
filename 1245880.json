{"id":"1245880","title":"公无渡河","dynasty":"元末明初","author":"刘基","text":"丈夫不爱死，成仁心所安。殒身苟无故，哀哉徒自残。水能杀人人共知，公独茫然狂以痴。黄河渺渺无津涯，乃欲绝流而渡之。公也溺死人谁悲，世路如何，险恶实多？平地倏忽，滔天风波。利淫欲饵，孰知其佗？不见不闻，纵横网罗。固不必如公之痴，可揕以鱼中之铍，亦不必如公之狂，可禽以伏甲之觞。眼前言笑百媚出，宁知兵刃罗心肠。公无渡河河无津，箜篌一曲愁杀人。"}