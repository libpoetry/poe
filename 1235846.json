{"id":"1235846","title":"鲸背吟二十二首 梢水","dynasty":"元","author":"宋无","text":"拔碇张篷岂暂停，为贪薄利故轻生。几宵风雨船头坐，不脱蓑衣卧月明。崖倚波涛顶接空，黄莺游处树成丛。莫言山上人希住，多少楼台烟雨中。金乌摇上浪如堆，万象分明海色开。遥望扶桑岸头近，小舟撑出柳阴来。东溟云气接蓬莱，徐福楼船此际开。应是秦皇望消息，采芝何处未归来？万乘龙骧一叶轻，逆风寸步不能行。如今阁在沙滩上，野渡无人舟自横。群飞独宿水中央，逐浪随波羽半伤。莫去西湖花里睡，芰荷翻雨打鸳鸯。远望浑如两乳同，近前方信两高峰。端相不似鸡头肉，莫遣三郎解抹胸。积沙成岛浸苍空，古祀龙妃石崦东。亦有游人记曾到，去年今日此门中。莱州洋内浪频高，碇铁千寻系不牢。传与海神休恣意，二三升水作波涛。九日滩头不可移，九滩一日尚嫌迟。何须频问程多少，路上行人口是碑。万舰同䑸在海心，一时相离不知音。夜来欲问平安信，明月芦花何处寻。千斤铁碇系船头，万丈滩中得挽留。想见夜深抛掷处，惊鱼错认月沈钩。前船去速后䑸忙，暗里寻䑸认火光。何处笙歌归棹晚，高烧银烛照红妆。潮信篷留风力悭，落篷少歇浪中间。殷勤为向梢人道，又得浮生半日閒。夜飓颠狂浪卷天，深渊多少走风船。一宵行尽波涛险，只在芦花浅水边。浪静船迟共一䑸，橹声齐起响连空。要将檀板轻轻和，又被风吹别调中。吞天高浪雪成堆，摇荡惊心眼怕开。深谢波神费工力，几回风雨送将来。探水行船逐步寻，忽逢沙浅便惊心。蓬莱近处更难遍，扬子江头浪最深。海波咸苦带流沙，岛上清泉味最佳。莫笑行人不风韵，一瓶春水自煎茶。海树年深成大材，一时斧伐作薪来。山人指点长松说，尽是刘郎去后栽。直沽风月可消愁，标格燕山第一楼。细问花名何处出，扬州十里小红楼。乘兴风波万里游，清如王子泛扁舟。早知鲸背推敲险，悔不来时只跨牛。"}