{"id":"979548","title":"送八弟无斁宰宝应","dynasty":"宋","author":"晁补之","text":"穷邦迫秋成，霖雨厚土湿。邅吾上涞水，濞汹三峡疾。邦人送之子，岸潦饮马膝。凄凄属方升，澹澹惊并集。冲湍顺涂路，游波汇原隰。安知禾黍腐，转觉蛙黾急。何由乾此潦，问天借九日。萧萧荆棘晚，亹亹霜霰密。之子向南州，铜章宰一邑。何须念宋远，古谓跂余及。扬舲堤柳尽，把盏淮山入。封圻吴楚徼，郡县秦汉袭。开门驵侩鬨，辏浦篙帆翕。平旦书百函，交衢客三揖。新湖容鼓铸，甲令贵绥辑。之子搴词科，闻诗不读律。古来学为吏，颇自吾儒出。足民与知方，求由有政术。鞭笞麇鹿骇，亦恐日不给。先君卓鲁后，之子况早立。焚香闭閤坐，啾耳从潗濈。官忙尚偷閒，文字要嶪岌。"}