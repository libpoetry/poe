{"id":"1118235","title":"城南寻梅得绝句四首","dynasty":"宋","author":"陆游","text":"老子今年懒赋诗，风光料理鬓成丝。青羊宫里春来早，初见梅花第一枝。黯淡江天雪欲飞，竹篱数掩傍苔矶。清愁满眼无人说，折得梅花作伴归。青烟漠漠暗西村，问讯梅花置一尊。冷淡生涯元不恶，却嫌歌吹合江园。篱边细路竹间庵，一段风流擅剑南。吾国以香为佛事，客来试向鼻端参。"}