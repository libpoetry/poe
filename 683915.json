{"id":"683915","title":"李宗伯以四绝句慰余请告赋此奉酬且伸后约","dynasty":"明","author":"王世贞","text":"清狂贺监雪盈颅，再乞君王旧镜湖。最爱青莲李供奉，掌中投赠四骊珠。一书驰奏请林皋，旅病经时骨自高。十月霜浓流潦降，怜君空赋广陵涛。肯向朝贤叹积薪，从他籍底日沈沦。若教容易居薪上，已作君厨爨下尘。金陵市酒黑于油，公肯来寻从事不。莫道老夫归思恶，比他陶令尚风流。"}