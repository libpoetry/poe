{"id":"1235498","title":"都统曹公及大安夜战死节诸将二首","dynasty":"元","author":"刘麟瑞","text":"雁塔名香本一儒，执殳几度为前驱。元戎却敌世间有，教授提兵天下无。花石峡鏖忠勇奋，水牛岭度死生殊。英风壮节谁能匹，千载人称大丈夫。勇戴兜鍪学《六韬》，赤心报国是英豪。遍身胆在存全蜀，盖世名高慑短曹。鸡堡出奇师旅没，龙门尽锐弟兄劳。当时制帅犹多计，独向深山远遁逃。"}