{"id":"587675","title":"赠巴山歌三章","dynasty":"明","author":"霍韬","text":"凝凝白云，在江之浦。江水则清，江水则紫。有鸟于飞，磨云毛羽。云斯归处，鸟斯归处。戢翎戢翎，在江之浒。簸云簸云，戢翎谁语。凝凝白云，巴山之峰。巴山有菊，巴山有松。云浥菊英，云蒙松龙。采菊采菊，采松采松。乐只无厌，惟巴山翁。凝凝白云，长风吹之。白云孤飞，鹤翎批之。白云九千仞，鹤翎九千仞。白云九万里，鹤翎九万里。"}