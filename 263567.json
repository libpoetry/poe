{"id":"263567","title":"庚午正月二十九日予值消寒","dynasty":"现代","author":"王其元","text":"今日为何日，一月二十九。是为选胜期，不可无尊酒。尊酒岂易同，重劳诸诗友。卜宅在市廛，嚣尘时时有。高轩过闾门，未遑效拥帚。相期联袂来，心虚师竹受。回忆十九年，沧桑变幻久。鼙鼓动地来，四方难糊口。簪杏隐红颜，看花归白叟。或返自河阳，或退从江右。或橐笔齐燕，束装回先后。密迩桑梓閒，投李恒报玖。建安善刀藏，终推才八斗①。叔重词吐经，绝妙肖齑臼（颂老）。南郭斗垒酣，精神尤抖擞（祝氏二君）。昆仲说笏山（章氏兄弟），屠龙足抗手。吴越本世家（钱君），文章为渊薮。峥嵘二少年②，下走亦却走。觥觥大集行，各自见抱负。明日中和节，杀青将开首。选政属东山（谢君冶盦），名山期同寿。诸君李杜才，珠玉不胜取。但未识下里，得附阳春否？薄技学雕虫，先以覆酱瓿。"}