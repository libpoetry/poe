{"id":"843094","title":"林文恭公遗像为公子贻书提学题","dynasty":"清末民国初","author":"陈宝琛","text":"毅庙中兴祚不永，国脉潜斲天实为。圣功蒙养始以渐，邪正消长争危微。嗟公直讲甫三稔，弃外长与重阍辞。师臣恩礼报匪易，直道难合徒心摧。我时未壮齿僚末，送别旋痛轩弓遗。垂帘负扆一再嬗，衰朽乃亦陪经帷。朝衣幸免葬厓海，鲁羁明济能辞疲？回思比屋侍坐日，往者足惜来焉追。垂髫叔子亦头白，苦抱画像兵间归。乌虖九京其可作，欲语平昔今馀谁？"}