{"id":"935170","title":"予素不工书故砚笔墨皆取具而已作诗自嘲","dynasty":"宋","author":"陆游","text":"我昔生兵间，淮洛靡安宅。髧髦入小学，童丱聚十百。先生依灵肘，教以兔园册。仅能记姓名，笔砚固不择。灶煤磨断瓦，荻管随手画。稍长游名场，粗若分菽麦。偶窥文房谱，虽慕无由获。笔惟可把握，墨取黑非白。砚得石即已，殆可供捣帛。从渠膏粱子，窃视笑哑哑。"}