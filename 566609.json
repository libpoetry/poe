{"id":"566609","title":"陈长公饷日铸茶瓦窑港银鱼白下法炮巨鳖夜酌深谈次其韵","dynasty":"明","author":"徐渭","text":"日铸标枪芽，月团捲旗避。纤甲赭旧条，柔针绿新肄。瓦窑五寸银，脊色偃微翠。双裙谑可谈，九肋底能致。伯云准食医，治以聪我瞆。斟炮法内京，酌长非外义。珍此五侯鲭，惭余十浆馈。主既唱无归，客顾称未醉。阶虫先秋吟，径竹上霄閟。叔夜寂鸣琴，子云寥问字。待扣匪洪钟，立涸是盈澻。泗鼎旷沈沦，神奸恣精祟。伍员终鸱夷，三闾竟憔悴。白驹返谷空，黄鸟临穴惴。千古究何穷，再烛不能寐。曲礼问更端，梵诠编复次。伯树既巳空，吾出吾箪食。"}