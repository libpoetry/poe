{"id":"173603","title":"赠颖师·昔有二大士","dynasty":"宋代","author":"王洋","text":"昔有二大士，比变相差池。一隐卢老堂，一作贫舍儿。任缘本无意，音韵偶追随。高唱既绝诣，豹隐那得窥。颖公实静者，妙赏心自知，以此墨守虑，远继白雪词。首叙同契语，生死一推移。末祛唱酬迹。风月非所私。中间任游戏，不假永篇题。自此探骨髓，杜兰杂香蘼。翻思前作者，往往求其皮。彼非不论量，泛浪忽深思。但取偶世语，高调终莫追。颖公整襟量，峭耸乘嵌危。冥搜尚论古，快警耳目疑。不从禅寂缚，此道信权奇。"}