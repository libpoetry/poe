{"id":"1207791","title":"天冠山","dynasty":"元","author":"范梈","text":"江东有天冠，山翠郁嵯峨。浮岚衍县郭，鸟啼若笙歌。古来有真人，学仙云岩阿。丹成脱之去，晞发临咸池。年深化为石，石色切星河。至今刚风吹，梁柱不偏颇。羽人室其下，厌见顶婆娑。朝阳夏影缩，秋月夜阴多。吾欲敕五丁，掇之超沧波。东挂扶桑枝，此心谅匪他。宏彼日月光，不可将如何？天寒岁又晏，云露滴烟萝。"}