{"id":"1025697","title":"检详出示所赋陈季陵户部巫山图诗仰窥高作叹息弥襟范成大尝考宋玉谈朝云事漫称先王时本无据依及襄梦之命玉为赋但云頩薄怒以自持曾不可乎犯干后世弗察一切溷以媟语曹子建赋宓妃亦感此而作此嘲谁当解者辄用此意次韵和呈以资拊掌","dynasty":"宋","author":"韩元吉","text":"瑶姬家山高插天，碧丛奇秀古未传。向来题目经楚客，名字径度岷峨前。是耶非耶莽谁识，乔林石庙常秋色。暮去行雨朝行云，翠帷瑶席知何人。峡船一息且千里，五两竿头见幡尾。仰窥仙馆至今疑，行人问讯居人指。千年遗恨何时伸，阳台愁绝如荒村。高唐赋里人如画，玉色頩颜元不嫁。后来饥客眼长寒，浪传乐府吹复弹。此事牵连到温洛，更怜尘袜有无间。君不见天孙住在银河浒，尘间犹作儿女语。公家春风锦瑟傍，莫为此图虚断肠。"}