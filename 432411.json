{"id":"432411","title":"辛亥三月二十九日广州之役，余在北京狱中闻展堂死事，为诗哭之，才成三首，复闻展堂未死，遂辍作","dynasty":"近现代","author":"汪精卫","text":"马革平生志，君今幸已酬。却怜二人血，不作一时流。忽忽馀生恨，茫茫死后忧。难禁十年事，潮上寸心头。落落初相见，无言意已移。弦韦常互佩，胶漆不曾离。杜镵朝携处，韩檠夜对时。岁寒乐相共，情意胜连枝。日日中原事，伤心不忍闻。赋怀徒落落，过眼总纷纷。蝙蝠悲名士，蜉蝣叹合群。故园记同眺，愁绝万重云。"}