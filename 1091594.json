{"id":"1091594","title":"寄幼安","dynasty":"宋","author":"周孚","text":"送君城西原，春水今凿冰。两州灌瓜地，一往竟未能。衡门闭青苔，欲语谁复应。招邀西飞鸿，因得问寝兴。向时金华翁，与君尝伏膺。清谈尚尊俎，高标忽丘陵。梁木果尔摧，天理安可凭。吾侪鬼揶揄，可但世所憎。霜风拉枯桑，嘱君护茵凭。我病比复加，日饭那得升。残年卧闾巷，盛事望友朋。得见君奋飞，吾甘老薪蒸。"}