{"id":"849104","title":"立秋喜雨","dynasty":"宋","author":"卫宗武","text":"炎炎老火烧太空，熏灼万类势欲镕。高田幅裂稼已腐，低壤釜沸禾生虫。金蛇飞走天鼓震，须臾散灭茫无踪。火轮烈烈扬炽焰，夜镜炯炯摩青铜。老夫望岁甚田叟，恨无神术驱群龙。平明披衣视云气，雾霭四合何冥濛。沾濡俄顷遂滂沛，奔腾浩瀚犹崩洪。雨珠雨玉何足贵，雨菽雨粟亦有穷。涓流膏润入秉穗，穰穰九谷苞其中。良畴何啻万万顷，一稔囷栉过崇墉。溢为欢声沸比屋，洗空愁叹苏三农。亦知诚感斯响答，古佛之一真圆通。嗟吾年来生计荡，殆若枯叶随飘风。瓯窭污邪不应祷，冻饿真与穷民同。继今甘霔愿时有，鼓腹击壤歌年丰。"}