{"id":"786334","title":"游侠篇，赠林君拱西","dynasty":"清","author":"洪繻","text":"我有不平事，君有游侠风。相逢易水上，与君道隐衷。忆昔负意气，结交杯酒中。君既遭家变，我正哭途穷。销磨名场里，音问屡不通。去年君来访，喜君气如虹。今年君复过，劝君理旧功！谁知别君后，遇暴折我躬。君为我感愤，慷慨欲从戎。感君意气重，肝胆古英雄。喑呜风云壮，抑塞天地空。宝剑切切鸣，光芒照眼红。遇雠逝不避，利刃试新砻。"}