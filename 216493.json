{"id":"216493","title":"虎图·壮哉非罴亦非貙","dynasty":"宋代","author":"王安石","text":"壮哉非罴亦非貙，日光夹镜当坐隅。横行妥尾不畏逐，顾盼欲去仍踌躇。卒然我见心为动，熟视稍稍摩其须。固知画者巧为此，此物安肯来庭除。想当盘礡欲画时，睥睨众史如庸奴。神闲意定始一扫，功与造化论锱铢。悲风飒飒吹黄芦，上有寒雀惊相呼。槎牙死树鸣老乌，向之俛噣如哺鶵。山墙野壁黄昏後，冯妇遥看亦下车。"}