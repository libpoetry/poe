{"id":"1131814","title":"齐子馀母太夫人王氏挽诗","dynasty":"宋","author":"蔡戡","text":"江左推门地，华阳接洞天。嫔夫成宅相，教子作时贤。富贵三从备，哀荣五福全。平生勤事佛，兜率是良缘。向来小宗伯，日侍太夫人。地占梁溪胜，风流岘首春。版舆随处乐，綵服逐时新。欻断萱堂梦，居然迹已陈。石窌恩虽渥，兰陔事已非。升堂人不见，执绋泪频挥。树竞晚风急，草明朝露晞。他年黄閤宴，不及奉慈闱。"}