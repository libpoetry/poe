{"id":"1136913","title":"吴季子墓","dynasty":"宋末元初","author":"白珽","text":"圣人如日月，下照无党私。藏珠与韫玉，所得自华滋。恭惟吴季子，夙禀明睿姿。近取子臧节，远绍泰伯基。两以大国让，廉风起蛮夷。观乐义已烛，挂剑心如饴。时方尚诈力，子独恪且祇。时方事寇攘，子独甘弃遗。孔子不到吴，闻风重赍咨。佳城介申浦，采地亦在兹。特书寄馀哀，岂不遐迩思。惋惋龙蛇翥，皎皎星日垂。禹世怀道义，取舍实系之。寄言邦之人，无但岘首悲。"}