{"id":"652778","title":"题咏春轩诗卷","dynasty":"明","author":"谢晋","text":"桃花一片飞吟席，笔底风光生顷刻。梦回草长满池塘，园柳鸣禽变晴色。独邀西叟伴?酬，一笑东君已相识。床头绿蚁浮瓮香，洗盏殷勤向文墨。怡然兀坐撚长须，静对溪山如有得。兴来不道有乾坤，醉后那能较平仄。深红嫩白故开迟，含娇也待诗催逼。须臾半语发天机，已漏人间好消息。"}