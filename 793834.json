{"id":"793834","title":"与无为上人移坐石上重烹白乳泉有述","dynasty":"清","author":"李寄","text":"禽鸟欢晴山，寂坐群声閒。多事口陪客，主人真好閒。名泉烹白乳，对酒清心颜。我昨闻此泉，便脱头上冠。一瓶走十里，两肩今尚酸。初尝掩其美，师意殊不然。另烹泉饮我，入口泾渭悬。虚滑舌上过，此独生回涎。酝藉耐咀啜，多饮腹不便。如果得橄榄，李柰何足餐。如酿得醍醐，鲁酒向壁捐。或云此山液，较力重一锾。或云利沉疴，兼补腰肾坚。宿昔志学道，结庐期泉边。饮汲以终老，何难成飞仙。瓶罂走四海，空说惠山泉。"}