{"id":"705722","title":"岭南喜晤曹秋岳作歌","dynasty":"明末清初","author":"龚鼎孳","text":"琳宫飞阁冬残月，斜阳罢酒骊驹发。梅花腊尽海云边，恰停万里江门船。经岁风波怨离索，胶漆看颜豁飘泊。人言命驾似嵇吕，天遣扁舟同李郭。杂坐篷窗夜始半，疏镫细语心零乱。番舶鸡人筹屡更，银河敛色长天旦。是日星前锦席张，春风火树翻球场。清歌玉瑟杂羌拍，军城鼓罢仍笙簧。官斋玉浮图书府，笑披台牒多如雨。昼永名香伴鸲鹆，帘开琼雪调鹦鹉。广南珠璧愁凋枯，西园刻印金模糊。酒垆□□□狼藉，高楼大市欢鍪弧。一饭生民泪如霰，至尊旰食明光殿。薄海弄兵皆赤子，荒疆几日犹酣战。季主行藏卜贾生，一归身已私柴荆。轻帆落日五湖客，醉眠何处长安城。长安城夹风云高，朱门轩盖如牛毛。南箕北斗漫指日，九天铩翮纷鸾刀。同时丹笔含元仗，重瞳造膝亲嗟赏。修蛾申詈起须臾，玉阶芳草生尘网。孟博登车空贾祸，黄门录牒悬钩党。天关詄荡敞白日，主圣心能容倔强。江海一麾交戟下，颐指难承甘蹈藉。诸生幡正举阳城，狂奴态尚轻侯霸。逡巡浃月君留邸，摇落穷冬吾报罢。一斥犹存去国名，群贤未谓工弹射。亡何骢马蹶霜蹄，我曹失路偏连鸡。野沙急滚阴风入，高城呵殿惊云泥。茅檐炙冰晨不暖，冻禽未叫肩相齐。九重霆怒岂及夕，至今心骨寒诃诋。春水扬舲别津树，觚棱回首飘烟雾。市虎谗才雪拾糜，同文簿又沾厨顾。青眼全经枫陛晓，黄扉已返榆关戍。江天徙倚鹤归来，携手云山非晓暮。即今海角挽君衣，铜柱功名志未违。壮夫抽身计亦得，不尔强食还翻飞。"}