{"id":"924932","title":"罢提举太平宫欲还居颍川","dynasty":"宋","author":"苏辙","text":"避世山林中，衣草食芋栗。奈何处朝市，日耗太仓积。中心久自笑，公议肯相释。终然幸宽政，尚许存寄秩。经年汝南居，久与茅茨隔。祠官一扫空，避就两皆失。父子相携扶，里巷行可即。屋敝且圬墙，蝗馀尚遗粒。交游忌点染，还往但亲戚。闭门便衰病，杜口谢弹诘。馀年迫悬车，奏草屡濡笔。籍中顾未敢，尔后傥容乞。幽居足暇豫，肉食多忧慄。永怀城东老，未尽长年术。"}