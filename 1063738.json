{"id":"1063738","title":"金陵吴思道居都城面城开轩名曰横翠作此赠之","dynasty":"宋","author":"释德洪","text":"醉隐琴无弦，乃得琴中意。诗髯轩无山，而有看山味。青山随意有，那复问城市。醉眼看雉堞，便觉是横翠。因以名吾轩，坐卧增爽气。春花解言语，风松中宫徵。我来不能辨，夕阴满窗几。颇怪灵鹫峰，颠狂复飞至。清啸呼白猿，愧我非慧理。戏题五字诗，平淡出奇伟。君应意挑战，讵敢摩其垒。大胜赋子虚，誇词托亡是。"}