{"id":"1117895","title":"客思二首","dynasty":"宋","author":"陆游","text":"千里关山道路赊，可怜客子费年华。杯觞滟滟红烧酒，风露盈盈紫笑花。孤月有情来海峤，双鱼无信到天涯。此生那得常飘泊，归卧东溪弄钓车。两鬓星星久倦游，凄凉况复寓南州。未甘蟋蟀专清夜，已叹梧桐报素秋。绮语安能敌生死，热官正欲快恩雠。空堂饱作东归梦，梦泊严滩月满舟。"}