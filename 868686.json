{"id":"868686","title":"中塘梅林天下之盛也聊伸鄙述启好游者","dynasty":"宋","author":"叶适","text":"幽花表穷腊，病叟行村墟。所欣一蕊吐，安得百万株。上下三塘间，萦带十里馀。荒茨各尊贵，野径争扶疏。愁云忽返旆，急霰仍回车。苍然岁将晚，陡觉天象舒。群帝胥命游，众仙俨相趋。龙鸾变化异，笙笛音制殊。物有据其会，感召惊堪舆。妙香彻真境，态色疑虚无。问谁始种此，岂自开辟初。至今阙胜赏，浩劫随荣枯。儿童候黄堕，捧拾纷筐盂。熏蒸杂烟煤，缚卖倾江湖。胭脂蘸罗縠，绛艳生裙襦。和羹事则已，甘老山中臞。以兹媚妇女，又可为嗟吁。夜阑烛烬短，月淡意踌躇。林逋与何逊，赋咏徒区区。"}