{"id":"811762","title":"送金小岱归临安","dynasty":"清","author":"乔守敬","text":"西风堕征雁，千里催归人。归心不可羁，况有堂上亲。亲衰病且笃，望远尤含辛。纵抱四方志，畴能间天伦。莫理宛溪棹，朝指姑溪滨。白日黯秋景，黄海虚前尘。胜游岂不乐，聚散非无因。不见张季鹰，尚忆鲈与莼。去年客乌江，识君届秋闰。今年送君归，霜华逼冬信。形骸相与忘，投赠两不吝。朅来历江湖，千里穷一瞬。君作兖山游，我止白田岸。登临预秋约，山川资壮观。《骊驹》一以歌，萍梗忽中断。后会知何时，归途期百顺。行行各勉旃，莫负青丝鬓。"}