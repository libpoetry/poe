{"id":"666391","title":"忆句曲山寄顾英玉","dynasty":"明","author":"薛蕙","text":"夙龄讽图谍，微尚寄丘壑。神期虽未并，斯衷固无怍。江南仙灵地，句曲奥且博。孔记述形迹，河篇表经略。青磴下崎岖，丹壁上岞㠋。靡靡被石菌，嗈嗈戏云鹤。闻道甘閒旷，养痾困疲弱。即趣怀同好，赠言负前诺。岩廊窃已忝，江海自堪托。敢希东都金，且访西山药。"}