{"id":"568267","title":"和陆太宰水村也适轩咏怀","dynasty":"明","author":"陆深","text":"地即大隐胜，材集补天馀。达人秉高尚，讵云朝市拘。覆庇本四海，俯仰托兹庐。云石自流峙，吹嘘及根株。命觞沿径曲，凿泉当坐隅。遂使耳目旷，颇胜丝竹俱。心融境斯一，理适情自娱。载理闻鹤谱，时临换鹅书。藏胸富丘壑，佐世登唐虞。疏品荷陶铸，莼鲈思踌躇。室迩人甚远，歌啸日正舒。贱子获听履，自负龙门如。"}