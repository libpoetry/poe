{"id":"1221800","title":"幼安濯足图","dynasty":"元","author":"刘因","text":"汉家无复云台功，平生不识大耳公。眼中天意镜中语，此身只有扁舟东。关东诸公亦英雄，百年能辨山阳封。归来老柏号秋风，世事悠悠七十翁。乾坤故物两足在，霜海浮云空复空。无刀可断华太尉，有死不为丕太中。丹青白帽凛冰雪，高山目送冥飞鸿。为问苏家好兄弟，万古北海谁真龙。"}