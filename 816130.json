{"id":"816130","title":"闻苏斋还京谢恩复守台郡次韵二律","dynasty":"清","author":"章甫","text":"冲烟踏雪破风尘，垂老还京剩此身。十一年中三至者，万千里外再来人。携囊贮句虽云富，托钵偿逋未了贫。若问个中无限意，新衔自署更生臣。双清心迹不沾尘，宦海茫茫自在身。大任仔肩留健者，苍生引领出斯人。蹇驴北上谁周急，驿马南驰不患贫。要地由来关廑念，闽疆重与腹心臣。"}