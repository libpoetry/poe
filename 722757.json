{"id":"722757","title":"菩萨蛮 花间双蝶","dynasty":"明末清初","author":"梁清标","text":"人闲清昼抛书立。绿阴深处蝉声急。一树紫薇开。翩翩引蝶来。篱边相逐舞。摹作滕王谱。槐老入新秋。西风蝶也愁。玳梁当日栖双燕。碧桃花下看人面。往事耐思量。银灯照晚妆。宝钿空瑟瑟。愁煞西堂客。肠断只三声。长更与短更。乱鸦啼处春风晓。流苏香暖金钩小。晴影入窗纱。街头卖杏花。鸳鸯初睡足。偏堕云鬟绿。拂镜试新妆。低回问粉郎。板桥流水湖山靓。桃花人面红相映。唤婢采芳兰。妆成小步看。苔侵罗袜湿。爱向春风立。莫问落花香。当年误阮郎。家山漠漠思千缕。杏花零落廉纤雨。燕语恨春归。河桥柳絮飞。游骢何处驻。野水棠梨路。泥滑阻郊行。芳堤误早莺。可怜九十春光尽。南窗疏竹生新笋。榆荚雨潇潇。花寒夜寂寥。河桥垂柳折。柳絮飞如雪。茅店闭黄昏。孤灯何处村。伏城明月浑如昔。往来照尽长征客。今日我重过。其如孤影何。遥看云外树。总是来时路。莫喜到家乡。乡愁到更长。驿亭秋尽寒风起。离人今夜思千里。刻烛几踟蹰。南来少雁书。酒樽聊独对。半是闺中泪。且莫盼书来。音书乱客怀。泥墙草屋鸡声咽。二千里外看明月。地已入江淮。风沙何倍来。乡愁人似醉。强伴昏灯睡。雁到怪无书。连朝并雁无。斜风细雨清宵永。徘徊忽见灯前影。命薄每伤神。偏怜薄命人。轻罗回小扇。省识如花面。百媚坐来生。无情若有情。高城月上阴云敛。芙蕖远送清香满。一叶井梧秋。西风吹鬓愁。笙箫华馆沸。搅得蝉声碎。乍觉晚凉多。闻歌唤奈何。樽前若个歌金缕。盈盈十五芳如许。笑靥半含羞。骄憨不解愁。眉痕青尚浅。秋水双眸剪。何处耐人思。歌停掩袖时。皇州一夕传宫烛。五侯宅里烟凝绿。何处最关愁。佳人倚画楼。水边萦醉客。金犊驱油壁。乡思黯黄昏。梨花深闭门。散衙晴暖茅斋小。落花寂寂鸣山鸟。白昼放春闲。那堪春又阑。往时春酒社。系马垂杨下。今日任东风。羞看寂寞红。空岩漠漠溪云起。人家茅屋泉声里。谁为写沧洲。当年顾虎头。冥濛潭上黑。波涌鱼龙泣。好作卧游看。江南雨后山。火云飞下三千尺。我思赤脚层冰立。待得月昏黄。轻风拂体凉。短篱微带露。两两流萤度。乍喜却齐纨。一帘花影寒。奈何有梦频惊醒。落花如雨闲阶冷。憔悴为疼花。凭阑日又斜。空帘栖薄雾。仿佛凝妆处。谁料可怜春。新莺唤煞人。晶帘雨过空天碧。芙蓉笑靥斜阳立。花影正重重。人从花底逢。月高丝管沸。溜出歌声脆。对此意茫茫。偏怜秋夜长。远峰历历青如髻。驿亭几缕墟烟细。西望凤城遥。山空夜寂寥。杏花三月雨。眼见春如许。无计挽东皇。怜他蝶翅忙。"}