{"id":"423542","title":"寿楼春·山荷寓斋夜集，座有南来粲者，言迫重午，行将归去，客自长沙还，得奂彬近讯，又听朱生琵琶数曲，辄依前韵，杂缀成篇，皆本事也","dynasty":"近现代","author":"吴昌绶","text":"颦修蛾宫黄。乍湔裙花外，密座帘旁。扑面京华尘土，祝侬还乡。归装近，搴条长。漫沾襟、酒痕波凉。有倦客侵寻，相怜身世，潇雨唱吴娘。双梅影，怀三湘。共十年一觉，杜牧清狂。漾曳春情无限，海深难量。琵琶恨，弹沧桑。万古愁、休论兴亡。盼天际罗云，遥缄玉珰心字香。"}