{"id":"685414","title":"初夏郊居二首","dynasty":"明","author":"贝琼","text":"强学不知老，索居恒鲜欢。誓将从余好，山河阻且绵。凄凄风雨交，四月秋浦寒。夕寝不能旦，日高犹未餐。念之安所尤，通塞固有偏。庶无外患及，力稼或逢年。仲夏桑扈鸣，气清天愈高。新田己当治，南风翼良苗。田翁起相戒，庶务东作劳。丰年谅可必，勿为蔓草交。嗟余失路久，竟负伊人招。屡空亦宜然，何日耕东皋。"}