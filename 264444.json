{"id":"264444","title":"莺啼序·江亭览胜用梦窗丰乐楼韵","dynasty":"现代","author":"王易","text":"鳞云四流润蔚，渺晴空散绮。染平野、绣碧重茵，带域遥接无际。绛日起、烟涵露重，淩晨细雨还重霁。盼碧虚、香落人间，冉冉轻坠。胜赏登临，俊侣数子，快薰窗共倚。更迎望、陌柳垂丝，绿波摇漾清翠。任昆明、连番劫火，但长伴、苇塘寒水。喜亭亭，孤境幽閒，暗忘身世。青山不语，秀草长荣，尚似旧时美。台榭静、苔痕断续，似有人到，雨冷尘封，久疏吟事。墨花隐约，纱笼何处。凭多蜗壁留泥爪，道联翩记住前游地。飙轮电卷，百年未是多时，司天自更辰纬。回廊伫屐，好景移人，正欲行人迟。为怅念、风凄燕市，花泣吴宫，阆苑西偏，层城十二。繁华已矣，灰飞烟没，登楼王粲频吊古。尽涔涔、铅泪沾裳袂。空馀郭畔留情，茜紫薇红，锦郊十里。"}