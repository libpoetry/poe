{"id":"903321","title":"病起见瓶中蜡梅偶书","dynasty":"宋","author":"张镃","text":"南湖地胜无凡木，只说寒梅誇不足。四般风韵两般高，黄如蜂蜡白如玉。馀品缃红亦总嘉，早开最喜黄白花。去年树下看不厌，吟兴被压空长嗟。今冬一病恰半月，未暇寻梅踏残雪。数枝蜡蕊忽先来，吹香大慰经年别。道人不作群儿痴，三嗅唤醒胜良医。黄绢幼妇语难辨，一默自有无穷诗。此机亦似维摩老，何曾真难文殊倒。从兹不病是谈禅，命花却为金色仙。"}