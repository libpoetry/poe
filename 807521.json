{"id":"807521","title":"念奴娇  赠雪笠上人","dynasty":"清","author":"陈维崧","text":"小长干里，记岩花岭鸟，六朝僧窟。一自秣陵凋敝后，难稳故山瓶拂。蹙踏天龙，抨弹狮象，人境俱双夺。衲衣手绽，曾经几载飞雪。可惜梁孝园荒，侯嬴馆发，往迹多磨灭。谁耐枯禅耽澹漠，隐隐眉间侠骨。古寺城根，破篱湖面，饿伴残碑碣。秋行至矣，茅堂相对疏豁。"}