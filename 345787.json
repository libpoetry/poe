{"id":"345787","title":"瑞鹤仙·题袁氏园亭","dynasty":"清代","author":"彭孙遹","text":"携来一片石。直压倒、江上三山无色。名园堪永日。有翠干萧森，明玕鲜碧。桐阴竹实。看联翩、鹓雏接翼。问何人、领袖烟霞，身是东吴倦客。犹忆。梁鸿庑下，梅福门前，旧曾相识。重逢此地，同访琼花消息。待粗酬婚嫁，远寻禽向，五岳安排游屐。记他年、行药归来，龙鳞千尺。"}