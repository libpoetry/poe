{"id":"814247","title":"寿张少泉师七十","dynasty":"清","author":"周在镐","text":"龙砂遗老望如仙，林下优游二十年。古佛从来居福地，贞松不碍历霜天。名山事业承先绪，广厦经营庇后贤。吾爱吾庐饶乐趣，新诗四集手亲编。三年报最号循良，所到恩留召伯棠。锦绣洛阳新管领，风流京兆旧书香。仁慈生佛千家诵，孝友清芬七叶长。一洗儒生迂腐气，使君原自不寻常。循儒循吏两评衡，一贯原来道并行。宰相执经称弟子，长官讲学当先生。文章旧价留江上，桃李新阴满帝京。我亦春风陪末座，不才惭愧未成名。才人老去伴岩阿，赢得长生劫不磨。琴鹤归来身健在，木鸡养到气平和。著书时染淋漓笔，宴客新成安乐窝。城北徐公归里晚，莼鲈饱食让公多。东山再起不多年，医国无方去浩然。老我林泉侪木石，任他沧海变桑田。风潮汹汹何时息，鼙鼓声声遍地传。独有期颐长寿佛，放开冷眼看青天。"}