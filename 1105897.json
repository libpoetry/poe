{"id":"1105897","title":"贺人生子","dynasty":"宋","author":"王大烈","text":"蚌胎未老出明珠，或表高门庆有馀。我病阻为汤饼客，人言的是凤凰雏。硗硗头角奇男子，衮衮公侯大丈夫。寄语王浑防跨灶，阿戎清赏只须臾。尽道生来骨相奇，若非凤种必麟儿。几年仙李蟠根固，一颗蟠桃结子迟。岐嶷两全真鲜克，之无二字已先知。徐卿衣钵今传取，衮衮公侯看异时。"}