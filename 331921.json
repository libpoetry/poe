{"id":"331921","title":"潇湘逢故人慢·重过虎丘竹亭用玉和甫元韵","dynasty":"清代","author":"曹尔堪","text":"清阴如幄，修簧拖冷翠，犹昔行窝。漫说雀堪罗。喜桂丛梅榭，坐远风波。霜侵鸭脚，坠深黄、槭槭庭柯。举头望，五湖伊迩，好携白帢青蓑。浮渔艇，衣短后，有谁知、谪星载酒来过。烟水惯婆娑。拟回塘插柳，曲港分荷。已公茅屋，赋新诗、不碍行歌。还消受、粥鱼斋磬，新添一个禅和。"}