{"id":"536870","title":"挽歌 其一","dynasty":"明","author":"王世贞","text":"昭昭天宇日，倏忽堕虞渊。如何盛年子，光彩中弃捐。白日当再晨，逝者不复还。素旐纷前发，迫我向重泉。华栋自云浮，甘此七尺棺。子弟来相饯，饯罢各言旋。平生所著书，往往留心肝。妍蚩他人口，已自不得言。束发悟生趋，往复杂忧患。但言身日短，不睹身后先。仰问巫阳师，安能为我权。"}