{"id":"506204","title":"灉江隐者短歌行","dynasty":"明","author":"周是修","text":"美人家住灉江干，石泉夏五生清寒。杨柳千条堪系马，筼筜万个待栖鸾。栖鸾系马阴阴里，叠嶂回峦望中起。何似王维住辋川，更胜陶潜归栗里。方今天子思隆平，丝纶屡下收群英。君胡不随时变化，肯抱长材甘贱贫。贱贫亦可甘，富贵亦可为。丈夫不用则已矣，一用当为天下奇。伊尹躬耕太公钓，商周之业非轻小。即从苦旱化甘霖，四海苍生都济了。贤豪舒卷岂寻常，吾亦拂衣可同调。"}