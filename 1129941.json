{"id":"1129941","title":"偈颂一百二十三首","dynasty":"宋","author":"释普度","text":"前不搆店，后不迭村。当阳坐断，上下平分。更看直透云霄之顶，独步乾坤。悟道染泥沙，佛祖生冤家。新半山为甚烧香礼拜，明珠绝颣，皓玉无瑕。有主有宾，无疏无亲。直饶七佛到来。各与三十拄杖，少喜多嗔。一佛出世，千佛赞扬。十方坐断，独露真常。山苍苍，云苍苍。半开半合，隐显全彰。拄杖子，无向背。东拄西撑，登山涉海。卞璧骊珠，泥团土块，一时粉碎。雨涤炎威，秋云自在。一片两片拄杖头，或卷或舒林木外。白璧明珠，泥团土块。放去收来颗颗圆，填沟塞壑无人会。阿呵呵，六只骰子满盆红，有采无采，大家别赛。说禅说道，撒土撒沙，半山终不也随邪。重阳定在九月九，东篱何处无黄花。龙门万仞，到者还稀。不犯清波，如何进步。前佛性命，后佛纪纲。开口即丧，闭口即错。瘥病不假驴驼药。毫末非轻，丘山非重。按佛祖云头，穿衲僧鼻孔，剖破方知无罅缝。破沙盆，没巴鼻，尽大地人扶持不起。玉山路上，荆棘参天。钟阜山前，清风匝地。擘破宝公面皮，德云无处回避。十五日已前，只许老胡知，不许老胡会。十五日已后，只许老胡会，不许老胡知。正当十五日，会不会，知不知。风细细，日迟迟。不惜黄金为弹子，牡丹花下打黄鹂。大海扬尘，高源出水。狭路相逢，知心有几。明明玉鉴光中，浩浩烟波万里。鸑鷟擎头，金鳞摆尾。江北江南绝望时，一声霹雳清飙起。推不去，挽不来。南天台，北五台。大地寥寥兮何者当情，春风浩浩兮雨打莓苔。见成公案，不涉安排，岂在见桃花而后眼开。云收海山横，月印江天晓。扰扰红尘中，青春有多少。铁壁银山一拶开，落花流水空徘徊。今朝五月五，诸方尽鸣鼓。不说药病相治，便说书符咒士。金山伎俩既无，未免别行一路。日轮当午。一见便见，一得永得。四边界至，故是分明。一寸笔头，万钧之力。三十年异苗翻茂，千万古中流伟绩。阿呵呵，知不知，青毡元是吾家物，好看金牛作舞时。火云影里一叶落，玉鉴光中便见秋。一任秋来又秋去，大江依旧向东流。无变易，有来由。塞鸿何处，白鹭沧洲。数声渔笛烟村晚，狼藉断霞闲钓舟。雨洗炎威，秋磨霄汉。风传䆉稏香，雁腹寒岩畔。位转功回木马嘶，劫外不须重借伴。布袋头开天地大，翠岩眉毛在不在。一声鸿雁海门秋，行人已在青山外。千说万说，不如亲见。有时怒涛衮底，有时水清月现。风飕飕冷啾啾，虽然旧阁闲田地，一度赢来方始休。月冷天高，风号怒涛。提杀人剑，用活人刀。云淡淡寒江雁影，山渺渺落日危巢。见成题目，眨上眉毛。万机顿罢归来，也是徒劳。群阴剥尽，一阳来复。铁树花开，清香馥郁。眼皮开未开，枝南复枝北。凹凹凸凸破沙盆，何似镇州大萝卜。清明寒食节，韶光烂漫时。野花迷古径，回首暮云低。纸钱飞处杜鹃啼，不是苦心人不知。说得一丈，不如行得一尺。行得一尺，不如离却一寸。山高分水深，青天分白日。玉鉴光中，波澄月现。展屠龙手，提金刚剑。栗棘金圈一拶开，从君细嚼浑崙咽。有照有用，有舒有卷。杨岐消息未全灰，优昙华笑春风面。年年是好年，日日是好日。新年人看旧年人，旧年日是新年日。潮生涨旧痕，潮落石头出。万物有迁流，迁流无变易。有变易，上上大吉。释迦老子弄精魂，死了依前似不曾。一树落花春过后，远山无限碧层层。一夜江风搅玉尘，孤峰不白转精神。从空放下从空看，彻骨寒来有几人。南北东西几路头，来来同载一扁舟。月明夜静沧浪里，一掣锦鳞随直钩。智不到处，不妨道著。吸尽长江，冲开碧落。的的金圈栗棘，一一天花乳酪。杨岐消息俨然存，大用机前活卓卓。山僧合掌有分，诸人如何啖啄。玉鉴光中宇宙宽，双双放出辽天鹘。山之高，水之深，非古亦非今。老胡打失一只履，葱岭那边无处寻。风号寒，霜凛冽。屋浪崩腾，飞银撒雪。截流过者，未称全提。作死马医，暖气相接。倒腹倾肠一线通，月明不借芦花白。长长出不得，短短出不得。四大海不宽，藕丝窍不窄。非耳目之所到，非心意之所及。自西自东，自南自北。落霞与孤鹜齐飞，秋水共长天一色。烹佛炼祖，锻圣镕凡。杀活在手，宝剑光寒。意在星兮不在盘。古镜无光，当台自照。森罗绝影，觌面难逃。行不言之令，坐致太平。赞无为之化，六国晏清。天高地厚，水绿山青。山青青，水泠泠。湘西古渡夕阳明，岳足当檐开画屏。李白桃红，桃红李白。或雨或晴，或寒或热。白云高，滩水急。不动脚头，全身直入。花簇簇，锦簇簇。吟不足，咏不足。的的无弦琴上曲。大机圆应，大智无方。右左逢原，七穿八穴。万叠云山一抹过，十八滩头声浩浩。遇贵即贵，遇贱即贱。法随法行，法幢随处建立。要津把断，纵夺临时。风细细，日迟迟。四海浪平龙睡稳，九天云净鹤高飞。春风卷春雨，春树生春烟。作家相见不谈禅。天寒烧榾柮，云外煮清泉。更有一般风味在，从来附子出西川。西风萧萧急未急，塞雁声声寒未寒。欲对黄花问时节，有谁同倚玉栏干。阶前黄叶两三片，门外白云千万重。寄语善财休斫额，德云不在妙高峰。麻三斤，乾屎橛。不是五逆汉，此话凭谁说。开口即错，闭口即哑。钉嘴铁舌，一时列下。碧玉盘，无缝罅。笔头有眼主中主，号令无私公至公。妙用当机全杀活，一新佛祖旧家风。来何迟，去何速，十七日缘今已足。拄杖横担归去来，一笑出门山水绿。楼阁门开，了无回互。既是家里人，便请直入。面皮上刮得霜，枯骨里敲出髓。转得身，吐得气。不是不是。宝塔层层面面开，当机一拶语如雷。信知恩大难酬处，一段风光遍九垓。天书颁自九重来，万壑烟云尽豁开。竺土大仙灯灿烂，融融和气霭楼台。落叶辞柯满竹扉。道道，何处寻。今即古，古即今。曹溪波浪如相似，无限平人被陆沈。长一线，一线长。眼闻耳见，不用商量。流水断桥梅破萼，枝南枝北一般春。妙德岩中宴坐时，释梵天王同赞喜。地摇六振雨花飞，一声霹雳清飙起。沧海头，青海尾。杨岐毒，种灵苗，殃害儿孙未已。手指天，脚踏地。目顾四方，真少儿戏。自言惟我独尊，天上人间诽诽。正法眼，破沙盆。零敲碎打，不直分文。一一银山铁壁，一一电掣雷奔。正觉山前，明星皎皎。夜半打失鼻孔，将谓一了便了。中竺看来，有些短处，不说也好。开得眼来天大哓。当初已是错投胎，鬼面神头相赚来。裂破虚空无罅缝，龟毛拂子舞三台。垂垂白发老成魔，异类中行罪过多。业债既深偿未足，又拖犁杷出烟萝。德合乾坤御九天，祥光瑞气霭山川。当机觌面全提处，一会灵山又俨然。心王不妄动，六国一时通。罢拈三尺剑，休弄一张弓。虎岩岩下虎，咬人齿不露。踞地坐眈眈，南北无行路。翻身一掷更无踪，虚空拍掌须弥舞。万象森罗，一时痛苦。石人木人泪如雨。兔马有角，牛羊无角。寸毫尺釐，天地寥廓。潘阆倒骑驴，攧杀黄番趠。十五日已前，银山铁壁。十五日已后，铁壁银山。正当十五日，一尘不立天地宽，那知更有上头关。祖师门下，讨甚巴鼻。东行西行，无是不是。忽然篱下菊花黄，此时决定是重阳。布袋头一结，百城消息绝。蜡人冰不冰，万里一条铁。珊瑚枝枝撑著月。一期九十日，铁壁复铁壁。四方八面来，只是跳不出。落霞与孤鹜齐飞，秋水共长天一色。短棹轻帆，风恬浪静。溢目湖光镜样平，渔歌未起同谁听。万壑千岩，高低普应。狼藉断霞残照中，船头拨转都收尽。么朅提国，亲行此令。八月二十五，洞山离查渡。咄哉老云门，多却末后句。桃花浪暖禹门高，霹雳一声烧尾去。老瞿昙，眼孔小。一星半星容不得，说迷说悟何时了。衲僧分上那有许多般，雪晴海阔千峰晓。达磨西来，只个不识。铁壁银山，挨拶不入。因甚分皮分髓，飞来峰高冷泉碧。巍巍独坐大雄峰，万水千山列下风。相见不说奇特事，一声猿叫翠微中。不钉桃符，不悬艾虎。驾铁牛机，击涂毒鼓。千妖百怪尽潜踪，灵鹫峰高日卓午。大机圆应，大用无方。扑碎破沙盆，灭却正法眼。要津把定，佛祖潜踪。正案傍提，百发百中。八月九月，不寒不热。盘山掷剑挥空，正是个般时节。无古无今，无间无歇。痴云卷尽雨声收，千里万里一条铁。露滴滴，风凄凄。黄花香满路，何独在东篱。高低普应，步步相随。落叶飘飘，秋江清浅。烈士相逢，干戈不展。言多去，道转远。普天寒色，大地为炉。但见清风壁立，不知石烂松枯。丹霞烧木佛，因甚院主堕眉须。若无这些火种，讨甚碧眼老胡。海门一夜波涛恶，玉麟攧折黄金角。鱼龙虾蟹尽潜踪，大悲千手难摸索。木马悲嘶，石人泪落。拔地凌霄峰，嵯峨倚寥泬。一夜天风忽吹折，木马悲嘶，石人哽咽。晓来云散谷风清，千古虚堂照明月。东湖辊底怒涛，青山参天荆棘。两处狭路相逢，拶得渠侬上壁。恩难酬，怨难酬，热煮冷泉流水，浓点淡茶一瓯。有权有实，有照有用，些些鬼眼睛，临机要活弄。弄得活，没疏亲。谁知席帽下，都是旧时人。声前一句，斗换星移。石火莫及，电光罔追。栗棘蓬当面掷，全刚剑信手挥。少林消息断，花绽不萌枝。一即三，三即一，达磨不曾离少室。父子虽亲妙不传，一花五叶成狼藉。海风吹起怒涛寒，截流过者脚不湿。道在中庸，梅香岩石。破沙盆子响玲珑，要在当人善抛掷。文殊虽令善财采药，佛病祖病，未曾医著。灵隐病亦无，药亦无，赵州东壁挂葫芦。二千年前，毗蓝园里。地动山摇，祸胎忽起。云门瞎棒打不死，后代儿孙空切齿。休切齿，杓柄短长，浇泼在你。说禅说道易，成佛作祖难，突出门前大案山。成佛作祖易，说禅说道难，南海波斯念八还。也不难，也不易，衲僧敲处辽天鼻。昨夜毗岚撼山岳，七十二峰俱倒卓。太湖万顷涓滴无，黄叶乱飘星斗落。开口不是禅，闭口不是道。只是个轮槌，拈来用恰好。一击天门开，万象俱靠倒。狭路忽相逢，拍掌呵呵笑。入荒田，出荒田，信手拈来颗颗圆。横三千，竖三千。虽曰眼底空花，直是明白洞然。岩头雪峤与钦山，共辙同途岂等闲。要识南台真白额，从来虎体一般斑。妙喜黑竹篦，有背还有触。儿孙用得亲，通身是眼目。正令全提转辘辘，花簇簇，锦簇簇。直教佛祖亦头低，宇宙空来更有谁。拘尸那城有生灭，我此世界生灭无。桃红李白花时节，是处江山开画图。用鈯斧子，非重非轻。拈起放下，肘后符灵。清明前，寒食后，花雨漫天云满岫。谁家小犊力未完，但知逐队随群走。阿呵呵，索头只在翁翁手。当机一掣掣断时，野犴便作师子吼。船来也到，陆来也到。船来陆来，红日杲杲。白云缺处烧痕青，春在少林元不老。结夏已十日，那事无消息。云在岭头闲，水流何太急。法法不隐藏，古今无朕迹。秧入土，麦上场。丰年已兆，比屋盈仓。饥来吃饭，热来乘凉。东倒西擂，随缘遇方。更无馀事可商量，夜来却被子规啼断肠。因甚如此，阎罗老子要饭钱。见身无实是佛见，了心如幻是佛了。了得身心本性空，斯人与佛何殊别。坐底坐，立底立。触目遇缘，更非他物。一佛出世，祥光布地。一念万年，寿山增翠。晓来风起满庭香，吹绽蟠桃三五蕊。是法住法位，世间相常住。昨日大风潮，吹折山前树。云自向天飞，水流朝海去。用文武火，运恶钳锤。死学者偷心，开人天眼目。大用机前转辘辘，十分慈悲，十分恶毒。六踞名蓝兮一笑来归，青灯夜寒兮香风馥馥。山前一片闲田地，旷大劫来无界至。今朝恢复又归来，坐断脚头并脚尾。东也是，西也是，南北东西无不是。屋里有金，外头有秤。盐咸醋淡，斤两自定。自然左右逢原，管取拍拍是令。八十翁翁辊绣毬，谁知辊得意休休。如今逗到凌霄上，云自高飞水自流。双双把手上高楼，唱拍相从各应酬。歌鼓散时人尽醉，也无欢喜也无愁。今朝七月十五，衲僧拄杖起舞。头顶西天，脚踏东土。游历百城，不移寸步。阿呵呵，白云绽处青山露。二大老，一人船行，一人步到。狭路相逢，掀眉一笑。天无四壁，大地为炉。篱头吹觱栗，寒雁一声孤。老胡若不渡江去，至今火种一星无。邬那青青处，山高云半垂。面面栽荆棘，游人到者稀。寥寥五十载，昨是今何非。太湖三万六千顷，月在波心说向谁。震法雷，击法鼓。玉角金鳞，兴云吐雾。机前拶倒凌霄峰，大地撮来无寸土。杀活全提，平欺佛祖。骄阳正酷火云飞，一雨霶?彻四维。䆉稏吹香民已乐，山川草木亦光辉。铁网漫漫面面开，百城几度去还来。二千年结知谁解，又著三文买草鞋。佛法无人说，虽慧不能了。幸然平似镜，何用曲如钩。时临秋九，不寒不热。瓦砾鸣秋蛩，茅檐挂残月。各自著便宜，正是好时节。一日三，三日九。只知暑往寒来，不觉躘蹱老朽。退一步，绝离微。百花开尽后，黄菊在东篱。忆昔当年错访寻，被他用尽毒肝心。赚来赚到凌霄顶，火冷云寒恨转深。冤可解，不可结，必竟如今甚时节。打拳何似吃拳时，此理明明向谁说。旋汲龙渊万丈深，烂煮春茶翻白雪。径山一椀上元灯，不是攒花剪簇成。等闲拈起当阳挂，烁破诸方鬼眼睛。踏断洛阳桥，直上妙峰顶。拈得家传黑竹篦，搅动龙渊千尺井。四五处雷动风行，八九十春花月影。为人端的无情，独脱单提谁领。竹篦虽折典刑存，闻见犹能发深省。声前一句，格外一机。不堕古今，宁存凡圣。妙高台上，玉鉴光中。日日安居，时时禁足。风恬浪静，海晏河清。长期短期，平等受用。阑干同倚不同倚，消得龙王多少风。学道先须有悟由，贼无种，相鼓儱，还如曾斗快龙舟，碧眼胡僧笑不休。虽然旧阁闲田地，物见主，眼卓竖。一度赢来方始休，绿杨影里戴嵩牛。如是安居，如是禁足。知投身于火悉皆成火，似镕像为金莫不□□。今岁今宵尽，明年明日来。寒随一夜去，春逐五更回。"}