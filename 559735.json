{"id":"559735","title":"朴所为王均辅致政南归作以送之","dynasty":"明","author":"曹义","text":"我爱朴所翁，性资淳且朴。志趣厌纷华，结茅傍林簿。苟完适以安，原不事雕斲。白云为藩屏，青山作帏幕。薜荔蔽垣墉，轩窗绝丹臒。一室斗如许，心胸海廖廓。图书列左右，牙签满庋阁。白昼有客过，觞咏恣欢谑。盘饤止素餐，宁肯侈炮煿。匪云厌膏梁，嗜好在䉫籗。素性既如斯，高兴岂无托。去欲戒奢靡，□□□□航。此时相别离，殊觉酸衷肠。均行良可羡，我独空徬徨。到家乐天伦，和气回春阳。举觞介眉寿，拜舞升高堂。于焉结亲姻，花烛辉洞房。人生贵适意，此乐殊非常。驾言赠君别，愧乏双鸣珰。愿子莫留恋，早趋鹓鹭行。江头芳草绿，矫首遥相望。丈夫志远大，竹帛期流芳。"}