{"id":"555061","title":"内阁试禁中闻莺","dynasty":"明","author":"黄仲昭","text":"水尽铜龙残月皎，花雾濛濛碧天晓。宫莺梦破一声钟，无限清音听不了。绵蛮初起上林东，须臾又度长乐宫。似识九重春色好，往来长恋禁城中。数声远出蓬莱树，缥缈鸾笙隔烟雾。数声近绕掖垣花，参差玉笛鸣仙家。倏忽天门上晴旭，远近和鸣无断续。变态中含宫徵音，铿锵似奏韶钧曲。岂无燕雀鸣春林，繁音啾唧难为听。亦有鹧鸪啼暮雨，凄凄唤起乡心苦。何如莺啭五云间，倾耳尽动春风颜。簉班我亦金銮署，日听清歌发奇趣。"}