{"id":"434442","title":"水调歌头 山中偶成用遁庵兄韵","dynasty":"金末元初","author":"段成己","text":"人生等行旅，能费几春秋。元龙漫矜豪气，百尺卧高楼。昨日青青双鬓，今日星星满镜，转首岁华流。归去便归去，何处觅菟裘。一枝筇，一壶酒，寄真游。姑山玉立千仞，直下看神州。欲语幽情谁可，赖有白鸥知我，尘世尽悠悠。一笑对妻子，出处不须筹。"}