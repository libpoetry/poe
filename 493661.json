{"id":"493661","title":"龙潭书院落成和甘泉师韵","dynasty":"明","author":"庞嵩","text":"长江纵一叶，飒然御天风。凌晨出层城，信宿龙潭东。崇楼瞻斗岳，匝院长麻蓬。山光四抱合，水势潆回冲。迩吞凤凰台，远瞰天华宫。潭深潜海若，雨化乘丰隆。气类重孚感，云龙故相从。出门旷于野，入室殊归同。自然匪人力，大造天为工。前茅既有作，继继当无穷。"}