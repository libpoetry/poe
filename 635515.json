{"id":"635515","title":"观乐块然作指头画却赠","dynasty":"明","author":"成鹫","text":"天地之大一指也，造物化工成造化。山川草木露精神，风云雷雨供挥洒。混沌初开假即真，大地平沉真复假。高悬一指在虚空，留与人閒作图画。先生先生人也天，自称块然非块然。手灵心敏破常格，指头揭出拈花禅。爪生甲长一粟许，函盖乾坤三大千。扁舟过我坐未稳，大惊小怪呈空拳。空拳竖起无名指，一阖一辟机锋圆。须臾索纸见技痒，管城老矣甘归田。甲端点墨指点水，浓澹浅深皆至理。溟濛云气自空来，兀突孤峰从地起。老眼旁观得未曾，天工人代难思议。大哉伟丈夫，善哉奇男子。耳目迥尘根，肝胆无渣滓。浩气横空亘古今，万象森罗方寸里。区区一指何足多，指天指地须如此。"}