{"id":"1099002","title":"陶梦得弼袖诗见访用元韵","dynasty":"宋","author":"张侃","text":"大雅不作诗格变，只今知谁传妙手。既爱虚飘状风云，又爱雕锼杯杞柳。半生于此寓吾身，晓吟夕锻苦用心。可怜汩汩逐外物，未免渐渐亏天真。我今久已乾面唾，闭门政要深自坐。春来织柳莺弄声，秋至凋叶蛩相和。床头一卷古人诗，疾读缓读莫相疑。君不见口耳之学求宗派，不问血脉在不在。"}