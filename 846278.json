{"id":"846278","title":"祫享太庙 其二 奉禋歌","dynasty":"宋","author":"无名氏","text":"皇泽均普，群生遂。万宇和祔，讲天津、合祭圣宗神祖，八音钧奏谐节。堂上荐鸣球，琴瑟击。越布濩、霜空静，月华凝、光景蔼蔼。纷纷晓霞披。和铃作、鸾舆回。天人共睹，庆无疆、祚崇明祀。五辂驾、腾黄纯驷。旗常扈跸严环卫。公卿奉引，虚徐驰道，祲容靡。葱葱郁郁，祥风瑞霭。发天光旖旎。锡羡丰融，漏泉该浃，上恩遐被。群心豫，颂声作，皇德至，侔乾贶，浩浩霈。"}