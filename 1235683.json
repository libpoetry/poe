{"id":"1235683","title":"刘太博挽词三首","dynasty":"元","author":"何中","text":"恳款忧危国，从容友大臣。竟孤婴臼志，遂作绮园身。名节非无寿，乾坤更有人。堂堂天下士，何必画麒麟。妙悟通群圣，微言刺六经。千年遗此老，四海□先生。文字空传迹，知闻谩敬名。岂无房杜者，犹足致隆平。如许龙门近，胡宁忍阔疏。不为终古别，讵信此生虚。未始壶丘学，颇知扬子书。向来香一瓣，薄命竟何如。"}