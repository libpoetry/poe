{"id":"1222002","title":"送潘鹤臞归侍母","dynasty":"元","author":"袁易","text":"冉冉虞渊月，回光照我衣。萧萧大堤马，送客长鸣嘶。穷冬霜雪繁，陟冈行旅稀。子何意浩荡，归心如奋飞。王粲故乡志，江淹南浦悲。丈夫各有适，聚散焉可期。子有白头亲，天寒守重闱。蟏蛸悬牖户，知子行当归。举觞慈颜和，升轩福履绥。士生食万钟，高堂色养违。何如衡门下，菽水欢逶迤。羡子敦懿义，家声良不亏。閒居富词藻，札翰时相贻。"}