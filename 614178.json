{"id":"614178","title":"山堂初搆张仪吉以诗见贻次韵辄答","dynasty":"明","author":"李之世","text":"便可名愚谷，因之搆息庐。垂萝丝匝户，细草蔓萦裾。独抱丘中赏，依然濠上居。看花频梦蝶，洗墨自衔鱼。小筑偏临水，荒台迥瞰虚。和烟分径竹，过雨理园蔬。柳眼经春媚，荷钱望月舒。瓶花兼露折，阶药带云锄。机息轻鸥狎，情閒野鹤如。北窗聊偃仰，午梦正蘧蘧。"}