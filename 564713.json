{"id":"564713","title":"送友人应绣夫还四明","dynasty":"明","author":"孙承恩","text":"朔风萧萧黄叶飞，河梁送客歌骊驹。子今别我远行迈，我独恋子心依依。青天浩浩云霙霙，吴山高高水茫茫。离愁黯黯不可写，澹烟寒日孤帆张。子行不可留，执手且延伫。丈夫所志在功名，区区离别何足计。方今圣人急图治，网罗英俊无遗弃。子才人中龙，利比干将器。我亦无惭逐后尘，驽骀未可同骐骥。年光冉冉如流波，及时树立当嵯峨。行哉赠子言，勉矣毋蹉跎。"}