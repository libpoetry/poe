{"id":"405143","title":"书斋三咏","dynasty":"近现代末当代初","author":"田遨","text":"我有数幅画，差可光蓬荜。宋明及近贤，写意兼工笔。或写十二楼，仙山迎海日。或写采芝翁，春风吐茧栗。数画自珍藏，重如金千镒。偶有佳客来，始出封题密。有客指数画，赝者三之一。有客不谓然，说赝殊难必。而我却澹然，不以患得失。赝古亦何妨，虽赝存古质。所恨是赝今，弄假乱名实。安得有慧眼，一望辨凫乙。我有万卷书，现存不及半。没收到发还，好书多失散。整旧兼购新，珍本尚一见。线装与精装，罗列盈几案。老来书伴我，昵于黄昏恋。寝馈于其间，浩如倚银汉。有时抱书眠，似闻书浩叹。自言遭劫时，人书同获谴。堆置破墙角，鼠迹蜗涎乱。不料智慧珠，竟同泥沙贱。主人厚爱我，理应同忧患。请看暴发户，何曾亲笔砚。我有十方砚，可作案头供。大小形制殊，佳者色如冻。磨墨乌云飞，濡笔涛声送。文情括海岳，辞采舞鸾凤。斯时策砚功，封为石供奉。默默砚不受，似嫌我嘲弄。古封即墨侯，万石相伯仲。时移价自殊，虚名亦何用？钢笔代毛笔，砚田无人种。失去好风光，谁复相歌颂。惟我与主人，情义还相重。愿订金石交，共做名山梦。"}