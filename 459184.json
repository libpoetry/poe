{"id":"459184","title":"北上观海行留别瞿叔兼呈李苏二先生","dynasty":"当代","author":"卢青山","text":"五丁崩灭共工遁，盘古夸父骨已改。咆哮谁持辟发力，倒转青天作沧海？九垓之远何苍茫，六合之大栗澎湃。我来小楫淩洪涛，一杯舀尽枯鳌蟹。闻昔归墟之渊深青冥，二山浩荡流而倾。若有人兮溺，力不返兮冤莫及，魄为鸟兮扇绮翼，悲鸣七日不能止，口泣血兮海水赤。簸陆扬涛，摧魂衔石。昼有蛟螭之腾踔兮，夜见乎禺强之吒叱，云惨惨兮风雨黑。长鲸披靡，坍崩贝阙。地不能维兮万兽以奔亡，天怵惕而不日。万古摇荡安能塞，精卫精卫，尔何以粟芥之躯抗此无极。直下万里晦无穷，潜光息影鲛人踪。少昊之琴鸣嗡淙，金机织锦为珠宫，珊瑚异彩交牖栊。停梭欲语独茫然，四顾虾鳖谁同言。低首兮啜泣，泪珍珠兮流玉碧。明月之光照幽默，悲怅立兮谁曾识。此中以巨涡盘旋为四季，以永黑为昼夜。烛龙阴阳之泽不及此，羲和之鞭挥不下。骊龙为帝兮舆海马，鲨喙怒而食万灵，火山激兮挟岩浆而喷射。我将归兮故乡，树为屋兮鸟巢窗。流云为帛拭天净，潺泉作砚罗吾堂，僮猿狐兮友枭阳。扶筇日行随所止，山光清翠若可噬。尼父桴浮予知其不济，岂若山中兮终此世。"}