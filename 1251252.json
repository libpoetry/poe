{"id":"1251252","title":"次侄孙士瞻韵","dynasty":"元末明初","author":"陈谟","text":"我家都干旧徵君，五百年中远有芬。宗谱太丘前史美，科名南渡近时闻。人言阀阅星之斗，代有云礽鼎出汾。吾子翘翘雄作士，英姿了了幼能文。他山有石能攻玉，恶草虽莸不乱薰。十年参晤穷经苦，一日枭鸾战艺分。鹗荐已追云表鹄，锦还仍采泮池芹。波光皛皛鸥同社，松顶昂昂鹤不群。珠浦别来秋洒洒，潋江吟断叶纷纷。投桃多辱诸贤句，报玖空惭五色云。"}