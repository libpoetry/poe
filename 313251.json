{"id":"313251","title":"寿楼春·戊子十一月九日桂竹君秋曹、井上君迪文学布席绿天楼，为余作生日","dynasty":"现代","author":"潘飞声","text":"向琼楼开筵。挂晶毬万点，光映霜天。更启瑶窗呼出，照花银蟾。偏触我，新愁牵。叹岁华、消磨从前。但醉去吹箫，狂来说剑，憔悴过中年。红毹席，书鸾笺。有东瀛旧侣，西海群仙。似在纤腰宫里，听弹湘弦。抛一串，歌珠圆。舞绣裙、惊鸿翩翩。拚酣饮千觞，宵深醉从花下眠。"}