{"id":"199690","title":"王伯厚和予墙字韵因用其韵记五月八日同饮池","dynasty":"宋代","author":"晁公溯","text":"罗人工词赋，作者司马扬。其声中律吕，今有房中章。顾尝评笔力，盖可补诗亡。追思每叹息，浩歌徒慨慷。虽无铜水池，想见金芝芳。属此乐大予，遍之署清商。是邦故俎豆，夫岂数乐浪。能唱襄阳曲，不减大堤倡。助我饮在泮，惭君并游梁。临波揽芙蓉，翠叶以为觞。酌酒满贮之，如挹白露光。放杯且勿遽，更当谋乐方。左右嗟未省，旁观犹堵墙。"}