{"id":"1202029","title":"摸鱼儿","dynasty":"元","author":"马熙","text":"买陂塘旋栽杨柳，参知三岛机务。方壶圆峤千夫力，挥汗已能成雨。凫立渚。看两两胎禽，俯伏红云屿。忘机对语。尽较短量长，昨非今是，未害老仙趣。山中计，长吏讵能羁许。糊涂正合晞吕。交梨火枣如缄惠，何必云林漓句。瓶罄醑。问玉醴金浆，通我仙宗谱。尝闻往古。说舟近蓬莱，风犹引出，何处觅县圃。"}