{"id":"689754","title":"次韵廉公亮承旨夏日即事","dynasty":"明","author":"张以宁","text":"金杯绿酒荐菖阳，玉手轻调雪盌凉。犹忆旧家重午宴，钗头符缀凤双翔。葵花向日献红芳，不见随风柳絮狂。睡起竹窗清似水，胡床独坐午阴凉。柴门细雨晓慵开，绿树阴笼一径苔。老子眼花今日较，起寻枸杞点茶杯。尽情好鸟隔窗呼，墙角新苔上酒壶。却羡承平无个事，看花酩酊老尧夫。文章阁老旧名门，玉署清闲醒梦魂。应忆廉园花似海，朝回会客酒千尊。翠屏山下水清泠，茅屋荒苔绿满庭。不是不归归未得，移文谁与谢山灵。"}