{"id":"1236219","title":"东阳十题 焦桐","dynasty":"元","author":"杨载","text":"只作全生计，唯存半死心。刍荛犹不置，斤斧重相寻。遂使煁焦釜，谁为爱古琴？有材不足恃，愁绝念知音。往古韦编在，何年始汗青。蠹虫深卜宅，科斗少成形。泯灭阽秦火，搜罗出汉廷。斯文天未丧，不敢望全经。收藏无宝匣，叹息网丝悬。孰使明为暗，如观丑胜妍。玉台终寂寂，金鹊尚翩翩。政讶开元日，虚将盛事传。二尺书檠在，如今久弃捐。鱼膏虽有焰，蠹简独无缘。墙下偕遗砾，窗间带旧烟。却观提挈处，辛苦悔当年。寂寞牛衣子，能无敝缊袍。尘埃须浣濯，虮虱费爬搔。意味存鸡肋，寒凉视马毛。千金既销铄，犹听朔风号。汉殿经焚后，号然卧草中。雕几牙板废，锈涩土花蒙。追蠡难陈力，华鲸不奏功。待贤初设簴，想见古人风。"}