{"id":"69022","title":"赠写照陈肖堂","dynasty":"元代","author":"王冕","text":"君不见鉴貌但鉴影，写貌难写心。霍光邓禹在台阁，严陵魏野居山林。功名道德照千古，不特肖貌传至今。固知写貌易心难，状之妍丑笔可得。至理不在颜色间，陈君笔力异众史。相貌既同心亦似，昨日忘机入城市。草衣著我丹青里，气爽神清谁比拟？雪霁梅花映秋水，黄童白叟指点看。此老不是儒生酸，陈君陈君容我闲。莫教添上貂婵冠。"}