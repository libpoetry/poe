{"id":"432477","title":"后诸将","dynasty":"近现代","author":"苏启元","text":"大旗风卷唱铙歌，草泽英雄尽绮罗。外府玄黄收玉马，中原荆棘没铜驼。保民谁建济时策，避地难寻安乐窝。整顿河山须武力，师贞原不在兵多。天外传来尺素书，痛言作事太粗疏。大儿此日悲文举，盟主当年笑本初。漫诩域中曾逐鹿，谁知湖上好骑驴。功成自古居非易，落日荒荒吊望诸。大江东去海云黄，十万旌旗耀日光。朝向山头望廷尉，夜来江上指天狼。楼船飞度彭郎浦，烽火烧残石子冈。铁聚六州谁铸错，潇潇风雨满浔阳。乱极天生济世才，几时堪慰下民哀。流传白石空填海，闻道黄金又筑台。鸡犬喧呼征马过，田园寥落野花开。谁怜病叟忧时泪，洒向风前话劫灰。只期从此靖烽烟，复睹黄农皞皞年。四海同心观七政，五洲注目立三权。策商富庶须加教，吏舍循良岂曰贤。要使人民知爱国，诚开公布贵无偏。"}