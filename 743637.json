{"id":"743637","title":"云南督署之东园亭馆花木之胜为历任所未有心念此间宜有鹤未几日忽飞一白鹤来翌日又有一鹤盘旋空中鸣声相呼薄暮并集于园月余遂驯且能舞矣作来鹤篇","dynasty":"清","author":"阮元","text":"我入滇池数千里，载万卷书非得已。不将一鹤伴琴来，多恐禽轩累行李。宜园亭馆清如仙，周遮竹地梅花天。间阶十丈草如席，惜少皋羽来蹁跹。忽听园中发清唳，亭边横落车轮翅。一鹤适从何处来，老叟灌园诧奇事。一鹤忽来已诧奇，习日又得一鹤随。嗟我念鹤鹤岂知，鹤来随我谁使之。胎仙识我是清俸，肯来啄料兼催诗。我诗昔未向鹤吟，今与尔同万里心。羽带点苍山上雪，梦入澜沧江水深。风和对舞百花下，露寒相警青松阴。如此园林如此鹤，屈指廿年无此乐。惟忆春明仙蝶来，修书未了秋花落。"}