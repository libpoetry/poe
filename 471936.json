{"id":"471936","title":"长安道","dynasty":"明","author":"于慎行","text":"东出灞陵桥，回望长安道。烟花万户暖风轻，罗绮千门明月晓。汉家宫阙郁岧峣，碧阁珠楼倚绛霄。丞相衣冠苍玉佩，将军甲第赤栏桥。平明内殿承颜色，日晏朝回行紫陌。夹道金羁赭汗流，盈门绣辖朱尘塞。人生得意自辉光，刺谒纷纭满路旁。一笑看人回禄命，片言酬客腐肝肠。小子胜衣皆受印，苍头结绶亦为郎。貔虎三千陈列第，鸳鸯七十闭东厢。银床月瑩流苏帐，翠幕烟浮玳瑁梁。镫前北里千金舞，座上宜城九酝觞。年去年来无旦暮，春花秋月依然度。歌吹平连长乐钟，林园直接新丰树。祗知娱乐不知忧，转眼荣华逐水流。谁道冰山可永峙，谁言天雨可重收。曾闻上将幽钟室，曾见元公赐养牛。博陆门前罗鸟雀，平津邸内走鼪鼬。古来世事浑如许，道上垂杨不解语。唯有东陵旧日侯，瓜田看尽青门雨。"}