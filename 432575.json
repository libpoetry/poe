{"id":"432575","title":"题亚子分湖旧隐图二首","dynasty":"近现代","author":"陆曾沂","text":"江东柳七是吾徒，远道教题旧隐图。热不因人怜赁庑，门曾临水忆悬弧。风波随处家何在，烟雨当年景倘殊。无限苍茫摇落感，月明千里到分湖。一尺烟波万里风，故人曾此隐芦中。儿时明月依然白，旧国斜阳无那红。满地干戈原劫数，危流砥柱要英雄。私家衰盛成何事，仗剑看君出海东。"}