{"id":"777204","title":"木兰花歌","dynasty":"清","author":"范咸","text":"诗人赋物善言理，不似庭前格竹子。当知多识即是学，废目任耳非为美。我来蓬瀛大海东，探奇直欲穷苍穹。周诹询度百不厌，肯教过眼烟云空。采辑郡志二十卷，遗书掇拾行将遍。犹惭臆断恐失真，订误考疑敢云倦。贝多罗花诗已讹，琵琶形似终如何。就中无实难伪托，佛经欲写空槎那。因阅长庆忽顿悟，辛夷恍与木兰遇。内白外紫状如莲，点点青杨虫食蠹。昔人几度上芳舟，不识征帆逐远游。今日模糊才认得，新翻乐府却风流。"}