{"id":"721400","title":"中秋后一日黄积庵招同吴山带罗仲牧梁芳济何楚奇王也夔集见堂雨中即事同限秋字二首","dynasty":"明末清初","author":"陈恭尹","text":"高斋胜会迥无俦，宾主尊前半白头。月色皎然思令节，雨声凉甚报清秋。难醒易醉罗浮酒，叶润花酣赵尉楼。昨夜小池无一字，新诗多为老人留。金风萧爽雨初收，玉镜东南渐上楼。康乐赋时嗟既满，荆州闲日叹如流。枰中白黑疑双鬓，琴里宫商缓百忧。相约深杯还共醉，年年追赏穗城秋。"}