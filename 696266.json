{"id":"696266","title":"悼内","dynasty":"明","author":"罗钦顺","text":"墙头桃李花，墙下多芳草。忽忽又逢春，春光空复好。食案顿萧条，尘衣日颠倒。嗟我同心人，云胡不偕老。春深风已和，入户但凄凄。逝水无复返，德音终不迷。去年双飞燕，又入梁间栖。我心非金石，能不增惨悽。五十不为天，勤劳嗟未偿。我官已台省，君犹布衣裳。平生薄自奉，所愿名节芳。相我仅三纪，苟得非所臧。百年庶无悔，庶几同乐康。俯仰忽不见，此恨何时忘。养老非无人，鸾刀手亲把。教子亦有师，辞色无少假。吾父寿而康，惜尔得年寡。吾儿傥能立，庶以慰泉下。"}