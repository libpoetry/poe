{"id":"681759","title":"补山亭行","dynasty":"明","author":"林庭桂","text":"习俗厌江村，丛林借幽楚。随意参禅元，开襟洗尘土。剧饮借容颜，豪吟雕肺腑。庭竹数竿秋，芭蕉千叶雨。有时临崔嵬，释儒杂宾主。有时陟山巅，乾坤从仰俯。有时折角巾醉歌，有时无弦琴浪抚。对景漫优游，何心事簪组。萧散林丘，傲睨今古。守拙养真，伊谁俦伍。几回醉眼摩娑，不觉空庭日午。"}