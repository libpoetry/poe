{"id":"174271","title":"读金刚经·智慧比金刚","dynasty":"宋代","author":"郭印","text":"智慧比金刚，能碎诸烦恼。良哉须菩提，为众非草草。再三立问端，一起复一倒。要以撼瞿昙，俾之摅怀抱。瞿昙了不惜，意切如老媪。始终谈四相，毕竟尽除扫。为言福德性，胜施千万宝。因果本来空，种种惟心造。默观契予意，披味恨不早。已喜识真吾，何妨行六通。"}