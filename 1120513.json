{"id":"1120513","title":"朱德裕以言念君子为韵赋诗见寄次韵答之四首","dynasty":"宋","author":"周孚","text":"昔别柳未花，浓绿今映门。日月不吾淹，盗骥更惊奔。佳人渺天末，有志谁与言。床头觅尘编，遮此老眼昏。句曲一老翁，早岁困铅椠。整冠缨为绝，晚境尤可念。闻君从之游，琢磨去瑕玷。何时雷夫子，斸此两龙剑。奏金蟋蟀间，子亦有异闻。引吭与相和，愧我言不文。交情谅石友，风味真曲君。可无一杯水，与我湔垢氛。夺薰以其莸，败素以其紫。古来辟世士，政复门扫轨。君看草玄翁，肯迩夸毗子。芳兰生深林，如此乃士耳。"}