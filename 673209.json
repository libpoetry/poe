{"id":"673209","title":"重续丽人行","dynasty":"明","author":"桑悦","text":"洛阳三月春无主，桃花落尽清明雨。名园接叶暗栖烟，可教莺燕无言语。陌头车骑何纷纷，顾盼似空游女群。柔情薄射伊水月，倦思怕领龙山云。就中八姨最年少，上马临风殊窈窕。白日凄迷天暗垂，万姓游魂随一笑。当时宰相名国忠，几回并辔朝真龙。绡裙六幅行委地，峡水拖入华清宫。杜陵老翁惯饥饿，半生只对山妻卧。酸眼惊看绝世姿，错认九天元女堕。此翁向后攒百忧，潼关战骨堆心头。始知昔日眼中见，宝钗银㔩皆干矛。君不见巍巍文武开周国，削义降仁褒姒色。再观青史发长叹，丹脸双刀古无敌。"}