{"id":"1224569","title":"题瀛州仙会图","dynasty":"元","author":"柳贯","text":"巨鳌骧首戴三山，海波不惊坤轴安。方壶员峤彼何境，灵气布濩非人间。金银观阙势如翥，攒林珠树垂珊珊。榱题竦擢明河畔，阁道横截浮云端。仙人来往羽卫备，或驾紫凤骖青鸾。《霓裳》法曲舞初破，执乐琼姬神采閒。时容下界揽芗泽，却对连峰愁髻鬟。茅龙飞去杳无迹，乌踆兔走双跳丸。蓬莱舟近风引却，却叹灵踪难重攀。是谁模写枕前梦，欲用镌凿区中顽。神仙固多狡狯事，世儒论著存不删。贾生赋鵩语夫道，后有达者当大观。忽然为人化异物，斯理几何堪控抟。仇池洞穴通小有，神清玉宇标孱颜。彼皆因境示生悟，直启真源湔垢瘢。嗟余质薄迫世隘，轻举便拟凌飞翰。披图惝恍纵玄览，托乘浮游窥九关。无穷八极冀一遇，返道遂与松乔班。登年阅世要自致，何必辛苦成金丹。"}