{"id":"1113741","title":"赋雪","dynasty":"宋","author":"李正民","text":"六花撩乱似飞蓬，落处宁分室与宫。墨突不黔非减爨，秦乌变白罢盘风。华颠欺我三千丈，劲气输他十八公。待得烛龙衔耀至，冰消云卷静归空。深巷高眠路不通，谁知车骑谒王宫。威凌布被秋宵雨，色比麻衣曹国风。乱击雁陂思李将，闲披鹤氅忆王公。凄凉惟有诗人苦，忍冻孤吟四壁空。"}