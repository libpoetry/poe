{"id":"1114780","title":"挽别大参","dynasty":"宋","author":"李曾伯","text":"几历藩垣一节勤，归来两地会风云。调知白雪阳春别，香到黄花晚节闻。夷狄犹知问中立，朝廷惜竟老希文。台躔夜折空追叹，留得甘棠满楚郧。早年公已阿戎知，几与征西履屐随。百六椽间无足纪，二三子侧每相思。重来荆渚平生若，宁复苕溪一见之。哀此哲人今已矣，诗兮岂但哭吾私。"}