{"id":"121709","title":"呈交代·雨行不转首","dynasty":"宋代","author":"陈造","text":"雨行不转首，岂即真良图。二年望乡国，得归不暇徐。徒隶悉此意，颇作竭蹷趋。冲泥傍险地，亦复歌载涂。使君卓旌旆，小燕留僧居。一杯酹龙公，庶或辅相予。捧着觞一再，霁色明桑榆。安寝俟清晓，办装无滞濡。有祷必其应，显幽无乃拘。夸诩讳天幸，此理良自诬。"}