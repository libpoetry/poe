{"id":"844602","title":"重阳叠韵(1) 二首","dynasty":"清末民国初","author":"费墨娟","text":"光阴虚度几重阳，历历回思付故乡。霜逼枫林千树赤，风催菊蕊一篱黄。诗情不管人情乱，游兴聊同酒兴狂。此日登高临绝顶，尘寰俗虑已全忘。一天秋讯又重阳，无限羁愁客念乡。满径翻飞枫叶赤，半篱灿烂菊花黄。白衣送酒人何在，乌帽随风兴太狂。折得茱萸频眺望，家山故事未能忘。"}