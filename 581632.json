{"id":"581632","title":"赠别吴宿威大行宿威江右抚州人予督学日君正在校艺之列魁乡荐时予犹在治比登甲第拜美官尝自京华遥有来简兹赍哀诏至蜀公毕叙旧忠厚周致故于其去也赠之以此","dynasty":"明","author":"苏葵","text":"昔有数日雅，别后恒悬悬。英姿多逸才，淩云气翩翩。连捷跻显仕，道谊名流先。万里曾缄鸿，蓍簪重遗捐。忽朝捧丝纶，骢马临西川。清白节淩厉，雍容礼周旋。在远逢故知，胜若闻跫然。爱君器量优，感我毛发鲜。我衰苦迷途，君壮当著鞭。伟哉吴草庐，典则乡邦贤。六籍据地厚，寸心蘸高天。行台观省箴，明通得真诠。惟惭程较书，赘疣复闲言。虽当哀恸馀，忍别强成篇。聊挥陟釐纸，不写薛涛笺。因君惜菅蒯，持赠挠渠前。"}