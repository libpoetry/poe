{"id":"1251350","title":"铸镜行","dynasty":"元末明初","author":"王翰","text":"妾念嫁时新铸镜，铸成团团秋月色。从夫从军藏入匣，镜面已昏妾面隔。红颜落为霜叶枯，绿发已随秋草白。妾颜虽改心不转，手携团镜情脉脉。昨日书来在桑乾，新衣未寄旧衣单。秋风入户吹罗幌，妾身未衣念郎寒。何时降王来款塞，罢负长戈卸征铠。归来对镜试春衫，团镜重磨妾扫黛。"}