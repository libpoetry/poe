{"id":"1074902","title":"次韵春卿游黄蘖道场","dynasty":"宋","author":"周紫芝","text":"长安多贵人，被服萦宝带。名字垂鼎彝，功勋压崧岱。一怀上蔡悲，乐事钟我辈。知君汗漫游，食蛤据龟背。若若笑痴儿，洋洋飞大盖。梯空瞰千山，阅此烟雨态。小阁亦何有，长松飒微籁。聊将身世梦，净洗佛祖戒。行乐要及时，幸此无籍在。只今况丰年，禾黍已旆旆。狂风不鸣条，积雨不破块。赏心失幽期，噬脐有馀悔。晓猿倘未惊，斯游君勿怪。便当买薄田，往抱躬耕耒。"}