{"id":"573845","title":"楚江渔父图","dynasty":"明","author":"邵宝","text":"有臞一夫立荒浦，人云三闾问渔父。楚江风景是邪非，而况原心越千古。原心上有先王知，天地可质中无疑。夫岂不解渔父意，扬波歠醨焉用之。物无滞碍能推移，是圣者事吾何知。苍苍故吾山，湛湛故吾水。宗国如何吾病矣，九死侵寻无一是。苍梧帝远天阍幽，上下四方徒远游。云骖风驾倏万里，归来江上令人愁。长揖向渔父，渔父难与谋，誓将鱼腹为狐邱。君不见沧浪歌，渔父去，烟雾茫茫不知处。"}