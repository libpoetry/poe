{"id":"831123","title":"桂枝香 秋阑","dynasty":"清末民国初","author":"程颂万","text":"层层卐字。又勒住斜阳，勾人情思。窄径弯环，褪了些儿苔翠。深深几曲回廊隐，剩流萤、越防飞至。个侬行处，半身遮断，夹纱衫子。料不是、慵扶倦倚。是怯了西风，吹梦帘底。十二周遭，不见那回双髻。蓦禁风露中宵凭，认昨夜、星辰如此。玲珑一角，莫教偎捻，海棠红泪。"}