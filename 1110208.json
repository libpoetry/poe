{"id":"1110208","title":"一落索","dynasty":"宋","author":"吕渭老","text":"蝉带残声移别树。晚凉房户。秋风有意染黄花，下几点、凄凉雨。渺渺双鸿飞去。乱云深处。一山红叶为谁愁，供不尽、相思句。宫锦裁书寄远。意长辞短。香兰泣露雨催莲，暑气昏池馆。向晚小园行遍。石榴红满。花花叶叶尽成双，浑似我、梁间燕。鸟散馀花飞舞。满地风雨。长江滚滚接天流，夜送征帆去。今夜行云何处。断肠南浦。残灯不剪五更寒，独自与、馀香语。"}