{"id":"571859","title":"赠王以明纳赀归小竹林","dynasty":"明","author":"袁宏道","text":"读书三十年，何曾效一字。九万里冲风，不能起蝉翅。人间龙子藏，天上司文睡。质书典青山，勉就冬官例。凤老泣枯梧，强作回翔计。低枝无伟巢，聊减冲云气。掷巾簪笋皮，脱衫买荷芰。万竹中栖身，崖风吹远唳。销心白传诗，遣老庞公偈。铁锥题令篁，画破千竿翠。"}