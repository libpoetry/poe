{"id":"682483","title":"鄂墓","dynasty":"明","author":"区大相","text":"曾将遗事访朱仙，又见孤坟浙水边。南渡总无恢复意，中原空有誓师年。战场地远馀春草，垄树林疏起夕烟。若使黄龙勋业就，遗封应更象祁连。外都回首见旌旗，洒扫宫庭已有期。细柳不闻曾奉诏，金牌何事遽班师。雁来尚记南侵日，松古应无北向枝。一掬西陵千载泪，断桥斜日草离离。"}