{"id":"948710","title":"顷在道中闻邦衡侍郎将进周礼新解尝赋诗就为六月三日寿或谓名在丹书不当玷污西清之㒞老羞愧而止今蒙俯记生朝特贻佳作既仍旧韵敢隐鄙言狗尾之续斐然鹤头之侧必矣","dynasty":"宋","author":"周必大","text":"九十谈经似子春，三公虚位待平津。礼文元秉周邦旧，义训重颁楚老新。鸱阁行看迎太宰，象篦应记讲庖人。太平致了阴谋息，方信儒真道粹醇。"}