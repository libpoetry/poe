{"id":"412442","title":"谒史公祠","dynasty":"近现代","author":"俞长源","text":"广陵自昔繁华薮，红桥风月蜀冈柳。广储门外梅岭高，独擎浩气贯牛斗。我来拜谒史公祠，岭上花发东风时。冰心凝凓吐冷蕊，傲骨峥嵘横奇枝。阁部佳城此间寄，老树寒月相偎侍。不信东塘唱沈江，大忠岂出灵均智。出不入兮往不还，精魂自在天壤间。像卷早归新貌宇，衣冠长葬旧江山。异族侵陵终倾覆，神州今日巳光复。公生为英死为灵，从兹合瞑九泉目。大汉黄帝有子孙，国旗高悬邗城垣。年年花开岭梅日，多少游人拜墓门。"}