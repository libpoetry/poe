{"id":"704708","title":"荥阳咏古八首","dynasty":"明","author":"薛瑄","text":"京索千年能战尘，空将往事问居民。山川远近皆陈迹，道路东西是要津。黄屋几回思义士，赤精终古有真人。拔山举鼎知何似，马到乌江感慨频。万山依旧接嵩丘，京索于今不断流。庄段是非留隧道，项刘成败有鸿沟。古槐树历岁时久，大海寺经风雨秋。更上高原访遗迹，荒城故垒暮云稠。日迥天高秋气清，登临怀古倍多情。山连广武故城在，路入鸿沟草树平。甬道年深无旧迹，索流岁久只新声。兴亡莫道皆如梦，终古犹存楚汉名。楚汉干戈久已休，尚存遗迹在中州。几湾流水风烟暮，一片荒城草树秋。力战可堪离广武，分疆空见指鸿沟。当时四百兴刘计，只在张良一运筹。萧萧凉吹动秋空，千古河山一望中。广武连营秋草碧，鸿沟分壤夕阳红。石麟有甲含苍藓，铁马无声散晓风。何限英豪俱泯灭，白云依旧出层峰。陵谷高低控虎牢，战声消息水滔滔。旌旗满眼无遗迹，壁垒连云只旧壕。广武西原通巩洛，万山南面接嵩高。悠悠往事皆如此，怀古登临何太劳。荥阳景物似当时，不见唐朝老画师。隧道庄姜今已矣，京城太叔果何为。留侯计用炎光振，亚父身亡霸业衰。多少是非成往鉴，莫将遗事使人悲。冈峦回合一川平，涧壑高低绕故城。千古好山宁改色，满溪流水不停声。留侯总得翕张术，汉祖深存驾驭情。更莫登高发长啸，当时豪杰已成名。"}