{"id":"1039037","title":"来鳦","dynasty":"宋","author":"韩琦","text":"来鳦趋社期，翩若天外至。徘徊大厦间，汲汲营巢意。中心有所托，自谓得其地。衔泥两吻疮，旦暮不少憩。主人爱高堂，病尔如疣赘。尔巢屡肤寸，长梃辄摧坠。胡为不识嫌，又续前功弃。何处无蓬茅，自足为生计。不尔卵而覆，其祸愈非细。予既伤尔愚，窃复探尔志。孜孜不忍去，欲动主人义。万一怜其勤，庶获息我类。臣栋既不挠，出处安且贵。其能无报乎，唯守信无贰。年年应候来，驯狎如儿稚。双双轩户前，为君作嘉致。不学君家客，去就惟势利。微羽一知归，至死不他诣。"}