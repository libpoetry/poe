{"id":"448544","title":"寄国颂兄","dynasty":"当代","author":"陈永正","text":"蔡子我畏友，卓荦行古义。读书生胆勇，凛凛出奇气。璞弃荆野中，幽潜光尚闭。缊袍歌变雅，金石声天地。思我辄一临，闻鸾喜相俟。衡门握手入，情话去拘忌。近日经过少，扰扰各多事。浊水与清尘，因别浮沈势。我性惧寂寞，馀子遂纷至。新朋触眼过，知己思一二。大道许偕行，我罪子其贳。检点十载心，求同须存异。"}