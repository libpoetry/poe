{"id":"148316","title":"游香山寺·二年官番禺","dynasty":"宋代","author":"曾丰","text":"二年官番禺，簿领未尝隙。一月客晋康，偷闲得两日。太守宣公孙，雅有好客癖。相邀乘午阴，共往叩禅寂。前驱破暝烟，磴道十余折。草蒙百年街，屋倚千仞壁。扳扪到上头，两眼眇万物。宾主小夷犹，杯盘大狼藉。毋多酌我醇，我渴咽泉沥。毋多食我肥，我饥啗芝茁。迩来伤南烹，颇复费北药。坐客笑欲颠，诗人命能薄。劝酬互喧哗，问答交戏谑。车骑林间驰，衙官松下喝。使君倡兹游，风景业已煞。何当学谢安，更有携妓乐。流水谁与弹，行云谁与遏。雨来风薄之，其势飘以忽。篮舆不及乘，急著下山屐。林梢溜滴巾，石罅泥涴袜。皂黥效殷勤，破袖争拂拭。我叱皂黥术，袜巾岂所惜。泥非世间污，溜是尘我汁。点涴不厌多，愈多愈清绝。"}