{"id":"1105151","title":"续青城山四咏 昭庆观","dynasty":"宋","author":"文同","text":"琳崖盘玉霄，彩翠接步武。云霞不可画，泉石固难谱。神幢逾百寻，帝辙历万古。灵瀑谁与穷，长飞六时雨。群峰削琼瑶，老藓抹古绿。应朝大岷去，簪笏俨相逐。珠宫秘仙仗，锦笈藏宝箓。上帝此为仓，其田堪种玉。平林露层巘，上独置孤寺。群仙驭飞驾，往往赴于此。风高幡影乱，日落钟声起。谁可谓诗豪，兴来吟万纸。道险转诘曲，山深愈巑岏。行松耳目清，入竹襟袖寒。殿阁红芙蕖，岩峦碧琅玕。高僧把金字，拥衲对云看。"}