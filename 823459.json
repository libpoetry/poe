{"id":"823459","title":"眉妩 次姜白石韵","dynasty":"清末近现代初","author":"吴湖帆","text":"正凭平堤烟晓，画阁风薰，黄柳送娇眼。四野迷香雾，差池影、穿花来去双燕。杏梢待款。但又添、离恨多感。奈何似、一曲琴心里，更惆怅春暖。无限。行云轻散。忍殢融脂粉，慵近笺翰。新月羞眉妩，人何处、为谁偷挽情缆。泪珠暗点。便倚阑、愁思凝远。悔盟语当初，任别后，梦难见。"}