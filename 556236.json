{"id":"556236","title":"题偶耕书屋送谢右溪西归兼东左溪","dynasty":"明","author":"唐顺之","text":"长君昔挂西曹冠，青风漠漠沧江寒。少君复谢薇省吏，身世飘飖忽如弃。归来对坐四壁居，箧中一卷种树书。谁言丘壑足枯稿，折腰昔日今何如。五月黄梅雨茅屋，麦苗满田蚕上族。童稚欣欣笑相语，但免饥寒百事足。吴国樗生少好游，三仕无成感四休。巳道栖栖非我事，将从沮溺问良谋。"}