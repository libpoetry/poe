{"id":"1119072","title":"十八日观潮","dynasty":"宋","author":"陈师道","text":"一年壮观尽今朝，水伯何知故晚潮。海浪肯随山俯仰，风帆长共客飘摇。眼看白浪覆青山，谁信黄昏去复还。纵使百年终有尽，何须豪横诧吴蛮。千槌击鼓万人呼，一抹涛头百尺馀。明日潮来人不见，江边只有候潮鱼。江平石出涨沙浮，船阁平洲水断流。朝暮去来何日了，一杯谁与吊阳侯。"}