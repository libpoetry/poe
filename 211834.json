{"id":"211834","title":"沁园春·成佛生天","dynasty":"宋代","author":"刘辰翁","text":"成佛生天，自是两途，任祖生先。看二三大老，依稀吾榜，几多新进，小少齐年。紫陌相逢，青山独往，倚杖鹤鸣听布泉。百年里，但儿时难得，老後依然。吾牛已不耕田。更雨滑泥深自在鞭。叹十年波浪，悠悠何补，三生石上，种种无缘。白发来呵，朱颜去也，一曲狂歌落酒边。谁似我，似官奴出籍，散圣安禅。"}