{"id":"672415","title":"送方石先生赴召分韵","dynasty":"明","author":"王弼","text":"忆昔拜公初，我上南宫试。开心念通家，恩爱良独至。我领溧水除，公返桃溪睡。中间十馀年，日月忽如遗。昨日会缌亭，再见若梦寐。公颜已颓朱，我鬓亦凋翠。晤语必诗书，谈欢止茶䜴。殷勤五日间，颇见平生意。公今舍我行，折节从王事。空嗟斥鴳情，难附冥鸿翅。秋风吹长江，柳条作枯刺。扳折苦不堪，无因寄愁思。"}