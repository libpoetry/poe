{"id":"709665","title":"飞奴行","dynasty":"明末清初","author":"陈子升","text":"青天迷白雁，沧海潜鲤鱼。鱼雁不堪使，使鸽飞飞行作奴。飞奴何事事寄书，山盘水曲云路长。相思不见愁参商，吾不能如比翼共翱翔。飞奴飞奴使尔腾空觅路冲苍茫，征云片片晴景光。鸟坠高枝影入塘，雕鹗屏迹鹰鹯藏。系铃播远声如璜，千里不聚三月粮，为君缄情致八行。岂免阴霾昏复黑，金眸独辨遥林色。高愁鸷搏低愁弋，得归始见辛勤力。飞奴飞奴凤则尔之主，何必能言似鹦鹉。且歌作书与鲂鱮，周公鸱鸮，迨未阴雨。曲江海燕，谢彼林甫，吾闻飞奴之名曲江取。去国难忘求友生，山川间绝离情苦。古今同一时，千里如一家。封书达庾岭，折赠空梅花。飞奴飞奴，吾将使尔行不由径，目不视邪，然后寄声东父游紫霞。"}