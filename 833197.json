{"id":"833197","title":"罥马索","dynasty":"清末民国初","author":"樊增祥","text":"剔红药，雕础苔花晕深碧。空廊暗雨，古墙落粉阴虫泣。寒袍绽纸，冷笛遗钿，一夜玉鹅红冰积。料小楼也被西风，打入绡窗润琴漆。寥寂。井桐悽语，燕泥轻坠，楚簟微澜荡秋魄。恰似吴船闻雁，梦中烟水枫桥驿。残更倦枕，搅碎风铃，官马萧萧嘶寒枥。又晓来断云，零落野戍，凄凉泪金狄。"}