{"id":"991888","title":"宁陵阻风雨寄都下亲旧","dynasty":"宋","author":"梅尧臣","text":"昼夜风不止，寒树嚎未休。人言雨杀风，雨急风未柔。独扶慈母丧，泪与河水流。河水有冬竭，泪泉长在眸。予生五十二，再解官居忧。昨者母疾亟，骨肉相聚愁。橐中无一钱，缓急何可求。母当临终时，嘱我贫莫羞。随宜具棺敛，厚贷压人头。死事定无益，生偿且无由。泣涕听母言，心肠如剜钩。小子虽不令，长养恩曷酬。旦夕期速平，后事勿预谋。愿母强药食，更延百千秋。固云莫望我，我魂已飞游。语毕忽奄逝，抚膺呼裂喉。未能一物备，迷乱将安投。艰窘见风义，乃有令朋俦。致赙或钱帛，最力李与刘。禁省及石渠，奠助日不周。裴杨乞铭盖，文篆古复遒。潭饶两大舰，朝索暮泛浮。哀怜荷君子，才德惭未脩。三日违大梁，两宿此迟留。聊书同些挽，试托楚人讴。"}