{"id":"487243","title":"金缕曲 夜宿省中有怀贺久孚","dynasty":"明","author":"陶安","text":"庭树秋声冷。夜迢迢、漏传银箭，月明华省。最惜稽山无贺老，短烛照人孤影。做好梦、又还惊醒。风透围屏青绫薄，且披衣、立傍梧桐井。兵卫肃，画廊静。江湖聚散如萍梗。笑谈间、云霄蹑足，一鞭驰骋。万壑水晶天不夜，人在玉真仙境。说近日、四郊无警。兵后遗民归田里，渐桑麻、绿映鹅湖岭。须再见，好光景。"}