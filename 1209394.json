{"id":"1209394","title":"和裴子法见寄","dynasty":"元","author":"耶律楚材","text":"人生都几何，半被功名役。一旦燕山破，西行过千驿。颠沛不违仁，先难而后获。鹓雏捐腐鼠，乌鸢其勿嚇。扈从出天山，从容游大石。琴书淡相对，尚未忘丘索。前岁入关中，戈甲充商虢。明诏典兰省，自愧承深责。秦陇成劫灰，京索空陈迹。长河尚浊流，南山自浓碧。把酒酹青天，兴亡吊今昔。长安非衣君，壮年学问积。天上玉麒麟，英才可珍惜。诗魂素月高，饮量沧海窄。清谈咳珠玉，便腹笥经籍。服君百韵诗，谢子万言策。易道已变屯，世爻当应革。淮阴正虚襟，左车宜筹画。须要莲峰手，乾坤再开辟。昂藏绿野翁，真我龙门客。"}