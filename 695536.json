{"id":"695536","title":"感秋","dynasty":"明","author":"林鸿","text":"抚剑中夜起，气候何凄清。天高白露下，北斗当前楹。嗷嗷双飞鸿，随阳亦宵征。微禽尔何知，寒暑撄其情。始知玩物化，中复念吾生。三十志有立，一经尚无成。缅怀古哲人，信与大运并。道在无终始，时来暂衰荣。感叹不能寐，延首东方明。中夜有遐想，假寐登昆崙。飘飘列仙人，授以漆书文。玄凤振其羽，三芝吐灵根。文螭为我驾，赤豹为我蹲。觉来户牖虚，明月当前轩。服膺念古训，抱经究微言。中道诚可尚，荒谬何足论。大人秉乾德，精诚应纯刚。在天丽星日，在地为丘冈。六龙无停驭，大化何茫茫。喈喈玄圃凤，知时亦鸣阳。伏鼠忌灵曜，飞虫恶炎光。阴类各自私，至明庸何伤。太古号无事，其人如鹿麋。块然具中和，焉用礼乐为。三皇不同轨，五帝亦异治。练弦与明水，汲汲挽其漓。哇淫起郑卫，绵蕞纷秦仪。聋盲世耳目，真朴无复遗。大运暂衰歇，至理岂盈亏。雁行与鱼跃，谁用此道推。所以横渠翁，千古有馀悲。姬辙既东驭，群雄踰其防。夷气炽六合，阳精黯无光。壮哉东海君，歘起垂衣裳。霸图虽烨烨，王道终茫茫。麟经托南面，笔削严秋霜。至今千载下，共戴君为纲。阳精自东生，阴魄复西没。两曜无停机，万古一超忽。方平笑麻姑，绿鬓已成雪。谁识青青松，蟠根向溟渤。秋气悲万物，揽衣坐中庭。仰视明月光，俯闻候虫鸣。人生会有涯，欢乐当及时。荣期但长叹，墨子徒自悲。驱马被纨绮，雕盘割鲜肥。酒酣论意气，中心贵相知。终当委运去，得饮无复疑。至人不凝物，逍遥可延年。贪者乃徇名，冠盖卧丘樊。怀璧雠匹夫，深藏贵若渊。邦家覆佞口，仲尼欲无言。始终互相竭，盈亏每旋沿。默观一元运，至理犹张弦。威凤志八表，鸷鸟思远击。志士徇苦节，秉心犹铁石。黔谷恤齐饥，饿者嗟辍食。朝歌墨回车，胜母曾不入。悲哉表旌日，行矣申屠狄。世无成子高，畴能掩真迹。君位曰大宝，惟圣能矜持。彼狂乱其经，纵欲日沦迷。夏桀坠禹服，商受倾汤基。蹙国向沉湎，投身殒蛾眉。祸福共倚伏，理乱亦相因。下民尚有严，皇天本无亲。姬文掩枯骼，四海咸称臣。季世尚游侠，使气凌诸侯。就死轻一芥，含恩重山丘。荆卿触秦怒，渐离重燕忧。小节若可尚，大义非良筹。嗟哉黄金台，千古令人愁。朝登北邙坂，墟墓何累累。怀哉泉下人，恻然我心悲。往若不可复，来者每如斯。膏火煎万族，纷纷竞刀锥。生存华屋居，死与草木萎。愚智同土壤，英灵竟何知。所赖贤哲士，千龄名不隳。大块覆群迷，畴能会其妙。狂夫每如醉，至人独先觉。草木养气体，金石驻精魂。多岐但驱车，孰踵玄玄门。汉武志三岛，秦皇穷八垠。焉知淡泊水，可沃灵台焚。大化有培覆，贫穷固其常。奈何东邻子，索居多慨慷。在桁无悬衣，晨飧旷储粮。饥寒不自保，妻子安得将。投杖出门去，仰逐浮云翔。周流极四海，组练归故乡。寄语寰中士，空乏庸何伤。四时互相竭，两曜无停轴。夏炎方满盈，秋气忽已肃。空闺有佳人，十载常独宿。中心岂不贞，处闇谁见烛。愿为明月珠，流光照君屋。空谷有隐士，服食常不周。藿羹笑钟鼎，裋褐轻王侯。樵渔有时閒，但与麋鹿游。持身岂不隘，安命固无忧。我愿见其人，欲往道无由。迷途谅未远，反策营吾丘。圣人处忧患，微言在明夷。世人昧独处，悔吝相与期。君看文毛豹，隐雾南山陲。寄言狂驰子，曷用此道推。圣人立名教，朋友居人伦。异体相谋合，惟德可为邻。何如便佞子，婉娈来相亲。昔为金与兰，中道若参辰。投以明月珠，按剑反见嗔。对面隔山岳，欲达路无因。数疏既有戒，昌言迹非真。惟应管鲍交，此道恒自信。圣哲尚中道，大哉美随时。出处虽殊途，久速与运期。莘野方释耒，九五以为师。西山去不返，殷士宁食薇。鸿鹄横九霄，鹪鹩安一枝。物类同如此，子心何所疑。"}