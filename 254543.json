{"id":"254543","title":"霜叶飞·谒明陵用梦窗韵","dynasty":"现代","author":"徐震堮","text":"帝京遗绪空山里，萧萧风起陵树。庙门杯酒酹沧桑，天半神灵雨。但寂寞金支翠羽，荒祠谁拜衣冠古。望淡日觚棱，剩拂拭残碑藓字，托情豪素。因念画壁前朝，朱轮贵里，故国兴废谁赋。女萝山鬼冷秋坟，付与残僧语。算独客牢愁万缕，疲驴归趁斜阳去。背暮山、重回望，殿阁微茫，乱云深处。"}