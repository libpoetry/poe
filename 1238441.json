{"id":"1238441","title":"送王医","dynasty":"元末明初","author":"郭钰","text":"东风吹树千钧力，怒势呼号两相敌。回飙萧飒入霜林，败叶纷披散无迹。老夫倚杖长叹息，百年三万六千日。庄生齐物物不齐，谁铸红颜等金石。王君笑我何太痴，太极初分有伸屈。天根月窟窥端倪，灵台天迥丹光溢。奈何寸地攒千兵，朝似瓠肥暮如腊。自非一气回孤根，宇宙几何皆鬼蜮。乃知燮理藉登庸，疮痍变作讴歌入。感君此言足才识，知君用心渺难及。君不见长生之药蓬莱多，从君归去君如何。"}