{"id":"433167","title":"代拟无题七首选二","dynasty":"近现代","author":"钱钟书","text":"辜负垂杨绾转蓬，又看飞絮扑帘栊。春还不再逢油碧，天远应难寄泪红。炼石镇魂终欲起，煎胶续梦亦成空。依然院落溶溶月，怅绝星辰昨夜风。少年绮习欲都刊，聊作空花撩眼看。魂即真销能几剩，血难久热故应寒。独醒徒负甘同梦，长恨还缘觅短欢。此日茶烟禅榻畔，将心不必乞人安。"}