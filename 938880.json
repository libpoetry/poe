{"id":"938880","title":"送太守李公","dynasty":"宋","author":"陈天麟","text":"乱花翻阵雨，飞絮转轻毬。别思昏如醉，征鞍挽不留。职循今列郡，秩视古诸侯。当代人争仰，惟公政最优。洋川佳景物，胜迹旧经游。未定中原扰，犹怀傍塞忧。九重爰锡命，千里藉承流。德逐祥云偃，恩随瑞霭浮。带刀还陇亩，挟纩动貔貅。烽柝开边月，犁锄庆麦秋。二天舒士气，五裤沸民讴。虞氏三年考，河南第一州。霜台方荐墨，黼座想凝旒。早晚颁纶綍，东西走置邮。迟迟姑去鲁，几几定归周。明月湖光远，凌云气象幽。烟波浮画鹢，雪浪绕乌牛。好逐桃花涨，轻飞竹叶舟。径归调玉铉，莫待覆金瓯。贱吏伤萍梗，终年仰庇休。龙门曾御李，骥坂会依刘。不作痴儿女，孜孜话别愁。"}