{"id":"1114001","title":"次韵志宏见示山居二首","dynasty":"宋","author":"李纲","text":"千仞青山一草堂，萧然远去利名场。夜凉愈觉风月好，雨过惟闻松桂香。野寺春朝喧鸟雀，田家日夕下牛羊。因公录示山居作，使我归休意转忙。知章本是四明狂，珥笔聊依日月光。谪宦未从南亩乐，傲时自爱北窗凉。溪山胜处陪诗社，文字空中见法王。何必更求难老术，得閒身世自舒长。"}