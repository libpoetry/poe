{"id":"1112630","title":"舟行六绝","dynasty":"宋","author":"张耒","text":"猎猎西风秋水清，野花寒草傍流生。沙边水鹤待鱼立，石底暗蛩先夜鸣。船尾初回转野湾，波平天净惜投竿。飞飞小蝶秋花晚，啧啧沙禽野水閒。落景秋云晚不开，天寒古岸野船回。初惊波面微澜起，已觉风前细雨来。渡头风雨晚生寒，蓑笠渔翁坐钓船。为问篷中有鱼否，一双新鳜出笼鲜。天寒野店断人行，晚系孤舟浪未平。半夜西风惊客梦，卧听寒雨到天明。渡头烟雨欲昏天，湾畔枯桑系客船。风打篷窗秋浪急，一杯寒酒夜深眠。"}