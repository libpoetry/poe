{"id":"54629","title":"行路难·面不同兮心亦殊","dynasty":"明代","author":"王廷陈","text":"面不同兮心亦殊，执一求之君何愚。星有好风或好雨，世人岂得均所图。孔赞《韶》兮墨非乐，遵叱驭兮阳回车。林中亦有嗜腐鸟，海上犹闻逐臭夫。此欲前兮彼则却，彼所吐兮此复驩。促席接襟议靡惬，异域殊疆志或投。达人旷视任自然，小儒曲士竞区区。"}