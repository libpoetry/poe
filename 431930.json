{"id":"431930","title":"张相臣姻兄精于医学，寓居津门，每于诊治之暇，时常著书。丁卯春，偶以咏怀诗赐及命和，江才识浅陋，唯有勉步原韵，凑四首奉和而已，未敢云诗也","dynasty":"近现代","author":"何金江","text":"素仰名山亦有年，稔知法术可通玄。久储金液银丸品，笑读青囊玉版篇。自得禁方为世宝，故藏秘卷即薪传。津门颐养冲和气，次第焚香性默然。身世谁能忆楚狂，斯民仰望视如伤。门盈车马声名远，邑有田畴黍稻尝。医国活人参造化，幽居僻地合行藏。见心照病明于鉴，艺海原难以指量。君药萱堂九秩年，孙枝今看到曾玄。业成西学回春手，歌展南陔戒养篇。苏井泉从津海溢，董林画向客楼传。道通天地有形外，刚大其为气浩然。我非诗圣又非狂，好景当春莫感伤。田舍趁时争及种，海鲜到市正先尝。观书徒羡文章老，酬世安庸姓字藏。练习深沈加粹密，学参新旧细商量。"}