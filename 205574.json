{"id":"205574","title":"君道·勋华相授受","dynasty":"宋代","author":"卫宗武","text":"勋华相授受，谟典所具述。其要在厥中，精一而允执。惟诚乃能精，惟诚乃能一。是以无党偏，是以臻正直。三代所共衬，百世不可易。伯者假仁义，战国尚诈力。汉唐非无君，文为事矫饰。其能粹而王，一指不可屈。所以无善治，循袭至今日。纯诚而不杂，惟皇斯立极，敛敷锡庶民，懋建昭大德。治欲在古如，舍此他无术。"}