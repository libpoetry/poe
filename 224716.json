{"id":"224716","title":"醉卧至夜半半醒中若有所愧者闻空庭石渠流水","dynasty":"宋代","author":"史尧弼","text":"吾生少懽娱，遇酒增慨慷。殷床惟一眠，万虑几消亡。半夜还有觉，惕然喟中肠。世故何足道，诚恐此志荒。人生苦为乐，我岂醒而狂。孰为见在心，勿正能勿忘。涓涓石渠溜，起予者卜商。泠然落枕寒，解渴不待尝。坐令肝肺间，一一流天浆。须臾四体喻，发肤了无痒。梦觉与醉醒，忽落俱亡羊。流水去不舍，此心湛如常。恍疑奏箫韶，仪凤碧云翔。眷此听愈淡，杳谁见其乡。乃知天宇中，一气同苍凉。平明视渠水，非笙亦非簧。矢诗以自歌，浊清付沧浪。"}