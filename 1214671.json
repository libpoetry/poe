{"id":"1214671","title":"郭索行","dynasty":"元","author":"黄玠","text":"轻舠刺棹渔火红，夜捉明月巨蟹宫。有物郭索蛇鳣穴，古称败谷乃介虫。横行岂欲遍天下，雷公在上声隆隆。爬沙六跪心善躁，失脚已堕篝簏中。两螯微生可荐酒，空筐宁论蚕绩功。张翰亟上贺循舟，能不为尔思江东。莼菜为羹鲈作鲙，风味视此将无同。须寻玄真蟹舍子，更续蟹志如龟蒙。"}