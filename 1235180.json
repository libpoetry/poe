{"id":"1235180","title":"次韵鉴中八咏 种山","dynasty":"元","author":"于立","text":"青山削芙蓉，上有浮云生。窈窕俯长流，逶迤带重城。朝光散霞彩，暮色涵空青。鸱夷去不回，遗尔千古名。蓬莱失左股，负以垂天翼。中有仙人居，珠宫灿瑶席。凝云不飞去，化作轮囷石。弹琴坐石上，长忆三山客。会稽山水国，崇山幽事多。当时觞咏处，春净花颜酡。磊落黄金罍，玲珑白玉珂。行乐须及时，美人在丘阿。梅山如积翠，的皪手堪捧。遥遥仙人尉，盘盘故时陇。丹泉清可鉴，石乳甘于湩。行将解尘缨，于焉蹈高踵。我爱鉴湖水，明如照胆铜。澄清若有待，浑浊那能蒙。当时贺知章，富贵如苓通。岂无一亩地，来筑仙人宫。驱车晓行迈，行行出郊郭。断冈屹崇墉，虚籁殷灵壑。雨深瑶草长，风定松花落。西山有爽气，逍遥倚晴阁。楼居本高明，况在松竹间。溪流深几尺，新雨过前山。浮云多变态，好鸟亦间关。偃蹇楼中人，对酒还开颜。视心如莲花，净明涵十虚。出泥本无垢，露体皆真如。大千入一息，晏坐忘百须。陶公虽饮酒，时能到林庐。"}