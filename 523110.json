{"id":"523110","title":"相逢行赠刘按察元瑞","dynasty":"明","author":"李梦阳","text":"一别六年不相见，风尘歘觏刘郎面。西关官亭车马都，使君骢马朱雀符。有虔秉钺映交衢，把臂道故情郁纡。仰视高天白日徂，忆昔同殿含香趋，万事反覆难具铺。秋风飒飒响枯树，蛟龙立斗黄河怒。舟子无忧旬浃阻，大夫且试登高赋。城南柳径梁王苑，庙门书院松林晚。此时与子临高台，边侯绮席金尊开。芒砀微云气出没，但见悲风万里从东来。寒空孤雁叫且哀，鸨鸧鼓翅号其侪。飞沙激雾相徘徊，愿宾与主酩酊归。不见昔时杜甫与高李三子者，气压百代今尘埃。"}