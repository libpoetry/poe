{"id":"814709","title":"番俗","dynasty":"清","author":"郑霄","text":"混沌初开似葛怀，人间甲子欠安排。瞻蒲望杏占农候，一幅豳风却不差。蓬头跣足露雎尻，尺布缠腰结束豪。总发莫嫌藤草陋，娆妖全在插鸡毛。三月芳菲唱踏歌，鱼龙人海竞婆娑。就中也有周郎顾，颠足摇头说甚么。素问空传肘后经，山中无复斸参苓。河流滴滴杨枝水，洗尽番儿骨髓腥。灌溉无烦土脉饶，才经播种不耘苗。登场一岁支三岁，谁上屯田十二条。"}