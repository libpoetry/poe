{"id":"815345","title":"省心吟","dynasty":"清","author":"赵湛","text":"玉函藏宝镜，光莹若冰晶。三时不拂拭，便见云烟生。抚躬问方寸，百岁空营营。五色乱我目，六欲牵我情。苟不自琢磨，安得常清明。芳矩接前哲，黾勉崇令名。博陆倾汉册，伟绩方伊周。不学慕厚势，帷闼生愆尤。岂有厮养儿，束发皆封侯。台光一夕沈，楼观成榛丘。今古理不远，慎以道自谋。上蔡有鄙夫，困穷羡仓鼠。挟策干祖龙，感激去乡里。抵掌取卿相，乃欲易天子。所谋一不臧，凋零自兹始。东门悔初念，机发不可止。温凊理亦常，闵曾号佳嗣。百行此其源，立身首孝弟。兹义苟不充，浮名尽糠秕。试问平生心，胡为皆昧昧。"}