{"id":"512747","title":"脱齿行","dynasty":"明","author":"沈周","text":"我齿食所系，食以系我生。齿脱宁不忧，其系本非轻。近来渐脱二，脱者尽之萌。既脱不复留，留者亦难撑。留如汎虚槎，脱如凿深坑。编生如相辅，豁一傍须崩。生食原相资，今作水火争。妨食生必妨，死理端可明。完业譬大族，恃子在守成。其子无锢心，先荡黄金籯。屋售继失居，田鬻还绝耕。沟瘠谅在眼，身家同一倾。触类有攸感，我赋脱齿行。"}