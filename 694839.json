{"id":"694839","title":"寒夜同助甫访子畏见盆草有岁寒之感焉遂人赋之五首","dynasty":"明","author":"宗臣","text":"长安十丈雪，寒色满荆榛。唯吾咫尺地，留得故园春。十月见蘼芜，青青似春浦。岂子歌长春，春色不敢去。百卉皆零落，如何尔独存。岂无冰雪苦，一意迟王孙。自与美人期，芳草日转碧。今日凌寒者，岂独松与柏。已讶雪中在，况逢灯下看。酒阑相把赠，疑是翠琅玕。"}