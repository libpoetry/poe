{"id":"837511","title":"瑞鹤仙·吴兴姚亶素为王半塘姻旧。乱后复侨居吴门。以填词图徵题，并寄示近作，倚此奉报","dynasty":"清末民国初","author":"夏孙桐","text":"劫灰吟未了。正庾郎萧瑟，江关秋老。寒枝夜乌绕。况相逢南雁，诉将怀抱。风烟坐啸。满奚囊、愁缣恨草。盻春回、节物关情，漫惜冻杯倾倒。闻道。承平追溯，四印高斋，擘笺摛藻。音沉韵杳。黄垆畔、记曾到。话春明前事，荒驼残陌，凭续梦余后稿。怕听它、暮雨吴沤，断肠苦调。"}