{"id":"697123","title":"荅徐仁仲二首","dynasty":"明","author":"胡应麟","text":"相逢豪气自翩翩，早睹灵光第一传。李郭仙舟同此夕，张雷神剑合当年。眠云欲借匡庐顶，望日聊依泰岱前。七十二君君试问，几家遗碣到桑田。朱弦无分奏彤庭，浊酒犹堪话独醒。历落雄心悬老骥，蹉跎愁鬓掷流萤。江头地远滕王阁，湖上天开孺子亭。纵是河东能邂逅，千秋能似太玄经。"}