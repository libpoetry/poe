{"id":"768228","title":"绿意 其一 题朱锡鬯蕃锦集和沈融谷韵","dynasty":"清","author":"龚翔麟","text":"尊前调别。把箧中旧句，翻作新阕。换羽移宫，短拍么弦，恰配酒筹歌节。悬针垂露香笺襞，付扇底、春风桃叶。是谁能、纫百家衣，只许半山人说。长木当年卜宅，竹梧小径里，醧舫幽绝。落拓江湖，投老心情，一任兔华圆缺。无端启事来青琐，惹双鬓、翻添霜雪。问甚时、重荷烟锄，吟过月波楼月。"}