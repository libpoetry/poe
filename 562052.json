{"id":"562052","title":"洪武八年三月奉旨分教中都生自龙江至临淮凡十日为赋长谣以纪山川风景云","dynasty":"明","author":"贝琼","text":"三月金陵别，匆匆催夜发。无处不伤春，杨花半江雪。海水忽成潮，奔流亦西回。行人度江去，何日金陵来。可爱焦山孤，直对妙高台。天遣神鳌戴拳石，青莲一朵龙宫开。雨足南风生五两，楚柁吴樯竞来往。海门雁阵入云飞，甓社鲎帆迎月上。信宿过淮阴，不见淮阴祠。将军竟为儿女诈，空忆钓鱼城下时。行行泗州近，岸有铁佛古。水妃泉下伏，犹疑作雷雨。平生不出户，焉知天下奇。前瞻凤阳城，宫殿起参差。两都未足论，天启万年基。四方此会同，车马填九逵。苦酒能宽忧，酌酒日赋诗。远游颇快意，白发羞成丝。怅望芳草绿，秪合归樵牧。明年上疏当乞身，葛洪井西镜湖曲。"}