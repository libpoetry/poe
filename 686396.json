{"id":"686396","title":"和刘古唐翁论学诗","dynasty":"明","author":"叶春及","text":"春陵一窍在图先，挈领提纲旷世贤。悟后洛阳归自别，熟时关内夜应眠。怜蛇怜蚿情俱失，逃俗逃禅见各边。动静无端惟此理，是谁参透大因缘。未发之中不是先，一齐穿纽几前贤。回三未解挥戈舞，吹万何妨隐几眠。朱陆异同俱有说，周程风月迥无边。明珠欲得惟沧海，却恐求鱼向木缘。"}