{"id":"688331","title":"次同寅陈吉夫雪诗韵四首","dynasty":"明","author":"江源","text":"纷纷玉花天地明，衾绸便觉栗烈生。聚星堂上有佳句，暖寒会中多宿酲。幽人乘兴访剡曲，将军侵夜入蔡城。台瑞更喜勍敌柏，挺然苍翠何其清。欺梅妒舞足轻明，何处寻诗兴倍生。白屋号寒无宿火，朱门纵酒有馀酲。玉龙缭绕黄金阙，银海周遭铁瓮城。叹我非才真强和，简斋吟骨逼人清。天地光摇夺曙明，闭门僵卧叹袁生。蓝关逐客愁行马，金帐粗人病宿酲。冻合已平三叉路，花飞不到五羊城。西湖尚忆孤山趣，并与梅花一样清。雪花如掌搅空明，陡送寒威半夜生。我喜万家占宿麦，谁将五斗解馀酲。兔园授简怜司马，驴背裁诗付管城。明晓起看风纪地，琼台银树不胜清。"}