{"id":"758130","title":"水龙吟 元夜戏咏龙灯","dynasty":"清","author":"周贻繁","text":"雪晴冰泮春生，卧龙跃破重湖浪。乘时送喜，灵光辉焕，人间天上。舞榭春融，歌楼月满，尽怀欢畅。听钲铫共奏，太平风景，尊中酒、休多让。蓦地轰雷惊放。恣回旋、星流云荡。沧溟望□，玉京应在，谁探珠藏。瑞凤斜骞，祥鸾轻翥，竞呈嘉贶。问何人、巧思飞腾神物，使行诸掌。"}