{"id":"817471","title":"恭题理斋年伯爱吟草","dynasty":"清","author":"戴璐","text":"青门曾忆送凫飞，辽海虚归丁令威。忠节循良真合传，完人千古似公稀。益州早见梦三刀，转粟青天绩最高。家世开平期不负，果然碧血洒征袍。马革平生志已偿，招魂何路向蛮方。桐乡父老还流涕，岁岁传芭酹桂浆。恩荣褒恤慰忠魂，有子长怀手泽存。上谷鸣琴稀吏牍，摩娑残帙几声吞。"}