{"id":"814637","title":"游栖野巢访迂谷，留饮赋赠二首","dynasty":"清","author":"郑用锡","text":"谷饮岩栖物外閒，今朝何幸得追攀！牙签架上书千卷，锦缆门前水一湾。底事移居嫌近市，何心挂笏共看山？知君胸次饶丘壑，一任白云自往还。山中世界本清真，兼味盘餐笑语亲。北海开樽逢此日，西窗剪烛话前因。衣冠相对人希古，风月为邻我是宾。甚欲勾留穷一览，江潮催梦又归津。"}