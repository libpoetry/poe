{"id":"350481","title":"多丽·瀛洲雨集连句","dynasty":"清代","author":"程颂万","text":"舣湘舟。春寒偏酿春愁（中实）。又饧箫、数声吹哑，湿云低压红楼（子大）。浪三篙、还停翠缆，帘一角、乍卷银钩（叔由）。锅惯销金，壶须买玉，几番拼典鹔鹴裘（中实）。卿何事，不将春水，藏住两闲鸥（子大）。浑只怪、旧游如梦，旧梦如沤（叔由）。指东阑、梨花开也，断魂人在瀛洲（中实）。俏红鸳、瘦还禁雨，淡黄柳、病欲惊秋（子大）。皂帽仓皇，青衫老大，等闲休负酒平瓯（叔由）。问海上、归来燕子，已有定巢（中实）。还共祝，月移三影，水断双流（子大）。"}