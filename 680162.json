{"id":"680162","title":"松轩为曾处士作","dynasty":"明","author":"陈政","text":"傍山带流卜幽居，虬松偃蹇环轩除。人间六月暑气无，天风尽日鸣笙竽。幽人清姿此璠玙，朅来松间随所如。开轩时还读我书，水光山色满座隅。兴来歌诗聊自娱，意态蔼蔼春云舒。轩中景象何清虚，栖迟偃仰乐有馀。但恐当路闻清誉，日边有使来轺车。君当出应明时需，憣然就道无踌躇。"}