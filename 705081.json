{"id":"705081","title":"散愁","dynasty":"明","author":"魏学洢","text":"冬意绝萧瑟，楼头日日阴。愆期雪不至，无厌雨偏淫。展恨频看史，凝愁独拥衾。自知人性后，惆怅到于今。得意固无伴，愁来谁可商。未呼桀溺隐，且学牧皮狂。枘凿从千态，牢骚付九章。渐疑蓬户内，亦不复黄唐。长日茅檐下，轻风动短衫。菊花聊自植，蓬径不为芟。入俗刃初试，畏人枚可衔。只应深自戢，清影倚长镵。超俗还谐俗，由来不可兼。黄齑今已熟，竹叶且微沾。见月思姬晋，临流忆谢瞻。泠然神欲往，风辗远村帘。"}