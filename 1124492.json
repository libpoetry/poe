{"id":"1124492","title":"再次韵赠潘杨二君二首","dynasty":"宋","author":"项安世","text":"今代潘郎老作诗，友声相应速如篪。燃萁短句宁论步，联鼎长吟不待思。武事解歌三箭定，文容堪颂万邦绥。从公更觅中和什，惭愧无因把蜀麾。杨子高才作小诗，似裁推管制纤篪。乱流不怕公无渡，绝险宁愁我所思。百镒黄金装马首，五文绣段系车绥。横行海内无坚阵，目短曹刘不足麾。"}