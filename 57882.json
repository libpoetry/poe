{"id":"57882","title":"青霞洞天偕章三益佥事观石枰","dynasty":"明代","author":"胡翰","text":"太末一为客，倏忽三四龄。常恐玄发变，未谐沧海情。今晨属休暇，文彦皆合并。方舟济沙步，飞盖指岩扃。青霞天之表，赤日午正停。息阴无择木，抱渴无藏冰。宁知大火维，有此真福庭。巨石跨千尺，如梁架青冥。深疑地肺开，洞见天光明。玉树交左右，禽鸟无一声。凉风度涧水，炎浊荡然清。昔闻偶弈者，坐隐交心兵。相持势方急，旁睨耽若醒。柯烂胡不归，海枯固其恒。蛮触递翻覆，大化何由停。不如饮美酒，且置石间枰。"}