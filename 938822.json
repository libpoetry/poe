{"id":"938822","title":"胡文昌和东坡子由彭城月诗并录澹庵新州以所和见示索和","dynasty":"宋","author":"陈元晋","text":"澹庵眼似坡仙高，眇视轩冕如秋毫。忠臣要作社稷计，那知平陆生风涛。当时盖亦轻馀子，富贵转头真逝水。汗青不朽姓字香，百世闻风尚兴起。函关正要封泥丸，金陵王气开龙蟠。一书乞借尚方剑，搢绅环睨心为寒。要扶銮驾还都汴，鼎镬在前颜不变。低头办了著南冠，敛手笑还丞相板。飞鸢跕跕古锦山，气老益壮穷益坚。银河流空月照地，肺肝洞作冰玉看。缅怀坡仙亦大好，诗比离骚兴香草。持杯满满贺素娥，岭海百年逢二老。闻孙趾美德不贫，清文高节犹前人。何当佳话重拈出，只惭授简梁园客。"}