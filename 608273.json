{"id":"608273","title":"冬季朔日从友人斋食","dynasty":"明","author":"区大相","text":"朔日为月始，季冬属岁藏。天工此时毕，人事何匆忙。斋心朝太一，密虑卫元阳。晓灌醍醐顶，静吸华池浆。披衣寻净侣，芳洁自罗将。酒用醴泉水，食取瑶草芒。五内涤尘根，丹室澄虚光。坌垕永无染，刀圭从此尝。真人有要言，清净道之纲。淡泊宁吾志，甘滋烂人肠。去矣餐元气，吾将嬉紫房。"}