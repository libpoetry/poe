{"id":"239068","title":"汴渠·隋帝荒宴游","dynasty":"宋代","author":"石介","text":"隋帝荒宴游，厚地刳为沟。万舸东南行，四海困横流。义旗举晋阳，锦帆入扬州。扬州竟不返，京邑为墟丘。吁哉汴渠水，至今病不瘳。世言汴水利，我为汴水尤。利害吾岂知，吾试言其由。汴水濬且长，汴流渍且遒。千里泄地气，万世劳人谋。舳舻相属进，餽运曾无休。一人奉口复，百姓竭膏油。民力输公家，斗粟不敢收。州侯共王都，尺租不敢留。太仓粟峨峨，冗兵食无羞。上林钱朽贯，乐官求徘优。吾欲塞汴水，吾欲坏官舟。请君简赐予，请君节财求。王畿方千里，邦国用足周。尽省转运使，重封富民侯。天下无移粟，一州食一州。"}