{"id":"704236","title":"星岩二十景 洞开华盖","dynasty":"明","author":"谭谕","text":"穹窿一窍与天通，瑞蔼祥光满洞中。忽听凤笙声彻处，五云缭绕驾回龙。幽洞灵潭彻底汪，寒泉万丈透羚羊。云雷一动潭龙起，宇宙均沾雨泽长。十里晴湖光接天，一竿渔钓任蹁跹。得鱼沽酒维舟晚，醉卧青山绿树边。星渚虹桥涌雪涛，春雷二月浪花高。相逢有客丝纶手，欲向矶头学钓鳌。凌空峻阁傍云开，景色天然画里裁。倚槛凭高频纵目，端阳光霁接天台。风入松林万树涛，松头鸣鹤起江皋。芳声独有庭槐共，谁羡庾梅与观桃。石径盘旋接汉霄，白云流水隔虹桥。缑山跨凤吹笙侣，东去扶桑路不迢。天乐何因向地鸣，果然虚谷自传声。华阳更奏宫商调，聊引群仙下洞庭。"}