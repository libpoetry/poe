{"id":"702067","title":"送陈郎中重使西域三首","dynasty":"明","author":"曾棨","text":"曾驱宛马入神京，拜命重为万里行。河陇壶浆还出候，伊西部落总知名。天连白草寒沙远，路绕黄云古迹平。却忆汉家劳战伐，道傍空筑受降城。玉关迢递塞云黄，西涉流沙道路长。山绕高昌遗碣在，草遮姑默废城荒。闲听羌笛多乘月，暗卷戎衣半带霜。不用殷勤通译语，相逢总是旧蕃王。重宣恩诏向穷边，蕃落依稀似昔年。酋长拜迎张绣幌，羌姬歌舞散金钱。葡萄夜醉氍毹月，騕袅晨嘶苜蓿烟。百宝嵌刀珠饰靶，部人知是汉张骞。"}