{"id":"1247099","title":"己亥岁避兵","dynasty":"元末明初","author":"钱宰","text":"中原丧乱起，群雄遍江河。我行江之南，亦复罹兵戈。亲戚相奔窜，闾里传惊讹。一朝闻寇至，攀腾上岩萝。路逢伟男子，负母匿山阿。弱妇行不前，缢死枯树柯。岂忍弃尔死，救尔如母何。听此欲援之，山下寇已多。行登寂高峰，天高郁嵯峨。怅然思匪风，吞声不成歌。"}