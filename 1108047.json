{"id":"1108047","title":"官满趋朝留滞吴门即事书怀十首","dynasty":"宋","author":"仲并","text":"十载钱塘云汉间，江声梦里听潺湲。他山纵染千寻碧，不似西湖一带山。水边梅柳倍精神，总趁晴天作好春。多谢东君惜花意，不教风雨废芳辰。小楼巀嶭乱山横，独倚朱栏度晚晴。忽听如簧语音好，祗缘高处最宜莺。枉费花工著意催，漫山桃李总非材。要令千古芬香在，能作和羹自有梅。花径风来百样香，捲帘春水绿池塘。如今万事销磨尽，四卷楞伽味最长。春服何当咏舞雩，凤池今是鲁真儒。向令未解边城戍，能对东风一笑无。锦带吴钩轻薄儿，三三五五竞花时。太平乐事从谁得，费尽经纶尔不知。门外烟花看不厌，东风故为客开帘。如今乐极思畴昔，长是春深未解严。燕羽差池何处归，衔恩春傍主人飞。定须借与一巢稳，十载飘零事事非。裁剪群英荷化工，閒中无计答春风。自锄花径平如掌，要使荆榛一扫空。"}