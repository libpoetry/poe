{"id":"420234","title":"满庭芳 与文炳、庚由、絜生、依依、文逸姊娣看桂于邓尉山，归舟有作。还忆春间看梅之约，觉余情付湖水湖烟也","dynasty":"近现代","author":"王陆一","text":"红雪催春，青山啼怨，相逢迟了兰襟。风鬟低顾，行路换沉吟。为有梅边小约，双心里都沁浓痕。旋轻送，华年踪迹，清泪久难寻。愔愔。随万玉，水明香胜，月浅愁深。更南枝高夐，将就柔云。渐是小山招也，人窅窕、花拂秋心。还来处，匀黄轻染，吹意桂林阴。"}