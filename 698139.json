{"id":"698139","title":"予谢客至新矶馆亲友虽不至间有遗问者予复拿舟往莲塘山庄数日甚惬幽意","dynasty":"明","author":"饶与龄","text":"莲塘之宫半亩宽，喜于幽处托盘桓。长松风扫笙簧奏，峻岭云横锦绣看。哦句遣怀移枕簟，巡檐索突笑衣冠。农人披豁谈耕稼，较胜歌声杂管弦。莲塘之宫半亩宽，何妨避俗此中蟠。閒来点易频濡笔，倦后寻芳漫倚栏。鸟雀喧啾脩竹里，牛羊驰逐大江干。幽思触景成狂句，题罢长吟亦解颜。莲塘之宫半亩宽，灵台静定自身安。观书燃烛鸡传唱，拥被酣眠日上竿。客座楸枰时对奕，仙家炉鼎学烧丹。松菊三径栖迟处，不愧当年具四难。"}