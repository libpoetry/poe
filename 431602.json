{"id":"431602","title":"太平洋归舟中作二首","dynasty":"近现代","author":"叶玉森","text":"洞庭三万六千顷，直是太平洋一杯。放眼都穷惟大气，低头忽见有奔雷。蛟龙浩劫知何始，鸾鹤仙心到此灰。淘尽胸中闲块垒，开襟郎朗现灵台。百川东走谁能障，今日昌黎安在哉。有泪合流红海去，似愁都涌白山来。飞潜无主文鳐苦，升谪随天赤凤哀。汉武秦皇休更恼，神州灵药久蒿莱。"}