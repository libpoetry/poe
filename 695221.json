{"id":"695221","title":"将游陈山三首","dynasty":"明","author":"林光","text":"八载官垂满，三春花又深。人偏多系累，天未定晴阴。越海频飞梦，龙湫拟洗心。传诗订佳侣，谁谓少知音。逸少谈岷岭，平生负一游。东吴山更少，我辈愿何酬。僻地栖成懒，馀生习易浮。古今言脱屣，谁复步瀛洲。看山劳作梦，细雨果今晨。诗思空泉涌，狂心自鸟驯。盘蛇先洗石，龙母信通神。暗惜繁花落，春光过七分。"}