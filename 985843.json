{"id":"985843","title":"杰侄所居之前旧无竹二月中忽出筀笋一根特立可爱为赋长句","dynasty":"宋","author":"钱时","text":"旧闻四月筀，不闻二月萌。箨龙忽当门，头角何峥嵘。朅来此地荒秽耳，远隔长林不相倚。群稚犹埋粪壤中，挺然剑拔参天起。人云瑞应非偶然，妙不可诘那可言。孰前孰后孰为瑞，孰识此根天地先。祇今孤秀骇众目，半脱锦绷耸新绿。善守勿令风雨摧，他年满地皆修竹。"}