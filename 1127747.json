{"id":"1127747","title":"增城丞嘉禾张元辅才过郡辄去未及款曲已而同校艺晋康","dynasty":"宋","author":"曾丰","text":"易学渊源出义方，绪馀犹作汉文章。名高未急蓬莱岛，心远宁专雁鹜行。纸尾固无勋可策，松间殊有味难忘。诸公论荐休闻早，且候珠玑满一囊。随牒相逢瘴海边，经从不为小留连。蓝田昼短子姑去，彭泽春浓我欲眠。近境曾无携具日，殊乡却有对床缘。天知道大话长意，借我黄花节以前。"}