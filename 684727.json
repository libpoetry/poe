{"id":"684727","title":"和同舟单兄韵三首","dynasty":"明","author":"王彦泓","text":"车骑敢闲都，羸装泣阮途。茶香经雨歇，花事过淮无。削迹应疑虎，能言实愧鲋。惟师嵇叔夜，痛饮为狂奴。客路逢君眼乍明，笑谈差慰旅魂惊。世情真比黄河浊，诗句偏同绿酒清。苏季揣摩知欲就，韩非孤愤正难平。男儿一上燕丹墓，肯羡黄金买骏名。旅愁乡梦醉醒迟，名士为邻愧未知。裤褶村官多说剑，锦囊佳客自携诗。吟哦悔不同灯火，眺赏还须共酒卮。他日忆君云路杳，能无回念阻风时。"}