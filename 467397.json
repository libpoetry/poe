{"id":"467397","title":"壬午岁末大雪自题画墨梅卷二首","dynasty":"当代","author":"金鉴才","text":"乱红飞影掠湖天，约得梅花不放船。囊底新诗因酒误，鬓间白发作春延。勤能补拙终虚语，乐到忘忧是好年。何必当窗寻月色，暗香盈室拥高眠。昨宵风雪绽梅花，影入孤山处士家。旧月楼头閒放鹤，香车道上暮栖鸦。江湖已远扁舟兴，诗酒何妨白发加。料得明年春又雨，拥炉与客试新茶。"}