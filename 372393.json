{"id":"372393","title":"贺新郎·独对平江静","dynasty":"清代","author":"端木埰","text":"独对平江静。藉一杆、苔矶坐隐，绿杨幽境。岂为临渊兴羡久，凭把翠纶闲整。祗自写，濠梁逸性。领取春风他日事，拂珊瑚、直上金鳌顶。争便许，老烟艇。平生也托渔樵兴。还念取，榑桑碧处，沧溟万顷。龙伯而今凭怒少，都说海天澄镜。又争奈、吞舟还劲。安得磻溪人再起，剪长鲸。顿使环瀛净，天下乐，为君庆。"}