{"id":"720507","title":"过秦楼　入潼关作","dynasty":"明末清初","author":"屈大均","text":"五谷三崤，函关天阻，大河吞渭同流。叹虎狼秦灭，但百二关山，四塞空留。守险少人谋。把西京、御气全收。剩虚无宫阙，斜阳千里，隐映林丘。喜华阴庙口、琵琶女，唤征人系马，槐曲消愁。教两三莺燕，各衔将紫萼，乱作觥筹。看白帝多情，有明星玉女绸缪。且兴亡莫问，飞杖明朝，云外相求。"}