{"id":"1213065","title":"饯王景先佥司赴燕南","dynasty":"元","author":"曹伯启","text":"河朔名藩尊赵郡，刺史开司冠诸镇。太行形势控幽并，辈出衣冠跂廉蔺。衰荣代谢苦不常，屡值天公降饥馑。繁华唯得梦中看，氓庶流离弃忠信。兰台极念济此邦，绣斧多方简豪俊。真材适见王吏部，揽辔登车气逾振。焦禾待雨报秋成，贪吏闻风应解印。贤臣生世责非轻，莫使秋霜空染鬓。"}