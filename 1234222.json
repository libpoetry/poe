{"id":"1234222","title":"寄题杜尊师白云庵琼秀亭 其二","dynasty":"元","author":"赵孟頫","text":"琼山发天秀，珠泉表地灵。柔荑吐丹葩，乔林标绛英。酌醴吸冲和，汲涧漱甘清。石门开洞府，木龙走岩扃。清飙一时至，四座浮幽馨。阆风何必远，世尘空自冥。从游当有期，淹留讵无成。左手撷紫芝，右手采黄菁。振衣陟崇冈，遐观散神情。长啸烟雾里，满空鸾鹤声。"}