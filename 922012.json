{"id":"922012","title":"送范中济经略侍郎，分韵赋诗，以「元戎十乘以先启行」为韵，轼得先字，且赠以鱼枕杯四，马箠一","dynasty":"宋","author":"苏轼","text":"梁、李久乐祸，自焚岂非天。两鼠斗穴中，一胜亦偶然。谋初要百虑，善后乃万全。庙堂选世将，范氏真多贤。仁风被宿麦，绿浪摇秦川。号令耸毛羽，先声落虚弦。我家天一方，去路城西偏。投竿困障日，卖剑行归田。赠君荆鱼杯，副以蜀马鞭。一醉可以起，毋令祖生先。"}