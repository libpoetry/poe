{"id":"744491","title":"章鹾尹秋濠出示怀弟诗自伤憔悴以敝乡荒陋比之东坡儋耳岂所谓诗必穷而后工乎然诗工矣敝乡之冤嘻其甚也因戏拈此赠之","dynasty":"清","author":"叶燕","text":"我乡枕山海，物产非一族。其民事耕耘，鸡豚亦家蓄。以故莅兹土，往往餍口腹。使君江南来，牛女纪同宿。纵少异语言，宁忧隔嗜欲。胡为怀惠连，俨似堕荒服。当年两苏公，万里遭斥逐。蜜蝍朝畏餐，鸺鹠夜闻哭。此乡岂云然，诙嘲太脱俗。从来名士瘦，有竹可无肉。不然钱神悭，终朝煮茗粥。先生自清癯，何可罪邦域。诗人好言穷，土风宜实录。佳句定流传，敝邑受诟辱。为君参转语，官瘠民乃沃。"}