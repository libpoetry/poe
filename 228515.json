{"id":"228515","title":"方山有求转语之作并用韵二章","dynasty":"宋代","author":"杜范","text":"四时冬复春，造化一机会。朔风空草木，余卉犹病醉。梅花於其间，居殿复居最。三春在何许，不右粉须外。我尝玩兹理，若决江河沛。冰壑卧寒松，雪岭立老桧。见命谓受独，落落一二辈。有此不改节，不与世同嗜。抱贞开化元，此花而已矣。整刷此精神，寸草亦生气。嗟嗟迷复者，胶轕随寤寐。萌蘖寻斧斤，岂知七日至。击壤咏天根，巧历不能计。持以印梅花，无语独叹喟。"}