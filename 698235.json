{"id":"698235","title":"谒刘谏议祠再用元博韵二首","dynasty":"明","author":"倪岳","text":"欲将忠义动君门，一语回乾更转坤。志在生前真大屈，道于身后却长尊。山中好惜甘棠树，河上谁怜独柳村。宦海悠悠渺无际，颓波千里尚狂奔。泮宫西畔野城湾，一拜高风一厚颜。砥柱不随流水去，浮名真作片云还。当时多士惊鸣凤，此日斯文仰太山。何物斯文澌尽久，芳祠长对夕阳閒。"}