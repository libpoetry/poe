{"id":"687429","title":"奉诏阅庶吉士卷和介翁韵二首","dynasty":"明","author":"孙承恩","text":"阅士群公我滥同，王言赫奕炳如虹。须知独为储贤地，要是无分入彀雄。清庙岂容遗卞玉，云门合自识焦桐。庸愚廿载前叨与，愧乏涓埃答睿衷。阁下群贤角艺同，彩毫挥染尽成虹。先唐甲第皆称俊，有宋宏词独擅雄。宝气一时呈匣剑，太音千古寄丝桐。明时报称惭无似，荐士聊为竭寸衷。"}