{"id":"594918","title":"胡马游猎行","dynasty":"明","author":"欧大任","text":"胡天黯惨胡云黑，朔风万里飞沙砾。旄头昨夜北庭高，苍茫不辨祈连色。单于大猎初合围，诸部引弓半鸣镝。倏而毳帐徙漠南，雪片吹来大如席。严寒乍耸筋竿劲，小队中分羽旂直。大宛之种五花骢，合沓群驱电雷逼。晼促蹄高踣铁青，鬣张騣礧连钱赤。貂帽猪靴大耳儿，萧梢射鹿名无敌。跑空一箭忽向天，海东青游落双翼。此时此马甲胡中，赵家承旨传真迹。俞公爱马兼爱画，恍逢汗血从西极。君不见水晶宫前日挥洒，神骏不在江都下。中原何限叶公龙，谁如匹练吴门马。"}