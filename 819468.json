{"id":"819468","title":"壬戌十二月二十七日，十九女夭，次日纪感","dynasty":"清末近现代初","author":"赵熙","text":"昨日怀中物，今宵山下土。优昙九月花，一劫修罗雨。峨眉去岁归，汝母梦亲睹。绥山摘露桃，红香啖仙府。汝生啼时少，注目浑欲语。笑容雕小玉，珠胎月华吐。投抱竞挽须，失意顿忘怒。谓当娱暮年，白发光门户。冬风吹毒火，烂痘撒神姥。法惟牛种良，点点稀星数。收浆只避风，洗药云天祜。如何馀热在，一颗樱桃聚。庸医动多方，梦说五行谱。辗转十日灾，无计救汝苦。痰响不开眠，气细袅金缕。腊月廿七日，一霎遂终古。我生素无德，理愧为人父。入官三十年，年今五十五。情知来日短，育后终此女。母也自汝生，入命心注汝。全家闻哭声，如何慰哀楚。小棺三尺强，到眼刺肺腑。葬汝西瓜山，傍汝辜氏母。偕汝十七姊，岁时香一炷。家家岁事忙，馈问饰筐筥。薄福我独无，恸极忏佛祖。聊将老来泪，滴作泉下乳。"}