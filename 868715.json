{"id":"868715","title":"自罗浮行田宿华严寺","dynasty":"宋","author":"叶适","text":"浮山昔飞至，与罗合其巅。严冬树色改，青松耀红鹃。不种自生植，屡伐常苍然。我病不暇耕，行复观我田。呼扶偃蹇后，倩护龙钟先。僮客四面集，畦疃相勾连。敢云岁晏休，翻犁趁晴暄。民政今古殊，忧乐岂异源。收身卧荒刹，朗月前夜圆。鹊懒附枝静，鼯饥嗅床穿。为农悔不早，时发棹歌旋。"}