{"id":"819578","title":"哀大刀王五","dynasty":"清末近现代初","author":"杨圻","text":"长官谁健儿，王五四海友。高颡贯大鼻，河目胆如斗。策马过其门，遮客不得走。大臂如巨橼，持我坐并肘。呼妻出见客，布衣椎髻妇。杀鸡具面饼，酌我巨觥酒。大声谈刀剑，眼光忽左右。自言少年事，为盗杀人夥。天下多奸吏，安得尽授首。悖入不悖出，此理天不取。男儿贵坦白，杀人安足丑。英雄如落日，忽焉已衰朽。我时方弱冠，闻言前席久。问以刀剑术，大笑握我手。公子好书生，才智得未有。一人何足敌，六经乃真守。豚儿令读书，群能教之否。世道促浩劫，饥寒十八九。天下一指掌，有事十年后。斯言犹在耳，斯人木已秀。真气见肺肝，愧死肉食臭。乃知山泽间，奇士或一觏。人生共天地，流品何薄厚。苟无义礼心，衣冠有禽兽。"}