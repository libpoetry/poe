{"id":"703886","title":"伯元明府招集小桃源","dynasty":"明","author":"韩日缵","text":"朱绂宁堪恋，青山此卜居。一辞彭泽宰，遂拟武陵渔。洞口桃迷径，门前柳拂车。羡兄清境惬，吾亦欲焚鱼。缘溪忘远近，忽已到山樊。阡陌斜侵郭，田池曲抱源。鸟歌窥绮席，松籁答清言。谷口渔人艇，停桡寂不喧。古屋青嵓畔，空林明月初。图书兼汉篆，鸡犬是秦馀。木客谙人语，园丁进野蔬。兴来欣命酌，莫遣绿尊虚。几载池塘梦，到来春草斑。对兄频得句，为我一开颜。堞雉当轩出，沙鸥伴客閒。问津重指点，流水正潺潺。"}