{"id":"1122095","title":"送林教授行","dynasty":"宋","author":"郑清之","text":"玉壶仙骨产蓬莱，客授京璜隽武开。曾向西山传墨印，好游东观籋兰台。青云直上轻馀子，黑发谁量未易才。侧耳韶箫充雅奏，愿同观乐诧州来。石鼎煎茶午梦醒，羊肠怕听绕车声。剡舟忽至惊安道，汉使新招别子卿。交谊从君知绝俗，凋年如我最关情。鸾凰先路为时瑞，肯卜筵篿诉独清。"}