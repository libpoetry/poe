{"id":"740433","title":"二砚歌","dynasty":"清","author":"钱载","text":"昨见文节桥亭砚，却思玉带生未见。悠悠人海人岂知，岂知信国砚在斯。二公英灵亘天壤，相友相于日来往。二砚相望五百年，嘉会之礼无因缘。得邀谢砚访文砚，是有鬼神非偶然。文山砚在叠山右，端州洵坚歙不后。此几此几逢今辰，此堂此堂记春昼。炷香敬为双忠悲，再拜恭惟两丈寿。丹心诗未题零丁，伯颜兵未趋皋亭。公方性豪厚奉己，砚亦务寡稀劳形。转茶坂头初旅食，建阳市上罕交识。公祇麻衣哭向东，砚应黧面愁古北。何荣何悴贞节同，见二砚不见二公。墨而拓铭即钟鼎，匣而分手仍萍蓬。堂闲几净意缱绻，一片清气留虚空。"}