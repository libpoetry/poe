{"id":"1028113","title":"赵资政建三层楼中层藏书","dynasty":"宋","author":"楼钥","text":"危楼杰立潭府雄，仰望惊瞿何穹窿。擎以八柱真良工，恍如木天移海东。扶栏三级横复纵，八窗交映光玲珑。更上一层迥不同，历览万象俱空濛。东南太白金峨峰，西山千叠青芙蓉。环绕不断如屏风，平畴弥望禾芃芃。城郭市井聚蚁蜂，烟树高低知几丛。澄湖一片磨青铜，潮来江涨银在镕。海匝三垂属提封，四山宽围城在中。地平楼小望易穷，安得高卧陈元龙。丽谯公府难从容，二阁均在道佛宫。江山得助无遗踪，眼前突兀忽此逢。主人干国成栋隆，鼎彝久书柱石功。名遂身退兹明农，卜筑深静依高墉。百间朗朗罗心胸，咄嗟不待鼛鼓鼕。最后奇观凌虚空，窗户未须湿青红。似闻庐陵周益公，亦作此楼高于崧。相望落落见两翁，心匠不谋如影从。我欲效颦意方浓，一朝登眺若发矇。不愿侍公饮千钟，不愿舞女纷歌僮。插架三万牙签重，此身愿为书蠹虫。不然相陪夕阳舂，与公凭栏送冥鸿。"}