{"id":"245711","title":"齐天乐·废园代作","dynasty":"现代","author":"王韶生","text":"赏心应向园林里，芳郊又经烟晚。彩结云流，星移物换，落叶西风交战。柴门静掩。觅画栋雕梁，旧时飞燕。石径苍凉，谢公丝竹竟难辨。相传金谷富丽，那知凭吊处，垣瓦零断。绮阁尘生，清泉石乱，空惹诗情无限。古人不见。正紫菊香闻，木兰花慢。望入长天，惟愁斜晖敛。"}