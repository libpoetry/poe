{"id":"1105747","title":"和尚书李丈六绝","dynasty":"宋","author":"王之望","text":"丈人诗律照青春，句到诸郎副析薪。特许八分传阿买，囊收珠玉破清贫。风光无赖恼诗翁，健笔凌云思未慵。长句数篇欺白雪，江山浩荡发春容。近侍三朝捧御床，宫衣犹带内家香。殊庭更得流霞助，杖屦春风步履强。休论世事苦悲辛，龙卧南阳自有人。指日承明却归去，烟花紫禁及青春。经旬山雨暗春辉，桃李成阴总未知。试逐东风入城市，不妨尊酒暂娱嬉。雨过千山翠色重，群花欲尽絮飞空。牡丹寂寞芬芳晚，日暮朱栏独倚风。"}