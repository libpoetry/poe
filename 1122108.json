{"id":"1122108","title":"雨中即事简二友","dynasty":"宋","author":"郑清之","text":"怒蛙频作灌夫骂，老鹳唯闻庄舄吟。麦熟只应呼快活，林间欠此一声禽。举头但觉云头闇，移脚何曾雨脚乾。衣裌未便时衣褐，薄寒浑作晚秋看。鸠能唤雨复呼晴，日日长从屋角鸣。晴雨不应关汝事，强饶唇舌效君卿。五月炎天正及时，轻丝扇子未曾持。殷勤寄语班姬道，只恐秋深却要伊。箨龙厌俗托孙儿，隔砌相过人不知。借宅敲门太多事，胡床竟日对漪漪。莺声求友乱缫车，兀坐翻思二客佳。乞得晚晴红照水，南坡东畔月侵阶。"}