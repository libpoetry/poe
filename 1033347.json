{"id":"1033347","title":"去年访曾幼卿通判携歌舞者同游凤山仆有歌舞不容人不醉樽前方见董娇娆之句今岁到凤山又辟西隅筑堤种柳新作数亭且欲建藏书阁后堂佳丽皆屏去之矣仆嘉其志又有数语并录之 其二","dynasty":"宋","author":"戴复古","text":"别驾常怀物外心，黄金屡费买山林。后堂不肯著歌舞，高阁唯思贮古今。几处亭台新结束，一春风雨阻登临。野夫昨日闲乘兴，著屐寻诗到柳阴。"}