{"id":"873685","title":"行夫寄黄山榧子有诗因同来韵","dynasty":"宋","author":"刘子翚","text":"老坡文中哮阚声，凛凛常如对英峙。琅然讽咏兴凌云，瞠若追攀颡流泚。玉山妙唱久寂寥，可与言诗有之子。裁笺远饷风露新，坐我千尺黄山底。初挼玄縠出冰霜，小嚼清香泛窗几。已轻魏帝昵蒲桃，肯许唐贤魁绿李。极知人口无正味，苦谈甘酸各矜美。不经真识为品题，此物初筵几不齿。青菁有用拔蒿莱，白粲无酬腐糠秕。士怀瑰玮勿自神，邂逅飞沈同一理。子才超矣会晔然，外泽中真期是以。味果固已驱烦邪，味道更须沦骨髓。"}