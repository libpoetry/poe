{"id":"750581","title":"古曾赠今人","dynasty":"清","author":"鲁蕡","text":"长绳系落日，潜从根九渊。如何将微丝，至意深缠绵。忆君不相识，见君情转戚。十年抱夙悃，涕泗横君膝。谁谓南山鸟，枉就北山罗。梦眼凄心魂，蝴蝶相经过。殷勤托芳素，赠君合欢褥。合欢那所量，团扇洁如玉。岂期浮萍草，转作杨花飞。嫦娥窃无药，三五愁云欺。宛转复宛转，春风吹发短。忍复摧烧之，留此明人眼。金刀莫剪爪，剪爪爪痕枯。出门莫振衣，振衣绝衣裾。衣带日以宽，离怀日以永。当户疑有人，愁见庭树影。肃肃西征鸿，洋洋东逝鱼。为君前致词，努力筹良图。良图诚所愿，长夜何时旦。愿将身化石，从此填银汉。"}