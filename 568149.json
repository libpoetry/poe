{"id":"568149","title":"题清溪啸语图","dynasty":"明","author":"沈守正","text":"清溪啸语胡生写，三人箕踞林泉下。林泉无声画不语，当年玄对知谁者。忆昔我友爱山川，我友葭莩即孝先。玉楼告成我友去，高山流水空悠然。蹴翻昆仑枯黄河，我恨比之似更多。我友爱山兼爱画，每叹不得同摩娑。去年策蹇入都门，吴绵无力裘不温。隐鹄接我弭，孝先慰我言。英雄下马泣还笑，生死皮骨惊能存。我来十日曾不游，尘高草白水浊流。披图忽见三人者，疑同尔女还故丘。须眉麈尾俨相向，烟云冉冉风扬飂。长安万事无一真，伪啼佞喜百不嗔。尚有千年画，曾无百岁身。柳堂阶下生秋草，何妨权认画中人。"}