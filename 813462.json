{"id":"813462","title":"恭读理斋常太翁老先生殉节录","dynasty":"清","author":"李继曾","text":"长材岂与数争衡，盘错翻因利器生。三载焦劳筹国饷，一朝仓卒陷番营。直将劲节还天地，不肯全躯负圣明。最是多情溪畔水，至今流恨几声声。漫道心伤昔岭边，苍穹端底慰英贤。忠魂已著花溪岸，义像常留武庙前。爵锡簪缨垂百代，名彰彝鼎列千年。遥知灵爽依稀在，带笑悠悠入九泉。"}