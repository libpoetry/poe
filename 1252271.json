{"id":"1252271","title":"重九感兴三首","dynasty":"元末明初","author":"叶颙","text":"牛山远在乱云中，暮霭荒烟寄断鸿。陶令归来官况懒，孟嘉去后酒杯空。羞将白发欹乌帽，笑看青松老翠峰。千载英豪一时事，菊花冷淡怨秋风。黄花白发淡相辉，况是登临近夕晖。断霭征鸿天共远，落霞孤鹜晚齐飞。江空云影流无尽，日暮秋光老欲归。帽落孤峰人已去，草深三径事还非。翠微影冷玉峰秋，与客携壶话昔游。三径菊花香未老，一江烟浪水长流。行登高阁鸿初到，过了重阳蝶也愁。已约渊明同酩酊，醉欹乌帽雪盈头。"}