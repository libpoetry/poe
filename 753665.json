{"id":"753665","title":"七夕","dynasty":"清","author":"许权","text":"七月七之夕，家家望女牛。神仙不可见，凉风何飕飗。我疑天孙之巧转近拙，东西隔断难飞越。一年一度一分离，千古银河响幽咽。不须乞巧向天孙，若赐巧来愁欲绝。君不见东家力田妇，耕馌常相随。旦暮共苦乐，白首不分离。又不见西邻有才女，夫婿上玉堂。终年不相见，怅望悲河梁。玉露无声夜清悄，盘中盼断蛛丝绕。不知巧思落谁家，只恐巧多人易老。寄语人间痴女儿，宁为其拙毋为巧。"}