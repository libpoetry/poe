{"id":"808596","title":"彭襄毅泽 其一","dynasty":"清","author":"严遂成","text":"嫁女楚楚造漆器，中人之家所有事。是第不为吴隐之，乃援象箸王杯例。趣焚之火持急装，徒步南登太守堂。堂上抡杖下堂詈，十二围腰倒平地。匍伏受责起牵衣，苦留不住飘然归。徽州固是脂膏地，尔母瘠民吾乐饥。何哉石城邹吏目，以言谪官饭不足。其父来视之，怒其不养捶之哭。两家义方非中庸，中庸之道惟痴聋。"}