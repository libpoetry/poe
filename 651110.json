{"id":"651110","title":"齐都歌","dynasty":"明","author":"薛瑄","text":"偶把渔竿来渭水，诸侯八百从如蚁。洗兵一雨天下清，兴王事业应难比。茅土之封东土侯，奄有青济都营丘。千乘龙旗照沧海，百层雉堞临淄流。淄流拂曙歌钟起，人物喧阗隘都市。黄金白壁酬君公，文马雕轩觐天子。前朝后市何辉光，歌台舞榭遥相望。长剑危冠盛皋虎，珠廉绣幕围姬姜。伯业相传仅千载，宁知时去繁华改。盗贼公然窃宝弓，坐令青社无光彩。是非得失俱悠哉，空馀废址连荒台。往事凄凉不可问，淄流呜咽悲风来。"}