{"id":"1224329","title":"寄题傅尊师兄弟所作宁寿道院","dynasty":"元","author":"揭傒斯","text":"钟荣之山千万峰，琵琶麈湖相叠重。两翁入谷起台殿，半夜空山闻鼓钟。猛虎如逢涧边石，飞龙却是云间松。《黄庭》书罢人难见，《鸿宝》披残手自封。度壑采芝随鹿迹，登厓望日蹑云踪。已知尘世惟堪笑，不是神人定少逢。辟谷有方桃更美，围棋无地橘相容。但馀一念封人祝，未与人间万事慵。"}