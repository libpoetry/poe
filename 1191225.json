{"id":"1191225","title":"曹成王碑附诗","dynasty":"唐","author":"韩愈","text":"太支十三，曹于弟季。或亡或微，曹始就事。曹之祖王，畏塞绝迁。零王黎公，不闻仅存。子父易封，三王守名。延延百载，以有成王。成王之作，一自其躬。文被明章，武荐畯功。苏枯弱彊，龈其奸猖。以报于宗，以昭于王。王亦有子，处王之所，唯旧之视，蹶蹶陛陛。实取实似，刻诗其碑，为示无止。"}