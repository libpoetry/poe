{"id":"1244132","title":"高节宅中秋宴集","dynasty":"元末明初","author":"郭钰","text":"十年不到桐江上，画栋飞甍歘高爽。长风送月作中秋，主翁携客倾家酿。筠谷山人饮不多，半醉半醒发清唱。嫦娥怪我发星星，笑谈犹作青年想。千里婵娟千里情，不期此夜从君赏。丹桂香清白露飞，黄芦叶碎微风响。好怀得酒须放荡，何必拘拘绊尘鞅。圆缺阴晴转眼间，古人今人几惆怅。但得明年有此情，抱琴江上重相访。"}