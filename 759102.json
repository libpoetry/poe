{"id":"759102","title":"摸鱼儿 谢邻女韩西馈食","dynasty":"清","author":"贺双卿","text":"喜初晴、晚霞西现，寒山烟外青浅。苔纹乾处容香履，尖印紫泥犹软。人语乱。忙去倚、柴扉空负深深愿。相思一线。向新月搓圆，穿愁贯恨，珠泪总成串。黄昏后，残热谁怜细喘。小窗风射如箭。春红秋白无情艳，一朵似侬难选。重见远。听说道、伤心已受殷勤饯。斜阳刺眼。休更望天涯，天涯只是，几片冷云展。"}