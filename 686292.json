{"id":"686292","title":"四景为主事司叔端赋 黉舍穷经","dynasty":"明","author":"史谨","text":"身寄黉宫岁月深，六经奥旨足搜寻。曾闻太乙燃藜夜，因识先生苦用心。耳目渐知霄汉近，头颅未受雪霜侵。明年拟谒金銮去，仙桂飘香满上林。十载寒窗业已成，远携书剑入蓬瀛。一枝丹桂鳌头折，万里青云足下生。壮志不随秋色老，恩袍遥映日华明。郤诜去后无消息，君复当居第一名。夜亲灯火究遗经，朝列台端近上卿。岂惜勤劳观异政，要成功业化苍生。声名渐觉如山重，怀抱从来似水清。他日定随鹓鹭去，五云深处沐恩荣。男子从来志四方，胸含至德已成章。昔年曾览银台政，今日应为粉署郎。剑在丰城终变化，珠藏合浦自辉光。一朝养就凌霄翮，伫看飞腾入庙廊。"}