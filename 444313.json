{"id":"444313","title":"辛卯中秋感怀次二苏韵","dynasty":"当代","author":"熊盛元","text":"网罟张处雁飞高，墨未浓时掷霜毫。渺邈青冥一轮满，俄顷又没银浦涛。醉语喃喃呼仙子，葭影苍苍横秋水。酒边暂理旧日狂，当年猛志难再起。警句无复如跳丸，剩有孤愤胸中蟠。壑舟谁教偷负去，镜底空对雪鬓寒。黄流滚滚塞清汴，大泽篝火惊豹变。临风浩歌声遏云，铜弦抚罢敲铁板。波光潋滟涵远山，磨而不磷璧月坚。离合悲欢随心定，阴晴圆缺带笑看。今宵桂华应最好，楼头吟赏休草草。转怜四野多哀鸿，天公渊默和我老。落拓生涯阮囊贫，行迈靡靡此何人。安得旷代圣贤出，长慰流民与逋客。"}