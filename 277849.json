{"id":"277849","title":"一萼红·中秋题壁","dynasty":"清代","author":"李恰","text":"雨余天，悄晚霞净卷，高涌素轮圆。殿宇森寒，蓬瀛清澈，此意待证群仙。猛回首、关河历历，试默省、归思在秋先。辽海尘沙，金台幻梦，老却游鞭。凝望家山何许，认九疑缥缈，云影联绵。桂蕊簪金，竹枝戛玉，团坐儿女婵娟。可忆否、天涯倦客，吟魂远、飞渡洞庭船。坐久霜华沁骨，瘦枕攲眠。"}