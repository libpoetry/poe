{"id":"71244","title":"醉赠相子先","dynasty":"元代","author":"王逢","text":"老生不能臣诸侯，却来题名凤山头。霜晴木脱壁峭立，鸦儿大字淋漓秋。于是陈邵隐佘薛，遥睇中原心耳热。两人既仕李河南，雁断鹃啼荣梦歇。迎承弈相游兹山，三复旧记松萝间。野僧有待碧纱护，画图已自传人寰。君本家西河，钟秀西湖曲。龙城倚高寒，雁荡濯深渌。华亭道阻泛雪船，乘鳃鲈买梅花前。青衣童保进斗酒，解后意气凌吴天。好将金城图略上天子，回首共访巴园仙。"}