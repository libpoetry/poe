{"id":"1107740","title":"和昌言官舍十题 石榴花","dynasty":"宋","author":"司马光","text":"灵根逐汉臣，远自河源至。流离遍中壤，今兹尽苗裔。畏日助殷红，冻雨涤浓翠。宜携避暑客，花下纵横醉。佳实产南州，流传却山瘴。如何马伏波，坐取丘山谤。夫君道义白，复为神明相。厉气与流言，安能逞无状。楚人歌紫兰，华禁无传久。循名意兹是，谁得明真否。天怜菊性孤，秀发秋风后。固令芳物生，聊作黄花友。叶濯宿露翠，花迎朝日黄。昔谁封殖此，俨列侍高堂。达士隐于吏，孰为行与藏。逍遥玩永日，自无忧可忘。白若缯初断，红如颜欲酡。坐疑仙驾严，幢节纷骈罗。物性有常妍，人情轻所多。菖蒲傥日秀，弃掷不吾过。隙土惜荒弃，剪治成春畦。讲雩时泽洽，葵荏高参差。酾渠若贯脉，疏塍如画棋。为吾谢来客，桔槔毋语机。梦想水乡游，阶庭植笼古。宛如江外行，高帆落寒浦。烟枝静疏秀，风穗闲低举。于今看未好，漠漠宜秋雨。野菊细琐物，篱间私自全。徒因气味殊，不为庖人捐。采升白玉堂，荐以黄金盘。愿若南阳守，永扶君子年。贤者非无心，园夫自临课。蓻植日繁滋，芬芳时入座。青葱春茹擢，皎洁秋英堕。正苦郢中人，逸唱高难和。园竹久不治，芜没真可吊。岂无枯槁容，萧疏自殊调。至人爱高节，命斧除藜藋。何用报至恩，清阴与长啸。"}