{"id":"632134","title":"辛卯寓普济作八歌 其六","dynasty":"明","author":"释函可","text":"罗浮之山多蒿莱，山上还留说法台。锦绣凋残玉女哀，村底无人空落梅。铁桥流水尚潆回，白云一出不复来。忆昔荷锄辟荒草，只今空向巫闾老。何时再上罗浮道，辛苦前朝老衲衣。十年与尔不相离，骨残心碎无完肌，至今襟袖血迹遗。谁云新者可代故，何忍抛撇冬夏披。衲兮衲兮汝勿悲，虽然破烂胜牙绯，生御风沙死裹尸。我歌我歌歌将歇，揽衣忽起增哽咽。我忧不独在乡国，我罪当诛复何说。笔尖有鬼石流血，天地无情难永诀。呜呼木佛木佛能不哀，狞飙苦雨四面来。狞飙苦雨四面来，土床一尺魂徘徊。"}