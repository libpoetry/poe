{"id":"1221793","title":"桃源行","dynasty":"元","author":"刘因","text":"六王扫地阿房起，桃源与秦分一水。小国寡民君所怜，赋役多惭负天子。天家正朔不得知，手种桃枝辨四时。遗风百世尚不泯，俗无君长人熙熙。渔舟载入人间世，却悔桃花露踪迹。曾闻父老说秦强，不信而今解亡国。画图曾识武陵溪，飞鸿灭没天之西。但恨于今又千载，不闻再有渔人迷。"}