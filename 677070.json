{"id":"677070","title":"西湖走笔赠雪峤上人渡江寻云门山","dynasty":"明","author":"李流芳","text":"云门山，渺何许。送君行，隔江渚。十年双髻今何如，千山万山同逆旅。西湖殢人我亦留，君胡不留掉头去。我尝爱君机锋如剑铓，君亦爱我笔墨如风雨。多生与君数相见，此日分携何足数。空山无人云作主，猿狐悲啼虎豹怒。衲衣绽尽蒲团空，何必乐邦乃我土。"}