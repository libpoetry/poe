{"id":"1128714","title":"书林十景 书林笔峰","dynasty":"宋","author":"谢枋得","text":"巍巍文笔光书林，插空屹地皆天成。尖齐不假云烟敛，圆健何劳雨露深。椽墨太阿窥小丑，书天不动龙蛇走。何用蒙恬制作工，五色光芒焕星斗。元君吴老皆升真，民怀被德为斯亭。和烟芳草连天碧，笑日仙花满树春。前后古阴迎蓊郁，远近琅玕森玉立。祥风静定不见寒，凤尾婆娑暄暖日。雄峰驰骤万马奔，浮空积翠如昆崙。中有一洼清且泚，天成不假钻锄痕。神物深潜清彻底，霹雳电光生石齿。桃花飞雨三月红，汹涌湖光涨春水。携锄凿破南山云，种来修竹凌青冥。参天引风挺苍玉，匝地印月筛黄金。清瘦何妨惟却俗，净扫胸中尘万斛。何当裁制十二筒，吹作来仪凤凰曲。岱嶂吞吐云烟迷，山川独胜东南奇。银河倒泻风雨急，玉龙交战冰霜飞。巨流溅石驾空谷，仰望斯须突起粟。西湖不羡冷泉亭，爽利可人清兴足。路盘屈曲蛇行惊，岭危崒嵂龟纹真。俯窥毛悚超宇宙，仰扪手得探星辰。斜阳堕块朱砂魄，暮霞几缕胭脂色。来朝海气汎扶桑，拥出金轮光赫赫。长虹跨陆登云衢，会同海宇皆车书。日斜市溃夜喧息，月来云静天无疵。水劫金蟆形不槁，常生玉兔药常捣。可怜沧海几桑田，照耀古今人尽老。仰山梵刹万竹閒，巨鲸吸动天风寒。前声穿云出山久，后音待月挥槌难。长短轻重知多少，断续参差不奇偶。敲残一百馀八声，树色模糊落星斗。古阴寂寂人踪稀，一泓凝碧环招提。洪音清韵系风雨，山鸣谷响声迟迟。昧爽初分天欲晓，岚气升腾迷木杪。金乌鼓翼海色红，烁醒林中正栖鸟。朔风吹折寒梅枝，严凝冻合彤云痴。华峰屹立亘今古，堆累积聚皆昏迷。杨花飞舞盈三尺，蝶翅交加呈六出。朝阳发燄照乾坤，万壑千崖消粉饰。"}