{"id":"691419","title":"题杨子恭先生所藏画卷","dynasty":"明","author":"李昌祺","text":"懒寻捷径问通津，高卧南州乐隐沦。侄可承祧胜有子，田堪供祭不干人。江风山月谐清兴，野竹溪梅作近邻。除却赋诗观画外，更将何事累闲身。万壑千岩路欲迷，幽居更在乱峰西。野人茅屋秋临水，农父村舂夜隔溪。雾雨山中同豹隐，烟波海上共鸥栖。续貂忝厕先亲后，展卷风前洒泪题。"}