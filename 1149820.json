{"id":"1149820","title":"酬乐天劝醉","dynasty":"唐","author":"元稹","text":"神曲清浊酒，牡丹深浅花。少年欲相饮，此乐何可涯。沈机造神境，不必悟楞伽。酡颜返童貌，安用成丹砂。刘伶称酒德，所称良未多。愿君听此曲，我为尽称嗟。一杯颜色好，十盏胆气加。半酣得自恣，酩酊归太和。共醉真可乐，飞觥撩乱歌。独醉亦有趣，兀然无与他。美人醉灯下，左右流横波。王孙醉床上，颠倒眠绮罗。君今劝我醉，劝醉意如何。"}