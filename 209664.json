{"id":"209664","title":"送曾公善赴定武","dynasty":"宋代","author":"吴则礼","text":"关河落落孤鸿飞，燕然山南霜草齐。边笳戍角自悲壮，千里不闻边马嘶。刁斗夜急虎帐静，皎皎陇月临牙旗。辕门柳色压毳幕，铁甲十万真熊罴。少年公子身许国，请佐帷幄辞龙墀。屯云渐对白玉斝，密雪欲犯黄金羁。晚风萧萧近易水，想见怀古当倾曦。连城笙镛断羽檄，往往横槊多新诗。双轮稍蹉隔前坂，转盼各在天一涯。吴钩锦带岂足赠，寄声但有长相思。"}