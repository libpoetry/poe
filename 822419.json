{"id":"822419","title":"玉女摇仙佩","dynasty":"清末近现代初","author":"周岸登","text":"丝繁絮乱，扑朔迷离，海国莺花多丽。雾重行烟，光融佳侠，取次降仙行缀。柱外弦中意。讶星迎玉女，魂销金地。记曾赏、韩娥绝艺，朱噣流音，紫凤衔佩。笙歌送南朝，江令归来，伤心四纪。休问旧人在否，断舞零歌，尚彀雍门垂泪。绛树双声，春风一半，赌得兴亡两字。剪取吴淞水。被蜀国、弦上鹃魂难起。怕省念、枇杷院闭，碧鸡坊冷，浣花风靡。今何世。钧天甚乐堪沈醉。"}