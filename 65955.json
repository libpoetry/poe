{"id":"65955","title":"瑞鹤仙·睡馀抛倦枕","dynasty":"明代","author":"黄中","text":"睡馀抛倦枕。忆篆鼎香销，起来慵整。晴光破清冷。正柳横梅淡，染金匀粉。茶瓯隽永。试经行、桐花旧井。记前回、未绿鸥波，近日燕芹青尽。因省。春风如旧，人面何归，对时伤景。楼高望迥。潮有信，雁无准。任相如多病，沈郎全瘦，都没音尘寄问。便做无、阿鹊频频，可能睡稳。"}