{"id":"566527","title":"画鹤","dynasty":"明","author":"谢一夔","text":"君不见孔雀羽毛炫文绮，身婴世网良自取。又不见鹦鹉巧言多心机，金笼羁锁空嗟咨。何如仙鹤长身客，精神爽健存胎息。火精金气幻成形，千六百年寿难测。仰吭长鸣彻彼苍，俛首下饮琼液浆。朱冠亭亭染猩血，皓衣濯濯明秋霜。一飞千里远矰罼，栖必苍松恶荆棘。昂藏不与众鸡群，清高自是鸾凤匹。鹤兮鹤兮真仙禽，若人貌出殊逼真。披图几度坐相对，襟怀萧飒无纤尘。"}