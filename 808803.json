{"id":"808803","title":"留别程春海先生","dynasty":"清","author":"郑珍","text":"我读先生古体诗，蟠虬咆熊生蛟螭。我读先生古文词，商敦夏卣周酋彝。其中涵纳非涔蹄，若涉大水无津涯。捣烂经子作醢臡，一串贯自轩与羲。下讫宋元靡参差，当厥兴酣落笔时。峭者拗者旷者驰，宏肆而奥者相随。譬铁勃卢铁蒺藜，戛摩擖攃争撑持。不袭旧垒残旄麾，中军特创为鱼丽。此道不振知何时，遂尔疲苶及今兹。学语小儿强喔咿，雕章绘句何卑卑。鸡林盲贾为所欺，传观过市群夥颐，厚颜亦自居不疑。间有大黠奋厥衰，鼎未及扛膑已危。其腹不果则力羸，其气不盛则声雌。固宜宛转呻念尸，非病夸毗即戚施。黄钟一振立起痿，伟哉夫子文章医。当今山斗非公谁，种我门墙籓以篱，拥肿卷曲难为枝。络之荆南驱使騑，野马复不受絷羁。锡我美字令我睎，以乡先哲尹公期。无双叔重公是推，道真北学南变夷，此岂脆质能攀追。敬再拜受请力之，头童牙豁或庶几。槐黄催人作丛罴，定王城下离舟维。春风冬雪惯因依，出送抚背莫涕挥。东流淙淙识所归，有质卖田趋洛师。"}