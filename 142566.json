{"id":"142566","title":"和袁望回春雪","dynasty":"宋代","author":"王之道","text":"白雪嫌春晚，从横布玉霙。柳花随处发，瑶砌逐门成。旌别寒松茂，摧残冻芋萌。飘飖无限思，料峭有余清。舞袂朝犹湿，吟窗夜自明。色疑侵两鬓，光欲眩双睛。曭晃千林晓，潺湲万壑晴。江梅含故态，山鸟弄新声。雅与诗情惬，应怜病骨轻。浇肠一杯酒，风力斗峥嵘。"}