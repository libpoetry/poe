{"id":"21656","title":"和裴令公新成绿野堂即事","dynasty":"唐代","author":"姚合","text":"结构立嘉名，轩窗四面明。丘墙高莫比，萧宅僻还清。池际龟潜戏，庭前药旋生。树深檐稍邃，石峭径难平。道旷襟情远，神闲视听精。古今功独出，大小隐俱成。曙雨新苔色，秋风长桂声。携诗就竹写，取酒对花倾。古寺招僧饭，方塘看鹤行。人间无此贵，半仗暮归城。"}