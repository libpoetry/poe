{"id":"693237","title":"杨柳枝词四首","dynasty":"明","author":"沈鍊","text":"杨柳袅袅任风吹。心要欺风风不知。引得尘沙满堤岸，朝来压折柳条枝。生憎杨柳性柔邪。才见东风舞未涯。土长根生何太易，豫章七岁始萌芽。杨柳夹带杏花开。娿娜鲜妍不自裁。絮落水中飞不起，烟迷岸上坐徘徊。斩杨植柏是生涯。列映楼台帝子家。万岁千秋垂古色，春风晓日绣云霞。"}