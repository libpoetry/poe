{"id":"798856","title":"水龙吟 惠山酌泉","dynasty":"清","author":"杨玉衔","text":"酒痕黯淡尘襟，茂陵渴抱看山病。莺声招我，螺鬟笑客，溪回路近。腰怯登临，眼馋苍翠，一池烟暝。问山灵旧约，蹉跎十载，凭阑处，迷前径。清绝吟魂待醒。傲卢仝、香生瓯茗。濠梁兴味，沧波身世，浮沈同证。芒秃诗肠，芡磨菱角，老来心性。向斜阳徙倚，峰巅瘦塔，伴臞仙影。"}