{"id":"829215","title":"巴黎怨","dynasty":"清末近现代初","author":"杨圻","text":"铜街金谷隔云端，闻道巴黎似广寒。草里铜仙铅泪冷，洛阳宫阙似长安。一曲珠喉万佛郎，英雄酒色踏歌场。公孙剑器今何在，闲断刀环唱武皇。仓卒延秋万骑屯，天空甲马步虚尘。将军夜入淮阴市，月照千街不见人。金谷名园作战濠，河阳无复季伦豪。玫瑰月里飞红雪，玉砌雕栏马粪高。唐沁商堆事久非，春风秋月梦依稀。绿窗举国压金线，不绣歌裙绣战衣。当年六合劲烟尘，天上人间拿破崙。武帝旌旗谁眼见，白头军士已无人。"}