{"id":"682216","title":"艳歌行四首","dynasty":"明","author":"于慎行","text":"夜色迢迢五凤城，斜窗宿雾月微明。含啼小妇调春管，吹入梅花调不成。绣箔珠帘旭日长，东风吹动郁金香。双栖乳燕浑无语，脉脉春情绕杏梁。宝帐流苏四角低，灯花凝翠冷凄凄。愁心未歇欢情少，恼杀城乌夜半啼。宝珥朝分浅靥妆，双鬟初试越罗裳。花前祇恐春无力，不道春愁可断肠。"}