{"id":"1123973","title":"有闻若管吹者意儿童为之问之乃鸟有名竹管者其声政如是云作三绝","dynasty":"宋","author":"赵蕃","text":"细听非笛复非芦，绝讶儿童底所呼。邂逅因之问何似，鸟鸣竹管自乌乌。尽日閒窗运秃翁，自怜虚出管城封。不知尔更何为者，初听犹疑似足蛩。蚕丝百箔旧曾闻，未说新丝价尔分。卒岁我无裘褐计，早知劝尔勿多云。"}