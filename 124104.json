{"id":"124104","title":"会圣宫·宝地披重岫","dynasty":"宋代","author":"宋祁","text":"宝地披重岫，瑰宫庇万榱。人瞻鼎湖驾，天护玉箫祠。列圣联絺衮，千宫拥翠緌。阴森殿中伞，曶熣羽林旗。白日窥晨幌，明河宿曙帷。露盘金突兀，甲帐绣葳蕤。驯象春耕外，游冠月出时。洛湍萦禁御，嵩岳倚罘罳。早晏严薰燎，春秋达信辞。樽醅绿叶桂，斋馔紫房芝。璧带华灯错，银床露绠垂。奇葩万品秀，珍木五衢滋。碧柱峨翔凤，璇珰舞暗螭。园金布为地，泉玉漱成池。劫石聊容拂，仙花自不萎。楼含太虚近，钟到下方迟。赐服乡三老，歌风沛小儿。奉承纷有次，过谒俨多仪。此路真姑谢，前峰即具茨。何当纡诏跸，原庙慰时思。"}