{"id":"725483","title":"校书秘书省对雪咏怀诗","dynasty":"南北朝","author":"刘孝绰","text":"桂华殊皎皎，柳絮亦霏霏。讵比咸池曲，飘遥千里飞。耻均班女扇，羞俪曹人衣。浮光乱粉壁，积照朗彤闱。鹡鸰摇羽至，鹎鶋拂翅归。相彼犹自得，嗟余独有违。终朝守玉署，方夜劳石扉。未能奏缃绮，何由辨国围。坐销风露质，游联珠璧晖。偶怀笨车是，良知高盖非。既言谢端木，无为陈巧机。"}