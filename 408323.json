{"id":"408323","title":"伤楠儿四首 其一 楠儿以廿六年八月二十八日晨七时殁于无锡","dynasty":"近现代","author":"冯振","text":"我有万斛泪，贮为忧时沥。何知仓卒间，翻缘爱子滴。汝体虽素弱，此病祇朝夕。中间况已愈，书画亲襞积。朋侪来探视，谈笑如平昔。忽焉变呕吐，闷气横肝膈。吐虽不甚多，元气暗抛掷。半夜值戒严，医药两无获。坐视病渐危，束手竟无策。临终苦呼母，怕母泪沾臆。佛号唱数声，送尔归冥寂。眼前惑然疑，晴天来霹雳。"}