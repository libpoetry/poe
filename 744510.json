{"id":"744510","title":"真子飞霜镜引","dynasty":"清","author":"顾廷纶","text":"寒玉贴波瘦蛟起，匣里芙蓉化秋水。团团桂树明光宫，中有一人号真子。手理冰弦弹紫皇，十指拂拂飞青霜。琅玕䆗窱山骨立，铜盘露滴天苍凉。蜀桐高张凤皇叫，小者配篪大者嘂。银蟾顾兔灿夜光，纯钩幻出形模肖。蓬莱清浅印方池，青女妆成那许窥。玳瑁细环金屈戍，鹍鸡新和玉参差。今人事事不如古，此物料应归典午。六朝金粉尽凋零，尺半菱花耀银浦。香雾清晖绕翠鬟，绣奁隐约画春山。间将曲里琴三弄，铸出天心月一弯。蒹葭白露秋容静，彻骨寒芒神独冷。能事由来数戴逵，清谈未必输元颖。一曲新声谱水仙，知音海上记成连。玉台近有徐陵咏，莫忘山阴访戴船。"}