{"id":"59628","title":"松江莫生廷韩远来见访比归赋赠","dynasty":"明代","author":"王慎中","text":"文采翩翩正少年，机云以后仍生贤。已见驰声嵩洛下，却来吟眺楚江边。扁舟泊近西淮柳，客舍时沽南市酒。路果纷投骏马前，山衣寄换新莺后。风流绝世美何如？一片瑶枝出树初。画舫夜吟令客驻，练裙昼卧有人书。敝刺蒙茸怀袖里，入门相访眉间喜。非才远谢汉中郎，率尔为君行倒屣。"}