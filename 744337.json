{"id":"744337","title":"赠范梅坞","dynasty":"清","author":"张晋（康侯","text":"吾乡诗人略可数，我之畏友延荔浦。金门礼垣我比肩，独恨未见范梅坞。二十年前耳君名，论诗与我颇龃龉。君才时时吐珠玉，我笔往往杂龙虎。君曾笑我太纵横，我亦嗤君不轩举。继闻君颇务广博，谈天谈兵兼训诂。迩来忽复寻旧径，读债未完急须补。恰逢贼子正倦游，欲往从君道里阻。松溪李生亦可人，约我邀君缔缟纻。集真古观界中途，如捧敦盘会齐楚。入门握手讶疏狂，坐久深谈觉媚妩。新交肝胆既相投，旧意参差不足语。我生舌本爱翻澜，每到妙处君起舞。洒落真能辟万夫，飞扬直欲空千古。际天明月照屋梁，僵柱僮奴鼾廊庑。登床倚枕不成眠，多少深情尽倾吐。初日惊屯东岭云，晓风忽送前峰雨。蹇驴已秣仆执鞭，君尚持杯我挥麈。丁宁索我赠长句，口虽未应心已许。我生以诗作性命，此事颇能道甘苦。读书万卷尽糟粕，驱策群言仗灵府。莫学蜉蝣夸衣裳，要看大将建旗鼓。王孟韩苏俱我师，乃所愿学白与甫。平时苟不抱奇气，下笔空嗟仇肺腑。艺不两精岂我欺，千秋事业力宜努。我诗不欲工献媚，以此质君或有取。荔浦频年因手板，金门久已埋黄土。间居还往独礼垣，冷落诗坛寡俦侣。知君将作析城游，扫径先为开别墅。不独名山尽待君，我亦愿为东道主。"}