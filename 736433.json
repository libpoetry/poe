{"id":"736433","title":"海波","dynasty":"清","author":"阎锡爵","text":"怪天不合生水多，藏匿蛟龙挟风波。寻常聚族如鸡伏，造次凌空变妖魔。震雷掣电日月昏，倒海移山禽兽尊。得时雨鳖戏高岸，失地松楸泣断魂。凤毛五色差堪举，骥蹄千里何由奔。神尧当之亦儆予，肯使匪类长儿孙。吁嗟蠢动自取灭，诛尽杀完觉转拙。明珠珊瑚莫浪求，渊底卧熟泥蟠穴。密网钜钩乍浮沈，大小骨肉惊吐舌。一自搜索往来频，吞声涕泪几斗血。藏身百虑目长盱，无聊走险成下愚。扬鬐鼓鬣挥利爪，兴云作雾奋微躯。岂能敢与天为仇，不过苟延活斯须。崇有山，卑有泉，各得其所应帖然，置膏烈火空熬煎。"}