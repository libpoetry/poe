{"id":"813270","title":"拟庾子山咏画屏风诗","dynasty":"清","author":"张鹤龄","text":"南牺回紫极，鄠杜春光开。华林候气转，琼葩照地来。暂迎飞盖举，将看舞袖回。侍饮香春殿，未惜流霞杯。碧汉歇微雨，层澜霁旭前。桥平疑断渚，花香碍荡船。新歌倚烟棹，过锦出丛莲。低映芙蓉面，回波始惘然。虹楣延丽春，莺燕动芳邻。蹑带恰香芷，辑佩遗美人。犀筝促凤柱，鸾吹发腥唇。明睐自呈露，愿逢洛波神。步廊周扣砌，虚阁折璇源。水出珊瑚气，山开云母门。选骑长杨苑，飞觞金谷园。芳华未衰晚，留醉枕云根。江东盛文宴，冠盖足遨游。杨枝狎文羽，桃叶送烟流。石梁遥擘径，云栈近依楼。何事悲田宅，东陵故彻侯。旧舞青溪记，新歌子夜连。钗花翻宝扇，钏玉砑珠弦。酡颜低障后，密态出镫前。谁谓无青鬓，欢娱四十年。窈窕排丹闼，回翔出钿车。春旗拂岸柳，轻吹落山花。似出齐遄室，将宴楚章华。夷庚休畏险，峻坂隔褒斜。锦卫香如海，金庭花作林。新霜拭明镜，飞雪绕青琴。干将赠知己，琅玕结素心。风前莫喻意，杯酒自清深。丹霞丽藻楶，碧霭萦兰堂。步障艳围锦，歌尘长绕梁。连房箫管竞，映水绮罗香。竟日陈长簟，红豆自安床。凉秋砧杵急，击响逐风飘。流黄出纤手，束素怯轻腰。吴绫刚就织，蜀弦应罢调。边书迟塞上，校尉旧嫖姚。列嶂明浮黛，水纹生薄罗。长星耿清旦，房露转商歌。原陵望松柏，汀洲搴芰荷。南都歌舞地，金粉苦无多。连楹璧珰启，洞户珠缨悬。翔禽恋丛薄，鯈鱼戏水莲。芙蕖时葺盖，鸳鸯不碍船。遗簪未捐弃，清尊话年前。密篁匝地迥，高树带云齐。华斿双道卷，黼帐四围低。丹岩游锦凤，云外叫天鸡。芳菲共珍惜，流莺绿树啼。群流争乱石，摧坱栈车过。雕戈挥落照，楼橹黯横波。秋残问古渡，天外走长河。明日江关隔，马首朔尘多。已折青泥坂，还倾碧醁壶。桐华拂石井，竹笋供香厨。山盘太行上，云飞易水孤。羁禽聊逐侣，无用感黄垆。雍门冠佩肃，列禁羽林长。貔貅环细柳，龙马出长杨。莺歌逐鼓吹，花雨乱衣香。簪毫预清宴，还拟侍承光。万骑回天跸，句陈阁道开。景阳新舞入，宜春陪乘来。翡翠金蝉钿，葡萄红玉杯。更待兰池月，轻衫舞雪回。金轺言奉使，宝鬲报平戎。皇图跨灞浐，予乐盛岐丰。大漠云屯碛，天山月挂弓。芳林还校射，摛文步侍中。绮林交翠羽，锦浪狎文鳞。花分盘马路，草斗踏歌人。危楼欲回汉，别殿易惊春。采罽郎官赐，应知通大秦。茝若承春辇，杉萝静夏池。金铺桂烟晓，绣帷蕙风吹。玉柙流苏帐，珠镫火齐枝。谁攀大堤柳，寂寞雨丝欹。藉草得幽径，餐松习清斋。树老云都聚，苔深石半埋。柳花时扑面，花片每投怀。吹笙启别馆，惜无洛客偕。黄图风日美，丽瞩满芳菲。朱郭羽觞集，金张绣毂飞。游丝香惹鞚，蝶粉湿黏衣。野草独无数，王孙殊未归。雕弧森列队，羽葆拥中流。健客青丝笼，彩女木兰舟。新宫开戚里，大道起青楼。蓬莱帝子醉，油幕正从游。斜阳下古台，画烛唤传杯。楚舞空江怨，燕筑暮云开。片云移翠竹，零雨落黄梅。天北星辰指，江南书剑来。"}