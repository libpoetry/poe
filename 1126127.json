{"id":"1126127","title":"张进武善风鉴谓予豸骨日耸早晚入台求诗赠之","dynasty":"宋","author":"崔与之","text":"荧荧碧眼照人寒，一别重逢岁又残。老去但求閒处乐，君来尚作向时看。谁将伏豸夸颅骨，我有盟鸥托肺肝。坎止流行随所遇，何须觅梦到邯郸。瘦插秋山耸两肩，荒寥不直半文钱。孤山放鹤林和靖，风雪骑驴孟浩然。万事转头浑是梦，一身安分总由天。烦君束起前途事，我欲沧江买钓船。"}