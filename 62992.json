{"id":"62992","title":"送友赋得玉钩斜","dynasty":"明代","author":"张绅","text":"右屯将军猛如虎，十二离宫罢歌舞。宫中佳丽三千人，半作玉钩斜上土。秋风萧萧秋雨寒，翠襦零落金钿残。岂知后来好事者，重构华亭宿草间。亭前往来车马集，鱼龙烂熳无人识。闲街屈律玉环分，香径萦纡宝钗出。游人歌舞暮不归，青山落日争光辉。香魂夜夜无归处，化作鸳鸯陌上飞。只今往事皆沉没，空见原头土花碧。耕夫拾得凤凰钗，恐是萧娘在时物。野棠花开春日西，胡蝶双飞莺乱啼。道傍芳草年年合，长与行人送马蹄。"}