{"id":"1041339","title":"直舍留道粹广渊君实圣民伯初饮是日邻几济川宴王金吾园亭不预会戏作五言寄之","dynasty":"宋","author":"刘敞","text":"校雠中秘书，闻子宴城隅。大第丞相府，主人执金吾。浮云驻清唱，回雪舞妖姝。金罍溢醇液，犀箸厌鲜腴。高谈郁不发，应接固已劬。我从四五公，置酒此石渠。开窗埽残雪，列俎焚枯鱼。谹言规姚姒，小说本虞初。不知敝缊寒，未觉膏粱殊。从容忽竟日，此乐亦谁如。长安事交游，贫富固有徒。不恨我失君，恨子不顾予。回头成陈迹，万事与化俱。题诗寄馀欢，毋乃笑其迂。"}