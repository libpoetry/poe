{"id":"1204847","title":"摸鱼儿","dynasty":"元","author":"许有壬","text":"买陂塘旋载杨柳，田园忙胜官务。放鱼种藕常无暇，移竹又当新雨。由近渚。驾一叶扁舟，时复还吾屿。花香为语。况心上无营，眼前多景，弦外有琴趣。尊罍小，能费人间几许。荷香惟欠仙吕。天光云影清难写，尽日拈髭无句。池作醑。要醉上通明，传取钧天谱。西山翠古。任列壑争讥，攒峰竦诮，难及野人圃。"}