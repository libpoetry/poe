{"id":"290044","title":"安公子·赋烛泪","dynasty":"现代","author":"郭则沄","text":"背枕钗虫冷。画屏断梦啼难醒。洒遍银荷回眼处，怨东风无定。醉舞夜殷勤，记与笼纱靓。寻坠欢、可奈千愁迸。又汉宫传罢，遥想仙盘孤映。滴尽鼍更永。绣茵轻涴何人省。网户沈沈堆恨在，怕沾来萧鬓。尽惜别芳心，怎便成灰肯。怜暗红、结就相思影。问几时双照，认取靥星春凝。"}