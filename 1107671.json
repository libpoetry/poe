{"id":"1107671","title":"奉和始平公忆东平","dynasty":"宋","author":"司马光","text":"相印东临汶水阳，两看春叶与秋霜。登山置酒延邹湛，上马回鞭问葛强。溪竹低垂寒滴翠，露荷相倚净交香。宵衣深念长城固，肯得从容傲醉乡。千岩秀色拥晴川，万顷陂光上下天。委地鱼盐随处市，蔽空桑柘不容田。讼庭虚静官曹乐，儒服宽长邑里贤。不为从知方负羽，独乘鱼艇老风烟。"}