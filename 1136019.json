{"id":"1136019","title":"次韵赠仇仁近","dynasty":"宋末元初","author":"方回","text":"如池之酒如林肉，不与寒士作厦屋。马畜弥山金满堂，此但可以骇愚俗。得时引类上云霄，失势举族填沟渎。曾不若仇翁方叟两穷交，相与坦荡忘边幅。知我无钱借书令我典，至今市井小儿相指目。嗟今之人我未识，可鲁阳虎宋华督。屈心抑志谅未能，及物济人非不欲。古人胸次一相知，刘文叔忘其腹，严子陵忘其足。后之君子莫若自求福，考槃遁肥远匪辱。檀道济号为万里之长城，何似陶元亮醉卧一篱菊。危途所至太行坂，深坑莫测沃焦谷。我将归老紫阳山，尚恐乌大夫之马币聘温生洛之南，聘石生洛之北。"}