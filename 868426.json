{"id":"868426","title":"苕溪行","dynasty":"宋","author":"叶茵","text":"吴松江头田舍翁，年年苕溪摇飞篷。沿溪杨柳旧相识，问翁何事犹西东。心欲无言泪如洗，松楸正在西山里。余生五十五番春，七十为期春梦耳。追思畴昔谋亲茔，雁行差差三弟兄。伯兮季兮不可作，老来只影嗟零丁。手种青杉踰百尺，藤花薜蔓笼台石。一年一到一徘徊，此后徘徊几朝夕。九泉属望天潜知，寸草难报阳春晖。教子一经答先志，买山傍墓终焉计。读书可大吾门闾，没世可从先大夫。"}