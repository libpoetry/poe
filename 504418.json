{"id":"504418","title":"投孔原夫十六韵","dynasty":"明","author":"李昱","text":"柱下周时史，儒中孔圣孙。及今官愈重，稽古道犹存。吴越封疆阔，东南节制尊。绣衣裨日月，霜笔赞乾坤。八咏楼增伟，双溪水不浑。吏曹愁执法，民庶喜沾恩。白鹭车重到，青骢马载奔。分当搜杞梓，职在进兰荪。雾隐南山豹，风翔北海鲲。贤才难自选，宪府更须论。贱子非无志，飘蓬岂有根。胡能上天阙，只合在丘园。李愿居盘谷，庞生老鹿门。布衣双短鬓，茅屋一荒村。旧德人皆仰，斯文世所敦。乌公礼罗内，处士独惭温。"}