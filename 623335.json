{"id":"623335","title":"迎薰有所思","dynasty":"明","author":"郭之奇","text":"万叶风从一叶生，一峰云散百峰明。幽人几对前峰色，暑鸟音藏密叶声。清朝露发当门立，渐午空庭炎气急。薰兮何来复何迟，快哉于此速相及。心知解愠万人同，况我偏宜入抱风。红荷紫蕙无由见，欲就遥芳赖此通。苍汀杜若多容与，几度蒸蘅香郁阻。但能解佩莫然疑，不俟相逢心嘿许。"}