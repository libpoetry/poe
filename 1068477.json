{"id":"1068477","title":"和御制白莲诗 其二","dynasty":"宋","author":"王安中","text":"华堂起江沚，璇榜塞门楣。眈如垂天云，始与烟水宜。圆荷盖千顷，高柳排四涯。娟娟初芙蓉，濯濯清沦漪。造物与奇胜，冰姿焕相差。唐昌玉蕊仙，流步光入扉。霜寒挈青女，夜永过月妃。纫佩杂琼华，施朱笑红滋。但薰百和香，不染六铢衣。新篇来帝所，天语妙莫窥。徜徉洞庭野，九奏惊咸池。恩隆许赓续，万漏敢固辞。"}