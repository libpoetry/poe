{"id":"1223696","title":"题商德符华山图","dynasty":"元","author":"虞集","text":"昔祠云台馆，行穿御阶柏。夕阴岚气深，重碧照行客。独访张超谷，渐觉岩险迫。冰生玉井头，日射仙掌侧。岂无铁锁悬，翻身若飞鹘。恐烦华阴令，不奈昌黎伯。王事况有程，车马何忽忽。流观终南山，周览天府国。尔来十七年，欲往不再得。山河想邈悠，伤残转萧索。摩挲商老图，彷佛希夷宅。高哉莲华峰，白云澹秋色。"}