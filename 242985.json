{"id":"242985","title":"次韵国香诗","dynasty":"宋代","author":"王铚","text":"百花零落悲春晚，不复林园门可款。待花结实春已归，到头只有东家管。楚宫女子春华敷，为云为雨皆有余。亲逢一顾倾国色，不解迎人专城居。目成未到投俊处，后会难凭人已去。可怜天壤擅诗声，不如崔护桃花句。坐令永抱埋玉悲，游手那知京兆眉。难堪别鹤分飞后，犹是惊鸿初见时。新欢密爱应和久，暂向华筵赏宾友。舞尽春风力不禁，困裹腰肢一涡柳。座上何人赠翠翘，蜀中风调尤情饶。欢浓酒晕上玉颊，香暖红酥疑欲销。佳人薄命古相似，先后乃逢天下士。但惜盈盈一水时，当年不寄相思字。宜州遗恨君能详，瘴云万里空悲凉。无限风流等闲别，几人赏鉴得黄昏。"}