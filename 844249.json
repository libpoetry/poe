{"id":"844249","title":"罗蔚村孝廉有事渡海，纡道见过，出示漫游留别诸作，次韵奉赠，即送其行四首","dynasty":"清末民国初","author":"林朝崧","text":"忽降文星蓬荜中，积年渴想扫俱空。杜门冯衍才方退，卖赋相如道未通。身贱逢人多白眼，时危随地有蚕丛。与君一夕谈衷曲，陡觉颜销镜里红。识君名字自童蒙，当日骚坛拔帜雄。声价连城珍白璧，文章万选重青铜。即今浪迹贫如洗，犹自狂歌气吐虹。我料鸢肩必腾上，西行莫惜醉新丰。处裈虮虱叹终穷，摆脱超然便不同。属国即看离塞北，孝章只恐老江东。订交意气无畦畛，入世机谋有拙工。安得青云生足下，桃源随汝作渔翁。凄凄凉气入鸣虫，君去秋江正落枫。歧路不禁悲聚散，孤槎从此上穹窿。恨无纻服贻吴札，聊把清樽劝孔融。别后莫忘书报我，要知九万里抟风。"}