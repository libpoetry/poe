{"id":"551433","title":"赠歌姬爱卿十二韵","dynasty":"明","author":"徐熥","text":"绮席开华馆，倾城得爱姬。苑花输靓脸，宫柳学柔肢。薄鬓琼钗耀，单衫宝带垂。娇喉歌自啭，长袖舞偏宜。纤月横蛾翠，轻风馥口脂。背灯偷卖眼，临镜故颦眉。性慧藏阄巧，情多度曲迟。明珰斜粉颈，银钿约冰肌。旧恨啼难诉，新官对可悲。暗调通缱绻，微拒掩猜疑。意洽重逢日，魂销欲别时。流苏空百结，未足表相思。"}