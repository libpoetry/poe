{"id":"844200","title":"月下笛 紫帆以此调题余词卷，仍用玉田原韵答之","dynasty":"清末民国初","author":"易顺鼎","text":"昏黑关河，软红人海，十年呼友。琴心剑首。和他恩怨都瘦。吴霜燕月层层梦，也照过青衫泪否。怎盟鸥万里，蜑篷烧烛，雪华如手。茗后。同怀旧。感建业春芜，灵和秋柳。清愁漫有。玉箫吹得成叟。仙天睡了禅天坐，悄不信蛮天住久。算难遇是知音，且向花前酹酒。兰畹金荃，霏香秀笔，几人吾友。空华转首。飞来瑶想都瘦。红云懒向仙龛住，尚记得三生事否。想醉魂曾到，骊宫雪舞，寸珠归手。定后。情禅旧。写南渡乌丝，压他苏柳。侬家也有。洞庭添个渔叟。海天万古生明月，怎一件青琴葬久。只休学郁轮袍，甘向长安侑酒。"}