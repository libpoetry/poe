{"id":"772859","title":"题邱子春采芝图","dynasty":"清","author":"杨浚","text":"祖洲一角跨东海，三千童女紫芝采。人閒异种苦搜求，岂知徐福扁舟在。耕烟斸月飞九天，二十四茎生琼田。茅君一笑授颜色，眉宇爽气盈大千。昆崙山下重回首，东方顽仙是吾友。襟裾如水上鸿堤，与子大酌浮邱酒。珊瑚在手葳蕤红，长生一曲歌玲珑。君乐荷锄汧谷宅，我怀承盖甘泉宫。牧龙旧梦无复道，四十年来风日好。相期葆此金石姿，三田聚宝多瑶草。"}