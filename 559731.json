{"id":"559731","title":"孝友卷","dynasty":"明","author":"曹义","text":"良知与良能，秉彝众所全。阋墙或谇语，多惟外物牵。羡彼宋氏子，赋质淑且贤。双亲夙婴疾，刲肉祈安痊。亲没动哀思，结庐依荒阡。蘋蘩荐时祀，霜露益悽然。衷情恒切切，友爱尤惓惓。埙篪叶春和，姜被常同眠。尝云弟与兄，犹如手足联。一气既同出，何为彼此偏。孝友良独尽，家声振后先。清时旌行义，太史铭将传。"}