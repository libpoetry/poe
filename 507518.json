{"id":"507518","title":"题秋塘鹡鸰图","dynasty":"明","author":"李昌祺","text":"秋风淅沥秋塘净，菰米沈波荷折柄。翻藻鱼跳水气腥，采菱人散歌声定。莲茎袅袅缀枯房，上有雍渠立晚凉。翠盖裂残浑改色，红衣落尽尚馀香。图中颇得周诗义，未论工拙先观意。不写和鸣写急难，人间谁独无兄弟。嗟我龙钟命弗齐，今年同气委黄泥。白头徒重鸰原感，展卷他乡忍泪题。"}