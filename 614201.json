{"id":"614201","title":"潘孟与见和草堂六首因赋十九韵以勖之","dynasty":"明","author":"李之世","text":"从来唱和手，离合两俱难。刻画看形表，吹镂任笔端。呼空传响籁，逆势取波澜。孤管和音奏，繁弦妙指弹。水穷云绪起，山仄马蹄安。似以灯传影，还同弹迸丸。调谐丝比竹，采晕碧和丹。听只闻邪许，臭微辨茝兰。谛观神秀俗，休问体肥单。唾出人争拾，衔馀鸟弃残。灵须呵瓦石，险必呕肠肝。海底淘星月，空中舞索竿。穷搜诸宝现，高蹑万人寒。以此归词匠，方堪步雅坛。山川元不朽，金石也难刊。世自趋狂药，谁为破梦团。古来高格少，人尽矮场观。之子才而敏，伊余乐且般。鸳鸯原活谱，针法在人看。"}