{"id":"695507","title":"四思忆韩宫保","dynasty":"明","author":"林俊","text":"有所思兮在长安，欲往从之风雪寒，引领北望投所欢。美人赠我药玉船，何以报之镂金鞭。路远莫致心神悬，胡为清音寄烦弦。有所思兮在滇阳，欲往从之水陆长，引领西望涕沾裳。美人赠我红麟脯，何以报之紫驼峰。路远莫致情所钟，胡为戚戚消烦悰。有所思兮在鄂城，欲往从之风浪惊，引领南望难为情。美人赠我绿玉杖，何以报之紫琼琴。路远莫致回雁沈，胡为老泪沾烦襟。有所思兮在平阳，欲往从之车无梁，引领东望白云乡。美人赠我金尺刀，我欲报之宫锦袍。路远莫致风怒号，胡为延伫深烦劳。"}