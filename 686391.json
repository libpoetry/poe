{"id":"686391","title":"谷日登盘谷岩楼诸生同游言岩西南有芹山观旧址乃白玉蟾脩炼之所遂往寻之席地复酌","dynasty":"明","author":"叶春及","text":"高楼谷日欢同赏，弄柳攀梅又此时。开岁斜川谁共往，暮春沂水尔何迟。年丰绿蚁邻能续，谷煖黄莺树屡移。满眼物华喧勃勃，即看岩壑迥多姿。剧游芹观贪寻历，度岭穿林坐翠涛。山里杯盘吾自放，镜中冰雪鬓何逃。路难时欲辞朱绂，洞窈春应长碧桃。惆怅暮云堪酩酊，古原斜日满蓬蒿。"}