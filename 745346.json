{"id":"745346","title":"雪夜","dynasty":"清","author":"查元称","text":"朔风吹彤云，寒色一庭满。霏霏六出花，作瑞协璚琯。镫火忽已夕，重阴日苦短。香压萱花冷，春入梅魂暖。幽人感岁晏，悄然坐孤馆。平生松竹心，雅宜冰雪盥。谁令歌阳春，坐见如音罕。山中独高卧，苦忆联吟伴。夜来江湖梦，晨钟忽催断。聊当酌桂酒，酹此白玉碗。薰炉炳明烛，妙曲听缓缓。醉揽黑貂裘，苍茫吹翠管。"}