{"id":"1105253","title":"次韵郑总干","dynasty":"宋","author":"方岳","text":"底须咄咄漫书空，未觉人间欠此翁。黄犊自随谙寂寞，青山亦讳话穷通。人方怒及水中蟹，我亦冥如天外鸿。醉眼不知人几品，久将樵牧等三公。我亦思兮天一涯，樊川诗老此曾家。九夫容隔秋风浦，一独速眠春雨蛙。竹屋有灯谁与共，秫田可酿不须赊。何年又赋高轩过，豆粥犹能办咄嗟。过从一笑酒瓶空，不是樵翁即钓翁。偶种竹成俱崛强，旋移花活尚神通。前身已化归辽鹤，醉帖犹传戏海鸿。新贵少年吾自老，世间白发几曾公。蚁丘得丧事无涯，冷眼难瞒老作家。公等功名千里马，山居鼓吹两池蛙。牛羊野径通村近，虎豹天关去国赊。本是秋风钓竿手，故吾犹在复何嗟。"}