{"id":"676579","title":"题崆峒图寿祝永明","dynasty":"明","author":"郑鹏","text":"吾闻崆峒山，屼峍三万丈。星辰罗层颠，云霞罩苍莽。琪树竞芬芳，石室廓弘敞。伊昔广成子，于兹抱玄养。日月参辉光，天地同沆茫。猗欤度关翁，千载契心赏。拂袖凌紫霄，跨鹤遥相访。欣然许相从，无极恣来往。祝君真仙姿，襟怀多倜傥。长谢轩冕荣，亦澹声色想。谅是长往人，不待智者奖。惭予骨相凡，龊龊堕尘网。金光许共餐，愿言执鞭鞅。"}