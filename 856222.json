{"id":"856222","title":"一经堂为王亦颜题","dynasty":"宋","author":"王之道","text":"我生非我有，天地暂委形。谛观子若孙，相值如浮萍。崔昭与李兼，甚矣愚不灵。积钱遗芸窟，转手还星星。何如散籯金，人遗以一经。韦贤不可作，高风看典型。公家世植德，兰玉滋芳馨。三鳣偶堕砌，伯鱼初过庭。明明有圣训，言之尔其听。退而学诗礼，斋扉昼长扃。矻矻对月牖，孜孜守风棂。冬映孙子雪，夜聚车公萤。有时闻诵诗，流泉韵泠泠。悬知睟见面，岩电仍双荧。行当擢贤科，发策惊天廷。致君此其术，何独取紫青。"}