{"id":"1144641","title":"和李蓝溪梅花韵","dynasty":"宋末元初","author":"黄庚","text":"孤山别后有谁怜，踏雪看花又一年。几度相思空夜月，角声吹恨不成眠。觅句逋仙琢肺肝，声名千古冠吟坛。一诗香尽西湖水，白雪阳春和者难。一枝寒玉倚横塘，和雪攀来袖亦香。插向胆瓶笼纸帐，长教梦绕月昏黄。南枝开遍北枝开，祗恐飞香落砌苔。踏雪诗人应癖好，杖藜日日为诗来。"}