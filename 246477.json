{"id":"246477","title":"高阳台·立春感怀用草窗碧山韵","dynasty":"现代","author":"王蛰堪","text":"酒外香悭，梅边笛老，愁痕梦惹苍葭。念断王孙，只应沉醉山家。凭栏莫恨春归晚，便春归、也被云遮。恁凄迷，满目平芜，落日西斜。新来几许惊心事，惯横天黑雾，捲地黄沙。顺俗随缘，匆匆谢了芳华。等閒又是残年尽，漫空嘘、纸上生涯。饯馀寒，独掩昏窗，且近灯花。"}