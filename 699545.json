{"id":"699545","title":"竹枝词","dynasty":"明","author":"袁宏道","text":"龙洲江口水如空。龙洲女儿挟巨艟。奔涛泼面郎惊否，看我船歌八尺风。雪里山茶取次红。白头孀妇哭春风。自从貂虎横行后，十室金钱九室空。百钱一尺买吴丝。焦发龙钟旧玉儿。记得庚寅前后事，万红堆里插花枝。东街晴雪未消泥。南陌阴?又涨堤。恰似江头娼女面，乍时欢笑乍时啼。泥深一丈怯开门。恶风恶雨恶梦魂。才唤妇来又唤去，斑鸠唤得也顽烦。长樯铁鹿破洪涛。木绵子花七尺高。搜时蛮力强三虎，抛掷轻如一鸟毛。船上女儿画春娥。一叶飘随水上波。左手牵妹右牵板，云冠不动青峨峨。吴儿纤晰语音侬。北客高檐项领重。江西贾子面如漆，裤褶行缠伴老佣。陌上相逢尽楚腰。凉州一曲写吴绡。鹍弦拨尽南湖月，更与唱歌到板桥。玉娘一曲叫天鹅。此地曾经牙板过。十五年前细腰柳，而今枯瘦十围多。一片春烟剪縠罗。吴声软媚似吴娥。楚妃不解调吴肉，硬字乾音信口吪。贾客相逢倍惘然。楩楠杞梓下西川。青天处处横珰虎，鬻女陪男偿税钱。"}