{"id":"1113153","title":"喜雨呈安国","dynasty":"宋","author":"张栻","text":"悬知雨意未渠已，一夜檐声到枕间。晓上高楼望云气，蛰龙千丈起西山。早秧出陇蚕已丝，眼中一雨正垂垂。农家辛苦渠能识，请诵周公七月诗。向来恻怛哀矜意，便觉雨满乾坤间。城东大士宁关汝，民倚邦侯如泰山。凉生椽笔试乌丝，妙语便作星斗垂。我亦小窗无一事，细倾新酒和公诗。"}