{"id":"401770","title":"霓裳中序第一","dynasty":"民国末当代初","author":"饶宗颐","text":"融峰遥望极。虚谱旧辞取次的。多少国工合力。听危柱哀弦，艳歌濩索。吟商补隙。萃九州、瀛府词客。欣同赏，满堂清响，古怨凝秋色。空寂。流泉萦壁。任缱绻，丝簧似织。摩挲凤笙字迹。井水递声，杨柳依陌。雅音从未息。叠鼓动，霜天涵碧。绕梁处，羽宫相犯，鬲指更吹侧。"}