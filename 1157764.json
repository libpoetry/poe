{"id":"1157764","title":"新乐府 昆明春 思王泽之广被也","dynasty":"唐","author":"白居易","text":"昆明春，昆明春，春池岸古春流新。影浸南山青滉瀁，波沈西日红奫沦。往年因旱池枯竭，龟尾曳涂鱼喣沫。诏开八水注恩波，千介万鳞同日活。今来净绿水照天，游鱼鱍鱍莲田田。洲香杜若抽心短，沙暖鸳鸯铺翅眠。动植飞沈皆遂性，皇泽如春无不被。渔者仍丰网罟资，贫人久获菰蒲利。诏以昆明近帝城，官家不得收其征。菰蒲无租鱼无税，近水之人感君惠。感君惠，独何人。吾闻率土皆王民，远民何疏近何亲。愿推此惠及天下，无远无近同欣欣。吴兴山中罢榷茗，鄱阳坑里休封银。天涯地角无禁利，熙熙同似昆明春。"}