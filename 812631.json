{"id":"812631","title":"游子三首","dynasty":"清","author":"何栻","text":"游子将远游，仓皇戒行李。庭帏一寸心，已逐轮蹄起。出门未跬步，亲心径千里。道路有时尽，梦想无时已。生女莫远嫁，生儿莫远游。千金购良药，不能医白头。极目吴天云，相思经几秋。谁言向南雁，不为稻粱谋。家有插架书，可惜读未破。饥寒驱我来，安能闭门坐。长安縻斗粟，清节未肯挫。偷嫁不知倡，乞食不如饿。"}