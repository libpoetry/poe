{"id":"685646","title":"题吴仲类冰玉山房六景 凝碧楼楼外多竹","dynasty":"明","author":"邓云霄","text":"碧玉荫珠箔，风窗四面凉。君看楼下水，咫尺到潇湘。雨过拖山带，平铺石磴纹。谁知廊上客，却是云中君。空翠湿香林，爽并金茎露。漱馀肌骨清，乘风纵轻步。洞里午生寒，客至坐冰雪。挥麈摇芳枝，纷纷飞玉屑。片水涵烟岛，三山在屐前。秦皇何太苦，驾石倩神鞭。山花迎客笑，山鸟代人吟。忘机自有会，何处更安心？"}