{"id":"6544","title":"献封大夫破播仙凯歌六首","dynasty":"唐代","author":"岑参","text":"汉将承恩西破戎，捷书先奏未央宫。天子预开麟阁待，只今谁数贰师功。官军西出过楼兰，营幕傍临月窟寒。蒲海晓霜凝马尾，葱山夜雪扑旌竿。鸣笳叠鼓拥回军，破国平蕃昔未闻。丈夫鹊印摇边月，大将龙旗掣海云。日落辕门鼓角鸣，千群面缚出蕃城。洗兵鱼海云迎阵，秣马龙堆月照营。蕃军遥见汉家营，满谷连山遍哭声。万箭千刀一夜杀，平明流血浸空城。暮雨旌旗湿未干，胡烟白草日光寒。昨夜将军连晓战，蕃军只见马空鞍。"}