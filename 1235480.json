{"id":"1235480","title":"野史口号碑四十四首","dynasty":"元","author":"刘鹗","text":"近城民砦十破九，元戎束手未如何。宜章军马虽无敌，只恐来时风雨多。弯头又益湖南贼，近郭时时虏掠人。足食足兵无早计，明年此际恐无人。五百健儿乘锐出，十三个贼一时来。行粮功赏俱乌有，兴尽翻然解贼回。好利善谀周亚父，特皆收录作亲臣。宪君纵有春如海，那得吹嘘及远人？已闻祇候升州判，巡徼俄闻亦佐州。英德只今为外府，官民多怨更多愁。曾闻濯足折黥布，供帐俄惊王者同。豪杰尚须如此待，况今不过小夫雄。城中谩有答剌罕，城外仍多忽剌孩。城外城中无可那，生民憔悴转堪哀。何以齐桓成伯业，为能专任管夷吾。毁誉黑白今无辨，后世谁烹阿大夫？忧国忧君臣杜甫，无聊无赖只吟诗。当时一片心如血，赢得千秋万古知。得财纵贼寻常事，为报私雠或灭门。我亦临风长太息，一家富贵百家冤。水军万户嗟何益，何者为军何者船？料想此时为此策，权都归已利都专。群凶冗扰心何一，二帅参差意不同。关北翻传消息好，关南河道几时通？蒙君号令明如日，兵罕相违便斫头。孺子纷纷无足数，滥叨功赏取封侯。蒙君信是奇男子，誓灭官陂老贼围。尝胆卧薪心独苦，惜无公是与公非。直将民社同儿戏，不蓄干戈不蓄兵。军马不来无别策，只催百姓急脩城。贼兵欲向翁源洞，纠合官陂来打韶。此策若行诚可虑，南雄唾手可能招。遮留使者来文牒，恃势要君真可诛。宪纪皇皇无示弱，盛衰关数不关渠。王师为体须持重，主将犹须纪律明。功业直须豪杰做，如何贪鄙可论兵？群贼知无兵可恃，迩来充斥遍西郊。官陂忽听兵云合，赖有元戎为解嘲。坟墓俄惊俱发掘，妻孥生死若云浮。凭谁乞我金千镒？自愿提兵殄寇雠。五鬼相缠何日了，一官如水曷胜穷。谩凭商贾供薪米，乱石滩头一夕空。甑已破矣顾何益，好把胸怀大展开。天赋我才应有用，千金散尽或重来。抟沙尽力苦难合，谁识同心利断金？白发老臣肠欲断，忍看民社付浮沈。北道只云张帅在，宪君倚赖重如山。那知世道如前险，二使遭逢乱石滩。水军万户新开府，气势凭陵蔼若云。又欲遣人求二使，仓皇一夜竟无军。责人以礼翻成怨，待只依稀恐失几。几到两难无处制，是非莫较不如归。城南健儿亦英锐，恶若哮虎何崎崟？昨日送船多战死，兴言讨贼亦寒心。东村丧牛不满百，西村丧牛百有馀。牛尽田荒民困苦，争趋刀剑去犁锄。解衣衣我食食我，况兼别眼意尤亲。赤心效报翻成咎，自笑书生太认真。迩来比比都元帅，闻此令人颇失惊。颠倒群雄固如此，但愁识者反相轻。俄闻二使俱遭絷，九曲愁肠痛不禁。却忆今年正二月，曾为伤虎故伤心。料想衣裳俱剥尽，幸怜肢体未伤残。愁心耿耿知无寐，况值严冬夜苦寒。生民困苦亦已极，官府徵呼又逼人。上下但知求富利，不知总为贼驱民。生民憔悴可痛哭，无处告诉只颠狂。更看消息还何似？亦复东风到五羊。七十已衰仍苦病，自怜无力任驱驰。明当告老乞骸骨，孝子忠臣两得之。西江涸辙望君久，朝廷倚君真如山。北来军马已云会，好调元戎早出关。可怜仁化蒙君礼，讨贼昼夜多经营。当时不爇官陂砦，此际贼盗已临城。曾因犯律杀爱卒，每为养士挥千金。关南豪杰有如此，太息谁人知苦心？贼兵如入无人境，村落多为失主民。束手待看台领破，班超介子果何人？可怜日蹙国百里，昨日又破陂头村。哑子食荼徒自苦，少陵欲哭又还吞。监司待我真骨肉，我敬监司如父兄。纵使监司如可负，敢欺明主负朝廷？此来恨杀弯头贼，白昼莲花峰上旗。监前半夜闹到晓，公然对面相陵欺。两月河流乾欲断，南雄消息了无闻。苦无良策开道路，时复北望瞻风云。老军樵采供衣食，官府饥寒痛逼之。贼满四郊无处采，忍闻半日尽逃移。"}