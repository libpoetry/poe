{"id":"1132791","title":"小石塘源","dynasty":"宋末元初","author":"于石","text":"万山郁回合，群木尤老苍。细路百盘折，崎岖陟羊肠。凉阴覆峭壁，萦回涧流长。绿萝下百尺，笑挹清泉香。甘寒试一漱，齿颊凝冰霜。拂石坐未去，樵叟来我傍。云此涧中水，其源来浦阳。浦阳婺属邑，亦我父母邦。欲我饮此水，而不忘故乡。叟言起予意，振衣欲飞扬。便将随水源，径度千仞冈。叟前挽我衣，迟留且勿忙。吾家隔前坡，林居愧荒凉。寒醅旋可压，为子炊黄粱。微径行荦确，柴门隐松篁。推户拂尘席，延我入中堂。呼儿出长揖，阔步何蹡踉。问我从何来，惊顾走欲僵。屡呼不复出，自起致茶汤。坐不分宾主，高谈到羲皇。炊烟淡茅屋，劝我饮尽觞。葫芦烂鹅鸭，盘饤罗芥姜。一饱共酣寝，此乐殊未央。摄衣起谢叟，听我歌慨慷。风埃暗宇县，干戈几抢攘。朽骨缠蔓草，呻吟卧残创。荒丘奔狐兔，断础悲蛩螀。奔逃不相顾，流离各悽伤。十年未返业，几人失耕桑。而此源中民，熙然独徜徉。数家联聚落，茅茨带林塘。笑语声相闻，隔篱灯火光。翁妪各垂白，童稚纷成行。嫁女必近邻，生男不行商。死徙无出境，耕织各有常。地垆老瓦盆，竹几素木床。俗淳器亦古，岂识时世妆。瓜瓠满篱落，麻苧翳门墙。缺窦出鸡犬，平坡散牛羊。豚蹄一盂酒，神休答丰禳。村讴杂社鼓，醉舞衣淋浪。昼无悍吏恐，夜无群盗狂。生者遂所养，死者得所藏。其乐有如此，宜与世相忘。叟前重致词，为子言其详。使我居华屋，绮疏交洞房。使我服鲜丽，翠襦绣罗裳。食必具水陆，饮必酣琼浆。出则盛车骑，锦鞯紫游缰。归则拥歌吹，粉黛环姬姜。贵封侯万户，富储粟千仓。如此岂不乐，患至难豫防。利者祸之的，何地非战场。况有吏椎剥，宁免盗陆梁。安贫即乐土，多财必遗殃。人生守常分，世事胡可量。我闻重叹息，临风几徬徨。林霏掩苍翠，回首路杳茫。远山衔落日，惨惨尘沙黄。因思桃源中，人多寿而康。山深事简寡，居安俗淳良。不与外人接，别在天一方。儿孙自生长，古今任兴亡。世以为神仙，此说诚荒唐。平生志远游，恨不穷八荒。去家百里近，绝境见未尝。邈与桃源居，异世遥相望。安知千载下，以我非渔郎。独恨无桃花，夹岸摇红芳。花落春水涨，一苇或可航。"}