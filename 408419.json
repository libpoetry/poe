{"id":"408419","title":"摄山纪游诗十首 其二 栖霞寺","dynasty":"近现代","author":"黄侃","text":"伞山尚其名，亭僮似车盖。我从葩瑵间，仰观天晻霭。繁英作金华，赪霞充綪茷。竟欲乘云车，一与群真会。尝闻明居士，皎皎缁尘外。眇然一精庐，久矣同蝉蜕。浮屠岂不贪，此宅尚烦丐。写象遍苔岩，供养亦已汰。桃萼点华鬘，松涛和清籁。徘徊香门前，永愿辞尘壒。"}