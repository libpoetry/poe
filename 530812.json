{"id":"530812","title":"送张㠠山职方还铜梁","dynasty":"明","author":"杨慎","text":"郊扉偃江介，炎天方郁埃。燕居感离索，蜗庐森蒿莱。高人千里驾，空谷跫音来。研精既理窟，抽毫更逸才。玄韵紫房洞，清吟文昌台。同声起予和，笑口为君开。樯乌五两发，兰鹢双橹催。晤语拟倾盖，永怀盈酌罍。愿言植嘉树，湛思肄条枝。三峨迟屐齿，七襄冀琼瑰。"}