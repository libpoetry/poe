{"id":"495332","title":"代内人狱中有寄","dynasty":"明","author":"张煌言","text":"国破已饮泣，家破复间关；自君之出矣，妾嫠君亦鳏。儿女虽有情，不在别离间；上堂洁脯脡，下堂代斑襕。知君驱汗马，岂敢怨红颜！夷官张罗网，忠义委草菅；奄忽大椿谢，君滞沧海湾。兀然生死魂，并作鲛珠潸。君行宝肤发，奔跣安所还；妾自感百罹，飞蓬任双鬟。衰门既零落，空闺谁贞艰？哀哉井臼妇，终年困狴犴。非不轻微生，将雏实且孱；圜扉滋味恶，燐青碧血殷。古称东海妇，严霜暑路班。胡天尝梦梦，莫辨罹与环；如何贯索星，独照望夫山！视彼磨笄峰，高名良可攀；难将妾巾帼，往佐君羽纶。报君还祝君，旂常树人寰！"}