{"id":"1060636","title":"宴李氏园亭得庆字韵","dynasty":"宋","author":"洪刍","text":"我来北斗南，两见回东柄。万斛开府愁，四壁文园病。谁知深巷中，卉木颇幽夐。大梁贤公子，携酒宾亦命。红蕤已飘零，绿绮方辉映。岂惟追寻迟，亦苦风雨横。主宾混谁何，谈笑杂嘲评。讵知时雨灵，但觉中酒圣。年丰乐崇宁，诗敌蹑长庆。况有雷陈交，何必宛洛盛。律管承飞灰，羲和驻春令。日月曾几何，佳辰我所竟。芍药殿馀春，想见晨妆靓。一醉欢有馀，此集君其更。"}