{"id":"1099518","title":"平寇上史君王潜斋","dynasty":"宋","author":"严羽","text":"治平改元，有盗于建。昔犯我鄙，狼蹂豕践。于时王侯，维民之忧。爰整我军，式遏虔刘。侯励将士，无哗听我。进退勇怯，死生福祸。侯出府库，啖勋赏馘。前无坚敌，后无捷策。乃有奇士，据鞍请行。袒裼入阵，贼莫能婴。亦有贤僚，争先跋涉。屡摧贼锋，月奏三捷。侯曰嘻哉，盗本王臣。殪而歼旃，伤天地仁。赤子弄兵，如鱼游釜。投戈归田，新汝生路。孰谓反覆，绐我行人。既弛我备，薄奄我军。我军少却，丑类鸱张。环数百里，奔播仓皇。侯曰嗟哉，其不可恕。驰赤白囊，亟请淮旅。淮旅未来，阽危如燬。淮旅既来，稚耋失喜。侯谓淮将，次舍良苦。休士秣马，我有清酤。淮将曰吁，剪此朝食。不介而驰，直捣其穴。群丑来聚，亘野弥山。淮旅整暇，徐诱之前。弓不虚彀，矢不妄激。发数步内，应弦而踣。或戈其喉，或殳其胫。若乌获力，笞乳臭婴。党类周章，途殚命窄。鱼惊鸟散，影不返迹。淮旅拗怒，虿芥髬髵。搜林刮莽，远讨穷追。淮旅拗怒，火烈具举。沸泽焦崖，窟穴无所。自相蹈藉，十杀八九。丧魄亡精，食不知口。原膏野赤，谷臭川腥。燐火不燄，殇鬼残形。乃求元凶，已缢岩阻。执彼馀魁，入而振旅。其魁伊何，缁服髡首。一群纵观，万夫欢走。炮烙剔腐，以警叛者。前后献俘，复以百数。荡涤污垢，宥贷胁从。收霜卷雹，和气融融。侯飨淮将，加笾折俎。庖骑酒车，饮均众伍。何以赠之，筐篚荧煌。战功曰多，告成于王。嗟我妇子，若翁若妪。安逸怡愉，匪侯何俟。侯曰此捷，诸将之功。虽有诸将，实侯指踪。雠在藩篱，疾居心腹。急缓安危，若手反覆。匪侯勤请，蔓实难图。谓予不信，往有覆车。君子作歌，以颂侯绩。谁其采诗，顾备简策。"}