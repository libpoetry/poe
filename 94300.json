{"id":"94300","title":"多稼亭前黄菊","dynasty":"宋代","author":"杨万里","text":"危亭俯凉囿，落叶日夜深。佳菊独何为，开花得我心。韵孤自无伴，香净暗满襟。根器受正色，非缘学黄金。独违春光早，而俟秋寒侵。岂不爱周年，坐令淹寸阴。柰此清苦操，媿入妍华林。向来朱碧丛，亦复悴斯今。清霜惨万象，幽芳耿森森。持以寿君子，聊尔慰孤斟。"}