{"id":"730465","title":"海中歌","dynasty":"清","author":"洪锡爵","text":"天风吹海海门高，手抉白龙挟飞涛。青苍四极无涯涘，冯夷出没天吴号。丈夫之志在万里，安能郁郁久居此。十洲三岛不曾游，终笑青蛙居井底。海客昔时谈蓬瀛，倾筐倒箧天花生。呵成楼阁凭一气，乍听使我心怦怦。事匪耳闻贵目睹，飞艎轣辘航海宇。腾腾烈火夹双轮，奇观胜概那可数。东眺渤澥问尾闾，汪洋大壑惊归墟。八垓之水流天汉，一勺注之真无馀。岛屿挼蓝浮玉绿，日月跳跃双丸浴。天地为之相荡摩，大珠小珠成一粟。我闻海外三神山，蓬莱方丈森其间。凤麟已去云雾远，?见神仙时往还。又闻海上有蜃楼，凭空结撰淩高洲。浮云幻景须臾事，扶桑日出腥风收。今我扬帆跨飞舶，乘风直踏蛟龙宅。方壶圆峤转瞬间，沧波一一都留迹。吁嗟乎，祖龙不作武皇死，采药求仙今已矣。鞭石成梁事已湮，望仙门里烽烟起。自从海国铁门开，战鼓纷纷压舰来。蒸沙烁石不可遏，瀛洲玉岛相隳隤。呜呼鬼蜮实群丑，海隅夜夜鸣刁斗。方今天子正当阳，一轮红日射渊薮。"}