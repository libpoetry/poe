{"id":"846501","title":"壶中天 寿朋友八月廿二","dynasty":"宋","author":"无名氏","text":"清凉天气，正中秋过后，恰才七日。岳降生申逢令旦，听得欢声洋溢。戏彩堂前，两行珠翠，酒劝杯浮碧。祝君遐算，寿星长对南极。仰羡性地宽闲，平生酷爱，占断倾城色。好展少年攀桂手，同作蟾宫□客。料想嫦娥，一枝留待，已得真消息。馨香满袖，凤楼人尽怜惜。"}