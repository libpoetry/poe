{"id":"653595","title":"荣寿堂八韵为吴瑜壁都宪赋","dynasty":"明","author":"张宁","text":"九重封敕下明光，寿域阳和满画堂。椿树润分萱砌绿，桂枝高倚柏台黄。诗书已遂菑畬念，灯火全抛绩纺忙。老去丰荣浑自得，年来行坐觉如常。鱼轩豸服身同贵，鹤算龟龄日共长。裀鼎几人能侍养，冈陵终古愿无疆。百年伉俪云端凤，一世心期镜里霜。为想堂前拜嘉庆，紫泥香透綵衣裳。"}