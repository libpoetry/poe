{"id":"103436","title":"送胡武平·来见江南昏","dynasty":"宋代","author":"梅尧臣","text":"来见江南昏，使君咏汀苹。再看苹叶老，汀畔送归人。人归多慕恋，遗惠在兹民。始时绕郊郭，水不通蹄轮。公来作新塘，直抵吴松垠。新塘建舆梁，济越脱輈仁。言度新塘去，随迹如鱼鳞。从今新塘树，便与蔽芾均。我虽备僚属，笔舌敢妄陈。因行录所美，愿与国风振。"}