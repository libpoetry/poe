{"id":"555629","title":"微饮行","dynasty":"明","author":"杨爵","text":"一日未到官屋中，恰如十年不相逢。周行未见言提耳，索居孰启我心朦。问君何所事，古训日研穷。室内香霭霭，窗外月膧膧。更深人静后，朗诵彻苍穹。尚书万古狱中授，周诰殷盘已贯通。韦编不知今几绝，远慕羲文周孔风。愧我全无亨通意，衰年未见养心功。常将一叚郁抑气，嘘作云间千丈虹。忧时慨世心独切，半偏深病未消融。而今愿从君子谋，示我脱然登岸头。藉此福堂寻上去，莫教空负两年囚。叹靡靡，思悠悠，君知否，我何求。相与采虻无处所，安得泮涣日遨游。思量此疾为心患，世间惟有酒能瘳。昨闻几上樽犹在，半实还是旧黄流。午间准拟来相访，便须劳君酌大瓯。但论浊贤清与圣，何恤瓶罄作罍羞。长歠直到枯肠底，一洗胸中万古愁。"}