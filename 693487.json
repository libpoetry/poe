{"id":"693487","title":"白石草堂奉次涯翁先生二首","dynasty":"明","author":"邵宝","text":"北望长安近日边，春风函丈忆当年。新题岁月经纶外，晚节乾坤杖几前。诗卷有情多汲引，门墙何日更延缘。朝来忽对林京口，却道西堂别是天。草堂回首海云边，旧路依稀几隔年。白石峰高幽兴里，沧江水阔大方前。閒来月棹频乘梦，老去云巢再结缘。领得涯翁新墨去，文星长照斗南天。"}