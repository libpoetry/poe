{"id":"994580","title":"游鼓山登大顶峰","dynasty":"宋","author":"黄干","text":"登山如学道，可进不可已。悬崖更千仞，壮志须万里。平生石鼓怀，独酌灵源水。峨峨大顶峰，欲往辄中止。今朝复何朝，击楫渡清泚。好风从西来，缥渺吹游子。褰褰涉危巅，万象得俯视。东南际大海，日月旋磨蚁。烟云隔洲渚，历历犹可指。城中十万家，嚣杂不到耳。郊原与廛市，琐碎如聚米。同来皆良俦，得酒共欢喜。深林更叫啸，磐石恣徙倚。摩挲陈公碑，岁月为我纪。更持末后句，归以铭吾几。"}