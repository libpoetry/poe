{"id":"695656","title":"集唐六绝送骆见羲广文归延津 雍陶","dynasty":"明","author":"林熙春","text":"凤凰台上凤凰游，醉折花枝当酒筹。一种蛾眉明月夜，每因风景却生愁。莫怪追欢笑语频，贾生才调更无伦。汉文有道恩犹薄，能解閒行有几人。纱窗日落渐黄昏，鲁国诸生半在门。此日送君须尽醉，今朝花落更纷纷。白首垂丝恨不违，玉壶春酒正堪携。离心日远如流水，泣向东风忆建溪。一片孤城万仞山，全家远过九龙滩。孤舟一夜东归客，犹得浮生半日閒。蓬莱紫气温如玉，池上于今有凤毛。家在梦中何日到，春云送色晓鸡号。"}