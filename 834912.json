{"id":"834912","title":"琐窗寒 北地秋深，月光如雪，凭栏寄咏，聊抒夜思","dynasty":"清末民国初","author":"何振岱","text":"擪笛吟边，停灯酒后，月高烟净。疏林水色，衬出空青天影。近二更、霜气棱棱，绝无过雁虚檐静。尽心怜夜好，翠帘欲启，画栏难凭。微莹。思持赠。念碧海秋深，素娥孤映。虫魂摇曳，怨傍衰梧金井。遍人间、离思萧凉，梦游也怯郊原迥。待暗香、暖动梅梢，倚斝亲瑶镜。"}