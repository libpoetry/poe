{"id":"698004","title":"次韵唐人刘阮五首 刘阮游天台","dynasty":"明","author":"赵完璧","text":"翠微深入兴方新，却笑浮生误紫尘。绝壁恍开他日梦，片云拟老此生身。真机有悟元非晚，清景无涯别是春。采遍紫芝从浩漫，绮园犹笑汉羁人。洞绕寒溪古木苍，偶穷云际出微茫。不知天上归蟾窟，疑有人间奏凤簧。青眼梦中心未稳，瑶池春迩兴初长。匆匆却讶相逢好，自是相逢误二郎。名山高峙倚三台，何事郎归何事来。紫帐倏惊青鸟别，翠岑遥送綵云开。杨花决绝应难致，溪水悠长可易回。洞口歌残千古恨，萧条风雨老莓苔。卧怜薄倖损霓裳，古洞生寒思正长。芳草不归春寂寞，斜阳凝望晚苍茫。鹤飞沧海云初断，人远瑶台花自香。风树萧萧月炯炯，晤郎彷佛复羞郎。欢合从前记尚真，不堪重问杳音尘。玉箫金粉遗新恨，红树青山失旧邻。野鸟唤回花底梦，水云悽断洞中春。故乡落寞故人去，空对斜晖愁杀人。"}