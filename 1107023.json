{"id":"1107023","title":"题顺宁壁","dynasty":"宋","author":"王遂","text":"养得翔鸾舞凤枝，不知雨露几含滋。但同栎社长无用，留作明堂柱石姿。墓道深衣自涕洟，分明入耳似闻诗。月征日迈求无忝，尽是临深履薄时。膝下当年忆教忠，此身卜与弃捐同。睿思夜半忧民切，羞见东窗日半红。小日寒窗共赋文，一时洛下看机云。自知只道归耕手，不比斯人解致君。宿草初生木未阴，自栽松柏待成林。后来剪伐应无忍，记取当时怵惕心。道德文章满足翁，曾将佳句咏茅峰。烧丹炼药非吾事，孝友神仙第一功。江东山望说茅庐，庵为康家孝子居。岂肯人间名教地，却容释老说清虚。"}