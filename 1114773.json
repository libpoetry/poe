{"id":"1114773","title":"寿遂宁李漕","dynasty":"宋","author":"李曾伯","text":"今世儒宗一泰山，暂乘紫气下函关。主盟道学周程上，伯仲诗名李杜间。少府暂分肤使节，甘泉合在侍臣班。春江一碧平于掌，好趣牙樯待赐环。自从岳牧著民庸，十载岷峨帝眷隆。草带雨锄周圃绿，粟和烟挽汉关红。活人阴德深无尽，寿国良方用不穷。一转钧间黄阁去，天涯岁岁囿东风。自是清都紫府仙，德星躔次剑东川。香浮世界莺花地，人乐春风燕麦天。元祐贤材名閤近，绍兴相业庆基绵。一年一佛为公寿，五百尊成五百年。"}