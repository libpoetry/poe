{"id":"1084374","title":"游西岑遇雨","dynasty":"宋","author":"王十朋","text":"西岑风物秋更嘉，杖藜出郭欢无涯。深村有酒隔烟渚，共乘小艇穿芦花。罗裙绰约越溪女，茅舍迫窄吴侬家。床头新酿喜正熟，千金倒瓮倾流霞。天公妒我一日乐，俄然雨脚来如麻。醉归扶路泥没股，冠巾不整头鬖髿。人生贵在适意耳，安能局缩身如蜗。杖头有钱即相觅，明日更泛仙源槎。"}