{"id":"1129613","title":"颂古三十二首","dynasty":"宋","author":"释明辩","text":"掀翻地轴乾坤窄，拨转天轮宇宙宽。须向强中呈好手，虚空打碎劫初看。垂钩不似迷津客，张网诚非待兔人。半夜乌鸡何处去，天明吞却玉麒麟。古皇前化超群檄，无字印文明划划。今时衲子若当阳，往往半千成五百。猎涉荣枯未是奇，到头谁是出家儿。故乡漠漠在消息，时有孤云岭外归。天高云静月弯弯，雨过秋空眼界宽。百亿文殊真妙体，分明只在一毫端。鹙子已圆无漏种，换却身形总不知。通途一贯非他物，午夜胡僧步雪归。灵山会上旧家风，脱略从兹势莫穷。金斗峰前重漏泄，莫将附子当天雄。冤憎会苦，爱别离苦。钝置瞿昙，一场莽卤。当堂古路白云漫，碧眼黄头尚未谙。无孔笛儿毡拍板，轻轻吹破御街寒。马祖非心非佛，直下更无窼窟。今年树上胡桃，胜似去年柑橘。金刚南际老番王，反著襕衫入大唐。牛首旃檀都卖了，唯垂鼻孔不囊藏。盘走珠兮珠走盘，当机脱略好生观。世人知贵不知价，信手拈来也不难。萝卜头禅聒噪人，霜刀累切了无痕。自古不通人咬嚼，只容衲子鹘崙吞。玉洞玄关道路长，蟠桃岂是等闲芳。遮藏不许人间见，只恐春风漏泄香。兜罗绵样硬赘头，河北风流老赵州。咸处著盐淡添水，轩头一笑更无休。左转右转，金刚宝剑。全藏半藏，由基发箭。红心心里中红心，惊得须弥头倒旋。大寂宗风示后昆，金刚宝剑利当门。瞎驴灭却正法眼，那个男儿解出群。脱略情尘老睦州，虎头虎尾一时收。芳草渡头韩干马，绿杨堤畔戴嵩牛。体量非功不堕今，星移斗换岂同轮。多年历日虽无用，犯著应须总灭门。高高孤顶雪濛濛，劫外行藏路不通。半夜岭梅消息转，不关春色暗香浓。玉鞭才举乾坤静，皇道私无显至尊。贵极銮舆才指斥，将军正令不容存。转位投机觅更难，回途复妙岂相关。新丰洞口翻波浪，一扫须教彻底乾。打起黄莺儿，莫教枝上啼。几回惊妾梦，不得到辽西。六朝翻译传来妙，到头未悟当时窍。须信枝头老凤凰，春来翻作黄莺叫。万丈寒潭彻底清，霜天午夜欲生冰。钓鱼要掷金鳞饵，拨转芦蓬向月明。养得男儿要赌钱，浑身无有寸丝缠。是非窟里和身入，生灭门中满口宣。高安滩头百杂碎，象骨峰前眼搭痴。敢道鼓山无鼻孔，丛林千古笑嘻嘻。微酸梅子始生仁，莺老花残迹已陈。一夜南风移斗柄，明朝烟柳不关春。老将高提白玉鞭，双驹一策去翩翩。古今得失论量底，空看西山暮雨前。曲蟺踏著相头摮，哑子得梦自家笑。笑到天明说向谁，乌鸦解作麒麟叫。试问人间有底忙，好将春事报春光。直饶日日花前醉，一季都来九十场。栗蓬吞得有何难，更教吐出又心酸。吞吐得来休嚼碎，南辰光射北辰寒。"}