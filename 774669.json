{"id":"774669","title":"东观读未见书","dynasty":"清","author":"章甫","text":"吾闻华峤书后汉，老子藏书号东观。东观之书柱下藏，中有奇书待搜看。蓬莱山上问道家，蓬莱山下罗书案。藏之名山传其人，发箧真如天章焕。卒然读之得未曾，不厌百回通一旦。古来拥书富多文，漫侈风流誇淹贯。杜氏库兮曹氏仓，非不琳琅万轴灿。争如柱史妙秘藏，妙秘几人经把玩。纵封群玉山中书，未抵蓬莱山一半。吾侪学海信无涯，茫茫那不望洋叹。"}