{"id":"817207","title":"哭吴子珍","dynasty":"清","author":"谭廷献","text":"人生山海别，日夕念所亲。君子忽沦亡，然疑已悲辛。既信祗野哭，逆旅岂寝门。寒雨鲜春气，黯黯太空云。高堂多白发，寡妇犹青春。稚子未毁齿，无术赎君身。长安有何恋，闻见皆伤神。忧来多狎游，醉饱铄精魂。我今结习尽，牙琴不复陈。著书真旒赘，子毋惜遗文。我昔长安归，秋风吊袁生。袁吴为中表，各负侠少名。我谓子记室，亦呼袁骑兵。袁死子已孤，子死我益惊。生死凡夫中，苍苍有权衡。但惜二十年，苦为名教争。推移我岭外，肝腑摧已平。军中周伯子，勿乃犹硁硁。故乡忽残毁，群盗横戈矛。刀光满城市，火云复浮浮。两家老弱在，仓卒将谁投。子家我在远，我家子已休。结客虽云多，缓急孰与谋。重足待消息，奔命还吾州。羡子入下泉，亡知当亡忧。不能为国殇，七尺真悠悠。"}