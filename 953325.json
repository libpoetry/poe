{"id":"953325","title":"游九锁山 翠蛟亭","dynasty":"宋","author":"林景熙","text":"百雷斗我前，八溟覆我后。谁哉擘巨崖，纵此翠蛟走。又疑蜀川下，万骑赴峡口。凭阑神为摇，清寒逼两肘。久乃与之忘，一洗耳目垢。骨冷春木臞，魂惊夜猿吼。神仙亦爱奇，临流并琼玖。乘鲤琴高风，捉月太白手。跳入水晶宫，身世亦何有。缅怀玉局翁，不受荒幻诱。尔来谒空祠，采蘋奠玄酒。百年等一沤，道先天地寿。逝者固如斯，川上叹鲁叟。"}