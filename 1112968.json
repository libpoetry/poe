{"id":"1112968","title":"鹧鸪天","dynasty":"宋","author":"张抡","text":"鹤驭来从玉席前。笑谈勋业照凌烟。心游物外都无碍，春在壶中别有天。香似雾，酒如泉。华堂冰雪映神仙。灵椿不老青松健，花里年年醉管弦。彩舞萱堂喜气新。年年今日庆生辰。碧凝香雾笼清晓，红入桃花媚小春。须酩酊，莫逡巡。九霞杯冷又重温。壶天自是人难老，长拥笙歌醉洞云。五福仙娥月殿来。依稀微步彩云随。一从别有瑶池宴，不见蟠桃几度开。歌宛转，舞徘徊。碧梧秋意满池台。年年玉露收残暑，长送新凉入寿杯。消息枝头梅子黄。两宫恩意酿湖光。长庚自是文章瑞，好伴前星烛万方。金鸭暖，玉杯香。换鹅笔墨醉淋浪。只将名字为公祝，便合千秋佐玉皇。福善天应锡寿祺。人生七十古来稀。我翁更有椿龄在，馀庆堂前玉树辉。传世业，长孙枝。捧杯欢见老莱衣。一阳渐近门多喜，百禄争迎好事归。"}