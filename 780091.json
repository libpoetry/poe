{"id":"780091","title":"贺新凉 鸦阵","dynasty":"清","author":"曹贞吉","text":"鸦阵来沙渚。逗轻寒、霜天一抹，晚红如缕。掠下晴窗惊帛裂，影逐断云归去。伴黄叶、萧萧乱舞。寒话空林飞且止，似商量、明日风兼雨。声哑哑，倩谁诉。黄云城畔知无数。趁星稀、月明三匝，一枝休妒。雁字横斜纷几点，极目江村烟树。惆怅煞、落霞孤鹜。啼向碧纱堪忆远，最凄凉、织锦秦川女。空房宿，泪偷注。"}