{"id":"135442","title":"送潚宰富阳","dynasty":"宋代","author":"楼钥","text":"富春富山水，地胜雄三吴。壮哉十万户，畿邑拱行都。大江横吾前，上下万贾趋。吾子丞剡川，摄事奸已鉏。试县力愈难，勉旃立规橅。治县古有谱，近颇多著书。槹閒爱汝厚，诲语皆良图。老我不惜别，所望安官居。汝亦颇练事，正恐才尚疎。我以热肺肠，有求应所须。遇事费二思，一跌真不虞。虽当纵心年，兢兢矩不踰。况汝年方壮，勿恃才有余。据轮始窥井，任诞宁失拘。三年待汝归，二亲真倚闾。"}