{"id":"831662","title":"日边行，送绍尧东游","dynasty":"清末民国初","author":"林朝崧","text":"东有瀛洲西弱水，埋头世网井蛙耳。羡君能乘破浪风，入手扁舟行万里。万里飘飘指日边，此行采药兼求仙。回头忽与故山远，浩浩惟见水拍天。海中妖怪无不有，天吴飞舞黑蛟吼。君身自有神呵护，鬼物岂敢相攫取。风涛险绝无人域，知君恬吟不动色。耳边万斛漰湃声，祗与新诗增笔力。行行直到三神山，东皇所治隔世寰。金宫银阙接天起，扶桑千丈手可攀。我生梦亦不到处，君今游戏于其间。太乙授君药一丸，换君凡骨驻君颜。昔时羡门高寿，今骑招君渡西海。我亦思为汗漫游，昆崙岭上遥相待。"}