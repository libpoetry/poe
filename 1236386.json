{"id":"1236386","title":"再次韵呈天岸长老","dynasty":"元","author":"陈镒","text":"妙法无边竟莫参，洗心只欲听清谈。空门枯淡师能守，行路艰难我惯谙。芸几半窗烟穗碧，茶瓯一掬井花甘。渊明他日重来此，莲社投盟谅自堪。潇洒禅房近碧郊，短墙重叠盖黄茅。光翻池上千桃树，秀入阶前万柳梢。水满草生鱼意乐，风微日暖鸟声交。更无馀事跏趺外，从遣棋声昼屡敲。"}