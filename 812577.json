{"id":"812577","title":"梅花","dynasty":"清","author":"严遂成","text":"谁教春信破寒来，江北江南几树梅。此品亦宜员外置，无花敢向雪前开。平湖烟散閒移棹，小阁风徐数举杯。佳趣个中殊好在，始知凡艳是舆台。山家篱落两三枝，特地嵚欹不入时。老气直教无我敌，清名颇亦畏人知。那堪薄俗轻描画，祗向前贤大索诗。问影问形都不似，高楼玉笛莫频吹。"}