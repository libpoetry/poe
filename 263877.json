{"id":"263877","title":"烛影摇红·题女士张采于衡栖集和来韵","dynasty":"清代","author":"尤侗","text":"地老天荒，悲歌不独江淹恨。小庭风絮也关愁，林下重题韫。应付莺花管领。好看承、车香障锦。胡然空谷，翠袖天寒，衡门栖隐。绣户燃脂，彤奁占尽妆台韵。断肠哀怨为谁吟，宛转萦方寸。欲倩萧郎寄问。早消除、风凄月闷。试拈湘管，爱劈鸾笺，叠成方胜。"}