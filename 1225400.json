{"id":"1225400","title":"无禄员","dynasty":"元","author":"朱德润","text":"无禄员，仓场库务税课官。尊卑品级有常调，三年月日无俸钱。既无禄米充口食，家有妻儿徒四壁。冬来未免受饥寒，聊取于民资小力。宁将贪污受赃私，不忍守廉家菜色。贪心一萌何所止，转作机关生巧抵。臣闻古者设官职，俸禄养身衣食备。父母妻儿感厚恩，清白传家劝子孙。良吏每书廉吏传，邑民常奉长官尊。国家厚德际天地，禄养官曹有常例。更祈恤养无禄人，免教饕餮取于民。"}