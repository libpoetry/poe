{"id":"566965","title":"电","dynasty":"明","author":"徐渭","text":"列缺俨睢盱，绯冠绛裤襦。䃸磹鲜舌哆，烟焰涨天嘘。侍从排焦额，槐檀塞太虚。光中藏栲栳，麦处借幡旟。鸡吐朝官绶，龙逢海豻驱。阿香开镜数，玉女笑壶输。好作王戎眼，休烧李绩须。灭明难捉摸，搜索愈逃逋。或见焚鳞尾，徒闻绕斗枢。金蛇穿雨划，赤兔驾雷屠。煨烬乾坤赭，飞腾日月徐。闭门遭斧凿，冯塔养蜘蛛。铛斗何工煅，硫硭若帑储。旱乾于闪魃，冬蛰伴泥猪。万瓦穿如瞰，孤窗热欲糜。淫威神卤莽，侥倖鬼揶揄。昨夕狂倾潦，群灵俨聚诛。弥霄红落燕，罄海白跳珠。但劈梧桐去，何曾打即且。"}