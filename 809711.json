{"id":"809711","title":"长江静浪歌","dynasty":"清","author":"玄烨","text":"传来江势最凶险，万里长流湍潋滟。葱岭分派自岷山，江汉黑水界蜀陕。逶迤东注百川归，萦带如驶经诸矶。风波云雾全眇眇，群峰屹立暝烟微。铁锁横江原气怯，投鞭断流借盖威。未若自然顺天意，无怠无荒广川济。利涉须凭正刚柔，分理全赖作舟枻。仁者如斯称水德，治人御事先光霁。最喜长江能容物，更羡长江有宽厉。每度无险浪且平，登临慷慨古今情。未卜始终概难信，愿言永静勿纷更。"}