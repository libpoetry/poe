{"id":"436620","title":"索和长平诸诗友送行韵信笔奉呈君玉闰之资客中一笑","dynasty":"金末元初","author":"李俊民","text":"汉厦非无论道毡，自惭老去鬓皤然。闲愁似海藏皮里，往事如风过耳边。几度班荆谁与话，一朝倾盖□相怜。柴门近日多来客，火速移床待孝先。青春人物正当时，咫尺云天快乐披。相见便如胶漆密，此行还似筈弦离。方传细柳将军令，或赋甘棠召伯诗。待得一朝公事了，联镳西去未为迟。此身莫辄犯针毡，只合浮沉委自然。久堕风波人海里，暂依云汉使星边。斗升乞活真堪笑，青紫归耕亦可怜。早晚皇家重名器，著鞭当在祖生先。老觉粗疏过往时，赤心今始为君披。交情大抵无新旧，人事从来有合离。见说片辞能折狱，未尝一话不言诗。河东自古文明地，可惜儒冠感遇迟。"}