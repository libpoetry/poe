{"id":"820262","title":"桂枝香  金陵怀古二首 其二","dynasty":"清末近现代初","author":"朱青长","text":"江流不尽，甚雨打风吹，扫英雄兴。六代繁华宫阙，不曾留影。渡江一堑分天下，让燕云与旁人领。古人已死，今人龙虎，恨何能忍。念曩日听歌夜醒，自磨薄青蛇，为侬销恨。当代英雄无几，共来拼命。凤阳龙死长江冷，苦王孙漂泊无定。何时归去，瓣香匹马，再安陵寝。"}