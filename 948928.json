{"id":"948928","title":"送司农少卿杜起莘出守遂宁","dynasty":"宋","author":"周必大","text":"识公七年前，青衫骑破鞯。送公七年后，金章大州守。穷达反掌耳，置之勿复论。忆公出蜀日，避名如避喧。神羊一在首，慷慨眉宇轩。朝陈击奸疏，暮进兴邦言。炎炎中郎将，解带西南奔。矫矫内押班，挂冠神武门。所以杜御史，姓名满乾坤。人生有聚散，安所非游宦。徵黄不作难，圣主方味谏。"}