{"id":"653305","title":"伍子胥渡江图","dynasty":"明","author":"张宁","text":"壮气横空欲吞楚，半夜函关出虓虎。城中追骑若行云，泉下孤臣泪如雨。江头立马寒飕飕，江神吐泣皇天愁。捐躯甘作异乡鬼，誓死肯忘同天雠。何来老父伤羁阻，舣棹招摇夜相渡。百金宝剑辞不收，万石功名草头露。雄兵一旦下吴台，楚国山河半草莱。旧主已随烽火遁，将军犹入故宫来。秦庭泣血昭王返，白苧歌长越兵远。夫差夜饮欲烹龙，句践宵衣正尝胆。零落䲭夷百战身，姑苏麋鹿漫伤神。君看楚郢鞭尸客，应是吴门抉目人。"}