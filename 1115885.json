{"id":"1115885","title":"鹧鸪天","dynasty":"宋","author":"杨无咎","text":"湖上风光直万金。芙蓉并蒂照清深。须知花意如人意，好在双心同一心。词共唱，酒俱斟。夜阑扶醉小亭阴。当时比翼连枝愿，未必风流得似今。休倩傍人为正冠。披襟散发最宜闲。水云况得平生趣，富贵何曾著眼看。低拍棹，称鸣銮。一尊长向枕边安。夜深贪钓波间月，睡起知他日几竿。不学真空不学仙。不居廛市不居山。时沽鲁酒供诗兴，莫管吴霜点鬓斑。只么去，几时还。岂知魂梦□□间。凭君休作千年调，到处惟□一味闲。蕙性柔情忒可怜。盈盈真是女中仙。披图一见春风面，携手疑同玳瑁筵。挥象管，擘蛮笺。等闲写就碧云篇。风流意态犹难画，潇洒襟怀怎许传。"}