{"id":"468154","title":"减兰","dynasty":"当代","author":"魏新河","text":"盈盈醉态，斜倚流苏遮一黛。十二楼高，恐有离魂寸寸销。持杯更劝，纤手轻推浑不愿。半晌方言，身在春来第二天。轻时素面，况复聪明工计算。刬袜香阶，银甲新修小小鞋。垂云一缕，酒酽宵深翻不语。衣摆轻分，叠损桃花在绣裙。人如菊淡，爱向雨窗闲把卷。小小荑苗，默默支颐读楚骚。衫儿又瘦，诗与春山相竞秀。无奈桃花，有个刘郎去后家。焚香卜运，缺了前生缘与份。沧海难填，歉你春愁十一年。清欢几度，家是彩云曾住处。剩有悲凉，来为疏狂作报偿。"}