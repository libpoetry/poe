{"id":"922224","title":"丙子重九二首 其一","dynasty":"宋","author":"苏轼","text":"三年瘴海上，越峤真我家。登山作重九，蛮菊秋未花。惟有黄茅浪，堆垄生坳窊。蜑酒蘖众毒，酸甜如梨楂。何以侑一樽，怜翁馈蛙蛇。亦复强取醉，欢谣杂悲嗟。今年吁恶岁，僵仆如乱麻。此会我虽健，狂风卷朝霞。使我如霜月，孤光挂天涯。西湖不欲往，暮树号寒鸦。"}