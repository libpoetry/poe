{"id":"1066590","title":"谢人惠笋","dynasty":"宋","author":"葛胜仲","text":"箨龙初萌豹文点，味阙盘飧心正慊。二公好事为髡锄，一日分甘香掩冉。小靳全胜沈道虔，纵取何殊范元琰。趣令庖宰事烧煮，未怕旁人呵聚敛。白醪赤米最相称，紫蓼绿葵当少贬。验长须知韩老嗜，称冤却笑卢仝俭。遥怜萌出盛家林，岂不怀归畏官检。愿君继饷走舆隶，莫遣烟篁拂崖广。"}