{"id":"91702","title":"初三日游翟园","dynasty":"宋代","author":"杨万里","text":"羽衣晓谒玄元殿，霜封万屋明飞霰。扶桑跳出丹砂丸，光射半天萦紫电。归涂微暖春衫知，小风不动旗脚垂。老夫掉头心独喜，翟园梅花招我嬉。呼儿媻姗且勃窣，才出谯门寒刮骨。东风十里卷黄尘，眼花头眩吹倒人。劣到翟园风便止，猿鹤前导花迎门。玉林亭子绝幽径，江梅千树吹香雪。茂松轩里清更清，棇飕一鼎煎茶声。春光催柳未肯青，池水借日无留冰。殷勤犯寒我不枉，外付胜游天岂轻。主人看客眼不白，鹦鹉传呼饷肴核。桃花碎片点鲈鮓，紫茸堆盘擘鹑腊。霜余橘颗金弹香，雪底芛芽玉版色。老夫欲醉金巨罗，樨子先唱骊驹歌。不羞冷面对风物，柰尔玉芛金栮何。"}