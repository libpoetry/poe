{"id":"1114898","title":"送冯梦授试礼部","dynasty":"宋","author":"李新","text":"殷树葱笼绣晓暾，马蹄东去乱冰痕。世收徵诏藏商谷，家有新功刻禹门。太白夜郎初辱顾，冯唐汉殿欲承恩。南山报喜通啼鸟，明日荣归鹤有孙。年来初识小冯君，鞭靮何妨驭晏婴。三世卿云涪水秀，一门巢许蜀山清。飘零殊幸逢公子，邂逅相看不世情。入手华标归早晚，愿扶藜杖出山迎。"}