{"id":"698440","title":"佛指峡舟中见月有感","dynasty":"明","author":"唐文凤","text":"长江夜景沈，风急扫顽阴。鸟鹊高枝稳，鱼龙积水深。月藏万古魄，人老百年心。抱膝閒吟罢，羁怀苦不禁。去县离百日，思乡隔万山。民心应久望，月色自长閒。江隐蛟螭窟，天开虎豹关。姮娥如有意，清影照苍颜。阻风愁不柰，见月喜何如。蟾影涵苏魄，龙光烛太虚。斗间觇紫气，颔下现丹书。桂阙群仙降，天香拂袖裾。三日留孤峡，风狂浊浪高。寸心驰去楫，微命托轻舠。阿阁来仪凤，神山载巨鳌。五云天阙近，朝罢谒铨曹。来日当残腊，归期及暮春。眼看今夜月，心切故乡人。浪息烦风伯，舟安托水神。冯唐何用叹，未误百年身。"}