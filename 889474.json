{"id":"889474","title":"丙戌送春有作","dynasty":"宋","author":"吴芾","text":"三月三十日，春去人尽惜。我独惜春多，欲留春不得。忆昨仕行都，亦屡逢春色。王事多鞅掌，常苦无暇隙。担上看桃李，负春长叹息。每欲早归田，恨不生羽翼。及至今得归，亦复少欢适。平生无室庐，方且事工役。老妻病累年，年来觉转剧。百事总关心，十日九不怿。把酒对东风，一春能几夕。因念梦幻躯，处世不满百。今日六十三，已是桑榆迫。纵使到七十，能得几年客。幸春有旧好，一笑常莫逆。今既舍我归，动是经年隔。聊复倒离樽，与春话胸臆。我方葺园亭，随分足泉石。准拟共东君，著此几两屐。丁宁春早回，莫使常相忆。今宵已拚醉，坐待东方白。明旦各分飞，断肠芳草碧。"}