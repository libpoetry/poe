{"id":"807939","title":"金明池  蘧庵先生归自吴门闻携有秋岳先生新词作词奉柬","dynasty":"清","author":"陈维崧","text":"夹岸轻阴，满塘细雨，惹得乱帆堆绿。片石上、千场箫鼓，高台后、几番麋鹿。记皋桥、近泰娘家，恰栀子将开，枇杷初熟。只白发江潭，东京遗老，伤心南朝艳曲。近日征南军马盛，料不比当年，家家丝竹。水驿闭、龙舟谁竞，烟舫歇、莲歌莫续。想连天、淼淼长洲，尽野鸟频啼，沙鸥轻浴。且载得金荃，携将兰畹，归当忘忧小录。"}