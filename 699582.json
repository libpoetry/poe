{"id":"699582","title":"立春惟长舅、无学弟暨王、吴两生同游野寺看梅三首","dynasty":"明","author":"袁宗道","text":"古寺逢人少，寻香一径斜。低枝半隐树，深谷易为花。坐久歌频换，尊空酒更赊。最怜僧爱客，随意供新茶。僧隐柴关里，杯行竹径中。草心尚隐绿，花蕊未舒红。近水天难夜，高原晚易风。班荆聊共醉，车马莫匆匆。莫惜倾三雅，春来第一游。舅甥多雅谑，文酒是名流。客有王摩诘，人逢顾虎头。东山初吐月，酣极转清幽。"}