{"id":"768140","title":"摸鱼儿 寄二觐","dynasty":"清","author":"李符","text":"几年来、月泉吟社，约游都在乡里。舍南舍北招寻惯，祇隔一重烟水。吟且醉。从不负、兔华圆缺花荣悴。难忘最是。共诗衲茶仙，鹦林挑烛，话到梵钟起。江南好，留住春船行李。西风旋又吹袂。雁沉芦响摇秋雪，旧国应凋寒翠。愁梦里。也只恋、渔滩扫叶炊菰米。赋归须记。在养鸭河边，卖鱼桥外，商略结邻事。"}