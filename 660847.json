{"id":"660847","title":"守拙为丹阳贺环赋","dynasty":"明","author":"罗钦顺","text":"饥餐高原粟，渴饮下泉水。菽粟水火如，时时散邻里。公家别有输，为义良亦伟。峨峨乌纱帽，见者胥仰止。三径以藏身，一经以教子。有子复何忧，万事渠能理。游心濂溪赋，真可没吾齿。袖手公输傍，无由血吾指。名途多疾足，利路䍐徐轨。独倚一株看，劳劳竟谁使。"}