{"id":"187361","title":"问雁·家山已作一月疎","dynasty":"宋代","author":"姚勉","text":"家山已作一月疎，嘱雁为取秋风书。雁飞竟去已几日，乃尔寂寂如何如。晓霜雁声又东去，急起出门呼雁住。前时嘱尔为寄书，汝今将书落何处。雁言丈夫志非常，桑弧蓬矢示四方。顾家安足就大事，底用屑屑悲故乡。吁嗟来汝空中雁，黄耳犹能书往返。飞奴解递丞相笺，鷾鸸亦传商妇简。帛书自古倩汝传，诗人流咏知几年。汝今何事倦来往，应我不如苏武贤。雁言君拟乃如此，信史不知无此史。当年当侍枉教欺，我亦安能书万里。湖田漠漠多菰蒲，就食聊寄江南居。书邮安得为人作，君欲觅书寻鲤鱼。"}