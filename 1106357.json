{"id":"1106357","title":"代公庆上郭帅","dynasty":"宋","author":"王灼","text":"唐家尚父几重孙，宿将齐推第一门。新拥锋车还北阙，暂辞戎律控西藩。柳营平日鏖轻敌，龙衮今年识至尊。好在枢庭展韬略，试看馀力整乾坤。昔年先庙谒汾阳，提笔从公写短墙。再别巴江油戟下，七逢天竺桂枝香。宦途自许安仁拙，浮俗谁怜处士狂。客舍无烟饥欲死，尚惭知己问行藏。"}