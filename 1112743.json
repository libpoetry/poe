{"id":"1112743","title":"舟行即事二首","dynasty":"宋","author":"张耒","text":"古岸生微霭，空林挂夕阳。霞辉明野色，天影战波光。集鸟村墟暗，鸣虫禾黍荒。秋高孤月静，天末巧云长。沙晚横归艇，川晴列去樯。登临自多感，何必寄他乡。去去路日远，行行岁向深。晚田荒更阔，秋野晓多阴。岸蓼飞寒蝶，汀沙戏水禽。迎风芦颤叶，眩日枣装林。早蟹肥堪荐，村醪浊可斟。不劳频怅望，处处有鸣砧。"}