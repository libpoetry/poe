{"id":"1128343","title":"芗岩山居孟夏二十绝","dynasty":"宋","author":"舒岳祥","text":"独鸟怨遥夜，冷萤明远陂。且弄碧萝月，莫问出山期。无色庭前石，无声石上琴。此时寂寞意，千载有知音。凯风引柔蔓，时雨滋绿苔。寂寞无一事，空壑生悲哀。晨霞冠山椒，夕虹饮涧曲。熊蹯未入唇，羊胛早已熟。桑柘隐寒墟，牛羊杂乱石。林果摇青黄，已纵飞鸟吃。钟声澄万室，月影散千林。岑寂岩栖客，应观不转心。鸟鸣青溪中，人行綵虹外。洗药归去来，声迹两幽晦。微泉静后闻，去鸟空中灭。耳目吾不营，烟景相与悦。幽鸟时一啼，前峰晚来翠。人语惨澹中，复向烟雨外。迢递川观明，氤氛夏条绿。于焉冲抱盈，缅然散烦溽。绿树塞柴门，青山压茅宇。遥遥望来峰，日夕多风雨。蛙声合川隰，荷叶等阶除。悠然故园思，今雨后何如。远水去微茫，近峰互明晦。偶与农夫言，飞雨霭而至。旭日原隰丽，积雨条枚新。万物此萧散，宇宙一欠伸。雉子行傍丛，鹿麑下饮涧。近人固数惊，无心复远患。种松为老伴，栽菊充岁粮。新国苦长役，遗民怀故乡。珍禽好毛羽，高飞不啄粟。路旁挟弹儿，何自规其肉。兹峰虎蛇善，月下人去来。濯足瀑水源，山扉终夜开。夕阳挂东峰，光色笼远树。西峰急雨来，童子渡溪去。雨云冒山头，晴云出坞口。东峰有龙湫，雨我私百亩。"}