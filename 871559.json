{"id":"871559","title":"观鱼歌","dynasty":"宋","author":"白玉蟾","text":"君不见东海有鲤钓不上，冯夷翻江春浩荡。渔者归舟载月明，一声雷震桃花浪。又不见北溟有鲲能吞舟，浪屋涛山相拍浮。忽朝击水三千里，九万扶摇吴叶秋。道人放浪游太乙，一泓寒玉浸春碧。十丈晴波何净明，百尾巨鱼自跳踯。锦鳞铁鬣红玉鬐，珠齿冰腮紫金脊。绿玻瓈里飞璚梭，碧琉璃中掷金尺。吾疑汉室曾漏网，否则禹门曾点额。钓台千古松风寒，渭水一竿霜月白。子产之意徒洋洋，庚氏之呼可策策。有时听琴跃水心，有时认履伏池侧。古人观棠有何心，今朝鉴止输闲客。群鱼群鱼听我语，太乙真人在何许。尚埋头角守污池，不展爪牙上星渚。种成红杏不骑去，留向人间作霖雨。"}