{"id":"1063782","title":"仙庐同巽中阿祐忠禅山行","dynasty":"宋","author":"释德洪","text":"好山不知源，胜处藏叠嶂。兴来理清游，意适争勇往。事异倾同识，顾语山答响。野泉行浅沙，脱屦屡植杖。相羊木阴下，喘坐清相向。阿祐华林风，媚秀得妍状。忠禅等鹄清，精神照冰段。住山异比丘，韵出羲皇上。风度太清癯，吐语极豪放。拨置形骸外，卸裓藉草莽。独余衰退姿，面色馀烟瘴。胜践偶获陪，兹乐非夙望。一笑粲妍鄙，散坐推少长。愧无斜川诗，苦语出牵强。读之辄自嗟，幸君一拊掌。"}