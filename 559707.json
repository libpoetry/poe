{"id":"559707","title":"次石田韵戏野航短视","dynasty":"明","author":"吴宽","text":"石翁目如炬，下见渊鱼沉。么么蝇头字，夜读成书淫。作诗调朱子，譬如火铄金。又如白日中，光烛孤云阴。其诗洵善谑，当于古人寻。嗟彼盲者病，遇人惟听音。其病最所苦，画地不及瘖。虽然苦若此，乐师能鼓琴。朱子却差胜，瞳子职自任。使见素服者，何曾谓青衿。惟恐醉生花，酒至戒满斟。吃吃手所抄，书卷遍词林。平生临池兴，墨气识浅深。时复暝焉坐，雅思发孤吟。要知视短者，反视惟求心。"}