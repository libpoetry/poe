{"id":"421438","title":"三姝媚 咏夏柳","dynasty":"近现代","author":"薛建吾","text":"愁丝千万缕。正飘摇江皋，倦腰慵舞。薄倖杨花，早度墙穿户，暗随春去。翠带长条，浑未把东皇留住。老绿依依，攀折何堪，灞桥烟树。旧日雷塘尘土。任废苑萤穿，长堤蝉诉。昔日龙舟，问近曾来否。锦帆何处。流水年华，还消得斜阳几度。莫问馆娃宫畔，风风雨雨。"}