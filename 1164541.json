{"id":"1164541","title":"花烛行","dynasty":"唐","author":"宋之问","text":"帝城九门乘夜开，仙车百两自天来。列火东归暗行月，浮桥西渡响奔雷。龙楼锦障连连出，遥望梁台如昼日。梁台花烛见天人，平阳宾从绮罗春。共迎织女归春幄，俱送常娥下月轮。常娥月中君未见，红粉盈盈隔团扇。玉樽交引合欢杯，珠履共蹋鸳鸯荐。漏尽更深斗欲斜，可怜金翠满庭花。庭花灼灼歌秾李，此夕天孙嫁王子。结缡初出望园中，和鸣已入秦筲里。同心合带两相依，明日双朝入此微。共待洛城分曙色，更看天下凤凰飞。"}