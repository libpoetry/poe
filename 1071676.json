{"id":"1071676","title":"九月十五日济川诸公同游因成长韵","dynasty":"宋","author":"钱绅","text":"好山如佳人，变态百种好。阴晴朝暮间，可爱不可道。时时思一见，如垢久不澡。我来正清秋，令人豁怀抱。秋色佳有馀，俗客迹如扫。佳哉二三友，在席每倾倒。杖策穷萦回，高绝须一到。幽寻不厌倦，遇境即穷讨。阶前千岁松，阅尽众木槁。庭下百尺井，空传天眼老。陆子赏遗味，至今泉浩浩。高僧挂衣去，谁识衣中宝。九渊深非龙，徒见腓百草。众泉失蹊径，迸散不可考。世事每如此，所合辄颠倒。夜深山色清，更对冰轮皓。竹柏影参差，水中交荇藻。回棹舣波心，如在蓬瀛岛。举觞望青天，醉乡得深造。兹游须再嗣，万事殊未保。"}