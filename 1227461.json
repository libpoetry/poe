{"id":"1227461","title":"送落齿行","dynasty":"元","author":"揭祐民","text":"兔年羊月日加豕，我腭上震落一齿。剥果已熟无留根，辅车相依何忍弃。众城不动一城覆，终是风寒恶伤类。缺穿小窦未渠忧，恐作悬厓缒兵计。我今行年七十五，汝决辞行知汝意。平生不饱太官饭，共啜藜羹汝之耻。言枢难虞损机格，柔弊刚摧成止止。噬嗑唯宜见日中，过分人生当落几。落日减齿君勿笑，毁齿如同昔年少。"}