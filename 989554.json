{"id":"989554","title":"古战场","dynasty":"宋","author":"曹勋","text":"烟冥露重霜风号，声悲色惨侵征袍。据鞍顾盼度沙碛，纵横白骨馀残烧。举鞭迟留问田父，彼将欲语先折腰。泣云畔寇昔据此，老夫父子服弓刀。将军下令起丘甲，法严势迫无所逃。攻城夺险数十战，民残兵弊夷枭巢。当时二子没于阵，老夫幸免甘无聊。匹夫僭乱起阡陌，祸延千里俱嗷嗷。官私所杀尽民吏，坐令骨肉相征鏖。唯馀将军封万户，士卒战死埋蓬蒿。至今野火遍昏黑，天阴鬼哭声嘈嘈。"}