{"id":"1041303","title":"答君章誉两儿见寄","dynasty":"宋","author":"刘敞","text":"窥镜见二毛，自怜忧患馀。岂惟壮心尽，方与功名疏。终岁不捉笔，历时长束书。顾常念绝学，正复伤离居。忽忽莫自聊，悠悠空岁除。过壮而无闻，我其众人欤。故人来江南，丹毂映隼旟。尚持平生意，期我相得初。殷勤作新诗，烂漫联琼琚。溢美及儿曹，伻来问起予。虽知非其实，但愧情相于。矧乃笔力雄，骎骎逼曹徐。一读必三叹，何由望储胥。故人昔流落，襟抱久不摅。乃者始再迁，通直承明庐。苍龙脱韝绁，快马从轻车。神至气自豪，心广体亦舒。渊源未易测，变化天池鱼。宁独扬子云，其工似相如。苟能哀憔悴，有似慰空虚。月寄三四幅，穷愁直见祛。"}