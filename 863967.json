{"id":"863967","title":"新繁县东湖瑞莲歌","dynasty":"宋","author":"王益","text":"火云烁尽天幕腥，水光弄碧凉无声。荷华千柄拂烟际，杰然秀干骈双英。天敕少昊偏滋荣，宵零仙露饶金茎。袅袅飘风起天末，绿华珰佩来琤琤。觥觞式宴资击赏，何人掞藻飞笔精。越国亭亭八百里，木兰泛咏称明媚。争如锦水派繁江，孤根擢翠葩分腻。紫清合曜流霞晖，楚台无梦朝云飞。韩虢佳人新侍宠，温泉宫里赐霞衣。赫赫曦阳在东井，珍房萃作皇家庆。流火初晨复毓灵，连璧更疑唐杰盛。眇观熙政接元和，嘉谷重荣田野歌。高宗昔庆刘仁表，五色卿云世甚少。我今取喻进德流，优哉祥莲出池沼。草莱泥滓俱弃捐，致君事业殊商皓。归作皋夔稷卨臣，同心一德翊华勋。"}