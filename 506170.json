{"id":"506170","title":"将进酒","dynasty":"明","author":"周是修","text":"将进酒，黄金钟，佳宾如仙马如龙。璚楼绮席凌烟空，一声浩笑劝相逢。江南二月皆春风，击鼓催花花尽红。人生在世偶然事，对此不饮将安从。发齐歌，引赵舞。利路名场付何处，出令传觞急飞羽。请君为我纵鲸吞，不醉不颓不归去。青山在地日在天，山翁倒载车底眠。但令行乐长若然，浮云富贵安足言。"}