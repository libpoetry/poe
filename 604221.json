{"id":"604221","title":"陈集生太史招同社中诸君子再宴写叶萼","dynasty":"明","author":"张萱","text":"主人敬爱客，言宴日绸缪。尊酒喜重持，为乐不可渝。中厨奏圆方，永夜飞觥筹。长筵列应徐，意气横千秋。起予唱高文，薄力非所勠。嗟我报木桃，敢谓君子仇。竟此一日欢，逭彼千岁忧。诗人重明哲，美哉巢与由。我躬既不阅，细故何足疑。徘徊步中林，羡彼鹰脱韝。滔滔东逝水，河清俟何时。散发南山南，卒岁同优游。来日幸不少，愿为影追躯。努力共加飧，咄彼簸与蹂。吾生亦有涯，探已复何求。"}