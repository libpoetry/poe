{"id":"699495","title":"送寒灰入参上兼访陈卿","dynasty":"明","author":"袁宏道","text":"青峰只在两眉间，何事三回不驻颜。信是黄冠多俗品，不曾俗却谢罗山。玄编检尽蠹鱼残，不载云官与鸟官。未识上真真本末，君行试取藏经看。摩肩簇绮沸如雷，早向天门道上来。为语别峰佳绝处，玉虚岩底出琼台。少年掷却敝头巾，老去常思个里人。葱岭走来无隙地，莫教踏著一微尘。"}