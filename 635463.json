{"id":"635463","title":"送吴芥舟赴沅江县","dynasty":"明","author":"成鹫","text":"世涂仕宦如沸鼎，芥舟先生心独冷。世情临别多惆怅，东樵老僧笑鼓掌。旁人问我笑何事，欲语不语难为计。默默谁知世外心，哓哓恐触时人讳。请君听我款款陈，男儿出处各有真。山林朝市总一辙，伊周巢许非两人。两人相知畴可匹，芥舟选官吾选佛。沅江岩邑大如拳，湖上官衙仅容膝。强似山僧不出山，土壁茅茨蔽风日。时人莫笑沅江小，四面湖光周八表。时人莫笑沅江贫，龙宫鲛室罗百珍。时人莫笑沅江僻，日近长安天咫尺。时人莫笑沅江閒，弹琴隐几看青山。我笑先生怀利器，错节盘根曾未试。藏锋敛锷直至今，甘与铅刀同钝置。我笑先生游兴高，六年两度陵波涛。长风破浪理舟楫，春满洞庭如感劳。我笑先生最潇洒，琴鹤轻车随上下。吟诗一路出湘潭，閒看儿童骑竹马。我笑先生清且廉，盘中苜蓿水晶盐。移来粉署伴冰檗，清风拂拂吹紫髯。先生行矣勿复道，眼中之人殊草草。长歌一曲反归来，彭泽闻之应笑倒。别后相思笑不休，笑到宦成人已老。"}