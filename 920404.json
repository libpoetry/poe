{"id":"920404","title":"李杞寺丞见和前篇，复用元韵答之 其一","dynasty":"宋","author":"苏轼","text":"兽在薮，鱼在湖，一入池槛归期无。误随弓旌落尘土，坐使鞭箠环呻呼。追胥连保罪及孥，百日愁叹一日娱。白云旧有终老约，朱绶岂合山人纡。人生何者非蘧庐，故山鹤怨秋猿孤。何时自驾鹿车去，扫除白发烦菖蒲。麻鞋短后随猎夫，射弋狐兔供朝晡。陶潜自作《五柳传》，潘阆画入三峰图。吾年凛禀今几馀，知非不去惭卫蘧。岁荒无术归亡逋，鹄则易画虎难摹。"}