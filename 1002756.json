{"id":"1002756","title":"茅亭闲坐","dynasty":"宋","author":"曾巩","text":"荆门常昼掩，不必云山深。岂敢尚孤绝，自能收寸心。草萌被远径，鸟语变乔林。散帙味新趣，鸣弦叹馀音。脱粟幸可饱，一瓢方独斟。颜从缅虽卓，非此谁为寻。盛服缠紫艾，重印铸黄金。信使忧惴息，讵无勤苦侵。埃尘缁冠盖，霜露泫衣衿。胁肩已自昔，俯首微独吟。岂惟智所拙，曾是力难任。为乐聊在此，焉知玉山岑？"}