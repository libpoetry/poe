{"id":"225696","title":"与天下臣庶恭上玉皇大帝天帝圣号","dynasty":"宋代","author":"夏竦","text":"皇皇至德召和平，茂烈馨香已告成。祇报元符营紫馆，钦崇上帝薦鸿名。夤威洁志通三境，宥密真游降九清。淳耀先期观道秘，休成协吉顺天正。琼干文彩云幡列，金简荧煌玉字呈。藻卫导迎扬盛则，灵场陟降极精诚。绵区率籲民胥悦，篆素铺观古未行。广乐乍兼箫籟响，仙风微动佩环声。飏烟层宙祥辉涌，称庆斋闱瑞气生。道荫符通喜应集，中宸繁贶永充盈。"}