{"id":"814876","title":"虞美人 别恨","dynasty":"清","author":"俞士彪","text":"画船挝鼓催行路。留也终须去。看人离别已销魂。何况而今亲作送行人。病时将息愁时耐。只要情长在。浮萍流水各匆匆。或是他年侥倖得重逢。壁灯摇漾红梅影。人与花俱冷。翠衾独拥耐残更。难道今宵毕竟、不天明。暗风和雪敲窗下。听着心儿怕。十年前事一思量。枕上红冰冻杀小鸳鸯。当初郎读纱窗下。妾正梳头罢。凭肩低揾口唇朱。笑指二三难字问奴奴。而今郎去归期晚。妾也梳头懒。牙签冷落罥香尘。却剪云鬟千里寄行人。"}