{"id":"691989","title":"送谢中丞还蜀","dynasty":"明","author":"李攀龙","text":"微垣法象切三台，御史中丞宪府开。参执庙堂刀笔吏，兼提郡国羽林材。烟尘部索临东夏，节钺朝恩压外台。直拟贼平荅明诏，谁知投杼自天来。元戎幕府檄书成，袍鼓春风遂不鸣。东观齐名推李杜，西台独坐见澄清。君王更寝中山箧，谈笑堪销渤海兵。暂去恐非高卧日，伫看安石起苍生。"}