{"id":"522130","title":"对雪次未斋宫谕韵","dynasty":"明","author":"顾清","text":"未能高卧学袁安，颇忆星堂酒?宽。尺素忽来江外鲤，虚庭正舞月中鸾。盈盈似欲窥帘入，密密谁从着手抟。散满川原银海溢，望迷城苑玉楼寒。梁园赋客愁无寐，金帐佳人坐损欢。鹜阵可容还再击，絮裘浑已不胜单。炉头榾柮灯明灭，枕里梨云路杳漫。剡曲夜山通四望，颍阴初日耀三竿。清游此地堪乘兴，白战当年故有坛。我笔纯矛逢利槊，君词轻橹下平滩。西池古调悲黄竹，南国新题想玉盘。早晚青阳散重冱，依然火伞覆炎官。"}