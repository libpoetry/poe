{"id":"680594","title":"成化辛卯八月望日遣祀文信国因赋","dynasty":"明","author":"李裕","text":"宋祚日益微，北元恣凭陵。公归在田野，奋出罔顾身。无乃扶纲常，忍视大厦倾。累陈备禦策，宰执以迂称。皋亭时见留，间关度仪真。幸而脱虎口，饥食馀糁羹。乘舻潜入温，王室图复兴。君亲痛在念，崎岖奔沧溟。诸镇遍移檄，到处皆元兵。岂无勤王者，势孤力弗胜。仓卒饭五坡，被执径北平。绝粒乃复苏，哀歌叹零丁。召见固不屈，岂惮丞相夌。不寝伤国亡，数载拘幽囹。人生异禽兽，所贵义与仁。公负刚烈姿，持执犹坚真。慷慨论大义，从容以就刑。精忠贯星日，劲气凌苍冥。所学圣贤事，诚不愧所生。煌煌照汗竹，名垂万古馨。"}