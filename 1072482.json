{"id":"1072482","title":"赠齐轩仲素老","dynasty":"宋","author":"王庭圭","text":"秀岭明东城，飞翠横空断。烟霞互灭没，爽气浮清旦。旁连仙人居，楼殿出天半。金龙蟠绣柱，银榜开琳馆。齐轩面青葱，下瞰绿筱岸。我尝醉其上，讴吟杂悲叹。一时贤士夫，车马共游款。当年二学士，落笔泻银汉。曾赋齐轩诗，字字星斗烂。事逐云雨空，鬼录尚可按。重来兵火馀，触目自悽惋。唯有轩前山，秀色还旧观。晓猿惊未已，归袂何必挽。胡为走尘埃，废此奇一段。山灵亦可畏，移文定嘲玩。"}