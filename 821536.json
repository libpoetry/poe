{"id":"821536","title":"洞仙歌","dynasty":"清末近现代初","author":"汪东","text":"灯下任、自拈象管，消得旅中愁绪。记驻马门巷，坠鞭伴侣。惊逢汉渚盈盈女。甚便展、香衾同倚，不分朝暮。渐绿尽、一院阴阴芳树。辛苦。每秪为、暂时分手，泪花湿枕，指约三五。归期已早，背人凝伫。相偎先未论心素。但细数郎踪，闻道寻常游聚。便自有闲心，百般娇妒。此情念否。顿隔海天，深处蛮荒住。怕佳景、也成孤负。"}