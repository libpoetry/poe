{"id":"465226","title":"齐天乐 寄聂钦明","dynasty":"当代","author":"邵祖平","text":"四年真愧安巢鸟。竛竮蜀天巴道。玉垒峰寒，铜梁岁晚，参尽离歌楚调。长恩伴少。任芸简蟫栖，缥缃尘袅。长物无多，尚担风月恋吟草。金陵翠鬟对绕。忆曾同煮酒，联辔欹帽。弄柳攀花，呼俦啸侣，惟怕刘郎人老。收京渐到。报静奠湘波，峡云行晓。见慰相思，绮窗梅绽早。"}