{"id":"983206","title":"水调歌头 其四 次韵别张梦卿","dynasty":"宋","author":"袁去华","text":"一叶堕金井，秋色满蟾宫。婵娟影里，玉箫吹断碧芙蓉。缭绕宫墙千雉，森耸觚棱双阙，缥缈五云中。郁郁葱葱处，佳气夜如虹。日华边，江海客，每从容。青钱万选，北门东观会留侬。堪叹抟沙一散，今夜扁舟何许，红蓼碧芦丛。无地寄愁绝，把酒酹西风。"}