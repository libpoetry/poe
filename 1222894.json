{"id":"1222894","title":"月海歌","dynasty":"元","author":"袁桷","text":"水国红叶下，万山白嵯峨。扶胥无垠接天际，望舒力挽沈金波。人言老蟾那有光，为借三足之乌起荧煌。乌已入地蟾在天，此说讵得然。或言大块蓬蓬气为主，浮空五色神后辅。顾菟在腹不得吐，下入八瀛金碧聚。贝宫楼台珠结户，穹龟前驱老蛟舞。千人之目皆在水，各持一月得欢喜。夜阑斗转银河倾，变灭消沉去无趾。"}