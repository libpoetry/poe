{"id":"572023","title":"午日沙市观竞渡感赋","dynasty":"明","author":"袁宏道","text":"金鳞圻日天摇波，壮士麾旄鸣大鼍。黄头胡面锦魅额，疾风怒雨鬼神过。渴蛟饮壑猊触石，健马走坂丸注坡。倾城出观巷陌隘，红霞如锦汗成河。妖鬟袖底出巾冠，白颠髯下立青娥。朱阁玲珑窗窈窕，轻烟倩语隔红罗。北舟丝管南舟肉，情盘景促欢奈何。云奔浪激争抚掌，亦有父老泪滂沱。渚宫自昔称繁盛，二十一万肩相磨。西酋中珰横几载，男不西成女废梭。琵琶卖去了官税，健儿半负播州戈。笙歌沸天尘捲地，光华盛校十年多。耳闻商禁渐弛缓，努力官长蠲烦苛。太平难值时难待，千金莫惜买酒醝。君看至德中兴后，几人重唱天宝歌。"}