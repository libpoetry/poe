{"id":"85102","title":"珠江行乐词","dynasty":"现代","author":"丘逢甲","text":"马鞍山头紫云起，脂香粉腻珠江水。英雄儿女满襟泪，只合王郎为情死。江头日日呼画船，珠歌翠舞年复年。安知海上东风起，摧花折柳尘迷天。尊前莫话风波恶，豪竹哀丝方间作。自是风流魏晋人，醉死梦生恣行乐。生不愿作蛮夷大长汉老臣，亦不愿作朱明洞主秦仙人；但愿珠江排日泛花舫，花光照海海不尘。噫嘻乎！人生悲欢离合无不有，江上看花速呼酒。"}