{"id":"920856","title":"送鲁元翰少卿知卫州","dynasty":"宋","author":"苏轼","text":"冗士无处著，寄身范公园。桃李忽成阴，荠麦秀已繁。闭门春昼永，惟有黄蜂喧。谁人肯携酒，共醉榆柳村。髯卿独何者，一月三到门。我不往拜之，髯来意弥敦。堂堂元老后，亹亹仁人言。忆在钱塘岁，情好均弟昆。时于冰雪中，笑语作春温。欲饮径相觅，夜开丛竹轩。搜寻到箧笥，鲊醢无复存。每愧烟火中，玉腕亲炮燔。别来今几何，相对如梦魂。告我当北渡，新诗侑清樽。坡陀太行麓，汹涌黄河翻。仕宦非不遇，王畿西北垣。斯民如鱼耳，见网则惊奔。皎皎千丈清，不如尺水浑。刑政虽首务，念当养其源。一闻襦裤音，盗贼安足论。"}