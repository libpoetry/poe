{"id":"148632","title":"勉王尧章归·","dynasty":"宋代","author":"曾丰","text":"君气如雕不受韝，君才如骏不受辀。摩天历块少自许，臣视文潜雌少游。场屋小銛大还钝，掇第未酬方叔愿。二炊无日足斗升，一掷有时轻百万。买臣一出今几时，非取富贵誓不归。倚庐固秃孟母发，织锦更颦文君眉。凤雏知我君之友，相属逢君试相叩。岂有五年山上山，未尝一日口中口。"}