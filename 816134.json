{"id":"816134","title":"丁巳1797秋年兄林炜如悬弧时长郎达卿偕弟静有台厦游泮双喜","dynasty":"清","author":"章甫","text":"撷藻流香蔚翠岚，鲲沙鹭岛闹歌酣。连镳争奋群空北，列宿欣占极耀南。金友玉昆方陆二，阳乔阴梓等苏三。双齐文福推奇特，盛事真堪播美谈。万丈文光达上台，秋高直射斗牛来。导河西授传家钵，学海东抡华国才。十载砚穿磨日月，双锋匣出鼓风雷。是龙露角观初变，拔浪端应奋锦回。"}