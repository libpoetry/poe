{"id":"643069","title":"题楮衾歌","dynasty":"明","author":"胡奎","text":"任公子，钓鳌龙伯宫。烂烂五色云，飞出槫桑东。海若天吴失颜色，河东美人织不得。并刀剪断紫霞绡，八茧吴蚕空自白。仙人王子晋，骑鹤来人间。手卷锦鲸去，东入蓬莱山。相逢会稽楮，共听西窗雨。满床蝴蝶花片飞，梦中笑杀秦川女。何人视草白玉堂，青绫夜对官烛光。岂如蓬莱山人醉眠日丈五，独拥八天溪藤霜。"}