{"id":"1057519","title":"读汪都讲邵宫教拟试赋三十韵","dynasty":"宋","author":"刘弇","text":"文效追前日，词科急俊民。儒风穆汉殿，家璞走荆珍。汪邵推高手，卿云想后身。争移初律暖，竞拨老根陈。睥睨三都上，吹嘘七子邻。龙蛇开蛰户，河汉洗天津。堂室谁升入，诗书迭主宾。剸犀锋自倍，彻札手弥亲。鼓吹丘轲外，波澜屈宋新。巴歌徒里耳，燕石谩缇巾。美观圭联璧，和声鼓间錞。骎骎新历块，喔喔旧司晨。爽实嗤乌有，阿时陋剧秦。凿愁神秘露，搜恐物华贫。楚剑双干斗，吴娃几学颦。飞扬逼场屋，旁午动簪绅。伧父几焚砚，修家旧有人。珠惊对还浦，角岂独推麟。价比千琼玖，文成一欠呻。鼻端论妙斲，使外得周询。布瑞云歊鼎，连深鲤挂缗。岂徒矜羽猎，直可绚郊禋。宛是隋唐旧，何分雅颂真。两眸宽病客，一气到洪钧。捉卷时湔掌，沿涯屡耗神。爰居泣韶濩，嫫姆骇蛾螓。惬兴谁爬背，长哦独哆唇。传夸归有恃，羞缩死将滨。雠校三千士，蹉跎九十春。岐周双鸑鷟，不省至何因。"}