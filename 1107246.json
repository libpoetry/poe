{"id":"1107246","title":"题许介之誉文堂","dynasty":"宋","author":"乐雷发","text":"曾佐元戎洗绿林，此翁何止擅诗声。久辞骠骑寻瓢饮，谁引鸣驺聒耦耕。厚礼正罗温处士，浮名还污阮先生。衡茅那识丝纶美，尚拟升堂结社盟。姜夔刘过竟何为，空向江湖老布衣。造物忌名从古有，诗人得位似君稀。圣朝自要求参朮，吾道何应贱蕨薇。晚节黄花须爱护，且教湘士挹芳菲。"}