{"id":"1109070","title":"丁卯元日十首","dynasty":"宋","author":"刘克庄","text":"真率会居同社长，屠苏酒让一家先。垂髫孙各欣新岁，华发翁偏惜旧年。瞎翁九起茅檐下，失喜繁星满树梢。想泰元尊衰景贶，知新天子讲初郊。五畤初行禋类礼，万金难买岁朝晴。老臣纵有甘棠颂，未必朝廷记姓名。北关南荡霁华开，辇御端门肆眚回。野老相逢谈圣德，散斋蔬素到燔柴。帝服尧丧礼制终，南衙万玉贺廷中。遥知祝了三宫寿，相率回班贺相公。礼成虽曰非常庆，圣敬居然不已纯。玉女宓妃犹屏欲，先开梅厦访儒臣。别墅棋边勍敌破，上流帐下捷书飞。几年二虎争雄长，一剖为羓一遁归。物贵皆缘自币轻，丝身谷腹费经营。公卿文学方矛盾，黔首何时见太平。昔日寒檠曾万卷，暮年晓镜有千丝。人言晚节高初节，自喜新诗胜旧诗。□□戴白苍头丑，笔秃无花藻思枯。惟有春风不知老，年年傅粉又施朱。"}