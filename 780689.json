{"id":"780689","title":"莺啼序 用宋人韵","dynasty":"清","author":"龚自珍","text":"残年半销金兽，启朱帘琐户。悄凝盼、十里蘅皋，多少心期伤暮。梦回后、半霎凭栏，春烟阁断天涯树。仗莺魂有力，唤起一天浓絮。昨日闲愁，今朝暗恨，似濛云惹雾。拈彩笔、亲制红词，有人怜赏心素。正沉沉、春深似海，低徊年华金缕。作人间、病凤啼鸾，原输鸥鹭。胭脂含怨，锦瑟生愁，怅春似逆旅。枉二十四番寒暖，次第催完，变了漫空，扑人花雨。钗寒佩瘦，红敧绛病，惺惺胡蝶谁家宿，况连天、香草崇兰渡。予怀渺渺，灵修尚隔中央，只恐弃我如土。凌波袜懒，绣线裙松，换吴棉白苧。为一种、心情无奈，断送韶颜，憔悴而今，劝君休舞。浑都不管，愁侬怨汝。灵犀一寸明见，更何须、弄入瑶琴柱。纱窗日落无人，独倚黄昏，有谁省否。"}