{"id":"1105792","title":"追和东坡严车二雪诗","dynasty":"宋","author":"王之道","text":"公诗有意拂廉纤，令似欧阳韵更严。犬子亦应惭赋缟，痴儿端合愧誇盐。飞绵勃窣争平堑，冻笋槎牙欲堕檐。胡避只今何处是，玉屏森映一峰尖。雪满江城酒不赊，闭门那患出无车。未容踏冻寻梅萼，应喜临风见柳花。炭重乌银争晓市，蔬挑翠羽荷邻家。何人正下红莲幕，大嚼蒸羊手更叉。"}