{"id":"1196988","title":"赠郑曼季诗四首·南衡","dynasty":"魏晋","author":"陆云","text":"南衡惟岳，峻极昊苍。瞻彼江湘，惟水泱泱。清和有合，俊乂以藏。天保定尔，茂以琼光。景秀濛汜，颖逸扶桑。我之怀矣，休音峻扬。穆穆休音，有来肃雍。沈波涌奥，渊芳馥风。傃虚养恬，照日遗踪。考槃遵渚，思乐潜龙。我之怀矣，寘尔华宫。和璧在山，荆林玉润。之子于潜，清辉远振。克称輶德，作宝有晋。和声在林，羽仪未变。我之怀矣，有客来信。风云有作，应通山渊。清琴启弹，宫商乘弦。类族知感，有命自天。夷叔希世，犹谓比肩。矧我与子，姤会斯年。我之怀居，其好缠绵。古人有言，诗以宣心。我之怀矣，在彼北林。北林何有，于焕斯文。琼瑰非宝，尺牍成珍。丰华非妙，得意惟神。河鲂登俎，遭逢清川。"}