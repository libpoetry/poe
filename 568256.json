{"id":"568256","title":"元旦日蚀","dynasty":"明","author":"陆深","text":"白日众阳宗，王正四序首。况此月初吉，食之亦孔丑。故老相惊嗟，百年未曾有。颇闻文皇时，兹事亦匪偶。当其君臣会，灾祲岂能久。宋公才一言，荧惑乃却守。于今太阳厄，从申直至酉。群僚萃南宫，簪组纷前后。台史报初亏，稽首再三扣。元臣跪伐鼓，申救情独厚。高高若罔闻，啖食未满口。乍疑璧微缺，忽若镜中剖。须臾如月初，恍欲露星斗。惨淡不可辨，氛霾互缠纠。天人会相通，垂戒固不苟。吾闻月掩日，其事果然否。无乃阳道衰，遂为阴所走。月本傅日行，代明得称耦。倘使日景亏，月光安所受。其事或渺茫，吾欲徵神瞍。载观春秋书，一一各有取。下土虮虱臣，惭无捧日手。"}