{"id":"962492","title":"送李君亮安抚赴阙","dynasty":"宋","author":"度正","text":"皇帝龙飞十四载，拱手垂衣功不宰。谁生厉阶起甲胄，天下岌岌几于殆。赫然烹阿封即墨，神机独断定四海。内酬勋庸清列位，外召诸老仍博采。自古圣人闻至治，不贵无过贵能改。三池先生已先入，谏阁经帏行遂拜。遂宁先生又继起，老手便当调鼎鼐。冬官侍郎何迟迟，几日涪江下寒濑。恭闻促诏已屡下，云汉昭回九天外。吾君寤寐在良弼，其意岂不望启乃。往年袖手固其理，今日缄口庸何待。祖宗至仁育疏戚，常使无权免骄泰。宣仁圣烈重贬损，功参尧舜光万代。当时若不甚快意，其奈无忧近菹醢。前乎六一论尧佐，后日了翁陈二蔡。一从一违事已判，得失了然为世戒。况今政事归中书，国体堂堂方正大。春宫仁孝且英睿，多士盈庭复蔼蔼。先生而言言易入，及其事至恐不逮。姑置区区论商鉴，覆辙不远那容再。行看正道动前席，盛时难逢愿自爱。"}