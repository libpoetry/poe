{"id":"1028045","title":"次韵李季章监簿泛湖","dynasty":"宋","author":"楼钥","text":"仙舟共泛沧波去，且向苏公堤下住。西风吹就芙蓉城，青镜闲妆两呈露。皇家家法崇俭素，宸心但欲乘商辂。离宫别殿无兴作，天以西湖供一豫。吾侪公退得清赏，酒盏棋枰不知暮。深知夕照恋狎鸥，又恐昕朝追振鹭。自怜三入凤凰城，岁月黄尘等闲度。湖光正欲捲帘看，风色更烦搴幕护。孤山不见处士庐，司马空寻苏小墓。酒乾人醉欢有馀，联骑还趋涌金路。归来健倒浑不知，睡觉灯前袅香雾。丈人公子真冰玉，曾为出遨挥妙句。匆匆借韵仅成章，敢诧樽前鹦鹉赋。"}