{"id":"782628","title":"冯玉轩六十初度","dynasty":"清","author":"戴亨","text":"灵椿膺殊钟，逍遥傲寒煦。春秋以八千，大物此其固。磐石亦何奇，幻历万烟雾。坚贞者不华，人罕知所务。涉世难孤清，蓄意轶朝暮。滞虑涤歆戚，休拙迥殊路。冯公道合兹，淡尔世情慕。古貌屏腴谈，丰植若寒素。今当甲子周，一阳萌初度。须发耀漆光，精神抗松簬。岩鹤戢霜翎，冰胎结梅树。称觥敞歌筵，貂锦宾姻聚。巨觥共八仙，还各持一具。旋饮旋复添，赴喉如泉注。虚疑力不胜，观者咸惊怖。须臾尽百人，周旋仍故步。既发老者叹，还生少年妒。即事徵遐龄，岂局阴阳数。"}