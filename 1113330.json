{"id":"1113330","title":"咏鹤","dynasty":"宋","author":"张嵲","text":"引吭清噭达天外，何意留连豢养恩。我亦久怀区外志，终当乘此羾天门。非干位置异鸡群，自是昂藏绝世纷。若使风标公子见，亦应惭恨不如君。当年君子成猿鹤，物化谁能不怆神。奋翼一归霄汉后，安知不作艾封人。心期附凤参云驾，岂与凡禽共苑园。黄鹄无能犹自免，应缘远去不乘轩。千年一度复来归，城郭何人识令威。当日荣华竟谁是，祗应皆作路尘飞。"}