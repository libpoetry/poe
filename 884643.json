{"id":"884643","title":"诸公劝楚真叟应进士举以诗勉之","dynasty":"宋","author":"朱翌","text":"太祖皇帝龙飞初，君家枢密推日车。一时事载太史笔，九庙画展功臣图。昭陵取士极妙选，乃孙应诏从诸儒。威如草木部刺史，屡进药石谏大夫。谁知冷落百蛮里，忽见其后清而腴。读书过眼似皎月，裁诗出手争秋蕖。诸公力请举进士，骈四俪六子有馀。三经新义未改科，一代元老出此涂。要令我才必有用，不忧此口无以糊。他年上国与计偕，看日五色传天衢。"}