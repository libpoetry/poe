{"id":"495195","title":"舴艋行","dynasty":"明","author":"张煌言","text":"乘舴艋、载艅艎，槌钲挝鼓走风樯。满船儿郎抹额黄，人言若辈真鹰扬，饥则攫人饱则飏。江村鸡犬绝鸣吠，老徲吞声泣道旁：罄我瓶中粟，使我朝无粮；断我机上苧，使我暮无裳。我亦遗民事耕织，当身不幸见沧桑。入海畏蛟龙，登山多虎狼；官军信威武，何不恢城邑，愿输夏税贡秋粮！"}