{"id":"911644","title":"归自明远醉中作","dynasty":"宋","author":"杜范","text":"觞豆论交今岂无，肺肝相与古来少。我今宦游双溪上，一见为僚尽倾倒。吏尘终日何没没，休浣有盟方皦皦。点检春事今几何，残红满地纷不扫。明远奇观雄此邦，倚栏一望云缥缈。泼眼争光堤面流，伤心不尽天涯草。文楸得失亦漫尔，投壶成败供一笑。酒酣耳热声乌乌，语到难言心悄悄。一切置之姑勿道，四时风月殊未了。鬓华知复为谁老，我辈心事要论讨。尚喜后会今有期，谁其识之有鸥鸟。"}