{"id":"1193708","title":"浣溪沙","dynasty":"唐","author":"韦庄","text":"清晓妆成寒食天，柳毬斜袅间花钿，卷帘直出画堂前。指点牡丹初绽朵，日高犹自凭朱阑，含嚬不语恨春残。欲上鞦韆四体慵，拟交人送又心忪，画堂帘幕月明风。此夜有情谁不极，隔墙梨雪又玲珑，玉容憔悴惹微红。惆怅梦馀山月斜，孤灯照壁背红纱，小楼高阁谢娘家。暗想玉容何所似，一枝春雪冻梅花，满身香雾簇朝霞。绿树藏莺莺正啼，柳丝斜拂白铜鞮，弄珠江上草萋萋。日暮饮归何处客，绣鞍骢马一声嘶，满身兰麝醉如泥。夜夜相思更漏残，伤心明月凭阑干，想君思我锦衾寒。咫尺画堂深似海，忆来惟把旧书看，几时携手入长安。"}