{"id":"528822","title":"吕梁洪","dynasty":"明","author":"陆深","text":"青山夭矫如渴龙，堕地直走河流东。岸崩谷应气犹怒，其下必有鼋鼍宫。舟人估客尽回首，篙师舵手俱神工。人言大险亦大胜，如此江山须画中。宣尼南游鬼物出，伯禹东导神灵通。天地何心世多故，刘项曹吕皆豪雄。圣皇恃德不恃险，万里衽席歌同风。我来其间正初夏，片帆遥映斜阳红。风幡前麾影接岸，水槛下视波连空。肩舆十里据高坐，始信静处观无穷。"}