{"id":"1239120","title":"苏武慢 赠徐伯枢","dynasty":"元末明初","author":"谢应芳","text":"兰雪衣衿，芝雪冠佩，欬唾动成珠玉。芳草萋迷，蓬莱杳渺，皎皎白驹空谷。濯发沧洲，怡颜芳树，乐甚从伶丝竹。问天生、湖海元龙豪气，肯令消缩。君不见二陆联芳，三苏接武，声动九重黄屋。天上碧桃，日边红杏，真足快人心目。拂袖东胶，出门西笑，莫恋故园松菊。看浊河、流水重清，齐唱太平遗曲。"}