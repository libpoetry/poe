{"id":"807740","title":"过秦楼  松陵城外经疏香阁故址感赋","dynasty":"清","author":"陈维崧","text":"鸟啄双环，蝶黏交网，此是阿谁门第。垫巾绕柱，背手循廊，直恁冷清清地。想为草没空园，总到春归，也无人至。只樱桃一树，有时和雨，暗垂红泪。料昔日、人在小楼，窗儿帘子，定比今番不似。望残屋角，立尽街心，何处玉钗声腻。惟有门前远山，还学当年，眉峰空翠。忆香词尚在，吟向东风斜倚。"}