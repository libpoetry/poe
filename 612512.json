{"id":"612512","title":"夏日潦涨弥茫同冯无文龙玄珠摇小艇出浣花溪访祁伊吾遍探梨涌幽胜逶迤曲折溪转竹深冥迷不辨东西恍惚暗窥村坞楼台半藏树杪炊烟高接霞标真觉武陵天台犹浅浅耳欲招歌者同载先已他适流莺有韵不藉丝肉鸣榔长谣沉醉而返得五言排律二十四韵","dynasty":"明","author":"邓云霄","text":"郊外尘缘远，林中乐事饶。雨雷初荐潦，江海乍登潮。蛙鼓田间闹，莺簧树底调。花溪宜小艇，玉醴满轻瓢。虾菜非钱买，烟波信棹摇。兰桡斜触石，棠桨俯穿桥。隐见川原杳，沿洄村坞遥。蒹葭藏水阁，鸡犬出茅寮。酌酒凉风入，鸣榔暑气消。榕须拂燕子，荇带罥鱼苗。浦日明渔网，山歌响野樵。忽看开绿户，却讶隔红蕉。莲沼妆逾艳，杨枝舞更娇。盈盈扶弱步，袅袅约纤腰。厌唤东山妓，聊赓南国谣。一泓澄锦浪，两岸足花妖。误入桃源洞，如闻凤女箫。仙家丹有灶，甲族木成乔。问世忘秦晋，深居隔市朝。几湾盘曲折，百转透空寥。罨画疑神造，丹青胜笔描。醉来思击楫，兴尽且回桡。白眼谁堪对？青山只自骄。寻源期再往，莫遣水花飘。"}