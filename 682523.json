{"id":"682523","title":"北行江上日望舍弟南归信息","dynasty":"明","author":"区大相","text":"自尔封书作逐臣，天涯消息望归人。不信江头芳草色，故园犹有棣华春。莫怪春来会面稀，风尘从古事多违。君南我北皆流涕，出处何须问是非。共道批鳞罪有馀，主恩翻得守田庐。渔樵久定归来计，不待逢人更卜居。得承严谴是恩波，去国还家思若何。莫道故园春事少，古来迁客岭南多。"}