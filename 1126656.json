{"id":"1126656","title":"绝句四首","dynasty":"宋","author":"萧立之","text":"月落云窗黑如漆，一纸家书灯下笔。不知昨夜秋浅深，五更枕前啼蟋蟀。官河中有去来舟，舟上无人记得愁。千年城郭送白日，旧雨客来今雨楼。风雨城中秋几家，城根细草亦秋花。一声绿树乌啼昼，睡起隔帘人卖茶。翠玉玲珑朵朵娇，熟衣裁得替生绡。都人不识悲秋苦，只等西风出看潮。"}