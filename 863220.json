{"id":"863220","title":"赠向扬州","dynasty":"宋","author":"王洋","text":"耐官丞相千载人，传家爱国不爱身。儿孙当使风流在，已许绝代誇殊伦。其间淮上礼乐帅，气象直出追芳尘。未论十世数眷属，况是云幕椒房亲。扬州自昔镇平野，东控七泽南瓯闽。肩摩毂击接昼夜，宾从杂沓朝天津。尊前芍药照金翠，堂下杨柳眠芳茵。上中下地贡赋错，二十四桥风月新。百年人事有更变，冥冥原隰桑麻春。中兴天子抚方夏，选用世德分忧勤。劬劳鸿雁事安集，蓝缕筚路张罗闽。即今施设如有神，突兀壮势何逡巡。高城楼观插空碧，画桥舟舣浮奫沦。黄童白叟息愁叹，自言重见风俗淳。野人本住蓬莱侧，寄籍淮甸老阡陌。飘流自分不重来，重来翻欲谋安宅。昨宵晚渡长江来，扁舟欲泊长河侧。送徒勉我但安行，此地何人名恶客。元戎号令皆有时，令行禁止须臾期。请君委櫜付大尹，野宿山行良勿疑。行行古埭吊谢公，平堤一笑逢老翁。语多杂乱唯说尹，但道还乐今年丰。吴娘踏歌儿起舞，不须社日长闻鼓。若令未即弃尘埃，会见黄金价如土。野人诗句来林泉，具书目见非妄传。请君云路驱长鞭，黄霸龚遂皆世贤。"}