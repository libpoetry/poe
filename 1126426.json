{"id":"1126426","title":"秋日同文馆诗","dynasty":"宋","author":"曹辅","text":"别馆朋簪盍，华堂燕俎齐。手香思露橘，齿冷怯冰梨。桐影迷金井，苔痕上壁题。共怜今夜月，亦解照秋闺。平生诗酒兴，缩手少年场。谁敌江河量，争看锦绣章。论才皆国器，满袖尚天香。欲写弘文士，风流有长康。开口曾吟凤，临池岂厌鸡。诗豪杜工部，墨妙庾征西。归及黄花在，能忘彩笔题。醉游须烂漫，莫惜锦障泥。"}