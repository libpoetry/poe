{"id":"687747","title":"除夜和黄子明员外","dynasty":"明","author":"庄昶","text":"老醉屠苏今夜酒，一杯千古独何思。送穷文字真谁是，应节梅花略小诗。病痛百般羞此夕，乾坤万事了何时。明年又说明朝是，青镜刚添雪几丝。人世经纶元自在，山中日子没寻思。乾坤病手惟堪酒，山野桃符不写诗。万事新挑明日菜，一行刚了历头时。严光脚板无人梦，知可清风是钓丝。何处江山真孟浪，狂拈一语一沈思。古今怪事都傩鬼，老病悲歌是节诗。四海风花年过日，一元天地午初时。舜衣欲补深山卧，惭愧人间五色丝。"}