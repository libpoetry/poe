{"id":"1139136","title":"跋明皇贵妃并马图","dynasty":"宋末元初","author":"陆文圭","text":"声残玉笛梨花月，笑指骊泉浴香雪。宣来天驷玉花骢，醉僛金勒摇东风。阿环并辔微相顾，一点芳心倩莺诉。五溪老奴侍鞍侧，招摇先入华清路。行幸东西春复秋，那知忧乐两相酬。朝元警跸犹清道，胡马长嘶出蓟幽。猿声霜冷巴山晓，锦袜遗香清渺渺。南内凄凉稀进御，海云空阔蓬莱小。泪湿花容春雨馀，纵有丹青画不如。"}