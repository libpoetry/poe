{"id":"281367","title":"醉后言志，寄绍尧","dynasty":"现代","author":"林朝崧","text":"男儿处草莽，有志无由伸。同调尚龃龉，况乃行路人。东山花落时，醵饮会亲宾。银灯照初夜，妙伎堂前陈。皓齿歌白雪，细腰舞萦尘。逢君绮席间，爵行不计巡。小令杂谐谑，翻酒沾衣巾。半酣发狂态，笑齧妃女唇。观者如堵墙，交口詈申申。百年一刹那，浮云是吾身。醉死讵足悔，但恐为世嗔。牛角触金花，自古同悲辛。埋照不出门，庶以葆天真。一枕北窗风，聊署无怀民。"}