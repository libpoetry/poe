{"id":"976584","title":"奉和御制玉清昭应宫天书阁告成","dynasty":"宋","author":"夏竦","text":"飙驭告期宵寤协，紫虚畴德秘符呈。诞膺顾諟营恭馆，仰悟威神奉太清。密石砻磨鸠郢匠，非烟腾瑞集周祯。上侔帝阙规模丽，远掩迎年宪度明。将閟玉文藏绿蕴，载崇金阁对丹城。高升彩制修梁直，永据柔灵宝势贞。飞陛缘云弥岌嶪，重栾倚汉益峥嵘。良辰涓选繁禧茂，严跸临观懿礼成。庆赐春流均盛食，真香云涌荐明诚。薰弦浚发斯干咏，丕显鸿猷洽治平。"}