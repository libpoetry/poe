{"id":"466627","title":"悼陶公景明","dynasty":"当代","author":"何永沂","text":"君挽程师我挽君，一生负气哭斯人。壁悬风雨萧萧竹，墨写情怀淡淡痕。我得油诗君屡和，君藏大句我先闻。鼓盆默默终须别，化蝶游仙认是真。怅开遗集感氤氲，独自神思磊落身。五绝人诗书画印，二窗雷电雨风云。士驱鱼辙腰难屈，烟漫牛棚气不伸。悄立市桥星划过，嬉谐怒骂共谁分。"}