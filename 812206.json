{"id":"812206","title":"方吉人副帅扈从木兰有怀却寄","dynasty":"清","author":"朱伦瀚","text":"忆昔叨陪扈从时，青山曾画亦曾诗。云中帐殿烟为幕，雪里松林玉作枝。围合尘黄传射虎，山回日黑看收旗。遥知走马冈峦下，笑我狂吟旧路歧。纷纷猎骑带禽归，应识诗囊与众违。马上吟怀随嶂远，月中笔阵逐鸿飞。寒生红叶霜千树，梦绕青镫火一围。拟借床头云满瓮，为酬佳句款荆扉。"}