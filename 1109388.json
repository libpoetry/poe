{"id":"1109388","title":"送友人赴省二首","dynasty":"宋","author":"刘弇","text":"飘飘勒马出城闉，箧里还为席上珍。荆玉始分三献日，琼林终折一枝春。惊天动地文堪掷，捉月拿云手定伸。正遇汉庭新用赋，子虚须属茂陵人。久蕴惊天动地文，乘秋得志正逢辰。青钱万选终须中，白玉三投始辨真。鹗荐比声乡贡日，莺迁前试帝城春。汉庭方尚春秋学，须作平津第一人。"}