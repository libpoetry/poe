{"id":"731513","title":"苏子卿","dynasty":"清","author":"奕询","text":"天黄草白寒飞雪，朔风凛凛肌肤裂。独留远塞何时还，长安万里音书绝。牧羝羝不乳，怀乡寸心苦。一轮寒月照征人，岁月消磨十九春。去时少年今老大，归来麟阁衰颜绘。只身全节何艰难，忍死间关此为最。宋之张邵朱弁洪浩，元之郝文忠。多年羁绁异邦士，此心此境先后同。"}