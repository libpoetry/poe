{"id":"1132079","title":"新春感怀五首","dynasty":"宋","author":"薛嵎","text":"新春风物旧山川，老大情怀一惘然。桃树不知秦世换，落花流水自年年。儿女添年暗自欣，不知婚嫁逼侬身。羹藜衣褐由天分，莫负当初种德人。自悔中年废读书，馀生祇可业樵渔。青山白屋笑归去，从我高眠百事疏。新种黄精助晚粮，生涯小小拙何妨。春风吹鬓不重绿，白日笑人长自忙。多置田园占好官，妻儿奴婢尽生欢。贫家有子才堪教，身后穷愁且放宽。"}