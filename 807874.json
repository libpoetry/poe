{"id":"807874","title":"贺新郎  甲寅除夕十四用前韵","dynasty":"清","author":"陈维崧","text":"旧历修窗罅。叹贫居、支离囷蠢，醯鸡瓮鲊。苦忆常年逢此夜，哗笑阄藏覆射。赌瓜子、黄柑楼下。今日飘零诸弟妹，梦苍凉、亭榭潜行怕。最怕是，蟏蛸挂。六街人静梅风洒。望层城、明帘夜火，依然入画。准拟东风来岁好，屏当春衫细马。看士女、秋千笑打。万事总如池水皱，便风吹、何事关卿者。椒酒醉，枕相藉。"}