{"id":"588009","title":"访冼少汾二仲台同何古林","dynasty":"明","author":"王渐逵","text":"联舟渡汾水，驾言访玄同。夜静促肩舆，得与合簪共。逶迤历修轸，徘徊转遥葑。羡君敞三径，愧我非二仲。剪烛语疑契，对酒乐哦诵。寒飙袭轻裙，白露泫以重。河横天宇清，南斗仰初中。旷怀释百虑，灏气寂群动。欲别闻晨难，役役悲倥偬。翘首骈萝堤，叹息如寐梦。"}