{"id":"683000","title":"厓山大忠祠","dynasty":"明","author":"文徵明","text":"鼎湖龙远野云阴，慷慨中流誓国心。臣力不支香气竭，忠䰟有限海波深。百年仁义空澌尽，此日神州遂陆沉。峻节奇功磨不得，崖山突兀自千寻。皇天不祐宰臣谋，万里楼船一浪休。飘荡已知吾事去，覆亡安用此身浮。祗今潮自如期至，终古江应不尽流。折戟并销尘海换，行人犹自说碙州。频年航海欲何为，天厌中原遂不支。满地江湖无死所，际天风浪有平时。仓皇一念聊臣分，寂寞中流赖史知。回首又看强敌灭，寒潮自绕大忠祠。千载英雄馀恨在，怒涛惊浪日摏撞。有天肯与仇同戴，无面能看主再降。烈士深悲甘蹈海，中原不复竟如江。君王莫罪风波恶，应是憸人解覆邦。"}