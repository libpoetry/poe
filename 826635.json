{"id":"826635","title":"买陂塘·白秋海棠","dynasty":"清末近现代初","author":"俞陛云","text":"溅西风、数行铅泪，无言弹向幽径。芳菲只惹嫣红妒，娇眼久空脂粉。纤袂冷。应自惜、墙阴残月婵媛影。情根难问。倩净业瞿昙，虚明界里，替忏旧时恨。分携处，肠断玫阶屧印。淡妆曾斗娟靓。练裳人去秋如水，几度欲攀未忍。霜信紧。恣相怜玉儿，消减梨涡晕。晶帘交映。伴卧雨文园，一瓶寒供，丝鬓镜中认。"}