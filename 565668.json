{"id":"565668","title":"观江淮平乱碑文歌赠王少傅一首","dynasty":"明","author":"黄省曾","text":"郡县属阉尹，天下遘猛虎。正德五年来，不得蒙覆露。谁非金迁位，滔滔仕易贾。喜哉粉骨诛，不然有簿卤。贪虐政难改，征税亦复屡。从此使苍生，剑戟动中土。血刃及徐沛，肝脑涂齐鲁。天子上林中，韎韐宜右武。杨齐固瓦合，卯金为之主。七萃半白骨，赤眉重跋扈。綵鹢侍郎死，春江美人堕。吾郡陆司马，受命秉钺斧。偏将不寻常，黄云走北虏。壮哉郤与许，冠军挽强弩。一战阜城全，再战宋门固。三战穆陵关，斩获亿万数。登莱如穷猿，狙猴几不聚。奔湖侵洞庭，浮洲犯鹦鹉。侧闻栖狼山，海滨集樯橹。王师雷霆来，游击各整伍。飓风忽大起，贼愤不得渡。棰扼翠微上，矢石下如雨。晖玺遂捐躯，永无槥车顾。鼠狗就屠戮，荡洗此高岵。奏凯吾圣君，报以千万户。是时兰台贤，请造碑文纪。有怀乐挥洒，基祸显其故。上陈将一心，下言皇天怒。黄绢被片石，琳琅照千古。"}