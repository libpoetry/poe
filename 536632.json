{"id":"536632","title":"由武当之紫霄历青羊桥憩五龙出仁威观有述","dynasty":"明","author":"王世贞","text":"跻危意方倦，入幽良自适。岩峦非一态，云日饶奇色。活活伏流来，泠泠深崖滴。腾虬悟风树，渴猊知水石。拿攫令魂惊，蜿蜒觉根坼。俶诡青羊涧，窈窕五龙室。彼美如有待，余欣宁无获。改辙见平畴，蔼蔼禾黍夕。归虑中未搅，目境时有失。安得乘蹻道，遥青庶可摘。"}