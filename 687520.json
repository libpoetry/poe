{"id":"687520","title":"送朱文石太史奉使襄藩四首","dynasty":"明","author":"孙承恩","text":"汉水天潢引派长，古今形胜说襄阳。皇恩浩荡乾坤大，龙诰辉煌日月光。宝册金章降圣朝，岘山襄水郁岧峣。襄江浪偃迎龙节，岘首云开接使轺。武侯人物更谁同，千载南阳说卧龙。今日子行须大手，再镌休烈重祠中。羊公碑石藓痕多，遗爱应无迹渐磨。子行试剔荒苔看，尚有行人堕泪么。"}