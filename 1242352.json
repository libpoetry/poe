{"id":"1242352","title":"齐天乐 其七 次韵王原吉龙江别业","dynasty":"元末明初","author":"邵亨贞","text":"去年弭棹龙江市，曾瞻故人衡宇。树隔琴床，芸香书屋，捣药时鸣清杵。壶签报午。想频拂词笺，闲修花谱。如此幽闲，雅宜连榻听风雨。多君曳裾相府。纵风流文采，终带清苦。借筋筹帷，持杯说剑，长历汉台秦础。寻幽访古。便后约须期，细论重与。岁晚山中，茯苓还共煮。"}