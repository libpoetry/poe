{"id":"411574","title":"岳阳愤","dynasty":"近现代","author":"唐鼎元","text":"仙人曾醉岳阳楼，酒香未歇干戈稠。洞庭波撼湖月黑，魑魅高啸楼上头。昨者我泛洞庭水，挂帆长咏过岳州。此日西川一回首，那禁泪逐江水流。仙人袖里青蛇粗，何必暮粤朝苍梧。普天率土正同愤，为我回驾诛鲸鱼。大禹画疆昔辛苦，那容今无乾净土。前日铁鸢桃源去，人间谁是避秦处。"}