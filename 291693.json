{"id":"291693","title":"摸鱼儿·小扬州","dynasty":"现代","author":"寇梦碧","text":"小扬州、二分明月，钟声帆影非旧。才人管领江山恨，底事墨华吟瘦。天也漏。问柱折、苍黄谁是拿云手。狂名漫负。要赋梦歼妖，裁书骂鬼，百怪悄然走。空凝伫，几许乱尘障袖。孤怀长恁僝僽。岁寒留得推敲伴，便抵玉昆金友。沉醉久。怕壮志、潜消丝竹中年后。心期共守。待珍重骚魂，安排痛泪，日黑看麟斗。"}