{"id":"650084","title":"沙岭","dynasty":"明","author":"李时勉","text":"平沙浩茫茫，积岭长风吹。射目星炯炯，扬飙烟霏霏。草莽被高阜，河水流南崖。自从出关来，几日才及兹。四出环城郭，到处长相随。险阻自天设，从古已如斯。西通白登道，北接狐岭陲。镇卫列两戍，士卒雄虎貔。连营坚守备，敌人焉敢窥。圣心犹未宁，秋巡动六师。岂惟振威武，实欲安黔黎。熊罴尽奋发，白日雷电飞。独惭剑术疏，报恩将奚为。"}