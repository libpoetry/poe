{"id":"690078","title":"士女图为张宗大题二首","dynasty":"明","author":"张宁","text":"吴城士女越样妆，笼冠盘髻销金裳。东风淡荡桃李月，看花不语情何长。女伴相将牵稚子，庭院无人花正芳。春阳宛宛白日暮，空抱花枝归洞房。芙蓉迎秋木樨蚤，开到黄花秋欲老。涉江人远雁来迟，零落东篱为谁好。小娃扶幼步车轻，闻语回头心懊恼。曲房深闭绿苔生，何处寒衣月中捣。"}