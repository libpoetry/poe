{"id":"883063","title":"邑人李子宽公绰以所著十说及论孟解相示极有可敬而老且贫只一子又丧之遂为无告之民复以诗见投览之悽然赠以八句","dynasty":"宋","author":"孙应时","text":"少日胸中万丈虹，著书老尚有新功。同乡我惜知君晚，善士天胡赋此穷。无椁去年悲孔鲤，有家何地客梁鸿。秋风萧瑟行吟里，应有中郎识爨桐。"}