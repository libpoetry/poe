{"id":"741711","title":"代飞来双白鹄","dynasty":"清","author":"苏去疾","text":"四鸟生商山，羽翼日已齐。衔羽复接翼，啾啾何凄凄。问鸟何所规，称我黄口时，四体少羽毛，待哺常声悲。中道痛失哺，八翼共因依。朝拾覆车粟，暮还空城栖。跄跄蓬蒿居，性命宜无违。子有山海志，安能久卑栖。风雨一交际，东西南北飞。我欲随汝去，一身悲斧斯。劝汝依藩篱，忧汝寒与饥。交颈长太息，泪落空复为。回顾世间人，和乐真不支。"}