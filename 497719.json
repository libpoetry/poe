{"id":"497719","title":"题钓雪图","dynasty":"明","author":"岳正","text":"同云布天天为黑，泼染曾无烦粉墨。自西自东自南北，溟溟蒙蒙昏四塞。想天大兴役修月，并工不暇收琼屑。小比人掌大比席，千片万片漫空瞥。霎时下土深盈尺，岂无奇宝遭埋灭。平田狐兔迷踪迹，纵是江山亦难别。峰峦似堆水磨铁，园林树作鹅毛磔。湖波彻底玻璃洁，铅池汞结灵砂液。玉莲花瓣银潢辍，素龙改服霜丝掣。吁嗟此境谁辩得，柳州诗豪诗家绝。此诗此画妙同格，识者见之谁不说。我独对此中肠热，罢官归耕岁三阅。两夏才收十斛麦，满门良贱过半百。坐是横罹原宪厄，强项懒草颜公帖，妻儿笑我谋生拙。迩来三冬幸一白，来年来牟端可测。鄙怀小觉为之释，题诗聊逭逋迟责。逸驾敢尔攀前辙。"}