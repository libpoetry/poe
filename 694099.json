{"id":"694099","title":"长沙道中","dynasty":"明","author":"陈洪谟","text":"山路萦回草树稠，午风轻度鸟声幽。禾苗尽秀初逢雨，衫葛微凉早报秋。旅店曲随流水转，戍楼高傍暮云浮。更闻此地民淳朴，女织男耕夜不休。几年乡郡说潭州，旌节今来亦壮游。青嶂近收衡岳雨，沧波遥接洞庭秋。谁家帘幕朱垂地，到处菑畬绿满畴。幸是圣明文化久，夜深闾巷有歌讴。"}