{"id":"1229928","title":"寄博士萧徵君维斗","dynasty":"元","author":"卢挚","text":"秦中幽胜地，乃在终南山。盘石负磊磊，清泉散潺潺。侃侃古君子，亹亹泉石间。图史纷座隅，衡门昼长关。种菊飧落英，袭芳佩秋兰。道腴德充符，怡然有馀欢。鸣鹤时一来，似爱孤云閒。孤云不能飞，鸣鹤遂空还。濈濈桃李艳，郁郁松柏寒。羲和驶春晖，岁晏霜露繁。感物有深儆，怀哉邈难攀。"}