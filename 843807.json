{"id":"843807","title":"重九日，徐展云先生、林致和孝廉偕游石门岭，酉儿执鞭从之；余以官守所羁，不获同往","dynasty":"清末民国初","author":"许南英","text":"秋风木落响前林，独有高人上古岑。我愧弗如羊叔子，岘山未敢一登临！盘马秋郊向石门，插萸韵事不堪论。独怜飘泊他乡客，枨触家山愈断魂！胜游随处起风骚，风浴天怀属我曹。未识明年在何处，好山绝顶再登高？劳生底事为人忙，见说游山愿未偿。偏是一官能束缚，海天辜负此重阳！官司火急正催租，我是催租败兴夫。寄问四乡诸父老，今年禾稻有收无？山衙未见菊花开，有酒羞衔九日杯。望泽不知千万户，最难风雨满城来。"}