{"id":"400089","title":"国香慢 题张韶石岭表群芳卷","dynasty":"民国末当代初","author":"朱庸斋","text":"绛魄冰魂。问谁牵锦缆，载得蛮春。凄凉旧家零落，合伴朝云。沧海如今何世，甚艳妆、竟斗时新。相看纵憔悴，缟袂绯衣，不上京尘。国香迟暮怨，料宸筵上苑，终许移根。綵幡深幕，天外难护温馨。漫理宣和故谱，叹年年、低掩孤颦。披图总肠断，梦落东风，雨冷烟昏。"}