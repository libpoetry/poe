{"id":"1142543","title":"和东坡惠州梅花三叠 其一","dynasty":"宋末元初","author":"方一夔","text":"子真换骨三家村，青帝东皋来醉魂。夜深更遣明月洗，瘴氛吹散南海昏。仙宫么凤挽不住，自要寂寞留故园。便教冻饿死亦足，冷面不作鸡肉温。烟痕半空照寒水，露脸犹泫迎晨暾。游蜂底处得消息，不计春色关重门。先生对花韵清苦，短偈衮衮翻千言。花神嗔我太漏泄，罚以太白倾残樽。"}