{"id":"661825","title":"送何子元少宰改任南都","dynasty":"明","author":"郑岳","text":"夏秋多霪雨，沈阴翳晨光。积潦断衢涂，欲济苦无梁。送子出城闉，策马登前冈。回飙激流云，颢气变清商。凭高一舒睇，天宇何茫茫。感兹物候异，郁郁情内伤。古称楚多才，弱冠已擅场。博学富文藻，节操诚慨慷。兹行岂徒然，抗言系纲常。南望钟山遥，白云怀帝乡。风露日夕清，兰桂发幽芳。与子结绸缪，望望不得将。平生契分深，白首相激昂。浮荣难久恃，万世一何长。愿言保终节，青简谅毋忘。"}