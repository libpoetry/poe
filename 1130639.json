{"id":"1130639","title":"次韵馆中上元游葆真宫观灯","dynasty":"宋","author":"韩驹","text":"百千灯射水精帘，尚觉游人意未厌。多病只思田舍乐，夜归烟火望茆檐。玉作芙蕖院院明，博山香度小峥嵘。直言水北人稀到，也有槃姗勃窣行。鸭绿未全生曲沼，鹅黄先已上柔柯。故应春物撩诗思，白发明朝一倍多。开卷爱公如李益，解言明月逐人来。多情如共春流转，刻烛题诗又一回。澹澹新妆带浅啼，催车只待日平西。骅骝也自知人意，散入千花了不嘶。"}