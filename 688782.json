{"id":"688782","title":"古冈八景选四 黄云樵笛","dynasty":"明","author":"何龙祯","text":"深山深不极，地道远黄云。姓字迷幽帅，笛声何处闻。正襟无是伴，危坐若无群。代木依谁者，执柯应与君。荒榛迷远道，潮长海鸥稀。休讶逢人少，应知与世违。桃源悲路渺，紫水亦相依。欸乃数声急，隔江鱼羡肥。谁知波浪满前途，到处闻来消息殊。水浅沙寒鱼不饵，停舟晚薄客心孤。风吹古径花盈树，水满长江月在湖。人道故园景物好，笑同归去莫踌躇。白沙芳迹重徘徊，试上先生旧钓台。嘉会楼前花拂路，小庐山外月如杯。使臣去后半荒草，鸟鹊啼时惊落梅。晚棹欲归归未忍，莫教稚子频相催。"}