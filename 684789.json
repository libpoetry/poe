{"id":"684789","title":"左卿阿锁","dynasty":"明","author":"王彦泓","text":"玉净花明秀出群，左家重见旧时芬。因披乐府吟娇女，便上藩车访阿君。素艳乍看疑是月，清欢何暇想为云。那禁手炷熏笼罢，笑遣萧郎覆画裙。酒狂仍见汉陈遵，左女娇名达至尊。知己一言令士死，饶他两字感皇恩。惊心旧事休传说，握手新欢耐细论。重点誓盟香一炷，从今开却锁眉痕。为拣如花出凤城，笑骑骄马斗轻身。名姬有妹推桃叶，艳母携雏定采春。难倚丽词酬巧笑，戏将狂语试娇嗔。春莺一曲钟筵啭，今日新人是永新。"}