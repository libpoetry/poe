{"id":"918568","title":"群玉堂即事","dynasty":"宋","author":"汪莘","text":"蓬莱道山到者稀，忽随飙驾同来归。天横阆野望不尽，地绝瀛海如无依。初得松门入萧瑟，渐绕苔径穿芳菲。奇花异卉不可识，但觉春是人间非。高檐长廊白日静，朱帘绿幕清风微。仰观群玉三大字，始忆上帝书所储。赤图绿牒文字古，空桑孤竹音调希。饮中八仙各洒落，琼林风月相光辉。坐而投壶妙贯耳，立而对奕工解图。吟诗诵赋清且永，何事顾我频歔欷。君不见咸平景德时，太平都在杨刘诗。又不见庆历元祐际，后来谁与欧苏继。只今延阁多才贤，如玉在山珠在渊。杨刘欧苏未为老，秦皇鼌张俱少年。有客野于孟东野，更宜卢仝作诗社。碧笺小纸辱佳命，青林紫笔令挥写。君山天酒浇枯肠，吸尽一架酴醾香。赠君千岁白鹿健，报我三尺金鱼光。羽陵蠹简非我处，老上龙庭欲飞去。凤台南轩又招手，第一内宅由来住。东西南北身已老，安得丹液还元脑。碧桃洞口花乱飞，留待归来不须扫。"}