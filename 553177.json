{"id":"553177","title":"寿方时可七十","dynasty":"明","author":"郑真","text":"生年七十正逢春，长为湖山作主人。黄纸亲承天宠洽，禄袍喜动日华新。神仙早授长生诀，道德常存不老身。琼岛云霞酣入眼，璇霄风月喜传真。五枝挺挺庭前桂，一树青青雪里椿。地接东溟回造化，天开南极烂星辰。宗枝展庆威仪接，嗣续趋欢礼让均。彩胜花翻红影动，金觞寿介碧香醇。满堂光映珊瑚架，拂席寒重锦绣茵。顾我诚非朱履客，敢因祝颂齿簪绅。"}