{"id":"722413","title":"寄新安汪扶晨","dynasty":"明末清初","author":"屈大均","text":"不爱黄山爱紫霞，紫霞中有故人家。多情每遣潜溪水，流出相思与落花。我爱新安水至清，频劳三十六峰迎。无端风雨回中道，负尔樽前望远情。黄山庐岳飞泉出，三叠何如九叠长。君在天都曾见否，为图新瀑寄炎方。承君茶味紫霞新，远寄兼贻吴野人。归取越王台畔水，一杯九奉白头亲。"}