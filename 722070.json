{"id":"722070","title":"榴花村吊宋义士熊将军飞","dynasty":"明末清初","author":"屈大均","text":"东官自是英雄地，熊氏将军首建威。血溅单于边草湿，魂随少帝海天飞。花溪阴雨闻金鼓，玉峤春风长蕨薇。一片战场当县出，至今人士重无衣。书生此日思酣战，男子繇来举大名。不是将军起铜柱，谁令丞相有金城。十年缟素君王泪，一片壶浆士女情。血染榴花红不尽，溪流时作断肠声。匹马当关杀气秋，雷霆一战复炎州。功如东莞难封伯，节似增城未赠侯。碧甲潮来惊日月，黄旗云起接罗浮。同时亦有将军许，白首横戈涕泗流。"}