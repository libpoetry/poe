{"id":"935762","title":"初入西州境述怀","dynasty":"宋","author":"陆游","text":"我无飞仙术，御气周八极。寸步常依人，艰哉万里役。自行剑关南，大道平如席。日高徐驾车，薄暮亦两驿。及兹山愈远，原野若加辟。茂树冬不凋，寒花晚犹拆。昔我卜远游，至蜀龟辄食。弛装有定处，呜呼岂人力。颇传岷山下，清淑无疠疫。士风尚豪举，意气喜远客。薪米家可求，借书亦易得。思吴虽不忘，所愿少休息。吾闻右达人，雅志在山泽。岂无及物心，但恨俗褊迫。揽德虽成留，引去常勇决。骇机满人间，著脚无上策。"}