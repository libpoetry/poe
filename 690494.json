{"id":"690494","title":"雨中游武彝山四首","dynasty":"明","author":"张萱","text":"飞淙蘸碧绕巑岏，濯雨芙蓉翠郁盘。玉柙尚馀秦世蜕，金函空掩汉时坛。花明万树客初到，云湿一溪春正寒。不是山灵偏见妒，夫容宜傍雨中看。空山过雨涨初浑，落日扁舟酒一尊。鹤驭遥传邀泰姥，虹桥不复宴曾孙。迎人吠出云间犬，洗药香闻水上村。何事春风太狼藉，菜花黄遍御茶园。路入瑶台望转赊，空闻仙骨变黄芽。连云峡擘灵威掌，绝磴崖悬博望槎。野鴂啼残千树雨，榔梅开尽一溪花。暂来未及同亭宴，且掇峰头片片霞。丹山碧水且淹留，九曲无如此曲幽。树傍云窝争碍日，竹依风穴巧当楼。洞中甲子才闻晋，路口渔郎不姓刘。转忆仙源杳何许，桃花空落水空流。"}