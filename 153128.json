{"id":"153128","title":"曲江秋·明轩快目","dynasty":"宋代","author":"韩玉","text":"明轩快目。正雨过湘溪，秋来泽国。波面鉴开，山光淀拂，竹声摇寒玉。鸥鹭戏晚日，芰荷动，香红蔌。千古兴亡意，凄凉扬□舟，望迷南北。仿佛烟笼雾簇。认何处、当年绣毂。沈香花萼事，潇然伤□，宫殿三十六。忍听向晚菱歌，依稀犹似新番曲。试与问，如今新蒲细柳，为谁摇绿。"}