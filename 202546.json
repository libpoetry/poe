{"id":"202546","title":"云间有怀·风流怀二陋","dynasty":"宋代","author":"黄庚","text":"风流怀二陋，才名动三吴。荒冢今何许，千载空烟芜。当时逞文笔，万象争先驱。有如明月璧，美价倾鸿都。古运有翻覆，韫匵空良图。惜哉去就轻，丧此千金躯。人生各有死，百年同须臾。独遗文字芳，乃与天壤俱。凄凄九山塞，冉冉谷水枯。白鹤久已寂，黄犬不复呼。斯人今已矣，吊古空嗟吁。"}