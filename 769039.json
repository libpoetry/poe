{"id":"769039","title":"瑶台聚八仙·洋绣毬花","dynasty":"清","author":"黄之隽","text":"莫比花看，枝叶里、分明细蹙冰纨。挤来挨去，有意辏做团圞。粉脸轻匀妆镜内，肉红渐抹口脂间。两三番。借霞染雪，微换芳颜。怜渠风帆浪舶，惯傍珠倚玉，渡海波寒。梦隔家乡，来伴数曲栏干。蛾眉虽悔淡扫，又羞学葵榴太晕丹。无人采，怕露深难滚，懒上钗幡。"}