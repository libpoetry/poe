{"id":"820706","title":"垂杨 秋柳","dynasty":"清末近现代初","author":"王易","text":"河桥人去，便柔腰影瘦，堕鬟钗乱。拂水藏鸦，锦城不记年光换。斜风冷雨隋堤畔，那更忆、舞馀娇困。问灵和、往日张郎，可风流犹擅。应念繁华事散。方落絮抽条，便成凄惋。人世愁多，从今莫向人青眼。离怀别苦何时断，待种向、小庭深院。不堪惯、只系斑骓，临野岸。"}