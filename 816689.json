{"id":"816689","title":"醉太平 旧游","dynasty":"清","author":"董元恺","text":"红楼卧游。青楼梦游。旧游重倚楼头。捲东风上钩。春山欲浮。秋波欲流。妆成春影横秋。对花枝坐愁。花奴雁奴。花姑鼠姑。花间鸟唤提壶。倩花间酒沽。龙刍鹿庐。麟符象弧。酣来斫地歌呼。识人间故吾。榆钱绿钱。苔钱碧钱。圆如锦石青钱。弄芙蕖小钱。流钱雨钱。连钱影钱。小斋夜落金钱。值东风几钱。郑钱沈钱。缗钱侧钱。诗书争似囊钱。看空囊一钱。床头百钱。杖头百钱。张公万选青钱。选刘公大钱。"}