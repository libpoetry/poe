{"id":"1117918","title":"累日文符沓至怅然有感三首","dynasty":"宋","author":"陆游","text":"豪气人言苦不除，固应屏迹向江湖。封侯万里独心在，糊口四方何事无。薄俗更堪开眼看，老翁宁办折腰趋。鼠肝虫臂今无择，付与乾坤造化炉。白首逢人只累欷，今虽未是昨真非。文章才尽欲焚稿，仕宦兴阑当拂衣。浪出自应为后戒，放言那计堕危机。辽天华表苍茫里，千载何人识令威。三十年为一世人，孤城梦断洛阳尘。强颜懒复看人面，何地真堪著此身。白骨久埋金谷友，黄花尚醉葛天民。严光钓濑虽亡恙，除却江山万事新。"}