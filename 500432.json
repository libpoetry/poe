{"id":"500432","title":"桐城杂咏四首 其三","dynasty":"明","author":"陶安","text":"晚窗坐未久，忽若松风鸣。问言何所鸣，荅云涧水声。我来已再旬，不闻此声清。今夕特尔殊，潺湲复錝铮。岂非冬寒候，万树凄风生。飘荡震原野，廛嚣杂营营。群响有时辍，原泉独流行。昼夜无息机，天然发韶英。去为江与河，洪涛播大瀛。因念古君子，名扬耻过情。美德有根本，广誉久益荣。"}