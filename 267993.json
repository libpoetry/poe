{"id":"267993","title":"玉漏迟·送春，用潜玉花朝词韵","dynasty":"现代","author":"何振岱","text":"笋根抽涩勒。庭柯绿锁，新阴吹湿。风力沉钟，犹许恋春今夕。病过樱桃谷雨，向谁怨、年时驹隙。霄路隔。青禽盼杳，履尘销寂。玉觞惜别迟斟，记剪烛窗西，啼珠香迹。梦冷鹃声，心事药炉烟积。眼底高枝红瘦，放满地、芦蒿新茁。奁影侧。芳怀几时抛得。"}