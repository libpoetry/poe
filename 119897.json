{"id":"119897","title":"次韵盛教授","dynasty":"宋代","author":"陈造","text":"词章有馀力，老色叹侵寻。况苦漳滨卧，俄聆正始音。新篇惊间发，平处冠来今。修月无前手，凌云得此心。葩华分子细，矛戟骇阴森。玉楮何劳刻，於菟不易擒。竞传平水市，或博乐浪金。妙斲风无迹，穷搜海并深。与时犹落落，逼古谩駸駸。补被征尘暗，临流鬓雪侵。徐驱怜老骥，决起羡惊禽。善价渠能许，清愁可得禁。不无青白眼，聊费短长吟。顷岁欣相识，高山慰所钦。周旋窥义府，衰朽谢书林。适越惭荒陋，依刘耐滞淫。交情向来密，诗病几时箴。迟子迂轩盖，呼奴洁釜鬵。萁炉足幽趣，玉唾涤烦襟。斗酒穷檐日，招摇得共斟。"}