{"id":"940087","title":"次韵苏公独酌试药玉滑盏","dynasty":"宋","author":"陈师道","text":"仙人弃馀粮，玉色已可欺。小试换骨方，价重十冰磁。灌以长白虹，渺若江海瀰。浮之端不恶，举者亦何辞。但愧闻道晚，早从雁门师。律部无明文，可复时中之。汝阳佳少年，三斗出六奇。家有持杯手，两好当一施。风吹酒面仄，月度杯心迟。百年容有命，一笑更须时。"}