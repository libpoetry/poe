{"id":"700680","title":"静坐吟","dynasty":"明","author":"高攀龙","text":"我爱山中坐，恍若羲皇时。青松影寂寂，白云出迟迟。兽窟有浚谷，鸟栖无卑枝。万物得所止，人岂不如之。岩居饮谷水，常得中心怡。我爱水边坐，一洗尘俗情。见斯逝者意，得我幽人贞。漠漠苍菭合，寂寂野云荣。潜鱼时一出，浴鸥亦不惊。我如水中后，悠然两含清。我爱华閒坐，于兹见天心。旭日照生采，皎月移来阴。栩栩有舞蝶，喈喈来鸣禽。百感此时息，至乐不待寻。有酒且须饮，把盏情何深。我爱树下坐，终日自翩跹。据梧有深意，抚松岂徒然。亮哉君子心，不为一物牵。绿叶青天下，翠幄苍崖前。抚己足自悦，此味无言传。"}