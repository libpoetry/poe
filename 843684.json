{"id":"843684","title":"秋柳","dynasty":"清末民国初","author":"许南英","text":"梨花前度系吟魂，转盼秋光到玉门。匹马嘶残深碧色，乱鸦啼破淡黄痕。愁生横笛新歌管，梦绕衔杯万酒村。好与断肠人送别，当年张绪不堪论！非关繁露与微霜，本是柔条护曲塘。眉样懒分新妇镜，梦魂冷系老渔箱。不闻弹指徵唐士，空瘦腰围怨楚王。惆怅汴京花市好，双飞燕子寿安坊。怯寒先著薄绵衣，竟与三春意态非。已似韦娘金缕尽，那堪苏小玉绳稀？楼台有客怜相望，燕雁凭君记代飞。一为停骖思往事，宦情、乡梦两相违！自怜还是为君怜，镇日斜阳又淡烟！一片新秋明入画，几团乱絮薄成绵。数来眠起犹三度，阅尽炎凉又一年！独有桃花情意好，萧条相伴白堤边。"}