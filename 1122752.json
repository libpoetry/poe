{"id":"1122752","title":"拟古送庄郎中归朝","dynasty":"宋","author":"洪咨夔","text":"西北有高楼，长眺起我思。我思非今人，古人莫见之。孟轲尊仁义，妾妇秦与仪。孔明抱礼乐，鬼蜮操及丕。己物孰重轻，徇道不徇时。富贵一饷乐，名节百世师。居今而行古，岂无若人斯。溯洄从之游，洧盘濯双緌。涉江采芙蓉，露华不盈筐。杂之兰为佩，申之蕙为纕。持此孰与赠，美人天一方。驷虬乘苍鹥，御风朝虚皇。袖中治安书，琅琅奏明光。探囊出刀圭，为民起膏肓。临流不可渡，与世为津梁。玉池浸鸡舌，薰作青史香。"}