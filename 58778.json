{"id":"58778","title":"胡可复水阁短歌","dynasty":"明代","author":"柳应芳","text":"长夏宜人溪上住，短薄疏篱围水树，炎蒸不到萧森处。转壁迎山阁子开，凉风度雨北窗来，湿花吹集木兰台。阁中别贮人如玉，停波静写修蛾绿，帘下凝妆看不足。画桨谁家载妓过，倚阑窃听欢闻歌，盈盈无奈荡舟何。酒船归后溪声静，斜月窥河升半岭，照见双栖梁燕影。"}