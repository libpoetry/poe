{"id":"543583","title":"钟室行题淮阴侯传后","dynasty":"明","author":"胡应麟","text":"黄河倒流日东转，地坼天摧钟室晚。志士千秋空扼腕，谁为淮阴明不反。忆提利剑追重瞳，邂逅关前隆准公。登坛片语定刘项，岂须垓下知雌雄。井陉战血飞长虹，齐城七十如飘风。当时楚汉在掌握，磊落千言辞蒯通。固陵长驱三十万，手挈神器归真龙。泰山为砺河为带，欲齐伊吕称元功。宁知隆准猜忌主，畏信雄图如畏羽。旌旗夜入定陶壁，警跸朝行云梦渚。朝行云梦夕出迎，天日可照微臣情。纵虎诚难缚虎易，青冥咫尺飞雷霆。列侯朝请亦奚忌，隐若大泽居长鲸。陈豨相过理则有，舍人上变谁当明。遂令身首异都市，九族并命咸阳城。嗟嗟吕姥岂办此，固知汉主行叮咛。即豨不反信亦族，欲加以罪宁无名。呜呼季也实凉德，万古愁云吊钟室。史臣徒赞宽大辞，百代枭雄定谁匹。君不见三雄死，三吕立。厕中爱姬人作彘，掌上佳儿血盈席。天道好还如一日，长信宫深辟阳入。愧杀长陵一抔土，冢中强魄无颜色。君不见亚父当年赐骸骨，虞姬效死阴陵侧。壮士至今犹悼惜，千秋为季宁为籍，嗟乎千秋为季宁为籍。"}