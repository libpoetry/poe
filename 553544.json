{"id":"553544","title":"月夜舟中酒后写呈胡祭酒兼同行诸公","dynasty":"明","author":"王绂","text":"官船溯河明月夜，千里河流金液泻。水拍船溯月在天，月色波光两相射。此时清兴不可遏，须待倾觞共陶写。行庖美味虽云重，更觅溪鲜问渔舍。蟹螯初肥良足珍，霜馀梨枣甘于蔗。同行况复皆贤豪，襟怀岂是寻常者。胡公一代大司成，文章声誉追班马。延陵给事钱塘客，每出新诗儗风雅。东阳兄弟居翰林，一双白璧千金价。林黄二子才更奇，往往辞气凌鲍谢。云间尤喜紫阳孙，笔底龙蛇众惊诧。一时会合非偶然，共沐恩光来日下。霏霏珠玉动生风，济济衣冠俨成画。嗟予年少尝好游，临水登山日无暇。时当有月达旦饮，典衣肯顾山妻骂。年来老病不复饮，每见深杯辄生怕。不知今夕是何夕，狂态依然莫能罢。酒阑兴尽不复散，共向船窗相枕籍。须臾月落水自流，斗柄低回柁楼挂。骑鲸李白远莫攀，梦鹤坡翁久仙化。人生所贵在适意，尘虑何须苦萦挂。灯前漫尔写长谣，留向他年作佳话。"}