{"id":"292399","title":"戚氏·和樊山韵","dynasty":"现代","author":"张仲炘","text":"黯吟秋。浮沈身世渺如鸥。嫩菊争妍，冷枫狂醉，了无愁。迎眸。指江邮。迢迢白鹭水中洲。当年此地漂泊，画船箫鼓听歌头。燕子何处，白云孤往，海桑百感悠悠。又横空蜃气，波谲云诡，无地埋忧。花槛对月觞流。贤主爱客，乐趣话林邱。羞空腹、曲迟和柳，字怕题刘。更寻求。翠柏涧底停驺。别馆小筑瓜牛。背松写影，倚竹谈诗，浑欲一引千瓯。漫道还乡好，西风扇底，障面尘浮。试听梅花玉笛，访江城、不是古时楼。况当澒洞连天，瘴霾蔽野，烟锁齐州九。算眼前、朝士谁耆旧。钟鼎事、合且稽留。便小山、桂树深幽。问相招、肯到使君不。向烟波里，只应让我，独理纶钩。"}