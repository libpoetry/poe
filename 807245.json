{"id":"807245","title":"满江红  舟次丹阳感怀二首仍用天山韵 其二","dynasty":"清","author":"陈维崧","text":"且食蛤蜊，管婢价、何如奴价。君不见、棠梨一树，昨开今谢。形状何劳麟阁画，泪痕不上牛山洒。愿他年、青史好为之，传来者。月射隙，霜寻罅。骑篷背，眠樯下。笑长贫陈孺，肉难分社。张祜宅荒碑窜鼠，吕蒙城阔帆如马。问半生、何物误人欤，残编也。"}