{"id":"873603","title":"入开善","dynasty":"宋","author":"刘子翚","text":"双童肩竹舆，兀兀如乘舟。及兹朝暑微，远访招提幽。苍山望中横，清泉脚底流。所历已殊胜，况乃穷林丘。僧房在在凉，逢迎足茶瓯。岸帻幽鸟鸣，横琴素烟浮。倦借一榻眠，吾生复何求。薰风溪上来，虚檐散飕飕。开怀若倾倒，忽去不可留。人间苦炎热，物外常清秋。功名非所期，聊寻赤松游。"}