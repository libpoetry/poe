{"id":"1228605","title":"文江同诸公晚步","dynasty":"元","author":"刘诜","text":"意登何须高，一览万象足。大江绕孤县，草木入汇澓。东山走虬龙，出没献所伏。晚晴天气正，新月映江渌。徘徊数过舟，上下有迟速。是时清霜初，木落粳稻熟。平田见沟塍，荒野纵牛牧。天时既已丰，世运或可复。陋邦亦何为，巨镇今所独。遥闻郅都鹰，郡邑所侧目。西乡瞰官涂，亦或理逃屋。苟安傥可期，未敢责深欲。"}