{"id":"810731","title":"新秋感兴十二首","dynasty":"清","author":"毛澄","text":"木落桑乾万户砧，榆关残暑早寒侵。天连易水黄云合，地接长城白日阴。古寺残鸦忧国憾，高楼飞鸟望乡心。临风欲诵怀沙赋，泪眼逢秋恐不禁。午夜飞书报九阊，七闽淫潦海田荒。鲲身日落澎湖白，鹿耳天粘淡水黄。竹栅火明宵试矿，蕉棚硫熟远闻香。沧波尺寸金钱买，莫遣澶州作战场。朝汉台高一夜倾，黄湾浪打海云惊。花田涎涴蚝山湿，荔浦烟腥蜓户晴。珠母乘潮游近市，枫人过雨长秋城。大官空望暹罗米，五管疮痍万里情。牙旗双引海中天，列宿通宵向水悬。佛国鱼龙朝汉节，祆祠风雨记唐年。莓苔暑挂鲛人屋，玳瑁秋生贾客船。地下甘陈无问者，争传奉使得张骞。库叶西风海气腥，珠轩遗户詟威棱。参膏入水松花绿，木骨生翳石砮青。鸟下边城初散市，人稀孤障罢行亭。磨崖界字苍苔遍，瓯脱如今属北庭。丰貂文鼠满长安，朔漠时清气不寒。塞草秋生鸣镝静，蕃花春压拂庐乾。名王觱篥霜中语，公主琵琶月下弹。今日匈奴为汉守，丁零北望恐凋残。花门疏勒久逋逃，上相西征落节旄。宛马不闻肥苜蓿，番氓几见贡葡萄。天阴雪断交河树，风急沙翻瀚海涛。多少征人望乡处，碛西回首月轮高。西蕃宣谕拜王臣，藏卫今年耳目新。乌撤江源通两蜀，青唐驿路接三秦。属车传导昆仑晓，互市喧阗逻些春。圣代藩篱终恃险，雪山轻重问何人。地迥龙江瘴雾开，韝炉篝火万山摧。鳀人路自朱䳒出，鹙子经随白马来。谁遣狖夷供弩矢，已从骠国起楼台。天心自欲通中外，力士金牛只费材。蓟门烟树似西川，独立金台落照边。乡国微茫劳远梦，家书重叠报荒年。巴渝地埆翻盐井，夔峡滩高滞米船。郑侠流民如在眼，一鞭何日上青天。汉家宫阙暮云凝，人世茫茫感废兴。太液苍波飞水鹤，寝园红叶坐禅僧。佞臣谁为诛张禹，钩党今犹惜李膺。销尽寒山金碧影，夕阳零乱十三陵。征鸿南去饱经过，乱后人家在薜萝。寂寂芜城空有恨，潇潇水阁不闻歌。开元白发樽前少，建业青山海上多。欲趁秋风渡江去，苏台杨柳近如何。"}