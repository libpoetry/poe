{"id":"657190","title":"咏陈叔阳际槎轩","dynasty":"明","author":"刘迁","text":"陈生生平好古书，日手一编坐庭除。八索九丘披未艾，海内人称老蠹鱼。陈生生平怀素心，素心耿耿托孤琴。时开绿绮鼓雅操，冷热高飞太古音。谢却烦尘爱漱盥，诛茆结屋临河畔。沧波澄澄芙蓉鲜，鸥鹭翩翩云影乱。孤清厌世作蜉蝣，日日河边看水流。安得仙槎傍精舍，我亦乘之过斗牛。非兰非蕙香欲浮，不日不夜光盈眸。天孙衣我凤文锦，列仙骑我双龙驺。丹砂玉屑作珍馐，琼台宝树恣遨游。忽忘人间乐马忧，一任尘寰春与秋。"}