{"id":"698272","title":"道中柳枝词","dynasty":"明","author":"倪岳","text":"闻道吴侬歌竹枝，阿谁为续柳枝词。柳枝袅袅三千尺，解与行人绾别离。官河两岸插新杨，插得成行更望长。纵长只拂官河水，不似离人九曲肠。垂杨堤下水悠悠，欲行未行人自愁。高堂空忆儿归早，日日江头望客舟。杨柳新青拂水齐，牵舟人正满长堤。推篷忽见中天月，游子愁闻乌夜啼。"}