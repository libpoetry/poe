{"id":"813695","title":"和外子留别南安士绅原韵二首","dynasty":"清","author":"杨浣芬","text":"十年京国荷传薪，初领河阳一县春。治谱当年能继志，循声此日果超伦。幸留棠荫称廉吏，好课楹书启后人。柳色青青无限意，骊歌竞唱惜抽身。书剑飘零惯别离，故园梅鹤未追随。江乡景物催归棹，闽海行藏感弈棋。载道讴驮传惠政，全家儿女盼归期。莫言五月匆匆甚，德泽长留去后思。"}