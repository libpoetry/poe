{"id":"1053225","title":"次韵顺上人寄叔康讲师","dynasty":"宋","author":"释道潜","text":"少年好诗书，龌龊空闭户。有若丹青徒，秉笔学画虎。法师当是时，声价久已负。籍籍东州人，高谈慕支许。余时迹四方，浪涉川陆苦。昨夜北山翁，挑灯同软语。因论乡里贤，怅师成独阻。南徐号名都，兴发历汉楚。峥嵘江上山，王气埋千古。至今风前笛，夜夜怨江浦。感慨易成吟，安得君来伍。"}