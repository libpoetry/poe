{"id":"405235","title":"破阵子 闰重三","dynasty":"近现代末当代初","author":"张伯驹","text":"挨了清和时节，再逢上巳佳期。江有夜潮重至浪，春似吴蚕未尽丝，此情人自知。花落还应晚落，燕归却也迟归。更好流觞醒更醉，不信东风唤不回，那须啼子规。客里几酬佳节，今年两度芳辰。曲水将愁流不尽，杜宇催归唤更频，东风吹暗尘。柳絮未曾飘恨，梨花依旧销魂。乐事又成他日泪，醉眼重看劫后春，新人思故人。风信已过廿四，芳辰更遇重三。岁月糊涂新旧历，花事参差春夏天，燕归来杜鹃。胸有崇山峻岭，耳无急管繁弦。俯仰悲欢皆趣韵，寒暖阴晴随自然，老年追少年。"}