{"id":"267388","title":"金缕曲·数点篱头雨","dynasty":"现代","author":"朱祖谋","text":"数点篱头雨。湿年光、如尘似梦，雁声将去。惨结秋阴朦胧月，隐印苔花夕步。更著袂、清寒如许。莫费乡园丛菊泪，伴孤云、老卧沧江暮，持此意，问鸥鹭。盈盈一水终无语。尽留连、沙昏石冷，旧盟谁主。试俯清漪窥衰鬓，犹带十年尘土。剩对立、鵁鶄媚妩。万事一身惟足懒，又支筇、数尽池东树。鸦阵起，为谁舞。"}