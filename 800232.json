{"id":"800232","title":"行十八滩中","dynasty":"清","author":"赵执信","text":"滩行日百转，转转山四围。寒流中屈曲，郁怒不自持。秋凛肃杀气，陆发龙蛇机。回风地底来，雹雨皆倒飞。乱石势腾攫，狞恶各异姿。似嗔舟船逼，列阵前相追。篙师工避就，色授颐指挥。蓄力争毫发，险途生坦夷。游子阅奔峭，惊定翻耽奇。秋云摇水壁，杉木森下窥。弄波情无极，棹月愿犹违。夕阳驻西岭，为我延清辉。"}