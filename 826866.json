{"id":"826866","title":"兰陵王·柳","dynasty":"清末近现代初","author":"金兆蕃","text":"苑墙曲。新柳舒舒似沐。东风劲、吹向陇头，百折柔条半丝续。归期黯未卜。枨触愁心泪目，西泠夜、追念旧游，苏白堤南段桥北。韦郎去时属。尽雨底乌藏，烟际莺扑。啼鹃声里余春促。愁月照荒堠，雾沈平楚，江潭前度剩旧绿。怨春去何速。乡国。梦寻熟。待夕度征帆，晨驻游毂。碧云掩冉填词屋。又篴按新谱，画摹残幅。婆娑门外，许共隐，意便足。"}