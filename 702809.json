{"id":"702809","title":"送周观察斗垣二首","dynasty":"明","author":"董其昌","text":"东方千骑拥楼船，执法星随北斗悬。正尔犁庭勤庙算，须君解网及汤年。鹊湖不减西湖胜，岳色遥看海色连。四履山川供啸咏，可能时寄穆如篇。霜鸿声里动骊歌，惜别难将别赋摹。大海尚存知己在，阳春未许和人多。帝师城下寻黄石，野客衡门掩绿萝。宪府勋名悬日月，重瞻宫衮岂蹉跎。"}