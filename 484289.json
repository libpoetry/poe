{"id":"484289","title":"宜秋轩梅","dynasty":"明","author":"杨基","text":"万松岭上梅千树，踏雪年年看花去。湖边十里翠裙腰，尽是看花醉眠处。花今憔悴不如前，人亦飘零二十年。梦魂不到西湖上，春色自绕南枝边。今年看花来杜曲，一树寒香照茅屋。别是人间冰雪魂，肌肤绰约清如玉。雪更玲珑玉更温，春风入颊淡无痕。数声残角黄昏后，独自相看半掩门。"}