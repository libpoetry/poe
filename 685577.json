{"id":"685577","title":"重阳后一日署中听雨看菊二首","dynasty":"明","author":"邓云霄","text":"菊花还似故园黄，遥忆东篱水竹旁。着雨繁英如有泪，悲秋迁客岂无肠。羁栖远国身仍寄，磊落雄心老更狂。久矣淫霖连朔晦，虚疑风雨妒重阳。凄凄暮雨滞南鸿，冷翠幽香对菊丛。三径已荒摇落后，半生多在别离中。自甘署冷容官拙，敢谓诗穷得句工。赋罢愁霖乡思苦，迢遥飞梦海门东。"}