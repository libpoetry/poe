{"id":"823892","title":"八声甘州 匡庐山中作","dynasty":"清末近现代初","author":"陈方恪","text":"对屏风九叠倚晴空，氤氲涨江天。恁柴桑日瘦，虎溪人去，烟月年年。缥缈竹林清磬，回首白云边。冥吹松阴合，石濑溅溅。来抚封碑陈迹，甚紫芝歌断，白鹿寻仙。怅玄机老矣，何处问前缘。待几时、野棠开后，又漫山、春雨响啼鹃。谁还伴，东蒙旧隐，云卧华颠。"}