{"id":"812368","title":"由诸暨至东阳肩舆偶成","dynasty":"清","author":"许传霈","text":"为补前游到浙东，春风料峭路匆匆。暮云百怪空中幻，仄径千重绝处通。鸟语山原芳草绿，雨馀涧曲杏花红。苧罗一朵倾城色，尽付苍茫烟雾中。茅店鸡声侵晓催，林隈历尽到山隈。岩县飞瀑疑残雪，堤落鸣泉送远雷。人语家家随耳换，旅怀处处逐心来。有事白板桥头住，沽酒前村醉一回。"}