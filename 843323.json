{"id":"843323","title":"送马惕吾赴赣州","dynasty":"清末民国初","author":"俞明震","text":"垂老将安归，光阴赴顽梗。稍通当世务，往往自矛盾。难与时人言，逢君一吐鲠。往者读明诏，灿然具纲领。中原万钧弩，挽之而射影。蒙马以虎皮，一鬨终自窘。翻羡十年前，民劳俗尚整。此意至可伤，及身容有幸。风气所趋重，道德司绳准。苟适得其反，圣哲甘泯泯。送君步城隅，惜此须臾景。须臾亦何惜，来日殊未省。且作暂时人，泪尽惟一哂。"}