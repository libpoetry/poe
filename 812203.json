{"id":"812203","title":"由伊通州抵吉林二首","dynasty":"清","author":"朱尔楷","text":"垒巘重冈记里长，劳劳人逐马蹄忙。新分郡邑虚城郭，旧设围场圈虎狼。三月黍初和雨种，千条柳尚带风凉。行踪渐抵鸡林国，却少诗篇动此乡。胜境偏从绝徼逢，休言荒僻鲜欢悰。膏腴地不劳农力，粉黛人多擅冶容。编树为篱乔木古，依山筑室乱云封。乐郊何必输南土，更待弦歌雨化浓。"}