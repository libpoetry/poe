{"id":"843420","title":"八声甘州 连句再赋六忆 其一 来","dynasty":"清末民国初","author":"易顺鼎","text":"忆来时随月到中庭，呼侬启双扉。问朱楼未远，今宵细约，何事偏迟？行近画阑干路，转识是花枝。又者回初见，道了相思。才傍檀郎几案，便戏拈小印，铃上书眉。正帘拢生色，春满敝斋时。怕凉他盈盈香汗，坐风前不任解罗衣。认前度小窗鹦鹉，唤个人儿。"}