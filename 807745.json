{"id":"807745","title":"苏武慢  汴城晚眺","dynasty":"清","author":"陈维崧","text":"暮色伤心，重关极目，漭漭黄河之水。侯蠃馆老，朱亥茔高，直得英雄心死。城头戍火，马上征笳，何苦愁人如是。最堪怜、千里蒯缑，牢落方当盛齿。细数他、赵宋繁华，宣和节物，此事几多年矣。宜春灯烛，延福笙箫，多少六街三市。有恨秋槐，无情社燕，换过几番人世。只空留、广武荥阳，一片惊涛剩垒。"}