{"id":"834345","title":"西河","dynasty":"清末民国初","author":"程颂万","text":"谁品第。镌华石墨添记。开皇瘗恨，等无名、玉钩旧事。望稀千里草凝尘，烟痕痴想眉际。古欢接，芳陇地。裙腰浅妒晴绮。余娇掩隧对残灯，落鬟倦理。有灵片石待词人，丝魂秋唱扶起。六朝艳迹付梦里。照苔痕、凄感钿翠。片纸珍留奇字。怅瀛堧、猎后贞珉，遗此肠断芜城，春风泪。"}