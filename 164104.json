{"id":"164104","title":"咏荆州瑞莲","dynasty":"宋代","author":"李曾伯","text":"莲之为瑞固有之，水神岂肯轻种奇。双花仅见子辱表，并蒂尝著原父诗。未如今年荆州幕，拔萃出类罗方池。二花三花四五花，至於六花同一枝。根荄太华玉井藕，彷佛函德铜池芝。晓来朝日千叶开，宛若群玉齐顷葵。花工示人厥有象，岂止绿沉而红依。花中独此号君子，爱莲有说闻濂溪。方今众贤聚本朝，左右周召而皋夔。朝和物和天地和，荐之千载之一时。主人生平不好异，一见错愕开双眉。此天产也岂人力，赋此直欲同僚知。"}