{"id":"749311","title":"曹水农砖","dynasty":"清","author":"钱应溥","text":"昨者摩挲孙吴砖，砖文完好留纪年。此砖何幸得相匹，所惜款识难兼全。上方剥落存日月，亦如石阙之铭传少室。谁欤作者曹水农，勒石考成法严密。我思二十并廿字体别，古文省多叔重说。廿有六年溯秦碑，源自考工故书出。三十为卉其义同，五经文字归一律。阳月念五始误廿，宋人题名沿俗笔。此砖点画独无讹，结体虽非隶与科。字有古法自不磨，流传几代今乃供搜罗。吁嗟乎！富贵过眼如奔涛，操镘甘处贱且劳。水农将无圬者流，搏埴之名千载留。砖兮砖兮，匣而藏之宜镌圭璋字，曹翁铭砚同位置。但愿三农年年大有乐租税，我亦坐拥砚田无恶岁。"}