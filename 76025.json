{"id":"76025","title":"董逃行·汉末盗贼如牛毛","dynasty":"宋代","author":"陆游","text":"汉末盗贼如牛毛，千戈万槊更相鏖。两都宫殿摩云高，坐见霜露生蓬蒿。渠魁赫赫起临洮，僵尸自照脐中膏。危难继作如崩涛，王朝荒秽谁复薅？踰城散走坠空壕，扶老将幼山中号。昔者群枉根株牢，众愤不能损秋毫；谁知此乱亦不遭，名虽放斥实遁逃。平民踣死声嗷嗷，今兹受祸乃我曹！"}