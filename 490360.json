{"id":"490360","title":"送沈秦川婿之任江西宪副","dynasty":"明","author":"朱朴","text":"豫章城上大江西，台宪恩书拜紫泥。豸绣乍围金带重，宫花犹压帽檐低。九天霖雨随车毂，三楚风云入马蹄。魏阙朝班遥想像，高堂禄养喜扶携。滕王阁据江山胜，五老峰攒翠黛齐。官舍昼閒书满案，讼庭人静草生蹊。青云壮志方驰骤，白首离怀易惨悽。他日相思闻过雁，莫辞书札重缄题。"}