{"id":"1118978","title":"七月四夜雨过差凉閒坐和徐子融晦日所寄四绝","dynasty":"宋","author":"陈文蔚","text":"昏花病眼已经年，世味甘酸总澹然。堆案文书浑不读，一灯危坐晚凉天。珍重羲黄书一编，昔经秦火不能然。君今于此得消息，岂外吾身更觅天。每向清宵自省愆，滔滔无奈世皆然。盈亏消息因而悟，万事支颐一听天。此理分明见各偏，何时讲习到同然。寄书好与随庵道，千里元来共一天。"}