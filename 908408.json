{"id":"908408","title":"送才夫之成都","dynasty":"宋","author":"李流谦","text":"客有可人期不来，昔人抱恨长悠哉。可得宦游同一处，家有如愿令人猜。郊东郊西踏春色，醉舞淋浪花插额。门前紫骝嘶东风，却折垂杨供马策。如君岂久居尘泥，好处人知天亦知。我非夔才识宫羽，此言欲验须他时。长桥离愁湿烟雨，去日更将归日数。从今把盏与题诗，故应半是思君语。"}