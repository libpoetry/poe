{"id":"1122989","title":"题杨氏猗猗阁","dynasty":"宋","author":"胡宏","text":"望处积云深，妙见此君心。中虚抱元气，不受一尘侵。嗟哉人生逐利名，鸡犬放去犹知寻。我爱坐君阁，游戏猗猗林。明月照我怀，清风吹我襟。消磨胸中沈著病，无愧卫武生于今。林生何猗猗，挺立似豪杰。新稍一直上青冥，本末便与春风彻。嗟哉流俗人，交义随情决。寒霜落千山，我爱此君节。眷焉题阁心，万变不磨灭。"}