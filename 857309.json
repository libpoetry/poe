{"id":"857309","title":"题满氏申申亭","dynasty":"宋","author":"王令","text":"申申亭者名自谁，河东丈人身铭之。方其作亭自休息，固欲申畅名其题。虽然自奉颇幽乐，岂敢兼忽当世为。若日所忧非所及，因以遁世无闷辞。丈人疏高喜自适，去不限约来无时。门无宾僚车马绝，室有几杖衣冠攲。夜径行招海月伴，昼榻坐与天云期。春林喧和鸟声好，胜听俗论相哑咿。尘埃纵尔得风力，卒不到此徒自飞。亭前朱朱有冶态，亭下白白无俗姿。好木留存竟见实，恶草锄拔无容茨。尝闻景胜未易敌，须有大句相参差。故吾经年不敢往，日望诗老力可支。偶来为游适已晚，花梢尚有春馀遗。高哦绕树惜时节，拾嚼红庁行逶迟。回看北林竹万颗，寒气欲起凌人威。清风时来助气势，寒甲夜聚言语私。方将投间日来此，脚踏树下成交蹊。无端尘土又为隔，明日跨马西北驰。心思梦好定频到，不必直俟归风吹。"}