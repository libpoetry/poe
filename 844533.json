{"id":"844533","title":"浪淘沙 柬某女士","dynasty":"清末民国初","author":"洪炳文","text":"玉映擅清才。妙句能裁。亚洲新学此胚胎。要把文明输女界，桃李群栽。把卷对妆台。咏絮吟梅。聪明定自夙根来。他日新词能寄我，珍重缄开。归里太匆匆。汗马无功。风云未会困蛟龙。年少终军难用武，恼煞英雄。镜听到闺中。花卜灯红。檐前鹊语未曾通。夫婿封侯他日觅，为祝天公。"}