{"id":"121784","title":"小饮俯江楼分韵得俯字","dynasty":"宋代","author":"陈造","text":"流光肯贷人，春事遽如许。眼不到蜚鸿，身每念缚虎。他日载酒约，坐受阴寒阻。非君韵超俗，畴肯顾羁旅。今朝莺花前，有兴浩莫御。兹楼可图画，山立瞰江浒。壮侔彭城苏，气吞浔阳庾。乘凌脱埃壒，盘躄上烟雨。向来状雄观，尚欠魁杰语。江山君周旋，得句忍不吐。诗成人未醉，邻鸡唤亭午。新音略韶濩，至乐非箫鼓。却话庾与苏，今古一仰俯。"}