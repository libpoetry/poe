{"id":"1150360","title":"小雪","dynasty":"唐","author":"无可","text":"片片互玲珑，飞扬玉漏终。乍微全满地，渐密更无风。集物圆方别，连云远近同。作膏凝瘠土，呈瑞下深宫。气射重衣透，花窥小隙通。飘秦增旧岭，发汉揽长空。迥冒巢松鹤，孤鸣穴岛虫。过三知腊尽，盈尺贺年丰。委积休闻竹，稀疏渐见鸿。盖沙资澶漫，洒海助冲融。草木潜加润，山河更益雄。因知天地力，覆育有全功。"}