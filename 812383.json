{"id":"812383","title":"次韵送冯太守由湖之杭","dynasty":"清","author":"许传霈","text":"九贤祠外驻车铃，话别洼尊旧有亭。谢老功名总墅屐，苏公诗酒著笙瓶。泽周苕霅歌黎庶，目极樯帆接紫冥。三度攀辕无计住，好山一路送篷青。群居广厦说鸣铃，问字迟来墨妙亭。滥列吹竽筹借箸，特惭汲绠井羸瓶。依韩已慰诗书愿，怀李无愁云树冥。最是离情图不尽，西湖杨柳六桥青。"}