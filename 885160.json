{"id":"885160","title":"赠儒僧空谷二首 其二","dynasty":"宋","author":"汪立信","text":"当今天子尊儒宿，何事幽人在空谷。子衿不复恋黉宫，禅衲惟其老岩屋。菜根脱粟供其飧，野鹤孤猿为之侣。衣冠当代多英贤，羽翮皆欲摩苍天。名缰利锁祗自役，萧散何似林中仙。矩山诗卷仁斋书，知音偻指皆名儒。千峰顶上牢立脚，清风端可廉顽夫。"}