{"id":"787771","title":"霜螯用欧阳子咏车螯诗韵","dynasty":"清","author":"许传霈","text":"西风乍起香稻熟，临流蟹簖好生涯。霜凝连朝双螯足，佐酒立办付咄嗟。草泥郭索占鸿爪，筐筥剖擘比寒瓜。厥物表里澄黑白，经秋豪甲饱精华。凛凛寒威真味入，霏霏玉屑琼浆加。姜桂有时除辣性，和调饪谱理无差。妒杀枫江老渔户，烹鲜炉火饫家家。匕箸搔爬夺专席，肌肤细腻胜瓠巴。我闻江淮产佳种，欧阳螯食别名车。依然清脆适口腹，未必肃杀厉齿牙。天生公子秉秋气，拳丁披甲食鱼虾。如仗大钺戮鳞介，俨拥神剑捐莫邪。乌啼月落队行出，潮迎江头风景誇。不困篱菊影形瘦，绝胜岭梅冻欲花。纵有八跪清斫雪，谁作波势起吧呀。盾甲自卫终须解，荻芦夜战静不哗。右手持来发豪兴，当年吏部举止遐。会友高歌醉夜半，冷图茅屋聚团沙。"}