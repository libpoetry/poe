{"id":"570041","title":"观察顾公六十寿言","dynasty":"明","author":"王世贞","text":"三朝旧德剡方腾，四姓高门代并称。人向隐君夸晚节，我于循吏表中兴。无书新沓交从在，有子蓝田价转增。赐觐宫花分露掌，传家谏草挹风棱。庭间鲤对诗能续，海近筹添事可凭。兴到玉峰舒蜡屐，思幽金泽傍渔灯。征车断不惊元叹，推毂虚曾忝茂弘。更祝朋尊须尽量，莫教春酒但如渑。"}