{"id":"742438","title":"同王兰泉张少华曹来殷遂初园看梅信宿作歌呈拙庵吴丈","dynasty":"清","author":"朱方蔼","text":"灵岩山势何崔嵬，越来溪水相潆洄。山崖转处樵路断，草堂恰对溪光开。入门襟袖袭芳气，修途一径循兰陔。晴空点点落香雪，移来千树西山梅。临池一株更奇绝，浮查横卧黏枯苔。形势定为百年物，霜皮铁干知谁栽。山家位置见真率，杂以桃李杉枫槐。交柯接叶互相映，花光隐现明珠胎。先生六十气尚孩，手携鸦觜芟蒿莱。古貌古心两相似，清风飒飒飘于䰄。预遣平头设枕簟，频招上客倾樽罍。花前列座斗韵语，催诗更进流霞杯。辋川旧游有传刻，可无高咏追王裴。当筵授简忽自失，松声万壑何悠哉。"}