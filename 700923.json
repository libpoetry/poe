{"id":"700923","title":"登黎氏山楼","dynasty":"明","author":"梁有誉","text":"楼前山气日氛氲，偶为看山一访君。下榻微风吹石壁，当歌明月出江云。断鸿远向沙头落，孤磬低从树杪闻。祇道避喧非避世，他时休勒稚圭文。苔径云泉松十寻，风回众壑自龙吟。谢家群从多诗兴，苏岭高人发笑音。树色夹城春雨暗，江光吞壁夕阳沉。生涯卒岁浑疏豁，望逐金茎使不禁。翠微丹壑倚疏楹，散帙焚香岂世情。吟罢独看河岳色，客来同听桂松声。三春帘捲城云入，半夜窗临海日明。拟把钓竿终远去，即凭高阁瞰东瀛。"}