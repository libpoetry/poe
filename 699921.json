{"id":"699921","title":"柳枝词四首","dynasty":"明","author":"郭谏臣","text":"陌上丝丝带雨微，遥知春傍柳条归。一年一度常如此，昔日章台今已非。袅袅柔条锁翠烟，随风乱舞绿窗前。楚王宫里人多少，如此腰肢亦可怜。雨织金丝绿未敷，隔窗偷眼看模糊。画眉京兆今何处，试问双眉得似无。河桥青眼竞窥春，淡著烟光别样新。留却长条休浪折，春来多少远行人。"}