{"id":"711788","title":"耕田歌","dynasty":"明末清初","author":"陈恭尹","text":"耕田乐，耕田苦。乐哉乐有年，苦哉不可言。春未至，先扶犁。霜华重，土气肥。春已至，农事始。鸡未鸣，耕者起。泥汨汨，水光光。二月稻芽，三月打秧。五月收花，六月垂垂黄。再熟之田始有望。三月打秧，六月薅草。一熟之田，九月始得穫稻。近路畏马，马食犹寡。近水畏兵，兵刈何名。上官不待熟不熟，昨日取钱今取谷。西邻典衣东卖犊。黄犊用力且勿苦，屠家明日悬尔股。"}