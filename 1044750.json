{"id":"1044750","title":"五言蓬莱山送徐仲微赴蓬莱令","dynasty":"宋","author":"沈遘","text":"渤海三神山，蓬莱隐嵯峨。仙人桂叶舟，浮矣明月波。惊尘不可到，飞鸟不能过。世人但传闻，欲往为奈何。胡然古荒王，甘心事欺詑。于今祷祠迹，往往存山阿。当时燕齐间，方士肩相摩。遗俗颇沦胥，官不严禁诃。子去为邑尹，施舍各有科。兹实系教化，无宜反媕婀。平生学诗书，仁术尝切磋。毋曰百里小，民人岂不多。谁当之武城，敢复闻弦歌。"}