{"id":"1060184","title":"出都门","dynasty":"宋","author":"周行己","text":"攘攘宇宙内，经营固多端。有求皆劳生，此身岂能安。艰难出都门，所历百辛酸。秣马临远道，欲去复盘桓。久客人情深，决别泪汍澜。亲知无别语，劝我但加餐。去去忍回首，西望路漫漫。缅怀白云下，矫首时独看。平生扁舟兴，来此事征鞍。来时颜色好，归时衣裳宽。上马不能恨，下马不敢叹。但愿还家乐，不辞行路难。"}