{"id":"690813","title":"乾宁八景 卫河秋涨","dynasty":"明","author":"张缙","text":"长河积雨晓弥漫，却爱轻风引碧澜。会得邹人柯氏意，庄生幻语不须看，水国禾生秋雨馀，家家生计在樵渔。短镰刈得干芦荻，乞火船头煮白鱼。谁开古井驿亭中，百尺曾闻海眼通。六月行人汗如雨，辘轳清响下梧桐。河防未就竟沉渊，谁识当年令尹贤。惟有春风祠下柳，翠眉长为锁寒烟。寂寞荒台夕照边，居人犹自说丰年。太平气象何曾减，禾黍芃芃满大田。残月疏星曙渐分，华鲸乡处隔松云。旅途惊断行人梦，野店鸡声次第闻。雨歇飞虹影半天，微茫树树接村烟。孤身向晚人争渡，立近沙头语正喧。岁时奉祠不可违，栋宇辉煌照石矶。三尺甘霖随处是，满城士庶送龙归。"}