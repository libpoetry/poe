{"id":"833139","title":"瑶台第一层 《兰簃读曲图》，为杨定夫同年索赋","dynasty":"清末民国初","author":"樊增祥","text":"晓起绿窗匀面了，鬟云一镜松。碧苔庭院，幽花数剪，春在帘栊。曲栏深处坐，教雪衣、低唱玲珑。曼声引，更弓鞋轻点，袅尽钗茸。匆匆。玉烟吹散，翠苕不耐晓霜中。绣帏垂地，啼莺不语，残月朦胧。莫翻金缕曲，怕百花、扫地都空。画堂东。剩兰心一点，还发春红。"}