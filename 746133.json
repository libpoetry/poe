{"id":"746133","title":"自桃树坳至巴家坳皆极险峻","dynasty":"清","author":"吴振棫","text":"入山眈苦吟，摹状成结构。山意不我屈，出奇与诗斗。兹辰涉诸坳，遂使我马瘦。上坡骇梯空，下坡疾放溜。苔滑不受趾，木摽几绝脰。阪危侧掀淖，石裂下陷窦。怪禽前后啼，雾雨无白昼。一步一惕息，十步一逗留。入险非人挤，敢吁神物救。饥疲无佳思，印手欲缩袖。但歌《蜀道难》，未免见闻陋。"}