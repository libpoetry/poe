{"id":"611153","title":"赋得钱塘潮排律十六韵赠钱塘卢生","dynasty":"明","author":"邓云霄","text":"曾向钱塘渡，烟销一镜开。潮头忽以至，地轴仄将摧。赤日飞睛雪，青天起暗雷。龙宫银作阙，鲛室玉为堆。组练疑横海，帆樯似泛罍。属娄光欲动，强弩势难回。东奔翻禹穴，南去蹴苏台。吐吸谁为此，陶钧力大哉。湖山澄秀气，越峤挺雄才。羡汝江边住，潮从笔底来。放歌摇彩鹢，弄月进霞杯。一击踰千里，相期在九垓。钓鳌偏有兴，向若敢轻猜。赋就水皆立，文成木尽灾。沉思牵铁网，佳句剖珠胎。近诧观涛作，前身或姓枚。"}