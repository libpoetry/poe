{"id":"698883","title":"冯刑部索书册","dynasty":"明","author":"徐渭","text":"仙吏县鱼挟佩赊，棘槐日仄出西衙。起笼綵辔垂归马，独抱丹书坐落花。笑向烛边求缓议，泣从车下发深嗟。致君有术宁遗此，莫认萧曹但法家。专城奏课有光辉，两世承恩曳锦绯。钟鼓鸡人双阙晓，殿廷鸾字五函飞。高门正好过宾从，载道今闻有是非。老矣何心评月旦，不胜乡曲念依依。"}