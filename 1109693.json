{"id":"1109693","title":"和江邻几雪轩与持国同赋二首","dynasty":"宋","author":"刘敞","text":"君居近城市，每独厌嚣烦。积雪成高卧，故人来在门。埽除更爽垲，谈笑寂无喧。开窗延寒月，拂席置清樽。真得酒中趣，安知狐白温。长安虽大雪，车马无休时。穷巷有高士，闭门独何为。朝烟不黔突，弹琴方赋诗。逍遥无忤色，慷慨多逸辞。适有感同好，寄声赠所思。调高当和寡，无以答君知。"}