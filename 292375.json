{"id":"292375","title":"金缕曲·陈伯平前辈布政江苏，道经金陵，为题日望楼饯别图，依韵赋谢","dynasty":"现代","author":"张仲炘","text":"酒畔秋云叠。蘸清霜、黄花渐老，晚香才发。春燕巢痕回睇认，梦逐银霄绛阙。怕不是，寻常风月。一曲梁州刚放队，又红牙换谱龟兹阕。愁未已，况伤别。无缘久待鹓鸾列。只频年、离多聚少，积似萦骨。我自浮鸥漂泊惯，不羡昌黎见蝎。但别有，痴怀奇绝。泛渚轻艭如许共，待从君邓尉餐香雪。长啸处，石应裂。"}