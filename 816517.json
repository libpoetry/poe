{"id":"816517","title":"平谷秋兴六首","dynasty":"清","author":"曾习经","text":"苌楚阿娜枝自摇，荒山无树著凌霄。惊风尽日吹骡铎，积雨连旬覆燕巢。此地旧馀边塞月，归心遥望海东潮。江南信美哀吾土，虚为羁旅赋大招。画角呜咽闭禁城，不堪垂泪更分明。未成报国惭儒术，宛是还乡听鼓声。一月照人愁欲绝，百年多难若为情。未知忧患犹多少，羡尔厨头老步兵。零落栖迟不自由，山城风雨晚登楼。邻墙枣熟儿童喜，陌上桑姑少妇愁。月魄阴沉鱼脑减，星河迢递雁声遒。閒闺病起空搓手，三月朝簪不上头。风物殊乡见亦稀，残荷疏柳水深围。王官行李愁弹铗，阿谷闺人故浣衣。荒戍草深秋渐老，故侯瓜熟客忘归。侧身南望还零涕，晏岁从谁赋采薇。忧郁无聊暂息机，吾庐栗里是耶非。环溪村舍栽乌桕，落日牛羊下翠微。薄月依云天若梦，百虫啼雨叶低飞。上陵满目茫茫感，惆怅王孙何处归。雾阁云楼黯几层，炊粱梦起思腾腾。愁肠酒汤茶三碗，晞发风微月半棱。厌乱人方思故业，藏山书拟约良棚。一瓢随分谋栖息，凫鸟荒陂共夜灯。"}