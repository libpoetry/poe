{"id":"1119664","title":"戒饮三诗","dynasty":"宋","author":"陈造","text":"毒痡痛受辛，斩刈憎暴秦。杜康与仪狄，贼物其罪均。商毒烈火炎，岐镐方阳春。秦暴虓虎搏，欧粤无颦呻。二子起酒祸，古今同湛身。计实乃鸩葛，适口良甘醇。文锦覆深阱，病媒鬼之邻。劋杀不遗迹，辛政犹为仁。今子知所戒，浮俗岂其伦。生世千金躯，况复富席珍。中古避世者，或以饮自名。世网未易脱，颠眩宁其情。嗟哉竹林子，哜茹日瓶罂。时既谢周汉，顾肯羡久生。中圣怜徐邈，种秫想渊明。卯金当涂高，委质吾颜赪。偕我偶盛时，生亦未易轻。况子淑茂资，天骥趣修程。论才应时须，挺志为亲荣。亲言铭肺肝，盍师陶士衡。自我铭盘盂，覆杯远曲糵。人或安清修，身亦享黄发。柰何悠悠者，沈酗无虚日。言之每逢怒，周诰存苦阙。狂悖贻世戒，气血瞢中竭。持觞劝客意，彼肯独夭折。投辖车钤颈，抽肠擢其骨。交游多若人，自重要勇决。关须太虚闭，交继叔夜绝。毋兴圣贤悲，濡首右臂折。"}