{"id":"939270","title":"闻思大士入定相善财童子致恭揭谛神后卫因为之赞","dynasty":"宋","author":"陈长方","text":"幪头叠足，敛目而禅。闻思尽处，当念超然。不起于座，遍群生前。如行空月，影落百川。提孩念道，访求知识。海山绝处，慈容忽觌。一俛仰间，今吾非昔。回首百城，山川历历。大士俨若，非空非有。毁赞莫及，孰卫孰守。唯此力人，雄风赳赳。是亦孔门，禦侮之友。"}