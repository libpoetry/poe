{"id":"699956","title":"落花","dynasty":"明","author":"郭槃","text":"一番风雨到妆台，肠断芳菲恨未灰。忽逐暗香随水去，又飘疏蕊入窗来。红铺沼面平如绮，綵谢阶前散作瑰。为惜飞花重结子，赏心寥落罢衔杯。何处笛声惊昼眠，乍听忽尔思凄然。扪空零乱飘红雨，点地轻盈散紫烟。恨入汉宫因罥蝶，愁随湘浦为啼鹃。韶华已尽秾芳歇，指点清明又一年。美人楼上惜韶光，漫自朱颜淡扫妆。隋苑曲终红拂散，石家歌罢绿珠忙。羞他溽雨芳容改，却哂回风舞态狂。檀板柘枝犹未歇，一声羌管在横塘。朝来阴雨更连绵，帘外飞花暗远天。忽向画堂污玉匣，乍来香案覆金钱。飘残片片添闺怨，散谢枝枝撩客怜。开落由来随节候，闭门休咏刺桐篇。"}