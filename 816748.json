{"id":"816748","title":"洞仙歌 张公洞","dynasty":"清","author":"董元恺","text":"童山寂历，有神仙窟宅。鬼斧何年巨灵劈。呀然开辟处、天壤中宽，深无极，直下鸿濛千尺。炬光迷近远，线缕萦盘，侧厂飞梁度空碧。出鸟道枝撑，迎面峥嵘，愁颠坠、低头踞蹐。问丹灶、玉堂白云封，只怪石嵯峨，张公遗迹。嵚崎两洞，更善权深秀。凿翠玲珑开户牖。敞层霄、云气结就重楼，楼高下，风动悬崖激溜。耸身穿诘屈，随下危梯，丝竹清音杂鼯鼬。人世有仙田，白石充粮，兼环列、药炉茶臼。但雷篆、犹存囤碑空，不禁得洞中，一时回首。小斋烦暑，团扇交挥汗。一庭绿树炎氛满。阑干畔、薰风触热吹来，炉香袅，几缕碧烟凌乱。琅玕清枕簟，梦到羲皇，此中人不知有汉。被蝉曳残声，唤醒桃源，茶初熟、桐阴斜转。且奈向、月白露浓时，听白雪高歌，方空新换。"}