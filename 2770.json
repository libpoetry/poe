{"id":"2770","title":"樾馆·樾馆者","dynasty":"唐代","author":"卢鸿一","text":"樾馆者，盖即林取材，基颠柘，架茅茨，居不期逸，为不至劳，清谈娱宾，斯为尚矣。及荡者鄙其隘阒，苟事宏湎，乖其宾矣。词曰：紫岩隈兮青溪侧，云松烟茑兮千古色。芳靃蘼兮荫蒙茏，幽人构馆兮在其中。靃蘼蒙茏兮开樾馆，卧风霄兮坐霞旦。粤有宾兮时戾止，樵苏不爨兮清谈已，永岁终朝兮常若此。"}