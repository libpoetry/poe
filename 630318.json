{"id":"630318","title":"杂诗七首 其四","dynasty":"明","author":"释函是","text":"夕竟出东门，蟾兔起遥岑。初照不至地，空水白粼粼。郁勃昏经涂，先后声相凭。崇楼耸睥睨，已过越王城。人影怯松风，腐草流青萤。湍流渐寒响，石梁月微横。搴芳藉颓轨，慷慨论生平。敛皓繁霜满，屯云蔽前林。厓巘隐漭沆，明没见秋灯。蹑足端所向，入树宿鸟惊。茅屋沉雾中，扣门如无人。长老烹旅葵，晨餐才五更。饱粟坐磐石，灌木摇高岑。虑澹匪忽物，俗简情易亲。虎狼不在山，遨游随浅深。回顾今何时，空忆吕稽名。山阳无旧居，何以赋予情。"}