{"id":"843613","title":"九日同少符饮","dynasty":"清末民国初","author":"冯煦","text":"汪子饮我酒，日落南城楼。百语无一欢，相对如羁囚。羁囚岂所怀，辛苦难自由。失妇古云悲，况子罹重忧。酒半掩袂起，涕泗咽在喉。四时各有禀，胡为得其秋。天地尚憯憺，子也复何尤。天地一憯憺，草木无不靡。百里暮浩浩，下见旧时垒。野鸟声何哀，啾啾沟壑里。万骑此摧藏，烦冤不能理。白日寒原昏，犹闻泣荆杞。岂无侯与王，独以征战死。有酒不能酹，悲风动淮水。淮水去不返，我心重怆恻。弟兄各异县，欲往无羽翼。八月遗我书，开函泪沾臆。知我病乍起，一一问眠食。共此千里心，相思不相即。茱萸勿复采，忧来簪不得。兄今更何如，吞声望故国。故国丁丧乱，遗民三万强。野田足耕作，少少归流亡。今年盛阴潦，秋谷半已伤。饥寒岂不惧，幸得守其乡。不见江汉上，千里流汤汤。脱身洪涛中，颠越皆四方。登高气潜阻，飒飒哀鸿翔。"}