{"id":"811470","title":"病中赠王桂山四首","dynasty":"清","author":"丘逢甲","text":"海山斜日郁苍苍，回首神州意黯伤。热血满腔凉不得，苦教枰药累真长。无力能消古劫尘，愧君卖药济斯民。千金妙有神方在，著手先成海上春。所须药物是当归，有客天南叹式微。未报国仇心未了，枕戈重与赋无衣。色舞眉飞夜论文，天涯意气最怜君。相期海上归来日，王寿山头话白云。"}