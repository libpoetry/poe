{"id":"857166","title":"夜坐","dynasty":"宋","author":"王令","text":"破窗多穿风，冷烛无定焰。滴沥随衣泪，反覆到心念。趋生迷夷涂，失城陷深堑。病拙未为疗，膏肓不容砭。无家可容归，有灶亦断掭。凫短鹤胫长，饮啄两自赡。天有不可问，何独于我欠。吾观序卦辞，否乃适泰渐。而余何为者，独此不见验。譬如白为缁，一造遂永染。久生人所羡，我独处之厌。安得盖棺去，手足同一敛。"}