{"id":"431541","title":"鹊踏枝 读报，知北平危矣","dynasty":"近现代","author":"卢前","text":"忍与舆图终日对。指点丰台，猛忆西山翠。除却酸辛无别味。教人北望添憔悴。众醒于今怜独醉。满地江湖，总是流离泪。鬯好风来分向背。葵花汝有羞心未。闻道丰台收复得。血不零流，汹涌才今日。炙我骄阳炉火热。几年苦闷填肝膈。亭午忽然传消息。日已无光，风卷云如墨。山雨来时君应识。从教洗出炎黄色。"}