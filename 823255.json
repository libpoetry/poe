{"id":"823255","title":"台城路 和山公见慰","dynasty":"清末近现代初","author":"赵熙","text":"馀生真谶台城梦，风前纸鸢无路。共命分飞，同心解结，有泪不知流处。衰年病苦。算别不多时，一般黄土。托命他人，新人未熟故人去。词仙似谈法要，白头相慰藉，空相留住。镜影将花，琴心应节，换了张先词谱。霜柑阁主。尽花会娱春，草堂联句，寿到梅边，有情天万古。"}