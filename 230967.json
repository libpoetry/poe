{"id":"230967","title":"遇便风·舳舻泝隋堤","dynasty":"宋代","author":"陈舜俞","text":"舳舻泝隋堤，积潦涵楚甸。大帆挂长樯，薰飚借良便。气张中军旗，势疾强弩箭。浪头喷飞雪，波心落流电。或如春雷振，又若疾雨溅。天空文鹢归，珠媚渊龙战。久来去意切，幸此行色变。舟子啸引项，挽夫喜盈面。揭篙无施劳，跃马莫我先。行吁思景附，坐指交勇羡。日阴未顷刻，道里历宇县。津亭倏渡淮，官堠俄入汴。盛夏草树齐，远水苹藻遍。晚景稍可爱，少瞬不再见。我非欲速者，疾目憎转眩。衣袂聊虚凉，心焉独安宴。向夕风少休，迟留乐幽倦。"}