{"id":"1115164","title":"过平望三首","dynasty":"宋","author":"杨万里","text":"岂但湖天好，诸村总可人。麦苗染不就，茅屋画来真。行止随缘著，江山到处新。十年三过此，赢得鬓如银。行得三吴遍，清奇最是苏。树围平野合，水隔别村孤。震泽非尘世，松陵是画图。更添一诗老，载雪过重湖。小麦田田种，垂杨岸岸栽。风从平望住，雨傍下塘来。乱港交穿市，高桥过得桅。谁言破书箧，担取太湖回。"}