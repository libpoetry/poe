{"id":"1116346","title":"次韵叶守端午西湖曲水","dynasty":"宋","author":"苏过","text":"远酾清颍入溪渠，左缭孤城转古墟。岂止江湖来席上，一苏穷泽十千鱼。暗泉百道草间鸣，已觉圆荷翠盖倾。拟欲挐舟江海去，门前归路是春明。一叶何时纵棹歌，空悲急景怨羲和。斜风细雨添愁绝，青蒻蒙头映绿蓑。兵厨酒色似鹅儿，计泛楼船会有期。苇折荷枯秋露净，更看镜面渺瀰时。叔度平生挠不浑，注之不满挹无痕。甘棠讼息篮舆晚，目送牛羊自下村。"}