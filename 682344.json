{"id":"682344","title":"晚年病目诗","dynasty":"明","author":"乌斯道","text":"予心好读书，四库未常阅。予心好□辞，操觚未常辍。夫何阻前期，浮云蔽明月。翻思樵牧徒，默默心自悦。我常忆雷琴，一去难再得。目暗不能弹，今亦不复惜。以兹悟外物，昔以有见惑。何如饮美酒，庶以慰朝夕。予学二王书，常在少壮日。终年应人求，运腕不停笔。兹以目病辞，方始得就逸。书以大道言，何足尽称述。古人能战争，空存身后名。何况事棋局，徒然起心兵。余生颇好弈，每被君子轻。目暗不能尔，心中始和平。浊境人所恶，清境人所欢。欢恶感于境，正谓双目昏。病目与境接，不以清浊分。譬居浑沌内，何者为乾坤。庭外有青草，正是自家意。今因双目病，复悟草之外。意原不在草，草亦不在视。万事奚可言，风月浩无际。左氏云丧明，昭明亦复尔。二人至修姱，佳名播千祀。丧明予似之，功业胡能比。蚀月还耿光，著述犹可拟。"}