{"id":"739620","title":"宿盘山史各庄挂月山房忆近亭亡弟","dynasty":"清","author":"德保","text":"吾弟方垂髫，昂藏负神力。挽弓常挽强，十五选善射。箭作饿鸱鸣，横空落健翮。对扑熊馆前，决胜标英特。出为营阃官，挺拔声赫赫。巨鼎累千钧，手扛气无苶。骈头千万人，聚观惊齰舌。至今江淮间，轶事尚传说。急流思退勇，愿作烟霞客。一朝解组归，盘谷筑幽宅。经营结数椽，茅屋依卷石。地势敞高轩，畦径天然辟。桃李杂松杉，一一皆手植。泉石惬心期，城市少足迹。高蹈不可攀，怀念徒充积。偶闻抱微疴，欲访苦无隙。惊传凶问来，伤心泪沾臆。因知造化心，清福最所啬。今我来山庄，人琴何所适。封尘有书策，挂壁留剑戟。诸子已林立，头角喜岐嶷。坟冢近舍旁，浮土尚新色。酹酒泪自倾，悲痛情无极。嗟予与近亭，连理枝同脉。孰知壮者亡，衰颓尚供职。寿夭理则那，问天天默默。"}