{"id":"800554","title":"仙霞关","dynasty":"清","author":"张尚瑗","text":"七闽路与中原通，怪事咄咄惊天公。冈连岭复云树匼，飞鸟不度猿猱穷。微茫一线走绝壁，谁凿溟涬开鸿蒙？二十八盘尤斗绝，路难直似摩苍穹。王公守国天设险，崤函轘辕自古崇。兹岂小巫怯百二，偏隅冷落箐篁中。正恐五丁力不到，无诸倔强凭豅谼。尔来文物盛唐宋，舟车衢信当要冲。蛇形蟠曲甃磴道，史浩于此开榛丛。宋明王孙两遗种，哀哀望帝啼鹃红。日者井蛙跳涔水，高拥黄屋弯朱弓。阴平夜追渠帅缚，昆仑电扫巢穴空。虽云负固不可恃，车箱箭筈名益隆。热行五步一回首，仆夫告瘁心神忡。残旗折戟渺何许，故垒瓦砾馀蒿蓬。淙淙飞泉下幽壑，輣冲百道鸣丰霳。回溪互证前路失，恍惚七圣迷崆峒。南风不竞自天道，嗟哉竖子时无雄！欲呼真宰铲叠嶂，永俾灌莽无伏戎。左鼓右旗列几案，拖舟舁轿从西东。怀古登危重兴叹，溟茫襟袖侵霿雺。"}