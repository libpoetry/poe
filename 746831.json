{"id":"746831","title":"秋雨叹寄海秋亨甫","dynasty":"清","author":"黄爵滋","text":"秋雨飒沓凄五更，孤镫无焰树有声。百年之忧一息集，虚室疑有鬼神入。文章郁郁感我肠，世事冥冥幻转睫。四海知君意气大，汤生兀兀张生挫。非愚自笑北宫穷，有怀欲救翳桑饿。我有破屋如卢仝，秋深四壁愁雨风。杜陵怊怅万间厦，此愿恐付虚无中。汤生家澬阳，澬阳之水横披猖。张生来燕市，燕市米价亦腾起。无田可耕禄可养，白云高高怅南望。君乎与我同寂寥，黑头那得取卿相。西望翠微山，山中泉石何萧间。我有夙约竟孤负，终夜漫漫坐愁叹。张生三日游未回，汤生咫尺亦不来。眼中之人生我哀，昨者珠玉今黄埃。吁嗟万事乃如此，日月迁流枉悲唏。明朝秋霁堪登高，安得痛饱中山醪。"}