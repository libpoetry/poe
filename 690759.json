{"id":"690759","title":"答纪石青年丈二首","dynasty":"明","author":"张煌言","text":"秋云一片自苍凉，千里鸿心对夕阳。兰蕙年来宛似雪，蒹葭露下正为霜。惊闻尺素干戈泪，赋得联珠襟袖香。解道安危关出处，可能无意扫天狼？十年心事半江湖，浮泊真同五石瓠。多难交游浑陌路，至尊警跸尚泥涂。已知世态供谈虎，岂为微名重忆鲈！蚤晚封题通动定，报余旌旆指勾吴！"}