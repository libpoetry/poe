{"id":"116793","title":"独游崇化寺题观音院","dynasty":"宋代","author":"张耒","text":"默默苦不展，驾言陟崇岗。人远尘坌息，高门开宝坊。华檐敞虚殿，乔木护修廊。闲庭引幽步，偃息得兹堂。惟时炎火衰，清秋朝暮凉。窗虚竹色静，风远松声长。遥山露云表，远水连天光。独游不自得，遐眺有余伤。留滞感华岁，登临思故乡。言归日已夕，月出林苍苍。"}