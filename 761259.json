{"id":"761259","title":"琐窗寒 寄答叶兰台粤中","dynasty":"清","author":"谭献","text":"拂拭琴丝，徘徊镜槛，与花俱老。单衫泥酒，片月入侬怀抱。向空梁、数残漏声，故心待寄绵绵道。者风吹笑语，望中还是，天涯芳草。春杳。家山好。剩晚唱樵歌，倦云淼淼。知音不见，枉忆旗亭年少。似行人、攀折去时，断肠柳外迷晚照。恁荒凉、目送遥鸿，又说飞难到。"}