{"id":"106096","title":"送术明居士燕道觉归东林","dynasty":"元代","author":"方回","text":"君不见钱塘西湖三贤堂，林苏宋人白傅唐。三贤生本不相识，死乃异代同烝尝。又不见吴江垂虹三高祠，鸱夷一舸浮西施。天随陆子玄真子，求志逃名非一时。何似庐山东林三大老，生偶同时不同道。道若不同同中心，香炉峰下足幽讨。雁门法师禅非禅，虎溪道士仙非仙。栗里先生醉非醉，三方寸地通一天。妥灵犹想当时笑，鼎立宇宙胆相照。借问此笑笑者何，别有丹青不传妙。述明弃官归东林，玉帝降敕荣冠簪。羽衣似与儒释异，所不异者胸中心。我谓不须较同异，亦勿强求笑中意。天下至今知几晋法当忘言，祖述渊明醉还醉。"}