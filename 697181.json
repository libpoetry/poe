{"id":"697181","title":"大司寇豫章李公以手书见贻赋谢二首","dynasty":"明","author":"胡应麟","text":"八座归来鬓未斑，三朝旧德迥难攀。云霓尚切中华望，宇宙偏容大老闲。赋罢滕王无彩笔，书成匡俗有名山。独馀吐握当年思，尺素蓬蒿问闭关。斧钺频年寄折冲，乞身茅屋傍萧峰。霜威大漠犹方虎，斗色孤城自卧龙。匣底剑花收菡萏，囊中诗草泣芙蓉。莫誇骤贵东京纸，屈指三都未易逢。"}