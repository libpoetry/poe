{"id":"123527","title":"送通守赵积中朝议请祠归天台","dynasty":"宋代","author":"范成大","text":"城头千峰青绕屋，城下滩流三百曲。谁云逼仄复逼仄，尚有高轩肯来辱。红梅花下两芳春，春风惠和如主人。抢攘尘土簿书里，见此缫籍天球温。厚禄故人车结辙，掉头独泛清溪月。不从世外得超然，世间谁肯如公决。生平我亦一沙鸥，苇白芦黄今正秋。送公使我归思动，破烟冲雨忆扁舟。明年想见东山起，我亦煎茶石桥水。道逢蓑笠把渔竿，即是马曹狂掾史。"}