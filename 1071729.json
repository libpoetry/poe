{"id":"1071729","title":"蜀张氏赐书诗","dynasty":"宋","author":"韩驹","text":"张公昔蹋中朝班，夜随仙官上九关。再拜天皇少却立，手掣云汉归人间。钩陈熟视不呵责，坐令光耀惊尘寰。至今公家蜀江上，紫气夜属岷峨山。昭回断缺久未补，女娲鍊石亦已艰。似闻天上列星怒，下问云汉何时还。丁宁贤孙善拂拭，不用构阁深防闲。为公作诗刻坚石，可使万古驱神奸。"}