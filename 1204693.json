{"id":"1204693","title":"渡江云 题郑天趣三湘集","dynasty":"元","author":"朱晞颜","text":"渺寒云万里，孤舲载雪，逐雁渡三湘。倦游频选胜，抚剑延平，贳酒过滕王。清泉自酹，秋草合、贾傅祠荒。算都是、伤心吊古，和月贮吟囊。难忘。雪边梅屋，雨底荪房，料裁云缝雾。应自有、知心老妪，相与平章。澧兰沅芷曾亲撷，返醒魂、犹带骚香。看未足、渔歌又起沧浪。"}