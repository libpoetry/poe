{"id":"622607","title":"闻陈集生学士编选粤诗赠诗三十韵","dynasty":"明","author":"郭之奇","text":"东南厚地流，瀛渤迷天宇。扬马溯归墟，李杜循荒浦。精魄恐遂沉，日夜奔轩舞。三山那可凭，五岭犹堪堵。是以沧海珠，独向文心吐。祝融司沐浴，百宝生渊府。珊瑚拂钓竿，离奇难一罟。鸿裁辉庙廊，逸制藏林薮。诗骚虽小技，菁华散今古。古今一快事，人间孰能取。风度曲江遥，明兴丘霍睹。其馀别岛间，灭没谁经数。真儒继白沙，异人产东土。手持列缺鞭，目送横霄羽。钩刳岳渎函，倒索岩阿腑。高深入见闻，动静归仰俯。词林有柢根，艺苑明标竖。时胸乱燕玞，汝器先周簠。朱弦从疏越，球石方一拊。宫商虽互鸣，淫哇必远拒。悠悠作者怀，异世同奔鼓。前人冀目成，后进求心祖。风雅递相吹，鬼神安敢怒。如铜君为炉，如木君为斧。始观嘉量名，乃见从绳柱。闭门出化工，天下称规矩。是时我山居，髣髴登玄圃。拟向白云潨，徐挥玉柄麈。领袖推英绝，馀佩供编缕。远近视宗盟，千年定客主。"}