{"id":"879045","title":"水龙吟 寿赵癯齐","dynasty":"宋","author":"刘克庄","text":"昔人风调谁高，二疏盛日还乡里。公卿祖道，百城围尽，争传佳事。闻自垂车日，都门外、送车凡几。今世无工，尽置之勿道，焜煌处、独青史。佳甚东阳山水。是昔时、钓游某地。风流脱似，洛中耆老，一人而已。好为霞觞釂，正庭阶、彩衣荣侍。便明朝有诏，启门解说，值先生醉。"}