{"id":"1233762","title":"游黄龙洞","dynasty":"元","author":"梁信","text":"我来罗浮访仙迹，数不尽罗浮峰四百。黄龙巀嵲洞最幽，两水夹山山路僻。攀萝直上登云梯，探入松林洞门辟。流杯池水声潺潺，玉龙飞走春潮白。七星坛畔逢赤松，邀入龙宫蹊径碧。笑傲烟霞生隐心，红尘不到烦襟释。何事将金别买山，此处岩栖即安宅。不愿宦游拖长绅，愿从罗浮山下为居民。"}