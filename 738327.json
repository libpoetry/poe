{"id":"738327","title":"送道柔与其徒北上","dynasty":"清","author":"杨维坤","text":"与君耕研春复春，掉臂结客游重闉。前年花发同就道，今年鹏徒难为邻。五战棘闱屡蹭蹬，两番京邸潜悲辛。饥鹰折翼向人叫，老马伏枥安能驯。惟君干镆焰如电，康庄赠策雷与陈。攫空蛟龙不可测，下笔风雨诚有神。苏黄妙手世谁似，伊洛的派师传真。儒者气象郁年少，谪仙标格疑前身。燕山紫桂逼天阙，努力秋风探月窟。市屠壮夫傥问君，道坤今卧南山云。"}