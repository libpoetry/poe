{"id":"844894","title":"冬柳次无锡钱茂才瀚生韵四首","dynasty":"清末民国初","author":"曹家达","text":"摇落当寒弱不支，长条空复袅芳池。经年眉样浑忘却，往日心情感独知。宫巷萧条催腊鼓，华林颜色黯春旗。剧怜月黑风嘶夜，剩有啼乌借一枝。小园残雪龁垣衣，瘦尽风情百事非。江上雁啼红板冷，天涯人远素书稀。梦和残月疏难繫，愁泣荒烟涩不飞。一自青阳惊受谢，到今冷眼与时违。青琐当年聚玉珂，侍臣待漏意如何。建章日暖莺花早，太液春深烟雨多。是处垂青连上苑，一番新绿蘸恩波。无端遍地伤心色，化作樽前懊恼歌。便尔漂摇霜霰经，暮江空见酒帘青。亦知寒绪难生色，终胜春花易化萍。旧院顿杨殊冷落，朱门王谢半凋零。朅来休弄桓伊笛，呜咽临风不忍听。"}