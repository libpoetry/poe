{"id":"829401","title":"乙亥秋九月至旧京视散原先生日与心畬叔明立之伯夔君任羹梅过从寥志强志贻先询先诸弟自津沪来旧藏五十馀年陈酒由杭至京连日聚饮赋诗属和","dynasty":"清末近现代初","author":"陈曾寿","text":"开眉今夕是何夕，群季故人俱眼前。行歌早已觉春梦，饮酒犹能回少年。长统埋忧宁有地，渊明试酌忽逢天。鸡鸣喔喔谈未了，三丈日高仍醉眠。申君温克午君豪，笑我才能受一瓢。忍饿长怜予季役，高歌还爱阿龙超。侠儒狂狷各奇趣，离别苦辛甘久要。为惜芳尊挈馀沥，塞鸿风雪慰飘飖。友如兄弟弟如友，此乐端能偿百忧。不逢大道三驺卒，还胜东坡一子由。老圃黄花初冒雨，西山红叶正矜秋。莫将盆沼鱼千里，轻负机云屋两头。天悭后约敢奢望，心喜故人俱昔同。微醺何似众皆醉，妙趣尤宜时一中。杜癖顾痴形自累，庾肥沈瘦语徒工。徒呼遥集几两屐，来寿茶山九十翁。"}