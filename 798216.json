{"id":"798216","title":"沁园春 丁丑立春日作，索竹樵翁和","dynasty":"清","author":"俞樾","text":"纸帐绳床，蝶梦懵懂，青鸟漫催。算年华七八，明朝便换，嘉平三七，芳信先回。处处春幡，家家春酒，花胜人人簪上钗。东皇驾，怎有迟有早，两日分开。徘徊消息疑猜。且让尔、梅花先占魁。想惊蛇赴壑，光阴易逝，闻鸡起舞，壮志都灰。彩燕迟悬，银虬先报，今日条风分外佳。晨光好，又何须半夜，偷送春来。"}