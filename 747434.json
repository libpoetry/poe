{"id":"747434","title":"用访涤生韵赠醇士","dynasty":"清","author":"邵懿辰","text":"梦绕西湖千佛刹，放船湖波橹声戛。觉来坐恋乡味甘，酢鱼羹美莼丝滑。此生合付白鸥间，远俗从嘲黄鹞黠。不妨名字托漫浪，何用文章苦茁轧。鹿床先生持玉尺，翠扫罗浮两停牵。家园水石足清峨，春听鸣鹒夏嘶蚻。鹤书促召出山来，秀竹繁花镇间杀。朅还曳履上金銮，四海共知霜鬓鬝。一身几负不堪七，九事厌闻言律八。诗篇画笔世争求，伟抱深情人不察。仍多老泪哭称称，频岁兰芽遭刜刖。何日从公吟故山，笑指浮图下栖鹘。"}