{"id":"593877","title":"品泉图引为成司勋惟谦赋","dynasty":"明","author":"欧大任","text":"君不见句曲陶弘景，通籍犹号华阳公。君不见竟陵陆鸿渐，著书自称桑苧翁。中冷泉前餐海雪，楚王涧上听松风。二贤先后数百载，烟霞气格无不同。夫子起家澶濮久，大河甲秀连台斗。凿流玉瑩激轩墀，丛石锦横浸池薮。性惟高洁冰霜姿，才自清通衡镜手。内观坐照万古前，不以淄渑挂其口。笑顾谢海客，轩然舞而跃。龟壳卷何为，蛤蜊食何乐。君不见苏家学士嗜湘醽，岷嶓之源图作经。续茶以为谱，调水有一丁。大瓢贮春瓮，小勺分江瓶。甘以口腹役双足，何如澄心诵黄庭。仰视夫子犹鸿鹄，千秋陶陆垂丹青。"}