{"id":"702938","title":"挽吴长源十首","dynasty":"明","author":"谢元汴","text":"牙缃绿管簇花新，绮阁朱栏浥细尘。自是丰城多剑气，天生神物会延津。摇落壮心付酒杯，玉山秀仞忽摧颓。只今竹柏中庭影，疑尔吹笙骑鹤回。成佛无分后与先，文人枉业必生天。朝烟夕雨纷纷变，去住因缘亦偶然。裘马场中第一流，雕弧宝埒树前斿。疾书飞檄寻常事，欲洗毛锥笔墨羞。泥首云林咏五噫，梁鸿张俭合成痴。感君气谊为君恸，愧杀人间轻薄儿。棠照霏微暮景寒，白楼赋就笑相看。非关奉倩神伤甚，多少嘤鸣惜刈兰。年少乌衣行秘书，典坟丘索郁相于。八龙首屈慈明指，不耻问奇老仲诗。怪尔游心太始乡，友朋山水与文章。泉台寂寞无知己，谁唱鲍家诗数行。肯信逝波有此人，居然遥集古先民。红尘岂解留龙象，独使青冥侈石麟。赠子遗篇尚箧中，千秋万岁素心同。波涛世路情方见，泪洒西风草木红。"}