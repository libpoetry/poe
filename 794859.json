{"id":"794859","title":"金缕曲 秋夜梦外，醒后感成","dynasty":"清","author":"季兰韵","text":"秋雨敲窗急。梦惊回、晓钟乍动，残灯将灭。片刻相逢留不住，宛转深情如昔。浑未改、旧时形迹。醒后音容何处去，但赢来、满枕啼痕湿。身世恨，一时集。追思往事心伤绝。痛而今、生诚有怨，死尤无益。祗悔当年侬负约，不合任君轻别。何苦把、孱躯偷活。输与鸳鸯能并命，枉千回百转相忆。心只愿，早同穴。"}