{"id":"1116703","title":"又书王晋卿画四首 山阴陈迹","dynasty":"宋","author":"苏轼","text":"当年不识此清真，强把先生拟季伦。等是人间一陈迹，聚蚊金谷本何人。溪山雪月两佳哉，宾主谈锋夜转雷。犹言不见戴安道，为问适从何处来。毫端偶集一微尘，何处溪山非此身。狂客思归便归去，更求敕赐枉天真。斜风细雨到来时，我本无家何处归。仰看云天真箬笠，旋收江海入蓑衣。"}