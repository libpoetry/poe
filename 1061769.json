{"id":"1061769","title":"标指六偈 迷悟","dynasty":"宋","author":"释清远","text":"迷者迷悟，悟者悟迷。迷悟同体，悟者方知。迷南为北，实情取则。北本是南，悟无移忒。返究迷缘，莫得来处。忽悟正方，迷复何去。其迷则迷，妄自高低。生死恶觉，枉受胶黐。达迷无妄，欢喜无量。杀无明贼，祇在一饷。一饷之间，冥通大千。直下了了，三际虚玄。无始时来，总由今日。尽未来际，更不寻觅。当念无念，灵光焰焰。灵焰腾辉，心智难掩。灵源荡碧，森罗普入。海印发明，非关动息。根尘不偶，心珠宁守。返不我观，出兮还有。有无齐出，无有踪迹。智用虽奇，犹遭悟觅。悟为法障，身招罔象。犴貉无风，徒劳展掌。祖父书契，本来家业。旧日风光，不妨要截。哆哆和和，依前疑著。元无病痛，何劳说药。足踏实地，开眼瞌睡。大地茫茫，会我如是。如是之法，不因迦叶。是谁儿孙，喃喃乱说。你解乱说，智者便瞥。此门广大，愚人自爇。自谤自爇，不干我事。我是痴人，汝能灵利。"}