{"id":"1104606","title":"至和祫享三首 迎神用《兴安》。","dynasty":"宋","author":"郊庙朝会歌辞","text":"濡露降霜，永怀孝思。祫食谛叙，再闰之期。歌德咏功，八音播之。歆神惟始，灵其格兹。昭穆亲祖，自室徂堂。礼备乐成，肃然祼将。瑟瓒黄流，条鬯芬芳。气达渊泉，神孚来享。四祖基庆，三后在天。荐侑备成，灵娭其旋。孝孙应嘏，受福永年。送之怀之，明发恻然。"}