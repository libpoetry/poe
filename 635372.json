{"id":"635372","title":"送李苍水主教化州","dynasty":"明","author":"成鹫","text":"广文先生清洒洒，官冷心閒身未暇。手提木铎出蓬蒿，去年东去今西下。重来别路两经秋，正值空林初解夏。道旁车笠走相送，班荆旧是同游者。忆昨齐昌一访君，半载山癯寄官舍。春风三月送归僧，梦里昔游如昨夜。人生离合会有时，勿惜为君重劝驾。殷勤次第说官程，四坐相看莫相讶。西南一路入高凉，平原道直澄川泻。只轮车上青油伞，稳坐看山如广厦。到时日暮宿邮亭，四野孤烟起桑柘。诸生束带出郭迎，明发斋夫催上马。入门高坐讲道德，二帝三王无五霸。上农播种下农穫，莫误糠秕作良稼。大儒出矣小儒鸣，安事诗书兴教化。闻君早得如意珠，一颗圆明大无价。今来卖与辨州儿，罔象离朱难假借。山僧拭目几回看，临岐休说无生话。祇凭寄语彼都人，罄取顽金归大冶。当知今日李先生，也向东林曾结社。"}