{"id":"201424","title":"张丞相生朝二十韵","dynasty":"宋代","author":"张元干","text":"凤历推炎德，宗臣系重轻。神开丹扆梦，人向紫岩生。昴宿秋旻迥，坤维玉露清。风云符感遇，草木畏威名。不有三灵助，宁无四海惊。大江元帝渡，细柳亚夫营。劲气吞妖孽，深谋厉甲兵。天旋黄屋正，日转赤墀明。茅土宜班数，山河旧著盟。济时登衮职，命世属阿衡。社稷扶持了，乾坤整顿成。勋庸多部曲，陶冶遍公卿。牙帐罗旌启，萱堂合鼓笙。诞辰尊寿母，善倾及难兄。庆积基墉固，源长福禄并。欲知貂珥贵，倍觉彩衣荣。象阙锋车召，沙堤相印迎。指麾烽燧静，翊戴泰阶平。老鹤三千岁，飞鹏九万程。百川浮巨斝，快饮吸长鲸。"}