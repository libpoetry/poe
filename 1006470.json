{"id":"1006470","title":"送胡汝明待制赴镇桂林","dynasty":"宋","author":"葛立方","text":"今代人中杰，摅忠久赞襄。摛文挥镂管，积学俪青箱。体道经为笥，临机智作囊。威名知草木，义勇震戎羌。玄女传符旧，黄公授略长。投壶祭征虏，纳策蔡中郎。暂解淮西印，来浮霅水航。求田多好畤，卜宅类清漳。寄兴红尘外，追欢锦瑟旁。醉酣容偃鼠，吟咏许寒螀。邂逅升徐榻，夤缘上孔堂。周旋略名分，眄睐沐谦光。细札俄颁命，真儒起干方。地宽连五岭，权重詟三梁。油戟明朝日，铦戈耿夜霜。桂林飘黝粒，荔浦劈琼房。来暮歌廉裤，遄归觐舜裳。谋谟多妙简，梦想独难忘。乌府思忠荩，丹墀渴对扬。一言苏品类，三接屈皇王。沙水犹含冻，江梅渐放香。行行携部曲，去去背云乡。劈箭飞征棹，牵绳黯别肠。平居膺刻画，祖送倍凄凉。睿意兴邦急，人材敌国强。伫观扬涣号，爰立上岩廊。谈笑妖氛静，经纶宝祚昌。小人簪履旧，枯卉徯春阳。"}