{"id":"1111204","title":"又上梁丞相寿口号十首","dynasty":"宋","author":"许及之","text":"恭惟炎运恰中天，间气真成五百年。以舜继尧方诞圣，维申及甫即生贤。石笋金鸡传地谶，凤池虎榜属儒真。向来再世方稽验，今日兼荣孰比伦。往分南国戎夷问，再入中台宇宙和。狡兔漫为三窟计，长城只倚一贤多。庆成礼就端成殿，上寿仪陈德寿宫。霁日祥云回顷刻，燮调妙用不言功。天数已周花甲子，中原合见汉威仪。极知庙略归樽俎，倚看元勋上鼎彝。真人得道自崆峒，万国同归寿域中。致却升平更何事，朱颜绿发侍重瞳。殿家前日中和节，相府今朝岳降辰。敕遣貂珰宣赐酒，黄封题作百千春。万里云霄行白日，八荒桃李自春风。不须更弃人间事，一转钧陶九转功。晓来微雨弄新晴，晚看蟾光一掐明。学语小儿争祝颂，相公长似月初生。乾坤长物门阑客，会计丛中委吏身。拟算中书都几考，直须东海看扬尘。"}