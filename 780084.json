{"id":"780084","title":"八归 题其年填词图","dynasty":"清","author":"曹贞吉","text":"散圣安禅，乌衣白袷，淡宕风流如许。酒旗戏鼓人间世，博得萧然驴背，须眉尘土。凌轹词坛三十载，写六代兴亡无数。翻墨沈、历落嵚崎，看海奔鲸怒。谁拂生绡作照，维摩清冷，坐对散花天女。三叠霓裳，一声河满，曲项琵琶金缕。问英雄红粉，可到相逢断肠处。想歌阑、深卮微劝，银甲春寒，水沉香慢炷。"}