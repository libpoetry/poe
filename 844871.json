{"id":"844871","title":"雨夜北风紧甚作思雪二章叠尖叉韵","dynasty":"清末民国初","author":"曹家达","text":"泛罢茶瓯雀舌纤，更阑欲雪气森严。连天倒拥丰年玉，突地堆成煮海盐。时挟远风欺竹径，却疑寒月晕茅檐。孤吟忍冻还今夕，正恐诗成笔退尖。天寒羁滞北归鸦，踏冻初通薄笨车。陌上仍粘依草絮，城头难觅拒霜花。时晴抚帖还多事，匝月围炉不在家。顾我独无萧瑟感，当风觅句手频叉。"}