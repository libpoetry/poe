{"id":"829841","title":"菩萨蛮 和立盦韵","dynasty":"清末近现代初","author":"郭则沄","text":"箫云吹断秦楼迥。玉蟾还印阑干影。来去两无因。春屏梦里人。衔愁双翠羽。啼遍池南树。银缕怨留香。罗衾一夜凉。楼前沟水漂香去。空阶犹记啼红处。片片是春愁。春归愁在不。斜阳留一角。低掠金铃索。蝶瘦枉相思。花阑影又移。暮寒愁沁歌眉浅。栖梁梦燕如人倦。心事怕春知。多情占尽痴。折枝还试绣。指乱春绡皱。别易见应难。停针思万端。画帘不到閒蜂蝶。隔枝杜宇空啼血。春影散如烟。春心年复年。玉笙浑懒品。闷倚沈香枕。仙佩去珊珊。情天月几圆。"}