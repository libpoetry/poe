{"id":"765552","title":"鹊踏花翻 西秦车中携鹦鹉南归，数日飞去","dynasty":"清","author":"董元恺","text":"陇树秋深，秦宫月落，携将鹦鹉随归骑。归来水驿山程，听慧堪论，新诗读向闺人记。朱帘初捲忽开笼，青云直上堪垂翅。惊视。千里高飞难致。空辜负、主人情意。怎似燕燕相依，年年频至。好把奇毛秘。思乡莫便入函关，且教历尽江南地。"}