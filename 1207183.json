{"id":"1207183","title":"酹江月 次梅隐丈生旦感怀","dynasty":"元","author":"蒲道源","text":"南箕月直，想青天、万里光芒生夕。谁料英灵如此赋，孤负生平胸臆。世事悠悠，尘缘衮衮，仰看晴空碧。利名余子，面骍羞汗长沥。幸自吾爱吾庐，南山招隐，洒扫躬厮役。但愿身强余庆在，流与子孙逢吉。畅饮遗情，浩歌乘兴，风月共呼集。从今数去，那朝非是生日。"}