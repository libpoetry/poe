{"id":"548757","title":"送许静峰备兵清源","dynasty":"明","author":"余继登","text":"古人勖明德，今人惜离居。离居岂不惜，明德良足图。烈风吹征衣，送君城南隅。君行向清源，坐拥双熊车。清源何壮哉，交交名利途。帆樯下大河，车马纷长衢。厨传日丰盈，田野日荒芜。昔予疲行役，过此长太吁。对食不能餐，单车屏前驱。今岂异昔时，民或益以瘉。宪府自崇邃，安能顾田庐。谁为洒春霖，一使劳者苏。君负彩凤姿，况握竹虎符。行当念穷黎，宁复甘华腴。先哲有遗言，示我以良谟。诗人戒戎作，大易谨衣袽。君行慎勉旃，于以慰区区。"}