{"id":"239065","title":"赴任嘉州嘉陵江泛舟","dynasty":"宋代","author":"石介","text":"江心清照人，江面平如掌。有客去逍遥，扁舟浮荡漾。远与城市绝，深将泉石向。水鸟忽东西，溪云时下上。轩冕谁富贵，琴樽自闲放。酒色照渌波，吟声入秋浪。五湖何范蠡，磻磎无吕望。吾家徂徕下，汶水有清响。常时夜雨急，随雨来枕上。魂魄寒无寐，山居得真尚。一为尘缨缚，不得闲时饷。两耳聒欲聋，喧嚣千万状。雨夜自潺湲，宦途空悲怆。剑南四千里，地遐接蛮瘴。"}