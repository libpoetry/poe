{"id":"303118","title":"适吴诗送黄羽可","dynasty":"清代","author":"陈子升","text":"章甫将有资，乃从南越适。问子适何方，泰伯古所历。兴废奚足云，贤哲丛今昔。文心言子秘，乐意延陵析。被裘无妄睨，栖庑有嘉觌。彼观隆四姓，我想驰三益。矧我梦寐劳，匪伊朝且夕。送送超庾关，望望弥震泽。海气肃襟袂，秋风迅帆席。流霞烁鸡陂，寒月皓虎石。允与素心人，抗论通云霓。邂逅情或对，应求理不只。无挟玙璠姿，取笑瓴与甋。"}