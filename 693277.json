{"id":"693277","title":"挽萧以忠主事二首","dynasty":"明","author":"苏仲","text":"十年黄甲两年官，怪的风流一转丸。旧物已将还造化，有生真不愧衣冠。百年事业得几许，一点烟云过眼看。万里蜀山何处是，旅魂归路北风寒。黍炊未熟功名事，尘世先遗梦奠悲。杨柳江寒灵榇远，雪山风急旅魂迟。箕裘赖有传家子，国事还看太史碑。欲奠临流一杯酒，不胜挥泪洒天涯。"}