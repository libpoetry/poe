{"id":"828308","title":"次韵散原先生大雪后过访","dynasty":"清末近现代初","author":"陈曾寿","text":"入山寒拾真伴侣，蹑踵云间复相聚。我视女疾讨灵药，翁就子养栖岩堵。万峰晴雪光眩乱，风帽篮舆闻打户。问知有瘳一开颜，盎然春气回吾所。造化控抟岂穷极，颠倒殃祥递戚舞。一身煎熬不自克，乾坤疮痍谁为主。大哉死息吾未竟，剩补讴吟偿肺腑。吐嘘冤氛满岩谷，浪使山灵惊苦语。濡愁吮墨遗作图，防损匡君貌奇古。"}