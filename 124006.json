{"id":"124006","title":"九日侍宴太清楼","dynasty":"宋代","author":"宋祁","text":"荐九标佳节，中天驻翠舆。晨光清复道，秋色遍储胥。畦稻霜成后，宫橙露饱初。省收行步玉，拜赐俨华裾。曼衍来长乐，鸱夷下属车。帝韶仪瑞鶠，王藻躍恩鱼。霁雾供披拂，凉风助扫除。高杨穿叶外，仙菊泛花馀。寒入弓声厉，欢留酒算徐。神池原不浪，温树未曾疏。帝眷凭秋稼，臣心仰夏渠。承平将乐事，并入史臣书。"}