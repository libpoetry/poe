{"id":"688711","title":"少傅相公二郎偕第进士暮春宴城东王氏园纪贺","dynasty":"明","author":"严嵩","text":"春园开宴沸歌钟，盛事嘉辰岂易逢。名向御毫题处重，恩从宫酝赐来浓。浮烟故傍池边柳，鸣雨先传阁外松。更对翠峰移锦席，幸于休沐得从容。帝京春望倍春光，况际恩华合尽觞。扈圣久称黄阁老，登科新爱绿衣郎。近天韦杜风云会，联榜郊祁棣萼芳。自是丹山双凤羽，碧霄同日睹翱翔。"}