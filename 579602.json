{"id":"579602","title":"题松竹梅三友图","dynasty":"明","author":"江源","text":"徂徕老龙几千尺，饮历风霜自朝夕。淇园君子更孤高，罗浮仙人何洁白。相逢便结岁寒盟，丰姿虽异同坚贞。此心不为岁时改，百年莫逆敦高情。平生误入丁固梦，清标羞作伶伦用。暗香疏影迥出尘，一时嬴得逋诗重。我生潇洒厌烦污，爱尔贤哉三丈夫。个中着我便成四，不识君辈能容无。"}