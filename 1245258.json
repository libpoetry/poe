{"id":"1245258","title":"墨竹","dynasty":"元末明初","author":"李延兴","text":"近时海内称画竹，息斋笔意何突兀。苍然写此风露枝，墨花落纸秋万斛。怪处不减文湖洲，展玩晴窗醒心目。竹边峦石更坡陀，便似着身游嶰谷。青溪过雨山雾寒，白月出林烟水绿。葛陂老龙头角秃，夜嘘云气黑如沐。白昼惨慄炎歊收，展书宜趁清阴读。我有竹林汉水西，儿时学种如种玉。春翠森森抽细笋，风碧娟娟散幽馥。有客清似王子猷，拄杖敲门往来熟。欲归料理不可得，梦绕江村白沙曲。安得大绢长丈馀，请君为我作横幅。写我只作六逸俦，挂在秋风江上之小楼。"}