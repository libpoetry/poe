{"id":"976965","title":"因放翁以剑南诗稿为赠咏叹之馀赋短歌以谢","dynasty":"宋","author":"徐文卿","text":"半生诵公流传诗，每恨收拾多所遗。岂知二千五百二十有四首，一旦俱为吾得之。长松驾壑风烟老，春花嫣然动碧草。祇今忠愤欲白头，四海但推言语好。有文如此何所忧，世间万事元悠悠。君不见李杜千载名不休，岂不胜彼公与侯。"}