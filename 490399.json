{"id":"490399","title":"天宁寺前堤岸四十丈许王本仁者舍百金筑成官道董实夫作记余为歌之","dynasty":"明","author":"朱朴","text":"寺前古堤四百尺，水激沙崩地卑湿。年深日远坍近墙，人马交驰路欹侧。王君克家馀百金，病涉似有忧民心。麾金买石砌长岸，坦道如砥功何深。行人伫立惊且叹，中有富儿邪目看。有钱何不遗子孙，却与他人作閒干。不知积金遗子孙，子孙为金翻误身。逋租役占犯刑狱，奢侈荡费随风尘。王君石堤坚不坏，百年千年镇长在。不须更道求福缘，仗义散财心独快。耳傍岂无懊恼词，慷慨勇决真男儿。世人读书空达理，此道寥寥谁得知。"}