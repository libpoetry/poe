{"id":"450782","title":"一萼红 为翠湖荷花写","dynasty":"当代","author":"黄绮","text":"记曾经。爱行吟恰趁，酒面未全醒。暑退亭阴，风添水态，错教人道轻盈。正几点、江皋雨过，怪舒卷、香远惹蜻蜓。泼袜湘波，啼妆湘泪，寄梦湘灵。弱质不禁秋冷，怅无舟深涉，尽采萦菱。自惜同心，相逢倾盖，片魂先在寒冰。看悠然、闲云低贴，换征裳、薰濯愧难能。底事负他游女，歌吹慵听。"}