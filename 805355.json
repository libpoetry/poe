{"id":"805355","title":"兰陵王 旅恨","dynasty":"清","author":"万锦雯","text":"月痕白。照见风尘悴色。权消遣、才待捲帘，却怕霜花冷侵额。低头思故国。何事年年在客。素屏掩、衾短夜长，淅沥寒声透窗槅。岁华易抛掷。怎白草黄沙，老此踪迹。倦途蹇马频嘶枥。看映壁灯小，传筹人歇。僮仆无心睡正适。问谁念岑寂。追忆。恨堆积。值买醉无钱，空羡垆侧。半宵归梦邀难得，渐两三鸡唱，又挨今夕。计程迢递，暗屈指、尚几驿。"}