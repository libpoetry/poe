{"id":"275785","title":"高阳台·过拂水山庄感事","dynasty":"清代","author":"李良年","text":"屋背空青，墙腰断绿，沙头晚叠春船。一笛东风，斜阳淡压荒烟。尚书老去苍凉甚，草堂西、南渡明年。倚香奁、天宝宫娥，爱说开元。松楸马鬣都休问，却土花深处，也当新阡。白氎红巾，是非付与残编。石家金谷曾拌坠，甚游人、尚记生前。更悽然、燕又双飞，柳又三眠。"}