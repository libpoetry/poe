{"id":"685119","title":"赠别陈明水三谢四首","dynasty":"明","author":"王渐逵","text":"世人好指天，岂识天之体。遥望苍霭间，极目混茫里。讵知大化下，咫尺皆玄轨。精粗本无间，远近自一理。清虚老氏兴，顿悟禅宗起。平地说相轮，悬想非所拟。知崇而礼卑，圣人有明旨。象龙不致雨，画饼难充饥。如何道学者，高谈使人疑。八珍有成谱，五鼎方朵颐。虚言竟无益，枵腹徒怅咨。不如菽与粟，饔飧有馀资。所以君子心，慥慥恒若兹。相期不在言，赘言亦支离。南岳与斗山，冲玄水西地。群贤切磋处，明水来江右。一一吾所望，三谢亦断至。岭南惊间旷，草木亦炫贲。一会白云楼，再会珠海寺。言论既孚契，怀抱亦衷懿。联舟倚江干，秉烛夜不寐。别袂动遐思，短章答嘉惠。赉粮共适国，所入各有宗。远近既以异，纡直亦匪同。崎岖不共画，会合遥自通。颜孟质虽殊，学不亏全功。二程本兄弟，门径咸有从。纷纷议朱陆，毋乃迷先踪。大道如康庄，途辙普正中。明珠媚渊泽，美玉贯白虹。太华峙东西，衡庐接苍穹。罗浮起南海，兀立亦自雄。君归倍馀积，伫看凌霄峰。"}