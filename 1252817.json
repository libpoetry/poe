{"id":"1252817","title":"重过戴氏居三首","dynasty":"元末明初","author":"王冕","text":"重过戴氏宅，交游情味长。乃翁敦德义，诸子好文章。济济衣冠伟，班班事业张。看他流俗下，不肯论炎凉。矮篱编绿槿，小径入青桑。屋绕河流润，门开竹色凉。课儿书满架，留客酒盈觞。西沼芙蓉美，南薰䆉稏香。琴书满屋壁，不下晋家声。湖海怀高义，交游阅古情。宰瓜缘暮景，看竹喜新晴。更约清高友，山林结隐名。"}