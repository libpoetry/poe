{"id":"746794","title":"读白乐天览镜喜老诗欣然有作","dynasty":"清","author":"徐大镛","text":"行年六十四，衰羸已如此。心为境所役，多忧少欢喜。如木已成灰，焦劳伊胡底。忽读乐天诗，不觉恍然矣。硁硁小人哉，所见何其鄙。试观同气中，皆无逾我齿。地下已三人，生存仅半耳。更观同游辈，不必远为指。即以今年论，两作故人诔。春日亦吾亡，夏月虞卿死。年皆少于我，忽焉成新鬼。彼独胡为然，我又何所恃。略无灾害侵，岁岁筹增纪。所以白乐天，恬然安杖履。无恋亦无厌，知足乃知止。览镜自喜老，胸襟此何似。一编《长庆集》，吟玩日无已。可化褊急心，可悟盈虚理。始知我一生，亦既受帝祉。自问何德能，恐尚不称是。行将开七秩，未尝勤四体。不用守庚申，又免呼庚癸。虽无少傅尊，亦曾忝禄仕。虽无履道居，亦粗营宅第。乐天况无儿，我已有孙子。当喜不当叹，欢娱从此始。"}