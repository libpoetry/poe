{"id":"1235611","title":"拟古十九首","dynasty":"元","author":"朱晞颜","text":"行行重行行，道路阻且脩。游子日已远，缓带令人愁。鸿征尚投塞，狐死亦首丘。物微胡不尔，况在人情不。富贵岂不有，出处安可苟。发白不再玄，旧游骨应朽。愿勖瓜李心，为君报琼玖。青青河畔草，悠悠陌上尘。春风日飘转，变故复变新。昔为闺中嬖，朱楼敞十二。芳妍夺主情，列屋不成媚。今为荡子妻，空床伴憔悴。伤哉蒲柳姿，膏沐不能理。青青陵上陌，采采畹中兰。结根在涧谷，清芬被人间。维彼岩廊姿，贞坚世所难。君子每自器，圣贤岂其患。所以怀璞者，抱月号空山。今日良宴会，欢情具难忘。玳簪映珠履，佩⽟鸣锵锵。芳馨杂盘馔，宫徵明丝簧。乐剧不计算，一酌累十觞。主人醉欲呕，倦客徒自伤。谁言万里游，共此灯烛光。西北有高楼，飞阑搆缥缈。楼中有佳人，绝世颜色好。当窗挥五弦，徽音一何俏。弦促心绪繁，哀怨不成调。安得万里风，吹落邯郸道。涉江采芙蓉，终朝不盈撷。本以寄所思，神魂忽飞越。常恐生弃置，芳妍日消歇。几欲佩秋风，衣冷不堪结。明月皎夜光，浮云为之清。一樽饮露下，肝膈倾秋冰。昔我去里社，意气轻死生。相随霍嫖姚，献获劳先登。嫖姚今已贵，金紫盈朱门。康庄森棨戟，甲第连青云。安知天下士，霜露颓冠缨。丈夫有如此，当策中原勋。冉冉孤生竹，托根在山阴。藤萝忽缠绕，宛转交相仍。来为君家妇，君戍交河城。携离虽未久，奈妾当新婚。思君不可见，涕泣徒沾襟。欲寄机中素，弱羽无由凭。不如兔丝子，结托相凭陵。偏得春风意，青青日向荣。庭前有奇树，势欲排云齐。西风正激烈，枝叶沉沙泥。芳馨清可掬，远思成徒为。翻怜百鸟巢，悲鸣怨高栖。迢迢牵牛星，远阻天之河。煌煌天帝孙，终岁弄飞梭。星渚鹊代桥，环佩鸣相磨。欢游一何短，方驾回羲和。依旧天一隅，澄汉生微波。空馀机杼繁，不识离绪多。回车驾言迈，路远飞尘沙。秋云乱黄叶，暝树啼昏鸦。颇感万里心，纵横羁天涯。猗欤靖节翁，三径自成家。至今霜下杰，千载尊黄花。东城高且长，飞堞起层雾。城旁宅一区，长年锁风雨。香径与雕墙，离离暗禾黍。云是五侯居，昔年贮歌舞。今为泉下尘，空聚一抔土。强镞发阴机，鱼灯耿泉户。空有石虎狞，不解断斤斧。日暮陇头风，萧萧白杨树。驱车上东门，倏与故人俱。故人何为者，祖帐光路隅。白发紫缕巾，赤马黄金涂。名声迈朝列，事业光璠玙。一朝乞骸退，何异敝屣如。人生贵知止，莫作壁上枯。感君语亹亹，不记行区区。路远日已夕，且莫驱吾车。去者日已疏，来者日已亲。且勿疏去者，曾是多亲人。寒暑互转圜，生死同昏昕。巍巍北邙山，垒垒多丘坟。狐兔穴苍窆，蒿莱翳佳城。金贝悉羽化，吊祭空腥荤。岂无一杯酒，相与娱青春。生年不满百，常怀千岁忧。白发不少假，转眼春复秋。人生妄自必，殁后真贻羞。有歌在座侧，有酒盈金瓯。不乐徒自械，不饮空自囚。一室有代谢，宁为他人谋。凛凛岁云莫，祁寒俄迫期。霜风正萧瑟，冷意侵床帏。一念动万感，起作中夜悲。夫君久为贾，远在天一涯。掩袂只自伤，何以慰所思。客从远方来，遗我一袭衣。开缄欲试之，中有三致词。上言情勿离，下言久当归。妾心如素丝，丝尽色不移。孟冬寒气至，草木多凋萎。抚景悲吊影，感妾芳妍时。笑颦俱有情，入目分妍媸。以色事君子，色故宠即衰。况当避妍初，会少多别离。久间不获写，梦寐或见之。私衷苦未竟，晨色已熹微。愿逐塞上风，和寒入君衣。客从远方来，遗我双南金。感君千里意，致此百鍊精。非无跃冶姿，诡异世所惊。宁逐炉锤巧，勿与冶人轻。明月何皎皎，清辉映中庭。流光绕曲房，耿妾贞洁心。悠扬川上云，变态如君情。事君未旬日，已觉成因循。一身不能保，况保百岁亲。空有旧时月，来照新啼痕。"}