{"id":"1098545","title":"李咸谷歌","dynasty":"宋","author":"黄师参","text":"李咸谷，真诗人，无枝可栖云水身。去年县官为架屋，才有数枝堪寄宿。朝厨无烟眠正高，痴儿叫怒吟转豪。人间六月尽絺服，独著春衫凉自足。黄鸡白酒东家留，西家欲留还住休。凿池养鱼未盈掌，有客过门须举网。网收鱼尽镜奁空，菜羹作供尤春风。谷之山，窈复深，谁其友之紫芝民。谷之水，清且泚，谁其似之巢父耳。再拜号君咸谷子，白头结交从此始。"}