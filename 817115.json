{"id":"817115","title":"寿金晴初先生二首","dynasty":"清","author":"缪祐孙","text":"芙蓉江上集名流，门第金张孰与俦。洛下文章丽元圃，徐州赋笔美黄楼。瞻依云舍情偏挚，笃睦天伦谊独周。岂但争传贞孝传，褒然诗史重千秋。三湘五管地行仙，丹荔黄蕉启盛筵。金带布施苏万口，锦题传播萃千篇。才誇令子荒年谷，惠溥人间续命田。阴德耳鸣期上寿，故乡文献仰华颠。"}