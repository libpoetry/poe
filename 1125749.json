{"id":"1125749","title":"再和二首","dynasty":"宋","author":"郭印","text":"鱼跳须过龙门，虎骤不从兔径。上士闻道勤行，岂以难能为病。固守满堂之珍，肯使如瓶之罄。对境一念不萌，应缘六根皆净。刚克本自沉潜，动直先由专静。达理必明其权，尽性以至于命。鼎中水腾火降，炉内阴衰阳盛。神功妙合虚无，天光潜发泰定。岂惟出尘离俗，便可超凡入圣。自怜末学多方，未得大中至正。莫知斡运帝车，宁解执持坤柄。丹经苦阅残编，素发羞看明镜。要求直截真机，速了圆明正性。何妨万两金成，已是一生事竟。至言今许发蒙，三沐三薰谛听。涉海必假舟航，登山当寻蹊径。每叹修身错路，譬如饮药加病。逢人须是问津，有心未免击磬。况遇先觉先知，早明不垢不净。七情涣若冰雪，一性湛然渊静。虚无体道合真，恬淡乐天知命。外之寇贼消亡，内焉邦家昌盛。初守一以处和，乃无事而生定。教不倦称乎仁，德分人谓之圣。故玉非琢不成，惟木从绳而正。要明师指药物，藉元神为本柄。大道多歧亡羊，至人用心若镜。何妨常善救物，免使大惑易性。门庭既已趣入，根株亦须穷竟。直至出死超生，方知聋者善听。"}