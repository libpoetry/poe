{"id":"1131359","title":"牧童歌十首","dynasty":"宋","author":"蒲寿宬","text":"荷笠小苍头，犊裈乘水牛。扬鞭自叱咤，度陇复凭沟。软坡便伫犊，凉荫聚群髫。一竖忽然起，恐牛残豆苗。隔溪骑度水，浮去似鸱夷。莫话五湖事，且看牛背儿。倦来牛背卧，一觉度前冈。牛饱儿呼馁，归来煨芋香。前山飞暮雨，牛上展青蓑。回首牛呼犊，哀音儿唱歌。斜阳归处险，路熟了无疑。结草为衣著，圈葭作竹吹。野花簪短笠，露湿蔓青青。莫笑儿童小，人间河鼓星。老翁分社酒，匕箸小孩提。黄犊今堪驾，明年学把犁。生来在田野，少小学耕锄。敢望多名誉，随人角挂书。芳郊望无际，逐草任西东。世上千场梦，人间一笛风。"}