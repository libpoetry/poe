{"id":"900494","title":"三茅观李仁父刘文潜员显道赵温叔崔子渊置酒分韵得高字","dynasty":"宋","author":"张栻","text":"节物岁云暮，九衢尘满袍。起我二三友，招要步林皋。仰看冥飞鸿，俯览千丈涛。石径上深窈，竹风更萧骚。杯槃自真率，更起泻浊醪。叹我会合难，慰我涉历劳。薰然乡社游，饮少意已陶。我亦寿长者，万里欣所遭。嗟哉士业艰，逝矣日月滔。古义重金石，外物真秋毫。愿言共勉厉，勿负岷山高。"}