{"id":"747393","title":"丁酉人日春海年丈约偕蔡友石年丈吴荷屋中丞梅伯言郎中同游海王村阻雪不果乃移尊龙树院登高赏雪谈宴竟日月午方归诗以纪之","dynasty":"清","author":"张穆","text":"诹胜及春七，追攀骈组玠。言寻海王村，万签秘金䪥。藉彼云汉丽，散我尘土械。劲风吹暮霰，虹月翳宵霭。供张胹云熟，簪袅翼以届。有防斜川屐，更卓参军旆。淅沥揣封擢，解駮沈阴坏。研北腾余笑，城南筑高会。绝顶应携朓，杂厕乃任哙。金鞅躏璧甸，鸡栖逐豹轪。到门鹊惊噪，凭阁目恣快。离娄眼缬广，刻露眉棱㟋。潜澌动亭午，半莹见沙濑。言言跨楼堞，站站回树盖。渥尺澹禾蝗，合寸蒸萧艾。浩淼玉镜光，超轶金粟界。却坐蒹葭䔟，一拓胸次隘。窗明息凡响，耳定来清籁。谤审嘉泰椠，共下髯翁拜。据梧剧新赏，炷檀展宿戒。得隽弁屡侧，忍俊泉独匈。遥遥四君子，寤语尘壒外。今情既解遘，古儿获商兑。翻笑泥涂士，㞚㞏无乃太。新黄润眼福，虚白振筋懈。趖日宕昔昏，行庖割脯脍。纵饫扩酒㦿，清言噤机械。须臾月波涌，倒翻雪浪派。出没烟帆稳，稠直江树杀。一望清万顷，缺陷声澎湃。此景信天贶，相期责吟债。通元拂妙素，挈我入界绘。今日图中人，惭愧羽独铩。离蓰伤春?，毷氉感秋解。搜峭勒八关，支冻删五噫。蜡凤错槃匜，漏鲸铿城廨。客袖轩然举，驺铃甚矣惫。归趁鼓耽耽，杂送声哕哕。兹游判洪荒，结念每循带。小诗用纪实，笔孱弞自刽。"}