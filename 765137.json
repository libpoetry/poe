{"id":"765137","title":"钩弋夫人","dynasty":"清","author":"张晋","text":"杀其母，立其子，世间怪事乃有此。当年恐学雉攫人，后世依然燕啄矢。钩弋宫，尧母门，殊恩迭宠真无伦。一朝趋送掖廷狱，外间议论徒□□。李夫人死不反顾，是耶非耶帐中遇。若教生子如弗陵，夜台愁煞姗姗步。人生难定吉与凶，母以子贵翻成空。思患预防自有道，汉武那得为英雄？君不见，拓跋魏氏更惨刻，世世相传不肯易。流毒难逃作俑名，伤心不独为钩弋。"}