{"id":"57063","title":"荆州杂诗·南皮驾未返","dynasty":"明代","author":"蔡汝楠","text":"南皮驾未返，西园岁欲周。王门虽巨丽，羁旅叹飞浮。将因旷望去，乘风泛新秋。路出龙山馆，帆经鹤泽洲。名都昔信美，旷迹今安求。高甍垂新草，凋杨拂古丘。缄情会萧瑟，归步蹇淹留。伤心不可继，西日临江流。眷言弭兰躭，俄顷慰孤游。翻涛叠晴盖，空云结重楼。玉尊如未暮，金瑟堪娱忧。"}