{"id":"277588","title":"月华清·少眉弟于市中购得汉瓦当一片","dynasty":"现代","author":"沈泽棠","text":"晕蚀苔花，形摹璧月，汉宫遗事重数。小小鱼鳞，曾裛蓬莱仙露。认篆纹、钗股依然，问回首、觚棱何处。堪据。伴晋砖斋里，一般怀古。休说兴亡恨苦。只片影鸳鸯，泣残秋雨。吉语空存，那见朝阳前度。算输他、铜雀风流，幸未与、玉鱼尘土。珍贮。付词人拂拭，雅怀遥赋。"}