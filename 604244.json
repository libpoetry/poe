{"id":"604244","title":"题兰萱石供图寿朱太史元价母夫人七十","dynasty":"明","author":"张萱","text":"女皇炼石驱神工，三十六鼎烧天红。中有一拳不敢炼，孤根直插蓬莱宫。顽碧矗云何嵂崒，瞱瞱神芝三秀茁。璚膏万斛挹天潢，泻向孤根种丹棘。四垂六趺相新鲜，绕足丛兰春正妍。瑶图已貌邀云笔，共献琼林第一仙。此图云自蓬莱至，阿母曾烦青鸟使。北堂春永已忘忧，不为执殳思树背。天南嫠彩日缤纷，宫锦翩翩介上尊。莫问如山并如海，且誇宜子更宜孙。"}