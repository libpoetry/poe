{"id":"133739","title":"出都日涂中成","dynasty":"宋代","author":"司马光","text":"贱生习山野，愚陋出於骨。虽为冠带拘，性非藩笼物。扬鞭出都门，旷若解徽绋。是时天风恶，灵沼波荡汩。龙鬣互骞腾，鸥群远浮没。川原浸疏豁，烟火稍萧瑟。草木虽示荣，春态先往佛。桑稀林已斜，柳弱条可屈。蛛丝罥晴阳，鼠上壅新窟。徐驱款段马，放辔不呵咄。与尔同逍遥，红尘免蓬勃。"}