{"id":"684066","title":"郧中杂言八首","dynasty":"明","author":"王世贞","text":"晨兴两塸脱粟，逼暮三杯浊醪。幸不妨他黄卷，犹堪拖故紫袍。乍雨乍晴天色，自开自落花枝。蚁浮谁宾谁主，蛙吹为公为私。上书时时不报，往事忽忽自嗔。腰间有骨为祟，眼底无计藏身。郧山排坐西入，汉水绕郭东倾。话来颇令神爽，饱看何曾眼明。涂鸦半成梵字，为蠹三食仙名。虞初稗官使者，摩诘竺乾先生。晚得一城斗大，云胡不游汉堤。见说宜城酒薄，小儿未解铜鞮。无才痴顽老子，强学解事小儿。吾末如之何也，胡不归去来兮。雨馀残果自堕，日落倦鹊争喧。手携南华一卷，不妨坐待黄昏。"}