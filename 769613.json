{"id":"769613","title":"满江红·丁酉夏，穫麦村中，感情即事，得词八首，不避俚俗，漫抒真率云尔 其五","dynasty":"清","author":"陆震","text":"室有违言，彼新妇、逢夫醉怒。向灯下、声声饮泣，有时低诉。终岁辛勤靡不有，一朝诟谇何相负。却夜阑、相劝语喃喃，邻家妪。彼醉矣，何须数。亟拭涕、无多絮。怨生来命薄，遇人艰窭。孰令有身教作妇，只应举世母生女。纵生时、慎勿嫁农夫，田家苦。"}