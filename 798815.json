{"id":"798815","title":"瑞龙吟 山中饯春，和清真韵","dynasty":"清","author":"杨玉衔","text":"天涯路。年年坠劫风花，罥愁烟树。行人赶上江南，荒村绮陌，寻他甚处。枉延伫。陡忆上林春满，建章门户。五陵骄马嘶风，招展花枝，枝枝解语。转瞬东风老大，江南草长，群云歌舞。无那令人销魂，痕烧非故。断肠婪尾，都是方回句。空相忆、藤阴买醉，蘅皋延步。魂逐潮来去。丝杨不续，尘缘断绪。理罢愁千缕。衣不著、纷纷诸天红雨。山深莺老，旧情休絮。"}