{"id":"521099","title":"辰庆堂辞为赵叔鸣赋","dynasty":"明","author":"顾清","text":"翁生之岁兮龙丽天门。龙周于天兮挟公子以凌云。翁寿而燕兮捷书在阍。翁举觞兮酹苍旻。纷重拜兮罗众宾。嘅人生兮不齐，哀夭贱兮纷纷。孰吉昌兮参会，将厚德兮通神。淮之南兮江之浒，柳藏其门兮花映其庑。翁作堂兮承帝之嘏，翁燕而喜兮式歌且舞。堂之构兮嶙峋，巩厥址兮惟千春。我作歌兮告尔后昆，尔燕而聚兮无忘尔世勋。"}