{"id":"843698","title":"贺长沙杨庆荃广文腊月二十八日五十初度","dynasty":"清末民国初","author":"许南英","text":"拟祭诗坛学浪仙，欣闻楚客祝遐年。兴来笔墨多风雅，老去情怀倍缈绵。晚岁松筠如此健，古湘兰芷不胜妍！图开百寿才过半，腊尽春回又焕然。须眉合是玉堂仙，落拓风尘五十年。不向名场争位置，每逢情种亦缠绵。萍踪偶亦江干聚，梅信原从雪后妍。预祝延龄诗当酒，博君开口一嫣然。"}