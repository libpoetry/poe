{"id":"216124","title":"用王微之韵和酬即事书怀","dynasty":"宋代","author":"王安石","text":"秦惜逝者耋，晋嘉良士休。古人皆好乐，哀此岁月遒。嗟我抱愁毒，残年自羁囚。但为兔得蹄，非复天上鸥。虽知林塘美，欲往辄回輈。名园一散策，笑语随觥筹。探题绕梅花，高咏接应刘。宿雨洗荒堑，寒蛟沈老湫。沿洄信画舸，归路子城幽。冬风不改绿，忽见新阳浮。欢事去如梦，嘉时念难留。明发得君句，谓将读前游。语我饮倡乐，不如诗献酬。淮洲奏锺鼛，雅刺德不犹。文墨有真趣，荒淫何足收。来篇信时女，窈窕众所求。兹理傥可谐，华簪为君抽。"}