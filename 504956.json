{"id":"504956","title":"题江村渔话图","dynasty":"明","author":"乌斯道","text":"青山玉立暮烟紫，雁雁低飞落秋水。树头斜日照寒沙，船杙寒潮两相倚。老翁共言知若何，定言江上有风波。乘潮撒网得鱼少，入市卖鱼钱不多。昨日螺蚌网中得，中有明珠人不识。我无所用还老龙，醉起推蓬四天碧。见说山中多蕨薇，采而食之无是非。虽是无鱼换村酒，也好寻仙看弈棋。我观此画倚江阁，耿耿无言山日落。何当走访真老渔，添我船头共盘礴。"}