{"id":"683512","title":"岭右张羽王明府邀合郡诸名胜会饯虎丘时江右龙司理亦集辄成二章为谢","dynasty":"明","author":"王世贞","text":"府公高宴入春开，江左风流异代才。茂苑自骄群玉聚，桂林初见一枝来。分题竞胜灯前草，欲折还含雪后梅。赢得班生仙骨在，手携星藻向三台。春山如黛水如罗，胜会还期胜地过。南斗文随龙剑出，西山爽为马曹多。生公石冷思眠甚，陆羽泉遥奈渴何。闻道阳春饶丽藻，阿谁先付雪儿歌。"}