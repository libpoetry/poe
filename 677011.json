{"id":"677011","title":"芙蓉花下独饮戏柬里中兄弟","dynasty":"明","author":"李流芳","text":"爱此芙蓉花，簇簇水之湄。上有竹参差，下有水涟漪。水竹相映发，红白交光辉。自我牵物役，三年不见兹。前日吴门归，常恐后花期。家人向我言，花开尚未齐。连朝登楼望，风雨何凄其。恐复花憔悴，徙倚多嗟咨。花神好护惜，留此迟晴曦。今日秋爽佳，转觉花多姿。过雨著深浅，因风故高低。既耀朝阳色，更与落日宜。一生爱花心，输写当此时。何以酬花神，但有酒满卮。自从抱病来，甘与曲蘖辞。对此不快饮，空负看花为。但愿十日晴，兼谢尘鞅羁。客至不出迎，闭门客勿疑。虽有爱花人，不如我情痴。我思古人言，胜事空自知。"}