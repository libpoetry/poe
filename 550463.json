{"id":"550463","title":"采真篇送林叔度游雁宕","dynasty":"明","author":"徐熥","text":"壶山烟客持玄箓，凌辰御气仙山麓。星冠七叶芙蓉颜，螭衣霞佩仙家服。辞家将作采真游，雁宕山中访灵族。踏断遥空一线虹，历遍洞天三十六。云为御兮风为车，驾青虬兮参白鹿。蓬瀛弱水岂微茫，圆峤方壶堪借宿。祇从县圃馔瑶芝，不向人间希辟谷。知君名姓注仙班，聊赠云璈歌一曲。"}