{"id":"1005844","title":"岩间宴坐","dynasty":"宋","author":"舒岳祥","text":"蛩泣草根露，鹤鸣松顶风。标格既有异，音韵那能同。我家水石村，圆月出中峰。樵子时往还，野客多仙踪。杳杳林表磬，冥冥岩下钟。雾重时作雨，衣翠湿重重。孔窍明似藕，肌骨通玲珑。岩花时嗅馥，掩冉纷青红。万叶互戛击，琴瑟间笙镛。我当大闷时，一啸来清风。凤鸣相应和，龙吟谐律筒。窍竹去其节，清响合商宫。累黍以为律，旋变为无穷。仙人授刀尺，度数合纤洪。此诀留岩石，千古苍苔封。"}