{"id":"550325","title":"寿方孩未年丈","dynasty":"明","author":"范景文","text":"秋花寄静枝，幽妍入蓉帐。霜气肃万物，孤松发条畅。君子古处心，坚于九节杖。狂流升推迁，末俗怀嘉尚。吾道赖主盟，骚坛亦宗匠。略寄安石棋，量倾次道酿。相看双发元，閒情悟昭旷。冰雪神仙姿，湘波泻清漾。药圃菊苗肥，枫林红叶飏。何处托远心，古衲互酬唱。黄粱梦蚤醒，百事任层浪。"}