{"id":"753775","title":"舟行不寐有怀两从子舍","dynasty":"清","author":"张蘩","text":"遥忆相招日，欣逢鹊驾临。银河犹耿耿，玉漏莫沈沈。暑气潜消簟，凉风渐透林。愧无文乞巧，笑指月穿针。甚矣吾衰老，贤哉尔意深。幽閒修女则，贞静熟闺箴。涤器烹新茗，添香理素琴。卷帘分树荫，移榻就花荫。嗜好皆投璧，论交可断金。含愁佯整袂，嘱别更沾襟。握手当年约，相思此夜心。敲诗镫屡剪，拨闷酒频斟。兀坐閒欹枕，忘眠倦展衾。村荒多吠犬，山远少栖禽。暮景偏萧索，孤舟倍寂岑。何时双鲤寄，为我达知音。"}