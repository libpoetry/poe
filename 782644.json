{"id":"782644","title":"雨中移得秋色十馀株种竹侧意更欲种菊花数十本复简松乔","dynasty":"清","author":"戴亨","text":"种得阶前数竿竹，连朝霢霂频浇沐。檀栾争效婵娟姿，但恨孤丛少联属。雨中荷锸过西家，移来秋色如春花。耐寒俗称老少年，不与柔脆同欹斜。菊花能仙亦能寿，霜姿露质丰台有。篱边拟种三百株，苍翠隐映成三友。人生岁月能几何，君颜少壮我发皤。安得终年局蹐不称意，四时佳景成虚过。"}