{"id":"1130710","title":"除夕前一日溪岸晚步","dynasty":"宋","author":"韩淲","text":"春动高溪水，交游独有君。人情虽澹澹，物色已欣欣。香转梅梢日，光分岭外云。林亭同眺久，竟把一杯醺。午步溪边路，谁家小筑幽。敲门问亭榭，迎我具觥筹。意适春光动，晴曛野色浮。一株梅更好，香艳发梢头。小醉归来处，陶然度夕阳。一溪波汎汎，半岭树苍苍。岁晚身何用，春新意欲狂。只宜同判断，柳外百花光。"}