{"id":"920639","title":"古缠头曲","dynasty":"宋","author":"苏轼","text":"鹍弦铁拨世无有，乐府旧工惟尚叟。一生喙硬眼无人，坐此困穷今白首。翠鬟女子年十七，指法已似呼韩妇。轻帆渡海风掣回，满面尘沙和泪垢。青衫不逢湓浦客，红袖漫插曹纲手。尔来一见哀骀佗，便著臂韝躬井臼。我惭贫病百不足，强对黄花饮白酒。《转关》、《濩索》动有神，雷辊空堂战窗牖。四弦一抹拥袂立，再拜十分为我寿。世人只解锦缠头，与汝作诗传不朽。"}