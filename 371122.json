{"id":"371122","title":"百字令·吊陈氏女","dynasty":"清代","author":"熊琏","text":"佳人沦落，讶诗书未习，天然绝俗。生小蓬门知礼数，邻里争传贤淑。不厌荆钗，能甘蔬水，想见如冰玉。含凄敛怨，双眉那肯轻蹙。可怜一载因缘，百端磨折，转眼天年促。断送青春愁病死，说甚洞房花烛。薄命如斯，幽闺谁念，我为伤心哭。霜摧雨打，芳兰竟萎空谷。"}