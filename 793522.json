{"id":"793522","title":"挽赵孝子","dynasty":"清","author":"蔡昶","text":"天水鳌头美后昆，鼎魁坊里旧清门。芝兰秀毓孙枝盛，诗礼家传子叶繁。壮岁寻亲于越上，暮年隐德大江濆。秋风禾黍云盈陇，冬月梅花雪满村。正喜吉人跻上寿，忽惊凶讣变游魂。姓名已入高贤传，碑碣应镌孝子坟。世路茫茫成永隔，交情耿耿若生存。明年拟得东归日，拜奠青山酒一尊。"}