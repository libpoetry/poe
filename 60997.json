{"id":"60997","title":"游君山寺","dynasty":"明代","author":"薛瑄","text":"为爱湖中山，遂寻山下路。跻攀转出邃，涧谷亦回互。石磴足莓苔，青林杂烟雾。前行如有穷，岚岭乍分布。招提压重湖，千里周一顾。孤峰四无根，形气自依附。山僧复导我，窈窕更徐步。疏篱野蔓悬，老圃寒泉注。径转山房深，重与绝境遇。白云檐外生，清风竹间度。庭花杂无名，岁晏色犹故。澄心得妙观，忘言契良晤。爱此林壑清，遂薄尘俗务。重来待何时，尚子毕嫁娶。"}