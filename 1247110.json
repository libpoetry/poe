{"id":"1247110","title":"方壶小隐","dynasty":"元末明初","author":"钱宰","text":"方壶之山，上有不死药，可以鍊金丹。乃在阆风之东、员峤之西，沧海每岸非人寰。自从秦儿入海去，不许海若通天关。长鲸苍虬互出没，天吴九首扶狂澜。方壶可隐，大药可餐，海水清浅，海路险艰。山人学仙竟欲往，欲往不得空长叹。归来传得壶公术，平地幻作方壶山。一壶颠倒悬药室，日暮竟入壶中间。壶中一宇天地阔，白日不夜长无端。安得相携费长房，同入壶中问大还。"}