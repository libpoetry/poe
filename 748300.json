{"id":"748300","title":"送陈岱云出守吉安","dynasty":"清","author":"曾国藩","text":"骊驹且莫喧，我歌始一放。忆昔初逢君，汉滨俯高浪。同拾春官第，天门蹋阆闶。射策千羲轩，挟神一何王。君喁我斯于，蹑屐星辰上。双鸟不分飞，短翎实所傍。借屋两头居，嬉游不可状。六月寒瓜肥，嚼冰涤府藏。劈半持作冠，狂呼极跌宕。秋雨催归人，膏车各南向。长沙揖君庐，入门删三让。拜母升后堂，排筵倒家酿。明岁同还朝，百扶接居巷。朝餐或来过，夕渴还相访。问学商米盐，经纶说鱼酱。驱驴驾鸡栖，似狗颇茁壮。有甑例宜尘，无衣安用桁。我道夫子贤，世人或嘲谤。世人病我顽，夫子怜其诳。袍笏虽支离，貌卑心则亢。平生企高遐，力微不自量。树德追孔周，拯时俪葛亮。又兼韩欧技，大言足妖妄。夫子不予讥，和高越初唱。洽比三四年，为欢亦云畅。卯岁夏之中，九门盛炎瘴。君实罹其灾，一病月三望。毒热轰外彊，客瘥兀中胀。有妇贤且勤，吁天事供养。背分荀令凉，饘进冀缺饷。剜肉补其天，有神实克相。繄我相扶持，计穷屡怏怏。国工吴与郑，调齐妙心匠。鬼录不见收，人谋信可仗。由来福与祸，茫茫自天贶。时月无几何，中馈遘死丧。我时匍匐救，仓皇事摒挡。黄口抱呱呱，稽首别穗帐。移巢翼其儿，室毁子无恙。良人匪顽石，焉能缺凄怆。倾家营奠斋，泪河送反葬。我谓君已愚，稽经惧失当。君谓情自缠，谁超六尘障。展转弥再期，病贫互摩荡。南望问尸饔，储粮不盈盎。摧肠与蹙眉，万端欲谁谅。一朝被殊恩，千忧始涤荡。士穷守艰危，时来类放旷。为君述前尘，在莒慎无忘。报恩不在他，立德乃可尚。丈夫要努力，无为苦惆怅。"}