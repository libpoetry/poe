{"id":"1062770","title":"方时敏以茶饷李萧远因作诗止茶其弟元若允迪闻之谓茶不可止和其诗复以茶二饼寄其兄三子皆余所善也时敏既止茶不当复受允迪之饷而萧远巍然亦不得以独飨也故次其韵以请二子","dynasty":"宋","author":"赵鼎臣","text":"得士一夔足，我独交两方。腹有书五车，家无钱一囊。人皆不堪忧，愠色渠未尝。大冯河梁上，正作龟头藏。西山挹爽气，北窗傲羲皇。对茗不肯饮，醉倒温柔乡。泮宫有臞仙，野鹤姿昂昂。少年苦书淫，壮岁惟诗昌。平生重取与，一介分毫芒。受贶独不辞，大啜意甚长。我本田间人，虽老尚木强。边韶请割席，陆羽愿升堂。破铛杂姜盐，煎煮我所当。丐子龙凤骨，浇我藜藿肠。"}