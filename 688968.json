{"id":"688968","title":"赠欧子建三首","dynasty":"明","author":"何吾驺","text":"行行日已迈，大运去者衰。唯书不尽言，唯日不尽思。俯仰一世间，能为几时姿。独有不朽言，留为后代知。先民区桢伯，时流景光仪。之子振家声，大雅在于兹。菉玉发灵辉，兰茝纷四驰。王风何凋零，冥观得其师。灿灿江河行，朗朗明星垂。斯文道未丧。千秋以有期。青青河之洲，盈盈陌上楼。娥娥二八妆，皎洁鸣琳球。俯首奏妙曲，大声何呦呦。噏翼飞鸟集，行云为之留。高山何萧萧，流水何悠悠。世无凤皇出，谁当复为俦。鹪鹩何悲鸣，不出丘与岑。鹤唳九皋彻，虎啸白日阴。山高易呼远，声短难为音。秋风薄林木，阳春变鸣禽。毁誉随所易，物理诚难任。爱子以令德，愿言附素琴。"}