{"id":"317229","title":"一萼红·小屏山","dynasty":"现代","author":"严既澄","text":"小屏山。有华镫作证，佳会涤愁颜。软语春秾，幽驩梦怯，谁料丝续芳莲。尽偎傍低鬟倦黛，回一笑帘外噤啼鹃。中酒心情，泥人天气，不耐轻怜。前度便成荒梦，已东墙憔悴，明镜幽单。残碧匀襟，新红篆枕，长分销与芳年。慢相怅回肠往事，待重理余愿入吟笺。共惜良宵未央，生废春眠。"}