{"id":"423429","title":"忆己卯余乡被兵独孥一小舟归展先坟已一年矣今留滞岛上故里沦陷全家俱在贼中读季谋乡国梦魂之语不觉泪落如糜率和季谋原韵","dynasty":"近现代","author":"李洸","text":"徒闻倦极但呼天，寒食凄迷泪似泉。去日孤儿仍上冢，殢魂芳草已连阡。莺啼苦忆三春梦，蛙冷空沈万井烟。莫叹有家归未得，江南肠断李龟年。"}