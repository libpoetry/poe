{"id":"659482","title":"同吕泾野谒横渠祠 其二","dynasty":"明","author":"康海","text":"春游及名里，斋沐升閟宫。瓣香拜祠下，岂知翳蒿蓬。殿古瓦半落，台圮甓全空。回转户牖断，沸腾虫鸟雍。先帝昔在御，孜孜钦正蒙。手书西铭篇，所在各一通。相距五百载，此意谁契同。康世缙绅重，片言摧华嵩。安见体圣意，稍稍事尊崇。我曾忝末裔，修为寡其工。曲学满天下，无以障颓风。明发谢祠告，太息伤我衷。"}