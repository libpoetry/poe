{"id":"1112559","title":"十一月七日五首","dynasty":"宋","author":"张耒","text":"寒更催欲尽，曙色转鸡吭。鸣雁背晓斗，清笳吟宿霜。空山岁华晚，故园归梦长。晨起临清镜，悲嗟发已苍。寒暑添线衲，朝晡折足铛。无言病居士，面壁老胡僧。佛祖岂欺我，乾坤终有凭。穷年无一事，高卧醉腾腾。山与晴天晚，江连夕照红。高鸿知夜渚，乔木要霜风。买酒缸须满，温炉火屡供。穷通定何物，随意乐衰翁。三杯无奈醉，一褐有馀温。眼下幸无事，世间何足论。山僧元饱饭，词客谩招魂。杖策知何诣，门前老圃村。水雾今晨重，山川不复分。自然无日色，那更挟霜分。乌鸟依寒寂，渔樵散暝昏。一杯聊愈疾，令我忆违君。"}