{"id":"1138861","title":"洛中郑悫三伏之际率宾僚避暑于使君林取大莲叶盛酒以簪刺叶令与柄通屈茎轮囷如象鼻焉传吸之名碧筒杯故坡诗云碧碗犹作象鼻弯白酒时带莲心苦丙寅五月宜兴州赏诚以此为题为赋十一首 其二","dynasty":"宋末元初","author":"陆文圭","text":"昔宴宾僚避暑林，传杯故事到如今。屈茎聊当黄金杓，刺叶先抽碧玉簪。闻得鼻端香馥馥，流从舌底味森森。坡仙爱酿柑为酒，却道清莲带苦心。"}