{"id":"518248","title":"题李营邱枯木图","dynasty":"明","author":"唐文凤","text":"营邱枯木天下无，笔端造化何荣枯。想当盘礡欲画际，天为助兴神为驱。邓林已化防风骨，沧海乍出珊瑚株。良材何异徂徕产，大用不值明堂需。自怜形质赦斤斧，岂叹薪爨供樵苏。万牛回首力未许，独匠指顾心难图。空遗偃蹇蔽村野，白石凿凿泉呜呜。枯梢似挂瘦蛇影，乱叶恍茁乖龙须。我生本是山泽叟，隐居林樾同凡夫。昂霄耸壑日在望，号雨呼风时与俱。只今廊庙重缔构，楩楠杞梓当贮储。按图工师傥所取，意营目盼增嗟吁。"}