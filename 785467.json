{"id":"785467","title":"望医巫闾山 其四","dynasty":"清","author":"多隆阿","text":"巫能通鬼神，医能别生死。与人均有益，山名或取此。小道有可观，今则失其理。古寺大禅林，安居永不徙。鼓铙杂钟声，满目佛家子。更有老头陀，伊言祖李耳。拜忏崇香灯，住持云霞里。释家源无生，岂在承欢喜。道家源无为，岂在邀福祉。姑置两不论，倦游将归矣。"}