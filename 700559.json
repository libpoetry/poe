{"id":"700559","title":"拟古十一首","dynasty":"明","author":"顾璘","text":"四方多岐路，出门难与期。游子适万里，三岁间音徽。不惜离别苦，但恐中心乖。人情非山岳，感物易迁移。释我金跳脱，缄书寄君侧。愿视故人心，勿视新人色。高楼临大路，中有倾城姝。夭夭若桃李，的的如明珠。款款理机杼，洋洋诵诗书。荡子久从征，岁岁空床居。借问女何名，云是古罗敷。日月经天流，四时相代序。青青园中草，奄忽殒霜露。富贵始为娱，死者恒不具。阳春扇万物，仓庚振其羽。翩翩春罗裳，冶游经鄠杜。郊圻多䁥亲，速我诸舅父。华樽芬狄香，烹鱼割肥?。缱绻歌王风，灵钟间鼍鼓。为乐贵及时，多忧徒自苦。良时置高会，四座罗嘉宾。佩玉雍雍至，天子解威神。羽爵交上下，犠尊络绎陈。主垂彤弓惠，宾沐湛露仁。工歌赞令德，何忌谗谀人。感激千载会，爽然倾一身。岂无父母恩，王国如至亲。高楼在何所，乃在骊山隈。复道通天行，华旗揭轩阶。赵女理长瑟，朱弦一何哀。流响入青云，飞鸟尽低回。顾瞻邯郸道，白露沾蒿莱。昔日繁华处，但闻狼与豺。安得周周羽，衔尔栖丛台。涉江采芳桂，日暮且徒还。岂无葳蕤色，所往固迷端。人生多忧患，白露凋朱颜。盛年失道路，皓首空长叹。烈风吹西园，繁霜中夜落。彼美三春花，颜色尽销铄。蟪蛄潜空野，潦水息大壑。鹰隼厉羽飞，商气日以廓。古人重交欢，大义良不薄。临命沉黄垆，永不负然诺。野鸟多采章，檀园亦生箨。贵盛非云美，贫贱讵云恶。瓶罂各有量，贵子善斟酌。河洲双鸳鸯，比翼乘春飞。嘉禽非好合，天道有雄雌。贱妾充君室，婉㜻希光仪。十载绝音耗，六礼靡时施。容华岂不惜，礼义焉可亏。噭噭鸣雁翔，悠悠感我思。青青山上松，下有千载苓。采之遗君子，愿以延遐龄。人贱物亦鄙，陋质难为呈。弃捐勿复道，叹息此微诚。昊天何皎皎，列宿舒荣光。经纬备万象，乃是太阳英。精爽一相失，殒落随尘扬。文豹泽以雾，神龙俟云翔。物理资化迁，谁能越其方。玄机苟不会，百尔慎所将。桃李生东园，开花倏垂实。狂风动地起，荣落间欣戚。人生苦多故，通塞会所值。百年复几时，玄发忽已白。嘉会苟参差，吕望老渔泽。时乘风云会，木石生羽翮。所贵崇令名，高爵非所恤。"}