{"id":"682208","title":"寄题李棠轩宗伯玉华洞天二首","dynasty":"明","author":"于慎行","text":"新开灵窟起何年，旧号青城小洞天。千古山川留胜迹，一时名字证真缘。丹台晓落绵江月，石室春浮宝树烟。自是君家称相馆，三巴别业似平泉。城傍林壑远嚣尘，卜筑当年隐上真。玉几金床三岛胜，琪花瑶草四时新。袛疑平地探灵境，不识前身是主人。亦有洞名争未得，可怜天隔锦江春。"}