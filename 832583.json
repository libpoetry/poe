{"id":"832583","title":"徵招 残暑方炽，起秋一雨，园林户箔洒然，碧池风来，竹声戛戛落波际，敷簟水西榭，与闰生弟夜话。依白石自制腔写之，并拈其诗中句发端","dynasty":"清末民国初","author":"朱祖谋","text":"人生难得秋前雨，天涯对床今夜。倦客总无眠，尽挑残红灺。卅年哀乐话。未消得、酒杯陶写。断续檐声，辘轳乡绪，并时萦惹。图画。白蘋波，扁舟月、何时唤人东下。问讯五湖盟，有群鸥来迓。葛巾慵未卸。似客燕、尚迷残社。水窗晓，明镜徘徊，觑素丝盈把。"}