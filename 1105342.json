{"id":"1105342","title":"春词","dynasty":"宋","author":"方岳","text":"翠鼎香深旋作茶，馀酲牵梦几还家。梦中记得春池绿，曾共丁宁下番花。花不知愁句又尘，晚寒独自倚栏频。一分心事一分雨，春负予耶予负春。剪得春词不忍看，雨深怕近碧阑干。春无些力吹成雪，未必杏花能耐寒。草色将寒上客衣，柔情只了得花飞。湘帘不隔社公雨，百姓人家燕未归。一春直是柳风流，只恁风流只恁愁。客又不来寒食近，碧蘅红杜满芳洲。"}