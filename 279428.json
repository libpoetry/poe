{"id":"279428","title":"水龙吟·诸迟菊捶琴词赋桐绵，不减坡仙杨花，借其韵赋木棉绒","dynasty":"现代","author":"周岸登","text":"碧鸡招罢南云，万灯红映珊瑚遍。攀枝春赩，露房秋坼，雪轻云软。铺以兜罗，织输吉贝，吹从葭管。任蛮书峤雅，辨章方物，图难状、吟空远。还问衣芦闵子。试装成、助寒偷暖。碧浔旧赏，虞衡新志，骖鸾客倦。午枕欹云，桃笙敷越，薯莨休点。伴蕉衫葛帔，青奴葵扇，怕秋风怨。"}