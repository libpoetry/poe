{"id":"844364","title":"答幼春","dynasty":"清末民国初","author":"林朝崧","text":"繁华过眼吹石火，我未弃世世弃我。乌衣巷里封胡辈，相从东山唯汝可。白也谪仙恺之痴，江湖颇传醉后诗。谁知雁行揖坡谷，吾家阿买非常儿。春风汐社斗吟笔，南北甘陵初合一。惜哉骚坛射雕手，大敌当前亦臂失。丈夫得志乘长风，画壁旗亭安足雄。且取珊瑚归铁网，同声相应莫相攻。"}