{"id":"403386","title":"惜余春慢 乙亥八月廿二日题自摄小影","dynasty":"近现代末当代初","author":"石声汉","text":"梦里温馨，尊前旖旎，一醒尽成虚话。荼蘼褪后，青杏圆时，春剩游丝萦挂。却羡多情柳花，还能趁扑，绣车骄马。待重寻，年少心情，先怕自家惊诧。恁惋惘悄悄明窗，绵绵永昼，怯把帘钩松下。恹恹枕榻，澹澹屏山，对影自伤偢侘。为他轻暖柔寒，检点乘除，闲愁细惹。甚年年、芳草天涯，春讯总难凭借。"}