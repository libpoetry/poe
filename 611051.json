{"id":"611051","title":"赋得春风芳草篇送比部梁卓卿转饷边镇便道归粤东","dynasty":"明","author":"邓云霄","text":"凤野三阳转，燕山二月时。韶光明似锦，新草细于丝。羃䍥王孙萦别绪，微茫游子动乡思。乡思别绪何超忽，使星驿骑明朝发。屈指长亭复短亭，马蹄到处自青青。輶轩直入将军幕，谈笑能空老上庭。边庭不似长安陌，草芽欲茁寒难坼。望塞云深稍变黄，近关沙远翻为白。去岁严冬草尽枯，三军庚癸夜传呼。转饷有人将雨露，枕戈谁复怨靡芜。清明渐近新烟起，士饱马腾共欣喜。辕门吹角宴嘉宾，草色侵阶簇绣茵。已向北门承驻节，还随南国送归人。归人归兴更萧萧，庾岭山高粤水遥。行盖浮青牵弱带，征袍摇绿上轻绡。弃繻休问当关吏，题柱重过旧日桥。关前桥畔山斋路，莺啼燕乳知春暮。曲水流杯似有情，落花点草应无数。社老争分陆买金，里儿近识张骞辂。山中桂树漫留连，回首长安在日边。都门草绿遥迎客，仙署兰香已隔年。独有羁人归未得，春风送别片心悬。"}