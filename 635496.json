{"id":"635496","title":"赠罗伟甫举孝廉上公车","dynasty":"明","author":"成鹫","text":"君家兄弟吾老友，二十年前共游走。乱离避地同鹿门，贫贱移家各株守。大兄讲学述程朱，群季文章迈韩柳。鸡坛竖帜不让人，莲社寻僧镇携手。座中雄辨相发挥，肘后奇书互疑剖。平生同学据要津，目送飞鸿未曾有。须臾聚散等浮云，往事不堪更回首。一年一别一相寻，壮志销磨貌衰朽。老来匿影珠江南，枕流漱石临溪潭。秋风吹冷破茅庵，仰天搔首霜毛毵。故人惠我书一函，浣手拭目方开缄。闻君柳汁湿青衫，鹿鸣宴罢控两骖。旁观叹息真奇男，使我自笑还自惭。旧游已贵高岩岩，刈蓍岂免忘蓍簪。樗栎不材非楩楠，支离山泽分所甘。长歌短曲凌烟岚，送君北上乘风帆。长安春暖花可探，曲江酒酣乐且湛。乘车戴笠各努力，他日相逢方细谈。"}