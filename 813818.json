{"id":"813818","title":"摸鱼子 赋莼","dynasty":"清","author":"沈皞日","text":"问湘湖、曲桥涵碧，縠纹落日波碎。红兰渡口人来去，记得隔江风味。小艇系。看几缕、青丝脂泽萦柔指。溪云十里。把荇带牵开，蘋花吹动，双鹭又惊起。调羹好，入馔银匙正美。鲈鱼也许烹桂。归程莫怨蹉跎甚，伊自不成归计。秋老矣。又醉菊、吟商閒却鸳鸯水。西风似醉。念涤釜炊松，婆娑儿女，灯火纸窗闭。记西皋、丝莺絮柳，琴樽灯火萧寺。兰亭雪夜风流甚，谢傅门庭罗绮。今徙倚。看柿叶、翻时愁赋安仁诔。搴蓉揽芷。念吹笛梅边，暗香疏影，频寄一双鲤。红牙拍、零落当年七子。相逢尔我燕市。曲尘飞上青青鬓，秋色祇添憔悴。初度矣。怅黄菊、朱萸难买东篱醉。笔床砚几。向三泖潮回，九峰翠滴，图画说烟水。"}