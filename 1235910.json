{"id":"1235910","title":"寒食拜扫盘桓南城亲友家书所闻见俚歌十首","dynasty":"元","author":"宋褧","text":"北城繁华拨不开，南城尽是废池台。看花君子颇解事，不笑南城似冷灰。南城宦家有孤儿，华裾宝马日遨嬉。群奴豪酗卖丘木，身在醉乡犹未知。柳村南路百泉涌，陷车踬马沮洳深。茕茕一僧力负土，治道不成徒苦心。停骖惆怅圣安寺，旧时轮奂想翚飞。前朝已落王承福，后堂空祀李宸妃。街头父老发垂肩，拄杖支颐话可怜。粔籹不甜寒具小，风光那似十年前。贵人池沼多鱼鳖，好佛经年不杀生。恶少家奴苦相负，时时钩擉恣煎烹。故都空有废残城，天历人家学避兵。今日街衢却依旧，栅门全毁堑填平。晓携儿侄拜先垄，常恐重来径路迷。马上举鞭频指示，石碑东畔绿杨西。杨柳萧条花树稀，风光毕竟属春时。更过几日来相赏，杜宇声催绿满枝。醉人驰骤紫叱拨，游女摇曳双秋千。争笑书生常蹙頞，不关名利谩华颠。"}