{"id":"900496","title":"子远使君出守广汉始获倾盖诸官赋诗赠别某广汉人也故末章及之","dynasty":"宋","author":"张栻","text":"半生落南州，分与岷峨疏。朅来荆江上，所忻近乡闾。吾乡多隽豪，杂遝来舟车。时从说情话，颇觉中怀舒。中间识胡公，粹美真璠玙。心远气自静，语简意有馀。向来有推毂，入校中秘书。名场万夫立，人亟我则徐。拳拳抱忠爱，百虑才一摅。白云已在望，思亲惜居诸。乞州枌榆边，政以便版舆。同舍挽不住，清风挟归裾。观君进退间，此岂为名誉。春帆肯小驻，论交良慰予。爱君秉质高，且复富蓄储。任重则道远，愿言勿踟蹰。吾州得贤牧，父老想乐胥。我亦有一廛，径思归荷锄。"}