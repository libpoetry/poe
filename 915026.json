{"id":"915026","title":"丁未元日大庆殿拜表贺正","dynasty":"宋","author":"杨万里","text":"献岁朝未央，新霁快明发。晨曦耿五色，宿霭欻四彻。洗清万沟瓦，销尽一月雪。素光从何来，晶荧落寒笏。回瞻背阴处，犹藏半檐白。夜来有微霜，雪上辨不得。时于翠幕顶，拂掠见琼屑。还将黄金日，正射白银阙。忽然捲班出，红绿乱眼襭。归来饮屠酥，笑向儿女说。"}