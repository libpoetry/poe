{"id":"350893","title":"玲珑四犯·七夕","dynasty":"清代","author":"董以宁","text":"我意如秋，喜月到初弦，空庭皎皎。牛女佳期，堪怪齐谐缥缈。就使银河真渡，也应是、愁多欢少。算何如、支机石畔，索性年年孤俏。今来古去千秋矣，偏难道、天孙未老。便是逋钱真百万，织久应偿了。况是牵牛痴绝，反不累、天孙烦恼。愿天孙、锦泪且收，将莫被、嫦娥窃笑。"}