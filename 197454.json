{"id":"197454","title":"送僧自总·吾病不喜语","dynasty":"宋代","author":"王令","text":"吾病不喜语，客来佰寒暄。颊舌且不能，况事交字间。彼总乃吾旧，不见今三年。一日踏我门，告我将南迁。问之行所止，其去何由缘。言方学从师，惜以日月闲。将求佛所宗，就乞世未传。浮舟江海波，蹀屣山岳颠。行方极所到，未可岁月还。谓余昔同游，当得送以言。噫佛与吾学，两分不相全。今余与子遇，无异东西辕。共憩中道间，邂逅相留连。我驾志在远，子驱良亦遄。吾终不尔从，尔终不回旋。两各剧所勤，相远日益悬。又出所为文，要我加量铨。荧荧掇其英，晔晔粲满编。惜哉不经师，如珠莫钻穿。虽有可宝资，终以无用捐。吾观古人书，盖亦不但然。道德蔼於中，口实助使宣。岂有拔其根，而望华可搴。不知源所来，何用其流沿。人材苟不长，得一且可专。六经众子文，其治自足观。身当圣人时，来学浩万千。独颜才庶蔑，他固未可肩。人有老於行，不闻可逃天。子何不从此，去就异说挛。弗思自解纵，又欲引世缠。常观己论徒，耻出妻子前。彼髠以为羞，尔以为忻懽。生弃父母养，士得执以鞭。彼为则遇刑，尔还自称贤。羞恶所不存，尔说尚何先。予欲收子身，解去子所牵。浴以青冷波，佩以兰与荃。相从中道驱，障塞异道偏。爱之幸其听，不听诚可怜。"}