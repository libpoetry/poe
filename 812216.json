{"id":"812216","title":"寿萧一峰六十","dynasty":"清","author":"朱旂","text":"乡社衣冠谁最贤，风流不减杜樊川。多情乍借韶光好，记取洪崖右拍肩。繁花帘阁影迟迟，不计朱颜与白髭。宗洛贵游多问讯，车裘犹似五陵时。半生肝胆尚轮囷，错比商山一隐沦。家直散金酬郭解，井能投辖继陈遵。老眼看山眼更明，从君指点识山名。向平心事初酬毕，知有年来物外情。"}