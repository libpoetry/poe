{"id":"332530","title":"一寸金·夏日傅去异邀饮观剧","dynasty":"清代","author":"梁清标","text":"茉莉飞香，风满帘栊入轻毂。正琅玕昼展，纹生碧簟，冰盘高列，光摇寒玉。白堕樽凝绿。行厨进、露葵芳蔌。乐工是、内部梨园，锦罽蛮靴竞丝竹。日永如年，门闲似水，何心问除目。喜主人情重，深杯避暑，词场对遣，清筵顾曲。演到关情处，凭烧烬、两条银烛。歌声里、有客沾裳，疑听燕市筑。"}