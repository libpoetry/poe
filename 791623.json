{"id":"791623","title":"哭适洪季姊","dynasty":"清","author":"缪重熙","text":"嗟予鲜兄弟，雁行仰诸姊。季姊最温柔，能得吾亲喜。喜之滋益恭，孝思殊无比。清晨洁房栊，傍午进滫瀡。婉娈十二三，操作成人拟。幼联中表姻，天然合两美。綵帖外祖书，忻忻以禽委。人赘在庚寅，奠雁人所企。姊也固端操，婿兮亦吉士。伉俪能相庄，劝游策诚是。文旌赴梁园，锐意图进取。姊乃归佐家，黾勉筹食指。文园忽善病，抱疾旋故里。侍奉姊益勤，劳劳无暇晷。一朝殒所天，沉痛不能止。支拄身虽存，郁结心已死。从此力不支，委家与其姒。怜姒处艰屯，屡为质钗珥。忧贫复悼夫，病发艰步履。寝疾年复年，缠绵困床笫。有女泣呱呱，提抱牛衣里。嗟哉苦节贞，磨折乃至此。溘逝为悲啼，惨状不胜纪。童年资调护，恩厚难酬矣。回忆矢冰怀，卅载清于水。守义例得旌，孝行复尔尔。行当乞传铭，阐幽垂彤史。"}