{"id":"244723","title":"题画虫鸟·泥行郭索其神全","dynasty":"宋代","author":"赵文","text":"泥行郭索其神全，枯枝独抱吟风仙。细腰追逐相后先，画眉双栖斗婵娟。一鸣一止俱自然，老猴如鬼踞石边。游蜂何为过其前，水禽伺鱼双眼穿。久而无得倦欲眠，鸜之鹆之高树巅。俯视螳臂为垂涎，之虫不作名利牵。饮啄之外何所便，人生扰扰真可怜。笑谈对面森戈鋋，王侯蝼蚁俱埃烟。大年未可笑小年，世间唯有虫能天。"}