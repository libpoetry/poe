{"id":"1128517","title":"次韵何总管等慈寺诗二首","dynasty":"宋","author":"葛胜仲","text":"寺门修竹映长楸，景似江村事事幽。山叠青螺云绕屋，月升紫磨水明楼。梦中他日应知路，天上从今与寄愁。竞病将军功已就，却将高兴赋沧州。古寺萧清汝水湄，寓公仍有庾征西。机轮宛转春寒硙，浮线萦纡漾小溪。入定僧閒多却扫，深春人去自成蹊。一杯相属知何日，成事因须共到齐。"}