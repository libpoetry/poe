{"id":"1122551","title":"道中即事八首","dynasty":"宋","author":"洪刍","text":"五日尘沙十日泥，杜鹃苦劝不如归。暂来还去云相似，我亦无心出岫飞。十年不踏关山道，千里来寻长短亭。烟水照人头欲白，云峰见我眼犹青。兜罗输柳几多绵，独茧抽丝飏远天。买断残春是榆荚，乱抛无数沈郎钱。笋舆沙路裌衣轻，小雨斑斑落又晴。三月尽头穿岭去，万松阴里踏莎行。春风岭上春风颠，杜鹃花下啼杜鹃。花开花落春事晚，归欤当及秋风前。万里将雏西北飞，江淮倒景弄差池。云天空阔稻粱少，却羡鹪鹩巢一枝。穿云高入双峰寺，投壁难追四祖禅。香积喜逢蒲塞馔，拂床聊寄吉祥眠。三月东风池上头，鱼龙漫没戏仙舟。我来税驾亦未晚，后乘傥追公子游。"}