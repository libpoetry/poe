{"id":"705009","title":"送杜方伯入觐","dynasty":"明","author":"霍与瑕","text":"显显方伯，屏此明都。惠绥三年，嘉有丕谟。天子曰归，来奏硕肤。山川阻远，载驰载驱。驾言送之，珠江之郛。方伯维儒，恂恂大雅。外融中方，若金出冶。威则狡胥，惠则鳏寡。百粤赋徵，无不平者。盈盈口碑，自堂徂野。暮春三月，东征孔棘。方伯维之，饷馈有绎。四月之夏，柘林为逆。薄于城下，民罹其贼。脂民肝骨，远迩躅踯。峨峨大舰，烧焚靡孑。方伯图之，毕举群策。以佐元老，驱除荡涤。是底嘉绩，危城以磐石。人莫不有言，民之憔悴。虐政之由滋，贪人败戾。棘去其残，民是用惠。去之弥棘，贪夫孔至。曷不深念，以图其济。古昔哲人，温良恺悌。信义不渝，以孚于有位。上德孔昭，邑人不诫。方伯归哉，陈是刍毳。曰皇庭有徽风，百辟时砺。人莫不有言，贤材不兴。不足为邦国，役治以毋登。我静图之，如彼冈陵。东风解冻，何物不增。栋梁榱桷，何用不胜。万邦黎献，济济蒸蒸。或沉或浮，是举是升。苟执其枢，庶绩斯凝。方伯归哉，敷言于明庭。曰钓滨渔泽，有翼有冯。"}