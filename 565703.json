{"id":"565703","title":"赠杭郡太守李端甫一首","dynasty":"明","author":"黄省曾","text":"孔学纷以湮，吏道鲜清朗。群生冀休和，符守待仁长。李子建南麾，鲁风振遐响。廉躬若置水，恺德展苇杖。为邦曰伊始，沾露巳云广。黄凤当集多，张麦行岐两。鄙予卧中林，善治夙希想。逢此芟草末，意属钦明上。缔交即衿悦，抒论每心赏。蕴协欬若兰，中孚道胥奖。圣理诚坦阶，王政故反掌。愿言崇久要，鸿化在瞻仰。"}