{"id":"630256","title":"蒲生行","dynasty":"明","author":"释函是","text":"兔丝缘茑萝，玄鸟巢深屋。所托岂不厚，常恐年运速。松枯根叶萎，栋折春泥覆。羽翼良可因，青云匪我欲。不见兰与蕙，萍藻欣一绿。荣瘁人不知，顾盼傥非俗。春露谁为滋，秋霜鲜见毒。白日从冥冥，红尘空逐逐。凄风悲中宵，骤雨沉广陆。蘼芜青复黄，兰蕙香断续。盛衰各有时，何山无幽谷。"}