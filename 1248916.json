{"id":"1248916","title":"同郯九成过玉山舟中联句","dynasty":"元末明初","author":"杨维桢","text":"城角初升旭日暹，舵楼东向起遐瞻。鳌头直下痴云暗，鹢尾徐开破浪恬。野色微明金水曲，清江隐见玉山尖。雨收幕燕檐牙起，风飐樯乌帆腹添。波影白翻鸥个个，烧痕青出麦纤纤。弋来野鹜毛全蜕，笱得冰鱼口尚噞。解箨上萌莲菂苦，泼醅新盎蜜脾甜。避船好鸟机先识，入座江花手自拈。未必江山惟客有，也知吏隐许吾兼。桃花不隔仙源路，诗就宁辞晷刻淹。"}