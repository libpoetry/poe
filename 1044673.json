{"id":"1044673","title":"二十七日登长干塔","dynasty":"宋","author":"黄履","text":"龙盘虎踞争岧峣，长干窣堵当中标。几年遐想入清梦，秋杪登攀英气飘。因思此塔屡成坏，相传起自阿育朝。宿缘土面获今报，八万四千成一朝。列在中华十有九，惟兹末后名方昭。自从五凤例遭毁，下逮咸和才可条。牛停金像既希有，水泛铜趺如默要。太元末年刘慧达，四顾异气山之椒。三函中出三舍利，圆正光洁如琼瑶。数层宝势仅增立，梁诏方且铺根苗。陈亡火烈复堙坠，兴废岂亦随所招。伟哉天命集真主，汤霓武旆澄氛妖。六幽葵藿向尧日，千仞凤凰仪舜韶。太宗继志符节合，章圣游文金石调。诗书仁义溢庠序，佛老馀教通逍遥。祥符庚戌感光瑞，累岁九成淩紫霄。迄今八十有二载，香火瞻奉倾齯髫。群公偕我蹑危级，放身物外情何超。心闲不逐去帆动，量廓那知空界辽。奇峰万点逼冬瘦，江水九道来迢迢。共欣华旦此缘胜，大千永峙为津桥。兴馀更就竹閒饮，妙音盈耳成长谣。"}