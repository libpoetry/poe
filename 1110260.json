{"id":"1110260","title":"送赵仲礼入朝为大理寺簿","dynasty":"宋","author":"孙应时","text":"决科遄入幕，更秩遂登朝。龙化无重浪，鹏抟即九霄。仙凡端有命，天壤一何辽。愿踵门庭盛，勋庸日月昭。綵服慈颜喜，纶音宠渥新。教忠当事主，顾养苦思亲。杭苇东西近，邮筒早晚频。宗公天下镇，眉寿保千春。忠孝吾根柢，功名古绪馀。月云无染著，镜象本空虚。不必相同异，何妨小阔疏。达庵今宦达，味此意何如。"}