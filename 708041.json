{"id":"708041","title":"八节长欢 生子，家宴时，孙婿初婚","dynasty":"明末清初","author":"梁清标","text":"捲幔传觞。看新秋色，云影天光。月镂歌扇小，风袅篆烟长。频闻西塞捷书奏，正白头、弧矢初张。又看吹箫跨凤，彩翼成双。筵前蜡炬分行。羌管咽、新声唱出伊凉。爽气满罗衣。金凿落、休教负却欢场。重斟酌，共领略、酒酽花香。汤饼会、呼巾拭面，今宵验取何郎。"}