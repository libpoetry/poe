{"id":"988097","title":"喜晴","dynasty":"宋","author":"崔敦礼","text":"我贫可厌回肠煎，负郭近有桑麻田。入春十日九霪雨，夜听泷泷愁不眠。雨师欺压春无力，勾引顽阴朝复夕。丹杏夭桃冻不开，来牛去马昏无色。晓来鼓舞耕桑民，长天洗净清无云。羲和鞭日从海底，照出浩荡郊原春。呼儿买酒聚笑语，门前且无吏呼怒。今年麦饭滑流匙，更趁新蚕理襦裤。江头烟树晚戎戎，江南婴笋春事丰。我亦行抛簪绶去，饱帆西上趁东风。"}