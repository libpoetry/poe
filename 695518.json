{"id":"695518","title":"春日陪车驾幸蒋山应制","dynasty":"明","author":"林鸿","text":"钟山月晓曙苍苍，凤辇乘春到上方。驯鸟不随天仗散，昙花故落御衣香。珠林霁雪明山殿，玉涧飞泉近苑墙。自愧才非枚乘匹，也陪巡幸沐恩光。铙鼓鸾舆出曙烟，翠华玉节上方连。诸天日月环龙衮，九域山河拱象筵。香拥宝城熏瑞气，泉当玉几送清弦。宸游暂此开春泽，岂作金轮浪学禅。宝域今春降至尊，玉毫此日照乾坤。池开八水临天象，地接三台拱帝垣。紫气尽团空外盖，风光遍动镜中幡。九垓此际无馀壤，喜见京城雨露恩。笳鼓云中动帝京，六龙移处彩云轻。三天日色临仙仗，八水波光接帝城。宝域幡摇银烛影，香山泉送玉弦声。侍臣此际承恩泽，愿述歌章颂治平。"}