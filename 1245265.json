{"id":"1245265","title":"湘中老人图","dynasty":"元末明初","author":"李延兴","text":"湘山高，湘水深，树淼淼，湘猿吟。日将莫，翠雾丹霞满芳渚。碧草凄迷南浦春，紫萝摇动东风雨。庞眉野客来何所，袖拂轻飙过孤屿。埽苔坐读黄老书，展卷之间会此千古之奇趣。九嶷飞翠空中来，路绕苍江独归去。云漫漫，烟水寒，日惨惨，江雪残。浩荡孤怀渺天末，佩环飞上青云端。云白山青互吞吐，苍茫隔断来时路。古人已逝等埃尘，招魂不归正愁予。空留糟粕在人间，地老天荒竟何补。何时挂帆直上海之涯，为看湘中老人读书处。"}