{"id":"814426","title":"读吴修轩上舍诗集，题词二首","dynasty":"清","author":"林占梅","text":"渊然学问古为徒，岂藉申、韩作远图。命笔每开生面目，论文曾下死工夫。书真元凯耽同癖，画爱云林笑并迂。角逐名场身欲老，照人肝胆近今无。缅忆交游曾几时，相看鬓发渐成丝。科名而外无馀憾，经济尤深岂独诗。半世庾山常作赋，平生魏野不求知。廿年叹我同蹭蹬，觅句推敲只自怡。"}