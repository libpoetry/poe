{"id":"85113","title":"凤皇别寄季平","dynasty":"现代","author":"丘逢甲","text":"大鹏海上居，南徙乘天风。抟扶不得力，坠落荒山中。郁郁无可语，大鹏良自苦。群鸟怪大鹏，将毋客傲主。丹山有异鸟，其名曰凤皇。出为天下瑞，世但惊文章。凤皇翔八极，南与大鹏遇。无以栖凤皇，且借梧桐树。乌鸢尔勿嚇，鸴鸠尔勿笑。毛羽虽尔同，嗟尔不同调。凤皇语大鹏，冲天终有时。勉哉培风力，慎勿负所期。六月息不得，大鹏心自热。茫茫九天云，独与凤皇别。"}