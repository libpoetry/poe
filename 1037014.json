{"id":"1037014","title":"题苏中令家故物薛稷鹤","dynasty":"宋","author":"米芾","text":"辽海来稀顾蝼蚁，仰霄孤唳留清耳。从容雅步在庭除，浩荡閒心存万里。乘轩未失入佳谈，写真不妄传诗史。好艺心灵自不凡，臭秽功名皆一戏。武功中令应天人，束发辽阳侍帝宸。连城照乘不称宝，黄图孔诰悉珍真。百龄生我欲公起，九原萧萧松薿薿。得公遗物非不多，赏物怀贤心不已。"}