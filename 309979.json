{"id":"309979","title":"迈陂塘·呵笔","dynasty":"现代","author":"邓嘉缜","text":"笑涂鸦、斜斜整整，文章水面都敛。江郎纵有生花管，肯向石阑轻点。寒气酽。算冰雪聪明，却让毛生占。临池更检。待极意吹嘘，从容咀嚼，璀璨放新艳。氤氲处，自吐胸中光焰。因人热肯叨忝。伊谁欲借纡筹力，瘦硬料应不厌。行且念。只感激温存，敢惜淋漓染。真才难掩。看词倚春风，诗成初日，藤纸价增剡。"}