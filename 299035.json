{"id":"299035","title":"无俗念·题柔吉妹梨花白燕图","dynasty":"清代","author":"袁绶","text":"一枝玉雪，倩边鸾写出，淡妆丰韵。添个呢喃迎社燕，错认钗飞不定。素羽分烟，碧纱笼月，莫辨伶俜影。清明过了，憎寒怯暖谁省。却忆咏絮清才，缟衣翠袖，风调真相并。神女多情怜寂寞，来伴锁窗孤冷。选梦云窝，驱愁香国，一样单栖稳。红丝亲系，故人无恙应认。"}