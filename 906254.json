{"id":"906254","title":"丞厅后圃双梅一枝发和似表弟韵","dynasty":"宋","author":"李弥逊","text":"漫游踪迹成浮家，一身四海惊年华。不禁草木竞时节，忽见霜干排新花。晓云生寒日未透，南枝半肥北枝瘦。就中一枝最先发，浪蕊浮花敢居右。山翁涉世如狼胡，功名日远霜凌须。与花同是江南客，一笑为解东阳臞。吟哦绕树正百匝，未放零落空残株。春风杂花尽明媚，此君风味悬知无。雨中着子尚不恶，可堪老叶翻虫书。"}