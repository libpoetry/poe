{"id":"1119653","title":"再用前韵赠高缙之三首","dynasty":"宋","author":"陈造","text":"晴色与春违，香红不馀漂。出郭纵远目，草长麦齐腰。诗来慰幽独，吮讽芬兰椒。招月作三益，庶用娱中宵。闭门雨两月，君来无旧新。白眼睨牢石，骞飞不受驯。落落含风松，纷纷栖睫尘。惭非修月手，向君和阳春。高郎客京华，好事有左顾。儒林丈人行，乃得曳裾处。亦知短褐底，蕴抱美无度。继今数公间，可但传新句。"}