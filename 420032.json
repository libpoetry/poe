{"id":"420032","title":"水龙吟 题张翰伯恒春片石图","dynasty":"近现代","author":"邓嘉缜","text":"几年东海尘生，刚留云根一片。潮痕低沁，苔斑凹渍，画情无限。斥卤桑麻，青红楼阁，算伊曾见。对乌皮棐几，殷勤试问，能言否，头须点。似笑翩翾精卫，不思量浪高风远。推襟送抱，才温又冷，将抛还恋。何处补天，共谁斫地，江流难转。卡闲身抽得，嶒崚无恙，且依吟砚。"}