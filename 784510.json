{"id":"784510","title":"随园雅集图歌","dynasty":"清","author":"李锴","text":"天帝灵宝无端倪，气有精者谁张施。矞云景星光曜滋，萃为帝子仍金枝。三驺退食尝委蛇，云旓翠蕤祛绣旗。道腴内充神外弥，被服儒素循中逵。西园十亩邸第西，嘉随之义因名随。药栏鹤栅丁香篱，势有曲折劳攀跻。神鞭丈石飞峨眉，千年紫柏丛斑皮。吟亭花馆靡雕几，石床木几閒撑支。购书不恤千金靡，河閒万卷咸签题。好古杂以古鼎彝，珊瑚瑟瑟如涂泥。颓云黯澹陡欲低，大王墨沈时淋漓。一笔一墨皆天机，草木中有神明栖。宛转飒沓风雨回，擘窠作字龙■蚭。园中佳客谁趋陪，曳裾趿履联邹枚。易居卓踔三湘湄，父子兄弟齐音徽。烂斑尺二横介圭，大庭作贡孚有时。落落唐子楚璞劘，学穷焦费非时蹊。祖丈萧曹家世齐，毓东弱籍通金闺。依光日月丰沛陲，钦明兰谷骈玉芝。远情凝注秋水涯，曹江性与糟丘宜。酒酣往往摹徐熙，吴中澹泉何提提。星源海鹤方清羸，促膝茗饮传缥瓷。琤瑽谁叩青颇黎，天风披拂冰蚕丝。白门上人情我移，锴也拥肿多狂痴。敝帷故席蒙不遗，蜩螗细响吟清辞。虎头妙技今丁仪，镕铸万象从范围。神采栩栩毫端飞，抡工选胜更入微。补以树石唐画师，锴闻吐握称周姬。大雅所在群贤归，西园澹荡无他奇，梁园邺都非所几。"}