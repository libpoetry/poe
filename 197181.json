{"id":"197181","title":"木兰花慢·汀莲凋晚艳","dynasty":"宋代","author":"卢祖皋","text":"汀莲凋晚艳，又苹末、起秋风。漫搔首徐吟，微云河汉，疏雨梧桐。飘零倦寻酒盏，记那回、歌管小楼中。玉果蛛丝暗卜，细钗蝉鬓轻笼。吴云别後重重。凉宴几时同。纵人间信有，犀灵鹊喜，密意难通。双星分携最苦，念经年、犹有一相逢。寂寞桥边旧月，可堪频照西东。"}