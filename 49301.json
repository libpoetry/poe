{"id":"49301","title":"徐黄门画","dynasty":"明代","author":"张羽","text":"黄门给事三十余，面如红玉少有须。风骨岂是山泽臞，问着只爱山中居。前年版下鹤头书，征起直上青云衢。文华堂高凌紫虚，出入侍从陪金舆。排方小带红罗襦，精神宛如冯子都。朝下手拈八尺殳，左旋右转风生躯。有时自擘双雕弧，命中叠发谁争呼。归来宾客满直庐，京城酒贵不住酤。烂醉坐叱苍头奴，执烛写此云山图。方今台阁多文儒，似君才艺众中无。文宜侍中武金吾，不负堂堂美丈夫。山中故人交不疏，十年贫贱长相俱。升沉忽如鸟与鱼，麋鹿敢逐夔龙趋。见君此画恒嗟吁，关西行李今何如？祝君名成归五湖，来寻高阳旧酒徒。何辞解衣贳百壶，与君痛醉黄公垆。"}