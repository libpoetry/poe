{"id":"702372","title":"斋夜与汪伯谐庶子陆鼎仪张启昭谕德联句","dynasty":"明","author":"程敏政","text":"月转西檐夜向深，几回思卧更看参。天清辇道遥闻柝，火冷斋庐半拥衾。有制共严三日戒，受釐应荅九重心。坐来无事频呼茗，怀抱都忘俗虑侵。闭门春夜烛花偏，对拥寒炉久未眠。沉水旋添销刻漏，綵毫频染动云烟。天连御苑钟初尽，露下仙台月尚悬。侍立小童浑不厌，晚来衣薄坐相怜。旅夕相看第几回，斯文尚谊许追陪。两坊灯火还连榻，三榜才名旧擢魁。茶话颇淹公宿意，坐眠时遣吏人猜。书生事业犹如故，耿耿丹心独未灰。呼童试问夜如何，月落参横四鼓过。寒气逼人衣渐薄，春愁泥客梦还多。南郊大礼凭谁赋，东阁官梅许共哦。候吏已闻催晓近，便思冠履上銮坡。"}