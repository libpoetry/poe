{"id":"700828","title":"感怀六首","dynasty":"明","author":"曹于汴","text":"夜光纷沧海，网罟亦良难。夜光无择照，海底如人间。人间自多夜，夜乃光之求。含光数问夜，抑足用为羞。太公无耋寿，渭滨一老渔。披裘翁为谁，怅然叹区区。或居昆山麓，触目尽珍奇。炊玉以为食，纫贝以为衣。或居荒裔区，触目尽魍魑。倛面叫以啸，阴风凄以悲。所居乃不同，相憎徒成痴。山鬼亦趫跳，聊以解我颐。伯奇父不怜，颜路子不寿。牛也忧兄弟，顗兮空良友。买臣未终贱，室人谢丝萝。版筑不入梦，高宗如说何。相遇良偶然，不尔偶不遇。天且莫之为，委心复奚虑。晋史寇诸葛，宾王武瞾贼。汉高不灭楚，耳馀为比翼。汉高自万乘，勿劳幸不耳。孔明胡所尤，天命如斯矣。临危悲黄狗，拜相感微时。岂知死与贵，石光忽灭澌。天亦有昼夜，天亦有生死。有开必有阖，有成必有圮。东海有时涸，西岳有时平。日有时不暄，月有时不明。荣光镌金石，彼时阿谁知。相逢且相乐，勿为空嗟咨。贫家斗有馀，而常啬于升。富贵千不足，万亿何时盈。驰驱百岁间，憧憧撼心膺。临去犹长叹，亦或目不瞑。愁魔一何强，以此竟死生。谁能殄此魔，浩气排青云。吾道自至富，吾道自不贫。不缘知足乐，不足复何论。荣公乐三事，假物以自歆。至乐无所假，至乐无可寻。"}