{"id":"699057","title":"落花","dynasty":"明","author":"徐熥","text":"春光九十似飞蓬，点径残英片片红。逐水几看过涧壑，因风时得入帘栊。杜鹃有恨啼新泪，蛱蝶无心恋旧丛。独有香魂飞不散，明年仍发故枝中。佳人无计可留春，每见纷飞祗自颦。总为韶华能起恨，亦缘衰谢易伤神。轻狂已逐泥中絮，流落空沾马后尘。莫惜花前频载酒，浮生能得几花辰。一番风雨一番怜，却笑东皇浪有权。才见芳英明苑上，忽惊飞片落阶前。倦游公子辞金谷，醉舞佳人卸翠钿。惆怅春光容易度，不堪凭槛听啼鹃。乍见清池映晓妆，惊看池面贴残芳。武陵溪上春风暗，杜曲园中夜雨狂。绿叶成阴空自媚，红英落尽尚馀香。含情最恨东君恶，不向人间理断肠。"}