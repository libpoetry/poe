{"id":"691249","title":"閒居六绝","dynasty":"明","author":"李孙宸","text":"新营半亩寄林邱，种竹移花事事幽。差可旧游寻酒伴，知无骑马客相求。辟径还留蔓草肥，野人原自惜芳菲。焚香小怪儿童懒，高枕从他过客稀。午风初指睡初醒，酒伴相寻到水亭。既醉不教乘月去，新蝉偏爱与君听。方沼潜通地肺开，新潮朝暮去还回。瀑流况接前山近，一夜飞泉滚滚来。斗酒閒携问绿阴，黄鹂树树送清音。饶他鼓吹诗肠得，懒慢无心学苦吟。穷身受享偏宜少，懒性经营岂得多。负郭何须盈二顷，三餐但足不知他。"}