{"id":"641069","title":"雪蓬散人草书歌","dynasty":"明","author":"林鸿","text":"雪蓬散人有妫裔，翰墨游心与神契。摹临秘帖追晋风，挥洒雄文明古制。荜门铁限人争求，荒郊瘗笔应成丘。妩媚云霞晴变态，倾斜风雨寒飕飕。伊予与君共乡县，结交自昔忘贫贱。衔杯拓落胆气豪，江楼野寺书题遍。借问君书初若何，君言妙悟应闻歌。谐音本自车振铎，涣汗有类风行波。乃知至理无不寓，要在高人会其趣。古来入室唯逸少，后者升堂有怀素。当代如君诚亦稀，莫叹蹉跎一布衣。有钱沽酒与君饮，醉卧目送孤鸿飞。"}