{"id":"605945","title":"读郑氏世德传有序","dynasty":"明","author":"卢龙云","text":"万事悠悠听彼苍，古来壮志多摧藏。几处功成归绿野，几人世及有青箱。人岂尤兮天岂怨，天与英雄半利钝。馀庆常从身后知，荣名未可眼前论。尔家世泽总诗书，逢衣无术胜华裾。丹山一奋犹衰凤，绿泮三生待化鱼。光阴容易催人老，自叹功名苦不早。流水知音未绝弦，清庙抡材须合抱。君不见东海源长泽亦长，汪波浩渺浸扶桑。海上风云时会合，鹏程九万终飞扬。"}