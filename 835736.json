{"id":"835736","title":"高阳台 春初步至莫愁湖，憩胜棋楼，慨然吟望","dynasty":"清末民国初","author":"陈锐","text":"寒水笼烟，荒埼系艇，女墙遮却红尘。未到花时，湖边已有游人。青杨浅覆东西岸，步画阑、都是回文。恨沈沈阑外高楼，楼外黄昏。江南自昔无愁地，甚年来吟眺，但有伤春。绝艳惊才，输他若个名存。鱼天一片前朝影，唤翠娃、收拾垂纶。恁淹留、误了归期，自倒空尊。"}