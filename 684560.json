{"id":"684560","title":"棠溪八景 下村烟树","dynasty":"明","author":"王佐（汝学","text":"向晚适幽兴，行吟下村路。前溪一抹烟，轻罩千行树。石骨棱棱见，沙纹远远开。海天清瘦景，眼底一时来。登高步斜阳，四望心悠哉。莫愁黄昏近，会有明月来。羌笛怨清商，城头夜未央。袅袅女萝阴，摆落明月光。一丛隔水白，点破青林烟。浑疑雪压枝，却讶孳乳天。三三傍沙洲，五五依林樾。相招早还家，今晚多明月。何处笛常闻，横冈日欲昏。数声牛背稳，自是一乾坤。清朝负斤去，薄暮巾车归。行歌古路深，寒烟暝翠微。"}