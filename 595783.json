{"id":"595783","title":"舞剑篇赠王叔廉","dynasty":"明","author":"李时行","text":"王生倜傥人，自佩双神剑。拂衣舞低回，流光若驰电。吾闻此物出丰城，欧冶造自越王庭。紫气上干斗牛域，虬光夜夜腾太清。灵异化去已千载，两龙久卧延平海。问君何从复得之，龟文猬理曾无改。左挥错落七星垂，右指光芒霜雪飞。倖佞顾之心胆碎，百妖一触咸凄而。有时突作青龙阵，声响铿然奋兵刃。始知防身大有灵，横行自觉威名振。琉璃匣里暂埋光，时吐莲花绕座香。龙吟虎啸那能久，会当持此献君王。君不见纯钩湛卢昔在越，星流波溢称奇绝。一朝适楚登城麾，士卒俱迷野流血。祇今四海尚风尘，烦君早晚拂星文。除灾拯难多奇绩，万里封侯早致身。"}