{"id":"807961","title":"玉女摇仙佩  登姑苏元妙观弥罗阁","dynasty":"清","author":"陈维崧","text":"仙坛巃嵷，复馆飞檐，架在莲须藕孔。刻画仙灵，雕锼龙鬼，百怪躨跜梁栱。目眩神悽恐。更闪电金泥，绡窗月涌。到鸟雀、更无声处，恍惚琼楼，寒气微中。童女守丹炉，碧柰花前，玉笙閒弄。前度刘郎情重。笑拍阑干，何限尘埃蠛蠓。银汉茫茫，绛霄寂寂，诉与旧游鸾凤。泪洒鲛盘冻。吴宫事，只恨当初蠡种。空留下、湖山几点，苏台一带，年年花草昏如梦。东风外、绿波微动。"}