{"id":"298194","title":"喜迁莺·秋日迁居，适寿坚前辈以此调见怀，依韵奉答","dynasty":"现代","author":"傅子馀","text":"栖鸦啼暮。正江弄去波，暗飘鸣橹。碾雨车声，涵空灯彩，搀入琐窗愁旅。廿年水涯衰鬓，犹傍西风帘户。锦笺到，问凄迷，倦翮秋来安否。如许。谁与听，门外玉笙，浑是闲歌舞。珂雪词工，太鸿才老，并作尊前金谱。路长待酬孤往，争奈一邱难赋。寸心在，倚飞楼吟望，宜寒宜暑。"}