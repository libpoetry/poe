{"id":"204963","title":"赠何古梅学医","dynasty":"宋代","author":"谢枋得","text":"永州何仙药最灵，神丸能溃邕州城。广西两道再清平，百万赤子荷更生。笙鹤一去三百年，东南忽变为腥膻。为血为肉生灵苦，在者疮痍何日痊。上界真人有同性，不学神仙学孔孟。有术医国无人知，要为吾民救微命。察脉肥瘠韩子精，论疾阴阳子产明。神功端不让思邈，古道依然如宋清。得钱卖药少取利，无钱乞药喜舍施。好客来时入酒垆，无朋终日阅书市。忆昔民生三皇前，下寿无疾享百年。神人妙用不可见，本草灵素犹有传。古云医不通三书，世上断不服其药。如君胸中有炎黄，冷笑三书尽糟粕。我闻上帝最好生，活人功多朝玉京。请看岐叟至陶葛，神仙多是良医成。东南干戈二十秋，人无贫富眉长愁。千人幸有一人在，到处呻吟无歌讴。遗黎若要家平康，但愿良医自天降。不龟手药有灵时，好看良医作良相。"}