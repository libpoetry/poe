{"id":"811149","title":"励志诗","dynasty":"清","author":"计元坊","text":"青青园中林，并望成嘉树。或者干云霄，或者苦颠仆。岂真托根殊，亦异灌溉故。人力不滋培，栋梁安得具。而何蚩蚩氓，荣落委天数！士人乏奇才，动辄咎贫贱。岂处贫贱中，抱负遂难见？曲逆方宰肉，一乡已称善。诸葛当躬耕，三分定佐汉。内反无足凭，气馁徒炫乱。不见玉韫山，与石自有辨。鸩毒惟晏安，古人戒自适。所以陶士行，运甓日累百。破贼石头下，精勤由素积。奈何卑栖士，嗜懒如有癖。志为气之帅，志锐气自役。原师闻鸡入，无蹈嵇阮迹。"}