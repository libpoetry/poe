{"id":"55726","title":"茧庵为长洲沈孟渊赋","dynasty":"明代","author":"刘溥","text":"兜罗腻叠香雪温，影逼混沌春无痕。龙精出火玉抽缕，剡楮粘番羞薄昏。纤华茸茸白云老，双轮敛辍晴留晓。擘开元气纳昆仑，身外乾坤一沤小。水晶帘幕相间垂，鲛绡掩映光参差。落花成团卷蝴蝶，蹴破东风闲不知。东风吹尘尘默默，紫麟驼醉华胥国。海桑含绿又千年，走马西陵报消息。"}