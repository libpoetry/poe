{"id":"615390","title":"仲夏与安国侄泛舟访伍国开兄弟因携酌前林大醉放歌","dynasty":"明","author":"李孙宸","text":"炎天五月胜炮烙，行人挥汗如泉落。伹见摩肩向市门，若个持杯问河朔。河朔风流事杳然，空有避暑杯堪传。当时袁景升辈碌碌何足数，始知解饮亦称贤。伍生与予共桑梓，天下一人足知己。琴歌酒德日相呼，时日不见萌吝鄙。怜予习懒掩柴关，生亦高卧飞驼间。偶命扁舟过一水，访戴宁教兴尽还。舍舟缓步寻所适，短桥过去稀人迹。与生林下解衣冠，分得海鸥一半席。远山隐隐送鸣泉，长松落落凝寒色。侍儿调喉叶清丝，谱入词人乐府诗。曲罢黄鹂答睍睆，谡谡清风林外披。伍生伍生好为听，我拚为汝醉金罂。来时赤日方亭午，俄看皓魄东方升。从君千日戒涓滴，小伍常戒酒今夕何堪负月明。世路风波浑不定，升沈聚散总浮萍。天生七尺会有用，斥鴳榆枋何足菅。伍生伍生不用忧成名，只今辽阳蓟北处处勤天兵。纵然前席轻年少，未必关门负请缨。看君怀才何峥嵘，看君负气何纵横。谩论出则为小草，我辈所愿非浮荣。黄石赤松终有分，会使侯封脱屣轻。脱屣侯封亦何有，容易故园今聚首。痛饮兹宵肯作难，兴剧应尽十千斗。醉来送我出前山，旷野茫茫星汉走。"}