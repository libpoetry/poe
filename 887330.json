{"id":"887330","title":"梅川莫令君拉苍山诸诗友用予松风首句为韵招予游金精至而盗作不果游走佛岩有感","dynasty":"宋","author":"利登","text":"此行为山来，至此事已非。云火四地动，御风谁与期。剥床渐及肤，欲去迷所之。苍黄走涧谷，胜游翻在斯。石梯盘七折，顿豁万里奇。拥岩千脩篁，中著寒泉飞。天壤有此景，惜我前不知。逃难乃邂逅，自愧还自悲。山风送万古，开辟知谁为。亦有如我徒，慷慨来登兹。罹难本因此，不悔仍攀窥。天亦无如顽，更供爱日晖。平生江海眼，此志良未痴。忽忆家山远，寒马鸣相依。母子各一方，而皆窘贼围。欲归莽无从，痛毒沾我衣。"}