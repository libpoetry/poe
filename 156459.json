{"id":"156459","title":"念奴娇·高堂素壁","dynasty":"宋代","author":"冯取洽","text":"高堂素壁，漫生绡十幅，图张消暑。不奈火云烧六合，逃也略无逃处。小派秋声，巨籭凉点，吸欻来何许。故人词翰，此时飞落蓬户。何幸一笑掀髯，停杯浩唱，三叹遗音古。雪碗冰瓯无表里，更贮三危鲜露。咀咽生香，清寒入梦，展转忘宵曙。对床误喜，与君同听风雨。"}