{"id":"753117","title":"水族博物馆","dynasty":"清","author":"欧阳述","text":"日人新学重格致，馆名博物靡不陈。水族一馆尤诡异，移取龙宫蛟窟来。人尘海滨辟场筑，复室崇垣周护开。洞门人门阴湿但水气，客行水底同鲛人。?砑怪石四围立，玻璃深嵌光璘璘。壁空贮水复贮气，天光斜射明纤鳞。人鱼戴头走戢戢，文鳐鼓翼飞振振。龟瞪六眸鳗九节，鳄长三丈鲐千斤。鳣红鲩赤鲫金色，鼋白蜧黑螭青文。鲵虾嶷嶷鳙鱮触，虎蛟策策䱐{鱼市}奔。虾鬣支筇蟹拥剑，蚌壳挂席蚶回轮。山蚝结屋若瑶岛，石?吐华如锦茵。车渠挥扇螺抱瓮，明鳆翻手蜬摇唇。修螷圆?各娟妙，觜?玳瑁何轮囷。此外河伯小吏海若臣，元衣督邮青郎君。翠鳞黄甲难具状，奇情诡态尤纷纭。中间一室开瓮牖，内悬巨画画有神。隔镜可望不可即，但见水底璇宫贝阙浮氤氲。天吴蝄蟓呼欲出，土肉石华高可扪。紫?披拂带芝乳，锦砂灿烂铺金银。珊瑚蟠磴树连理，琪花缀壁英缤纷。深处青红绚光怪，水玉草石无由分。相传北岛有奇士，探幽亲入蓬莱根。归摹所见作斯幅，献之天府藏为珍。颁悬此馆佐参究，万邦观者称叹频。吁嗟人巧夺造化，直从奥府穷涯津。牛渚无烦犀角照，淮南何必蚖脂焚。自教灵怪见白昼，任人狎视无敢嗔。我思禹鼎象魑魅，但图其形逸其身。今人格物务精至，刻划未免伤真醇。我言虽迂理则茂，海狶拜舞如有闻。出门目眩愁直视，霞烘海色初黄昏。"}