{"id":"356593","title":"齐天乐·山城几夕无风雨","dynasty":"清代","author":"项鸿祚","text":"山城几夕无风雨，依然闷过重九。鞠冷荒畦，橙香小院，客里暗惊时候。茱萸插否？问今日登高，共谁携手。空有书来，加餐两字置怀袖。江南归梦路远，吴霜新点鬓，休更搔首。铜辇秋吟，金盘晓泪，相见定怜诗瘦。微闻别后，困京洛缁尘，壮游非旧。事事销除，不销除是酒。"}