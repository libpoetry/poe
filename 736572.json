{"id":"736572","title":"宿栖云阁","dynasty":"清","author":"马庸德","text":"夙闻苍山好，今卧苍山云。苍山十九峰，峰峰郁氤氲。客子见山色，山意如相亲。况向山中宿，湿翠披纷纷。薄暮日将落，霞起珊瑚殷。二更挂海月，清光望无垠。夜深方假寐，石壁天鸡闻。扶桑倏倒影，小阁浮金轮。偶作名山游，忽与下界分。愿得十日住，洗此千斛尘。结念在丘壑，企慕匪仙真。会当谢人事，相从猿鹤群。"}