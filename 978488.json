{"id":"978488","title":"贯酒","dynasty":"宋","author":"敖陶孙","text":"酒泉我南邻，唤客青旗翻。渴心若绊马，未骋意已奔。平生无长物，取具一瓦盆。万事漫不理，得酒双眉轩。相传新丰坊，北奏司命门。衣冠敬再拜，一病烦公痊。富贵不敢愿，施我腰脾温。今晨客舟出，落日鸣蝉繁。属车得鸱夷，秉羽可解暄。却爱毕吏部，神全不惊魂。渠能给万瓮，甘老愚公村。"}