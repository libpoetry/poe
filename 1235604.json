{"id":"1235604","title":"市汊驿十绝次韵","dynasty":"元","author":"朱晞颜","text":"零露下阶草，閒庭月影空。独眠浑不寐，一雁度西风。区区乘传客，得似贾胡留。我亦黄埃底，空惭鲈鲙秋。一灯明古屋，四壁乱蛩声。千里关河梦，五更风雨情。翩翩沙际鸟，冲雨去何之。羡杀前汀鹭，翛然立水涯。马龁枯萁晓，梦回山月残。一鞯秋色里，偏觉毳袍寒。路转村逾僻，江平岸欲无。片帆明夕照，天遣画成图。古驿经过少，空庭鸟雀多。我来正摇落，奈此岁年何。西风波浩渺，我欲访三高。安得翼鸿顺，归舟捷似舠。江花随意碧，照水可怜生。不见采莲女，映妆羞月明。丈夫四方志，不识别离愁。风里挂帆去，宁辞云路修。"}