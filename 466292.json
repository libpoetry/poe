{"id":"466292","title":"世贸三歌 微蚊歌","dynasty":"当代","author":"卢青山","text":"微蚊微蚊游空中，飏飏其羽如无踪。吹之以息逝万里，捺之以指存微红。飘飘来吻摩天厦，砉然巨火啖天下。如盘古之斧所开辟，乾坤崩坼海水立。微蚊微蚊聚楼中，摩其肩踵声其嗡。经营计画无作息，为口之食衣之缝。兀然霹雳，巨厦坍跌。天裂而倾泻，地沉而不接。山岳群飞，击我肉骨；声音转而为唳嗥，肩踵喷而为沫血。魂魄割斫，散为齑末，欲招安能，请视此茫茫无尽之瓦砾。微蚊微蚊腾空中，蔽日为夜天如蒙。呼啸而往驰狂龙，往汝之土汝领空，觅汝之族类汝儿童。上携死神百万宗，逢土即掷逢人攻。微蚊微蚊居地中，仰天而泣心如疯。维地可载天可覆，何处地上非天穹。身不羽兮手不翼，嗟汝微蚊之民欲何去而何从。微蚊微蚊汝无游乎空中。此蚊才西彼蚊东，彼此循转安有穷。东西彼此虽不同，同虱此地球而为其虫，岂必蛮触不相容。况地球亦不过一蚊蠓，怵惕孤危兮飘荡于宇宙元气之鸿濛。天上之蚊兮不灭，将此地球之灭兮旦夕。瞠彼西方兮，飞其机矣。以暴逗暴兮，自古之规矣。神农虞夏日自吹兮，世果安归矣。于嗟徂兮，文明之衰矣。于嗟乎此死士。死士昂藏躯七尺，盘盘大颡髯如戟。平时温驯如牛羊，猝然暴起举世栗。手提民航百万吨，掷向大厦云霄碧。于嗟手提民命五千馀，随手掷入万劫不复之地狱隙。于嗟乎此死士。死士来自阿拉伯，青袍窸地头巾白。伊斯兰教根其心，黄沙野漠为其宅。此土昔居犹太民，罗马溃之沦飘泊。二千年后复来归，西方有仁联合国；五洲四海奔如流，分士之土与生息。士父士祖怒而起，结邦而攻力不克。愈战愈强以色列，嗟民向弱心向激。争以自戕为戕人，死士死士攘臂出。于嗟乎此死士。死士死士有古敌，欧洲大陆雄无匹。基督之教古未驯，治内则残外亦贼。挟其宗教与文明，更挟贪欲征东急。凡八而往二百年，屠城掠地战未息。大地汤汤漂红流，此血彼血不可析。士祖累代亡其身，士族累代存其忆。死士死士有今仇，基督世界如飞舟；资本工业为龙骨，为其风力为舵头。日进千里势万里，举世孰不蒙其羞，呜呼孰不瞻其马首随其流。死士之国昔贫瘠，造物有物閟为留。一旦掘发喷万丈，随井所凿皆石油。西方经济命脉在，蛇之七寸人之眸；政治文化来旗帜，外交军事纷貔貅，诏曰民主与自由。死士今仇有千百，美利坚国数第一。苏维埃溃如山崩，美利坚卓如山立；经济一体地球村，村长咳唾无不及；百万兵屯屯海湾，航空母舰摩岸壁；西方文明大复大，为其代表首其席。富国愈富贫愈贫，文明愈弱心愈逼：或如风草从其强，或如弹簧抗愈亟。此状中外无古今，原教旨兴不可抑。欲坚旧垒守旧教，逐西人势竭其力。死士死士当其时，以美为敌亦势迫；死士死士弱如婴，除恐怖外复何术？死士死士结队来，来向世贸大楼侧。于嗟乎此死士。此非死士谁死士，戕人自存心自耻。与敌相拥相共死，死此五千生与齿。于嗟乎此非死士谁死士，死此五千犹不止。阿富汗更死民子，不知明日谁继此。于嗟乎此死士。"}