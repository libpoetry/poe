{"id":"504959","title":"一笑轩为指南禅师赋","dynasty":"明","author":"乌斯道","text":"一笑轩，在何处，远在乐清之徼，灵山之岵，山倚东溟凤飞舞。禅师燕坐薝卜林，玉环堕地烟霞深。螺光夜蜚明月浦，猿声昼落清风岑。绿筠江上碧天阔，石梁下有苍龙吟。云髻峨峨两峰起，雁荡回头似千里。天台刘阮隔松萝，虎啸寒岩月如水。金鹅玉几相钩连，古洞天垂四窗底。千峰飞绕五云门，禹穴沈沈石苔紫。梅花傲兀西湖春，苏堤烟草迷香尘。细数经行总尘迹，落花啼鸟空怜人。欲度蓬莱路非远，弱水无端忽清浅。归来故山寻旧游，但见荆棘埋荒丘。更复凭阑视千古，海内分并几朝暮。豪家贵戚趁风云，不直朝阳敛春雾。才萟有人誇第一，独恨长生苦无术。学仙纵复三千年，世上无过似今日。空林昨夜起秋风，悄然目送归飞鸿。诗倾三峡不可写，都付青天一笑中。青天一笑知者少，白日当空解相照。不如身世作虚空，悟得拈花发微笑。"}