{"id":"1039079","title":"荣归堂","dynasty":"宋","author":"韩琦","text":"非才忝四邻，待罪涉一纪。妨贤得云久，不退不自耻。永厚复土初，叠奏犯斧扆。乞身临本邦，多疾便摄理。帝曰吁汝琦，辅翼甚劳止。今俾尔荣归，揭节治故里。均逸向盛辰，宠异固绝拟。整装将北辕，羌衅兆西鄙。俄易帅感秦，旰食论所倚。艰难恶敢辞，奔走奉寄委。天声方震扬，狡穴惧夷毁。款塞械凶酋，唯幸赦狂诡。疆事计日宁，拙疹乘衰起。披诚叩上仁，再遂守桑梓。尪疲解剧烦，宴息良自喜。园池昔恢拓，顾览尽遗轨。独于北堂北，地胜失经始。前人欲兴作，就此创基址。中辍如有待，命我成斯美。鸠材亟僝功，因陋谨增侈。芳林环密阴，鲸口下洹水。吾堂据其阳，万象来明炜。匪直怡病襟，间足具宾簋。僚属请吾名，在景或在己。吾谓夸风光，未若尊制旨。视榜以思报，义实昼锦比。或笑此翁愚，荣极尚不已。乡闾得暂休，胡自勤勤耳。吾曰勤虽愚，吾虑亦长矣。天地施大恩，报上尽蝼蚁。终期谢贵仕，归第保颓齿。吾舍与公居，相去百举跬。岂无贤太守，有意待园绮。安车时一来，为我此加礼。"}