{"id":"681798","title":"再题彭工部山水","dynasty":"明","author":"陈良贵","text":"竹屋斜连江上台，沿波芳草青如苔。沙头雨急春水长，云飞极浦轻舟开。百年浮世谁非客，却怪今朝有离别。万山千山不尽思，相思夜夜同明月。无情岁序如水流，初春一别又深秋。梦中犹记别时语，只在门前双树头。因嗟王粲滞归去，思乡空有登楼句。披图如得到江南，历历当年旧游处。"}