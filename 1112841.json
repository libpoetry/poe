{"id":"1112841","title":"春日杂书八首","dynasty":"宋","author":"张耒","text":"长安春雪消，天地一清润。墙东风霜蘖，新叶如奋迅。老怀轻岁月，荣谢置不问。平生儿女心，乘间亦斗进。微芳触鼻界，春意满方寸。却嫌一瓶钵，事与花不应。出门逢一士，韦布污尘土。延之升宾阶，再拜色低沮。问来何所欲，涕下说贫窭。其求升斗尔，我亦不能具。我穷与君等，禄不饱儿女。一事聊自贤，无求差胜汝。年长心益衰，读书常苦忘。当其欲谈说，散坠挽不上。诗书非真学，尽记未足尚。但憎心辜眼，不为谨守藏。书多墨入腹，无乃与饭妨。何如粲然白，广作酒肉盎。春风无形迹，贫舍亦时至。欲将桃李蹊，易此冰霜地。朝阳屋角暖，岸帻散衿袂。迹来饬妻子，裘纩且饮费。那知事大谬，暮雪卷风至。单衣不得出，宛转眠被袂。亦知事不久，顷刻度匪易。四邻同一欢，初不办此计。天公擅万物，与夺得自恣。如何倒寒燠，乃以命为戏。浮名一蹭蹬，万事付莽卤。惟馀田园心，尚欲学老圃。空庭春雪尽，平地灌膏乳。买花门前翁，栽插粲可数。种之未浃日，昼夜风卷土。真须学抱瓮，敢信春必雨。隔墙见藜藿，气欲陵栋宇。彼独谁使之，时来遽如许。谓春正无情，乃发桃与李。若真有知者，风恶折兰芷。是非一无与，任物自生死。德之固已愚，怨者亦岂理。有圃畏不蕃，有田忧不美。吾环堵萧然，于何生愠喜。昨日为雨备，今晨天乃风。障风谨自保，通夕雪迷空。备一常失计，尽备力不供。因之置不为，拱手受祸凶。当为不可壤，任彼万变攻。筑室如金石，何劳计春冬。此道简且安，古来家国同。吾闻古夸父，逐日沉虞渊。以日为可逐，智固未足言。徒能出八极，撑突干云天。当其惫且毙，更使儿女怜。至弱败至刚，水波乃飘山。谁能守此道，却敌以空弮。"}