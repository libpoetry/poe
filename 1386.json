{"id":"1386","title":"奉和圣制送张说巡边","dynasty":"唐代","author":"宋璟","text":"帝道薄存兵，王师尚有征。是关司马法，爰命总戎行。画阃崇威信，分麾盛宠荣。聚观方结辙，出祖遂倾城。圣酒江河润，天词象纬明。德风边草偃，胜气朔云平。宰国推良器，为军挹壮声。至和常得体，不战即亡精。以智泉宁竭，其徐海自清。迟还庙堂坐，赠别故人情。"}