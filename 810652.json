{"id":"810652","title":"摘得新","dynasty":"清","author":"毛奇龄","text":"河没时。霜繁月已低。错惊银槅曙，起来迟。扶上鬓梢随意绾，乱丝丝。日满檐。虫飞逐槛边。红衫腰后结，洗妆铅。指拂额黄时转侧，镜台前。欲上床。卸头留半妆。残膏衔兽颈，且缝裳。晶环绕指先知冷，偎谁傍。漏壶移。还将绣谱披。碧窗连锁下，响朝鸡。坐得画裙千百褶，夜何其。"}