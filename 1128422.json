{"id":"1128422","title":"次韵刘卿任饮散感秋之作二首","dynasty":"宋","author":"葛立方","text":"云子登场赛鼓欢，村南村北尽黄冠。几声乾叶下碧甃，数尺瘦山浮画栏。水落野桥鱼网挂，月悬烟浦鹊枝寒。新秋愁绝他乡客，衣带年来如沈宽。华堂不料著野客，菲屦底同章甫冠。鸥外翠光清醉眼，尊前爽气动危栏。霜沉紫荇玉奁阔，风脱丹林烟髺寒。百榼香醪消万斛，酒中跌宕赖君宽。"}