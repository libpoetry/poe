{"id":"231837","title":"鸣穷·吾有车兮山之阿","dynasty":"宋代","author":"葛立方","text":"吾有车兮山之阿，吾有舟兮江之沚。任重兮致远，欲行兮谁止。车欲行兮山路槎牙，舟欲行兮底着平沙。吾不能移王屋之山兮，通褒斜之孤。此舟车兮，孰推孰挽。将狶膏棘轴而强挽兮，畏颡泚兮力疲。将编蒲结草而强挽兮，惮褰裳而汩其泥。欲行石兮乘流，吾当求之梓人之与阳侯。"}