{"id":"832904","title":"洞仙歌 为张圣雌明经铭匏瓜砚。时君将北归，复媵一解","dynasty":"清末民国初","author":"朱祖谋","text":"琳腴新摘，剩温岩云片，钓带双文似牵蔓。想松煤销夜，研写羁愁，摩挲处、凝得玉鸲泪眼。呼童花外洗，小叶幡幡，凉翠漂香墨池满。相伴压归装，象管鸾笺，心心待、秋波一脔。便料理、疏狂炙红丝，定销与天孙，画眉新怨。"}