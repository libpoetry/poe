{"id":"807475","title":"念奴娇  广陵客夜却忆吴门同吴梅村先生暨叶讱庵盛珍示王维夏崔不雕李西渊范龙仙王升吉饮钱宫声宅时有新凰赖凰二校书在座","dynasty":"清","author":"陈维崧","text":"月之十八，记诸公共饮，钱郎书屋。祭酒能为解散髻，下语千人都伏。东观名卿，南朝才子，争举觞相属。莫愁更鼓，任他烧短红烛。何意尊合杯阑，一双么凤，齐注横波目。假使客中皆此夜，讵羡八州之督。上客如风，佳人似雨，薄命余同鞠。鞠兮惜汝，一生长被人蹴。"}