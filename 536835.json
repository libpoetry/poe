{"id":"536835","title":"案头苏诗一编偶展读之有云龙钟三十九劳生已强半岁暮日斜时还为昔人叹公倅馀杭日作盖取白乐天语兴感也此公尚为摇落语吾辈宁无穷途之恸因成一章兼示舍弟虽然公兄弟名位穹显晚节各天而吾以早废弃故相守田亩间差为优耳他固不敢较也","dynasty":"明","author":"王世贞","text":"偶诵苏公诗，龙钟三十九。身犹一方佐，名满天下口。伊余射策年，与公颇先后。虽忝大夫列，六载归南亩。人间失意事，所历无不有。多岐梦犹惴，百炼心欲朽。雌黄堕齿颊，雄白空知守。西风傲短褐，居然成野叟。流年蠹书卷，残日渔杯酒。用禅文寂寞，塞兑防秽呕。斋前种白杨，萧瑟鸣虚牖。顾谓吾季方，吾言汝知否。今古伯仲名，无出苏公右。风云壮接翼，天地老分手。踯躅瘴海间，能无叹不偶。万事吾敢如，一得颇无负。蓼莪固永废，棠棣幸终友。去去入吴山，相携共白首。"}