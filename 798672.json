{"id":"798672","title":"满庭芳 府尊家澍甘太守兆棠偕孙权之军门国乾、赵恒光协戎月修、程翰丞、张益生、周午桥、赵楚臣、宋顺之五大令访余绣诗楼，得读太守西征诗、感怀诗、武匡军昭忠祠联诸作，气概不可一世，倚声以纪其盛","dynasty":"清","author":"陈步墀","text":"赤柱山遥，黄堂人远，有缘天假相逢。高谈鸿辩，武达又文通。最是余生百战，七旬外、矍铄元戎。群英会，飞凫五老，仙吏降庭中。当年征戍事，支持病骨，黯淡军容。看书生擒贼，伟烈丰功。翰墨留题到处，诗楼上、许认泥鸿。从今后，轻裘缓带，风度识羊公。"}