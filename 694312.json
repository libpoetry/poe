{"id":"694312","title":"晚酌示藏用诸友","dynasty":"明","author":"陈献章","text":"何处氤氲到此溪，香林高树望中迷。瘦藤拄月秋山远，破褐随风晚袖低。庐阜亦开新洞府，玉台还是古招提。黄柑白酒谁宾主，不放今朝醉似泥。风清月朗此何溪，几个神仙被酒迷。云水此身聊起倒，乾坤入眼谩高低。因过紫极闻丹诀，旋把黄金铸水提。问我何如苏内翰，夜观赤壁踏黄泥。四人把手过龙溪，一路梅花了不迷。沧海月明三岛近，白龙天迥众山低。客携卷子抄诗草，儿上松枝挂酒提。尽日醉眠崖石上，莓苔茵厚不沾泥。涪翁指点好濂溪，老眼青天醉不迷。五老峰连湖月白，绿荷风飐水烟低。无穷光霁还相接，太极图书谨自提。懒与时人谈此事，风流真个隔云泥。赏音无代无须溪，我为诸君略指迷。开卷直疑韩愈错，吟头刚向孟郊低。贪修大药遗真种，争得刀圭出粉提。晋魏以前无近体，独怜陶谢不拖泥。东溪牵犬过西溪，短屐冲烟步步迷。秋竹苔深人语静，古坛松冷鹤巢低。山花折去空盈把，春酒沽来不满提。笑把长竿弄江月，草间郭索尚蟠泥。屋上青山屋下溪，溪山何处使人迷。岩头老树排风正，门外垂杨拂浪低。东渚晓烟萦舴艋，西山夜雨落菩提。涓涓却笑三江水，未洗严光脚板泥。渔翁向夜宿何溪，月色芦花到处迷。篷背风吹黄叶过，船头浪捲雪山低。晚来竿线殊堪弄，老去干戈不著提。自有平生烟水分，何曾轩冕视涂泥。丹青不写武陵溪，只记桃花也著迷。芳草独行山路僻，白云相送洞门低。笑呼竹笠前头拜，交付诗囊右手提。风月满山关不住，他时须用一丸泥。十一月梅开满溪，探花长是被花迷。岩前老树藤缠杀，路上横枝竹扫低。香动酒卮羌欲歃，影留山月不堪提。逋仙此意还真否，笑指江门屦底泥。"}