{"id":"569233","title":"醉茶轩歌为詹翰林东图作","dynasty":"明","author":"王世贞","text":"糟丘欲颓酒池涸，嵇家小儿厌狂药。自言欲绝欢伯交，亦不愿受华胥乐。陆郎手着茶七经，却荐此物甘沈冥。先焙顾渚之紫笋，次及扬子之中泠。徐闻蟹眼吐清响，陡觉雀舌流芳馨。定州红瓷玉堪妒，酿作蒙山顶头露。已令学士夸党家，复遣娇娃字纨素。一杯一杯殊未已，狂来忽鞭玄鹤起。七碗初移糟粕觞，五弦更净琵琶耳。吾宗旧事君记无，此醉转觉知音孤。朝贤处处骂水厄，伧父时时呼酪奴。酒耶茶耶俱我友，醉更名茶醒名酒。一身原是太和乡，莫放真空落凡有。"}