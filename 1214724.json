{"id":"1214724","title":"次韵王达之园池假山并似钱春野","dynasty":"元","author":"黄玠","text":"海上诸峰皆绝奇，其高无颠下无涯。一峰飞来在平地，小小亦足同幽期。近结斋庐处其下，十里平川见多稼。客来政有酒盈尊，我生不作悠悠者。突兀眼底多伟观，如虎如貔气桓桓。或窈而深如洞穴，或峙而立如冈峦。如积钱色万钧重，如鸾鹄停欲飞动。人间此景不可孤，风月佳时与君共。偎花倚竹相鲜新，寒士亦各忘其贫。胸中丘壑故不俗，元章石交平生亲。世变纷纷参复伍，岁晚相看吾与汝。"}