{"id":"1114032","title":"初发雷阳有感二首","dynasty":"宋","author":"李纲","text":"梦中曾过鬼门关，敢冀君恩听北还。父子相随幸良厚，仆奴半死涕空潸。风烟萧瑟黄茅瘴，山路崎岖赤脚蛮。归去梁溪见桑梓，定抛冠佩老岩间。馀生幸尔脱垂涎，鸡肋安能拒老拳。万里得归辞瘴海，三年奔命厌征轩。采薇散发嵇中散，开灶烧丹葛稚川。此去山林如脱兔，这回且结好因缘。"}