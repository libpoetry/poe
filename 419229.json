{"id":"419229","title":"南浦 和谢玉岑留别永嘉","dynasty":"近现代","author":"夏承焘","text":"滞醉别吟边，暮潮平、离绪遥山千叠。酿就一襟凉，丝丝雨、留否河梁残客。丝杨退碧，来时青眼曾相识。江上蛾尖帘底瘦，莫负弯弯今夕。记过康乐祠东，有园禽池草，君家春色。数桁六朝山。磨岩字、谁似客儿才笔。还君两屐。再来题句追山贼。绝顶留云堪共倚，迟付好怀双笛。"}