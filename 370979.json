{"id":"370979","title":"齐天乐·簟凄灯暗眠还起","dynasty":"清代","author":"厉鹗","text":"簟凄灯暗眠还起，清商几处催发。碎竹虚廊，枯莲浅渚，不辨声来何叶。桐飙又接。尽吹入潘郎，一簪愁发。已是难听，中宵无用怨离别。阴虫还更切切。玉窗挑锦倦，惊响檐铁。漏断高城，钟疏野寺，遥送凉潮呜咽。微吟渐怯。讶篱豆花閒，雨筛时节。独自开门，满庭都是月。"}