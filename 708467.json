{"id":"708467","title":"贺新郎 和曹宝庵舍人赠柳叟敬亭","dynasty":"明末清初","author":"龚鼎孳","text":"鹤发开元叟。也来看、荆高市上，卖浆屠狗。万里风霜吹短褐，游戏侯门趋走。卿与我周旋良久。绿鬓旧颜今改尽，叹婆娑、人似桓公柳。空击碎、唾壶口。江东折戟沉沙后。过青溪、笛床烟月，泪珠盈斗。老矣耐烦如许事，且坐旗亭呼酒。拼残腊、消磨红友。花压城南韦杜曲，问球场、马弰还能否？斜日外，一回首。"}