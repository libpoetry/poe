{"id":"812842","title":"礼烈亲王克勒马歌","dynasty":"清","author":"吴嵩梁","text":"长白山高江水黑，天遣神驹归贝勒。诸将逡巡不敢骑，浑身血汗桃花色。头角崭然鳞甲动，始信天龙有真种。生立功名死报恩，画中见汝犹神勇。吉林冈连萨尔浒，巨炮惊雷箭如雨。霜啼奋蹴阵云飞，二十万兵歼一鼓。辛苦身经百战场，自跑泉水洗金疮。路人今日寻灵迹，一掬春波映夕阳。烈王勋德史有传，天马今从画中见。百战归来汗血流，论功马亦当封侯。王师破阵如破竹，王来骑马如骑龙。四蹄雷电双耳风，但闻战鼓先腾空。跨山蓦涧若平地，岂知身在重围中。箭伤刀斫不能死，得意腾骧日千里。王归天上马人间，矫首苍云泪如水。功成身殒为酬恩，刻石昭陵未足论。辽海年年千骑出，王孙犹问旧龙孙。"}