{"id":"699976","title":"送汪朝宗四首","dynasty":"明","author":"陶安","text":"越东无敌垒，海右驻王师。相国徵书至，郎官匹马驰。双溪吟月露，万里抚边陲。指日山阴道，风流玩墨池。王夏诸贤俊，烦君寄好音。数书飞示我，千里见同心。宾幄谋猷远，经筵启沃深。金华山水地，何日共豋临。东浙多佳士，才名我所知。居然晋风度，重见汉威仪。别久心相忆，年来鬓已丝。此行劳问讯，共约佐明时。萧相收图籍，功成有足称。圣谟能不坠，王业勃然兴。辟蠹芸常在，登龙士必徵。诸公若留意，文会盛金陵。"}