{"id":"1078686","title":"玉局洞石恪画仙人四壁","dynasty":"宋","author":"喻汝砺","text":"真人何年下紫清，目睛飘堕如流星。至今玉洞通窈冥，萧然紫室之威灵。杖履而来六月望，赤旱裂石风凄冷。屹然四壁呀欲动，神怪夭矫目丧睛。道与之貌非丹青，驭风而行谁使令。云飞电掣集帝所，超然得意皆天人。异哉石子伟丈夫，胸中磊磊怪所储。玄圃之山帝所居，子游其间堕双凫。不然安知天上有此乐，秃笔一扫凌方壶。细看毛骨分锱铢，伟形杰状人人殊。古来列真谁所摹，前称关同后张图。近之豪者郭忠恕，落笔拂戾如奔诸。两公轶荡不拘束，笔力磊砢相劘扶。我来凭栏聊一呼，随翁联轩上清都。"}