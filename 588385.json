{"id":"588385","title":"纪瑞","dynasty":"明","author":"王渐逵","text":"朱火流仲夏，溽暑气方蒸。忽然朗风至，午色敞晶荧。中天黑云起，与日俱腾升。风霆互藏宅，隐隐潜其形。须臾晦复霁，囷轮倏然生。郁芬环日御，浓丽昭帝庭。骈连五芝芳，灿若文锦成。飙光映下土，芒燄烛太清。吾闻启灵秘，庆云同景星。元和运枢极，二五流化精。自古传其瑞，于今见休徵。披衣立阶际，瞻望肃仪形。吾生眇然质，际此皇图祯。焚香默以祷，永顾登文明。"}