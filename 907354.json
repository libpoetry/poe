{"id":"907354","title":"送广帅赵平斋汝暨解印趋朝","dynasty":"宋","author":"李昴英","text":"海濒老同年，五载依宇下。春风舞蓑笠，爱日曝田舍。喜无撞搪吏，追逐款段马。剧谈许绦褐，得趁公馀暇。达官来三径，小队邻翁诧。明公杰俊人，麟族称大雅。典刑样诸老，胸次郁酝藉。西派溯其源，境物入陶写。才高事无难，只手擘太华。乘轺始踰岭，风采贤使者。堂堂开大阃，部属肃靴帕。台端有老蜮，闯影含沙射。孤忠冕旒知，还许河内借。铃斋安独处，冷淡闲僧夏。例钱推不受，金贝视土苴。首祠酌泉翁，坐使饕俗化。葭萌细摩拊，生意被原野。循良渤海遂，平理颍川霸。威风戢偷窃，德意销诡诈。能令飓母伏，默祷雨师洒。开仓散穷闾，俭岁低粒价。贡场宏敞拓，芘士千间厦。历观古贤牧，美政公其亚。谗夫真枉了，有识共唾骂。君子竟何伤，徽誉愈脍炙。诏还九棘班，明发不俟驾。倾城送津亭，牵缆不忍舍。老夫前致辞，再拜进离斝。立朝要敢言，切勿效喑哑。此行众所望，磐石巩宗社。"}