{"id":"387645","title":"沁园春·得梦华成都书却寄","dynasty":"清代","author":"樊增祥","text":"西望锦江，其上岿然，现芙蓉城。是当年诸葛，种桑之地，如今冯敬，衣绣而行。秋思莼菰，老年姜桂，不屑人间画饼名。探花使，二十年春梦，梦断蓬瀛。年时执手西京。道庾信文章老更成。看和我十联，书题金雁，让卿独步，稿匿红鹦。朝士贞元，党人蜀洛，肯染髭须事后生。将来事，要夷吾支拄，莫泣新亭。"}