{"id":"194690","title":"刘秀才明仲当赴礼部试从县令毛某乞诗聊作","dynasty":"宋代","author":"毛滂","text":"君不见广文博士老郑虔，才名四十寒无毡。又不见汉阳计吏赵明叔，文章不如一囊钱。胸中道腴五味足，外虽枯槁中芳鲜。不妨止有书一束，索米未肯侏儒贤。平生固用笔耕尔，行发墨颖收丰年。会当少见会稽绶，勿嗟已卖琅琊田。"}