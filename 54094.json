{"id":"54094","title":"输役萧墙","dynasty":"明代","author":"孙蕡","text":"系组赴乌台，解佩辞禁垣。弛刑许输役，获谴尚承恩。局蹐感明宥，引咎复何言。平明操板筑，日没就徽缠。寒气袭敝裘，重负蠙我肩。抚已谅无愧，服勤思盖愆。息杵入屏城，仰瞻东华门。祥风拂左纛，卿云护彤轩。翚凤丽羽翰，飞棱高中天。重关起象魏，光彩一何鲜。百辟罗周行，鸣珂翕锵然。皋夔俨穆肃，董贾来翩翩。白日光昭融，下照宁有偏。微命嗟薄劣，独兹阻周旋。"}