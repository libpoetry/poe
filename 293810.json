{"id":"293810","title":"琐窗寒·寒流和君坦韵","dynasty":"现代","author":"张伯驹","text":"月色侵冰，潮音动地，簸寒天半。玉门不阻，一夜雪飞如扇。料明驼、指僵冻呵，琵琶莫拆胡沙怨。看黯云似幕，关河寥廓，雁声凄断。幽馆，孤吟惯。奈活火难温，薄衾失暖。残更消寂，落叶寒林庭院。又今年、重五闰逢，日长小岁春更远。最相怜、耐冷梅花，盼待东风转。"}