{"id":"1000119","title":"送记注杨学士被诏赴阙","dynasty":"宋","author":"强至","text":"学士声先压并游，词源浩荡浸昆丘。九重紫殿三题就，万里青云数刻收。天子临轩名第二，春官奏卷等俱优。翰林试笔寻挥写，册府讹文倏校雠。京邑纷华非所好，乡邦偃宴得其求。始看别酒倾同舍，早听欢谣载两州。严诏飞来批凤尾，近班归去立螭头。一年父老漫留寇，四世公台将至彪。即日金銮开步武，往时驷马减风流。蹉跎旧掾瞻行色，渐老从军祗自羞。"}