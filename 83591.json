{"id":"83591","title":"悲歌行·士如天马龙为友","dynasty":"宋代","author":"陆游","text":"士如天马龙为友，云梦胸中吞八九，秦皇殿上夺白璧，项羽帐中撞玉斗。张纲本不问狐狸，董龙何足方鸡狗。风埃蹭蹬不自振，宝剑床头作雷吼。忆遇高皇识隆准，岂意孤臣空白首！即今埋骨丈五坟，骨会作尘心不朽。胡不为长星万丈扫幽州？胡不如昔人图复九世雠？封侯庙食丈夫事，龊龊生死真吾羞！"}