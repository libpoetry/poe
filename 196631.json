{"id":"196631","title":"为景山题","dynasty":"宋代","author":"家铉翁","text":"先天而生者道之初，后天而存者道之寿。人能知道为可贵，期能与道同其久。粤从羲黄迄孔孟，大原千古垂不朽。书以道事万化源，易以明理群经首。诗三百所蔽思无邪，礼三千主敬内自守。我性其性天其天，念兹在兹谨所授。纷华过眼空中云，绮丽堕前苗之莠。德人澄心制万变，仁寿天爵我固有。福惟自求命自作，欲净理明鉴无垢。勿贰以二参以三，环堵中间维道囿。存之又存悟本元，心与道一逢原在左右。惟兹皇览揆度辰，临阳浸长泰道亨。为君大书汤盘九字铭，愿君进德日新又新与岁而俱新。"}