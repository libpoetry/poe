{"id":"1115923","title":"春日五首","dynasty":"宋","author":"杨时","text":"春深不见鷅鹠声，百舌时闻自在鸣。独步移床卧深屋，细看新燕巧经营。蔷薇正好结花棚，拟为幽轩作锦屏。穷巷寂寥人不到，空藏春色锁深扃。一番微雨一番晴，淡淡春容照眼明。庭外幽花自开落，飞扬无处觅残英。晴明百鸟啭新声，摧啄幽花折粉英。冷坐隔帘呼不起，惜春无计若为情。雨馀残日照窗明，风弄行云点点轻。坐对庭阴人阒寂，时闻蛛网挂虫声。"}