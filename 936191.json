{"id":"936191","title":"修居室赋诗自警","dynasty":"宋","author":"陆游","text":"荒园二三亩，败屋八九间。初至如逆旅，忽逾四十年。屋日已朽蠹，我老不自还。茅可刈之野，木可伐之山。尚复不能具，日夜忧其颠。况我虚幻身，念念随化迁。齿堕发亦缟，镜中失朱颜。其危甚于屋，何恃能牢坚。丰汝梨与枣，养汝汞与铅。防疾如待敌，爱气如守关。谋于履霜初，惧在横流前。书绅铭席端，虽老尚可全。"}