{"id":"835498","title":"三部乐 题张仲炘都门帐饮图","dynasty":"清末民国初","author":"王闿运","text":"几辈清流，选谏草、更得谏垣甄别。此生亲见，三度杨花榆荚。那禁得、宫树流莺，有百般巧语，暗似鶗鴂。不如早去，一任寄巢啼血。江湖未须回首，向故山隐处，自寻薇蕨。渔阳鼙鼓动地，苍黄宫阙。问东门、那时帐饮，更怅望、斜阳柳隙。一掬离恨，都付与、铜琵铁笛。"}