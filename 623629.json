{"id":"623629","title":"秋日同高修甫张仲朋刘觐国集蔡德舆斋中得金字","dynasty":"明","author":"欧必元","text":"羲节弭西陆，素秋何萧森。凉风起天末，飘飘吹我襟。杖策城南隅，访君聊停骖。绕径植修竹，参差盖重阴。啼鸟迭相和，流水漱玉音。高会君子室，酌醴咽中林。伫目睇天地，浩歌复长吟。河清安可俟，淹忽成古今。聚散有时易，岂得长相寻。愿言二三子，结交比断金。"}