{"id":"748311","title":"丙午初冬寓居报国寺赋诗 其三","dynasty":"清","author":"曾国藩","text":"长安十月飞繁霜，西风落叶戛金商。道场隙地一千亩，颓垣破础凄荒荒。坏塔陂陀野狐噪，华楹漫漶饥鼠忙。忆昔宪皇兴作日，飞楼涌殿何巍昂。外家恩泽敌田窭，祖师势要凌侯王。三百年来变陵谷，龙象孱弱鼪鼯狂。毗卢阁子今安在，向时铁凤蟠穹苍。铜驼荆棘古所叹，今我何为独旁皇。鼻涕垂颐不须管，况问人世沧与桑。"}