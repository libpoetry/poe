{"id":"1127887","title":"奉和滁州九咏九首并序 琅琊泉石篆","dynasty":"宋","author":"曾巩","text":"阳冰绝艺天下称，琅琊石篆新有名。初留泉涯俗谁顾？一日贵重繇先生。古今书法不可数，犹有字本存于经。我于八体未曾学，虽得此字宁能评？高文老笔又所爱，欲叙仿佛辞非精。笔端应驱鬼神聚，笔妙夐与阴阳争。刻雕万象出冥昧，不见刀斧曾经营。奇形挺若耸崖巘，险势直恐生风霆。雨来莽苍龙蛟起，秋入寥泬星斗明。先生七言载其侧，为地自与丘山平。先生抱材置荒郡，有若此字存岩扃。当还先生坐廊庙，悉引万事归绳衡。遂收此字入秘府，不使日灼莓苔萦。高材重宝不失一，唐舜汤禹宁非朋。飞光洗积雪，南山露崔嵬。长淮水未绿，深坞花已开。远闻山中泉，隐若冰谷摧。初谁爱苍翠，排空结楼台？䡾䡾架梁栋，辉辉刻琼瑰。先生鸾凤姿，未免燕雀猜。飞鸣失其所，徘徊此山隈。万事于人身，九州一浮埃。所要挟道德，不愧丘与回。先生逐二子，谁能计垠崖？所怀虽未写，所适在欢咍。为语幕下士，殷勤羞瓮醅。先生卓难攀，材真帝王佐。皎皎众所病，蜿蜿龙方卧。卷彼天下惠，赴此一郡课。幕府既多暇，山水乃屡过。旌旗拂蒙密，车马经坎坷。爱此谷中泉，声响远已播。槎横势逾急，雨点绿新破。旁生竹相围，竦竦碧千个。遥源窅难窥，磐石坦如磋。游鳞戢可数，飞鸟嘤相和。援琴薰风后，结宇寒岩左。觥筵已得月，金纨尚围坐。心如合逍遥，语不缀招些。一时耸传观，千载激柔懦。《甘棠》诗之怀，岘首泪尝堕。况此盛德下，襦裤人所荷。不假碑刻垂，栋牖敢隳挫。当今甲兵后，天地合轗轲。先生席上珍，岂忍沟中饿？毋徐黑轓召，当驰四方贺。"}