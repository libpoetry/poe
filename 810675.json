{"id":"810675","title":"更漏子","dynasty":"清","author":"毛奇龄","text":"枣屏深，桦烛冷。复壁照人双影。鱼坠管，兽衔环。一床衾枕单。更漏咽。楼头月。偏射小窗明蛤。红幕掩，鹊桥低。银河又向西。小檀槽，新捍拨。弹就夜堂秋月。银箭断，玉钗凉。烛槃红泪长。寒角动。霜风送。惊起金微残梦。关戍柝，女郎砧。城南秋渐深。幔钩绳，复斗穗。寒夜美人半睡。云掩絮，月胧明。枕函亭钏声。蚕烛耀。飞蛾绕。门外乌啼难晓。燔蕙烬，隐纱笼。罘罳划碎红。剪鲛丝，量兽锦。宽窄灯前自审。钿尺短，错刀残。晚来多少寒。园雾薄。林花落。水面星摇池阁。山犬吠，草虫鸣。曲房魂暗惊。井梧阴，庭树暝。寂寂画栏人静。蜡子焰，蟹衣筐。邻家夜绩凉。芭蕉露。零如雨。记得暗中欢去。宵漏尽，晓钟催。碧窗殊未来。"}