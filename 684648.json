{"id":"684648","title":"赠别家兄履约会试","dynasty":"明","author":"王宠","text":"吾宗素贫贱，被褐垂百年。哲兄自鹰扬，尺水升龙渊。怀玉不得掩，誉命逮九天。车马烂盈门，劝驾以周旋。辞亲迈观国，抚剑远游燕。燕昭昔爱士，缥缈黄金台。我明悬日月，北极自天开。左抱辽海隘，右指云中回。龙翔奠㝢县，虎视下贤才。河马叶羲至，岐凤鸣文来。徒旅各风气，语笑若为亲。道出齐鲁郊，相逢燕赵人。山川日非故，城郭屡经新。驱车太行麓，饮马浊河津。日暮黄云合，谁当诉苦辛。"}