{"id":"288229","title":"长亭怨·和又点。白石自度此腔，草窗碧山依之，皆用上去韵","dynasty":"现代","author":"徐树铮","text":"谩妆点、清秋风露。减带惊腰，约肌馀素。似水阑干，嫩凉扶梦自来去。别愁天远，愁不了、凭谁诉。不诉却沈吟，欲诉却、无头无绪。归路。看斜阳一片，又被澹烟遮住。高楼望眼，可还识，玉骢嘶处。拟说与、逐暖湘鸿，好将息、南飞辛苦。劝莫斫芭蕉，留听疏窗寒雨。"}