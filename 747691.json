{"id":"747691","title":"画松歌送吴引之还巢湖","dynasty":"清","author":"徐子苓","text":"江北久无画松手，作者昔数留晋江。盛名早时动海外，晚年流落偏佯狂。日抱长松换米吃，枯根败鬣愁荒唐。余技兼能写风雨，到今尺素垂琳琅。昨见宋家两株树，张在芦帘最深处。一树拔地生狻猊，一树盘攫蛟龙垂。波涛飒沓凉风飔，使我坐久看移时。晋江画松得松骨，此笔韵远将过之。庐阳城中一尺雪，昨夜吴生几冻杀。扁舟补被意熊雄，归帆笑指巢湖东。便好相从理钓篷，四顶山前枫叶红。"}