{"id":"605892","title":"补谪候旨未下","dynasty":"明","author":"卢龙云","text":"不到京华久，宫阙望逾高。九阍严戟卫，陛楯戒呼号。我来自炎徼，仗剑出蓬蒿。驱骋长楸道，再返五陵豪。微官将白首，青草但如袍。姓名在除目，依稀似马曹。浪迹聊玩世，陈力愧时髦。一命亦不易，敢希鱼水遭。赤日方炎赫，步马忆兰皋。何当踏层冰，林洞恣游遨。俛首俟嘉惠，闭户绎离骚。"}