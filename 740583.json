{"id":"740583","title":"礼烈亲王克勒马图歌","dynasty":"清","author":"翁方刚","text":"天东日出大海红，五色云挂扶桑弓。乐府谁歌迣万里，天马真见来从东。礼王昔阶大贝勒，屡以克捷宣肤公。叶赫乌拉万部众，群瞻威烈挚且雄。紫云夹日近翊卫，一家合德襄丹衷。恭闻所乘克勒马，摧坚陷锐皆当冲。萨尔浒山第一战，从古无此神奇功。明师一蹶遂弗振，二十万歼五日中。此马尔时倍趫捷，出入厓隒千万重。每闻鼓鼙迅喷鬣，嘶起涛濑回长松。至今轩皇教战处，涧谷啸舞犹呼风。时无画者今补画，枣骝色异尾与騣。腹间旋毛鳞甲动，耳夹肉角筋垂虹。山前人指洗创处，自跑圣水春融融。其高七尺修丈咫，想像精异还为龙。长洲汪琬为作传，传后系语如褒忠。方召周诗无异驷，徒咏修广联车攻。曹韩之画杜甫引，曾何伟迹来花骢。此马得遭此际会，是乃月驭星精从。纸上熊熊气起立，俄顷蹴踏凌千峰。国家得天厚元气，人物笃起天所钟。宗亲有王峙桢干，王有神骏留奇踪。谱入奎章庆隆舞，陋彼六骏唐石砻。诗成敢试点笔响，恐近瘦骨敲青铜。"}