{"id":"798078","title":"花发沁园春  月夜布席绿萼梅花下同友人小饮","dynasty":"清","author":"陈维崧","text":"借月为花，将花做月，濛濛一树皴玉。银椀筛春，琼箫暖夜，值得珍珠几斛。冰肌睡足。更掩映、生绡六幅。念月姊彻夜孤寒，梅妃自小幽独。花影风摇簌簌。任春城夜阑，画鼓频续。金炉烬处，珠斗斜时，月与梅花微绿。清辉满目。拚吹灭、枝枝银烛。夜深沈、我醉休扶，和月和花同宿。"}