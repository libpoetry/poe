{"id":"1236572","title":"宿州歌","dynasty":"元","author":"周霆震","text":"羽书兵马调西川，省署新兼上将权。不怕连营几百里，寇来只要宿州坚。万骑连云发蜀都，宿州一掷似摴蒲。幕僚摺得流星檄，牙帐朝酣睡未苏。群盗河南稔祸端，此邦城守古来难。知州一纪心如水，那得金钱谒上官。宿州知州无一钱，官差供给赴军前。军前未到宿州陷，从此红巾势灼天。云槃长毂辇金缯，皓齿青蛾逐日新。一夜西风吹汉水，将军归去锦城春。"}