{"id":"699703","title":"车中即事五首 朝夕","dynasty":"明","author":"郭之奇","text":"计日尘容惯客，沿堤柳色迷天。朝暾马右分旭，夕照襟西送烟。鸡逐晓风唤客，鸟衔夜月窥人。便寻家梦能几，况复醒来不真。野旷青天作幕，烟深白日游丝。南车北马何极，春草秋花共驰。拭目云飞在阙，惊心鸟语归林。谁云西向真乐，还忆东山卧深。所以随缘得句，频因触物关思。愁闻我马嘶激，若问傍人那知。"}