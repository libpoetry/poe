{"id":"1223405","title":"牵舟行","dynasty":"元","author":"贡奎","text":"河水沄沄流不已，溯流牵船鱼贯尾。怒风卷地涨黄尘，白日茫迷雾云起。前船缆影百丈微，号呼并力行如飞。后船缆断势一失，汗身满足不相及。须臾十里回天风，举樯撇柁悬高篷。谁知日暮泊处所，成功却与前船同。篙师接语告劳苦，仆从亦复讥途穷。持樽傲坐且引醉，悲喜岂足关吾躬。君不见何独人生行与止，请君万事推此理。"}