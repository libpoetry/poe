{"id":"813955","title":"曹仁宪谨荣寿七言截句","dynasty":"清","author":"陈为","text":"青年文艺冠群英，桂籍标题第一名。简命特膺登仕版，清勤与慎竭丹诚。移风易俗重明伦，德泽如膏信似春。转瞬行年知与化，甘棠垂荫咏深仁。耆英胜会庆休祥，共祝三多介寿觞。帝德天休同眷顾，年年歌咏九如章。轩然霞举欲投簪，爱子爱民一片心。九老丰标堪济美，优游杖履抚昭琴。"}