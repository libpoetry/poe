{"id":"868683","title":"丁氏东屿书房","dynasty":"宋","author":"叶适","text":"朝纳棂上光，千帙乱抽翻。夜挑窗下明，一字究本源。旧师蚤传习，新友晚闻见。邻里疏聚头，江海勤会面。勿爱好鸟羽，勿玩芳树林。书亦且置之，独自观此心。茫茫未生前，寂寂已死后。万变随云浮，朗月住中彀。何物粲陈列，所从定何时。孔颜虽去远，闻道命如丝。白屋无怨难，朱门不骄易。每留先人朴，不忝素士志。雁荡绕长麓，南北峙两门。委和被多稼，永祚延馀昆。红绿修岸容，冰雪净空界。蕙转兰亦回，谁赋书房外。"}