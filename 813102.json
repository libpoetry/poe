{"id":"813102","title":"偶赋二首","dynasty":"清","author":"张洵佳","text":"心期何必话牢骚，解组安仁已二毛。尽有桑麻谈故旧，胜他资格殢郎曹。郊原宿草朋侪尽，冠盖斜阳仕宦劳。怪道泉明赋归去，东皋载酒乐陶陶。揽镜苍颜半百强，几多田海感沧桑。一官落拓应休致，两字行藏自主张。媚奥何人何媚奥，登场似我好收场。不然走马长安客，纵有当归孰寄将。"}