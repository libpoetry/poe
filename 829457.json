{"id":"829457","title":"洗心阁中菊花开时复园来住一月将别为诗四首","dynasty":"清末近现代初","author":"陈曾寿","text":"早菊争得露，晚菊只得霜。清严一气中，夜夜弥夫凉。秋魂摄缥渺，凝魄为幽芳。隐然堕孤月，破此寒畦荒。霜心与菊性，婉娈成相忘。摇天一杵尽，忽见初日光。飘香经几秋，托根暂尺地。我花如日月，历劫食不既。深明洗心阁，瓶巾在水次。朝帘捲秋妆，欲夺西子媚。下榻来幽人，一月同寤寐。花魂忽入腕，雪壁书奇字。开御绝代芬，别有经天泪。菊固不易知，知菊良不易。三春复一蘖，九秋蕴一葩。陶醉有时醒，屈饥岂无涯。秋心忽荡漾，跨凤仙如麻。一笑睇灵修，玉宇明朝霞。愿为广长舌，遍向人天誇。天胡移我情，暮气横相遮。归哉褊心子，澹对无闷花。相赏必至精，爱极反成狷。落落隐逸图，凛凛独行传。凡流溷终古，花知应泪溅。岂无同心人，颠倒获一见。飘零自根蒂，天地存畔岸。兀然醉吟魂，孤影若相劝。"}