{"id":"1213050","title":"和完颜正甫佥事见寄","dynasty":"元","author":"曹伯启","text":"芸芸天壤间，物物自终始。阴阳司屈伸，雨露发膏泚。穷探造化妙，学道当没齿。忆昨效前脩，老屋坐荒址。诚能不汝画，么么变奇伟。华发已侵寻，兰台方小史。补报无尺寸，追思负甘旨。胡为俗累深，不得宦情已。涉世相推移，因人具条理。堂堂颜使君，端为苍生起。东瓯素凋瘵，宿弊要全洗。守宰如星分，妖红连俗紫。己听下车谣，清强新直指。岩岩金华峰，湛湛谷溪水。吾道增光辉，霁景照纨绮。古今谁并驾，避路行且止。簿书日奔忙，愧我徒为耳。"}