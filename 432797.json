{"id":"432797","title":"金陵怀古","dynasty":"近现代","author":"金天羽","text":"金川门外柳丝长，江抱城楼瞰夕阳。百道风帆下荆楚，千年画栋失齐梁。景阳井甃苔纹古，天玺碑残墨沈香。闻说海棠天下最，愿乘蹇卫访清凉。台城风急纸鸢飞，水涨秦淮绿正肥。灯上湖楼看画舫，车过穷巷识乌衣。西州怊怅吟华屋，北极登临弄翠微。莫道偏安江左惯，升州还作帝王畿。龙虎江山感废兴，九朝哀史莽难胜。騊騟日暮来京口，荠麦春花上孝陵。天险由来误人国，地灵从古产高僧。读书种子今安在，木末亭荒试一登。鸡呜山顶塌浮屠，十庙功臣俎豆无。一自洪杨开劫运，再令湘楚建雄图。英雄力尽孤城在，竹帛勋留万骨枯。遗像不登麟阁去，须眉渊映莫愁湖。"}