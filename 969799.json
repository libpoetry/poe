{"id":"969799","title":"追咏西湖行乐寄傅清叔","dynasty":"宋","author":"赵孟坚","text":"闻借侯家宅，湖边度夏凉。钟鱼连梵寺，雉堞傍城墙。闲适心无事，清和日正长。藕花虽尚稚，荷叶自多香。苦笋回馀味，青梅弄半黄。生绡画团扇，细葛制轻裳。水近风生座，檐虚月满廊。龙舟花桨榾，骝马紫绦缰。竟日歌声沸，通宵水面光。不妨投辖饮，更称静琴张。诗社联行卷，仙姝学道妆。英游伴王谢，清梦到羲皇。曾约陪游盖，惭稽动客樯。忆君成怅望，为我细思量。几度吟成后，凭谁远寄将。意多收不尽，事鄙每牵忙。今夕微醺起，中宵捉笔狂。浪吟无次第，聊表未遗忘。"}