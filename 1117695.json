{"id":"1117695","title":"纵笔三首","dynasty":"宋","author":"陆游","text":"老眼轻千乘，枯肠却八珍。直令身潦倒，未害胆轮囷。酒里遗浮世，书中见古人。平生笑园绮，老蹋帝城尘。壮岁志天下，崎岖无一施。高谈对邻父，朴学付痴儿。补栅怜鸡冷，分粮悯雀饥。吾生忽至此，惆怅镜中丝。天道何时定，人生固有涯。壮年行出塞，晚岁病还家。积愤凭谁豁，孤忠祇自嗟。今朝茅屋底，隐约听霜笳。"}