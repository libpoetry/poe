{"id":"520401","title":"丰德寺之西有圭峰焉圭峰之下乃姚秦之逍遥园也实鸠摩罗什之道场其寺旧极宏敞今久废惟罗什之塔在焉俗谓之草堂寺予留一宿于此因贻一律","dynasty":"明","author":"朱诚泳","text":"忆昔神僧入杳冥，可怜龙象总彫零。空阶鸟迹和尘乱，坏壁蜗涎过雨腥。石塔尚传藏舍利，宝函犹自贮残经。相看独有圭峰在，还似当年佛首青。"}