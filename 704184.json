{"id":"704184","title":"早朝和吴教授韵二首","dynasty":"明","author":"管讷","text":"大廷礼乐遵周典，盛代衣冠迈汉仪。一统河山开景运，九州民物乐清时。迟迟化日行黄道，郁郁卿云蔼赤墀。虮虱小臣无以报，万年宗社祝鸿釐。月转西城禁漏迟，千官队队入朝时。班陪冠佩联鹓序，乐奏箫韶睹凤仪。雨露极知恩似海，草茅深愧鬓如丝。夔夔何敢忘君敬，一片丹心在缉熙。"}