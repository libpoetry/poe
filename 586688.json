{"id":"586688","title":"庆省图赠判府何汝弘","dynasty":"明","author":"钟芳","text":"岁在壬申秋，九月月营魄。吾皇迓初度，玉帛走万国。岳贡川呈珍，三灵协嘉告。何侯松柏姿，忠荩盎可掬。际兹风露凉，北去致嵩祝。早发陵阳城，莫辗长安陌。载瞻太乙居，天颜邃穆穆。遂觐五山翁，清瑩对冰蘖。寿君兼寿亲，一德赞亭毒。敛祉用敷锡，九有悉沾沃。岂曰门户荣，峨峨羡冠绂。传家有彝训，此意良自勖。"}