{"id":"45799","title":"曲玉管·寒蝉","dynasty":"现代","author":"沈祖棻","text":"冷露移盘，西风扫叶，枯枝尚叹栖难定。欲把浓愁低诉，还咽残声，此时情。倦恋柯条，羞寻冠珥，上林只让寒鸦影。冉冉斜阳，镜里双鬓妆成，为谁轻？暗想当时，任嘶遍故家乔木，却怜几度风霜，而今独抱凄清。感飘零。问知音谁在？不见悲吟楚客，更知何日，万缕垂杨，响答江城。"}