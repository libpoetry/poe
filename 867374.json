{"id":"867374","title":"寄上苏邛州兼呈八座","dynasty":"宋","author":"史尧弼","text":"稽首仇池翁，归住小有天。葛公尚远孙，岣嵝丹山传。道骨亦有种，而今见婵嫣。大小茅山君，霞襜两联翩。弟兄对谭道，舌本风雷旋。嗟哉空山子，妄意身飞翾。忍饥啮草木，阅岁烹汞铅。岂知至妙门，端在玄中玄。知公夙领此，妙契遗蹄筌。神凝物无疵，合侍虚皇前。我亦山泽臞，会了区中缘。灭没望仙鞚，愿言执风鞭。相将丹丘上，一笑三千年。"}