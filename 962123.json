{"id":"962123","title":"昔游诗十五首 其十一","dynasty":"宋","author":"姜夔","text":"昔游衡山上，未晓入幽谷。欲识所坐舆，横板挂两竹。状如秋千垂，高下不倾覆。登山九千丈，中道多佛屋。一峰高一峰，峰峰秀林木。仰看同来客，木末见冠服。高台石桥路，寻常云所宿。下方雷雨时，此上自晴旭。紫盖何突兀，万里在一目。馀峰六七十，仅如翠浪矗。北有懒瓒岩，大石庇樵牧。下窥半厓花，杯盂琢红玉。飞云身畔遇，揽之不盈掬。祝融最高绝，紫盖不足录。俯视同仰观，苍苍万形伏。惟馀岣嵝峰，南睇半空绿。髣髴认潇湘，向岳流屈曲。高处惊我魂，翻思宅平陆。其东有雷穴，灵异谨勿触。云来绵世界，云去一峰独。僧窗或留罅，云入不可逐。绝顶横石梁，仙人有遗躅。山多金光草，夜半如列烛。灵药不可寻，吁嗟归太速。"}