{"id":"685028","title":"山居菊盛开谩兴三首用唐人韵","dynasty":"明","author":"王渐逵","text":"青萝山下看新谱，几度锄云得尽栽。标格自能驱俗去，清香还许并诗来。似怜空静深深映，却为佳辰故故开。犹恨明年燕蓟路，风尘遥处首重回。深秋遥落满山台，幽菊依岩处处栽。半点红尘应不到，数声玄鹤却飞来。梁园金谷元非托，魏紫姚黄亦浪开。君看驿南津口路，几多冠盖不知回。曾是瑶池入品裁，上方仙种绝凡栽。罗浮道士朝元去，姑射真人佩玉来。映日金缨和露缀，迎风丹袂倚云开。何时移向柴桑里，共醉南山未拟回。"}