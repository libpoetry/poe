{"id":"690045","title":"秋江八景 芦苇亭","dynasty":"明","author":"张宁","text":"飘摇蓬搆拙于鸠，露叶霜花四壁秋。满榻寒声江影动，却疑身地是虚舟。宿水停烟绿近墙，绕门葭菼共苍苍。寒香欲荐无人采，月落空庭夜有霜。风定莎晴寂不惊，水云流影日斜明。忘机正爱幽栖熟，莫放渔舟近岸行。云衢千里路漫漫，水碧沙明夜满滩。何事黄昏尚凝睇，伴人孤影隔江寒。澄江练净晃岩扉，霜树萧疏野鸽飞。满地飘风人迹少，夕阳门掩一僧归。浦溆苍茫水不流，回风断处见兰舟。壮怀岑寂哀情动，忽忆汾河九月秋。曲水回塘不碍舟，涉江无便寄清秋。故园桃李今摇落，欲驻寒芳待远游。疏疏弱荇引春波，簇露牵风日渐多。消尽缘云秋水阔，夜船犹唱采菱歌。"}