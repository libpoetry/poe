{"id":"1107055","title":"次廉布书事三首呈郎中机宜韵","dynasty":"宋","author":"邓仁宪","text":"狎鸥东海上，结友竹林贤。国难知谁救，途穷祇自怜。空花迷眼界，秋月契心禅。未起归欤兴，重寻载酒船。五星不循轨，征战未应休。妇叹怀空室，鹤鸣增旧愁。刘公三见顾，诸葛万机投。四海今多病，维摩分外忧。明月杖头挂，啸歌沧海边。自闻狮子吼，尽吐野狐涎。酒兴如流水，诗情似直弦。岩花应未老，更上白云巅。"}