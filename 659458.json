{"id":"659458","title":"题盛用阳师省卷","dynasty":"明","author":"蔡清","text":"我览师省字，惕然中不宁。悠悠老将至，省身愧未能。惟昔有曾氏，三省日有恒。惟今有盛氏，乃能上师曾。师曾固非难，师曾亦岂易。省身勿泥三，随地安着己。柔者思不随，刚者思不厉。操术必求精，济人不谋利。如此类推之，一息不容已。此心贯万端，疑即一贯地。人品夫何常，希曾亦曾矣。小子嗟后时，羡君早立志。从今创脚跟，行远必自迩。"}