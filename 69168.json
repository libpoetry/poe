{"id":"69168","title":"送欧阳彦珍归杭","dynasty":"元代","author":"王冕","text":"金陵山势如蟠龙，金陵美酒玻璃红。对山酌酒却歌舞，坐笑前辈何英雄。六朝遗迹漫烟雾，凤凰台上秋无数。斜阳巷陌燕子飞，秦淮西下长江去。人生此会不偶然，眼前兴废何须言？丈夫事业要磊落，比较琐屑非高贤。我知欧阳乃奇士，乔木故家良有以。文章五彩珊瑚钩，肺腑肝肠尽经史。盛时仕宦三十年，东吴西楚情翩翩。解衣推食待豪杰，气义浑厚无雕镌。明朝乘兴过南省，鹤背秋声破秋溟。紫薇花对明月高，呼吸湖光数千顷。书生潇洒未有家，拟欲结屋青山阿。故人若有岁寒约，为我载酒寻梅花。"}