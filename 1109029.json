{"id":"1109029","title":"又和喜雨四首","dynasty":"宋","author":"刘克庄","text":"茅檐卧听雨声寒，晨起油云遍海山。州牧忧勤真可记，田家苦乐最相关。亲祈閟宇神其吐，谁道灵湫鬼所寰。但愿时平鱼稻熟，结茅青壁舣沧湾。暮年台笠代羸骖，信步篱东过舍南。稍喜农家行食麦，径催园户去移柑。寻花公倘来过甫，置薤吾无可语参。诸县丰登条教简，醉翁饮少已先酣。催花小雨饯馀寒，衰病今朝始出山。移北阜文从汝笑，非西畴事勿予关。预知帝耜开耕籍，初洒天瓢遍域寰。便起笔床茶灶兴，钓舟久矣阁前湾。白头无复驾征骖，薄有田庐汾水南。但使金穰堪拾穗，何曾玉食欠包柑。莫辞社酒传三爵，犹胜障泥趁六参。不必宗文扶亦可，老人不饮似微酣。"}