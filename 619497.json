{"id":"619497","title":"古松行","dynasty":"明","author":"伍瑞隆","text":"荒村海上小如黍，风俗虽陋树多古。仄径沿溪绕茅屋，郑氏祠前百馀武。双桥架壑水清浅，上有老松荫江水。交枝屈铁撑老蛟，回节旋星掣强弩。攒柯积拙黑虎死，圻地露骨苍龙起。陡峭虽无碍日枝，盘翻似出巧心制。傍人为我言，此是松安市。相传旧号水亭边，下有石斗白齿齿，埋没年来不堪纪。有时白日生风涛，坐觉青天响雷雨。我闻此语怆心骨，物在人亡何比比。此松生何年，凡松不如汝。借问种松人，今复在何许。前人种树后人宝，后人见树前人老。幸免人间斧与柯，敢祈雨露随芳草。嗟哉古人种树胡不早，却到人亡树方好。当时近前防损枝，今日市廛聊自保。萧萧兔丝遇风起，吹入路傍鲍鱼肆。寂莫空伤过客情，徘徊转见前人意。人生一世坎壈中，万事廓落不得志。百年之身尚不保，一日之心何所倚。阴阳浩荡如局棋，兴衰倚伏信难支。生前富贵有时歇，身后茫茫安所之。十围悲柳桓元子，千载还家丁令威。今朝惆怅此怀古，他日相怜知是谁。"}