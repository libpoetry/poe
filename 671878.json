{"id":"671878","title":"潞河初入舟","dynasty":"明","author":"凌义渠","text":"夙昔迈征意，黾勉敬其仪。仄行无坦步，扣策策已疲。天高不可恃，诚心易受欺。辕奔而舟覆，孰为辨夷尼。以此迭相攻，躁扰缠心脾。乞我一杯水，亦足朗须眉。矧兹百斛舟，稳载何弗宜。乍可伫凉月，兼能延晚飔。随樯云光转，逐岸蝉声移。纡徐鸥鹭侧，昼寝梦故怡。忽念长安道，赫赫罩炎曦。幸收日下影，来此河之湄。无乃世网密，复言某在斯。"}