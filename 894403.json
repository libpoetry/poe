{"id":"894403","title":"从幸飞山教场阅武奏御","dynasty":"宋","author":"宋庠","text":"武节遵时训，神镳御素秋。天风扫阊阖，星气射旄头。士肃先庚令，民欢载路讴。雷车翻蔺石，虻矢裂熊侯。旌首疏千队，金声勒万驺。较能观树槊，超力赏亭楼。爽气生威武，皇欢入宴羞。垂绅参注靺，凯乐间鸣球。云梦谁夸猎，岐阳枉议蒐。欲知神武世，七德共凝猷。"}