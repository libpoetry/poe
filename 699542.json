{"id":"699542","title":"夏日同江进之丘长孺黄平倩方子公家伯修小修集葡萄方丈以五月江深草阁寒为韵余得五字","dynasty":"明","author":"袁宏道","text":"落花点地成重五，香翠熏泥粉沾雨。买将安石伴炎官，鬼书未燥花先腐。当窗一榻卷琉璃，下方五月吹寒楚。姬公且自却门檐，茗椀沤花生白缕。下里诗人唤阳五，酒肠窄窄无一缕。空拳往往博欢场，如以孤羊角群虎。一蕉入口即槃姗，浪言欲作糟丘主。天幸酒伯多知音，嵇阮贺李相推许。酂留岂必解披坚，不饮何妨建旗鼓。"}