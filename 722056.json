{"id":"722056","title":"广州吊古","dynasty":"明末清初","author":"屈大均","text":"山川灵气会都司，旧作佗宫枕海湄。一自名王来骆越，至今天子是屠耆。无才绝道称南武，有恨祠天杀贰师。邸第荒凉馀白草，牛羊踯躅为谁悲。白云山下即龙堆，旧日丁零大帐开。奇畜尽从沙漠至，远人兼带雪霜来。无多越女留炎徼，不断明妃去紫台。朝汉有谁还朔望，雕青天子在蓬莱。三峰飞入越王城，上有呼銮古道平。气似穹庐千里接，风飘笳鼓一天清。裨王父子为燐火，绝塞牛羊自盛京。山鬼招人归白墓，日斜林外有歌声。"}