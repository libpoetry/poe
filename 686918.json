{"id":"686918","title":"和夏选部齐宿韵四首","dynasty":"明","author":"刘昌","text":"江郭风涛急晚舂，薄寒消息上梧桐。忧添白发三千丈，梦历琼楼十二重。龙气谁占冲斗剑，鲸声又起隔烟钟。无媒不用逢人叹，且自同歌汉业丰。寂寂寒窗隔市舂，峄阳秋思满孤桐。省中习静心多感，海上求仙路几重。凉月九门闻刻漏，晴云双阙梦朝钟。受釐谁得君王赐，应是从容奏岁丰。清斋孤悄坐更阑，灯下凉风鬓影寒。建业曾劳三尺剑，求仙何用七星坛。月明楼影翔丹凤，云烂箫声叫紫鸾。岁宴江空身万里，有才不信济时难。老鹤无声近石阑，湘帘高卷夜堂寒。貂联官列风生坐，佩引仙流月满坛。见说千金求骏马，空怜一腐笑鹓鸾。移灯催草升平策，万里天门欲献难。"}