{"id":"1215837","title":"正月二十二日押纲离杭是夜泊舟浮山","dynasty":"元","author":"洪焱祖","text":"客船拨不开，见船不见河。官船亦龃龉，护送烦麾诃。逡巡各敛避，容我跃丈波。千篙正插笋，一只俄腾梭。出郭晓初分，到江午已过。日月互答吐，海天相荡摩。越树绿攒荠，吴山青点螺。舍狭就空旷，登仙超网罗。将夕忽风顺，纲军鸣鼓锣。上水帆若箭，夜宿依寒坡。乘快终有险，耐迟庶无它。河江置勿论，嗟我鬓既皤。之官半载馀，行路五月多。下瘠上弗察，孤清众难知。劳形兼费橐，痴恋欲如何。"}