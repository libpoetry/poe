{"id":"591811","title":"广武吟","dynasty":"明","author":"欧大任","text":"晨登广武山，萧萧古战场。徘徊京洛间，日落盻荥阳。秦鹿昔奔走，中原共翱翔。项王气扛鼎，叱咤重瞳光。江东提八千，独伯诸侯王。沛中赤帝子，入关约三章。烧栈定咸秦，蜀租给军粮。成皋跳玉门，引兵食敖仓。相与临广武，鸿沟竟分疆。追击过固陵，雌雄颇低昂。垓下楚歌声，骓逝虞亦亡。汉业定关中，乃公留未央。千年系马树，此地悲风长。君不见沛公入关秦婴走，东井煌煌五星守。蛇分云聚徵灵久，新城遮说兵缟首。乌江不渡马童来，亚父何劳撞玉斗。"}