{"id":"433588","title":"于归之夕素琼见示赠别四章倚韵奉和时别绪满怀工拙不计也","dynasty":"近现代","author":"温倩华","text":"萍踪聚散本前因，别泪无端已满巾。姊妹家庭同作客，女儿身世不由人。连宵絮语三生石，明日花朝两地春。纵有桃潭千尺水，也应难浣别愁新。鸾笺劳汝写相思，红豆东风绝妙词。欲报琼瑶留记念，为斟琥珀慰将离。任教酒尽情难尽，暮遣鱼迟雁也迟。惆怅湔裙好天气，踏青南陌负芳时。严妆端整上兰舟，柳色凄然到陌头。双桨来时乡梦断，一襟分处酒痕留。青鸾有信劳夫马，灵鹊无端渡女牛。料汝多情怜小妹，不妨移住黛吟楼。漫言徐淑配秦嘉，定省晨昏愿已差。香篆碧烟书囍字，烛收红泪绽双花。算来此别难为别，道是离家却有家。为博重帏开笑口，自题诗句付筝琶。"}