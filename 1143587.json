{"id":"1143587","title":"遣意","dynasty":"宋末元初","author":"仇远","text":"衮衮岁年晚，冥冥车马尘。饥乌方畏雪，冻草已矜春。乡老知谁健，儒官自古贫。明朝除夜近，市井悄无人。抖擞老精神，飘蓬又一春。敢言惟有我，每恨不如人。文字须称韵，功名莫认真。青铜杖头在，留与买乌薪。宦游今倦矣，岁晚意何如。腊雪不到地，春风先满闾。邻翁寒乞炭，溪女晓供鱼。多有梅花处，吾将卜隐居。"}