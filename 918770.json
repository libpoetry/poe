{"id":"918770","title":"寄题淄川王景发肯构堂","dynasty":"宋","author":"沈与求","text":"深林艺松柏，不数栎与樗。坐待十亩阴，等为匠氏储。宁复知种德，责报不厌徐。名令后必大，善积庆有馀。于焉望丰屋，政可增修闾。王孙世东州，奕奕盈簪裾。金埒通里巷，珠树连阶除。贤哉景发甫，爽爽众莫如。直气薄霄汉，妙语锵琼琚。定知磊落人，一见怀抱摅。谓我架华堂，映发先人庐。揭名取肯构，盖念经营初。堂前植桃李，堂上罗诗书。桃李意取适，诗书计非疏。诸郎自兰玉，舌耕起菑畬。吾诗以为箴，会见联高车。"}