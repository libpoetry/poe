{"id":"168852","title":"西湖徙鱼·穷秋积雨不破块","dynasty":"宋代","author":"陈师道","text":"穷秋积雨不破块，霜落西湖露沙背。大鱼泥蟠小鱼乐，高丘覆杯水如带。鱼穷不作摇尾怜，公宁忍口不忍鱠。修鳞失水玉参差，晚日摇光金破碎。咫尺波涛有生死，安知平陆无滩濑。此身宁供刀几用，著意更须风雨外。是间相忘不为小，濠上之意谁得会。枯鱼虽泣悔可及，莫待西江与东海。"}