{"id":"1041523","title":"和永叔喜雪","dynasty":"宋","author":"刘敞","text":"阴风触物生晚劲，积雪经旬戏春令。气排水国吁可骇，势覆山城力谁竞。缤纷乍逐飞霰夺，惨淡仰见浮云定。稍并日夜明相续，欲乱玄黄色交映。丘陵迤逦增更高，市井喧卑听逾静。包荒含垢似天德，履素居纯近民性。可怜佳境浩无极，非有雄辞岂能咏。匆忆避地歌其雱，携手驱车及宽政。迩来盈尺亦何有，高卧闭门方自庆。矧占丰岁宜九谷，重抑骄阳驱百病。龙蛇在蛰莺在谷，与我俱欣四时正。新诗翩翩摧古人，汝阴太守明廷臣。侔色揣称笑流俗，与民乐赓阳春曲。由来曲高和必寡，况我才居郢人下。"}