{"id":"1110907","title":"次韵寄题芙蕖馆三首","dynasty":"宋","author":"朱熹","text":"乱山丛里有江乡，华馆清波引兴长。正喜白鸥轻易狎，忽惊红妓俨分行。临流更好挥椽笔，俯槛何妨接羽觞。共说仙翁闲日月，不因春草梦池塘。幻成飞阁笑谈馀，便有新荷水面铺。指点清波浮菡萏，惊呼红影碎陬隅。且将伴侣同杯酒，不用君王予镜湖。多少故交台阁上，问渠落拓更能无。不须艇子棹歌来，且看芙蓉面面开。卷里有诗都锦绣，席间无地可尘埃。风清月白琴三弄，绿暗红深酒一杯。明日仲宣楼上去，越吟应是首频回。"}