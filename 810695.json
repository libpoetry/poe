{"id":"810695","title":"鹧鸪天","dynasty":"清","author":"毛奇龄","text":"绛帐迢迢结作云。东风吹皱石榴纹。芙蓉弄色调金粉，蛱蝶寻双认绣裙。花羃历，思纷纭。游车归去日斜讯。不知唱得难忘曲，十二钗边若个闻。银甲雕戈小队工。内家宣敕教从戎。山萝覆镞萦金细，野火烧旗闪幔红。宫月静，阵云空。凤凰山下抱龙弓。珠兜玉靸团营路，小雨寒花何处逢。翠鬣红翘金蹠低。藕花多处一汀迷。谁怜比翼琴台瓦，枉织双丝锦字机。银埒远，玉塘稀。天长海阔几时归。相离只解相思死，那解相思未死时。蓼浦兰江隔远涔。彩毛飞去信音沉。十三弦上锼金柱，二八丫头琢玉簪。无处觅，好难寻。空留双影绣罗衾。几回欲向沙头路，到得沙头路转深。"}