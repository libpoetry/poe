{"id":"659241","title":"送石邦秀山西提学诗","dynasty":"明","author":"罗玘","text":"骢騣勿浇膏，鞍鞯勿裁绣。多边太行行，历历云水窦。上钩棘芒转，下与石角斗。贵能不黔突，急急施砭灸。岂伊泥来学，孔辙亦奔走。亨嘉际厥初，吾道照正昼。冀方号孔迩，古我让群后。降风从葛屦，比群如赁僦。凿空牖天明，简在谁授受。纷纷过眼事，不独城郭旧。叫虞得岵巅，篪和逼星宿。"}