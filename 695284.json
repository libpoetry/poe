{"id":"695284","title":"武林中秋遇雨遂阻西湖之兴赋三律以纪三首","dynasty":"明","author":"林光","text":"绝景人间认未真，六桥花柳几回新。那知戊午中秋月，不照严州典教人。湖水湖山空怅望，天晴天雨未须嗔。明朝再有撩诗景，横海潮头白涌银。谈笑西湖未写真，老怀秋半为谁新。回峰曲涧多藏寺，细雨浓烟更可人。湖艇有情还欲泛，中秋无月底须嗔。西来一脉桐江水，照见先生鬓脚银。何处逢人话迫真，浮云过眼日相新。蒙头晚雨愁孤旅，屈指晨星见几人。有口旧尝龙井美，无钱刚被酒家嗔。容知他日严滩月，不泻天河一带银。"}