{"id":"485624","title":"王叔明画云山图歌","dynasty":"明","author":"袁凯","text":"有客来自高句丽，遗我一幅丈二纸。纤白只如松顶云，光明不减吴江水。藏之箧笥今七年，妻孥爱惜如纨绮。至正乙巳三月初，王郎远来访老夫。升堂饮茶礼未毕，索纸为画云山图。初为乱石势已大，橐驼连拳马牛卧。忽焉披地高入天，欲堕不堕令人怕。其阳倒挂扶桑日，其阴积雪深千尺。日射阴崖雪欲消，百谷春涛怒相激。林下丈人心自闲，被服如在商周间。问之不言唤不返，源花莫莫愁人颜。老夫见之重叹息，何由致我共绝壁。王郎王郎莫爱惜，我买私酒润君笔。"}