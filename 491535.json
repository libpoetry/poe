{"id":"491535","title":"奉题钟隐君东皋幽居图","dynasty":"明","author":"刘崧","text":"微雨枫林青，高堂见图画。幽人读书处，宛在东皋下。东皋窈窕绿涧阴，藤萝缚门门转深。是中松桧各千尺，飞鸟不度寒萧森。山原之居可终日，莘野斯人皆俦匹。清宵瓮牖出灯火，白石匡床散方帙。寻仙学道思不穷，水边林下皆清风。画师天趣亦偶尔，形迹安可求其同。白下城东门，清溪颇回抱。君家庭前景，岂逊图中好。年年二月梅始芳，亦有杨柳当高墙。重檐修竹啼鸟静，落花如雪青苔香。东邻踏歌鸣急管，南舍列筵愁夜短。空将白发笑寒迂，岂识高情在疏散。先生布袍乌角巾，泠然自是神仙人。二郎早已擅场屋，孙子亦能歌雅豳。硗硗头角秀而雅，总是高门忠孝者。他年朱紫出清朝，翁但筑堂看绿野。我曹失学百可怜，闻公高谊心凛然。秋风江浦破茅屋，悔不归垦山中田。秖今东游兴未已，亦欲携书寻故里。便从竹底拾流萤，来听先生诵秋水。"}