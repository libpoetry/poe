{"id":"403527","title":"齐天乐 西湖饯春","dynasty":"近现代末当代初","author":"刘蘅","text":"暖风祇解吹湖树。不解把春留住。倩女魂离，庄生梦渺，冉冉都随春去。徘徊静处。望几叠青山，几重樵路。雁小天遥，淡烟笼月弄凄楚。残寒尚余尔许。玉壶冰未泮，愁也难抒。柳倦飞绵，鸠忙催雨。话旧欲瞒鹦鹉。云低日暮。问此际词心，是何情绪。俛仰坤乾，看鱼龙起舞。"}