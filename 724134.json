{"id":"724134","title":"七月七日夜咏牛女诗","dynasty":"南北朝","author":"谢惠连","text":"落日隐櫩楹，升月照帘栊。团团满叶露，析析振条风。蹀足循广除，瞬目矖曾穹。云汉有灵匹，弥年阙相从。遐川阻昵爱，修渚旷清容。弄杼不成藻，耸辔骛前踪。昔离秋已两，今聚夕无双。倾河易回斡，款情难久悰。沃若灵驾旋，寂寥云幄空。留情顾华寝，遥心逐奔龙。沈吟为尔感，情深意弥重。"}