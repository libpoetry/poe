{"id":"764888","title":"东风第一枝 章门新年","dynasty":"清","author":"薛时雨","text":"彩焕桃符，声暄竹爆，曈曈日射朱户。兰闺喜溢芳朝，花市袂联姹女。香车扶上，看风里、杨枝如舞。最怜他、血色罗裙，付与九衢尘土。池洗马、艳名自古。桩系马、旧游记取。临街新绣春灯，隔江罢闻战鼓。韶华恰好，偏十日、九逢风雨。倚绿窗、轻按红牙，补入竹枝词谱。"}