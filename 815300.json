{"id":"815300","title":"立夏后二日伍尧侍讲招游极乐诸寺饭万泉庄复过圣化寺小憩而归即次原韵","dynasty":"清","author":"赵怀玉","text":"郊行西复西，弥望山色秀。新霁酿薄阴，朝晖出未透。良朋颇契阔，是日各奔凑。花事盛精蓝，茶烟飏清昼。聊追方外游，藉洗胸次陋。世网苦羁绁，私心殊剌谬。侍讲扶大雅，所集皆名人。哺啜亦风流，周旋多率真。且为偷闲客，谁证不坏身。惊心斗转已，瞥眼参与辰。谷风飘习习，池水生粼粼。韶华去未久，伤别兼伤春。言访丹棱沜，车停似舟泊。安得渔钓终，尽解情爱缚。聚谈互出奇，有酒独亦乐。藤阴绿渐浓，楸花红不落。名泉二十八，一一费疏凿。傥许遂重游，宁辞趁双脚。圣化接万泉，清净隔尘土。天风飒然来，云黑势欲雨。长河波浪阔，绝巘松杉舞。已收台池胜，遂以原野补。客懒或未从，境幽当远取。惟嫌文字习，面壁愧初祖。"}