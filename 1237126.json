{"id":"1237126","title":"再次上京杂咏韵十首","dynasty":"元","author":"袁桷","text":"帝京环陆海，平野接冰天。龙吐青林火，狼沈紫塞烟。风花秋黯澹，云叶雨连绵。昔日君臣意，深符卜洛年。宝阁凌空涌，金壶映日黄。梵音通朔漠，法曲广伊凉。御榻惟经帙，宫炉独篆香。吾皇清净德，银管愿垂芳。高下云中树，疏明雪外山。坡凹茅结屋，岭转水回湾。禁路分驰道，沙场当内闲。通明风露冷，时许侍清班。晨起仪台立，烟青望眼迷。草低鹰侧目，车逼马回蹄。风劲弓弦直，泥融柱础低。蚊蝇深敛迹，麈尾不须携。紫极中天正，森森接帝青。雁归传帛信，雉落舞红翎。宝所金千顷，朱门带万钉。瀛洲清浅处，高坐纳空冥。昔年曾扈跸，宿直对鳌峰。锦掣兰苕翠，波翻墨沼龙。起居青简注，除拜紫泥封。共说先皇日，千官总住冬。土驿高低置，苍茫七日程。马通分熠耀，牛酪注深清。残雪明珠阙，繁星列火城。前山黄白处，草药不知名。千堞蜂腰凸，群山马首朝。沙场调俊鹘，草窟射丰貂。闹舞花频簇，狂歌酒恣浇。今年春事减，土舍雪齐腰。箭落惊游骑，铃传督运车。土风殊楚越，驿道仿褒斜。细雨三更枕，清秋八月槎。夜听繁管急，渐习五陵奢。长斋孤馆静，捧腹睡便便。酒断眸凝碧，尘深鬓返玄。冻蜂粘暖草，乳燕啄冰泉。过翼时频数，乡心日夜悬。"}