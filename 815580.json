{"id":"815580","title":"同诸友小沧浪作","dynasty":"清","author":"翁方刚","text":"种菱占半郭，与人阅三庚。去年亦兹日，惓言镜槛凭。微我二三子，孰偕鸥鹭盟。襟摇半峰影，桨划疏蒲声。北来风云思，南话江湖并。中通莲气味，静喻山性情。岂必蹇处士，始题海右亭。尽得七桥势，以挈千厓青。二年四序周，风雪月晨夕。各有领要处，独未雨景得。一角犹斜阳，千峰变水墨。圆荷不受濡，此响乃真碧。一洗明镜空，谁算秋影积。千珠前梦悟，仍是明月滴。渊乎文字禅，收之坐趺息。归向石帆叩，相与观定力。"}