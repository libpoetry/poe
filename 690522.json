{"id":"690522","title":"戊午初度顾邻初太史以文见寿赋此奉谢","dynasty":"明","author":"张萱","text":"十年不折岭头梅，谁掷琼瑶万里来。野老江边惊问岁，故人天上独怜才。论交已觉夔龙远，努力其如犬马衰。誓托千秋报知己，尚留慧业未全灰。水衔云锦照蒿藜，三十年前旧品题。我自梦中瞻衮绣，君能天外念涂泥。百年住世真虫臂，一壑藏身学马蹄。欲采白云遥润笔，天高海阔不堪携。"}