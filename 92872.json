{"id":"92872","title":"明发康郎山下亭午过湖入港小泊棠阴砦","dynasty":"宋代","author":"杨万里","text":"大江日东流，我坐自向西。亦复拜新月，不为学蛾眉。恭惟月生处，下临故园池。青松一万株，牡丹三千枝。床下枕北山，檐前漱南溪。岁岁身不到，夜夜鬼必归。鬼归谅何益，梦觉心自怡。鬼梦尚如许，而况真归兮。前日至邬子，西山出湖湄。如见乡人面，一笑相娱嬉。旅情得暂欣，乡愁动长思。今朝发康郎，一路能相随。我船趋都昌，回首尚见之。偶尔转港汉，极目烟水迷。不得一揖别，悔懊庸可追。"}