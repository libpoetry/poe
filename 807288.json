{"id":"807288","title":"满庭芳  距汝州四十里，山有温泉，相传为唐武后幸洛时浴处","dynasty":"清","author":"陈维崧","text":"武媚东巡，金轮春幸，洛川自古神州。风光溢目，彩仗簇星球。闻道香山山下，汤泉沸、玉滟琼流。传驻跸，石榴裙湿，激水奉宸游。六郎宣诏入，莲花一朵，相映娇柔。趁晚凉閒话，水殿云帱。千载朱颜难待，伤心似、太液池头。凄凉也，骊山浴馆，一样野花稠。"}