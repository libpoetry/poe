{"id":"182770","title":"内阖钱公宠惠高丽扇以梅州大纸报之仍赋诗","dynasty":"宋代","author":"孔武仲","text":"昨夜秋风来户庭，残灯闪灭微凉生。得公团扇未及用，挂向空堂神骨清。但将远趣醒耳目，不独暑月排歊蒸。惭当厚意无以报，前诗空说玖与琼。漆箱犹有南中纸，阔似棋枰净如水。传闻造之自梅州，蛮奴赤脚踏溪流。银波渗彻云蟾髓，入轴万杵光欲浮。收藏终恐非吾物，宝剑银钩有时失。不如包卷归文房，钱公家世能文章。五日京兆聊尔耳，归步金銮上玉堂。玉堂不复知吏事，紫橐华簪奉天子。凤阁曾观思涌泉，谪仙今振辞如绮。不似冷官太苦辛，吟哦风月愁山鬼。"}