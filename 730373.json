{"id":"730373","title":"五北将歌 广州副都统乌兰泰","dynasty":"清","author":"张之洞","text":"桓桓都护须髯紫，平日爱兵如父子。万里征讨毒瘴乡，能结士心得士死。左江右江贼如麻，四方徵调糜虫沙。按炮持燧不敢发，一里以外犹呿嗟。始将火攻教懦卒，可惜利器无开花。老罴据险气山涌，水窦孤军摇不动。黑夜出奇卷甲来，以少击多无旋踵。独恨诸军不和辑，老将兀兀成孤立。桂林桥上铁雨飞，五管军民同雨泣。呜呼庸相真无谋，充骏任驽祸神州。当年若使乌向为两翼，安有长鲸直下江海成横流。"}