{"id":"158594","title":"代赵寺上韩平原生辰五十韵","dynasty":"宋代","author":"唐士耻","text":"天佑升平主，时生不世贤。源流多柱石，勋业满云烟。昔者谋深幄，今兹压细毡。三登裨圣化，八表仰英躔。初度光辉发，重侯鼎鼐传。台符明炳炳，寿秩启绵绵。良月初弦上，珍蓂八叶鲜。门弧乔木茂，床笏庆枝连。芝玉更麟凤，干戈杂豆笾。食牛增气概，卜弁借腾骞。会遇真神比，亨通正吉先。龙翔云五色，璧合历千年。密借留侯策，端同仲父权。钺旄交粲烂，师揆却蝉联。辇毂殊庭暇，圭茅锡祉坚。图回无间隟，运用独周旋。生息宁屯泽，才猷入大甄。十年如一日，广照及重渊。物在由仪咏，人怀颂德篇。汗编深以刻，银笔大如椽。庆历并元佑，商高若汉宣。开禧仍酌古，尧舜欲无前。几许弥缝力，初无缓急弦。有年偏总总，束帛倍戈戈。合副苍生望，高居赤舄筵。白麻荣盛世，黄阁度群仙。体绝千官上，心驰四裔边。伟谋殊磊落，汉碛定联翩。又是韩扶赵，几何蓟且燕。三宗时晦永，九帝版图全。忆昨婴兼臼，应关地与天。蚤开明圣祚，竟脱虎蛟涎。献子存孤意，迁书振代铨。云礽知有寄，似续更增妍。每自殚葵向，那能惮手胼。治平多节操，嘉佑浃渊泉。人力端惟及，神谋信比专。渥洼驹抹电，太华藕如船。盘薄应锺岳，芬芳了合荃。毡青浑白璧，题黑未华颠。梅蘂南枝绽，鸿飞北塞穿。澄空添浩荡，昱曜政蝉娟。竹傲冰梢瘦，松坚宝盖圆。恭祈龄算远，敢借物情延。仆也叨乘障，心焉愿执鞭。扫门情莫效，贺客履难骈。吉亥真盈数，佳辰洽九乾。明良那偶尔，时节共欢然。宣劝分荣露，恩涯吸巨川。千秋金鉴录，不日却拳拳。"}