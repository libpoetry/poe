{"id":"183286","title":"答苏子由留赠","dynasty":"宋代","author":"孔武仲","text":"西垣有古人，磔磔气貌古。落笔成文章，无可加损处。策蹇得过门，殷勤相劳苦。湛然神观全，秀粹充眉宇。语我春已阑，斯民望时雨。宿麦正满野，骄暘恶如虎。云师未洒泽，赤子将谁乳。侍臣当忧国，密计应裨补。又云好著书，安得一州去。知公趣操异，不为夸腰组。衣锦若还乡，亦当从幕府。"}