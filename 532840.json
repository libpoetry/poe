{"id":"532840","title":"雪后同许计部过崔都水","dynasty":"明","author":"黎民表","text":"潞水背京邑，簿书成陆沉。况兹异乡感，复尔玄运侵。疲骖何所适，矌望就前林。大陆玄云合，苍龙迥且深。绸缪赖君子，芳讯吐中襟。并坐荫华榱，醇酎时劝斟。悲风振积霰，颓光喧寒禽。豫乐惬时序，延览谐夙心。去晷良足念，来欢犹可寻。高冥徯六羽，结桂山之阴。"}