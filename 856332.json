{"id":"856332","title":"和陈阜卿为汤与立寿次韵","dynasty":"宋","author":"王之道","text":"我闻无量寿，世作天人师。有祷必应感，如形影随之。吾见盛德士，吏隐江之湄。岩岩栋梁材，为桷岂所宜。守道心自适，怡然见双眉。何当日千里，整顿黄金羁。嗟予拙无用，正坐千林姿。荷兄独青眼，少雪群儿欺。兰菊虽异芳，春秋莫予遗。相逢一尊酒，驻马聊共持。偶观香雾郁，彷佛初生时。愿兄寿无量，登庸侍彤墀。年年遇今日，酌酒共瑶卮。"}