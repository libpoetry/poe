{"id":"580451","title":"出自蓟北门行","dynasty":"明","author":"江源","text":"朝出蓟北门，去去复何止。挥戈越飞狐，驱兵渡黑水。风劲每折胶，天寒欲堕指。羽书日三至，军营夜五徙。杀风半夜来，悲笳数声起。虏阵屯隔河，勇悍更莫比。恐孤推毂恩，向前决生死。一鼓锋始交，再鼓敌披靡。三鼓收成功，天山定三矢。使者奏甘泉，捷书报天子。生系左贤主，悬首槁街里。"}