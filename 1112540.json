{"id":"1112540","title":"暮春三首","dynasty":"宋","author":"张耒","text":"还将多病眼，冉冉对残春。啼鸟日求侣，晚花如向人。物情懒著意，杯酒最关身。亦有功名志，吾生付大钧。应接非吾事，深幽兴有馀。笋深鸣鸟下，花薄午风疏。草浅见飞雉，溪清生细鱼。端居亦多趣，不用席门车。红点蔷薇架，绿深桃李蹊。语莺知果熟，忙燕聚新泥。节物有常态，羁游无定栖。宁须说鹏鴳，物理固应齐。"}