{"id":"701874","title":"乙未夏五月初三日夜梦侍朝因追想平日所见成绝句三十八首","dynasty":"明","author":"黄淮","text":"廿载承恩侍九重，太平气象喜遭逢。于今梦里如畴昔，一一分明在眼中。堂堂国体振纲常，礼乐昭明冠百王。圣子神孙千万世，继承鸿业与天长。圣皇勤政日临朝，独运乾纲正百僚。岂但英名迈汤武，尊崇道德继轩尧。泰坛严肃燎烟升，环佩声随合乐鸣。穆穆圣容亲祼荐，紫微高拱帝星明。庆成礼毕宴群臣，乐奏钧天万舞陈。中使传宣催满饮，盎然和气蔼阳春。庙社崇严祀典尊，四时亲荐礼弥敦。圣诚感格神如在，国祚绵绵福庆蕃。钟阜龙蟠第一山，孝陵遥在五云间。四时有典严朝谒，簪绂常陪侍从班。星流华渚御筵开，五色祥光烛九垓。天乐和鸣仙仗合，侍臣齐进万年杯。朝廷典礼尊王正，玉帛充庭万国朝。殿上侍班天咫尺，五云深处听箫韶。黄钟应律启初阳，中外臣僚贺履长。恭听鸿胪传制旨，大推嘉庆及多方。内难初平论武功，策勋班爵自宸衷。充庭金帛如山积，大赉咸知仰至公。车驾清晨幸辟雍，亲行释菜振文风。儒臣讲罢天颜喜，坐赐龙团侍从同。斯文仰荷圣明心，诏遣皇华诣孔林。园庙焕然新气象，奎光遥映五云深。读卷亲曾近御筵，导迎黄榜听胪传。礼官致语群臣拜，共贺皇家屡得贤。永乐元正春二月，南郊驻跸劝农耕。籍田首举三推礼，稚耋讴歌颂太平。圣德巍巍被万方，遐陬异俗总来王。宠锡骈蕃仍宴劳，远人何幸拜恩光。由来朝政重民时，进历年年有定期。分赐百官颁宇内，阴阳不忒岁功熙。仁恩义泽洽民心，钦恤时时降玉音。朝野欢呼称万岁，唐虞盛治属当今。国家贡赋有常程，郡邑均输不取盈。蠲贷屡烦优诏下，要令民庶总安生。先驱传警到前茅，万乘屯云猎近郊。报道合围论赏格，又沾恩宴出行庖。金阙钟声曙色开，香飘瑞气蔼蓬莱。前呵传报人争避，黑面番奴驭象来。退朝长日御西清，内阁词臣奉诏频。几度从容承顾问，深惭无术赞经纶。亲拥貔貅百万兵，霆驱电扫鬼神惊。沙场瞬息如冰解，塞上风尘自此清。笳鼓声中奏凯归，千群面缚隘通衢。午门前面听宣奏，大将平南已献俘。文渊只在殿东头，奎壁辉光日夜浮。插架图书千万轴，又令轺使出旁求。编摩有诏集时髦，隐索旁搜不惮劳。大典告成呈进了，中官传旨赐宫袍。五彩祥云起太虚，流辉高映帝王居。尧时未必专歌颂，载笔曾叨太史书。列宿森罗见景星，祥光直与月同明。太平有象于今见，垂拱无为人自宁。千载龙门彻底清，喜逢六合正升平。泰山如砺河如带，地久天长拱帝京。曾闻麟趾咏周诗，郊薮由来罕见之。况复远夷来贡献，故知德泽遍坤维。斲就穹碑著孝思，坤灵兆瑞献神龟。非铜非石天然态，宛似呈书出洛时。黎庶安居遍野桑，野蚕成茧动成筐。锦被织成供寝庙，缄縢犹自有天香。时清玉烛自调和，川岳呈祥瑞应多。才见驺虞仪殿陛，又看列郡献嘉禾。德馨发闻格皇天，二气冲和出醴泉。满贮金壶叨赐饮，涓流入口可延年。星垂天乳夜光寒，甘露凝珠湿未乾。清晓寝园供荐罢，内臣擎出赐千官。天闲十二皆龙种，风骨棱棱画不成。内苑曾经调习后，牵来时向御前呈。象笏罗袍间绣衣，斓斑五采绚朝晖。退朝擎出人皆羡，知是金门拜赐归。频年饱食大官羊，珍品黄封取次尝。覆育恩同天地广，铭心刻骨誓难忘。"}