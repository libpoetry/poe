{"id":"1195403","title":"杨柳八首","dynasty":"唐","author":"温庭筠","text":"宜春苑外最长条，闲袅春风伴舞腰。正是玉人肠断处，一渠春水赤阑桥。南内墙东御路旁，预知春色柳丝黄。杏花未肯无情思，何是情人最断肠。苏小门前柳万条，毵毵金线拂平桥。黄莺不语东风起，深闭朱门伴细腰。金缕毵毵碧瓦沟，六宫眉黛惹春愁。晚来更带龙池雨，半拂阑干半入楼。馆娃宫外邺城西，远映征帆近拂堤。系得王孙归意切，不关春草绿萋萋。两两黄鹂色似金，袅枝啼露动芳音。春来幸自长如线，可惜牵缠荡子心。御柳如丝映九重，凤皇窗柱绣芙蓉。景阳楼畔千条露，一面新妆待晓钟。织锦机边莺语频，停梭垂泪忆征人。塞门三月犹萧索，纵有垂杨未觉春。"}