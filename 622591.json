{"id":"622591","title":"渔樵","dynasty":"明","author":"郭之奇","text":"积雨漏岩壑，洪波压素流。巢居倾野聚，穷乡鲜一留。樵子挥长斧，渔人刺小舟。纷纷碧渚际，历乱自相雠。渔人谓樵子，此利固渔收。溪山应有界，云何出位谋。诸樵但摇首，连臂歌薪槱。林峦岂余爱，尔亦缘木求。我闻斯语辩，永叹世情偷。满目悲陵谷，伤心畏戟矛。谁能驱垄断，孰与破侵牟。解维辞二物，鼓棹向群鸥。"}