{"id":"700184","title":"董虞臣辰溪八景为赋其二 石桥仙迹","dynasty":"明","author":"顾清","text":"云根一片压中流，曾是仙人玉斧修。绝岸巧通平野去，细波长共远山浮。苔纹想象空飞舄，树影参差壑驾舟。借问碧阑容点笔，淩风我欲试清游。桃花不记武陵源，峒里人间别有天。罨画溪山明白昼，接云禾黍自丰年。前冈饮犊逢巢父，别浦移舟渡辋川。问著主人无一事，久抛金甲事春田。"}