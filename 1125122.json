{"id":"1125122","title":"再用韵和陈伯比二首","dynasty":"宋","author":"晁补之","text":"田里冯生宁屑去，湖海陈卿时肯来。诗书好在家四壁，蒲柳蓊然城一隈。骑上下山益疏矣，鯈从容出何乐哉。市桥十步即尘土，晚雨萧萧殊未回。筑台危可瞰坰牧，朝来小雨犹十上。虽无峻岭有脩竹，不减山阴同放浪。青门正尔堪邵平，云中何必须魏尚。小池更广勿近墙，畏与浊渠同滉漾。"}