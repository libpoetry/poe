{"id":"693919","title":"厓山","dynasty":"明","author":"陈文辅","text":"禾黍离离满故墟，更堪黄幄尽南居。华风扫地真阳九，胡焰薰天亦闰馀。寒浪愤吞千古恨，断厓腥染几行书。哀歌一曲慈元下，当日雍门恐未如。伤心国步艰难际，安得中兴似少康。海寓徒闻频击楫，宸居无复更垂裳。尘蒙凤辇应难洗，风折龙旗不解扬。胡虏只今何处在，厓山千古自苍茫。"}