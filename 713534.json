{"id":"713534","title":"为夏子题奉母图","dynasty":"明末清初","author":"屈大均","text":"麋鹿得甘草，呦呦鸣其麑。儿生失慈母，匍匐将安归。不如彼燕雏，有母教之飞。羊羔亦有乳，乌子亦有枝。嗟君始六岁，已抱杯圈悲。茕茕在襁褓，黄口长含饥。辛苦得成立，堂前怀断机。丹青作图画，梦想存容姿。瞻依向纨素，出入将庭帏。如闻叹息声，俨见劬劳时。丁兰刻芳木，日禅泣阏氏。同怀终天恨，孝思无穷期。庶几扬令名，以慰圣善贻。"}