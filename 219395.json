{"id":"219395","title":"有送大本渊明菊者成长句","dynasty":"宋代","author":"钱时","text":"丹叶萧萧秋萧萧，有人来献渊明菊。渊明千古自高风，岁岁寒花照空谷。金钿圆簇玉葳蕤，怳然彭泽归来时。归来可是知几早，不肯为米归犹迟。老夫家住深山裹，彭泽知字在何许。本不曾出不须归，冷面相看但欢喜。况此妙绝难可名，不识何者为渊明。与客绕花行复坐，一声幽鸟花前过。"}