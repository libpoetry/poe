{"id":"563899","title":"方思道送西峰","dynasty":"明","author":"王守仁","text":"西峰隐真境，微境临通衢。行役空屡屡，过眼被尘迷。青林外延望，中閟何由窥？方子岩廊器，兼已云霞姿。每逢泉石处，必刻棠陵诗。兹山秀常玉，之子囊中锥。群峰灏秋气，乔木含凉吹。此行非佳饯，谁为发幽奇？奈何眷清赏，局促牵至期。悠悠伤绝学，之子亦如斯。为君指周道，直往勿复疑。"}