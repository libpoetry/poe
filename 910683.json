{"id":"910683","title":"赠术士罗公弼","dynasty":"宋","author":"李新","text":"陂迥山空溪水浅，骑牛信牛行自远。大翁织笠六铢轻，阿母理衣蓑直软。短笛叫云无曲终，年年但见岩花红。何者为荣何等辱，牛饱归来睡亦足。识字无多浪得官，出门车折舟风澜。当时牧牛无许事，初信人间行路难。罗生邂逅孤城角，细数直推期命薄。五福无有六极全，四字干头三字恶。逆知大似他心通，元辰空亡那免穷。壬癸是非终可畏，收拾人情称晚贵。我家幸有石田在，梦里归耕心未改。季咸再见应茫然，壶子而今藏九渊。"}