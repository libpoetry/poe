{"id":"1188502","title":"泛长城东溪暝宿崇光寺寄处士陆羽联句","dynasty":"唐","author":"皎然","text":"箬水青似箬，玉山碧于玉。逼霄沓万状，截地分千曲。萍解深可窥，林豁遥在瞩。已高物外赏，稍涤区中欲。野鹤翔又飞，世人羁且局。沈吟迹所误，放浪心自足。缅怀虚舟客，愿寄生刍束。说诗整颓波，立义激浮俗。荆吴备登历，风土随编录。恨与清景别，拟教长路促。溪鸟语鹂喽，寺花翻踯躅。印围水坛净，香护莲衣触。捧经启纱灯，收衽礼金粟。安得扣关子，玄言对吾属。"}