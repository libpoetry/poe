{"id":"1120687","title":"送冯远猷使君","dynasty":"宋","author":"周紫芝","text":"雨露朝来下九天，左鱼还得旧青毡。莫辞去国逾千里，犹胜为郎动十年。客至何妨常有酒，民残政自不须鞭。欲安远俗惟无事，圣主休兵本息边。江上当年忆语离，相逢虽健鬓如丝。心知涉世著几屐，眼见承流换两麾。台阁异时须献纳，庙堂今日要招携。九江太守多仁政，此去知公得吏师。"}