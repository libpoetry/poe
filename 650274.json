{"id":"650274","title":"何将军山林图诗","dynasty":"明","author":"金幼孜","text":"寰中山林无处无，奚独将军名最都。不因工部有佳句，后人那得知其故。金川玉峡秀且奇，潭溪更在金川西。将军奕世远孙子，继承文采尤光辉。名园绿水南塘麓，第五桥边富脩竹。真宰何年驱六丁，掇取灵区过潭曲。石栏点笔听流莺，银甲金鱼旧日情。四时佳致宛犹昨，一段胜景真天成。何郎意度尤潇洒，貌取山林入图画。朝来访我欢相持，索我题诗说乡社。临风濡毫为写之，却忆故山劳梦思。濠梁谷口未应远，白云流水还相期。明当乞假向天子，锦衣快着归乡里。预拟山林作胜游，马蹄踏遍烟霞里。"}