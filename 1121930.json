{"id":"1121930","title":"王开府挽词三首","dynasty":"宋","author":"范祖禹","text":"圣历当千运，天庭第一人。荣光亲日月，优宠极臣邻。贾马推先进，夔龙接后尘。藩垣赖耆德，宣力至终身。康宁五福备，出入四朝安。剑佩逼台室，旌旄登将坛。天池将浴凤，云汉拟骖鸾。缥缈凌霞意，今成逝水叹。连帅诸侯长，维师列爵隆。仪刑宪万国，眷礼视三公。白日年华尽，浮云世事空。九原伊洛上，松柏自悲风。"}