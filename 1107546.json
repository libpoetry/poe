{"id":"1107546","title":"送郑丈赴建宁五首","dynasty":"宋","author":"叶适","text":"过家乡里敬，将母士夫荣。得失从人论，行藏独自明。百年中古少，一笑万金轻。廉士吾何敢，新茶可撷英。有志虽身健，开心在岁寒。一时诸老尽，多见大名难。湖海方连旱，瓯闽适少宽。为州人不乏，千万强加餐。清庙图书宝，熙朝雅颂音。频繁三节召，荏苒二毛侵。衣食家才足，丘园意亦深。卧听床下士，时作武侯吟。海内言华萼，功名动搢绅。十年长隐吏，一语必惊人。酒量新来减，交情老更亲。公知如促膝，剩把古书陈。屏弃诚愚分，牢愁更索居。若逢知巳问，犹解课儿书。地僻门长闭，年饥菜自锄。相望无一事，不是故情疏。"}