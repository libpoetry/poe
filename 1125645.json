{"id":"1125645","title":"送赞可参议赴临安倅三首","dynasty":"宋","author":"郭印","text":"春水归舟疾，秋天去路高。乍辞王俭幕，行佩吕虔刀。畿甸略舒骥，海门须钓鳌。平生忠信在，枕席过风涛。纷纷称别驾，天邑独为荣。日月光偏近，云霄路正平。几年留楚峡，一旦上蓬瀛。廊庙皆知己，弹冠意气生。亭上衔杯日，江边掺袂时。一年浑共醉，万里各相思。老得青眸顾，心将白首期。青云如在手，故旧莫遐遗。"}