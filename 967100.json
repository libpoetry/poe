{"id":"967100","title":"游灵壁兰皋园","dynasty":"宋","author":"贺铸","text":"集仙昔荣养，卜筑循兰陔。深径万株合，清池百亩开。飞梁荫菡萏，攒栋跨崔嵬。淮海斸红药，潇湘移翠栽。岱松佩萝茑，海石糊莓苔。车马远惊聒，鱼鸟忘嫌猜。病客倦舟楫，寻春此裴徊。闰年物候迟，前日已闻雷。薄景未晞雪，东风新破梅。主人京洛旧，杖屦容参陪。指我艮隅地，方营秋月台。眼明壁间字，醉墨题东莱。短句颇清绝，早推能赋才。殷勤卷白苧，为尔拂尘埃。安得一携手，更倾林下杯。酒阑话平昔，岂复顾形骸。行役浸相远，人生信悠哉。薄暮重回首，长哦归去来。"}