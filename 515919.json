{"id":"515919","title":"香炉山怀古和祁使君韵","dynasty":"明","author":"周瑛","text":"晓出清平门，怅望西南天。一日二日行不尽，千山万山遥相连。香炉一山在云表，巍然独立无与先。上有万人可居之平地，及有四时可饮不竭之清泉。欲进须鱼贯，欲上宜猱缘。忆昔蠢苗拒王命，白日山壑藏刀鋋。嬉戏杀人欲盈野，倏忽流血皆成川。一朝势败不敢出，呼群挈党据其巅。王师攻之久不下，居民废业农废田。有美监军儒中彦，谓此丑虏恶未悛。军门智勇纷如林，岂无奇计摧其坚。有士设机木，如持衡与权。扃鐍一以发，气力万钧全。半空云雾掣雷电，钜石细石声纷填。树木高低成齑粉，房屋远近皆倾偏。群苗首鼠走不暇，乞哀缓攻施矜怜。先缚首恶诣帐下，次驱胁从投军前。万口欢声百里震，四山恊气一时旋。古人有茂伐，往往劳题镌。马援标铜柱，窦宪勒燕然。岁月无情似流水，勋业失记如飘烟。东筦先生偶有赋，我因步韵次其篇。非为誇多与斗靡，欲记天子平蛮年。"}