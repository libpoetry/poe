{"id":"1209860","title":"和平阳张彦升见寄","dynasty":"元","author":"耶律楚材","text":"天兵出云中，一战平城破。居庸守将亡，京畿游骑逻。有客赴澶渊，无人送临贺。奸臣兴弑逆，时君远迁播。圣主得中原，明诏求王佐。胡然北海游，不得南阳卧。宠遇命前席，客星侵帝座。万里金山行，三经玉门过。于阗岁贡修，燉煌兵势挫。国维张礼义，民生重食货。黜陟九等分，幽明三载课。小人绝觊觎，贤才无轗轲。功名本忌盈，庙堂难久坐。老矣盍归来，归欤可重和。俯仰不心惭，宽弘从面唾。清浊自沙汰，精粗任扬簸。赋性嗜疏闲，高眠乐慵惰。苍鸡粗庖充，黄犊足梨拖。幼子事耕锄，老妻供碓磨。随分养馀龄，虽饥而不饿。"}