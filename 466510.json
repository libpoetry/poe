{"id":"466510","title":"蝶恋花二首　为内子作","dynasty":"当代","author":"刘斯翰","text":"双桨来时春已杳。雨后娉婷，有恨谁能了？十里碧云连白晓，愁红浥露波中俏。折罢长丝天外绕。袅袅亭亭，一朵嫣然好。自是因缘不在早，从来天意怜幽草。枕压愁香香又杳。高阁新晴，一雨凭分了。噪鹊窥帘天欲晓，靓妆人憨月眉俏。休说閒情千百绕。那似潜鱼，沙暖一双好？镜里霜华嗟太早，天涯真有忘忧草。"}