{"id":"575904","title":"题桃源图","dynasty":"明","author":"孙蕡","text":"我昔城居困尘土，十年不到青山坞。扁舟夜梦泛沧浪，鼓枻扬舲逐渔父。江岸沿洄落日低，寻源直上武陵溪。逶迤绿水春将晚，烂熳桃花路欲迷。欲迷忽得青山口，仿佛微香露林薮。溪流已尽复潜通，石洞斜穿不知久。地廓川平景旷然，还疑别是一重天。迢遥山径莓苔雨，缥缈人间桑柘烟。遥观但见攒林木，近入茅茨始成簇。居人不改故衣冠，井里犹存旧风俗。风俗依依世上人，皆言来此避强秦。初期暂隐还乡邑，遂尔高居隔世尘。儿孙长大供衣食，男事耕耘女蚕绩。春至桑麻雨露深，岁寒松柏星霜易。东皋北陇恣锄犁，戴胜飞飞布谷啼。傍舍雨晴云外牧，饷田日晏草中归。归来路暗山光灭，妇女缫车声未歇。舴艋仍教稚子撑，渔罾更换溪童结。往来墟落只逍遥，无复州司下叫嚣。社日冬旬会村曲，黄鸡白酒话渔樵。渔樵不识人间世，雨笠烟蓑但容裔。涧水冰融觉候和，庭柯叶落知风厉。问我何为作此来，仙凡迥隔两悠哉。园里青蔬为君摘，瓦盆薄酒为君开。东邻西舍争来聚，相邀具酒犹炊黍。旋除新竹敞南轩，更扫落花开别墅。初闻嬴氏好纷奢，不谓山河属汉家。金雀重来飞灌木，铜驼还去卧烟沙。铜驼金雀何时已，年代不知今半是。世上纷纭日渐过，山中岁月谁能纪。棹开酒醒怅蘧蘧，却向山家对画图。物外烟霞犹仿佛，空中楼阁已模糊。模糊仿佛何由辨，只似当时眼中见。鹤唳松梢露气消，鸡鸣树杪晨光炫。临风抚卷独踟蹰，欲寄桃源父老书。涧户岩扉应未合，笔床茶灶近何如。桃源桃源休莫莫，未必山林秽城郭。车书四海今混同，来享人间太平乐。"}