{"id":"755295","title":"枯树叹","dynasty":"清","author":"左锡嘉","text":"黄沙茫茫若华匿，枯树无皮当道立。拿云捉月奋爪牙，四起悲风鬼神泣。饱经霜雪不记年，夕阳古堠同巍然。浓阴密叶曾荫暍，意以屈曲全其天。君不见，丁戊之间旱为虐，两年不雨日熏灼。析骸易子嗟此邦，岂惜树身遭剥落。我行抚树兴长嗟，蜕馀苍骨寒杈丫。为问河东千里道，凶年饥馑馀几家。颓垣败壁隐蓬户，呜呜仿佛闻人语。佝偻老翁兀向前，欲诉未申泪如雨。自言身本故家子，颇有田园傍汾水。火云炽野草木枯，邻里亲丁皆饿死。昔年豪兴游江湖，归葬骨肉还故都。所亲无存家为墟，孑然一身何所图。愁容惨淡兼衰病，枯树剥肤感同命。少时裘葛老无衣，羞向人前道名姓。哀弦未终天欲暮，行色匆匆戒前路。长揖老翁申慰辞，人力难回信有数。前村野店悬孤镫，当为老翁枯树留长句。"}