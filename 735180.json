{"id":"735180","title":"仲冬陪尹澜柱铨部陈元孝林叔吾入羚羊峡怀梁药亭先生","dynasty":"清","author":"王隼","text":"晴云散暮霞，落日万山赤。寒风峡中来，吹我江上楫。峰势截长江，倒影竦双壁。溪声瘦老松，微波荡怪石。俯疑坤轴崩，仰觉河汉窄。危磴人似猿，绝岸舟如叶。叠巘结寒姿，岩断孤烟接。密林崖寺古，萝径垂石发。枉渚鼋鼍骄，澹濧蛟龙沫。显昧理或然，神物含溟漠。把酒对山公，探幽怀谢客。暌隔未移旬，寸心若积雪。矧乃览山川，狂歌谁与发。欲寄山阿人，霜花岂堪折。"}