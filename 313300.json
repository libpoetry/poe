{"id":"313300","title":"摸鱼儿·庚寅七月十一日束装东归，嬉婵、麦家丽、李拾璧、马丽婷、符梨姒五女史邀饯佛罗洼园林","dynasty":"现代","author":"潘飞声","text":"向离筵、万花围绕，香城都化罗绮。四年憔悴麟洲客，只有蛾眉同慰。情早系。似湖海浮名，落拓称才子。弓衣绣未。任宝扇题情，银笺缄恨，悽绝别愁寄。狂生愿，甘老华鬘界里。怜侬归去非计。尊前便解相思苦，不待骊歌终矣。杯莫置。问如此江山，甚日能重至。瑶琴慢理。怕天际峰青，酒边人远，幽梦隔云水。"}