{"id":"478269","title":"董烈妇行","dynasty":"明","author":"祝允明","text":"大壑松不彫，高山石不朽。覆载无改易，世有董烈妇。烈妇王氏名桂芳，十七嫁与董家郎。董郎卧瘵一年死，烈妇呕血手敛藏。当时信誓对日月，谁能上掩日月光。死生契阔志不违，老姑无依老母嫠。母与烈妇伯父期，他年徐与重结缡。为言汝婿昔僦居，婿死居停主人将夺之。汝曷来归予汝栖，与汝伯父相因依。烈妇闻命志益悲，未闻太行王屋曾为愚公移。天地生我死我自有处，何有一撮茅土为穗帷。啼眠风洒洒，母日护之不少舍。后数日母去，谓：汝送我而后返，吾不汝诈。妇勉从母归，稍进一饭喀喀哽塞不能下。长号浪浪泪满把，投匕曰我去，母复送之野。烟云惨澹日一抹，宣公桥下水泼泼。妇云母乎河水清且沦漪，吾往从之乐不可遏。母闻惊绝色惨怛，大呼褰裳不可脱。渐台水深濑水阔，断萍茫茫强令活。去矣还复入君门，抱君灵主哭愬君。君神在木闻不闻，肉摧血裂魂纷纶。母去儿解防，儿身终自妨。儿有十尺麻，为君系三纲。粗粗髽绖移在脰，玉质高县几筵右。手持元气还乾坤，青天增高地增厚。是时妇年才十八，英风烈烈塞宇宙。呜呼十五国风一共姜，南朝惟见李侍郎。忠节不但臣妾庆，为尔君夫何独幸。恺悌君子洪嘉兴，二年一日风教行。为尔成坟敕埋玉，彤管有绎光荧荧。岂徒肇家声，岂徒信乡俗。歌谣长吏泽，爱戴国家福。慰存尽封恤，树劝望旌复。呜呼天下多美人，人百其身倘可赎。"}