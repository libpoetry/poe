{"id":"754901","title":"贫交行","dynasty":"清","author":"张纶英","text":"贫交无厚薄，穷壤无岁时。阴阳倏迁变，观化若等夷。夏日炎何早，黄尘压空苦热恼，冬日暖何迟，霜威懔慄侵单袿。凉暄如流去飘忽，转眼芳华已销歇。咨寒怨暑亦何为，松柏森森挺高节。颜枯手皴未遑惜，维愿年年不离别。绮纨被体奚足欢，丘壑藏身宁守拙。君不见，后有梁鸿前冀缺。"}