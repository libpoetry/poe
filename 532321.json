{"id":"532321","title":"遣女","dynasty":"明","author":"朱浙","text":"吾年四十馀，生汝苦不早。少小心甚怜，晨夕寘怀抱。有姊亦齐肩，相将离襁褓。傍母恣娇痴，绰约花枝好。人生易乖张，一别何草草。娉婷只影孤，戚戚向兄嫂。仰赖大母慈，教育均覆帱。一婢习所安，内顾免烦恼。今日当有行，贫家事枯槁。汝归母不知，拜泣伤我老。里门东西居，近别非远道。殷勤奉姑嫜，黾勉羞蘋藻。勖哉往汝家，温恭以为宝。"}