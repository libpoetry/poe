{"id":"134637","title":"苦寒行·穷冬北上太行岭","dynasty":"宋代","author":"司马光","text":"穷冬北上太行岭，霰雪纠结风峥嵘。熊潜豹伏飞鸟绝，一径仅可通人行。僮饥马羸石磴滑，战栗流汗皆成冰。妻愁儿号强相逐，万险历尽方到并。并州从来号惨烈，今日乃信非虚名。阴烟苦雾朝不散，旭日不复能精明。跨鞍揽辔趋上府，发拳须磔指欲零。炭炉炙砚汤涉笔，重复画字终能成。谁言醇醪能独产，壶腹迸裂无由倾。石脂装火近不热，蓬勃气入头颅腥。仰惭鸿雁得自适，随阳南去何溟溟。又惭鳦鸟识时节，岩穴足以潜微形。我来苔欲报恩分，契阔非尽利与荣。古人有为知己死，只恐冻骨埋边庭。中朝故人岂念我，重裘厚履飘华缨。傅闻此北更寒极，不知彼民何以生。"}