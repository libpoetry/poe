{"id":"815018","title":"落叶","dynasty":"清","author":"姚素榆","text":"秋风料峭掩紫关，小院尘氛删未删。一缕茶烟生竹外，几番霜信到林间。诗成渭北云抟树，梦绕江南雨满山。爱煞停车相赏处，等閒著地锦斓斑。倚阑小立怕轻寒，极目长天雁路漫。古木因风秋籁急，空庭咽月笛声酸。情移故国飘零久，叶写新诗仔细看。汉苑哀蝉初罢曲，也随流水到江干。绿减黄稀造化工，终年身世等飘蓬。霜凝衰草连天白，风撼寒林匝地红。四野秋砧萦别思，几行塞雁过长空。征人冀北音书断，日暮关山梦未通。转瞬黄花晚节天，吴江秋老剧堪怜。乾声带雨战林表，瘦影和烟乱砌前。霜冷风高无限思，雁声蛩语未成眠。小窗镫影红摇落，月照东墙正上弦。"}