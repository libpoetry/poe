{"id":"31804","title":"题画柏·不得月中桂","dynasty":"唐代","author":"吴融","text":"不得月中桂，转思陵上柏。闲取画图看，烦纡果冰释。桂生在青冥，万古烟雾隔。下荫玄兔窟，上映嫦娥魄。圆缺且不常，高低图难测。若非假羽翰，折攀何由得。天远眼虚穿，夜阑头自白。未知陵上柏，一定不移易。有意兼松茂，无情从麝食。不在是非间，与人为愤激。他年上缣素，今日悬屋壁。灵怪不可知，风雨疑来逼。明朝归故园，唯此同所适。回首寄团枝，无劳惠消息。"}