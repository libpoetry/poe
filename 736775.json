{"id":"736775","title":"赠徐元叹","dynasty":"清","author":"沈钦圻","text":"少年为侠客，万金散尽不少惜。中岁为诗人，远之楚泽哀灵均。归来慕隐者，脱弃浮荣如土苴。晚岁依空门，庵名落木归本根。我来访君荒山里，留客晚餐烹菊杞。夜寒襆被拥绳床，月满空堂疑积水。不是寻常话箭锋，生平披豁见心胸。卅年无限悲凉事，付与晨钟暮鼓中。"}