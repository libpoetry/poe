{"id":"763334","title":"百字令 登郁孤台和丁雁冰观察韵","dynasty":"清","author":"吴绮","text":"颓然高阜，独青青揽尽、两江江色。浪迹偶来频吊古，台榭已怜非昔。竹树遗墟，藤萝夕照，不见当时客。凄凉唯有暮云，千里凝白。闻说叔子公馀，季方才妙，曾着临川屐。我似东坡还过海，空爱韩陵孤石。望阙神遥，登楼梦杳，往事怀邀笛。何时归隐草堂，山北之北。"}