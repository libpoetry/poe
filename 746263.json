{"id":"746263","title":"屯田行","dynasty":"清","author":"吴清鹏","text":"征尘蔽原日，马鸣车郎当。送者至燕郊，行人俱束装。问之隶旗籍，平生惟食粮。今将赴营田，尽室载边疆。百年重安土，迁徒亦非常。朝辞六亲出，暮宿孤驿傍。四野无人烟，但闻狐与狼。回头望都邑，行民转凄惶。万里苟不到，焉知为乐乡。吾观朝廷意，为汝谋久长。又念道路苦，官为送启行。行者各有给，助汝充橐囊。矧闻将军贤，抚养甚周详。双城虽云远，土沃宜稻粱。已令具稼器，即与营田房。井地各著界，庐舍互相望。身既免役隶，官又无输将。犁锄虽习苦，四体庶自强。岁晚足狐兔，射猎多间场。一年成村聚，三年富城隍。去去保家室，慎勿怀疑伤。"}