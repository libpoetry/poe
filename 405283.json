{"id":"405283","title":"思嘉客 晚过虎邱而无锡而家园，信拈清课","dynasty":"近现代末当代初","author":"赵尊岳","text":"已拌残曛恋故枝。漫随流水送芳时。青山掠影浑疑醉，白鹭亲人为底痴。眉妒月，柳如丝。旧情历历彩云知。塔痕渐稳铃声远，听到无声别有思。绿树阴浓匝地闲。故园环水复环山。云边夺雨生新霁，塔畔鸣铃唤暮寒。愁蜡屐，过乡关。劫余父老尽潸然。生平誓墓情何及，饮恨孤儿梦里还。"}