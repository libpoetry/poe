{"id":"766868","title":"安公子 客兖州过鲁相故署，追哭先大父忠悯公","dynasty":"清","author":"俞士彪","text":"倦客羁游日。荒城鲁殿浑非昔。不远御桥，西畔去，是老臣遣宅。见无限、残阳衰草凝秋色。有乱馀、野老犹能识。道颓垣废井，多是旧时遗迹。我祖多奇绩。十年佐理声名溢。日堕星沉，天地暗，指微躯何惜。想当日、孤臣壮志坚如石。到而今、遗血犹凝碧。向霜晨月夜，时有忠魂出没。"}