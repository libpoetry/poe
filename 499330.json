{"id":"499330","title":"送景星赴乡试","dynasty":"明","author":"纪坤","text":"不能随我隐，尔亦自有见。举世尽鸿冥，何日息龙战。挟策干诸侯，游士吾所贱。读书二十年，当为明廷献。世事虽靡常，公道此未变。果为珊瑚枝，铁网终能罥。竖儒守一经，讵足拯离乱。傥可梯青云，或冀理一县。抚字缓催科，且恤百里患。杯水沃车薪，终胜助以扇。黄花取次开，老眼摩挲看。此愿果否偿，送尔泪如霰。"}