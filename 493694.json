{"id":"493694","title":"登西樵山遍览诸胜时从甘泉师偕冼子奕倩","dynasty":"明","author":"庞嵩","text":"夜发汾水阳，凌晨舣樵麓。七十有二峰，矗矗凝云簇。关路盰翳门，肩舆涉坂曲。泉师正开先，而我冼子属。钓石凄寒泉，水帘捲飞瀑。更有壁立岩，天门窍一簇。转路跻云门，整衣谒云谷。缘阶入大科，登楼见堂局。万派一派通，四峰一峰足。周罗俯儿孙，潇森秀琅玉。洞左迤九龙，蛇蜒亦九曲。铁泉可濯缨，广朗迥怡目。仰宸俨威颜，怀沙绍芳躅。悠悠重我思，寤寐耿怀服。愿借半席光，嵚岑搆居屋。"}