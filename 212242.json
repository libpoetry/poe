{"id":"212242","title":"上汪内相生日","dynasty":"宋代","author":"黄公度","text":"天意恢炎历，星躔降昂精。典刑存大雅，领袖属名卿。出入三朝旧，青冥万里程。磨铅周太史，视草汉承明。词采今宗匠，艰危急老成。邃旒方侧席，高纛尚专城。卜築鄱阳外，悬弧晋水清。先君桃李荫，比屋绔襦声。昼永黄堂梦，春晴绿野耕。日边稽召节，幕下及称觥。盛业期伊吕，修龄倾老彭。一麾难久借，四海欲休兵。"}