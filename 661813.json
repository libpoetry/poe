{"id":"661813","title":"玉蝴蝶 赠歌妓解愁儿","dynasty":"明","author":"史鉴","text":"天与多娇，好似春初杨柳，雨洗风揉。披拂闹花，深处绿怨红羞。远山横、修眉颦翠，江水净、娇眼凝秋。尽风流。新翻料峭，斜抱箜篌。休论石城佳丽，卢家女子，往事悠悠。倩将愁解，多应解后转添愁。向空江、肯捐珠佩，思远道、欲采芳洲。倚危楼。云中江树，天际归舟。"}