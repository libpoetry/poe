{"id":"564045","title":"示侄","dynasty":"明","author":"孙承恩","text":"剔蠹莫剔深，爱木木反戕。责子莫责深，爱子成乖张。阿桂吾犹子，天资颇驯良。况复汝年岁，当亦知臭香。我心良念汝，骨肉情故长。诲汝刻骨言，汝母视寻常。今已年十七，已列大人行。顾汝犹童儿，立志殊未当。昔我京师归，汝肩始齐床。忽忽七年过，今已似我长。我目多阅人，英俊如云翔。弱冠富文学，下笔铿琳琅。汝负读书名，灭裂无一强。汝腹自空虚，汝貌徒昂藏。我每忆汝父，九原杳茫茫。死者不可作，感我涕泪滂。食桃弃其核，有子委路旁。骨肉天性真，有子焉得忘。昔汝父早岁，多才能文章。亦复敦行谊，有志驰四方。恨哉赋命薄，未立辄已僵。天道久必复，或欲于尔偿。我今诚念汝，念汝须扶将。有言不汝告，如瞽行伥伥。戒汝莫嗜酒，嗜酒志意荒。戒汝莫游侠，败家之斧斨。莫羡不义富，金玉积满箱。尔目不知书，马牛而冠裳。莫羡不义贵，炙手犹沸汤。尔能富德业，金紫来煌煌。阿桂听我言，汝意得无伤。汝今已解事，谅我无别肠。古闻几卿义，我视犹惭惶。王基意则厚，吾不为汝望。但愿汝卓立，门户得汝光。汝若不自强，伶俜辱爷娘。子贤子不肖，嘉谷与莠稂。为谷与为莠，在汝自较量。人生亦多事，门户要劻勷。我今渐潦倒，期汝早激昂。我意良覼缕，笔舌难尽详。知汝省念无，拊心但茫茫。"}