{"id":"517699","title":"南海刘阃帅席间有成","dynasty":"明","author":"王称","text":"雨收云散海天空，万里相逢兴不穷。画戟辕门閒夜月，高堂粉署坐薰风。也知弓剑长悬久，且仗壶觞宴坐同。枥马乱嘶邀上客，佩鱼初妥列群公。芳尊琼醴蒲萄色，锦席雕盘荔子红。作客久经南瘴远，当筵偏激剑歌雄。玉绳低绕双星外，银甲移来一笑中。醉后忽思骠骑幕，灯前含笑看吴鸿。"}