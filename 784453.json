{"id":"784453","title":"癸丑元日柬藏公兼报石范二君消息","dynasty":"清","author":"李锴","text":"水石常流峙，观空趣日新。年谁司去住，节谩别冬春。寓道宁离相，依方早绝因。丘林齐众妙，天地适斯人。独立浮香海，群生触幻尘。范丹愁束缚，石德易艰辛。风隼收双翮，云鸾孑一身。熟图归小隐，百计度清贫。更切卑栖在，深惭困踬频。泥涂长紊紊，牛马共甡甡。袁虎仍舟子，王尼实隶臣。知非衰齿近，寡过昔贤纯。晚节敦初服，秋山立紫旻。乱行缘自饰，息景转多嗔。桃梗漂无极，衣珠照有神。何当回般若，同与慧灯邻。"}