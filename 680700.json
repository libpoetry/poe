{"id":"680700","title":"山水歌","dynasty":"明","author":"张元祯","text":"我曾扶醉登吴城，纵目长啸清风生。庐山万叠杳如发，平湖浩荡涵苍冥。览之顿尔宽怀抱，觉得乾坤隘如灶。便将结草此栖迟，愒水玩山遂吾好。别来数载居京师，黄埃满目衣裳缁。回思昔游不可得，时时清梦来往之。苦炎正尔楼前坐，忽君持此来相过。披图恍惚惊心魂，好是良工为予作。江流无穷山见影，绝似当时玩时景。是耶非耶子细观，精神飒爽炎威屏。嗟余山水癖难移，奈兹簪组为吾羁。他时公家事一了，便当烂熳寻前时。匡庐山下鄱湖口，买断溪山数千亩。芒鞋竹杖任逍遥，富贵功名付无有。"}