{"id":"1213745","title":"谢张畴斋惠笔","dynasty":"元","author":"陈宜甫","text":"深感赠予笔，江淹好梦醒。听陈古人意，吟取与君听。毛发欲上指，锋芒初发硎。黑云蒸九泽，砚水捲沧溟。造化宁无补，江山助有灵。峡流春汹汹，溪雾昼冥冥。大手誇无敌，英贤得宁馨。我才惭朽木，吟思荡浮萍。纵欲窥天巧，那能瑞帝庭。徒扛九鼎重，难钓五侯鲭。蛇悔多添足，蝇知误点屏。班超投有志，王述怒空形。冥敛浮光彩，閒修静典刑。养生抄素问，学道写黄庭。批注钻龟策，标题相鹤经。诗瓢宜泛水，文冢合书铭。适意添花谱，垂名厌竹青。品茶追陆羽，颂酒继刘伶。白发为何事，青山可暮龄。慇勤祝毛颖，尔勿叹伶俜。"}