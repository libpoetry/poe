{"id":"1121374","title":"和朱元晦九曲棹歌","dynasty":"宋","author":"欧阳光祖","text":"听取渔歌说武夷，武夷九曲水涟漪。放舟理棹从头去，三十六峰天下奇。一曲回看天鉴池，一边草木与云齐。金龙玉简无寻处，花自春风鸟自啼。玉女峰临二曲流，刳心学道几春秋。东风不信心如铁，却放石楠花满头。仙人驾船朝上真，三曲溪流日浅清。读书岩前闻鹤唳，恐是旧时弦诵声。日日金鸡啁哳鸣，仙机岩前冬复春。系舟四曲看题石，诗与人存今几人。五曲溪回屋数椽，上依翠壁下流泉。幽居不用立名字，大隐一峰高插天。仙掌峰边仙浴堂，泉声戛戛漱琳琅。流从六曲滩头去，犹带落花风里香。七曲溪边古寺基，石塘春水绿漪漪。澄波不见招提影，只有山光似旧时。神仙蜕骨鼓楼山，一去丹霄更不还。停舟八曲访遗迹，风雨萧萧生暮寒。游遍丹山与翠崖，新村渡口日西颓。神仙有无不可问，欸乃数声归去来。"}