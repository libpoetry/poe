{"id":"1062765","title":"发颍昌留别韩次律苏叔党","dynasty":"宋","author":"赵鼎臣","text":"行迈日久远，亲旧日已疏。眼中惟牙官，从我走道途。俗状谁使汝，渐赤由近朱。颍川多名士，古来豪侠区。历代愧不能，叩门韩与苏。酌我瓮头春，舞我闺中姝。清言发谈笑，嘲戏颇不无。使我面辄阔，自忘官职粗。斐然欲从之，文字相与娱。我行未渠央，欲驾复踌躇。人生如寄耳，聚散安可图。区区惜别离，此志乃非夫。临风但相思，有使即寄书。"}