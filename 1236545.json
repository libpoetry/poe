{"id":"1236545","title":"对梅","dynasty":"元","author":"周巽","text":"晴檐一笑问逋仙，青眼相看玉树前。呵笔沈吟倚东阁，停杯惜别向芳筵。素心知己长相忆，白发催人祗自怜。漫写老怀惊岁暮，遥传芳讯及春先。吟断寒檐月一枝，彩毫呵冻兴来时。折花庾岭封题后，踏雪灞桥归咏迟。铁石心肠千载赋，古今香影一联诗。高歌谁继群贤作，独对孤芳有所思。"}