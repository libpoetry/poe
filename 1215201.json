{"id":"1215201","title":"同永嘉李季和望钟山联句","dynasty":"元","author":"丁复","text":"钟山日在望，匏系未成往。我本忘世人，谁能久尘鞅。穷猿苟择木，冥鸿不离网。纳蕞升斗縻，乃此尺寻枉。川江互迢递，天地一莽㝗。霸气遂终陈，山名犹姓蒋。策羸结幽跻，拔茹倾胜赏。蜷林万虬伏，狞石群兽仰。雨晴虹蜺裂，云热鹳鹤响。灵骨瘗浮屠，癯趺踞方丈。陟阁鹰巢危，窥户蜂房敞。禅林旧称一，梵刹新阐两。苾刍化城喻，獬廌严驾上。一人?小月，七佛筑峻壤。狻猊睥玉除，科斗罥银榜。庸超谢膻荤，媚祷怀肸蚃。俗子空卑栖，至人廓遐想。相期访龙盘，何如游雁宕。窗明诵《楞严》，林昏过魍魉。终然千仞颠，极彼九州广。圆龛坐觅心，方具跪合掌。揽秀目颙颙，讨幽心养养。沈绵阻客游，爽垲令人奖。境虚云压阑，江远浪浮桨。挥清宜麈尾，翳静便鹤氅。域分三国鼎，淮凑百川辋。喜弹青绮冠，倦曳绿玉杖。朝晴竟崎嵚，夜梦犹髴髣。祝酒遣诗魔，搜句搔技痒。深推众壑宗，雄据诸峰长。碧眼览益远，白髯联苦强。地籁息箕簸，天孙遗女纺。金声调危铎，石华绣卑磉。骑驴约兹后，惊猿记畴曩。资罄恐支离，腹果归莽苍。间休幻安席，敏夺云门棒。竹露晓衾湿，松飙秋发爽。玉树异风标，珠林列星朗。蹑屐去后齿，早炊囊宿滰。吊古重追寻，披荒增慨慷。"}