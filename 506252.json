{"id":"506252","title":"园乐诗为东园伯丈赋十二韵","dynasty":"明","author":"周是修","text":"先生结发好丘园，老隐非同学圃樊。绿竹盛时长少事，紫萝深处寂无諠。垦添荒址馀多地，灌引清渠出有源。水暖鱼虾随瓮汲，畦春蛙蚓逐锄翻。晚菘漫采苗兼韭，乱莽閒薅卉杂萱。红甲绀牙浮土面，碧莎苍耳护墙根。午窗棋罢云行影，夜院香消月过痕。松下斗茶联石鼎，花边劝酒倒银樽。琴坛久任封苔净，砚沼常因洗药浑。植得芝兰沾花雨，树来梅柳发晴暾。驱驰攘攘怜南北，栖止洋洋自旦昏。谁识先生真乐趣，浩歌落落信乾坤。"}