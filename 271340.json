{"id":"271340","title":"瑞龙吟·过颐和园","dynasty":"现代","author":"吴梅","text":"城西去，依旧照眼晴岚，障空高树。东风还识天家，酿花酝柳，吹香弄絮。启朱户，休道建章宫里，物华如故。行吟小立长廊，垂虹万丈，淩霄噀雨。应悟承平难再，几番昏晓，河山无主。留此旧灰昆明，闲勘愁素。罗衣对雪，重问凭阑处。知何事沧江沸鼎，铜盘倾露。泪洒蘅芜路，伎堂散尽，霓裳妙部。鸾影惊鸿睹，空认取瑶台，朱颜仙姥。绛云殿阁，不堪回顾。"}