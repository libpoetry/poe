{"id":"688313","title":"送萧宗鲁赴任二首","dynasty":"明","author":"江源","text":"京华几度长相忆，消息传来解百忧。今日开怀燕市酒，十年听雨郭家楼。簿书叹我淹兰省，教铎怜君到吉州。寄语故人杨举子，荔枝阴底莫迟留。先生规范任从容，教历延安两郡中。坐见文风千里浃，不知吾道几人东。蘼芜满院看生意，苜蓿堆盘胜晚菘。料得杏花坛上讲，故交应有士希同。"}