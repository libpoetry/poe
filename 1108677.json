{"id":"1108677","title":"书近事二首","dynasty":"宋","author":"刘克庄","text":"坏局今犹劳圣虑，穷涂自叹失人心。贵曾颛面居金鼎，谪尚于飞恋绣衾。罪大□□□柳下，恩宽许卧古藤阴。殡时惟有青蝇集，此外应无吊客临。石卫尉家先没入，黔娄生处亦诛求。客嘲未悟漫天戏，鬼瞰皆知偃月谋。不许他人分越国，预拚异日去崖州。傍观莫枉为酸鼻，鹿死无魂岂有愁。"}