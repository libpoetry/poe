{"id":"980540","title":"和涧上丈人石淙作依元韵","dynasty":"宋","author":"晁说之","text":"岷江将入海，金山中斥攫。近樵得雁荡，平地风落落。狞儿一称绝，如夔理舜乐。那知嵩石淙，视彼削则削。两处各瑰俊，一旦得磅礴。水从嵩阴来，到此几溪壑。势尽划纵横，天地自开凿。腹背涵丛峰，星斗俱漠漠。波摇下嵚崟，云度上岞崿。为山无麓趾，突兀便可乐。北首揖三顶，雁行共辽寞。睥睨万培塿，飘然风中箨。莫言聚石耳，乍如五阴剥。试观烟霞生，如莲敷青雘。非山亦非石，水亦非激跃。痴龙有路寝，醉蜃不收阁。因得为人戏，何处颜色怍。或疑上帝宫，盆山映丛薄。盲风吹下将，尘世暂斟酌。又疑涿野战，行阵龙虎作。过怒禁不散，结此空黝噩。宁论八阵图，水来俄而却。惜哉游者稀，元老情不恶。"}