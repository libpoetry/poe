{"id":"698368","title":"后杂忆诗","dynasty":"明","author":"凌义渠","text":"蠲烦破懒却无方，浓淡参差缀一行。贪侍文人灯影后，照来难字未曾忘。爱拈香箑寄幽贞，持近兰边薄有神。但说同心还自惜，烟中露下忆前身。侧侧瓶梅伴月闻，小楼密坐到微醺。无端点著心头事，聚入眉梢又几分。别有清思寂未传，妙香初试飒成烟。相逢祗自疑唐突，却立逡巡不敢前。芳姿入梦较难寻，侧听微闻啭好音。花影低垂星月皎，他生何处托心心。松来条脱掷还收，生小无拘得自由。可是娇慵可是闷，阑干倚遍未梳头。狼籍寻芳悔独迟，残莺空复立残枝。问谁曾拂当年面，的的春光十五时。静掩垆香气尚温，随风栩栩近黄昏。有人耳畔低声叫，收得枝头一缕魂。孤鸿流影怯成双，曲径苔深护小厖。晨起楼端凝盼久，待将秋色到前窗。千年一别怨蹉跎，听缓须臾可奈何。暗嘱忘忧忧孰切，凭肩携手掐痕多。"}