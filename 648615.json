{"id":"648615","title":"题三泖归耕卷赠管时勉归吴松","dynasty":"明","author":"杨士奇","text":"客从云间来，自言家远村。用世阙材具，委身服田园。开春起东作，良苗日愈蕃。下无螟螣苦，上有霖雨恩。年和易坚好，为力诚不烦。当秋负穫归，如坻积我门。公家且轻税，岂复忧饱温。贤妇持机杼，稚子牧鸡豚。傍舍数老翁，欢会无晨昏。其人虽朴野，皆有忠厚言。相与墟曲间，焉知市朝喧。违此未几时，九扈鸣已繁。去去情益敦，浮荣终不论。"}