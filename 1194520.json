{"id":"1194520","title":"山中五无奈何","dynasty":"唐","author":"李涉","text":"无奈落叶何，纷纷满衰草。疾来无气力，拥户不能扫。欲访云外人，都迷上山道。无奈涧水何，喧喧夜鸣石。疏林透斜月，散乱金光滴。欲访涧底人，路穷潭水碧。无奈阿鼎何，娇啼索梨栗。柴门正风雨，千向千回出。欲识老病心，赖渠将过日。无奈梅花何，满岩光似雪。春风总未至，独自惊时节。欲见惆怅心，又看花上月。"}