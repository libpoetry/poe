{"id":"234702","title":"芝术歌·华阳之天诸洞府","dynasty":"宋代","author":"周邦彦","text":"华阳之天诸洞府，阿穴便门迷处所。三君谒帝不知还，帐冷祠空遗鹤羽。玉津宝气久成腴，灵术神芝时出土。日精潜烛山自明，人力穷搜神不与。前年栋挠作新宫，坎坎空岩响斤斧。君来胎禽舞海雪，君去山云杂川雨。是生朱草示尘寰，故遣樵青入林莽。蘖膏紫漆自坚栗，下附天苏蟠石坞。肉人但恐奇祸作，药笼复忧神物取。户陵太守蕴仙风，健骨清姿欲飞举。阴功除瘼民已悦，灵药引年天亦许。原因服饵断膏梁，未让南华养生主。"}