{"id":"148333","title":"寄题仰止亭","dynasty":"宋代","author":"曾丰","text":"庐陵江浒路穷处，舟子不容仙子渡。岂意一篙落手来，而资双足凌波去。睥睨大海如江然，杯渡佛轻篙渡仙。休负知津惟我是，且从登岸看谁先。杯渡之杯人所怪，大块中含几沙界。或云芥纳须弥山，细视芥焉杯则大。彼细莫细于一芥，一芥要之犹有内。彼大莫大于两块，两块要之犹有外。内外相形费融会，未忘所仰亭勿坏。吾细无内莫能碎，吾大无外莫能载。"}