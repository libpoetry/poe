{"id":"829469","title":"别西湖六年矣忆幽居之趣率成四首","dynasty":"清末近现代初","author":"陈曾寿","text":"幽居足良夜，月出东峰隅。灭烛坐空明，静极罢琴书。山雨洒一阵，清逼瀹茗馀。几榻入微凉，荷气流空虚。湖光荧暗壁，叶叶风卷舒。何人梦来此，应诧仙人居。山居起我早，晓色犹朦胧。漱齿下阶立，蕉竹清露浓。白云褥低空，上承翠玉峰。氤氲蕴奇彩，俨若挂屏风。山居虽云久，奇景偶一逢。伫兴若有悟，隔水闻清钟。意行沿涧曲，湿屦芳露盈。忽然微风至，奇香不可名。探寻遍高下，众绿掩一茎。长蔓小白花，灿灿缀玉英。馨烈夺兰蕙，娟然发幽情。相逢不相识，一见真目成。誓将表孤隐，图检离骚经。古人有奇趣，寒夜起读书。我庐虽不广，俯仰自有馀。涤虑入秋清，涉想含春愉。生物观气象，弥满忘寒儒。素心期未来，沉吟定何如。"}