{"id":"960079","title":"凤凰台上忆吹箫 其一 耒阳至节戏呈同官","dynasty":"宋","author":"侯寘","text":"玉管灰飞，云台珥笔，东君飙驭将还。又正是、霜花□剪，梅粉初乾。窈窕红窗髻影，添一线、组绣工闲。潇湘好，雪意尚遥，绿占群山。应思少年壮气，贪游乐、追随玉勒雕鞍。更化日舒长，赢得觅醉谋欢。老去桑榆趁暖，任从教、潘鬓先斑。犹狂在，挥翰快写春寒。"}