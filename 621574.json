{"id":"621574","title":"九歌 其一 出门","dynasty":"明","author":"郭之奇","text":"春王正兮予征，驾言北兮神京。晨风开兮宿雨，惆怅啼兮曙莺。罗亲友兮周堂，启先祠兮告行。顾庐园兮有日，忽相远兮愁生。此相远兮纫臆，矧骨肉兮为情。惟牵衣兮是刻，有姊弟兮怦怦。长者前兮致语，少者旁兮涕盈。终不能兮无别，二人慰兮偕程。马萧萧兮车辚，真出门兮已成。揖黄山兮玉水，不吾负兮初盟。望南州兮芳速，纷百草兮缤迎。绿茵兮红盖，桃李帷兮柳旌。朝发兮榕浦，夕跻兮凤城。遂从舟兮鳄渚，月皎皎兮既明。"}