{"id":"538160","title":"谢茂秦卢次楩谒余于魏郡有作","dynasty":"明","author":"王世贞","text":"命驾俱千里，衔杯问各天。文章一言合，姓字两生传。贯日荆卿匕，飞霜邹氏篇。璧还新去赵，金尽旧游燕。偃蹇中原并，纵横处士偏。青云折箕踞，白日助高眠。老尽人间态，贫操物外权。酒徒吾敢后，词笔尔争先。竹写淇园色，花吟大陆烟。拂衣从此别，为约五湖边。"}