{"id":"817126","title":"闻杨司马仙游遥挽二首","dynasty":"清","author":"缪重熙","text":"积岁应官著绩新，何期达岛遽归神。声名循吏兼廉吏，风度诗人并学人。叠守毗陵留善政，继权首郡沛深仁。怜才客路还收我，太息论文迹已陈。天中记得谒凫旌，白下依依话旧情。宦久却怜添短鬓，功多方拟请长缨。如何应诏来旗鹤，还望扬灵跨海鲸。鸿笔幸教传令子，贤书早达振家声。"}