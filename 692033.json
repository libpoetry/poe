{"id":"692033","title":"留别子与子相明卿元美","dynasty":"明","author":"李攀龙","text":"青云如旧满燕关，病客风尘且自还。到日郡斋春酒熟，城头何限太行山。使君千骑自东方，回首春云五凤凰。此日主恩曾不浅，还容长孺卧淮阳。总为风尘去住难，黄金台上醉相看。翛然落日离歌起，忽尔燕山白雪寒。莫道休官意不真，三年为郡苦风尘。青云纵有怜才客，白眼终非解事人。"}