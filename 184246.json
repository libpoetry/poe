{"id":"184246","title":"送王木叔推官满秩","dynasty":"宋代","author":"孙应时","text":"听雨宿空山，念当与君别。起行意无柰，雨声转幽咽。名贤去莲幕，一郡惨不悦。人心到无言，冰寒炭故热。世道不平易，心如太行山。交游水上萍，相知甚独难。感君一见初，信我眉睫间。松柏气本同，苍苍期岁寒。灵台湛虚明，万物悬一镜。饥餐夜熟寝，是我真实性。牛山多斤斧，草木非正命。君乎善自养，吾心本无病。"}