{"id":"1108742","title":"用洪君畴韵送徐仲晦赴乡郡二首","dynasty":"宋","author":"刘克庄","text":"君于外物一毫轻，七聚争看锦昼行。昔苦缿筒无路达，今欣蜡烛照天明。潢池赤子思重活，青社饥民待再生。前哲贵分人以德，独清不若众皆清。传闻君相奖清修，印节移来某水丘。范孟博非私奏劾，祁大夫不避亲雠。青黄未接宜开廪，红腐无多谩唱筹。事尚可为君努力，明时未好说归休。"}