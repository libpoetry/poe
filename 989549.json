{"id":"989549","title":"长安有狭斜行二首 其一","dynasty":"宋","author":"曹勋","text":"长安有狭斜，劣劣通香毂。道逢二少童，问君住何曲。我家本神京，住近濯龙北。长子爵执圭，次子为相国。小生无高位，校雠在天禄。三子俱下来，游人住行足。三子俱入门，金紫照华屋。三子俱升堂，戏綵弄丝竹。大妇缝罗襦，中妇裁冰縠。小妇调鸣筝，切切声相续。丈人幸安坐，置酒奏新曲。"}