{"id":"446014","title":"夏日云台山雨中观瀑歌","dynasty":"当代","author":"熊东遨","text":"知是何人操鬼斧，斫崖不与蛮丁伍。凿成此瓮欲吞谁？直溯源流到盘古。先生杖履瓮边来，瓮里元机敢浪猜。消得周天风雨逼，四厢都着云藏埋。忽听前川动幽咽，银涛隐隐凌空泄。雷滚云翻石屑崩，一霎真疑天口裂。游者观之喜复惊，史前幻像纷纷生。天地一时无主宰，百灵皆与人持平。沉醉洪荒犹未已，魔帘忽被风撩起。眼前重现大光明，翻觉不如浑沌里。"}