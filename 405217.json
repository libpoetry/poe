{"id":"405217","title":"念奴娇 和正刚咏金陵用高青邱韵","dynasty":"近现代末当代初","author":"张伯驹","text":"韶华依旧，春来去、送尽兴亡如许。三月秦淮莺乱舞，听唱隔江商女。燕子双双，飞花点点，欲对斜阳语。降幡一片，四天烽火齐举。谁问涕泪新亭？天涯芳草，岐路伤行旅。剩水残山余画稿，难忘离宫禾黍。金剑沉埋，琼枝销歇，惟有愁长伫。黯然王气，几能禁得风雨。杜鹃声里，惜芳菲、又减新来情力。愁梦一埸春事了，惟有书阴长日。风拂鸣琴，月窥吟烛，触景全非昔。旧时游宴，剩看池水凝碧。曾记白练听歌，青衫涴泪，憔悴京华客。陵谷几经朝市换，残弈浑难收拾。对酒伤多，登楼望远，烟树沉沉黑。平芜尽处，夕阳独恋山额。"}