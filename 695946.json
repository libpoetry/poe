{"id":"695946","title":"王仲房游金陵却归南原茶隐赠以四诗","dynasty":"明","author":"欧大任","text":"山人自号大卢君，绿茗清泉卧白云。笑杀餔糟啜醨客，尚留名姓世间闻。人识先生潭上园，菟裘新筑向南原。奴供茶灶僧供米，学得遗安似鹿门。燕赵齐梁一蒯缑，边关裘马五陵游。渴羌不解羔儿酒，只注茶经作隐侯。大鄣延带竺罗间，未信巢由亦买山。老去风尘机已息，赤松黄石待君还。"}