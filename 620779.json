{"id":"620779","title":"棳刀石","dynasty":"明","author":"区怀瑞","text":"秦王宝刀閟瑶岑，寒光错落霜花深。金环玉靶久磨缺，划得秋烟紫翠沉。时平锈蚀无能识，镔钢入土同沙砾。转思叱咤风霆间，提携之人岂人力。徵兵四海今怨嗟，杀机隐隐动龙蛇。京观皑骨真何罪，血漂盗杵盈污邪。英雄作合羞遗址，眼明手快黄尘里。方城汉水不足依，况复长林称弹子。文无那用藉吴钩，掇此堪销万里愁。鸊膏倘拭休徵赠，鹊化先资忠孝侯。"}