{"id":"810539","title":"隰西草堂","dynasty":"清","author":"万寿祺","text":"何以家为又葺庐，投邻乞食且踟躇。妄称吾辈陶元亮，不识人间华子鱼。抱瓮自吟东武句，开窗时读豫州书。榛苓岁岁伤摇落，古道飘风揭大车。深巷车门无是非，闭关偃息看花飞。升沈日月此茅屋，俯仰乾坤今布衣。回雁浦中云黯澹，射鱼海上雨霏微。著书未了复渔猎，满地江湖人未归。"}