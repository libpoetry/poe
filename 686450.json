{"id":"686450","title":"壬戌南还作","dynasty":"明","author":"归有光","text":"自出皇都门，渌水明可掬。高风抟羊角，飞沙旋雾縠。乘快得顺流，溯行又转辘。长河亘千里，回溪每九曲。时序值暮春，光景信明淑。市邑临水折，岸柳新雨沐。欲问北州故，但以南期促。同行近百艘，晨夕相追逐。挂席雁翅接，转棹鱼尾续。长闻夜集喧，又见风排簇。所遇皆南金，胡为弃荆玉？非有弹冠庆，相呼入山麓。半月困漳、卫，今旦望邹、峄。景风时迎舟，积水不盈尺。行路日淹留，归思愈急迫。昔往冒飞雪，今来见秀麦。蕴抱无经纶，徒旅空络绎。西苑方呈兔，东郡亦雨鲫。番禺有假号，建州乃充斥。奈何唐尧朝，不用贾生策？玄文故幽处，卮蜡益润泽。天命苟无常，人生实多僻。去去勿复言，牧豕在大泽。"}