{"id":"400510","title":"扫花游    和夏叔美","dynasty":"民国末当代初","author":"饶宗颐","text":"远松递碧，曳暗浦春深，斫阴庭午。熨魂薄雨。任鹧鸪唤客，岸花自语。沽酒年光，写向琴丝味苦。断肠处、共冷日倚栏，千柳迟伫。飘蕊依燕舞。更坠梦飐流，砌愁成路。舣舟枉渚。对斜风乱苇，暮江横素。去国情怀，缓却宫腰练组。渺烟缕。带残阳、倦鸦伤绪。"}