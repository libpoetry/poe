{"id":"675073","title":"同康侯观胡公泉歌","dynasty":"明","author":"王九思","text":"鄠西丈八村东侧，平地涌泉映空碧。绕岸圆甃数十围，澄波到底馀五尺。石罅暗泻东北流，旱亦不竭潦不溢。东北万顷树?稏，岁资灌溉蒙膏泽。泉头庙貌祀胡公，岁久倾圮委冈脊。康侯叹息语父老，新庙亟成何焕赫。侯来呼我共游眺，匆匆下马日已夕。刲羊酾醑妥灵毕，下走觅泉憩苔石。水面绿萍命扫拭，云影天光可指画。泉眼觱拂底见沙，荇根游泳鳅与鲫。时维二月雨新霁，花柳映带春拍拍。汲泉煮茗试一啜，顿觉清风生两腋。康侯兴狂起欲舞，啸歌声激浪花白。人言康侯文雅世无匹，只恐天子召之台端簪白笔，难恋此泉常挟客。"}