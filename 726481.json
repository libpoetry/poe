{"id":"726481","title":"答宗钦诗","dynasty":"南北朝","author":"高允","text":"汤汤流汉，蔼蔼南都。载称多士，载耀灵珠。邈矣高族，代记丹图。启基郢域，振彩凉区。吾生倜傥，诞发英风。绍熙前绪，奕世克隆。方圆备体，淑德斯融。望倾群雄，响振华戎。响振伊何，金声克著。匡赞西藩，拯厥时务。放志琴书，恬心初素。潜思渊渟，秀藻云布。上天降命，祚钟有代。协耀紫宸，与乾作配。仁迈春阳，功隆覆载。招延隐叟，永贻大赉。伊余栎散，才朽质微。遭缘幸会，忝与枢机。窃名华省，厕足丹墀。愧无荧烛，少益天晖。明升非谕，信渐难兼。体卑处下，岂曰能谦。进不弘道，退失渊潜。既惭朱阙，亦愧闾阎。史班称达，杨蔡致深。负荷典策，载蹈于心。四辙同轨，覆车相寻。敬承嘉诲，永佩明箴。远思古贤，内寻诸己。仰谢丘明，长揖南史。遐武虽存，高踪难拟。夙兴夕惕，岂获恬止。时之圯矣，灵运未通。凤马殊隔，区域异封。有怀西望，路险莫从。王泽远洒，九服来同。有昔平吴，二陆称宝。今也克凉，吾生独矫。道映儒林，义为群表。我思与之，均于纻缟。仁乏田苏，量非叔度。韩生屡降，林宗仍顾。千载旷游，遘兹一遇。藻咏风流，鄙心已悟。年时迅迈，物我俱逝。任之斯通，拥之则滞。结驷贻尘，屡空亦敝。两闻可守，安有回赐。诗以言志，志以表丹。慨哉刎颈，义已中残。虽曰不敏，请事金兰。尔其励之，无忘岁寒。"}