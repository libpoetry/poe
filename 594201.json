{"id":"594201","title":"登幕府山","dynasty":"明","author":"欧大任","text":"岷源西南导，东北归海门。天吴海风平，白沙漾成湍。琅琊渡江来，安东睨中原。一代临沂生，永嘉逢险艰。兹山幕府开，王气何郁盘。丹旭迎羽葆，赪霞薄旌竿。襟带画形胜，组练鱼丽陈。威仪春褉日，鼓吹前茅还。顾贺拜道左，吴会士骏奔。荆扬虽晏谧，新亭叹河山。仲父号夷吾，沧波骠骑屯。临津鞠军旅，甲弩填丘樊。至今波不扬，羁业奚足言。将军盛揖客，登坛尽衣冠。酾洒千秋人，悠悠望长安。"}