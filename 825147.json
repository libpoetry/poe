{"id":"825147","title":"十月十七日奏辞督办边防","dynasty":"清末近现代初","author":"郑孝胥","text":"我虽敦诗书，何尝习为将。事急适无人，马箠偶一杖。瓜时当受代，岂免怀怏怏。登楼发长啸，遮眼憎叠嶂。濠堂与鸥榭，恍惚梦欲忘。上书亟自劾，不恤天下谤。方将投江湖，物外肆豪放。独来还独往，意气讵非壮。寸心照人间，皎若月初上。颓波既难挽，用舍贵有当。安能事纤儿，束缚作恒状。"}