{"id":"662583","title":"蛾眉山","dynasty":"明","author":"石宝","text":"驱马历长阪，溪流萦且回。俯听寒泉声，断岸亦崔嵬。星斗耿深光，古道各徘徊。鸡鸣喜达曙，努力进虺隤。晴旭挂林杪，岩阴倏然开。始见蛾眉山，苍翠出灰堆。主人绾银鱼，劳问列尊罍。探奇试漱石，怀古复登台。感彼郭与乐，畴昔万金才。功业那可见，英爽久沉埋。悠悠百代下，松柏等蒿莱。乘时登云霄，失运堕尘埃。云霄与尘埃，毕竟安在哉。不如饮美酒，笑傲破群猜。"}