{"id":"514629","title":"华处士哀挽","dynasty":"明","author":"程敏政","text":"锡山华名宗，系出齐孝子。居今八百年，代代享蕃祉。云礽森玉立，有美时葺翁。三郎如鼎足，挺挺多父风。就中承事君，人物更娟好。起家方有闻，捐馆一何蚤。平生干蛊意，永夕吾伊声。里人感利济，塾师惊老成。朅来丁岁荒，大发囷中米。诏与冠服荣，身抗令丞礼。君心非乐此，所乐在书巢。史评著北宋，遗稿存东郊。临风嗟若人，曾不跻下寿。所期到松筠，何意等蒲柳。虽遗白头父，剩有青年孙。勉哉光世谱，坐待高君门。矗矗延祥山，山前下新兆。中刻太史铭，何如蔡邕表。"}