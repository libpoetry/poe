{"id":"807206","title":"鱼游春水  万红友书来，云适金沙，周东会暨叙彝上人在舍，可过郭外，同看水色。余以他事未赴，作此柬之","dynasty":"清","author":"陈维崧","text":"君家春矶嘴，一点炊烟芦荻里。渚花飞处，绿到河边楼子。细雨卖鱼声掠村，斜日焙茗人归市。㗳尔捶琴，兀然隐几。报道今朝闲未。好向晴川弄芳芷。况来高士羊裘，名僧麈尾。那知有约长孤负，自分无缘供驱使。茫茫此愁，略如溪水。"}