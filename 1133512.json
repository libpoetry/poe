{"id":"1133512","title":"庆春宫/高阳台","dynasty":"宋末元初","author":"仇远","text":"江影涵空，山光浮水，画楼直倚东城。落叶声稀，归鸿声杳，晚风却递钟声。去天咫尺，祗疑是、齐云摘星。阑干凝伫，愁见垂杨，烟絮萦萦。官梅冷笑相迎。□怕繁枝，容易凋零。因念□□，吟仙鹤去，断桥谁赋疏清。染云如黛，这雪意、看看做成。有谁知得，庾信闲愁，陶令闲情。"}