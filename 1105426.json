{"id":"1105426","title":"唐律十首","dynasty":"宋","author":"方岳","text":"云木上苍冥，行藏只草亭。雁随秋到早，山入市来青。投老馀渔具，能诗例鹤形。发根风露入，肺渴喜初醒。尽日此徘徊，青粘两屦苔。鸟声穿户去，暝色过溪来。象齿劙鞭茁，银刀罾绘材。空山人自老，醉眼向谁开。有客共攒眉，蚕丛事可悲。渡泸诸葛表，哀汴老韩诗。谁又青冥钺，吾方白接䍦。神谟自坚定，豺虎莫恫疑。松露滴深幽，山寒草径秋。蔓藤行伏兔，野竹上牵牛。日月双车毂，乾坤一传邮。功名成底事，何苦觅封侯。捲雨对遥岑，诗寒不自禁。猿猱三径小，虎豹九关深。道眼虚空界，閒身自在心。荷锄今亦倦，年与病相寻。老去脚犹轻，吟边不杖行。孤亭深野色，高木易秋声。岁事才中熟，山居亦太平。不辞遭泥饮，谨勿杀能鸣。经月魃为妖，连宵雨似潮。山田禾侧耳，野涨树平腰。古语天难做，民生日不聊。忍饥吾亦惯，古色一箪瓢。寂寞断过从，行山又一重。烟村秋色画，茅屋夕阳舂。得句多题竹，观书半倚松。心閒身已老，悔不早归农。谷口岂其卿，胡然朝市争。远山长晚色，幽鸟乍春声。老觉人情薄，閒于世累轻。早红香可饭，何必又鱼羹。吾亦爱吾贫，樵山采堕薪。百年双短鬓，九职一閒民。秋蔓茶僧老，春泓酒母淳。两生谁可致，此外不关身。"}