{"id":"432519","title":"寄少云四首","dynasty":"近现代","author":"连横","text":"三年乡梦落关河，大地风云昔昔过。诗愈雄奇身愈健，此行足慰细君多。米盐碎琐家常事，文酒风流侠少时。我不封侯卿未老，青山招隐阻归期。男儿铸史女绣诗，武公之子乃尔奇。赖君为母兼为父，昼课男儿夜女儿。藏书已得九千卷，论史旁通廿五朝。从此潜心求绝业，名山风雨不飘摇。"}