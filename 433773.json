{"id":"433773","title":"秦中杂诗十四首选六 牛头寺","dynasty":"近现代","author":"潘受","text":"韦杜城南俯可凭，牛头寺冷不逢僧。惟馀一树枯槐在，此老当年识少陵。落魄江湖爱赋诗，诗通兵法特雄奇。匆匆来绕孤愤畔，一吊伤春杜牧之。关中形势收胸次，云壑风泉未尽探。落日一鞭哀角里，满身苍翠下终南。茂陵土亦玉墀尘，隔帐姗姗影傥真。千古多情惟汉武，至今犹伴李夫人。恢张华夏百无闻，但博千秋指暴君。公道斜晖烟一抹，轻轻低护祖龙坟。刘项都归梦一场，鸿门今是小农庄。主人揖客庭隅坐，笑说朝来割麦忙。"}