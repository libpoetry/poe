{"id":"1217716","title":"题松阳项氏瑞芝诗卷","dynasty":"元","author":"陈镒","text":"和气致祥瑞，在草惟灵芝。造化之所钟，人力讵可为。松阳有隐者，结庐马湖湄。德润日已广，枯朽生神奇。三秀同英华，五色耀陆离。眷兹生意深，见者但嗟咨。惟昔商颜翁，采之以疗饥。宜尔孙与子，食德无休期。松山翠绵邈，松水清逶迤。流芳暨千载，永言著声诗。"}