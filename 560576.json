{"id":"560576","title":"庆陈士英母寿","dynasty":"明","author":"徐庸","text":"迟迟阊阖启清晨，纳纳乾坤媚早春。南极一星明寿域，东风正月遇生辰。元方喜悦宽孤抱，仇氏康强到七旬。绮席重开喧地分，綵衣频舞乐天伦。生绡图画烟霞灿，妙笔诗章月露新。玄圃丹丘移顷刻，金声玉彩斗精神。忘忧萱草香恒在，不老梅花色自真。烟霭喷炉焚艾蒳，玉脂凝釜荐麒麟。楼居罨画中无地，屏转罘罳外隔尘。盛世遭逢恒履泰，遐龄绵远定归仁。三从己喜归贤母，四德何曾愧古人。石烂海枯堪等待，永期长在此生身。"}