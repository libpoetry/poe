{"id":"1220763","title":"送吴县丞赴江西省掾并序","dynasty":"元","author":"周霆震","text":"大江西上舆图开，绣衣传诏从天来。中书机务政辐辏，赞画献替须贤才。吴君壮年进士选，错落襟抱皆琼瑰。摄官县庭治方洽，入掾省署班遄催。忆昨初从监郡日，慷慨艰难为时出。国恩未报寇纵横，抚字差科殆无术。火炎水湿良苦心，电激飙驰恒定力。吏奸毫发彻蔽欺，民瘼颠厓获苏息。此行谁道案牍轻，司徒深坚瑞州城。乘骢宪使荣昼锦，尚书列坐分兵刑。九重忧顾在宵旰，四方利害推廉明。士夫讲学待今日，勿以富贵移平生。马蹄伫看长安遍，黄河水清喜重见。银箭宵鸣白雁传，宝图晓驾苍龙献。日绕宾春上林苑，花迎谒帝含元殿。燕山佳气五陵高，凤池早颂樱桃荐。"}