{"id":"1236104","title":"九月二日揭晓仆以朔旦始得閒复成二诗录奉泰甫侍郎思齐御史本中都事道明敏文伯崇有志诸寮友","dynasty":"元","author":"张翥","text":"解送诸君藻鉴分，棘围明发喜开门。荆人自许山多玉，庄叟虚谈海有鲲。过雁风高秋索索，护霜云薄晓昏昏。乡来曾预春闱考，犹记君王赐上尊。西风渐急早寒严，晓露俄晞日在檐。满鼎松声烹活火，半钩花影捲疏帘。菊黄又报秋期近，发白空惊老态添。未得山中觅茅屋，去修丹灶养红盐。"}