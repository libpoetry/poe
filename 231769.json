{"id":"231769","title":"冬至后雪·客寐失通宵","dynasty":"宋代","author":"葛立方","text":"客寐失通宵，寒声动泬寥。云容颓玉宇，雪阵搅层霄。点点楷灰落，亭亭柳絮飘。文窗斜击纸，老树巧装条。堕领筛寒髻，凌波洒碧绡。风狂初索索，雨细渐漉漉。入酒应愁冻，当炉觉易消。萧森声势密，飘瞥路岐遥。蓑冷翁仍钓，山迷客罢樵。裁纫铺缟素，修月层琨瑶。市小琼楼合，时和玉烛调。三章歌睿制，五板贺寒朝。吠犬惊南岭，骑驴忆灞桥。终南忧压脑，少室炫齐腰。嗟我星霜老，经时鬓发凋。摘蔬和冻煮，收叶带苏烧。路滑难求马，衣单悔贳貂。暖寒谁扫径，莫负紫金蕉。"}