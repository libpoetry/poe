{"id":"978864","title":"王才谅自行朝归以进士题名示予怆然有感","dynasty":"宋","author":"晁公溯","text":"先朝赐第白玉京，五世不出长安城。每闻三岁射策罢，诸生盛服趋天庭。禁门漏尽开九重，阙角髣髴晨光红。衣冠是日集殿下，金支翠旗色相射。空雷隐隐车转毂，鸣梢一声禁籞肃。须臾云开飞六龙，皇帝亲御蓬莱宫。宫槐满庭白日长，侍臣玉立分两厢。众星煌煌拱北极，龙颜负扆天中央。羽林虎贲拥仗立，霜交陛戟摩秋光。天风徐来雉扇举，遥识重瞳似文祖。胪传初罢日当午，起拜君恩谢明主。日斜天门随仗出，车马联翩动阡陌。金钱赐宴上林苑，千花万草生颜色。少年得意凌青云，路人叹息家人迎。昔为儿童亲见此，当时仰望如天人。岂知生世逢艰难，流离忧患尤可怜。乘舆巡狩在江表，亮阴三年犹不言。诏令蜀都别选士，西游弹铗秋风前。决科偶中太常第，意气岂复如当年。临安太守今为谁，玉字能刻玻璃碑。曲江题名岂料见，摩挲墨本心伤悲。楚山联绵越山远，梦魂不到明光殿。一官留滞未得归，北阙何时眼中见。"}