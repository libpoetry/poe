{"id":"1063818","title":"次韵谒子美祠堂","dynasty":"宋","author":"释德洪","text":"心许房次律，神交郭元振。人品如奇峰，横秋耸孤峻。笔阵工斫伐，忠义见词刃。仕如上濑船，饶力挽不荩。酒狂誇严武，登高叫虞舜。大爱淮南王，甘作天厨摈。死犹遭谤诬，谓坐酒肉馑。荒祠丛筱间，下瞰湘流浚。夫子縳富贵，高韵洗骄吝。诗清如玉佩，中节含温润。并辔揖此老，让驱不肯进。嗟予固瞠若，却立那敢瞬。"}