{"id":"183973","title":"和棁弟矮松寺留题","dynasty":"宋代","author":"苏颂","text":"曲干隐腾蛇，樛枝展翠华。何年乔岳种，移植法王家。得地烟云润，盘根岁月赊。纵横齐殿角，偃蹇拂檐牙。数粒宜充酿，收黄好代茶。风生惊砌鹤，日照乱城鸦。墙仞高藏节，河津暗长芽。息阴人接席，题壁字如麻。据类眠梧隐，攀疑抟兽拿。宫槐低可并，谯桧大无加。虽异明堂柱，终同象载车。殷勤与封殖，莫使溷尘沙。"}