{"id":"699056","title":"宿鼓山寺方丈","dynasty":"明","author":"徐熥","text":"维摩丈室绝尘氛，坐对珠龛演梵文。松际窥人孤嶂月，山中留客半床云。疏钟出寺过林隐，怪鸟啼春彻夜闻。真性由来爱空寂，名香亲向殿前焚。孤峰天畔削芙蓉，入夜遥看紫翠重。一片禅心千涧水，五更尘梦数声钟。云生净土龙归钵，露冷空坛鹤唳松。借宿僧寮经几载，苍苔埋却旧游踪。"}