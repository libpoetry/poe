{"id":"723957","title":"赠从弟弘元诗","dynasty":"南北朝","author":"谢灵运","text":"毖彼明泉，馥矣芳荑。扬晔神皋，澄清灵溪。灼灼吾秀，徽美是谐。誉必德昭，志由业栖。憩凤于林，养龙在泉。舍潜就跃，假云翔天。饪以味变，台以明宣。言辞戚朝，聿来鼎藩。昔尔同事，谓予偕征。暌合无朕，聚散有情。我端北署，子腾南溟。申非授乖，饮泪凄声。缅邈荆巫，杳翳江湍。三千既旷，繇役实难。想像微景，延伫音翰。因云往情，感风来叹。寝处燕说，指辰忌薄。仳离未几，节至采获。静念霜繁，长怀景落。人道分虑，前期靡托。视听易狎，冲用难本。违真一差，顺性谁卷。颜子悔伤，蘧生化善。心愧虽厚，行迷未远。平生结诚，久要罔转。警掉候风，侧望双反。"}