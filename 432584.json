{"id":"432584","title":"浣溪纱 南濠舟次望月","dynasty":"近现代","author":"陈去病","text":"侧侧轻寒剪剪愁。殢人天气又中秋。扣舷惆怅月当头。一缕幽情如篆绕，两行清泪似泉流。伊人何处认扁舟。月白风清几度秋。思量曾得似今不。隔河牛女为增愁。十幅蛮笺寻旧约，数声柔橹讶中流。不堪邻笛唱凉州。日薄西风暮霭横。重帘低亸碧波生。乍翻还落不能平。万事不如潮有信，千愁难慰梦无凭。镜花水月直销停。薄薄罗衾裹梦单。秋深怎奈五更寒。不堪晓月又团栾。藕断丝连萦病骨，香残粉褪息余欢。一番肠断唱孤鸾。秋冷衾寒眼泪多。文圆此日病如何。若闻遥夜怨湘娥。恨海几曾填木石，爱河蓦地起风波。声声行不得哥哥。雁杳鱼沈讯问稀。征人天末独悲思。可怜靳寄一寒衣。脱辐岂宜占易象，分钗忍肯谱新词。薄情还算是蛾眉。鲽鲽鹣鹣总合宜。不应抛撇任天涯。拒人千里太差池。纵汝铁鞋双蹴损，觅来谁复似侬痴。怎生回盼故迟迟。"}