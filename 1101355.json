{"id":"1101355","title":"送厚斋陈持正归括苍效山谷体有赠","dynasty":"宋","author":"萧立之","text":"赠君白纻白且鲜，络绣机杼秋风前。为君裁作山人衣，披云拂石弄潺湲。赠君纸帐清且华，机绡水底溪工家。夜深拥被蝴蝶床，满身明月卧芦花。聊厚不为薄，中有故人心。平生湖海交，讵得商浅深。飞鸢亭下阑干雨，苍玉洞前斜日树。诗来一镞箭锋直，直置本初何足数。恨我不与柴桑期，多君且赋羌村诗。细君迎笑儿女舞，床头酒香鸡鹜肥。一城行色人催动，回首龙山烟翠重。敲推不定起寻君，前度莓苔千里梦。"}