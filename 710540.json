{"id":"710540","title":"君子有所思行","dynasty":"明末清初","author":"邝露","text":"扁舟溯大江，遥望枞阳城。枞阳无民居，比屋接华缨。层台高中天，頫视日与星。穿池通月竁，筑石概蓬瀛。嬿婉蛾眉女，提携弄秦筝。宵珠缀流光，丹唇含至精。鸡人唱春曙，鹤盖鹜云軿。金膏将翠羽，脂韦流丹诚。雌黄出唇吻，咄嗟植枯茎。东观擅金穴，西第接铜陵。苍头横眦睚，凿齿狺狰狞。要离焚妻子，专诸托弟兄。杀人工使酒，长安动知名。神理忌盈满，鬼瞰宜高明。祸斗啸萧墙，毕方吟户庭。积薪尚酣寝，欹器难久盈。泪丝贯乐石，蚁穴漏嵩陵。谁谓帝京远，汤汤汉道明。寄言轩冕客，天爵尔勿轻。"}