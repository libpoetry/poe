{"id":"350092","title":"西平乐·寄云隐翁申江","dynasty":"清代","author":"程颂万","text":"岳翠招人，岸沙罨骑，畴昔共乐湘清。家巷寻常，嫁桃初日，追陪社酒携罂。叹故侣、黄墟半逝，新恨乌衣易夕，争知晦迹穷途，谁能跃马功名。休更雕龙绣虎，奇绝处、下笔少人惊。越鲈千里，淮花半舫，聊浪尊前，姑寄平生。怀我向淞滨岁晚，西屋东头，茗艼琴书暂托，娇女新添惆怅，而翁鬓欲星②。归去未宜，炎年压病，兵火催诗，傥更浮家，莫是天涯，重摧笑语盈盈。"}