{"id":"981575","title":"塞下行赠韦士颖归鄂渚上江陵谒阃相","dynasty":"宋","author":"柴望","text":"长安二月春正浓，长江二月风正急。城头杨柳雪絮飞，道傍黏雨沱潦湿。邯郸谁家侠少年，上马意气挥金鞭，下马扫笔大如椽。兴来一石未能醉，剧饮数斗口流涎。玉山跌倒扶未起，金鞭留当酒家里。隔楼彷佛画眉人，相邀夜宿鸳鸯被。睡魔不醒五更钟，笛声吹断相思泪。嘐嘐鸣鸡将度关，欲去未去踟蹰间。道逢项庄把剑舞，楼上美人歌玉环。划然掣电蛟龙怒，便指南楼问归路。二千三百里更长，尔备衣粮我屝屦。青衫著破不堪典，典到青衫共谁语。世上岂无虬髯汉，散财结客千千万。岂无燕昭万黄金，筑作高台礼瑰彦。秦坑汉骂不肯收，自是一番遭薄贱。唐人科举更糊名，天下英雄消沮尽。生儿不学去封侯，锥毛弄秃成霜鬓。世无荆轲樊于期，只今谁复是男儿。我闻兵凶战危事，愁杀天上蚩尤旗。人心承平易思乱，中原块土急驱汉。蔡城未下辟未诛，机来一发不容间。三边未即妖祲清，天河何时能洗兵。送君不作断肠客，三尺一骑君西征。临岐酌酒再三语，今日君王自神武。此行投笔事班超，不必区区问儿女。上流夜夜雨如箭，下流炮火惊淮甸。襄师重屯郢州北，淮师未解长江面。劝君莫赋横槊诗，楼头正要筹边算。军前一著天下奇，夜斩楼兰无人知。露布直到天子墀，六宫欢动龙颜怡。维清象武献太庙，未央前殿称玉卮。搴旗斩将不足道，运筹帷幄果谓谁，曰何功第一参次之。噫吁嘻，帝命我公归衮衣。"}