{"id":"439571","title":"庚戌九日还自上都饮酒于西嵓以野水竹间清秋岩酒中绿为韵十首","dynasty":"金","author":"蔡松年","text":"鸡群媚稻梁，老鹤日疏野。人言随其流，故有不同者。骨相乃封侯，铜腥能使鬼。文章亦可怜，不直一杯水。在昔安九鼎，功名照帛竹。贞观用玄成，一士天下足。忧国在肉食，敛玉峨清班。吾曹漫浪人，合眼松云间。閒居度重九，昔贤爱嘉名。霜菊有正色，糟床逢圣清。平生一丘壑，晚堕法家流。一点无俗物，今年真好秋。谢公既经世，永怀东西岩。翠袖乱春光，轻云点风鬟。我得秋风暇，鲈鱼一杯酒。佳人发浩歌，此乐当不朽。去年哦新诗，小山黄菊中。年年说秋思，远目惊高鸿。韪哉生处乐，陵谷异风俗。南枝吾永安，笑抚西嵓绿。"}