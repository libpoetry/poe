{"id":"778174","title":"摸鱼儿·和叶桐君学博自题瑁湖莲隐图","dynasty":"清","author":"杨葆光","text":"瑁湖边、雅宜垂钓，一竿池面风软。庞公栖隐相邻近，几次走寻吟伴。随柳转。恰有个诗人，坐拥莲房满。屏风锦展。听莲叶莲须，莲心莲瓣，次第唱清远。羊求径，知有仙人旧馆。閒来差许寻醉。髯翁词句常时仿，唱澈水风吹殿。君试玩。有女婿微云，描出渔翁懒。青莲舌粲。只听雨廊深，揖峰台敞，苦把旧游绊。"}