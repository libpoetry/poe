{"id":"1205294","title":"水龙吟 代玄览和东泉学士自寿之作","dynasty":"元","author":"张雨","text":"古来宰相神仙，有谁得似东泉老。今朝佳宴，杨枝解唱，花枝解笑。钟鼎山林，同时行辈，故人应少。问功成身退，何须更学，鸱夷子，烟波渺。我自深衣独乐，尽从渠、黄尘乌帽。后来官职清高，一品还他三少。不须十载光阴，渭水相逢，又入非熊梦了。到恁时、拂袖逍遥，胜戏十洲三岛。"}