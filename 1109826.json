{"id":"1109826","title":"和高邮监税李光道承务","dynasty":"宋","author":"华镇","text":"论交未必须白头，邂逅相逢辖屡投。识似方诸能鉴物，言非萱草自忘忧。诗书已见勤追琢，筦库何妨暂滞留。但喜荒斋得佳咏，清风和气日休休。兰玉才华夙有芳，撝谦高韵慕循墙。风流自与迂疏厚，澹泊应须气味长。屡见清谈能破的，行看素业骤成章。日生鞅掌虽无尽，投隙当来语大方。"}