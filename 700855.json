{"id":"700855","title":"荔支","dynasty":"明","author":"梁以壮","text":"海角南风五月微，荔支沿岸夹村扉。清含碧玉圆珠体，内著红绡外赤衣。味似蜜深招鸟啄，气兼兰静逐蝉飞。从来百果皆臣妾，龙眼为奴信不非。香风历历晴林度，万颗骊珠照水纹。凝碧池边传一骑，流花桥畔宴红云。樱桃北产休相校，萍实千年秪得闻。佳咏蚤誉苏刺史，不宜持诵与人君。每因至日渡鹅潭，黑叶迷人思不堪。满海云霞朝散后，一天星宿昼归南。高垂迥阁眠当取，低压游船坐可探。寄语风流年少子，莫将馀半任桃甘。夕阳人在小桥行，两岸离离分外明。挂绿太奇难入谱，春红争蚤必过城。九还丹影烟犹抱，半落金丸雀不惊。水国岂愁三伏暑，齿牙香漱雪肠清。游人未必知成熟，一见频思十八娘。鹿角解时方可媚，槿花开后始生香。团团圭璧深藏液，浅浅芙蓉艳借裳。怪得相如当日病，茂陵无尔渴偏长。年年结实在江滨，品别名多数未匀。迢递不能知帝子，最奇惟见赏幽人。烟深蔽日衣难赤，雨后鸣蜩影更新。独有小园无入市，荔支何处逐红尘。水向东流似此生，万端心事与谁评。文章死后方能定，阅历危多已不惊。发奋减成迂拙想，蹉跎添得老狂名。莫言六十频频至，几日须教眼复明。"}