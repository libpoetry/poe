{"id":"1115029","title":"鹊桥仙","dynasty":"宋","author":"杜安世","text":"别离情绪，多方开解，却免厌厌似醉。楼高终日倚阑干，目断有、千山万水。妖娆薄媚，不禁抛摆，渐觉肌肤瘦悴。当初相见偶然间，不唤作、如今恁地。日长天气，深深庭院，又是春愁滋味。池边昨夜雨兼风，战红杏、馀香乱坠。阴阴亭榭，暖烟轻柳，万缕黄金窣地。一双新燕却重来，但暗把、罗巾掩泪。"}