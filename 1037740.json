{"id":"1037740","title":"岁晚禁直呈承旨侍郎同院五学士","dynasty":"宋","author":"胡宿","text":"广内施重闼，承明敞直庐。上清通帝所，方丈拟仙居。汉后前釐席，淮王重报书。时宗登贾马，暮召得严徐。玉至光秦玺，珠来照魏车。高文参正始，密旨奉权舆。王泽宣从綍，天香对满裾。论思皆药石，咳唾亦琼琚。弱水沧波在，然山老墨馀。睿篇朱雁刻，宸翰白龙摅。宝肆还容砾，珍林误植樗。匪躬无謇謇，每食有渠渠。寒日分宵直，繁云向岁除。九门催钥下，三殿警签初。北斗低层掖，明河拂太虚。求衣钦德盛，襆被省才疏。多病长思越，知非晚学蘧。烟霄叨步武，江海隔樵渔。榆性诚为钝，葵心但欲舒。日祈同舍进，跻俗到华胥。"}