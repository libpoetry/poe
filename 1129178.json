{"id":"1129178","title":"颂古三十一首","dynasty":"宋","author":"释如本","text":"才出胞胎便逸群，周行七步独称尊。当时若见云门老，不到如今累子孙。殃崛雄雄方勇锐，瞿昙住住息风波。杀人作佛当头劄，覆雨翻云在刹那。一花拈起便承当，正眼传来不覆藏。今古流通无间断，枝枝叶叶尽芬芳。草衣木食道人高，传得金襕意气豪。此外已知无别法，刹竿倒处累儿曹。达磨西来未足誇，少林捏目强生花。得皮得髓徒分别，妙性圆明本不差。日面月面，灵光洞现。大地山河，南州北县。虽是老婆心切，那知疑杀监院。百丈野狐，两耳卓朔。脱兮不昧，堕兮不落。不昧不落，何是何错。若于当处不留情，万里晴空步寥廓。威音王佛是儿孙，王老当时开大言。黄檗见机分主伴，典刑千古定宗门。斩了猫儿问谂师，草鞋头戴自知时。两堂不是无言对，只要全提向上禨。南泉麻谷与归宗，道眼元来总不通。去礼国师瞻相好，区区只到半途中。大庾岭头功德成，谩言点眼访知音。红炉片雪明端的，象外风光照古今。净瓶踢倒赢山子，体用全彰迈古今。洞彻玄关垂手处，到头须是遇知音。特来设粥誇英俊，那知王老更风流。打破粥锅呈丑拙，狸奴白牯一齐收。草户柴门谢子来，躬身下拜笑眉开。深深密密亲分付，莫道宝山空手回。台山古路是人游，个个寻婆问路头。堪笑赵州才勘破，寥寥千古使人愁。西来祖意问如何，柏树庭前指似他。射虎不真徒没羽，至今天下有誵讹。狗子无佛性，慈悲似海深。寻言逐句者，埋没丈夫心。面门出入每相见，日月由来不识真。海岳惯游知己少，反身归卧岭头云。似锦桃花满树红，灵云一见便心空。当时不遇玄沙老，争得名喧宇宙中。不出漫漫草路遮，出门犹更隔天涯。回机踏著通霄路，何处青山不是家。大方独立峭巍巍，八面玲珑万象围。正坐当轩无位位，圆通无碍应群机。小释迦，大文殊。闻名号，任称呼。藤条在握不能用，被他碧眼谩涂糊。家世拄杖，佛祖付嘱。沩山寄来，香严发哭。父子投机，阳春雪曲。不是知音，大难相续。一喝惊天动地雷，海翻太华洞然开。岩头胆丧魂飞也，谩道当时手搦抬。亲儿弃了复何言，月在波心印碧天。独有一身无系累，困眠醒坐任随缘。宝寿开堂推出僧，棒头有眼要分明。满城人瞎谁能晓，今古清风匝地生。须弥座上敛伽黎，海口潮音阐大机。世主大檀能藻鉴，灵山嘉会愈增辉。北斗藏身句，商量几万般。贪观天上月，谁觉骨毛寒。一波才动众波随，汩没尘寰几个知。突兀须弥横宇宙，纵横妙用更由谁。问来答去无偏党，铁壁银山作么通。纵夺临机言话堕，遂令千古动悲风。匙挑不上，箸拨不开。合掌赞言，善哉善哉。"}