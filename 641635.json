{"id":"641635","title":"赵文敏公画马","dynasty":"明","author":"董纪","text":"君不见良马出自余吾渊，体流赤汗口赭涎。目如华星走如烟，鸡鸣鞴越夕税燕。天地不足相周旋，亲随真龙飞上天。乃在元狩之二年，奚官鞚引丹墀前。锦鞯玉勒黄金鞭，重价不售如山钱。玉山之禾新甫柏，为刍为皂声籍籍。当时图写岂无人，神骏不传空自惜。开元画马谁称首，曹韩并驾真希有。歘见骅骝笔法亲，孟頫王孙今绝手。看画非难识画难，此图未许常人观。眼中有画始知画，但恨世无杨契丹。"}