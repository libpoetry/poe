{"id":"831812","title":"戏赠月汀、君定","dynasty":"清末民国初","author":"林朝崧","text":"宁逢恶宾，不逢故人。此语闻自汉平津。我乃故人兼恶宾，驱车访君过十驿，不待折柬招频频。同行弟兄及张、陈，挂杖蜡屐来缤纷。登君之堂君大喜，谓宾不恶席上珍。君时第宅结构新，丹青雕刻皆绝伦，照耀嘉政之水滨。君家近与曾家邻，曾家筑楼在市闉，高与凤山、狮岭同嶙峋。东西土木同时作，我恰来作张老颂奂轮。两家宗谱兼旧姻，剪灯清谈夜达晨。忘形不复拘礼文，曾家索酒面米春，林家索肴猩猩唇。予取予求应如响，醉饱摩腹何轮囷。南游赤嵌有成约，明日举手别二君。二君乃效下榻之仲举、投辖之陈遵，相留看竹东埔蜡，更请探胜龙门津。挽断青衫不肯放，令我愁听浊水车辚辚。恶宾自谓岂知更遇恶主人，为君勉强半日倚装更酌酒数巡。作诗诮君君不嗔，相与笑倒抛冠巾。"}