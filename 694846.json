{"id":"694846","title":"送王比部元美使江南六首","dynasty":"明","author":"宗臣","text":"蓟门秋草万山青，送尔天风下渤溟。紫气从今蔽南斗，何人更识使臣星。千门羽檄正纷纭，摇落西风此送君。匹马关山秋色里，胡笳吹断万峰云。北斗天门高自看，银河错落满阑干。何当折赠秋江去，白露青枫夜夜寒。使者金羁控紫骝，月明瑶瑟共登楼。酒酣一鼓湘灵曲，天外星辰忽倒流。袖中双剑削芙蓉，到处秋云几万重。南去不须频出视，恐令白日下蛟龙。大江中断是金山，山上瑶华尔独攀。明月天高秋万里，何人不作弄珠还。"}