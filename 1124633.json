{"id":"1124633","title":"西江月","dynasty":"宋","author":"夏元鼎","text":"四十修真学道，金鱼要换金丹。龟龄鹤算不知年。行满身冲霄汉。此事希夷玄奥，功参造化难言。眼前有药耀山川。好把元阳修炼。面目本来是道，阴阳造化成丹。骑牛寻犊不知原。真是三家村汉。古圣立言设象，后人得象忘言。且如乾画必三川。舍此如何烹炼。太一画前是道，全凭龙虎成丹。九还七返保长年。好个逍遥闲汉。日诣金门玉殿，青衣引赞无言。回风混合万神安。功向虚无中炼。举世沈迷大道，傍门小法求丹。咽津纳气等成仙。真个无知痴汉。何异雄鸡抱卵，梦同哑子交言。阴阳非类隔天渊。总是盲修瞎炼。不死谷神妙道，杳冥中有还丹。坤牛乾马运无边。却是修行真汉。脱去名缰利锁，金童玉女传言。工夫片饷彻玄关。水火从教法炼。大隐居尘奉道，衰颜能返朱丹。要须有主种三田。方免驱驰淮汉。天下江山第一，昆崙景胜何言。希夷妙处集真仙。默默重帘修炼。万里担簦访道，要知一点灵丹。日乌月兔在朝元。岂在迢迢云汉。罔象求珠易得，离明契后难言。五金八石是虚传。争似阳修阴炼。达磨西来说道，十年面壁安丹。争知水火不交煎。因果谩成罗汉。仰箭射空力尽，依然坠地何言。虚空拶破强参禅。肯把金丹烧炼。几载鸡窗求道，费他兔楮铅丹。经书子史尽蹄筌。鹿走徒嗟秦汉。百代兴亡瞬息，徒留纸上陈言。谁知太始道常存。乌兔仙家修炼。行处青牛引道，飞来鹤顶呈丹。谈玄玉局在西川。此日方当龙汉。千载寂寥吾道，可怜平叔多言。画蛇添足悟真篇。付与谁人修炼。"}