{"id":"685618","title":"颂章三律寿宪副陈省堂先生七十一","dynasty":"明","author":"邓云霄","text":"歌钟嘹亮吼长鲸，华屋霜铺白玉京。傲骨自高湖海气，词坛同仰斗山名。鴳居水满鸥群合，瓜地风生桂影清。化日舒长逢出腊，迎年箫鼓转春声。著述千秋得大年，更呼酒圣号诗仙。童颜露濯三花蕊，彩笔笺飞五色烟。紫水澄澜翻舞袖，圭峰佳气对华筵。南溟风力期同往，闻道方壶小似拳。豸冠元是外台臣，解组长閒后乐身。龙卧海滨称大老，霞标一际识真人。襄阳耆旧名千古，洛社壶觞酒万巡。怅望盈盈衣带水，卜居吾欲结芳邻。"}