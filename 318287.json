{"id":"318287","title":"百字令·尘沙浩劫","dynasty":"现代","author":"饶宗颐","text":"尘沙浩劫，矗五千窣堵，隙驹如溜。秋草尝寻人去后，犹似火云烧候。百殿都芜，万林斫尽，濯濯牛山柳。瓣香一炷，黄衣膜拜今又。谁向残甃摩挲，气吞牛斗，石上空夸口。落日荒荒分旷野，忽下东南离兽。飘荡浮生，何如水草，语痛津旁堠。涅槃信否，白云还逐苍狗。"}