{"id":"808084","title":"绿意","dynasty":"清","author":"杨芳灿","text":"嫩晴台榭。又压檐新绿，一片低亚。试拓窗纱，几砚生凉，碧痕泼眼疑泻。漫研螺墨争题句，正滑腻、苔笺初砑。羡寻香、小燕身轻，穿过几重烟罅。况是迷空翠雨，远山愁黛敛，秀色难画。挑菜期过，采菉人归，可惜好春无价。便寻游伴携蛮榼，拌醉倒、青莎堪藉。怎因循、负了韶华，弹指愔愔槐夏。"}