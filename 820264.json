{"id":"820264","title":"太平欢  国事有感而作","dynasty":"清末近现代初","author":"朱青长","text":"百年心事，在大沽沧海，沪淞明月。诗侣东归，久不践锦官鸥约。消海狂言，制龙神咒，羞对群儿说。闲中无事，吴钩细细磨薄。遥问水底鱼龙，得几寸腥波，同天量阔。可有鼍梁，载老子东去，捉波心月。祭鳄新诗，分鳌閒话，是我烟波生活。踏空飞去，同行自有孤鹤。"}