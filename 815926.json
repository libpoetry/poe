{"id":"815926","title":"水龙吟二首","dynasty":"清","author":"高士奇","text":"六街灯火初收，匆匆又过元宵后。宫梅半吐，池冰未泮，暖内微逗。料峭馀寒，迷离轻霭，着花催柳。看韶华点染，春光岁岁。争谱出，江山绣。紫禁承恩非偶。御炉香，时携满袖。茅檐下士，荷衣贱子，只宜?亩。白玉重阶，黄金高殿，此身奇构。喜尧天舜日，熙熙皞皞，四方安阜。晓峰新翠飞来，锦帆半波春江楫。恰才回首，碧罗天净，弱云微抹。咫尺苍茫，狂飙聚捲，怒涛喷雪。讶盆翻白雨，松林转黑。红一线，雷车制。如此风波怎去。急回船，渡头刚歇。野炉争拥，征衫未燎，薄寒犹怯。辽日遗墟，金源旧事，断垣残堞。有当年遗瓮，土花蚀绣，听渔人说。"}