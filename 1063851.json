{"id":"1063851","title":"次韵思忠奉议民瞻知丞唱酬佳句","dynasty":"宋","author":"释德洪","text":"两诗清于玉堂卧，气如汉军争袒左。高轩想见连璧来，辗我门前碧苔破。为君哦此万籁簧，楚音变尽馀微些。文章自然真吐凤，句拙见之那敢和。高材要当万钱食，小邑折腰坐饥饿。仲弓曾为太邱令，义方亦作吉阳佐。丈夫功名未入手，行乐莫嫌诗酒涴。"}