{"id":"758505","title":"风流子","dynasty":"清","author":"吴藻","text":"黄河远上曲，旗亭句、唱到木兰舟。正北里胭脂，玉人窈窕，东山丝竹，名士风流。绿波外、垂杨千万树，恰恰啭莺喉。茶灶书床，短篷双桨，罗衫团扇，锦字银钩。莲心红彻底。鸳鸯七十二，飞过回头。不记西湖湖水，闲了盟瓯。甚前尘如梦，青春十载，落花万点，点点生愁。惆怅鹊华山色，画里成秋。"}