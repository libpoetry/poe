{"id":"1068002","title":"戏答棕笋","dynasty":"宋","author":"李彭","text":"髯翁落落缘坡竹，肥如瓠壶书满腹。好客勤炊烛代薪，中厨羹金仍脍玉。春风渺渺生微澜，欲向吴江把钓竿。引帆伐鼓阅三岁，候雁不来衣带宽。阿蛮虎子能哮吼，千金扫除似无帚。却甘杞菊侵我畦，固穷不障谈天口。剩誇棕笋馋生津，章就旁搜不厌频。锦绷娇儿直欲避，紫驼危峰何足陈。出为小草居远志，藜藿盘中长此味。客来不废董娇娆，安用凋胡见真意。年来我亦食无鱼，莫遣此老专怀羭。时时酒浇茶苯尊，乱我玄稿俱扶疏。"}