{"id":"961859","title":"古风送郑路钤","dynasty":"宋","author":"姜特立","text":"故人访我双溪边，袖中明月五笮连。一笑倾倒秋风前，复忆鹭序同联翩。君今半老我皤然，功名富贵空中烟。南柯蚁穴醯鸡天，鹤长凫短谁亏全。我今日月箭脱弦，夜行不止真可怜。不如归钓清泠渊，日高未起醉即眠。心和气定养寿年，世间万事姑随缘。交情傥或未弃捐，不妨时寄相思篇。"}