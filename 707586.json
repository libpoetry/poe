{"id":"707586","title":"满江红　　题画寿总宪龚芝麓  寿金岂凡相国七十","dynasty":"明末清初","author":"吴伟业","text":"雒社耆英，高会处、门前双戟。风景好、沙堤花柳，锦堂琴瑟。北叟南翁须健在，东封西禅何时毕。羡苍生、济了衮衣归，神仙客。法酝美，雕薪炙。灯火照，笙歌席。正珠楼雪满，早梅消息。矍铄青山霜镫马，欢娱红粉春泥屐。愿百年、父老进霞觞，升平日。"}