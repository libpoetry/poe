{"id":"725568","title":"蜀道难","dynasty":"南北朝","author":"刘孝威","text":"玉垒高无极。铜梁不可攀。双流逆巇道。九坂涩阳关。邓侯策马度。王生敛辔还。敛辔惧身尤。叱驭奉王猷。若吝千金重。谁为万里侯。戏马吞珠界。扬舲濯锦流。沈犀厌怪水。握镜表灵丘。禺山金碧有光辉。迁亭车马尚轻肥。弥想王褒拥节反。更忆相如乘传归。君平子云阒不嗣。江汉英灵信已衰。"}