{"id":"815564","title":"荆南春日感怀二首","dynasty":"清","author":"秦松龄","text":"圣主崇文雅化新，天书初下访儒臣。汉廷有意尊经术，宣室何妨对鬼神。喜说图中求骏马，还看席上得奇珍。上林春色应如旧，憔悴当年献赋人。把酒临江感慨多，西南天地正横戈。登楼有客依刘表，使粤何人下赵佗。浪接三巴声激壮，观名一柱势嵯峨。偶逢春昼无烽火，听得琵琶几曲歌。"}