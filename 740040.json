{"id":"740040","title":"苍鹰行","dynasty":"清","author":"陈景元","text":"秋风瑟瑟生金声，苍鹰力劲筋骨轻。愁胡怒视气纵横，草木益深眼愈明。铦锋利剑十二翮，走电飞云八千尺。扶摇不让凡鸟先，攫拿岂借他人力。存身韝上已三年，雄姿磨灭心胆寒。庖厨供肉日渐缺，绦旋相缠未假宽。狐狸登床狼叫野，搏击谁为驱役者。请君纵逸凌九天，万里长风侧身下。"}