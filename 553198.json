{"id":"553198","title":"和李推官灯夕短歌","dynasty":"明","author":"郑真","text":"玉兔飞升东海上，六鳌驾山压晴浪。春风陆地金莲花，万里虹桥跨空旷。都城萧萧闻马鸣，喧阗鼍鼓轰雷声。云中宸游隔人世，霓裳一曲歌隆平。人言三万六千日，百岁欢娱祇今夕。烹羊炰羔割素鳞，金叵罗深蚁醪碧。琉璃隔幔无纤尘，鸳鸯绣幕围青春。金步轻移翠罗袜，绛桃暗滴胭脂唇。老夫门前清似水，文献空令嗟宋杞。沙糖米果荐时新，望乡欲洒江河泪。琼台仙人今有无，丹山洞天杳蓬壶。采药归来何可得，长啸一声天地白。"}