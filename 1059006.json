{"id":"1059006","title":"范蠡冢","dynasty":"宋","author":"邹浩","text":"山栖尝胆时，祸胎久已孕。欲令苏台倾，端俟天人应。夫子实奇才，大事力能胜。中分句践忧，内外各宜称。一鼓雪前羞，功名在乘兴。向非断以独，未必还千乘。荆棘梗寒宫，晨朝露常凝。可怜东门眼，至此不得瞪。乌喙鲜克终，天道亦恶剩。脱身海上来，嘉言谁与赠。位高金更多，所向岂蹭蹬。况有绝代姿，提携充妾媵。试看剑头血，何如穷绝磴。由来进退间，处之贵不懵。孤坟忽生疑，文献良足證。吴人未忘情，高楼时一凭。"}