{"id":"926497","title":"泊云安下大风骤雨作柏梁体一篇","dynasty":"宋","author":"邵博","text":"晴空赤日飞丹霞，扁舟春热汗且呀。寒温之候无乃差，朝犹挟纩莫著纱。祝融暴横势莫加，骤将炎赫移韶华。东皇游冶穷豪奢，未终节序还其家。忽惊猛吹扬白沙，烟云四起相邀遮。空中轣辘鸣雷车，枞枞白雨悬乱麻。风师雨将相矜夸，千刃万槊争嚣哗。玄旌皂纛何纷葩，势摇两蜀掀三巴。须臾雨止雷停挝，苍云扫尽天无瑕。恍如脱兔离轻罝，回头已见羲轮斜。山开水静风色嘉，喜翔燕雀嬉鱼虾。红颠白倒纷残花，披张林叶舒草芽。阴阳变化谁咄嗟，风云乃尔相喧拿。大哉一气通幽遐，彼苍高远安能涯。倚峰吟望心目赊，碧云千里号归鸦。"}