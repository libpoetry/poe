{"id":"433620","title":"戏为九绝句","dynasty":"近现代","author":"程千帆","text":"名下堂堂盖世翁，儒林文苑两称雄。颓唐老手才人胆，肯向随园拜下风。为文轻薄病难医，白障侵眸喻亦奇。辱骂要知非战斗，会稽遗教最堪思。甫白操持孰劣优，春兰秋菊总无俦。蚍蜉欲撼参天树，不废江河万古流。碎叶方舆考独精，谪仙降诞史分明。名城早拂唐旌旆，小丑雌黄枉肆情。刬却君山为拓田，关情农事李青莲。海盐错愕钱塘哭，别有千秋愧郑笺。当日题楹寄草堂，诗中圣哲语煌煌。新书却把旁人笑，未必师丹老善忘。环堵苍生亦夙衷，岂惟广厦感秋风。强于寒士生分别，似此论量或未公。伤寒曾诊王熙凤，中毒旋闻杜少陵。赠勺女郎缘结子，儒先妙解此传灯。一分为二有津梁，久矣名言日月光。求是更须尊实事，莫教舞袖太郎当。"}