{"id":"1117616","title":"答张朝奉四首","dynasty":"宋","author":"陆佃","text":"赤松居处近州衙，况复诗情是作家。收得夕阳归老境，破除春睡有新茶。年华一任随流水，世事多应似落花。却笑宦游閒不得，尘埃昏尽幞头纱。谁将两制比三衙，千骑犹如布素家。何日龙巾容吐酒，而今纱帽自煎茶。十年胶柱空调瑟，三月羹梅始见花。醉里不知身在此，梦魂犹傍御袍纱。押了文书坐了衙，寻常行过祇如家。苦无公事妨携酒，赖有诗情得试茶。便到五更犹有月，算来一日可无花。垂纶更作轻鸥伴，坐看寒汀学绉纱。门锁寻常付守衙，穿湖曾不碍民家。惯看妙舞资豪饮，生怕清歌送好茶。山盍飞来围著水，春休归去带将花。从教魏紫姚黄下，也合翚衣里素纱。"}