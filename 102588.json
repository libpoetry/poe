{"id":"102588","title":"孙莘老寄墨·徂徕无老松","dynasty":"宋代","author":"苏轼","text":"徂徕无老松，易水无良工。珍材取乐浪，妙手惟潘翁。鱼胞熟万杵，犀角盘双龙。墨成不敢用，进入蓬莱宫。蓬莱春昼永，玉殿明房栊。金笺洒飞白，瑞雾萦长虹。遥怜醉常侍，一笑开天容。溪石琢马肝，剡藤开玉版。嘘嘘云雾出，奕奕龙蛇绾。此中有何好，秀色纷满眼。故人归天禄，古漆窥蠹简。隃麋给尚方，老手擅编划。分余幸见及，流落一叹赧。我贫如饥鼠，长夜空咬啮。瓦池研灶煤，苇管书柿叶。近者唐夫子，远致乌玉玦。（唐林夫寄张迈墨半丸。）先生又继之，圭璧烂箱箧。晴窗洗砚坐，蛇蚓稍蟠结。便有好事人，敲门求醉帖。吾穷本坐诗，久服朋友戒。五年江湖上，闭口洗残债。今来复稍稍，快痒如爬疥。先生不讥诃，又复寄诗械。幽光发奇思，点黮出荒怪。诗成一自笑，故疾逢虾蟹。"}