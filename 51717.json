{"id":"51717","title":"送安卿·明星祠前夜通火","dynasty":"明代","author":"汤显祖","text":"明星祠前夜通火，此外祠官闭坛坐。白日风尘横直游，只似安卿无不可。安卿此时三十余，未三十时金陵居。去今十年始相见，当时太学今何如。当时礼乐从宽政，三山陌上繁华盛。莫言槐市富簪裾，且说兰房杂衣镜。五陵年少宿青台，一岁烟花几度开。骄骢逐处寻人去，鹦鹉排门唤客来。是日新妆殊可动，高楼大道连云栋。别有妖姬不见人，动是安卿出迎送。迎如新月送如云，个人贪着茜红裙。扬州大舸歌将去，天下风流妒杀君。为问佳人近佳否，桃叶渡江此来久。询知此地旧繁华，不似从前盛花柳。花柳迎春不贮春，舞榭妆楼贴向人。亦知游子偏多病，未许逢人即道贫。安卿诗人亦画史，翩翩世上佳公子。钓鱼巷曲水亭幽，隔水平衢入花里。世路萧疏君得游，一行作吏只关愁。春色明年亦如此，昨日悲秋今忆秋。秋尽云寒菊有花，吴山惠水是君家。不惜秋光与君酌，水气城阴生暮霞。人生对酒莫咨嗟，月露光阴判不赊。有兴调琴就明烛，随宜拂袖枕乌纱。君不见胡绣衣，陈宝鸡，此时但附要离冢，何曾一醉太常泥。一醉城头乌夜情，满船灯火送安卿。不忧清客随潮去，自有诸郎能夜行。"}