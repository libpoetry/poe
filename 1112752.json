{"id":"1112752","title":"冬怀三首","dynasty":"宋","author":"张耒","text":"悲笳奏已罢，落月在西壁。卧闻中林鸟，先晓鸣啧啧。尔求亦易供，固合事安息。夜归陵旦起，何尔更劳役。乾坤扰万物，不使轻有获。无求良独难，何以休吾力。扬雄老不遇，寂寞玩文史。厕身虎狼间，乃卒脱其死。中恬遗外慕，独乐异众喜。但有载酒人，何用求知己。年来百事懒，惟乐静中趣。天寒无来客，终日常闭户。进取乏时才，穷通有天数。委身付造物，已矣随所遇。"}