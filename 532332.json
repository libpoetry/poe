{"id":"532332","title":"为云庄王翁题寿轴","dynasty":"明","author":"朱浙","text":"云庄之山饱游适，早闻翁名未相识。野人踪迹无端倪，烟水微茫易昏夕。鹿门隐趣亦何深，向平婚嫁会当毕。弄丸静学无极翁，击壤高歌太平日。四序平分秋正中，百龄十计数涉七。蓬松霜雪未蒙颠，拜舞儿孙还绕膝。人生如此绝可怜，岂必金多与高秩。余方落魄忘贱贫，家有严君偕七十。天性真欢事偶同，蒸民好德情何溢。扣门陈子索新题，拂素濡毫聊一述。"}