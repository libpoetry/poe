{"id":"843206","title":"次韵和叔明王孙谢荔支","dynasty":"清末民国初","author":"陈宝琛","text":"王孙竞爽媲二苏，自相琢磨瑾与瑜。十年寝馈山水窟，养就诗笔清而腴。适来尝荔出新什，芳冽有若倾醍醐。投桃区区辱琼报，使我惭汗淋襜襦。溯从宣庙罢方贡，玉食久阙赪虬珠。岭纡海迥况当暑，火伞熏灼逾红炉。色香味变越三宿，奈此冰雪神人肤。殊尤生世限时地，厥包坐让千木奴。谁知奇肱巧创述，能缩亥步翔天途。物同夷蹠异所需，火攻殃及民骇吁。止戈南北傥混一，燥吻计晷频沾濡。君谟之谱香山图，名品要自分精粗。故园绕楼十数株，夏热犹足羞彤除。炎风向阑树已洗，期以明岁心敢渝？阳春难和且趁韵，莫笑拊玉声乌乌。"}