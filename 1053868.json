{"id":"1053868","title":"七月六日作","dynasty":"宋","author":"孔平仲","text":"隔江见雨来，尤苦风大疾。蓬蓬宇宙中，掀搅若无物。百川水倒流，瓦石亦飞越。浓云最轻浮，暂聚非永结。随吹东西扬，散漫颇仓猝。竟无点滴惠，初势不可遏。正昏露青天，方曀见白日。但增尘土高，益使水泉竭。农夫忧岁事，怅望眼流血。蛟龙不能神，卷尾藏窟穴。空馀鸟雀噪，庭户晚更热。深夜气稍苏，林端挂明月。"}