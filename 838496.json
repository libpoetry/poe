{"id":"838496","title":"赠徐闻小学堂吴生文谟","dynasty":"清末民国初","author":"许南英","text":"富者恃货财，贵者恃簪组。儒者何所恃，所恃能勤苦。天生孤寒士，滔滔遍寰宇。彼苍有深意，拓此人才薮。俾之历盘错，成材贡天府。济川作舟楫，大旱作霖雨。何以读书人，镇日忧终窭！不为才人才，甘为腐儒腐？真儒自有真，富贵不敢侮。勖哉延陵生，才华亦媚妩！仲尼曾有言，人非以貌取。所以言子游，武城得子羽。"}