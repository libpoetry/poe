{"id":"210022","title":"八声甘州·放船杨柳下","dynasty":"宋代","author":"陈允平","text":"放船杨柳下，听鸣蝉、薰风小新堤。正烟葓露蓼，飞尘酿玉，第五桥西。遥认青罗盖底，宫女夜游池。谁在鸳鸯浦，独棹玻璃。一片天机云锦，见凌波碧翠，照日胭脂。是西湖西子，晴抹雨妆时。便相将无情秋思，向菰蒲深处落红衣。醺醺里，半篙香梦，月转星移。"}