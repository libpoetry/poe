{"id":"237875","title":"和十二兄·崎岖谪仙人","dynasty":"宋代","author":"晃冲之","text":"崎岖谪仙人，豪放一寓酒。平生韩荆州，示识意已厚。幕府强辟召，此例未见有。书幣入吾庐，鞍马望陇首。出处计已熟。不复讯交友。南山别何时，气尚若酣酎。筹策屈大才，谈笑诛小醜。戍角断落梅，羌笛起折柳。将军意未快，战士骨已朽。请公入参谋，可用和戎不。"}