{"id":"502406","title":"瞻云堂为淮西李仲良赋","dynasty":"明","author":"刘炳","text":"生逢兵革离乡邑，故家门巷儿时忆。垄上苍苔覆墓田，城西乔木连寒石。每忆年年寒食时，轻烟冉冉落花稀。坟前斗酒无人酹，沙际残碑有字题。漠漠长河孤鸟没，九泉路杳嗟何及。银雁秋沉落木黄，金蚕春暝寒泉碧。漂泊缁尘几日归，故衣线断感春晖。终天一掬松楸泪，心逐孤云日夜飞。"}