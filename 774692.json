{"id":"774692","title":"示采儿","dynasty":"清","author":"章甫","text":"人无百岁身，形骸难长保。人有千载名，读书为最宝。天分汝颇优，笔阵偶横扫。学业归精醇，奥义当探讨。譬诸竭力耕，诗咏既坚好。无若宋人然，助长苗则槁。汝今砚上田，耕也未耘草。不助而或忘，均之归潦倒。勿谓富于年，及壮未闻道。转瞬四五旬，后生谁再造。况汝犹衿青，予几颁白老。勉旃复勉旃，成名期汝早。"}