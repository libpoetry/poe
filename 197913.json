{"id":"197913","title":"襄州大悲像","dynasty":"宋代","author":"李复","text":"宝伽如来出海山，隐身自画如来像。三日开门孤鹤飞，满壁晬容现殊相。一首千臂眼在手，一一手执各异状。日月山岳星宿明，钟鼓磬铎琴筑响。予戟戈剑利兵锋，瓶钵螺巾宝锡杖。左右上下满大千，应机妙用不可量。金光宛转遍沙界，亿万人天尽回向。昔闻如来发洪誓，慧目无边破诸妄。我今祝愿果初心，销灭含生多劫障。"}