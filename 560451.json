{"id":"560451","title":"二马图","dynasty":"明","author":"徐庸","text":"古来画马称何人，独数曹霸能逼真。贵在画骨不画肉，形相往往多入神。弟子韩干得其化，声价与之略相亚。杜陵诗史为品题，今古传闻作佳话。伟哉二马今有图，追逐霸干□规模。青骢五花斗风彩，日夕饮秣凭奚奴。伯乐一顾空冀北，骥不称力称其德。千金买骏诚可致，按图索骏终难得。以斯言之无不同，意匠所至俱能工。收藏勿以爱马癖，持献好上蓬莱宫。"}