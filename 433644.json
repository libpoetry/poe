{"id":"433644","title":"诗四章 七七纪念","dynasty":"近现代","author":"舒庆春","text":"抗战今开第五年，男儿志在复幽燕。几生能答人间福，一生应为天下先。斜凝双星秋欲晓，西风万马血飞烟。多情最是芦沟月，犹照英雄肝胆鲜。家山北望隔中原，相对能无酒一樽？薄醉欲倾前日泪，红颜未是少年痕。平桥翠竹清如水，晓日白莲香到根。篱外桑麻诗境里，柴扉不掩傲朱门。辛酸步步向西来，不到河清眉不开。身后声名留气节，眼前风物愧诗才。论人莫逊春秋笔，入世方知圣哲哀。四海飘零余一死，青天尚在敢心灰。敢为流离厌战争，乾坤终古一浮萍。茅庐况足遮风雨，诗境何妨壮甲兵。移竹渐添窗影绿，飞花时映彩霞明。鸟声人语山歌乐，自有文章致太平。"}