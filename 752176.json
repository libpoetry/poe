{"id":"752176","title":"己丑十九日由吴淞北行海中遇风雪二十四日大沽候潮用东坡出峡韵同伯晋苏生作","dynasty":"清","author":"关棠","text":"千花滞春江，遵海得清旷。十日溷芳尘，登舟寄孤畅。僬僬仆走下，床床客分上。乘桴九夷俱，望友三益访。旧雨新喜见，今游后难忘。笑语谷雷?，深谈溪泉涨。房蜂杂主宾，坩鲊错盆盎。宵卧纷酣梦，晨兴愕奇状。蜒雨昼既霾，沙雪宿加酿。风排群足跛，波震余心荡。膨腹杂若糟，涔头眩迷向。屏息求安隐，挥手谢供帐。屡簸豆跃箕，欲镕金失矿。正命知平生，危想入谲诳。水裂蛟窟眠，漈落鱼腹葬。杌隉历昏旦，在险气逾王。窥窗挂桅镫，欹枕打船浪。众中能赌诗，病起讵扶杖。夺席肆幽探，倚壁接高唱。忠信愧波涛，颠连存想像。狂澜世终回，斯文天不丧。潮来丁字沽，矫首倏寻丈。"}