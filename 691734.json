{"id":"691734","title":"辛巳九日田子要东陂之游雨弗克赴三首","dynasty":"明","author":"李梦阳","text":"今秋霖雨何连绵，佳日阻放东陂船。衰年实怯白头浪，朋游忍负黄花天。城阴来往戏群鹭，寺门从横鸣乱泉。閒看静听谁共汝，浙沥晚暝松林烟。昨来晴立手南丘，城水湖云向客流。夕阳欲低钟磬阁，隔岸忽闻箫鼓舟。动兴帆樯真为节，阻大风雨故禁秋。当篱蕊菊柀柀艳，独嗅孤吟迥自愁。冲泥杜甫吟愁雨，落帽参军醉倚风。云水无缘双放舸，蒹葭何意独鸣鸿。清沙锦缆相期地，白首黄花转望中。借问临高把杯酒，几层湖阁坐秋空。"}