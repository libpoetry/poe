{"id":"1072025","title":"次韵张子文中秋夜月","dynasty":"宋","author":"韩驹","text":"平湖下明月，湛如奁湿银。遥怜钟陵客，卧看繁台云。我欲故山去，向来车已巾。淹留属中秋，顾愁愁单身。停杯问青天，谁驾此玉轮。分光到蓬屋，殷勤月夫人。张郎嗜读书，佔毕闻比邻。胡为叹今夕，长歌击匏尊。似君岂终穷，努力逢休辰。他年和此唱，寄我东南垠。"}