{"id":"282164","title":"摸鱼儿·题张彦云娟镜楼图","dynasty":"现代","author":"金兆蕃","text":"是谁家、玉台旧物，凝妆当日憨倚。尘奁不铸惊鸿影，枉署彩鸾名字。铅染泪。看蝉翼重摹，饶有簪花意。不知此豸。耐夜夜高寒，倘怜明月，堕落尚人世。团圞忏，直恁回肠荡气。摩挲能解愁未。好教料理空中语，更为补铭红翠。卿定慰。问一向流传，能遇多情几。秋魂唤起。用底事相酬，楼头双袖，楼外万花绮。"}