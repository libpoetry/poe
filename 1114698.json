{"id":"1114698","title":"东湖夜归赋诗二章呈驹甫师川","dynasty":"宋","author":"李彭","text":"春归土膏动，草际来和风。厉厉气又严，晏阴似穷冬。崇兰未含薰，蔽芾萧艾中。仲长久埋照，幽期得无功。湖光起遥裔，淑景复冲融。连山倒垂碧，落日半规红。不须劳意匠，物色自无穷。弱龄百不堪，寄傲及壮节。从人笑数奇，丘壑藏我拙。客梦漳水头，邻鸡鸣枯楬。荷锄挟新诗，怀哉清夜月。野桃欲着花，几见堪黍雪。当还灌我园，终岁饱葵蕨。"}