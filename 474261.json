{"id":"474261","title":"送陆山人明谟之上都谒王中丞","dynasty":"明","author":"俞允文","text":"志士怀悾愡，容发苦见侵。敝裘日芜秽，抱剑中夜吟。古剑无文章，精气惟寒阴。慷慨揽长辔，结托将远寻。张仪犹有舌，范雎岂无心。君家橐中装，尝卖千黄金。得势在仓卒，昔贱今所钦。王公命代豪，长策制妖祲。亲承圣主顾，幕下无陆沉。珠玉诚所希，何惧山泽深。谅蒙知音赏，开此平生襟。"}