{"id":"433556","title":"咏菊二首","dynasty":"近现代","author":"龚锡圭","text":"食贫只要一心安，且把秋英当早餐。已悟繁华成幻梦，独撑傲骨斗清寒。俗情不了黄花笑，举世惟留白眼看。幸得数枝寒露放，徘徊三径有余欢。转瞬光阴五秩来，壮心回首已成灰。青年朋辈存无几，黄菊萧疏又独开。忙碌嫁婚犹未毕，消磨精力剧堪哀。无聊且作赏花计，钩动诗情酒一杯。"}