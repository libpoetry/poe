{"id":"405126","title":"登泰山（录二首）","dynasty":"近现代末当代初","author":"田遨","text":"一家来仰泰山尊，分手相期候一门。觅向天街纷笠屐，回看尘世莽乾坤。两千年碣云俱冷，十八盘头雾又昏。一日小游成聚散，人间何处不销魂。陡觉苍茫百感生，名山事业竟无成。一心报国终投老，此次登高正晚晴。心旷自看天下小，神游常盼大河清。无穷世事无穷愿，也似山泉日夜鸣。"}