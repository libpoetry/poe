{"id":"814893","title":"落叶","dynasty":"清","author":"俞廷瑛","text":"空枝无复见巢莺，一曲吹蓬听最清。绕径自寻秋外影，打窗犹怯梦中声。山林枯槁曾何用，天地萧条太不情。独向琼台高处去，居然列子御风行。春草池荒久未临，乱飘烟翠滴墙阴。去如浪子踪无定，盼得良媒信又沈。极浦秋残红树老，空山路隔白云深。青青祇有闲松柏，未负栽培一片心。"}