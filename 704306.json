{"id":"704306","title":"厓山吊古","dynasty":"明","author":"潘豫之","text":"水国波涛昼自阴，两厓拱木郁成林。未论一旅兴王地，独惜三仁报主心。赤羽不归航海戍，白鹇遥共落星沈。英雄从古多遗恨，极目东流思不禁。驻跸当年帝子魂，鹃啼陵木不堪论。翠华影没馀云树，黑气烟沈向海门。正笏朝衣谁劝讲，断维祭器竟先奔。只今独有厓前月，长照荒林怨断猿。"}