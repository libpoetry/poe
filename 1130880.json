{"id":"1130880","title":"送昌甫盖前晚独立涧上看桃花初开意思正适时见昌甫来也","dynasty":"宋","author":"韩淲","text":"涧头薄暮看桃花，忽见高人来过家。一酌扶藜村坞去，夜清灯火思无涯。恨不追随到玉山，笋舆咿轧可怡颜。诗情酒兴复几许，春在花光草色间。春来閒谈竟谁同，啼鸟漫山弄暖风。章泉水生野花发，老眼古意唯此翁。"}