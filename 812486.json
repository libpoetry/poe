{"id":"812486","title":"游西山","dynasty":"清","author":"那逊兰保","text":"清晨驾巾车，日晡到山脚。顿簸不辞劳，山灵如有约。转路入烟霞，回头隔城郭。危磴杂松楸，远寺闻钟铎。孤青表遥峰，万绿争一壑。行行下笋舆，径窄步引却。还与叩僧寮，荒荒红日落。我爱秘魔厓，怪石高撑天。复爱宝珠洞，下瞰及平田。快哉御风行，顷刻如登仙。探幽及穷僻，选胜防人先。所愧腰脚劣，呼婢相引牵。夹路橡实厚，嵌石孤花鲜。流连剧忘归，峰峰凝暮烟。"}