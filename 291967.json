{"id":"291967","title":"高阳台·吴伯之方静怡伉俪招饮，即席赋","dynasty":"现代","author":"寇梦碧","text":"零醉酬春，冷吟扶梦，斜阳唤客登楼。饾饤阴晴，东风萧瑟如秋。画栏凭到愁来候，奈残山、凄引回眸。且销凝，锦句初裁，绿酒新篘。霜腴谱共纫兰稿，羡灵根并蒂，福慧双修。同倚冰弦，题襟许附清游。乱尘休到沧波底，暂容他、三两闲鸥。莫因循，笛里光阴，还为春留。"}