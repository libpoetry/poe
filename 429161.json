{"id":"429161","title":"元旦雪益大醉中作歌再倒叠沧趣楼韵","dynasty":"近现代","author":"黄浚","text":"倾尊腊酒难为甘，振衣看雪南窗南。空肠诗思欲透骨，此味兀兀逾醇醰。春光九十已去一，镜里愁见鬓毛毵。都门除夕久无雪，仆妪偻指能备谈。长安今日忽三尺，荡去灾沴天所戡。频年辽海恣鲸鳄，边户流徙穷披褴。吾曹煖饱已倖得，况有佳酿过斗担。兹晨不饮自决弃，沈陆难待岁稔三。献春登盘富鱼胾，何以佐饮唯雉鹌。酒酣肝肺芒角出，箕踞抵几吟声韽。儿童拍手道我醉，冻面仰作桃花䣻。欢场酒梦例泡电，倦眼真欲枯禅参。举头西山没天表，但见马耳沈千嵁。觚棱佳气快一泄，遂使青女来龙潭。飞霙冻雨远莫辨，空际变幻同优昙。堂堂春梦背人去，此旨唯剩髯苏谙。"}