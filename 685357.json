{"id":"685357","title":"庭梧七首","dynasty":"明","author":"王鏊","text":"庭梧曾手植，忽已逼苍穹。清夜长闻雨，晴朝惯惹风。旌幢惊对峙，琴瑟讶中空。凤鸟何年至，吾生尚尔逢。春朝起常迟，欲觉还偃仰。隔窗幽鸟声，日照梧桐上。暑夜卧常迟，摇摇动轻箑。仰啸取天风，风在梧桐叶。秋夜忽已凉，风叶何萧骚。露坐不知久，月挂梧桐梢。长夜梦初回，月上山之厓。何由知月上，梧桐影横斜。长夜梦初回，雨来山之北。何由知雨来，梧桐声淅沥。冬夜不成眠，寒灯听骚屑。天明惊皑皑，梧桐枝上雪。"}