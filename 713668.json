{"id":"713668","title":"别王二丈予安","dynasty":"明末清初","author":"屈大均","text":"美人在霄汉，灼灼如丹云。手持凤凰子，毋乃魏元君。我昔登太山，天门啸不还。瀑布为长带，浮云为高冠。游仙岂不乐，悲此市朝间。圣贤耻独善，所贵匡时艰。太阿苟不割，蛟龙将波澜。箧中有阴符，吾生焉得閒。平沙利马足，惊飙宜鹰翰。遥遥万里心，慷慨入长安。"}