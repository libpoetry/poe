{"id":"906376","title":"夏日登台晚云层叠若众山状伯氏令赋诗因成长韵","dynasty":"宋","author":"李弥逊","text":"阳光泼血汗交颐，晚日政与长空宜。海神游戏出霮䨴，风伯退听停嘘吁。初如炎官火伞动，渐若寒露冰壶攲。九乌堕翼天地暗，六鳌矫首山川随。飞来一峰横突兀，竞秀万壑排参差。岱宗坡陀太华小，少室破碎终南低。深谷婉丽发春态，高岩磊落呈秋姿。峰青盘螺绾新髻，水碧分晕浮修眉。鸾翔凤翥露纤巧，虎踞龙蟠惊崛奇。观台彷佛隐仙圣，楼阁缥缈生蛟螭。谁于天宇弄显晦，力与地险论高卑。荡胸棱棱各腾踏，翻手冉冉争奔驰。平生脚底识南北，此日眼界迷东西。身舆欲上白银阙，风驭不假青云梯。三薰三沐谢世事，一丘一壑真吾栖。扪参历井不惮远，直恐夜半潜推移。"}