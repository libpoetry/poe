{"id":"798097","title":"贺新郎  云郎合卺为赋此词","dynasty":"清","author":"陈维崧","text":"小酌酴醾酿。喜今朝、钗光簟影，灯前滉漾。隔著屏风喧笑语，报道雀翘初上。又悄把、檀奴偷相。扑朔雌雄浑不辨，但临风、私取春弓量。送尔去，揭鸳帐。六年孤馆相依傍。最难忘，红苏枕畔，泪花轻飏。了尔一生花烛事，宛转妇随夫唱。努力做、藁砧模样。只我罗衾浑似铁，拥桃笙、难得纱窗亮。休为我，再惆怅。"}