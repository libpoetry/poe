{"id":"811576","title":"减字木兰花三首","dynasty":"清","author":"史承谦","text":"银泥罗幕，绝代人归开镜鹊。密誓分明，消受卿卿尔许声。谁怜魂断，不住风铃枕函唤。别梦依依，却绕行廊叩玉扉。燕台四月，处处园林花事歇。卯酒初醒，卖过樱桃听卖冰。日迟风暖，一握榴巾香汗满。尺素谁题，昨夜柔魂过画溪。峨眉曼绿，窣地相逢画屏曲。为数芳年，锦瑟平分一半弦。低眸无语，懊恼凌波人易去。只是模糊，待写冬郎偶见图。"}