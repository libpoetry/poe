{"id":"821542","title":"木兰花慢 沈柏寒临大痴富春山图长卷，属题。柏寒六十后始学画","dynasty":"清末近现代初","author":"汪东","text":"指凌虚秀起，乍惊认、富春山。有叠嶂萦回，疏林莽宕，流水弯环。荒滩。坐垂钓处，总一时、移置小窗閒。展卷不妨卧对，旧游如可追还。前贤。胜迹凋残。空怅想、劫灰寒。藉粉本钩摹，恍然再睹，千古云烟。参禅。悟真画理，笑昔邪、犹是近中年。惟许吴兴同调，更添翠竹千竿。"}