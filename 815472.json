{"id":"815472","title":"宋建中靖国辛巳七月二十八日为东波先生骑箕之辰先生乞居常州，卒于孙氏寓馆，其地去余家不数十武，旧迹犹存，岁值辛巳，去先生六百年矣，感今追昔，邀同学诸子于是日肇祀先生，用眉山二字成诗二章，致敬恭思慕之意云","dynasty":"清","author":"徐永宣","text":"铩羽难迁月下枝，文殊问疾倍支离。梦萦竹屋风前树，心绕觚棱雨后葵。已分孤臣伤骨鲠，可禁众女嫉蛾眉。怜才只有宣仁语，千载追寻五夜悲。白云深处碧波环，诗谶无端落此间。回首古桥衰柳断，伤心小院野花殷。魂归月黑疑儋耳，鹘没天低忆故山。直接岷江溪水是，瓣香袅袅泪潺潺。"}