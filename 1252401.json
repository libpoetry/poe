{"id":"1252401","title":"古诗十四首 其一","dynasty":"元末明初","author":"张昱","text":"壮哉沛中歌，命世之雄者。帝王有大度，不在论风雅。绵蕝礼乐修，采诗固无暇。苏李离别辞，亦自关教化。文章与政通，斯岂杂王霸？汉诗十九首，不复辨名氏。苏李及枚乘，伯仲之间耳。当时尚词赋，六义谁作意？虽非大雅言，颇有风人致。篇章何在多，自足传于世。所嗟黄初后，作者莫与企。曹公英雄姿，吐词自天成。横槊鞍马间，慷慨念平生。汝颍诸文学，敛衽奉明廷。对酒惜时迈，载歌伸鹿呜。风云入壮怀，河山助威灵。至今邺下唱，犹擅文章名。铜雀有遗憾，哀哉短歌行。邺中盛文词，七子相掎角。虽膺丞相辟，未免伤流落。世胄相友善，宴好以酬酢。出纳结腹心，庶僚仰殊渥。愿因云雨会，戢翼永栖托。贵贱俱黄土，徒存建安作。魏文在世子，嗣领五官将。国事既有闲，经术尤所尚。宴游集文学，词藻咸宗仰。五星垂光彩，两曜分气象。风流积二世，况复人君量。快乐芙蓉池，乘辇一何壮！宁同汝颍士，戚戚冀所望。东阿帝室亲，复乃贵介弟。降志词翰间，国事罔所冀。思深而文典，光彩照当世。切切陈自劾，捐躯以明志。淫情洛神赋，所愿以自弃。祢衡轻狡人，况以才自负。将赴渔阳挝，侮人还自侮。曹公岂容物，嫁恶与黄祖。值兹劻勷际，焉用鹦鹉赋？所以贤达士，贵在识时务。三谢国亲臣，世家金闺彦。玄谈虽时尚，好爵尤所羡。出各领名郡，而不拘履践。能忘永嘉乐，山水事游宴。摛章固自美，雅音从此变。馀波及齐梁，纤秾入哀怨。嗣宗绝臧否，善若处时晦。咏怀数十篇，卓尔追汉魏。驾车哭而返，此岂无所谓？啸登广武台，神气偶相会。从来倜傥心，土苴视富贵。惟有步兵厨，可用时一醉。渊明君子儒，心事甚夷旷。醉来得佳眠，自谓羲皇上。文章固可诵，节概尤所仰。且无州县拘，安得言不放？托志圣贤录，千载成绝响。高人王右丞，辋川亦有乐。位居尚书省，志不异丘壑。谁言肉食鄙，而不事淡泊。辞擅大雅名，集多应制作。唐音得所宗，夫子实先觉。工部行在官，饥寒莫与比。奔走盗贼中，朝夕命如寄。一饭不忘君，危言以鸣世。亲蒙万乘知，不救妻子累。文章天地间，风雅可无愧。赋者谩接迹，此作竟谁继？襄阳孟浩然，五言擅时誉。迹放羁旅间，气藉江山助。感怀岘山作，托兴洞庭赋。九重获见知，一语乃上忤。敝庐南山归，亦足蔽风雨。篇章如可传，论何遇不遇。苏州韦刺史，早事武皇帝。既蒙南宫录，复膺符竹寄。折节就绳墨，检身勤治理。赋诗长日静，铃閤馀香至。晚逢杨开府，感激道所以。宜尔金玉音，风雅存遗制。"}