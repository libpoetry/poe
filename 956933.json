{"id":"956933","title":"华山寺","dynasty":"宋","author":"范成大","text":"五湖西岸孤绝处，旃檀大士来同住。性空真水遍清凉，随缘出现无方所。蒙泉新洁鉴泉明，瀹茗羹藜甘似乳。何须苦问莲开未，桂子菖花了今古。三翁綵笔照青霞，从此他山都不数。我今閒行作閒客，暂借云窗解包具。魂清骨冷不成眠，彻晓跏趺听粥鼓。脚力有馀西坞尽，明日湾头更鸣橹。却上东山唤德云，别峰应在银涛许。"}