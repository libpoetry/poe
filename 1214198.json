{"id":"1214198","title":"徐州暮泊风雨骤至","dynasty":"元","author":"周权","text":"清河绿涨琉璃堆，黄河浊浪排空来。两流合一混泾渭，喷薄东注无时回。孤城迤逦枕其左，昼夜怒激声喧豗。人烟蚁集一鬨市，夕阳孤塔空崔嵬。客舟簇簇闹河浒，极目但见烟中桅。黄垆呼酒足自慰，愁城顿破红颜开。须臾笑电急驱雨，神物变幻令人猜。狂飙扬沙昏白昼，黑云卷地翻风雷。"}