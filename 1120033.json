{"id":"1120033","title":"用前韵招蕃叟弟仍和蕃叟癸卯二绝","dynasty":"宋","author":"陈傅良","text":"细看物理愁如海，遥想朋从眼欲花。逆水鱼儿冲断岸，贪泥燕子堕危沙。百年乔木参天上，一昔平芜著处佳。行乐不妨随邂逅，我无官守似蚔蛙。落花风雨奈愁何，愁亦不应缘落花。尚可流觞追曲水，底须占鵩似长沙。无人晤语鸟乌落，为我食贫楼笋佳。休说关河无限恨，腹非空怒道旁蛙。"}