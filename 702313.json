{"id":"702313","title":"敬和留别诗韵","dynasty":"明","author":"程通","text":"春风花萼倍辉明，可是寻常昆弟情。鸾驾往来知意密，龙章烜赫荷恩荣。辽宁两国同封守，文武千官尽送迎。徐水闾山高且远，愿言禧祚与渠平。闾阜之山秀且高，凌河之水胜葡萄。水光山色堪图画，柳绿花红映锦袍。两府东西停鹤驾，三军先后拥氂旄。小臣叨在从官列，鞍马驱驰岂惮劳。祖道宏开毡帐高，当筵举盏醉葡萄。日辉棣萼霞舒锦，风捲杨花雪点袍。分手河梁犹驻马，驰心关树剧悬旄。闾山徐水无多远，来往宁辞从者劳。"}