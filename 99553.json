{"id":"99553","title":"赠章默·章子亲未葬","dynasty":"宋代","author":"苏轼","text":"章子亲未葬，余生抱羸疾。朝吟噎邻里，夜泪腐茵席。前年黑花生，今岁白发出。身随日月逝，恨与天地毕。愿求不毛田，亲筑长夜室。难从王孙裸，未忍夏后堲。五陵多豪士，百万付一掷。心知义财难，甘就贫友乞。不辞毛粟施，行自丘山积。此志苟朝遂，夕死真不戚。誓求无生理，不践有为迹。弃身尸陀林，乌鸢任狼藉。"}