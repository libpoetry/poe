{"id":"1111984","title":"喜雨三首","dynasty":"宋","author":"吴潜","text":"古佛炉前一炷香，神龙夭矫挂空苍。人閒祥瑞六月雨，枕上吟哦终夕凉。不待白渠纷畚锸，俄惊赤卤屹仓箱。自惭太守无功德，帝力惟知荷圣皇。西抹东涂老不禁，芙蓉洲畔更浮沈。数茎半黑半丝发，一寸忧晴忧雨心。乌馓且欣将淅玉，红莲何翅已抽簪。小臣献谷秋尝了，深密山林可访寻。晚上危楼望碧岑，云烟开阖弄晴阴。见前鸥鹭移心法，何处鸱枭过耳音。好雨十分催暑驾，凉风一宿动秋砧。谁怜老子思乡泪，滴向鄞江未是深。"}