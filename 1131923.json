{"id":"1131923","title":"题张圣言画四时景物","dynasty":"宋","author":"潘大临","text":"我到淮南几见春，一身蓑笠蔽烟雨。桃花林里有人家，疑是柯山最深处。成阴众木与天参，日暮风雨地轴翻。曾向庐山问行李，石门西路接僧垣。荻花索索水津津，日落空山开霁新。松下有人摩诘似，与渠烟火作比邻。云蒙山头雪翻空，飞鸟绕树困号风。关山淮水失微路，酒炉曾借衰颜红。"}