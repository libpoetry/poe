{"id":"702147","title":"别后有怀甘泉洞兼呈板筑诸君","dynasty":"明","author":"湛若水","text":"俯视沧溟气欲吞，群山高作万长垣。堂开揽结重重秀，东西二洲两●门。周公谷是湛公栽，周公面上是谁开？山石不知泉混混，乾坤古往又今来。静倚五峰看两洲，无端应胜十洲游。景光自与朝阳出，暮霭闲从落照收。西洲诸彦殷勤甚，走马时时入洞门。板筑声高落云汉，苍岩经始苦心存。地藏天设几千年，合有神明启震川。大院豁然临大路，人间始信有壶天。"}