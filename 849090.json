{"id":"849090","title":"五云诗","dynasty":"宋","author":"卫宗武","text":"千岩万壑东南美，中有一山尤秀伟。伊谁衣被以佳名，非雾非烟腾瑞气。有人于此曾课书，出山能士为写图。风林泉石振清响，佔毕吟诵声难模。聚为胸中线五色，不补衣裳华衮黻。乃作江湖漫浪游，奋藻扬葩肆吟笔。文为人瑞要瑞时，时不与我文奚为。何如抱书还旧隐，姑颂楚橘歌商芝。吾衰一字不解作，平生学殖叹荒落。为儒无用拟修玄，徒想仙人五云宅。"}