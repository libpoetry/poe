{"id":"1131447","title":"和万舍人折赠蜡梅韵","dynasty":"宋","author":"虞俦","text":"问讯江梅意未回，少林横出不知裁。争先赖有园夫报，折赠空惊驿使来。疏影暗香宁是伴，蜡言栀貌未须媒。主人闻说归朝近，且趁眉间喜色开。蜡缀枝头春来回，缃罗休用剪刀裁。直须浮蚁相携去，应有游蜂错认来。晕紫檀心真似假，娇黄妆额自能媒。年来世味浑如此，嚼蕊吹香一笑开。步绕名园日几回，司花著意巧能裁。影疏雅称灯笼映，香细疑从酒面来。破白江梅羞月妒，黏红仙杏待春媒。何如新样龙山种，却在京都占早开。"}