{"id":"835147","title":"摸鱼子 其二 次韵答子宜丈，即送其入都","dynasty":"清末民国初","author":"冒广生","text":"恁星星欺人霜鬓，江湖还作羁旅。廿年幻尽华胥梦，再踏东京尘路。君莫觑。见说道，天涯都是愁生处。乘风竟去。怕白首开元，重谈涕泪，落月也延伫。只难遣，明日断霞南浦。蒲帆欲发重住。海天万里神山浪，多少鱼龙跋扈。能践否。约归马秋风，酹酒要离墓。寻花结侣。更鲑菜鲈羹，沧浪亭外，刺棹问渔父。"}