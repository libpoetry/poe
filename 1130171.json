{"id":"1130171","title":"石台夜坐二首","dynasty":"宋","author":"释德洪","text":"故乡乃有此丛林，下板何妨著寂音。永与世遗他日志，尚嫌山浅暮年心。冻云未放僧窗晓，折竹方知夜雪深。琢句自应清似玉，更宜坡字硬黄临。岁晚山深过客稀，一灯清坐夜同谁。滴阶寒响雪消后，通火活红灰陷时。敛目旧游真可数，盖棺前事尚难知。古今不隔诸缘净，画出岩中道者诗。"}