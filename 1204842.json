{"id":"1204842","title":"摸鱼儿","dynasty":"元","author":"许有壬","text":"买陂塘旋栽杨柳，尘凡皆与停务。半生醉梦人间世，翻覆几回云雨。归有渚。似真到三山，缥缈红云屿。忘怀笑语。任白鹭惊飞，苍苔不扫，去此便无趣。斜川路，宇宙茫茫何许。绮园肯附诸吕。悠然一见南山后，便觉世多尘句。持此醑。论心事中间，异姓还同谱。迂疏好古。因艺菊栽松，滋兰植蕙，荒了种瓜圃。"}