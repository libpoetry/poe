{"id":"1045655","title":"雪 其八","dynasty":"宋","author":"徐积","text":"吟怀忽共雪纷然，罪逆馀骸自可鞭。罔极之恩无报日，难平所感欲呼天。身骑騕袅成童岁，手握狻猊未丱年。三釂冷醅将及斗，一挥醉笔恰盈笺。当时饰束头毛绿，今日衣濡眦血鲜。楚泮师儒新腼目，秦关父老旧随肩。中心但比孤青桧，外物无庸大赤旃。每指多图为酖毒，自言寡欲即神仙。房中得子眠温席，突外从人笑冷烟。以此终身慰泉壤，不须问舍与求田。"}