{"id":"857175","title":"采选示王圣美葛子明","dynasty":"宋","author":"王令","text":"酒盏厌连行，众客喧已醉。忽得簿上籍，共出名外仕。孤昂忽雄轩，泯默亦驯致。追争相后先，得失自愚智。随时有能称，逐衅得呵訾。有非人力为，竟亦天幸值。或果以祸覆，亦有终自遂。卒无及物效，徒自高人气。回樽变新局，忽若已异世。嗟人久已迷，高爵乐自嗜。谁为衎衎饱，竟是孜孜利。矜骄决雄奢，摧折叹淹滞。昏昏忘所大，扰扰争其细。安知茫昧间，身非天所戏。是非未暇辨，欢戚先已至。退之昔裁诗，颇以豪横恃。暮年志气得，金玉多自慰。买居纪堂荣，顾影乐簪佩。喜将闾巷好，持与妻子议。彼哉何足道，进退于焉系。安知九列荣，顾是德所累。宁论圣人为，适莫固以义。有时曲肱乐，不以易富贵。吾曹颇勉修，兹道久自诣。何必问浮云，斯理固可视。"}