{"id":"1125011","title":"眉州燕游杂咏十首 碧澜堂","dynasty":"宋","author":"晁公溯","text":"清澜深几许，夏潦冬即空。定非蛟龙宅，徒为螺蚌宫。杲杲东出日，万方被照临。鸲鹆不踰济，草木有常心。举扇谢风伯，排闼有清音。不可遣尘污，但当开我襟。杂树略就列，清晨时涉园。逢幽付鼻咏，怀新劳目存。屏幛尽通彻，萧然尘土空。不畏赵盾日，知有楚王风。天地有万籁，中存韶濩音。斯文未尝废，但见古犹今。方床客常满，岂止两三人。谁可负之走，长留采白蘋。清阴夏可玩，秀色春可餐。桃李事且置，四时各有观。临池可手揽，何似湘水中。冥冥望北渚，木末有芙蓉。山川未为远，在此轩楯中。我觉千岁近，民今三代同。"}