{"id":"72933","title":"绿头鸭·雨初晴","dynasty":"元代","author":"长筌子","text":"雨初晴，江山景色新鲜。乍艳阳，春光美丽，见效原、芳草芊芊。睹梨花、轻笼淡月，闻松声、冷和清泉。风细池塘，帘垂院落，晓莺啼唤柳含烟。更叠翠山屏如悄，时物笔难传。谁能悟，韶华不久，人世非坚。走红尘、何曾返照，损气神、虚度流年。竞锥刀、如蝇见血，恋妻男、似蚁争膻。火宅忧煎，情波出没，四生六道不知还。任千劫轮回贩骨，迷了本灵源。聪明客，诸缘放下，闲里修仙。"}