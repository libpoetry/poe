{"id":"90366","title":"杂兴·误朝者谁欤","dynasty":"宋代","author":"刘克庄","text":"误朝者谁欤，肘后挟管商。簿录网已密，筦搉弓遂张。竞贡包茅入，谁知刈葵伤。饶歌庆胡灭，蒙冲弛江防。向非一大治，吴楚成战场。老儒夕九起，蹙蹙瞻四方。有鹃啼云安，无龙卧南阳。男儿重横行，讵肯坐箦床。昔人含两齿，时来犹鹰扬。残骸久饰巾，清泪空沾裳。"}