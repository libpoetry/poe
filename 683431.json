{"id":"683431","title":"送刘子成兵备贵州","dynasty":"明","author":"王世贞","text":"忆昨爽鸠初徙署，共誇才气世无双。曾令万马回长啸，更筑三城拟受降。明月独悬黔岭节，白云高拥洞庭艭。谁为同舍题诗侣，愁对飞花倒玉缸。看君燕颔必腾鶱，百越诸夷总汉天。此去兵符铜虎授，向来文字鳄鱼传。山连贵竹星常少，地入盘江雨自偏。闻道悬军犹楚甸，两阶今是舞干年。"}