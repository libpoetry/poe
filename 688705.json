{"id":"688705","title":"无逸殿直舍和少师相公韵","dynasty":"明","author":"严嵩","text":"儤直承明幸接庐，内房新赐更移居。大官日逐颁饔膳，中使时常给扫除。御案丝纶开玉札，上清文字理金书。分明身到钧天上，传和仙歌白雪馀。灯烛通宵晃禁庐，雾窗云阁近宸居。瑞烟入座香浮苑，寒影窥帘月到除。缑岭乍闻丹凤吹，谷城先访赤松书。归来未向人间说，天语亲承燕对馀。"}