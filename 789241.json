{"id":"789241","title":"小梅花 其一 秋夜对酒放歌","dynasty":"清","author":"王策","text":"倾一斗。开笑口。天边月逆行云走。左离骚。右蟹螯。狂吟独啸，亦足以自豪。铜芝泪冻灯花死。挂壁宝刀光射水。拍头颅。捋髭须。龙泉太阿，惟汝最知吾。披绣袷。挥纨箑。卿自用卿法。声如钟。气如虹。岂甘郁郁，长作可怜虫。人能著翅马能齧。来犯北风去密雪。上危冈。草荒荒。试拓弓弦，霹雳倒黄獐。"}