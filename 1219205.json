{"id":"1219205","title":"惟则天如师子林","dynasty":"元","author":"郑元祐","text":"万竹阴阴师子林，苍霏如雪不厌深。影当初阳鸾凤舞，响作平地蛟龙吟。契机元非击后悟，乘凉已在栽时寻。行鞭土酥虽诘屈，沛润法雨尤阴森。笋时不传餐玉法，定起每听贯珠音。那知阎浮有六月？只缘毗耶无二心。眼光固已烁天地，王度政尔式玉金。老矣蒲鞋尚堪织，贫岂藜羹长乏斟？养威窟中善自爱，解铃颔下知谁任？扰扰尘劳竟何以？便应于此投华簪。"}