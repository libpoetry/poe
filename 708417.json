{"id":"708417","title":"醉蓬莱  为仲弟孝绪用叶少蕴上巳韵","dynasty":"明末清初","author":"龚鼎孳","text":"快花前樽满，十里笙箫，画船来去。追数流光，叹年年征旅。雁塞蛟宫，越旗江火，隔对床风雨。乱后重逢，篝灯如梦，客怀难语。散骑身强，士龙名重，天海行藏，肯同绕絮。舞槊征歌，笑绛樊何处。去国雄姿，凭高青眼，渐斗横银浦。白首相看，丹霄过我，更拈吟句。"}