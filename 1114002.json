{"id":"1114002","title":"自铜陵行四十里风复作泊江北岸地名散潭属淮南","dynasty":"宋","author":"李纲","text":"襟带江淮一望间，夕阳舣棹散潭湾。波涛汹涌暮天阔，鸥鹭飘飖渔艇閒。风壮又还依北渚，云深不复见南山。浙河千里何时到，过去飞鸿不可攀。镜中渐觉鬓丝多，半世劳生可奈何。极望不来青足鸟，满江更起白头波。扬帆贾客风前笛，撒网渔人月下歌。自断此生甘寂寞，毗耶归作老维摩。平生性酷爱江山，今日江山满目前。明月清风人寂寂，淡烟轻霭露涓涓。波声撼岸连淮壤，雁阵惊寒入楚天。慨念往来成底事，一杯浊酒且安眠。"}