{"id":"293836","title":"木兰花慢·题马湘兰画山水","dynasty":"现代","author":"张伯驹","text":"数南都艳迹。繁华梦，去如烟。看堑限金汤，城围铁瓮，无奈降幡。帘前，画眉彩笔，有佳人写出旧江山。风月魂销故国，莺花劫换勾阑。连环，小字印玄玄，半偈忏情禅。想镜槛隔灯，芸窗倚翠，螺墨金笺。当年，练裙宝扇，问风流、惟剩夜潮还。只有秦淮一水，无情送尽红颜。"}