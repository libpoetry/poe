{"id":"860465","title":"馆娃宫一首","dynasty":"宋","author":"王阮","text":"释越来妖艳，穷吴事俊游。笑谈遗庙社，绘罽及山丘。鹓宿离宫瓦，龙移别浦舟。楯陈金制巧，床瑩玉光浮。破雨惊枫落，驰烟入虎流。莼羹摘千里，荷盖拥长洲。缓缓花开陌，弯弯月照州。轻风香径暖，微步屧廊幽。红喜鲈堪切，黄嗔蟹不收。池痕测朝夕，乡思属温柔。祇顾山衔日，何知饵带钩。味于重处减，心记捧时谋。鲸鬣翻溟渤，金星犯斗牛。六千君子锐，二八国人忧。泰伯三称让，姑苏一战休。共沉那有井，独坠苦无楼。人去扁舟远，僧来野寺修。宫乌今骇散，台鹿任鸣呦。月为朱栏暗，山含翠黛愁。烛残新别泪，泉咽旧歌喉。一代仇人事，千年壮士羞。东门抉眼在，怒气溢潮头。"}