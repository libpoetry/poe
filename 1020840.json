{"id":"1020840","title":"题逸少真迹","dynasty":"宋","author":"释善珍","text":"淳化东都群玉府，光蟠虹霓气龙虎。墨池笔冢千岁精，鸾鶱凤翥来帝庭。帝好文似虬须主，盗夺鬼偷离复聚。珠宫玉函雷电护，犀辟尘埃芸辟蠹。崇宁别置书学员，司空无畏博士颠。钩党牵连颖与玄，毡包驼载迁幽燕。司卿巨卿怒裂眦，手揽脱身兵火里。江南不得练儿评，流落无人识真伪。"}