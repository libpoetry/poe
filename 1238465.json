{"id":"1238465","title":"北庭宣元杰西番刀歌","dynasty":"元末明初","author":"张宪","text":"金神起持水火齐，煅鍊阴阳结精锐。七月七日授冶师，手作钳锤股为砺。一千七百七十锋，脊高体狭刀口洪。龙飞蛟化岁月久，阮师旧物今无踪。呱哇绣镔柔可曲，东倭纯钢不受触。贤侯示我西番刀，名压古今《刀剑录》。三尖两刃圭首圆，剑脊䵝䵝生黑烟。朱砂斑痕点人血，雕青皮软金钩联。唐人宝刀誇大食，于今利器称米息。十年土涮松纹生，戎王造时当月蚀。平章遗佩固有神，朱高固始多奇勋。三公重器不虚授，往继王祥作辅臣。"}