{"id":"431020","title":"倦寻芳 长沙城北朱园，地极爽旷，饶池台花木之胜，昔尝一游，忽忽遂二十年。读粲真新词，怅触前尘，不胜海桑之感，因次其韵","dynasty":"近现代","author":"刘鹏年","text":"杏烟罥碧，桃雨飘红，帘外呼燕。徒倚回廊，楼影倒浮池面。映眼芳尘胡蝶梦，昵春心绪芭蕉卷。暗思量，奈风光画里，并刀难剪。换几度、寒灰劫火，输与鹃魂，频诉悽怨。华发催人，容易柳绵吹遍。故宇江山斜照冷，昔时裙屐朝云散。把余情寄湘弦，酒边吟倦。"}