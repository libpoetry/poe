{"id":"54110","title":"送何都阃济南省亲至京还广","dynasty":"明代","author":"孙蕡","text":"伊昔关河事征战，君家严君拥方面。君拜元戎领大藩，虎旗耀日光于电。北山之北南河南，鲸波虎垒相巉岩。辕门上日开将阃，白马朱缨银作衔。军中呼卢日向午，锦筵置酒夜击鼓。龙潭降卒解西歌，翁源女儿学东语。有时俘贼珠海头，海门六月如九秋。牙旗挥天虎豹怒，霹雳迸火鱼龙愁。银汉淋漓洗穹昊，严亲入觐承恩早。角巾还第谁最高，君与君家兄弟好。朅来宁亲东入齐，归舟一系蒋陵西。莺花烂熳春如海，歌舞流连醉似泥。蟾溪高彬故部曲，开宴斗门桥下屋。宣州梨子鹅儿黄，吴姬指纤白如玉。酒酣耳热悲故乡，孙蕡在座情更伤。关河北去五千里，目断南天如许长。秦淮水生风似雨，十辐蒲帆醉中举。龙湾江口辞故人，小孤洲北失前侣。知君第宅绕西湖，门对罗浮列画图。梅花白白想犹昨，芦橘青青今有无。三郎今年三十岁，平生与蕡最知己。明岁春还若寄书，玉堂华馆西清里。"}