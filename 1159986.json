{"id":"1159986","title":"和兵部郑侍郎省中四松诗十韵","dynasty":"唐","author":"刘禹锡","text":"右相历中台，移松武库栽。紫茸抽组绶，青实长玫瑰。便有干霄势，看成搆厦材。数分天柱半，影逐日轮回。旧赏台阶去，新知谷口来。息阴常仰望，玩境几裴回。翠粒晴悬露，苍鳞雨起苔。凝音助瑶瑟，飘蕊泛金罍。月桂花遥烛，星榆叶对开。终须似鸡树，荣茂近昭回。"}