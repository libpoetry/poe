{"id":"1105230","title":"送俊明李提举","dynasty":"宋","author":"方大琮","text":"有美羊城一钜儒，菊坡气脉最关渠。村高懒宿郎官被，色养姑乘使者车。曩日绿林功未赏，今年清社事堪书。福星何事轻移去，久矣世无公毁誉。幸甚联台馀五月，户庭微细事皆知。山中菊径多归思，膝下莱衣少脱时。吏散庭空无滞牒，客来酒尽只新诗。耳闻眼见谁虚实，写与行人作口碑。时贤落落甚晨星，世事如棋局又新。赤白交驰边面急，腐红销尽国中贫。谁令野有横舟者，应是朝无惜宝人。握手不堪离思满，愿公自爱庙堂身。"}