{"id":"857116","title":"对月忆满子权","dynasty":"宋","author":"王令","text":"长风掠海来，吹月散百鍊。青天豁四碧，云霭不容缘。窗轩飒先秋，露气入簟扇。宽庭生夜凉，蚊口不得擅。人静暮客去，坐偃适自便。清牵睡思醒，明发醉胆健。披风睨白月，瞪视不为眩。未甘景独胜，思出大句衒。狂搜得无奇，猛吐复自吮。篇成若奴婢，气骨终凡贱。弃置不复收，叹感退自旋。起探君寄诗，兀坐讽百遍。駮哉剧雄劲，百札洞一箭。间逢骋新奇，春云弄晴霰。古镜终重厚，九鼎挂一铉。吾尝笑夫人，语富则自愿。及婴爱君念，始自信惓惓。阅女当求嫱，慕士在获彦。鄙哉寻常者，何用目识遍。得逢诚幸多，既别遂堪谚。乖离时况久，会合卜未先。思之不可见，飞魂不身恋。秋城崔嵬高，围我屹若圈。安得擘风翅，飞出不自殿。巧为相见谋，反覆竟未善。惟当远相要，共借月为面。相离苟同天，举目亦两见。又况相去间，财止百里县。不知竟可否，寄诗代请劝。"}