{"id":"1131602","title":"虔州送知府石舜弼吏部二首","dynasty":"宋","author":"廖刚","text":"风流万石有孙传，伟望孤标拔俊躔。凤阙翱翔绵二纪，虎城留滞肯三年。龚黄术业今谁比，皋吕章程旧独贤。政恐君王念耆硕，未教长作洞中仙。朅来临抚未期年，五裤欢谣已蔼然。公道直堪平赣石，清风那用挹廉泉。飞帆便恐迷三岛，缓辔聊须选一钱。最有后车湖上客，梦随旌旆作神仙。"}