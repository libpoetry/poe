{"id":"798057","title":"夜合花  为丁子硁催妆","dynasty":"清","author":"陈维崧","text":"人柳腰眠，圣檀额注，犊车催下屏风。胜常道罢，腮边春晕微红。呼燕燕，唤虫虫。桂堂西、小著轻容。问伊姓氏，父名郑季，母号樊通。莺声夜半玲珑。多少帐前细咳，尔汝欢浓。今宵夜冷，劝郎文籍休攻。兰缸细，鸭垆浓。卸花簪、早傍薰笼。羡他大妇，偏怜敬礼，代掩珠栊。"}