{"id":"692262","title":"萧氏石冈十景诗为省身赋 石冈桥","dynasty":"明","author":"杨士奇","text":"君家石冈侧，门对石桥幽。桥下澄源水，还归萧峡流。危石翠如削，影浸澄湖波。六月不知暑，香风生芰荷。近接金鱼埧，来往弄轻桡。水清下见底，白石如琼瑶。江流汇为潭，其下深无极。时有云雾兴，疑是蛟龙宅。逶迤长泒洲，近带珠林浦。八月秋风清，瀰漫熟禾黍。嶕峣紫霞表，周回石如栉。曾逢百岁人，閒说兵戈日。寸云起东谷，行空散为霖。殷勤望拜者，宁识云无心。骑鹤去已远，庭馀昔年树。扰扰祈灵人，鼓钟动朝暮。石冈清绝处，兰若傍岩开。年远僧稀少，经廊生绿苔。"}