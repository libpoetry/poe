{"id":"768911","title":"十月二十日夜见城南火，翌晨即事","dynasty":"清","author":"许传霈","text":"官默默，民忙忙。南门不守守江塘，黑夜红烧贼入疆。贼入疆，心仓皇。山无色，日寒霜。一步一嗟可奈何，但闻悽悽切切野哭泪汪汪。是时我心抑郁若王郎，直欲身入九霄问彼苍，彼苍冥冥而茫茫。又欲手拔腰下三尺之剑断愁肠，彼剑靳靳力抽不可长。兵不出兮将不生，才薄那此当道之豺狼。吁嗟乎，穷达固有命，生死系纲常。庸庸耀爵禄，几辈误君王。生灵悲涂炭，义士气激昂。何处乌鸦来，声声向夕阳。出门将安归，北风萧萧凉。"}