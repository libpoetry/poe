{"id":"1119417","title":"次日再次韵三首","dynasty":"宋","author":"陈造","text":"山行风色怒飞沙，山末屯云涌炮车。伏轼不容同蝶梦，问炊犹可趁蜂衙。龟鱼泛渌熹晴日，草树留春著晚花。暮憩自怜尘满面，五浆先馈定谁家。微吟缓步惬晴沙，聊谢愔愔载妇车。时遣贳貂村店酒，回思缚虎长官衙。春山好著屏中色，吟笔谁添锦上花。不妨习池风月主，只今何处问诗家。鸥双鹭只傍汀沙，却汇沙汀过客车。清吹解撩丛竹啸，高山如受众峰衙。寒生碧涧悬鱼网，润著苍崖剩土花。所惜隔墙红紫满，行行无暇访山家。"}