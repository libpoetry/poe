{"id":"1118041","title":"题斋壁三首","dynasty":"宋","author":"陆游","text":"小屋闲坊旋卜居，老人也看作吾庐。客知贪睡多留刺，儿未来归自检书。草赋万言那直水，属文三纸尚无驴。京尘日念家山乐，况值腰镰割麦初。残发萧萧不满簪，衰年亦自惜光阴。作碑谀墓已绝笔，紬史藏山犹苦心。穿破绿钱多稚笋，惊飞红雨有幽禽。北窗睡起摩挲眼，更觉清风直万金。一棹秋风去已迟，钓竿恐失野人期。朝回补睡寻幽梦，客去偷闲练近诗。浮世本知缘苦薄，颓龄已与志俱衰。平生所慕孤山老，剩欲怀茶奠旧祠。"}