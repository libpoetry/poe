{"id":"224147","title":"游梅园·梓里德星聚","dynasty":"宋代","author":"赵善括","text":"梓里德星聚，宝马如云屯。扬鞭东城去，趁此梅正繁。林烟引轻素，晻暧连遥村。须臾日色高。客情舒宴温。露晞润玉瀣，雪粲融朝暾。千林秀松竹，万点铺兰荪。开落初春早，尘埃迷昼昏。埋没颜色好，孤负眉宇轩。疏野空自适，何人共清尊。诸公尽豪隽，逸饮如鲸吞。对花相慰藉，悲欢俱勿论。吹嘘赖椽笔，欲谢终忘言。"}