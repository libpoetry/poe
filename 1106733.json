{"id":"1106733","title":"挽颐轩张朝奉","dynasty":"宋","author":"王柏","text":"蔼然一气备天和，不尽人间岁月多。乡里同声称佛子，儿孙相继奋儒科。蠲租捐廪今无有，刲豕然灯可奈何。德在人心真不朽，几多麟碣污山河。挺挺长松施女萝，平生能得几相过。穗帷远辱双絇临，泪眼犹瞻两鬓皤。曾未经年成契阔，至今一恸竟蹉跎。吉人已矣难重见，山口悽悽薤露歌。"}