{"id":"962003","title":"续丽人行","dynasty":"宋","author":"姜特立","text":"画师不作春风面，岂是玉容容易见。动人正在阿堵中，妙处犹须著歌扇。沉香亭边初睡起，鬒发珑松薄梳理。欠伸背面故作妍，半靥墙头出桃李。画成众目争回顾，只欠孙娘折腰步。似见不见愁杀人，始是人生肠断处。愁肠易断可奈何，古往今来此恨多。君不见李夫人，不肯回身看汉君。又不见杨太真，拥行莫恋属车尘。自古蛾眉多蠹国，玉颜画就还伤神。"}