{"id":"993847","title":"送张安国","dynasty":"宋","author":"章甫","text":"前日见公如桂林，梅黄风雨天多阴。今年见公长沙去，草绿江湖春水深。借问长沙多少路，尽是前年曾到处。如公正合在朝廷，胸中素蕴经纶具。吾君一视而同仁，且欲烦公苏远人。亲朋漫作别离恶，王事敢辞行役频。嗟予潦倒百无用，客食淮南两相送。青山可买坐无钱，日长只作还乡梦。九重早晚催赐环，了却功名归故山。屋头乞我茆三间，布袜青鞋相伴閒。"}