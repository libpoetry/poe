{"id":"916980","title":"送胡康侯使湖南","dynasty":"宋","author":"杨时","text":"北溟有潜鳞，其广数千里。扬鬐厉东海，汎汎等蜉蚁。百川竞奔注，漫不见涯涘。寄之天地间，大泽礨空耳。胡侯荆山资，妙质久砻砥。飞声动旒冕，持节照湘水。功名与时会，事道从此始。骅骝驾轻车，夷路道九轨。朝燕暮腾越，快意未为喜。圣门学须彊，一篑亏可耻。扩之天地宽，于道乃云迩。为士贵弘毅，无忘味斯旨。"}