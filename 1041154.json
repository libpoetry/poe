{"id":"1041154","title":"圣俞受诏行田是时圣俞葬其弟公异未毕而去","dynasty":"宋","author":"刘敞","text":"虫潦败耕耘，西成绝人望。乡农吁天意，守阙书屡上。忧民圣天子，择吏贤宰相。王畿盖根本，岁赋在宽放。曰君往行田，究彼荒稔状。一当薄其租，用以息民谤。朝廷慎指使，推择无与让。非君精明姿，曷以致忠谅。忧公剧私为，即夕治行仗。怀悲念其弟，卜日不果葬。乃知体纯粹，世士难以尚。德泽既敷宣，风谣还历访。归来悟明主，自致谁云妄。"}