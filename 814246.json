{"id":"814246","title":"六十自遣六首","dynasty":"清","author":"周在镐","text":"虚度光阴六十春，无端暮景倏催人。不堪白发飘萧态，依旧青衫落拓身。漫赋招魂悲卫玠，恒思好客学陈遵。撇开烦恼惟寻乐，甘作人间一散民。四十生儿不算迟，六旬预算抱孙儿。含饴有望难如愿，传砚须知尚待时。老子虽无诒后谷，女孙也会解人颐。年诚可向情天借，伫见麒麟手抱持。青毡坐破弃多年，懒读还耕下噀田。愤世甘教儿废学，安贫幸赖妇能贤。垂青无眼原知命，坦白居心好对天。扫尽咿唔呫哔苦，而今快乐过从前。生平不解发牢骚，气概元龙窃自豪。舐犊老牛私愿慰，失群孤雁唳声高。颜因中酒红生晕，鬓似经霜白到毫。光霁胸襟师我祖，别无家法示儿曹。强求名利笑徒然，富贵从来权在天。运到穷时休妄进，路难行处莫争先。但无债避贫何碍，偶把书看倦即眠。退一步思心自适，儿顽当作是儿贤。富贵底事问苍苍，儿女无多债易偿。老去多情输杜牧，近来好懒学嵇康。文章清似一瓶水，家业穷无十亩桑。衣食粗完身亦健，乾坤容得我清狂。"}