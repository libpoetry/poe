{"id":"693155","title":"次天全翁雪湖赏梅十二咏","dynasty":"明","author":"沈周","text":"台垣赐老荷君王，山上篮舆湖上航。如此湖山昼游地，梅花开遍客还乡。少在城中多在乡，寻梅犹抵候朝忙。新诗似与梅相约，诗到成时梅恰香。不是春愁鹤发翁，风流人物义熙中。遥知觞味清游处，小笔湖山似欠侬。重峦叠叠水湾湾，雪舫寻春醉未还。因省玉堂为客夜，如今不似梦中山。绿尊沽酒出春城，春日寻梅湖上行。闻道冲风又冲雪，旁人不识醉翁情。一代文章百代名，鼎司纶阁已忘情。近来熟理农桑计，似谪江南作稼卿。湖上寻诗舟去稳，尊前赏雪酒行迟。优游正是居东日，自遣春风人不知。梅扑玉缸春酒开，雪湖山水重徘徊。风流旧属林君复，人道先生是载来。泛雪吴航胜月槎，深深杯色照银沙。寒梅钟得平生爱，重是江南第一花。玉树瑶山画里看，乾坤不似酒壶宽。醉来草圣三千纸，漫使人惊索幼安。清游不放酒杯空，雪共梅花落酒中。玉带朱衣有仙骨，画船更在水晶宫。黄帽归舟且莫催，雪山留客好衔杯。梅花况是堪题咏，今夜春城判不回。"}