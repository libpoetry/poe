{"id":"81024","title":"江东韩漕曦道寄杨庭秀所赠诗来求同赋作此寄","dynasty":"宋代","author":"陆游","text":"三朝巍巍韩侍中，烂然彝鼎书元功。西戎北狄问安否，九州万里涵春风。子孙继踵皆将相，我犹及拜西枢公。顾怜通家略贵贱，劳问教诲均儿童。西枢有孙又奇伟，凛然太华摩苍穹。小试玉节江西东，文书如海到手空；政成蒲鞭亦不用，地上钱流仓粟红。君持此手上廊庙，折冲御侮知从容，桑乾不劳尺箠下，榆关正可丸泥封。却归故里访遗老，应记山阴九十翁。"}