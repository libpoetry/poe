{"id":"1104720","title":"大观闻喜宴六首","dynasty":"宋","author":"郊庙朝会歌辞","text":"多士济济，于彼西雍。钦肃威仪，亦有斯容。烝然来思，自西自东。天畀尔禄，惟王其崇。明明天子，率由旧章。思乐泮水，光于四方。薄采其芹，用宾于王。我有好爵，寘彼周行。乐只君子，式燕又思。服其命服，摄以威仪。钟鼓既设，一朝酬之。德音是茂，邦家之基。圣谟洋洋，纲纪四方。烝我髦士，观国之光。遐不作人，而邦其昌。以燕天子，万寿无疆。我求懿德，烝然来思。笾豆静嘉，式燕绥之。温温其恭，莫不令仪。追琢其章，髦士攸宜。思皇多士，扬于王庭。钟鼓乐之，肃雍和鸣。威仪抑抑，既安且宁。天子万寿，永观厥成。"}