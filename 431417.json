{"id":"431417","title":"读陈杨二友七律唱和诗四首","dynasty":"近现代","author":"王益初","text":"桥南桥北两通街，赋手文心气类谐。琴韵书声传里巷，灯光剑影点萧斋。杏坛设教宏心愿，绛帐翻经树式楷。荠麦青青蒲柳绿，名贤相遇乐无涯。落落浮生久息交，蓬门剥啄有谁敲。吟边双蝶恋花影，客里斜阳掠树梢。文史华东容我读，诗歌江上待君抄。高山空谷牙琴奏，流水清音响四郊。元白由来喜结邻，相逢一笑便相亲。玉杯浅酌寻幽趣，金谷评棋会率真。八韵吟成幸拜读，几番謦欬感情深。元龙豪气玄经笔，谁识江东蕴至珍。吟来春雪意深长，耸立孤高一树杨。韵格唯知除旧习，声名岂仅越重洋。文章夙仰韩欧气，诗赋浓薰班马香。愧我白头无一就，敢随骥尾逐风扬。"}