{"id":"1110491","title":"再用前韵四首","dynasty":"宋","author":"孙觌","text":"猎猎青旗傍酒家，映门杨柳受风斜。行穿细路迷芳草，坐对空樽数落花。藜杖醉扶悲确荦，角巾攲倒露苍华。故山渺莽愁眉外，翠竹青蒲绕白沙。万事破除惟有酒，半生劳苦坐看书。青鞋云水扁舟去，朱毂风尘一梦馀。战格连云胡骑满，断弦挂壁旧交疏。春泥活活朝天路，犹有和公擅一车。亹亹交情青眼见，纷纷穷路白头新。地偏壤断门无辙，衣敝囊空甑有尘。但见荒村连虎穴，那知曳水暴龙鳞。谁人手挽天河去，一洗郊原浩荡春。胡尘惨惨缠林莽，海气纷纷接淼漫。天上空传脩月斧，人中那见切云冠。干戈未解千忧结，杯酒相逢一笑宽。老眼逢春只思睡，花枝浑似雾中看。"}