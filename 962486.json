{"id":"962486","title":"昨蒙谓卿机宜学士佳章宠寄谨依元韵酬谢乞幸笑览","dynasty":"宋","author":"度正","text":"君家谪仙人，豪侠好骂讥。脱靴辱权幸，捧砚誇宠妃。风月三千首，百卉弄春晖。恭惟紫微公，执笔赞万几。大行或差舛，考验在璿玑。同时三君子，日月争光辉。我生百年后，览之神奋飞。粤从志学来，斯文力发挥。瓦劄带尘壤，羊毛拂烟霏。言词虽不工，往往造精微。邂逅逢名世，如何尚布衣。为我特倾倒，我心亦依依。从今愿卜邻，穷空不思归。厚意敢虚辱，三尺横金徽。"}