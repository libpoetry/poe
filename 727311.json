{"id":"727311","title":"和武帝宴诗二首","dynasty":"南北朝","author":"萧纲","text":"校尉开疏勒，将军定月支。南通新息柱，北届武阳碑。豫游戏马馆，教战昆明池。银塘泻清渭，铜沟引直漪。常从良家子，命中幽并儿。金鞍饰紫佩，玉燕帖青骊。车书今已共，愿奏云亭仪。祭壶今息鼓，董案或开帷。聊举青龙阵，正取绛宫时。犒兵随后拒，軷祭逐前师。军门初露节，步陈始分旗。"}