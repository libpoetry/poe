{"id":"1131323","title":"送朱季公守封川","dynasty":"宋","author":"楼钥","text":"韶阳生长十馀年，城郭重经固宛然。叹息紫微仙去久，尚馀遗墨照山川。桐乡汉有大司农，封守今推陈秀公。君向邦人著遗爱，近追相业远家风。乡评久说雁行贤，剖竹封川与剑川。不用对床风雨约，政成同取旧青毡。吾乡棋社寖凋零，赖有朱家好弟兄。举酒看看故人少，阳关莫唱断肠声。妙舞清歌有二姝，后堂曾见绣罗襦。岭南太守风流胜，不用归舟载绿珠。"}