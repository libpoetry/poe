{"id":"113229","title":"头陀赞·梵语头陀","dynasty":"宋代","author":"黄庭坚","text":"梵语头陀，华言抖擞。净一真心，振三毒垢。如来亲试，迦叶称首。圣教推崇，哲人遵守。衣三食四，住处五名。曰十二行，对治修行。十三或八，要以三并。练磨三境，摄化三乘。起四欢喜，行四圣种。以戒为基，止观相踵。大矩崇规，链金烹矿。号菩萨僧，志惟坚勇。知足少欲，伏我受根。无取无著，情绝所存。若有赞者，同赞世尊。续佛慧命，开佛正门。在昔能仁，嘱付弥勒。守护三宝，後五百岁。弥勒称扬，此行为最。适当其时，应身出世。阿兰若处，作众依归。则先贤轨，发薙肩垂。白麻劫贝，不随染衣。表如玉雪，不受尘泥。心寂为禅，心净为教。内外相应，方名修道。事贵简严，理惟幽奥。不具信根，玄关莫造。祈生兜率，天乐非贪。菩提熏种，慈氏言参。其或超越，罔假司南。十方法界，同我伽蓝。"}