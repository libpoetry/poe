{"id":"438601","title":"修城去","dynasty":"金","author":"赵元","text":"修城去，劳复劳，途中哀叹声嗷嗷。几年备外敌，筑城恐不高。城高虑未固，城外重三壕。一锹复一杵，沥尽民脂膏。脂膏尽，犹不辞，本期有难牢护之。一朝敌至任推击，外无强援中不支。倾城十万户，屠灭无移时。敌兵出境已踰月，风吹未乾城下血。百死之馀能几人，鞭背驱行补城缺。修城去，相对泣，一身赴役家无食。城根运土到城头，补城残缺终何益。君不见得一李绩贤长城，莫道世间无李绩。"}