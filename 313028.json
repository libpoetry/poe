{"id":"313028","title":"瑞鹤仙·自题香山松上弹琴小影","dynasty":"现代","author":"刘蘅","text":"颓云依古树，看绿润凉襟，四围山气。峰高逼天纬。望浮图遥矗，梵缘先缔。扶筇涉翠，趁几尺、斜晖未坠。敛真禅、乍入跏趺，膝上一张焦尾。幽翳。松阴开合，鸟影低徊，素弦初理。残寒裛指。流泉迸，玉徽里。念青禽消息，空中如接，不负焚香叩齿。自凝听、弦外余音，尚流烟际。"}