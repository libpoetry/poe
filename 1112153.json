{"id":"1112153","title":"落花","dynasty":"宋","author":"宋祁","text":"紫房丹萼旋辞春，素瑟悲多不忍闻。暮雨便从巫峡散，馀香犹上魏台分。魂销南浦波空绿，望绝长门日易曛。翠被已空桃楫远，自今搔首更离群。坠素翻红各自伤，青楼烟雨忍相忘。将飞更作回风舞，已落犹成半面妆。沧海客归珠迸泪，章台人去骨遗香。可能无意传双蝶，尽委芳心与蜜房。"}