{"id":"465797","title":"中山博物馆举行毛公展览观后书感","dynasty":"当代","author":"余菊庵","text":"何处捕得一毛公，远方运来载铁笼。面目与人无稍异，头脑却仍兽类同。茹毛饮血以度活，岩栖穴处深山中。人类之祖亦若汝，汝何停留一始终。天赋智慧诚可贵，发明创造夺天工。可怜烦恼却从智慧出，智慧烦恼一炉熔。古来才士多善感，愤世嫉俗付书空。况复人间风波瞬万变，常怀春冰虎尾忧忡忡。汝曹别有一乐国，长林丰草为汝宫。林间果实吃不尽，猎取鸟兽饥时充。饱腹嬉游送日月，俨然淳朴太古风。鸣呼，毛公、毛公，汝胡不幸堕入烦恼中！岂非头脑太天真，不识机诈被欺蒙。汝今既来则安之，同是飞游在天空。"}