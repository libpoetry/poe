{"id":"837842","title":"秋怀八首次丘仙根韵","dynasty":"清末民国初","author":"施梅樵","text":"倥偬戎马出京华，烽火空林噪晚鸦。栗里犹存徵士宅，桃源难觅武陵槎。心期泰岳高千仞，眼界恒河藐一沙。退隐虞卿多著作，草堂夜坐月西斜。世事风云几变迁，死灰不信更重燃。摩天愿作空中鹤，咒月偏怜柳外蝉。旧恨到心双泪落，新诗下笔万情牵。驹光倏忽休虚掷，紫蟹黄花又一年。"}