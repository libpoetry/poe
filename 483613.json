{"id":"483613","title":"行路难","dynasty":"明","author":"贝琼","text":"采玉于阗河，问君勃律何。时过采珠鲛人室，问君百粤何时出。珠玉岁久同为尘，君胡重利不重身。海有波，缺我楫，山有石，摧我轮。行路难，出门即羊肠，何况万里道。管叔危周公，匡人仇鲁叟。尊有酒，盘有壶，鼓坎坎，歌乌乌。海不可涉，山不可徒。路旁之人，爱尔玉与珠。行路难，我以为父，安知非虎。我以为兄，安知非狼。仰天悲歌，泣下沾裳。"}