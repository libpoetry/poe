{"id":"741722","title":"悼琉球国官生梁允治金型","dynasty":"清","author":"潘相","text":"咄咄两官生，久米名家子。生长海天南，相隔万余里。北学入成均，见我咍咍喜。如何两月余，相继而至此。金生积瘵痨，初见愁难恃。梁生敏且强，勇欲追前美。堆架洛闽书，鞭辟惟近里。手著已等身，质问忘移晷。暇日多清吟，慨慷摩盛轨。更老顾之欢，叮咛细磨砥。岂意命俱乖，一病长不起。天子恤远人，后先赐恩旨。葬之利禅庵，厥茔亦修理。锡之养母金，高堂供滫瀡。两生素心人，存没总相倚。九泉更奚尤，得兹亦幸矣。嗟余何所缘，挟册来槐市。骑驴六七年，有如萍泛水。值生四人来，遴师慎择使。相逢喜盍簪，意气谐商徵。谁知欢聚场，忽成忧患垒。人生天地间，合离各有以。况与异国人，结契宁漫尔。先笑后号咷，毋乃太遄驶。独坐不能眠，侧听魂在几。叹息遂成诗，感念何时止。"}