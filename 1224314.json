{"id":"1224314","title":"孔林图诗","dynasty":"元","author":"揭傒斯","text":"峨峨尼山，蔽于鲁邦。笃生圣人，维民之纲。尼山之下，有洙有泗。有蔚孔林，在泗之涘。维彼圣人，教之诱之。凡厥有民，则而效之。维彼圣人，覆之载之。凡厥有民，敬而爱之。既诵其言，亦被其服。孰秣其马？于林之侧。既诵其言，亦履其武。孰秣其马？于林之下。六辔既同，周侯之东。荐之侑之，圣人之宫。其音洋洋，其趋跄跄。其临皇皇，圣人允臧。商氏图之，式昭其敬。载瞻载思，罔不由圣。"}