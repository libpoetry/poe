{"id":"1119663","title":"赠臧文仲四首","dynasty":"宋","author":"陈造","text":"青山玉所蕴，下此翠凤双。音含古韶濩，身非世文章。众羽不敢睨，谓是圣时祥。有人摩老眼，侧伫云路翔。夫君根柢学，宜我屡即之。罢马取长道，顾肯过我为。索宝黔娄家，怪君焉取斯。颇尝见此客，且用诧吾儿。理以定故明，用智或成疏。芸芸自根求，一一皆我储。饥糒渴须浆，水固不宜车。请君默自烛，是物谁欠馀。始吾泛其观，中吾固其守。拳拳宝所重，世或轻敝帚。厩马我所师，家鸡谁得有。此心如此用，烦君订是否。"}