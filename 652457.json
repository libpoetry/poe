{"id":"652457","title":"旧官词","dynasty":"明","author":"朱谋㬜","text":"女墙横截钟山麓，子城十里空其腹。老宫监守西上门，日见宫中春树绿。当年玉座迁北平，燕麦多从辇路生。太液烟波空吊影，未央钟鼓不闻声。二百年来万民乐，文武诸司皆卧阁。常年内库扫梁尘，六月重门启鱼钥。市人身替羽林军，偷见蓬莱五色云。枯沼颓垣容易入，千门万户杳难分。惊看墀草潜狐兔，武英殿接西宫路。赤阑杨柳树长生，画栋芙蓉花尚吐。别有铜驼扉半开，人传高后燕居来。五龙蟠结朝真阁，七宝庄严礼佛台。寂寂文窗罥珠网，至今海燕巢于上。籋口衔将紫陌泥，飞身立在铜仙掌。日暮中官点禁兵，周庐依旧闭重城。宫树鸦啼金锁下，年年只放内家行。"}