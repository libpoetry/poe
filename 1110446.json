{"id":"1110446","title":"领省枢相太傅信安王挽词三首","dynasty":"宋","author":"孙觌","text":"台路岩瞻峻，戎藩阃寄雄。九章公衮贵，六纛将牙崇。翊运三阶正，持危一栋隆。帝闲龙化后，冀北已成空。大号疏廷涣，中权秉帝枢。槐庭联上宰，芸省冠诸儒。国瑞麟一角，家肥凤九雏。便乘箕尾去，彷佛在星图。秉烛联飞盖，分茵托后车。兵厨千日酒，记室五云书。尚想仪形在，那闻语笑馀。龙钟随葬绋，老泪满衣裾。"}