{"id":"850656","title":"赋张芸叟蕃刀","dynasty":"宋","author":"孔武仲","text":"王师前年下灵州，先生奉诏为参谋。军书堆案不足道，欲斩名王悬髑髅。官供器械如山积，装结虽巧体质浮。传闻蕃刀最可用，买置不惜千金酬。沙河洗湔血痕尽，瑩若一水横清秋。长庚辉辉夺明月，光景迸溢不可收。军回仓卒未及试，提挈万里来荒陬。空斋倒掩阅图史，深林永日号猩?。挥鸣且欲惊暴客，敢议与国平冤雠。夜郎蒙恩放李白，炎岭得旨还幽求。轻船共泊长沙岸，几日对语清湘楼。红莲幕中邀客饮，雾雨咫尺迷汀洲。杂花落尽无处觅，官妓遣归不敢留。清欢未免假外物，共说铁剑胜倡优。君家所宝世稀有，满坐传看惊殊尤。护之太过却锈涩，顽藓郁结缠苍虬。横磨十万祇虚语，得此已足驰燕幽。今公又应元戎辟，真能寸截鲸鲵不。郗生入幕宜有画，定远出塞将封侯。我今喜得随君去，长江渺渺平天流。路危或恐逢水怪，尾脊崔崒当吾舟。烦公一效佽飞勇，为公椎鼓倾金瓯。"}