{"id":"433762","title":"峨眉四首选二","dynasty":"近现代","author":"潘受","text":"万仞擎天玉作胎，峨眉山似碧莲开。池中灵气龙将变，台上高歌风不来。往往沧桑无往迹，沈沈菩萨有沈哀。神州又值干戈际，一步登临望一回。金银宝相庄严境，绝顶高寒不可梯。放眼试观天下大，置身真觉局中迷。江山莽苍羌蛮近，楼殿参差井络低。三宿已烦僧扫榻，更堪多听子规啼。"}