{"id":"682148","title":"朱大司空挽歌八首","dynasty":"明","author":"于慎行","text":"有伟生民杰，鸿名日月光。三朝熙揆路，八座丽文昌。尚想玄圭锡，俄惊白璧藏。平生门下士，歌薤不成章。此日飙轮远，何年画阁开。勋猷金匮史，文赋柏梁才。故事传西省，遗恩照夜台。凄清华表月，不见鹤归来。再领河堤节，三行海国春。吏人虔俎豆，父老怆车尘。百折风云地，诸艰社稷身。祇今渠畔柳，游客亦沾巾。缅想三朝事，声华似梦中。职分虞百揆，爵视汉三公。忼慨回天力，酸辛盖世功。惟馀秋陇上，萧瑟白杨风。十载江皋卧，苍生望更频。如何三岛梦，忽断五湖春。南岳收真气，中朝失旧臣。尚方双赐履，犹觉上星辰。真宅归丹府，蓬壶第几城。化龙应是剑，跨鹤不闻笙。旧戟朱门列，新阡紫气萦。元公车服在，馀庆属玄成。传道松台路，玄冬蜃卫张。期门分羽骑，温室出黄肠。日月悬天藻，螭龙护帝章。从今鹑火次，夜夜有光芒。凄凉知已报，旧事总堪愁。问字春风馆，传经夜月楼。十年违撰屦，一夕叹藏舟。惟有延陵剑，堪悬宰树秋。"}