{"id":"600335","title":"同唐仁卿登谢公墩","dynasty":"明","author":"王弘诲","text":"驱车出广陌，言访谢公墩。维时当朱明，霁景荡平原。轻霞浮夕照，远树澹芳村。习习薰风来，披襟涤嚣烦。眷言同心侣，山水供清尊。抗迹避城市，高咏狎兰荪。缅怀东山俦，往事难具论。逝者不可作，吊古空苔痕。而我与之子，吏隐偕白门。俯仰薄羁束，风雅霭孤骞。努力崇明德，寤言矢无谖。安知千载名，不与此山存。长啸过古刹，幽意已忘言。"}