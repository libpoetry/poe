{"id":"815512","title":"罗敷媚 无题，用香严斋词韵","dynasty":"清","author":"徐釚","text":"梵字阑干银屈戌，锦瑟欢逢。弹破春风。都在花香鬓影中。帘前鹊脑烟初散，惜别匆匆。翩若惊鸿。顿隔屏山路几重。绿熊小簟红蕤枕，春笋亲携。月照窗西。半晌微闻笑语低。惺忪睡怯兰缸灭，又被荒鸡。惊醒双栖。恼煞霜天哑哑啼。双文两小心情减，往事休论。月晕灯昏。记得柔奴污酒痕。谁家玉笛琼楼下，吹断香魂。一缕温存。也算东君一度恩。酒阑便忆年时事，彻夜欢娱。锦幕芳襦。销得春风一斛珠。而今零落谁知道，梦见罗敷。帐冷衾孤。燕子雕梁到也无。"}