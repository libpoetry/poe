{"id":"1077481","title":"同李似之游蒋山","dynasty":"宋","author":"李纲","text":"北风阻行舟，驾言游蒋山。相携得良友，谈笑穷跻攀。松林静杳冥，殿阁罗烟鬟。宝公骨已冷，白塔孤云间。乘高望长空，极目波涛翻。东南正戎马，戈甲照江干。与子适相遇，偷此半日闲。怀古六朝远，道旧一笑欢。忆昨赐对初，接武玉殿班。螭坳珥史笔，每惭追继难。迂疏与世违，谪官堕瓯蛮。宽恩幸脱去，假道来江关。邂逅两萍梗，飘泊惊风幡。回首顾浙河，不知涕泗潸。著鞭愿努力，世路方多艰。"}