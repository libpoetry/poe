{"id":"432363","title":"题范衡伯师万树梨花馆诗集六首","dynasty":"近现代","author":"杨寿杓","text":"芙蓉山馆数吾家，绝艳惊才斗八叉。两宋三唐商略遍，百年嗣响万梨花。晴川汉树少年场，吊古金台鬓已苍。两戒山河罗眼底，一齐收拾付奚囊。词人自古如名将，老子胸中有甲兵。万树梨花森戟卫，长留一卷据诗城。拗莲捣麝短长吟，诗到温柔见道深。中有哀时忧国泪，美人香草是骚心。连年乡国苦兵戈，唱入商声变徵多。不信文章关世运，开元朝事话宫娥。师门著作春秋例，游夏何能赞一词。可与言诗矜宠甚，寒灯青忆昔年时。"}