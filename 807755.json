{"id":"807755","title":"沁园春  经邯郸县丛台怀古","dynasty":"清","author":"陈维崧","text":"匹马短衣，竟上丛台，慨当以慷。看谁家战垒，寒鸦落照，何年古戍，乱草平冈。十月疏砧，一城冷雁，不许愁人不望乡。徘徊久，只登高吊古，无限苍茫。当年赵武灵王。正树裹河流挂浊漳。更佳人跕屣，妆台对起，王孙袨服，舞袖相当。而我来游，几番历遍，不见邯郸挟瑟倡。何须问，便才人厮养，总付斜阳。"}