{"id":"1114979","title":"又口占小诗五首","dynasty":"宋","author":"李壁","text":"归传匆匆一过家，驿亭回首见梅花。绝知天汉朝宗近，去去方乘犯斗槎。蝉连夜语不胜清，攲枕僧窗蜡炬明。早是宋公怀抱恶，更禁庭树作离声。岁月翩翩比掷梭，从公能几别离多。梁州此去千山阻，病鹤无因借一柯。四海同心阎贰卿，两公相对眼长青。从今太史灵台夜，定奏梁州聚德星。少年缪许忧时策，万里空怀报主心。毕竟穷通吾有命，鸥盟未冷且重寻。"}