{"id":"693133","title":"挽沈明德二首","dynasty":"明","author":"沈周","text":"青袍落魄众堪怜，每每科场让少年。原宪长贫还有病，渊明一火竟无廛。小篇绝笔留孤邸，半纸虚名付冷毡。魂忆西湖是归路，梅花月色尚依然。贫图斗禄老仍驱，以醉为生以醉殂。地下酒垆那复有，人间诗鬼不能无。千年未信归辽鸟，三匝空怜绕树雏。寄我诗篇成故物，每因开读便长吁。"}