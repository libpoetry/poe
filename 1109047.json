{"id":"1109047","title":"挽史馆资政木石尤公三首","dynasty":"宋","author":"刘克庄","text":"往年群玉顶，典领偶然同。我去如廷秀，君来似放翁。周聃驾牛出，鲁叟感麟逢。纵有招魂些，谁为寄浙中。虽云钩二府，终未到头听。密勿多中赤，淹留了汗青。谗能离主眷，史果有天刑。太息崇儒世，申公不在廷。历代名书画，中原古鼎彝。不教萧翼看，常怕米颠知。此物空盈笈，何人与掌匙。贵无它嗜好，焉用太清为。"}