{"id":"1127755","title":"赴琼州次大蓼滩风雨交作寒未艾也其势欲雪","dynasty":"宋","author":"曾丰","text":"仆仆漫郎踪迹孤，星星迂叟发毛疏。三千里外辞乡后，十八滩前问宿初。山未容云思底丽，风犹与雪议权舆。有蒲团在不能享，吾策从初悔读书。挈家随牒一阳初，视险如夷舟当车。赣石罅中渔路寝，楚天包处燕蘧庐。木无弃本藏于密，江不辞流受以虚。万物外吾诗者少，惜乎南燕久归欤。"}