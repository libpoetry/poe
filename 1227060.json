{"id":"1227060","title":"跋南岳寿宁观碑后","dynasty":"元","author":"元明善","text":"朱陵灵台天柱巍，太虚空洞绿烟扉。上馆赤帝朱鸟飞，祝融宅南参与旗。羲娥两曜愁蔽亏，象纬冷逼嗟位迷。四观燕吴与秦齐，恒嵩泰华孰崇卑。五气顺布百志熙，流祥阜物宣后祇。雨风露雷岂其私，惠尔下土尸者谁。中有异人餐玉芝，夜眠秋霞昼天倪。衣以青云裳白霓，风车八极参两螭。七十二峰足幽栖，琳宫贝阙辉陆离。潜光炼魄如婴儿，大丹入咽无渴饥。谁其思之吴宗师，神变倏忽方张施。泠然御风渺何之，太君岁晏嘉予期。千秋万岁受鸿釐，星图景运永以丕。手持芙蓉朝紫微，旋飙天阖此来归。彰灵答贶达尔垂，磨崖镌我《瑶华碑》。"}