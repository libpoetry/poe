{"id":"314833","title":"洞仙歌·用柳屯田体为湖帆先生题仇实甫画长门赋图","dynasty":"现代","author":"龙榆生","text":"生小从娇惯。记金屋稳贮，恩情深浅。忍轻抛绣阁，静临荒院。丹青巧肖啼妆面。望省故、盈盈怜水盼。游丝绾。奈蝶妒蜂猜，惆怅芳华晚。缱绻。钿车隐隐，桂树訚訚，漏永宵残。对此皎月清霜，绛蜡忆曾同剪。双栖拟伴梁间燕。环舞榭、轩窗都倚遍。空恋恋。溯从前、积集愆殃竟何限。云雨散。问怎得，陈私愿。便相如能赋，赋成谁与君王见。"}