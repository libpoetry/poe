{"id":"597299","title":"长相思","dynasty":"明","author":"陈良珍","text":"长相思，在南山之侧，脉脉情何极。云琚月佩无消息，相从未有云中翼。梦魂不到楚高丘，巫山雨暗生荆棘。思复思兮转凄切，援琴欲奏冰丝结。满地梨花飞作雪，来不来兮曾烦劳。东流飞燕各滔滔，银河错落霜天高。长相思，心如捣。秋风索漠蘼芜老，明月涓涓为谁佼。明月流云入绮寮，雁锦鱼书两地遥。千山岁晏红芳歇，一夜相思华发凋。"}