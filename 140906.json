{"id":"140906","title":"呈尤侍郎陆礼部","dynasty":"宋代","author":"张镃","text":"今春少晴天，雨声常绵延。晓来羲车展云出，射我屋瓦生苍烟。忆昔既冠时，壮志平幽燕。先王手扶太极起，余事未竟骑星躔。誓将胆与肠，剖析帝座前。出师无定董郭荐，此老妙处心默传。甲庚子亥系宿业。古来局杀英与贤。苍华萧萧药裹侧，不见转盼霜满颠。因念梦境中，此亦非小缘。枉教心无片饷息，形气自贱欲火然。一根返源六根了，如何不遣情勾牵。今朝好春风，歌鸟如管弦。花香舒锦机，次第铺我园。柳柔曳金绳，高下拂我船。伸臂揽六龙，莫过桑榆边。披猖车尾霞，丹碧如旂旜。幻作万石酒，烂醉三千年。世间生列俱扫空，况复戏弄冕与轩。江西扬子云，道院方昼眠。来收拆半月，欲报懒欲忺。许我诗五十，方得见六篇。清腴似陶谢，尤觉词精便。尤陆二丈人，和答尚未全。贱子焉敢继，口诵心膂镌。此月小筑成，南湖向西偏。规模从简俭，门墙抵人肩。池亭巧相通，万竹夹涧泉。风月岂易量，肯换閒忧煎。怀公不能休，语尽终难宣。"}