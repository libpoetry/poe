{"id":"620927","title":"春夜诸子过集草堂颜方平以刘姬之约逃席歌以调之","dynasty":"明","author":"黎遂球","text":"柔风香天散沉水，春灯欲眠更扶起。饮中成就八仙歌，红裙队里纷才子。回廊井头鹦鹉呼，绛桃飞落扑青奴。酒酣传杯碎耳语，催使颜郎扶醉逋。疑骑蝴蝶女墙去，眼花望小章台树。平明走马报霞笺，墨痕怨殢巫山雨。共知濠上有红儿，颜郎所欢为大姨。明眸腻发两艳绝，阿母钱树扶参差。"}