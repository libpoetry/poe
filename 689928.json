{"id":"689928","title":"参高亭","dynasty":"明","author":"张元祯","text":"称得斯亭万古名，光荣谁是贵公卿。连甍蜗角无宽窄，九鼎鸿毛有重轻。山月上来风自好，穴龙潜处水偏清。登临多少难言趣，独是吾人会此情。冰天桂海满才名，皓发童颜称上卿。江右到来三尺重，扁舟归去一帆轻。雪消南浦伤心碧，梅吐西湖扑鼻清。欲卸朝衫恐难必，寿朋胥试有深情。"}