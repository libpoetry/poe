{"id":"1129514","title":"喜雪贺赵守","dynasty":"宋","author":"释居简","text":"不见鲜明剪绿漪，焦劳夙夜动精祈。腊残虽缺三回白，岁闰何妨十日迟。孰谓天高催不得，自知心感弗曾疑。静中觑破玄冥巧，留作新春第一奇。拟絮因风又拟盐，只今此话可曾拈。待将巧思形容尽，合避新条比类嫌。褪煖已先云懵澒，挟寒相次雨廉纤。落梅声里浑如昼，囧囧横陈透玉蟾。"}