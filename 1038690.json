{"id":"1038690","title":"云","dynasty":"宋","author":"张方平","text":"无端聚散千形出，本是轻清一气浮。终古光阴宁变坏，四时景象自迁流。宝华馥郁周三界，綵仗氤氲过十洲。远望非烟笼凤阙，近观如穗起龙湫。馀霞映日晴相照，素练横空晚未收。迥汉归槎遥泛泛，碧天孤鹤静悠悠。惊禽逸兽情无待，阵马风樯势莫留。泗水高歌增感慨，阳台残梦作閒愁。断虹落照江城暮，澹月疏星禁省秋。过岭时随樵叟去，傍溪聊伴野僧游。久阴泱漭重重积，忽霁飘零片片幽。待物方行嗟滞影，乘波妄触笑虚舟。仙家五色随鸾驾，海面千寻立蜃楼。雪意低浓伤旅馆，岁朝黄润喜农畴。初微触石才肤寸，曾不崇朝遍九州。生施功成让雷雨，无心却返旧山头。"}