{"id":"691179","title":"同黄石斋宫允阻舟临清黄以四诗见投次和","dynasty":"明","author":"李孙宸","text":"汪汪黄叔度，千顷幸相依。浮海谋非拙，乘风愿已微。烟霞盟有约，时事赋无衣。得似南来雁，芦汀到处归。中外鸱鸮剧，谁怀之好音。未偿蹈海意，惭负济川心。我去位仍窃，君归山岂深。风烟闽粤近，招隐好相寻。岂不畏行役，其如世路何。人情偏局面，宦籍亦风波。竭泽游鳞少，寒山哀雁多。不然终滞此，几欲问行輠。轮囷万乘器，为有先容根。任笑徒工瑟，何曾解扫门。敢言三礼重，还自一邱尊。幔亭春色好，暂去坐絪缊。"}