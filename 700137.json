{"id":"700137","title":"四月晦日泛若耶至云门寺以起坐鱼鸟间动摇山水影为韵十首（录五首）","dynasty":"明","author":"陶望龄","text":"两崖十里苍簋根，中藏一溪云月髓。嫩粉生香笋出林，老枝压地花成米。溪上老翁撑竹船，摘米炊枯弄清泚。月下何人见往来，惟有山猿同坐起。结叶垂花老桤卧，四山无风午刚挫。扳花荫叶桥畔凉，葛屦生衣安稳坐。田家初饱麦上场，溪雨新过水推磨。林间起步余睡清，青梅满槃雀卵大。五云山前盘古树，曾见前朝老谢敷。六寺钟声何处尽，僧残惟有粥呼鱼。笋天已过麦地瘦，一饭山厨鲑菜无。青鞋布袜客何意，担水揭揭来浇蔬。夏首新热叶气蒸，细路危桥得幽悄。桤树成林已快人，况有鸣泉覆深筱。松髯石发雅能净，竹稚鸟雏怜最小。何时一床卧僧阁，饱听凌晨醒来鸟。双溪港口泊幽梦，石帆山下朝炊动。荒村客到松鼠奔，小市人喧竹排重。我生百事松上针，虽有寸长何所用。石田千亩云外闲，去采灵芝为君种。"}