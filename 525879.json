{"id":"525879","title":"剑池歌送李司法赴苏州","dynasty":"明","author":"顾璘","text":"干将乃是金天精，爪发堕炉神剑成。龟文缦理踊高价，骏马千匹三都城。盘鱼腾光壮士死，阖闾耻作吴公子。凫雁长埋白虎峰，蛟龙竟化寒池水。池水泠泠百丈深，春花覆水红香沉。池头歌舞日欢赏，地下谁识君王心。君王已去河山改，千年符竹纷光彩。画戟红旌绮句飞，韦布风流至今在。使君才俊倾梁园，登朝执法临吴门。秦镜光明照人胆，汉网疏阔流馀恩。青春多暇应出游，剑池正对齐云楼。不厌桥东老居士，时来散发共扁舟。"}