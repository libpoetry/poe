{"id":"908512","title":"题觉庵","dynasty":"宋","author":"李流谦","text":"疾痛呻呼痒搔抑，人言是觉岂真觉。问君非痛非痒时，觉何所之了不识。要知真觉无不觉，如日出海照万国。虽然亦莫如是解，政恐双睛翳金屑。扣庵欲觅住庵人，此人此庵何地著。蒲团纸帐睡未足，百虫薨薨残月白。六窗玲珑境超廓，个中自有真消息。兔走君前君不知，俊鹘豪鹰差一发。"}