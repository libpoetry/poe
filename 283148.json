{"id":"283148","title":"偕仲联过榆生新居","dynasty":"现代","author":"冒效鲁","text":"朝见钟山青，暮挹钟山紫。山容虽自殊，寸心持静理。门前过牛车，墙外卧畦水。绕堤树扶疏，一碧摇十里。主人日雠书，丹黄烂盈纸。闭户谢世争，那复问成毁。二客闯然来，清谈极娓娓。儿女了不喧，肃客颇知礼。壁间何所有，狼藉陈篇耳。案上何所有，笔墨砚罍洗。昔闻旷士庐，无乃类乎此。安得千万间，尽共寒畯庇。"}