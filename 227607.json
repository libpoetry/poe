{"id":"227607","title":"蓬莱行·君是神仙人","dynasty":"宋代","author":"李若水","text":"君是神仙人，应识蓬莱路。愿将尘土客，共向蓬莱去。蓬莱高高东海东，烟波渺渺鞭飞龙。窗间棋罢一笑许，扶桑倒影千度红。刀圭绛雪从君得，天风泠泠吹两腋。窃桃小儿意安在，乘骏天人何处觅。尚闻金母呼众灵，瑶池夜晏千云軿。金檛玉斧散光景，凤歌鸾舞流芳馨。低头再拜谢君力，谢君洗我尘土腥。千岁还家作鹤语，朝市不知人姓丁。"}