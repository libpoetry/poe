{"id":"698159","title":"三河叹","dynasty":"明","author":"饶相","text":"三水殊源此合流，水滨无数木兰舟。山川厄运遭时变，邑里萧条动客愁。夜静不闻鸡犬吠，村空惟有虎狼游。保厘南服知谁是，坐食何曾为国谋。世变江河去不回，江村无复旧楼台。豺狼竞出人何在，荆棘成丛屋已灰。法令几时驱鬼魅，恩波何日润蒿莱。救民水火应须急，调度全凭济世才。"}