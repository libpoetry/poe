{"id":"56498","title":"相逢行别朱大复比部","dynasty":"明代","author":"吴梦旸","text":"请君为我止，听我《相逢行》。相逢恍若昧平生，颜色可疑心事明。但云两人天所成，安能百岁无合并。眼中不觉乡国远，一日携手长安城。因之齿牙及余子，臧三无聊董大死。饶他独好蓬蒿人，复使区区入君耳。与君各抱龙门桐，朱弦九绝非不工。今君将使《大雅》作，吾亦为君扬《国风》。洋洋入人无上下，君方在朝吾在野。纵君寡合我更穷，忍向悠悠希作者。作者有如君，吾何怨幽独。即来遗我珠十斛，用之字字荒年谷。无端别掷书一行，我正悲酸不能读。直从野夫论时事，其间奚止三痛哭。野夫痛哭思上书，忧愤不知臣分疏。君谓斯言胡草草，在君言之犹患早。况乃祢生衣褐衣，眇小谁容言是非。所惜为郎不赐见，岂其遂忘巨鹿战。一论往事心胆寒，更无长策求治安。皇华漫咏日出处，鲸鲵昼夜兴狂澜。相沿犹号女主国，叛逆底须勤县官。及今所恃在天险，慎勿苟且遗三韩。斯言特地向君吐，知君矫矫存忠肝。嗟嗟壮士无由得，濒海经营汤信国。其时训诰绝岛夷，卓矣高皇先远识。乾坤全仗开辟功，亿载绵绵由帝力。近日曾颁罪己诏，俄顷河山尽增色。明朝送子去朝天，自今更始理必然。人人建白惟恐后，中有几人如子贤。世上无非子能事，不忍使子名空传。野夫高枕娱白日，何妨音响相周旋。所思在此劳梦寤，合眼已睹中兴年。梦来原识到家路，参差芳草衡门前。"}