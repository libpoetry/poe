{"id":"1048283","title":"和太守临清阁一首","dynasty":"宋","author":"韦骧","text":"朱阁新前构，峥嵘枕水端。地饶千顷秀，天付四时寒。波蹙龙鳞活，山斜凤翼攒。晴光照毛发，翠霭夺华丹。贺老空游鉴，严公浪记滩。轩窗通浩荡，榱桷变彫残。静极尘机丧，清多饵钓难。来当思洁白，意不在游盘。气爽如开浚，堤环若刈兰。绘工忧措手，诗将勇濡翰。远目穷层汉，澄心俯曲栏。鸢鱼皆自得，宇宙始知宽。神物亨中发，贤侯与众欢。政声喧盛美，隅泣解辛酸。登览临春昼，雍容兀醉冠。千龄幸臣宋，五裤正歌潘。环佩锵芳席，旌麾揭画竿。笳箫音嘒嘒，貔虎势桓桓。俗乐芹争采，宾归铗不弹。落成今日事，遗爱永江干。"}