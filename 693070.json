{"id":"693070","title":"新得听昄亭喜述","dynasty":"明","author":"沈守正","text":"十年清梦惬，携手课云烟。买木支危栋，扶梁待怒泉。老僧谈竹理，园叟乐花天。坐久浑忘我，山禽□面穿。乍似逢知己，经营喜欲狂。涧留千尺碧，行拟万竿长。落日山头紫，幽花石上香。明年茶事近，亲点建勋汤。何须穷五岳，适意即名山。老树全依壑，枯藤纽作关。云萦溪半折，苔滑磴难攀。纵有探幽者，重来不记湾。欲将南垞口，遍插木芙蓉。瀑水终年溅，浓烟尽日封。通人开蒋径，逋客谢周颙。可惜双翎去，巢空涧底松。"}