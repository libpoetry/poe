{"id":"732914","title":"哀三哀 其三","dynasty":"清","author":"朱嘉徵","text":"郭公文章伯，结交高阳徒。力不胜杯酌，酒盏无时疏。爱客无不可，颜色真敷愉。手捻绿沉管，拍浮锦屠苏。即席赋新藻，寒冰泻玉壶。清欢惬佳夜，芳月带尊虚。百年常对此，泠然三山俱。一从宦达去，捉鼻挥当涂。当涂良不易，福羽随祸枢。郭隗去碣石，韩众凌清都。语默以殊趣，各保千金躯。躯命岂不爱，宦情亦相于。世伪却真骥，铅刀笑湛卢。送君黄花发，哭君春风徂。春风复九日，携酒谁与娱。所以伯牙子，抚琴泪成珠。"}