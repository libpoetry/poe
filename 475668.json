{"id":"475668","title":"鸣凤行赠杨给事惟仁","dynasty":"明","author":"丰坊","text":"君不见精卫一小鸟，衔石翻飞东海头。不知身微海复巨，悲鸣誓欲填洪流。又不见螳螂奋臂当车辙，辙不可回躯已裂。安得长遇越勾践，式蛙厉士皆激烈。吁嗟！二物之微古则传，轻生血诚良可怜。哀歌慷慨我故态，今日送子鄞西船。问君此去何为者，一鸣不随立仗马？凤凰池头何足恋，博取声名满天下。忆昔君王初纳谏，终朝虚己明光殿。时有张刘与邓安，正色危言称铁汉。诸公相谢忽几春，世事变化如浮云。龙蛇屈伸总神物，贤者括囊思保身。后江先生愚且狂，有口直欲旋天纲。一入谏垣数十疏，复睹鸣凤鸣朝阳。君王宽仁等天地，何人却有移天势。王章杀身君竟免，唐介高风今有二。吁嗟！先生非狂亦非愚，风前劲草真丈夫。感恩报国元自许，不然安用七尺躯。送君之行劝君酒，富贵于我亦何有。但作昂昂千里驹，何忍喔咿为妾妇。东山骤雨西山晴，白鸟飞去天冥冥。人生梦幻亦如此，请君试听《鸣凤行》。"}