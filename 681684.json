{"id":"681684","title":"送总兵出师","dynasty":"明","author":"章懋","text":"天王出震四海清，熙熙田里皆安生。越裳肃慎供职贡，凫鹥既醉歌太平。蠢兹密人太不恭，敢与大邦相抗衡。封豕长蛇肆凭陵，烽烟忽起边尘惊。君王赫怒奋戈起，召集貔貅百万兵。元老壮猷有方叔，命汝秉钺行西征。绝漠朝策嫖姚骑，留屯夜警亚夫营。秋风凄凄塞草委，阵云黯黯边月明。横飞一剑气冲斗，玉关万里扬天声。沙场一战靖四海，直取呼韩三百城。欃枪扫尽无妖氛，勒功燕然回帝京。"}