{"id":"874470","title":"贺新郎","dynasty":"宋","author":"刘过","text":"水浴芙蓉净。护浓香、迟开半敛，靓妆临镜。长忆耶溪薰风里，年少红颜照映。夜露冷、酒随香醒。回首当时同舟侣，为相思、怕折琼瑶柄。千万缕，意难罄。玻璃三万六千顷。洗精神、尘埃尽绝，夐然端整。浪蕊年来都慵问，爱此浓情淡性。待移种、灵根玉井。太一真人今何在，取高花、十丈供烟艇。来伴我，泛清影。"}