{"id":"1132309","title":"制置丁少卿生日","dynasty":"宋","author":"魏了翁","text":"皓皓陵霄独鹤飞，九芙蓉里烂生辉。青阳少府旧弓冶，白石先生新杼机。阅尽世纷磨不磷，听渠公论是邪非。恭惟陛下方亲政，小却犹应伴紫薇。蜀道今行第几回，天西玉帐又宏开。鹤归华表人如旧，龟放长河独再来。屈处观伸霜后菊，消中见息雪前梅。泸江不解西流去，引领长空酌斗魁。"}