{"id":"1101321","title":"次韵答周宰","dynasty":"宋","author":"萧立之","text":"半生身名今甑堕，吟肠寸斲字一个。三年风雨楚山寒，落日行窝看草座。藕塘著亭花中间，酒边消此半日闲。诗成索醉坐不起，立马嚼损黄金环。薤花簟凉残唾重，诗来破我□时梦。长风万里一笔追，字如韝鹰欲飞动。人生高下如风花，奎蹄未必真堪家。村沽如水贱如土，何当携来说今雨。"}