{"id":"692435","title":"赖编脩读书庄诗","dynasty":"明","author":"杨士奇","text":"清流城外读书庄，旧隐诗书岁月长。玉署归来春正永，松门溪水落花香。潇洒幽庄县郭南，屏山近屋翠于蓝。閒开书卷消长夏，好似龙眠白石庵。圃有嘉蔬沼有鱼，庭闱甘旨奉安居。桂花露重香浮屋，秋爽满林闻读书。天上蓬山暂赐归，书庄重理旧茅茨。锦衣光映梅花雪，具庆筵中奉寿卮。"}