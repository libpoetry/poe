{"id":"1123788","title":"挽赵路分善应三首","dynasty":"宋","author":"赵蕃","text":"世俗纷为伪，躬行率以诚。拳拳将母念，侃侃友于情。济物岂求报，得仁非近名。谁为太史传，独行有宗英。公就专城养，我安陶令庐。几因州府入，得侍笑谈馀。课诵列童稚，戚休询里闾。高堂朝夕望，宁复象平居。惟我先君子，相于出自同。年推大父行，议笃古人风。薄宦曾怜我，经行阻见公。讣闻仍葬日，恸哭匪途穷。"}