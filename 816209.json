{"id":"816209","title":"醒来","dynasty":"清","author":"黄文仪","text":"屋角云堆墨，江阴日坠红。天低垂岸阔，树暗觉烟笼。炎地寒无雪，疏林籁有风。月高惊梦起，两鬓乱如蓬。月隐江天树，风吹海国云。断霞成散绮，归雁带斜曛。枫落千山瘦，潮平两岸痕。氤氲香满座，雅爱爇思闻。暮色苍然来，前山雾气埋。冷风侵煖榻，淡月照高台。独鹤云边至，孤鸿海上回。岁寒珠树好，留汝共徘徊。睡觉思懵懵，空山响夜蛩。湘帘筛淡月，竹树战悲风。鹤岂离矰缴，鸿应脱网罿。乘桴如有意，一叶任西东。"}