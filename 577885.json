{"id":"577885","title":"题王君晋彦梅窗二首 其二","dynasty":"明","author":"陈琏","text":"市远无嚣尘，地僻有佳致。众芳摇落后，忽见先春至。梅花带雪开，却傍鳌台次。临池疏影横，入座暗香异。客至一开轩，满目多情意。却寄陇头人，而不逢驿使。但香洁白姿，亦足供吟思。挥笔有馀情，时吐虹霓气。虽协驿人怀，亦比君子志。纷纷桃李华，谩兴韶华媚。荣开在片时，节操安得似。唯兹耐岁寒，冰霜亦何忌。异日宝老成，调羹应何俟。"}