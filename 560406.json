{"id":"560406","title":"秋林书屋为沈武功作","dynasty":"明","author":"徐庸","text":"枫叶霜前丹，桂叶霜后青。西风扫残暑，金粟浮香馨。嗟哉隐侯孙，茅茨搆林坰。身踰始仕年，有志穷遗经。日夕诵读间，吾伊声可听。自言吾何人，而敢求安宁。古贤虽在贫，映雪仍囊萤。方今圣明时，夔龙登大廷。长策拟陈献，高步凌苍冥。愿为卿相月，勿作处士星。"}