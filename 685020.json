{"id":"685020","title":"陪张顾二藩伯宴饮樾森楼次伦穗石韵","dynasty":"明","author":"王渐逵","text":"千旌文旆映林间，荔渚荷汀亦籍颜。已见楼台将暑去，却怜风雨载秋还。逍遥上客星辰履，寂寞潜夫薛荔关。夜后怀贤何处是，白云迢递看高山。硕望瞻依岭海间，高秋临眺共开颜。好贤水石自清媚，侍宴云霞互往还。枰局岂堪稽逸驾，茑萝如欲翳重关。光仪玄论多相挹，不负山人再出山。"}