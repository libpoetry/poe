{"id":"388672","title":"石淙·屑珠泻潺湲","dynasty":"唐代","author":"孟郊","text":"屑珠泻潺湲，裂玉何威瑰。若调千瑟弦，未果一曲谐。古骇毛发栗，险惊视听乖。二老皆劲骨，风趋缘欹崖。地远有余美，我游采弃怀。乘时幸勤鉴，前恨多幽霾。弱力谢刚健，蹇策贵安排。始知随事静，何必当夕斋。昔浮南渡飙，今攀朔山景。物色多瘦削，吟笑还孤永。日月冻有棱，雪霜空无影。玉喷不生冰，瑶涡旋成井。潜角时耸光，隐鳞乍漂冏。再吟获新胜，返步失前省。惬怀虽已多，惕虑未能整。颓阳落何处，升魄衔疏岭。圣朝搜岩谷，此地多遗玩。怠惰成远游，顽疏恣灵观。劲飙刷幽视，怒水慑余懦。曾是结芳诚，远兹勉流倦。冰条耸危虑，霜翠莹遐眄。物诱信多端，荒寻谅难遍。去矣朔之隅，翛然楚之甸。"}