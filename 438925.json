{"id":"438925","title":"梁都运斗南新居落成","dynasty":"金","author":"张本","text":"购材燕市中，作室何翘翘。老手为拮据，百日不敢骄。室成仅容膝，勃溪益无聊。云胡写予怀，惟是风雨宵。先生名大夫，黼衣华四朝。枫堂接桂室，燕处俱逍遥。新筑诚琐兮，贫饮称一瓢。居之不自陋，无乃壮志消。孰知君子心，一念恒万朝。滔滔宁我盈，凛凛不我凋。处乐及处约，所以长嚣嚣。里社来落成，贱子亦见招。槃餐无兼味，至乐等闻韶。我独何人斯，永惟德音昭。日居及月诸，维此心摇摇。"}