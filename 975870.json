{"id":"975870","title":"送程道辉之广济","dynasty":"宋","author":"项安世","text":"昂昂天马驹，志岂甘伏枥。虓虓岩下虎，平生肯求食。可怜百鍊钢，绕指化为席。丈夫有不遇，此事今犹昔。程侯西南来，气若朱弦直。宝剑光出炉，铦锋净如拭。萧萧万里足，矫矫九秋翮。君看吴楚越，何处无行迹。岁晚赋归来，天寒倦游役。海鹤愿鸡栖，榆鸠困鹏翼。人间竟如此，使我三太息。虽然聊戏君，万事多所历。巧定不如痴，言真短于默。世路危山蹊，人情险矛戟。从来菱上刺，不若芡中实。但学幽冀推，稳为郊庙璧。行矣无多言，此事君已识。冷暖今日知，勿受豪士惑。"}