{"id":"151094","title":"岁在绍熙甲寅浙东西大旱帝连江淮至秋暴雨水","dynasty":"宋代","author":"姜特立","text":"去年数州旱，秋雨漂民庐。今年复春霖，赤子忧为鱼。不见日月旋，但见霰雪俱。处者绝营为，出者困泥涂。近山不可樵，平地不得锄。有壤莫粪田，有火莫烧畲。花木淡惨惨，麦苗冷疏疏。张王阶下苔，寒酸井边蔬。上天胡不仁，苍和五何辜。传闻常润间，流殍满路衢。鄞江祸尤酷，越山复何如。米乡已无积，山郡岂有余。小人急眼前，负贩日夜趋。只知利一已，岂暇卹里闾。屈指至秋成，未可保无虞。尧汤备先具，庶冀收桑榆。"}