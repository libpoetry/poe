{"id":"599217","title":"同罗少南黄叔化陪曹明府厓山吊古因泛舟观海分得水字","dynasty":"明","author":"陈吾德","text":"登临属素秋，厓山风日美。茂宰肃精禋，招携集簪履。生平吊古怀，览历从兹始。清晨陟巘原，四望山烟紫。两厓束怒涛，万籁鸣悲耳。披薜问行朝，缘蹊观草市。一后有遗陵，六师无故垒。达彼死生关，悟兹兴亡理。泛海帝图非，捐躯臣节是。长松皆摧残，虚殿半夷圮。感慨恨难平，凄凉泪欲洒。移尊蜃海旁，击楫鲸波里。人疑星汉游，舟以芥杯比。未睹朝夕池，安知百川水。回首尘虑消，壮游乃如此。聊以步来章，卮言不盈纸。"}