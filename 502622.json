{"id":"502622","title":"空江秋篴浮丘郑助教索予赋之","dynasty":"明","author":"王恭","text":"桓家野王弄秋玉，流落秋亭半枝竹。君山老人何处归，梦入潇湘洞庭曲。浮丘仙客五湖心，复向沧波学凤吟。不吹玉塞梅花调，不奏青楼杨柳音。商声迟迟羽声急，寒苇飞花露香入。水灵解佩撇波来，山魅吹灯倚云泣。万事无心一叶舟，夜寒星斗落船头。数声绝岛鱼龙曙，三弄澄潭雁鹜秋。初闻凤在冈，倏尔鼍吟水。天籁风泉何处鸣，落木寒狷一时起。浮丘子，通灵仙，汗漫终悬魏阙情。曲终又欲蓬莱去，日抱云璈朝玉京。"}