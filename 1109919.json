{"id":"1109919","title":"次韵李伯纪园亭","dynasty":"宋","author":"吕本中","text":"昔日翱翔雨露边，已将勋业画凌烟。便寻松菊同元亮，不访丹砂学稚川。可但海山胜绿野，颇知风物似平泉。小园只在虚窗外，佳处常当几杖前。本无俗事可装怀，药圃花栏应手栽。乘兴聊陪野僧坐，赏心时许故人来。顿令此地成三绝，不为它乡赋七哀。钟鼎山林两无碍，豫章须是栋梁材。"}