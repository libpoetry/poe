{"id":"483800","title":"尚友斋为旷伯逵赋","dynasty":"明","author":"刘崧","text":"繄予之生，乃后古人。岂不尚友，远而莫因。譬彼方夜，思见出日。狂走大呼，秪益其疾。及求吾心，夫岂远而。昼读其书，夜梦见之。我疑其生，世谓其死。不曰斯今，亦有君子。有鸟有鸟，鸣于高林。彼君子兮，怀之好音。视彼日月，滔滔其迈。人而离居，曷云不戒。闻子今日，涉江远来。何以来思，赠之琼瑰。穆穆其风，菀菀者柳。何以永日，且以酌酒。汎汎中流，招之以舟。一日不见，余心则忧。居则同襺，出则更屧。云胡拒之，彼则有挟。我友旷逵，友道则隆。维彼所尚，实获我同。蓬依于麻，禾乱于莠。嗟尔君子，式尚尔友。"}