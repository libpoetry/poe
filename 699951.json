{"id":"699951","title":"星岩二十景 石室龙床","dynasty":"明","author":"郭棐","text":"何年龙向石床蟠，瑶岛幽清万壑寒。一自行云翔碧落，弥空花雨尚漫漫。湖水瀰茫接碧天，短桡轻网任蹁跹。得鱼沽酒瞢腾醉，长在青莎绿树边。虹梁岧嵽涨春涛，溅雪翻花浪正高。试问乘风谁万里，却疑宗悫驾长鳌。璿阁丹霄峍屼开，凭高纵目思堪裁。天风骀荡烟岚净，笑盻晴虹望上台。天开琳阙粤山头，日射瑶题碧水流。欲向仙都觅黄鹤，直看双顶瑞光浮。宝岩清閟景偏加，石乳骈连玉作华。向夜月来松影乱，却疑神女散琼花。星亭绰约倚星山，长耀星华五岭间。来听洪涛翻翠壁，更临清泚弄潺湲。玉洞玲珑翠作鬟，晴霞缥缈色斓斑。流泉恍讶飞璚至，时有风声响佩环。绕院松阴起翠涛，植松人在楚江皋。须看耸壑昂霄日，不是玄都千树桃。云亭高木郁秾华，全覆平山豆蔻花。露泽远同棠树荫，风流争向召南誇。紫云仙洞记曾来，看竹寻幽首重回。笑问老僧禅定处，临风吾忆郁孤台。偶来蓬岛倚层霄，恍似天台度石桥。倩采紫芝情冉冉，转怜青犊思迢迢。霓裳仙子按云和，摇曳香风澹素波。多少采莲年少女，都来池畔闹笙歌。千顷沧波皱绿漪，万行玉尺弄清湄。濠梁乐处应相似，此日忘筌信所之。一杯峰屼石门东，砥玉长浮沥水中。莫谓孤高无伴侣，转头如揖万芙蓉。柱撑天阙出嶙峋，虹跨银河落涧津。粤客独来翘首立，五云高处不胜春。亭亭仙掌屹云端，长挹东皇势郁盘。绝顶可能翔独鹤，凌风容与驾双鸾。西阆风澄宿雾收，岩光滴沥翠如流。落霞孤鹜齐飞处，返照翻江岛屿浮。电斧谁将阿石开，飞泉涌出雪崔嵬。岩前滚滚珠为佩，涧畔泠泠玉作苔。九峰奇胜崆峒上，太守雄题石室中。从此名山多令主，不须更倩白云封。"}