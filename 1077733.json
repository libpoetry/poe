{"id":"1077733","title":"胶山兰若幽胜予寓梁溪久而未之到闻翁士特携家居其间赋诗见意","dynasty":"宋","author":"李纲","text":"闻道胶山寺，幽深过惠山。僧房穿窈窕，石溜落孱颜。地僻车马绝，山空松桂环。钟声清霭外，刹影白云间。旅泊君得计，飘流吾念还。时危暂安适，景胜且跻攀。耿耿寸心赤，萧萧双鬓斑。抢攘悯瓯越，寂寞堕荆蛮。风月三千首，轩裳五两纶。戎车伤浩荡，綵服羡斑斓。天地旌麾满，江湖鸥鹭闲。何时共樽酒，世路正多艰。"}