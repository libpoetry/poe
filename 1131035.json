{"id":"1131035","title":"徐秘校过池上见访留五绝句","dynasty":"宋","author":"韩维","text":"林暗罢收笋，蹊空初扫花。静中泉落岸，清极雨沾沙。舟小从波兀，桥深爱树遮。风烟生远思，何必慕乘槎。樽酒浮多蚁，舟篷覆似蜗。折杨争贯鲤，编竹自捞虾。多病宜田里，无名籍殿衙。一耽林馆胜，回首笑尘哗。怜君此休驾，长日坐倾斜。山雨催行酒，林烟候煮茶。"}