{"id":"439496","title":"游华山四绝","dynasty":"金","author":"赵秉文","text":"石头荦确水纵横，过雨山閒草屦轻。未到上方先满意，倚天青壁看云生。我与青山有旧盟，淡云微雨忽渝平。朝来自献三峰出，真个山神不世情。仙人仙去有仙掌，袖中掷下青芙蓉。遗与杨羲书一纸，暂留笙鹤驻中峰。玉龟山下古仙真，许我天台一化身。拟把岳莲骑白鹤，下看浮世尽红尘。"}