{"id":"474636","title":"赠故大同府节判魏张公祝入祠七十韵 其一 公气时益振，那避祸横罥","dynasty":"明","author":"卢楠","text":"按剑雄四视，意欲铲叠巘。奸回沮颜色，谅直非顾遣。董卓卒燃脐，李斯叹黄犬。乾坤扫氛翳，社稷清沈湎。解绶赋归田，衡门适游躽。王公枉驾过，俯视若蜓蝘。骅骝宜垂耳，鸾鹤易摧殄。汨没漳水涯，沉绝庙堂琏。凤雏翔长云，玉树落萧?。佳婿李光禄，乘龙笃嬿婉。后代乃贤豪，森森尽碧碝。道盛人难忘，有司累交荐。县室列神灵，雕楹虚坛墠。窈窕映丹青，炜煌杂黝墡。春秋恪骏奔，陟降立有瞯。玉貌虽匪殊，德音谁能戬。门墙歉分席，饱闻弟子善。夙期傥相亲，何必同笑?。哀赠起北风，远怀泪若洗。长吟《薤露》篇，少谢《蒿里》饯。久稽寻阳囚，号泣思徒跣。伏枕缠捆拲，捷身畏戈戭。江海苟不竭，笔削太史编。"}