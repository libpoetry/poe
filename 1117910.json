{"id":"1117910","title":"小舟过御园二首","dynasty":"宋","author":"陆游","text":"圣主忧民罢露台，春风别苑昼常开。尽除曼衍鱼龙戏，不禁刍荛雉兔来。水鸟避人横翠霭，宫花经雨委苍苔。残年自喜身强健，又作清都梦一回。水殿西头起砌台，绿杨闹处杏花开。箫韶本与人同乐，羽卫才闻岁一来。鹢首波生涵藻荇，金铺雨后上莓苔。远臣侍宴应无日，目断尧云到晚回。"}