{"id":"1118502","title":"农舍四首","dynasty":"宋","author":"陆游","text":"三农虽隙亦匆忙，穑事何曾一夕忘。欲晒胡麻愁屡雨，未收荞麦怯新霜。神农之学未为非，日夜勤劳备岁饥。雨畏禾头蒸耳出，润忧麦粒化蛾飞。万钱近县买黄犊，袯襫行当东作时。堪笑江东王谢辈，唾壶麈尾事儿嬉。杜门虽与世相违，未许人嘲作计非。长绠云边牵犊过，小舟月下载犁归。"}