{"id":"918268","title":"张子京扁其先大父居琴之竹轩曰琴琅玕","dynasty":"宋","author":"汪炎昶","text":"自停伶伦双凤鸣，阴分嶰谷凉幽庭。淫哇不能屈其贞，睨霜节坚挺疏茎。骨含五音堪九成，欲泄未得郁不平。峄阳孙枝感精诚，檿丝与俱徽玉明。为引虞薰发其声，却寄猗兰和䪫韺。陶弦在趣非耳听，韩腹曾思披以呈。厥妙可蕴求无形，必与俱传物斯荣。张公之孙馀典刑，所宝不忝贻嘉名。彼局耳目尘满缨，泥琴琅玕挹馀清。"}