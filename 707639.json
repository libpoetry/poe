{"id":"707639","title":"刊名","dynasty":"明末清初","author":"卢若腾","text":"我生大乱际，不幸兼两累；人识我姓名，我复识文字。虽无金石词，亦或动痂嗜；而皮裹阳秋，未免触猜忌。耿耿王烈妇，从容死就义；立碑表贞姱，叙述颇详备。巍巍太武山，孕毓多瑰异；警句颂山灵，标之山头寺。我名署其后，今皆遭劓刖。若笑文字劣，何不以名示？姓名果不祥，何不并人弃？阴阳避就间，毕竟同儿戏。木伐迹且削，大圣有斯事；似我今所遭，未须生忿恚。"}