{"id":"701857","title":"中秋次韵二首","dynasty":"明","author":"黄淮","text":"无情岁月自消磨，客里逢秋感更多。白发苍颜俱老矣，清风明月奈愁何。坡仙起舞留新句，李白停杯发浩歌。他日倘能追往迹，桂花香里挹金波。皎皎丰姿玉就磨，娟娟秋水好怀多。客边清事应如昨，囊里新诗复几何。习静漫成蝴蝶梦，等閒犹忆扊扅歌。床头剩有樽中绿，醉饮鲸翻沧海波。"}