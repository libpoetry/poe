{"id":"1128235","title":"夜闻壁间蛩鸣有感二首","dynasty":"宋","author":"程俱","text":"露草亦已冷，寒蛩独无依。入我壁间鸣，出处定有时。谁言秋气高，感此动物微。我欲以意续，一叹三嗟咨。耿耿夜将旦，残星月边稀。寒日苦易短，燕鸿暮何之。念尔舍沙漠，为此万里飞。衔芦不厌高，系书端寄谁。寒声夜相呼，客子涕已垂。声断肠亦断，归期各何时。"}