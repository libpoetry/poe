{"id":"180722","title":"元夜·今夕天气佳","dynasty":"宋代","author":"陈与义","text":"今夕天气佳，上天何澄穆。列宿雨后明，流云月边速。空檐垂斗柄，微吹生丛竹。对此不能寐，步绕庭之曲。遥睇浮屠颠，数星红煜煜。悟知烧灯夕，节意亦满目。历代能几诗，遍赋杂珉玉。栖鸦亦未定，更呜伴余独。百年滔滔内，忧乐两难复。唯应长似今，寂寞送寒燠。"}