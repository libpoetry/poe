{"id":"743696","title":"观水知西涨必盛作","dynasty":"清","author":"黎简","text":"西潦将盛时，水气凉朝晚。诸山泛寸碧，散若齿初龀。云染黄泥平，海攒赤岳坌。我怀邕州居，飞檐俯江楯。江中砥巨石，团此千里忿，声骄溢地剩，势横浮天转。夜夜西北极，幂幂雷雨奋。云喷黑磐车，电掣阴火靷。方增眼浩浩，何处泪泯泯。儿时所习见，往往亟三板。江楼歙张动，下若战蛟蜃。崖崩骇剥肤，舍避走绝膑。牛马安可辨，渚涘无有畛。长蝮作雾游，高鸢折风抎。郡国坐眨瞬，乡路无远近。转愁水角壮。谁喜滩面尽。大象回悬河，哀彘激坏堰。峥嵘黔滇巅，滥觞始谁引。端州扼东吭，倒吸西势紧。石门束相雄，峡山岌欲偃。并力趋峡外，始杀得平远。有如万里行，开襟解劳轸。廿年广州住，住久神魄稳。他时远游归，床席水石殷。险梦入险坎，虚舟掷虚牝。今无滑吾和，亦不嘉我遁。懒非媚川虬，饱类饱河鼹。去年畬早田，求益反以损。播种既数亩，捞谷不盈稛。今年稛也无，眠食学蚕蠢。乾没母训数，湿灰妻爨谨。佐饭鱼龙羹，白小煮醢笋。门前水篱傍，竹韧罾可幰。遥知芦村阔，自见茅屋隐。渔歌深未出，剡棹行屡返。斯人不沈浮，穷年因曼衍。且将凫翁盟，恐被达者哂。"}