{"id":"812541","title":"上海刘氏园见白莲孤开归而成咏","dynasty":"清","author":"严复","text":"三伏炎蒸昼转雷，群伦炊甑向尘埃。一茎娟洁标高格，此是灵山会里来。脱得污泥气益振，肌肤敢道许相亲。情知水佩风裳者，不是云腮雾閤身。露筋祠外月初上，仙掌峰前风正清。欲采盈盈太孤绝，胸中长此玉峥嵘。藐姑原祇住瑶池，一见须教物不疵。惟有风流王介甫，超然将尔当西施。南薰无地嫁娉婷，小筑盆池养夕馨。身怯九禾风露冷，楼台倒影浸秋星。"}