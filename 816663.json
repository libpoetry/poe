{"id":"816663","title":"暑甚偶然作","dynasty":"清","author":"舒位","text":"颓云驭骄景，蒸雨如热汤。迟迟异春日，皓皓殊秋阳，明知威太甚，势必不久长。奈其方执柄，气焰莫敢当。侧闻翠微亭，有山名清凉。径欲蜡双屐，天风吹我裳。一蝇集俎上，终日不得食。一蚊入帷中，终夜不得息。驱之仍复来，杀之已无益。小人不在多，终必误家国。要当屏腥膻，且宜严出入。患至而后防，乃是下下策。挥扇尚不足，解衣始相宜。设使热不减，势将剥肤皮。人心无定向，辄为寒暑移。岂知蹈汤火，涉世甘如饴。耐者乃可久，静者乃见几。一热不能忍，何事可以为。"}