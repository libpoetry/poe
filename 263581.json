{"id":"263581","title":"题石室藏书图","dynasty":"清代","author":"孔璐华","text":"敬题藏书图，盥手展卷轴。开图心更伤，先姑倚书屋。端严坐幽居，风景满清目。诗书藏石室，庭前荫桐竹。夫子尚幼年，侍亲捧书读。我舅因远游，慈训严且肃。夫子本好学，显亲与宗族。哀哉孝思纯，每忆慈亲哭。命吾当勤俭，往迹说心曲。诗书亲口传，典衣买薪粟。常自忆昔时，抱恨意未足。我闻惟泪下，哽咽对清烛。未得侍慈颜，百身何所赎。衔哀拜遗容，濡毫更奠祝。"}