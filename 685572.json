{"id":"685572","title":"登潼关城楼二首","dynasty":"明","author":"邓云霄","text":"凭栏吊古望咸阳，秦焰才消又汉唐。四塞雄关虚锁钥，万年王道是金汤。连营边徼勤输挽，屈指乾坤几战场。落日挥戈情不浅，黄河那似寸心长。崤函东去通伊洛，谁道潼关铁壁坚？秦地山河誇百二，周家虎旅仅三千。传烽正苦征兵日，归马空思偃武年。欲问升平资庙算，休寻华岳睡中仙。"}