{"id":"1251153","title":"题友人村居","dynasty":"元末明初","author":"陈谟","text":"四座列图画，半生傲丘樊。布韦宁是贵，轩冕讵为尊。爱客频扫径，教儿日应门。荣华曾把玩，道谊将弥敦。云与水无系，吾将我共存。兴亡自今古，运数任乾坤。牢落三间屋，纵横半亩园。棋寻仙客戏，书对古人言。斯鞅何功业，韩彭几子孙。神奇终化腐，污潦本无根。桃李休相笑，梅花不解村。"}