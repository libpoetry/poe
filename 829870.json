{"id":"829870","title":"浣溪沙 宛叟诗来，述花朝前一日事，读之菀结，爰填此解，以寄怀思","dynasty":"清末近现代初","author":"高燮","text":"节近花朝爱薄阴。芬芳老更惜花深。春愁愁入百花心。修到梅花犹厄岁，从来佳卉不成林。十分惆怅托沉吟。稚柳新波费苦思。叔源去后欲何之。于今复见小山词。城北断肠芳草日，玉壶落月碧烟时。零笺残梦一丝丝。"}