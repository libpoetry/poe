{"id":"518227","title":"题匡庐雪齐图","dynasty":"明","author":"唐文凤","text":"宇宙有此匡庐山，群峰层叠如髻鬟。地钟天造称胜境，异人往往居其间。至今遗迹尚可觅，山灵夜护不敢干。乐天草堂云卷幕，静脩药炉月吐丹。匡君书屋猿啸树，惠公讲座鹤守关。瑶田芝草烟漠漠，石床苔花雨斑斑。林光晓拖横练湿，松声时动疏籁寒。昔年一往纵遐览，平生壮游眼界宽。冥搜景物入吟咏，挥洒未怪才思悭。是时冬深纷雨雪，六花乱舞来人寰。崆峒尚远何杳杳，混沌未判犹漫漫。青藏古桧失夭矫，白映列岫迷㠝岏。琼仙定降锦屏曲，玉女自浴银河湾。遥连二孤悲素影，近挹五老愁苍颜。天公贶我太清绝，此时此景真奇观。故乡泉石起深念，洞天再觅途路难。星霜荏苒落尘梦，无因置我双佩环。寻幽访道偿夙愿，投簪幸遂心迹閒。何人胸中夺造化，真境彷佛生毫端。旧游历历频指点，晴窗对画俄长叹。悠然莲社十八友，白头元亮应当还。追思高贤不复见，坐听飞瀑空潺潺。"}