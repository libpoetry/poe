{"id":"791262","title":"读书漫园文成示友","dynasty":"清","author":"曹禾","text":"少小爱书史，不拟文人名。开卷得大旨，颇识治乱情。为学既已疏，作吏非所营。需次就閒旷，考究搜精英。朴蔌背时肖，淡泊与古迎。忽然涨胸腹，山岳时煎烹。纸墨泻不尽，触处闻砰硁。君来有何慕，值我诗文成。晶光倏开阖，瞠也两目横。纵使太牢美，不敌天葩清。酌酒共赏之，身世浮萍轻。"}