{"id":"564543","title":"和戴龙山丁祭十二韵","dynasty":"明","author":"孙承恩","text":"殷祭宵当午，良辰日在丁。生民匪吾道，长梦竟谁醒。陛遣温纶重，筵铺黍稷馨。肃雍昭礼乐，于穆俨神灵。宇宙资元化，删脩正大经。聋闻儆雷电，㫧昧识丹青。木铎疑徇座，弦歌或近屏。驰神劳仰极，想像愧中扃。道与乾坤并，恩当肺腑铭。登天悲伎俩，志学惜年龄。瀚海将探蠡，洪钟拟举莛。礼成馀敬在，翘首立宫庭。"}