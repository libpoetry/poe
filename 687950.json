{"id":"687950","title":"丹霞十二咏 紫台爽气","dynasty":"明","author":"成鹫","text":"玉台半壁锁松筠，地接西山爽气新。褦襶不来无热客，袈裟频上有閒人。凉兼草色归眉睫，风递江声过耳轮。咫尺夕阳山下路，是谁挥汗走红尘。山光历历水涓涓，十里滩声绕法船。碧石无心成背触，清溪何事独潺湲。涨添宿雨迷孤屿，响驾长风下百川。却笑沧浪老渔父，急流收钓竟忘筌。四楞匝地逼虚空，拾级齐云迩梵宫。宝铎希声风在下，鬓珠无影日当中。鸟窠直上窥天险，雁塔频登识化工。夜半金轮峰顶月，清光还与此山同。何事天台访石梁，断虹斜日两苍苍。乱峰过雨青如染，疏柳经春翠不黄。浅碧有时成藓阵，绿沈何处觅茶鎗。名山久住忘衰老，惟爱桥头笋蕨长。旧竹低垂新竹高，淡烟疏雨两萧骚。笋根童子窥泉脉，林下閒人罢桔槔。绿玉倚檐摇翠幌，冷云和梦湿缁袍。何堪更忆潇湘夜，剔尽寒灯闻百劳。一种孤高不易攀，此身只合住深山。养成鳞甲为龙去，化作云涛待鹤还。声入空林人寂寂，响归幽涧水潺潺。叮宁莫把松风卖，留在千岩万壑间。春雨迟开白藕花，看花人早入丹霞。磨砖作镜成双沼，习坎兼山总一家。十丈如船归玉井，半空和月印金沙。老僧久在山中住，待剪荷裳度岁华。凿壁扪萝上翠微，老僧见惯步如飞。朝随林鸟排云去，暮逐岩猿带月归。自恨丹梯延俗客，谁攀铁锁到山扉。何当截断红尘路，独占孤峰饱蕨薇。石乳岩边长绿苔，水帘高捲洞门开。溪云入谷成山雨，崖溜添泉助茗杯。抱瓮春深机事息，挈瓶林下野人来。清泠莫逐桃花去，流入尘寰不复回。上方明相下方同，林影参差辨梵宫。海印光生华藏界，天鸡啼向舵盘东。云迎霁色先沉壑，鹤趁朝暄早出笼。莫道日高僧未起，阳乌曾不恕衰翁。嵯峨高阁晓钟深，下界闻声不可寻。枕上一醒朝市梦，天边三答海潮音。曲高不入时人耳，韵苦遥传古佛心。一片蒲团半轮月，枯禅何事独沉唫。片月分明属片鳞，天边何处别疏亲。磨成破镜为圆镜，照见今人失古人。指上不堪存幻见，空中无可着纤尘。老僧老眼常如此，一度逢秋一度新。"}