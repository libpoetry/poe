{"id":"765081","title":"贺新凉 何梅庄太守招集江淮同人，公宴长安邸中，即席赋赠","dynasty":"清","author":"徐釚","text":"满泛觥船酒。尽占断、沉沉街鼓，当筵红豆。东阁观梅诗兴好，更擅才华八斗。恰逢着、小春时候。回首兰亭风日美，念书从、宛委山中授。钱一个。今何有。霜摧宣武门前柳。看多少、邹枚词客，徵车辐辏。咸向纱橱听玉笛，急管哀弦徐奏。只当日、庐陵堪偶。白练裙拖鹅换字，爱使君、醉染霜毫透。谁不羡，会稽守。"}