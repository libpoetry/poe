{"id":"194682","title":"谢人分寄密云大小团","dynasty":"宋代","author":"毛滂","text":"密云不雨西郊黑，小龙蜿蜒出朝夕。中有濯枝三日霖，可洗流金千里赤。大龙雨足意貌閒，万里泽流才一息。无心自为百谷仰，变化风云聊戏剧。一杯洗心未足言，看瀁沧溟太空湿。大月已圆当久照，小月未满哉生魄。雨龙出此云月间，背负青天拥霄碧。岂惟大旱有云霓，解作丰年雪花白。黄绫袋子天上来，本是闽山早春色。金盘珠露犹浥封，琼房玉芝记相识。朱门日上三槐梢，大官初颁万钱食。松风忽响第一泉，乳花徐开练波立。我公胸中冰雪明，不受一尘乘间入。宁烦多饮气自清，乞余贱客犹能及。此客覉贱亦喜茶，老叶唯知煎若涩。藜羹粟饭每称是，九天云腴讵应得。旧闻作匙用黄金，下三江，欲寄残年向泉石。砂瓶煮汤青竹林，会有玉川来作客。"}