{"id":"584859","title":"送蒋郎中南使便归全州省祖母","dynasty":"明","author":"唐胄","text":"上界清且永，而无紫金荣。下界人伦乐，光景何匆匆。乃有太白精，托居人世中。淑履本大笃，阅世真青松。灵筹纪鲐背，绿玉遗鸠筇。前年少子贵，霞被驰皇封。今年长孙归，负弩惊村翁。岁岁初度嘉，仙桃熟新冬。敬此来趋晏，称觞罗孙丛。巾襦几叶聚，兰芝炫绀瞳。瑶池宁有此，尘区美无重。酒酣歌吾诗，鹿舞令威从。"}