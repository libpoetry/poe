{"id":"554433","title":"白鹇图","dynasty":"明","author":"胡俨","text":"白鹤缟衣而炫裳，白鹇身玄羽如霜。斑斑素饰映红颊，一足翘跂莓苔苍。黄赤葵开花照林，总有向日之丹心。山深绝无罗网入，山禽幽栖谢羁执。饮啄飞鸣得自由，风泠泠兮山木秋。萧郎赋感会稽遇，李白诗就黄山求。瑶池水暖蟠桃熟，阿母红颜双鬓绿。阆风台榭月高低，夜深曾伴青鸾宿。高帝昔坐未央宫，南越走献双雕笼。圣明四海皆宁一，嘉祥迭应无虚日。"}