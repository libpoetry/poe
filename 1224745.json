{"id":"1224745","title":"题四时宫人图四首 其二","dynasty":"元","author":"萨都剌","text":"金猊吐烟清昼长，美人坐倚白玉床。蓝衫一女髻垂耳，手持方扇立坐傍。一女最小不会妆，高眉短发耀漆光。玉纤绿笋握金剪，柳下轻挽宫人裳。金盘玉瓮左右列，红桃碧藕冰雪凉。冰壶之傍立一女，背后随以双白羊。手拱金瓶泻水忙，酒翅洒雪惊鸳鸯。鸳鸯得水自双浴，美人抱膝空断肠。"}