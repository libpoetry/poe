{"id":"817002","title":"百字令 闻南村居人极占云水之乐，因赋水村图二阙，以寄兴焉","dynasty":"清","author":"熊琏","text":"辋川庄杳，问几家尘外，天然幽僻。谁在桃花深处住，遥映窗纱一色。红雨春霏，绿波晴皱，紫燕香泥湿。锄云钓月，山歌时和渔笛。何须姚魏秾华，楼台金粉，适兴惟衡泌。水堪篱门偏有趣，只是解人难得。纵对烟云，未能陶写，孤负闲朝夕。此间清况，邯郸道上宁识。江乡无暑，爱凉风吹到，卖瓜棚下。十顷青秧环草阁，一带槐阴如画。荻港观鱼，菱塘放鸭，处处堪消夏。碧天雨过，泉声万斛如泻。日长瀹茗披图，倦时高卧，檐角斜阳挂。推枕荷香新睡起，闲听渔樵清话。纸上兴亡，人间荣辱，静里寻思怕。奔驰驹隙，红尘多少车马。"}