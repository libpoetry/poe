{"id":"468389","title":"酬鲍节判见赠陈叔起所画青山白云图十二韵","dynasty":"明","author":"宋讷","text":"浙东陈叔起，挥洒异尘寰。思入烟霞窟，功移造化关。芳名唐棣并，逸驾董元攀。远势横千里，分流转几湾。亭台青嶂外，村落白云间。绿合高低树，岚分远近山。石危芳径稳，浪静小桥闲。草木藏盘谷，峰峦耸黛鬟。境幽人迹少，林暗鸟声悭。隐约棋中趣，从容物外颜。郡侯遗粉绘，野老乐痴顽。欲觅山中路，相期日往还。"}