{"id":"552272","title":"至日二十韵","dynasty":"明","author":"孙传庭","text":"谷旦迎长至，昌期应大来。复临三极转，泰履一阳回。建子周为历，书云鲁有台。严凝初地拆，寥落乍天开。金翼驰南陆，璇衡指北垓。乾坤终不改，日月故相催。广漠占风远，元冥识气该。荔生乘岁亚，梅敛待春魁。真宰殊堪信，浮生漫自哀。有为皆骈拇，不尽是枯荄。半世吾将老，两仪尔更孩。斋居探混沌，兀坐辟喧豗。淡取匏樽酌，寒将炉火煨。忝亲多夙夜，报国少涓埃。久分鱼鸥侣，都忘鹓鹭陪。懒疑能惜病，拙敢望怜才。意气消三鼓，行藏滞一雷。绪添同绣线，名断异葭灰。冰雪馀心在，风霜任鬓摧。尽看时辈弃，合付彼苍裁。"}