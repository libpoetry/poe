{"id":"1111918","title":"题秦君亭","dynasty":"宋","author":"吴栻","text":"芸阁雠书谢建封，生涯潇洒一枝筇。曾为剡隐云横水，更作闽游月满峰。子美藩篱清可造，长卿城郭巧能攻。拂琴无复尘埃想，落落霜风一晋松。秋日春风丽句亭，先生天上少微星。满炉松影随香碧，一砚苔痕带雨青。姜相笑中应斗酒，等公谈外祇函经。何人为我携毡蜡，来洗苍碑墨数厅。"}