{"id":"1130572","title":"次韵郑守舜举喜雪四首","dynasty":"宋","author":"韩元吉","text":"好雪相仍岁又除，丰年瑞事总堪书。未嫌款段追千骑，化作张仙跨白驴。使君仙骨迥无俦，合上琼楼倒玉舟。雪里渔蓑诗更好，盛传僧舍与歌楼。银似豪家没奈何，玉成高垒更巍峨。残年共拟看三白，酌我从今未厌多。湘吴醇酎惬兼衣，多病难禁玉斝飞。月下更期看国艳，凌波那更舞江妃。"}