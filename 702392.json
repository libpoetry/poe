{"id":"702392","title":"王司言仪宾园亭夜酌与李世贤学士李符卿士钦联句二首","dynasty":"明","author":"程敏政","text":"一天凉雨及时来，花有红香菜有台。亭上正堪寻旧约，檐前无复见飞埃。当空霁月光逾烛，贴水新荷浅胜杯。从此不劳游别圃，主人家世长三槐。主家亭馆隔红尘，秉烛传觞更可人。花影参差摇绮席，漏声迢递下严宸。庭涵秋意虫初响，座挹寒光兔欲驯。后会有期宁待约，乘閒来处即佳辰。"}