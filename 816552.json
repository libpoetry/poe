{"id":"816552","title":"之罘舟中月夜次韵答袁漱萸绪钦己丑二月","dynasty":"清","author":"曾广钧","text":"壮游知北跋鲸涛，铁甲金轮拥玉旄。午夜潮生千宿静，子方斗转七星高。云森少海侵长剑，月傍重霄想大刀。犹记三年歌赤石，浪花如雪溅征袍。天船横汉涉惊涛，夜夜长星堕节旄。帝里莺声双阙近，臣家雁影九嶷高。仙山有道琛银瓮，海国无波贡赤刀。共踏禁花驱宝辔，日明金榜射宫袍。"}