{"id":"141614","title":"风流子·扁舟南浦岸","dynasty":"宋代","author":"王之道","text":"扁舟南浦岸，分携处、鸣佩忆珊珊。见十里长堤，数声啼鴂，至今清泪，襟袖斓斑。谁信道，沈腰成瘦减，潘鬓就衰残。漫把酒临风，看花对月，不言拄笏，无绪凭阑。相逢复相感，但凝情秋水，送恨春山。应念马催行色，泥溅征衫。况芳菲将过，红英婉娩，追随正乐，黄鸟间关。争得此心无著，浑似云闲。"}