{"id":"1193915","title":"春末夏初闲游江郭二首","dynasty":"唐","author":"白居易","text":"闲出乘轻屐，徐行蹋软沙。观鱼傍湓浦，看竹入杨家。林迸穿篱笋，藤飘落水花。雨埋钓舟小，风飏酒旗斜。嫩剥青菱角，浓煎白茗芽。淹留不知夕，城树欲栖鸦。柳影繁初合，莺声涩渐稀。早梅迎夏结，残絮送春飞。西日韶光尽，南风暑气微。展张新小簟，熨帖旧生衣。绿蚁杯香嫩，红丝脍缕肥。故园无此味，何必苦思归。"}