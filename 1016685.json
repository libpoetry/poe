{"id":"1016685","title":"偈颂六十首 其五十一","dynasty":"宋","author":"释昙华","text":"去年十一月，笑别下钟阜。今年九月中，行见朝天路。去住既无心，动静非取与。平生安乐法，此意同谁语。四明昔尝到，诸刹皆可数。山川气象雄，麟凤栖迟处。今思昔日游，岁月二纪许。岂谓临晚景，侯伯重相顾。开缄读来书，丁宁见毫楮。姑苏二千石，眼高照天宇。我昔昧平生，今见开心腑。欣然乐与行，方鸣集众鼓。先师未了底，今日应须去。"}