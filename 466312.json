{"id":"466312","title":"游石鼓寮，出小鉴湖，饮于湖前小亭，出纸随书","dynasty":"当代","author":"卢青山","text":"崖阴路自仄，身侧垂帘雨。空山寂天籁，佛卧如天古。闻我孤跫音，似欲起相语。崖腹生奇穴，其高顶可抚。曲折穷幽邃，偶破出牖户；天光上以临，危景下可俯。沉潭凝远碧，修篁摇细羽。行行渐出穴，秘室忽相遇。崖隙砌三壁，石灶遗残堵。恍惚有微烟，冉自灶中吐。不识吹火人，仙已向何处。久立神萧迢，崖下苍茫雾。其左矗石钟，其右盘石鼓。想见古时音，渺渺回朝暮。湖水弱如婴，三面危崖护。绕湖静修篁，红枫杂三五。微风时过湖，澹荡如相抚。我立小亭旁，孤杯浸寒雨。薄醉生清欢，此真荒幽处。嗟我本幽人，颇思逢幽女。古室宛然存，蹇裳差可住。徙倚安能穷，天光不我驻。携囊独前迈，一步一回顾。唯有泉声随，怅如相送语。"}