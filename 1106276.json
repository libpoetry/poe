{"id":"1106276","title":"辛未中元记梦梦与一僧谈世事良久问答中有凡事如此汝曹勉之之语既而造一境如仙家居厥明用梦中八字为偈末章反骚","dynasty":"宋","author":"王迈","text":"一念稍分明，天壤异仙凡。诸相等归妄，天真要无厖。凡物非我有，秋毫不可贪。只此为上乘，其诸总虚谈。无字经可阅，无言禅可参。白云过前山，明月映空潭。蘧蘧一梦中，了了三生意。法界如许宽，此生亦特寄。谁言玉局仙，元本是法器。不解自磨砻，因人亦成事。强颜游人间，聊作逢场戏。山色溪声中，略得些滋味。石塔本无缝，吐光万丈馀。不是风火扇，又非喉管嘘。此光胡为来，塔亦不知渠。解作如是观，身心长自如。塔身俱著实，光心等是虚。虚实归一致，无乘亦无除。凿空谈荒唐，我正不为此。故知又故为，颇悟前生是。凭谁照前因，斯言特戏耳。既是无今古，如何分彼己。须弥一点尘，万劫一弹指。无失亦无忧，无得亦无喜。禅悦既无门，仙居在何所。与渠无半面，一见相尔汝。霓裳制未成，翩翩欲高举。身如一羽轻，去天才尺许。胡为造此境，问之不吾语。正缘崆峒中，萧然无物贮。世人欲不死，焚香事大罗。死后欲超生，将身靠弥陀。个里不透彻，仙佛如子何。我素不持戒，焉能断腥臊。独有一寸圭，明白不可磨。学仙与学佛，此事付儿曹。捣荠餐铁杵，此味知者鲜。乘车入鼠穴，闻者知其舛。打铁作门限，鬼笑定不免。点雪红炉中，达观理甚显。当局自然迷，正欠拨一转。上马奔前程，此著须自勉。盘中有止水，历历见须眉。能定乃能应，人心固如斯。至诚本如神，圣贤不吾欺。鸣鹤方在阴，其子辄和之。天未降时雨，山川云已知。谁能舍我龟，而观尔朵颐。"}