{"id":"814087","title":"望江南 宛城五日追次旧游漫成十首","dynasty":"清","author":"陈维崧","text":"重五节，记得在金陵。绿水没腰连夜雨，锦帆衔尾半河灯。往事思腾腾。重五节，记得在南徐。红板闸喧停画鹢，翠花磁湿贮黄鱼。踏浪最怜渠。重五节，记得在扬州。歌板千群游法海，酒旗一片写高邮。茉莉打成毬。重五节，记得在吴门。北寺墙头兰叶鬓，桐桥船里墨花裙。那许不销魂。重五节，记得在西湖。万马钱塘堤上戏，六桥士女镜中趋。髣髴射潮无。重五节，记得在嘉兴。也共朱郎湖上饮，菖蒲花底醉难胜。别后见何曾。重五节，记得在如皋。小展簟纹融似水，杨枝低唱紫云箫。回首路迢迢。重五节，记得在前门。庙市花盆笼蟋蟀，门摊锦袋养鹌鹑。榴火帝城春。重五节，记得在家乡。麝粉细调蛾子绿，虎钗新破茧儿黄。扼臂五丝长。重五节，今岁在南阳。墙脚蜗牛行艾叶，檐牙鸠妇话榴房。丝雨湿年光。"}