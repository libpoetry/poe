{"id":"685611","title":"韩煦仲过镜园泛舟玩月先已共赋六言十绝复投赠八律步元韵奉酬","dynasty":"明","author":"邓云霄","text":"榕溪风送下江船，乘兴人寻镜里天。新起凤毛誇胄子，飞来燕舄似霞仙。百年交谊星方聚，斗酒邀欢月正圆。自是清言涤烦暑，火云吹散避茶烟。澹澹横塘柳万条，移舟鱼鸟尽来朝。杯浮爽气衣偏冷，歌转商声叶乍飘。呼鹤远招云外客，观涛遥泛海门潮。凉风已报秋期近，水月双清入泬寥。王谢家声得似君，相逢意气坐氤氲。花无解语堪同载，岸有芳丛递送芬。羽爵缓传人未醉，玉绳低度夜将分。谁言傲骨难谐俗？渔父轻鸥惯作群。潮催月满共扬舲，棹倚花阴且暂停。玉屑纷随挥麈下，石潭疑有睡龙听。人间胜会宜投辖，天上佳期欲度星。闻道咸池堪沐发，乘槎吾拟向东溟。曾从花国建奇功，痛饮狂歌亦自雄。凉夜星河浮桂楫，清音山水胜丝桐。几年落魄弹孤剑，一片遐心寄远鸿。潇洒閒园兴无限，聊将风月与君同。谁知绕指是真刚，混俗和光总戏场。濯魄不惊沙畔鸟，提壶共入醉中乡。池莲斜倚人如玉，江练平铺月似霜。捉得酒星倾万斛，馀酲犹足傲高阳。斗转船回夜渐深，冷风灵籁澹虚襟。月明惊鹊频移树，烟重流萤暗度林。白眼径须浑潦倒，青天谁复问升沉？閒来却笑羊裘客，遁迹蓬山岂易寻。怀刺祢生肯浪投，神交十载得同舟。游仙直踏青鸾背，采药应穷紫海头。丹灶东邻犹伏火，琪花上界不知秋。罗浮夜半红轮涌，携尔同看外九洲。"}