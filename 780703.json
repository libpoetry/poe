{"id":"780703","title":"忆瑶姬","dynasty":"清","author":"龚自珍","text":"唳鹤吟鸾，悄千门万户，夜静尘寰。玉京宫殿杳，怅九霄仙佩，不下云軿。今年小谪，知自何年。消尽炼琼颜。料素娥、今夕无人问，裙袂生寒。定万古、长对晶盘。敛庄严宝相，独坐婵媛。幽怀知有恨，恨玉笙吹彻，彻骨难眠。双成问讯，青女凭肩。瑶华筵宴罢，长风起，吹堕离愁到世间。"}