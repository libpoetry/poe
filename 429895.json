{"id":"429895","title":"清明日西山见杏花并扫瘿庵墓","dynasty":"近现代","author":"黄浚","text":"青山酡然倚繁春，杏花压垄云锦匀。穿山度垄意百结，柰此培塿窀诗人。去年花时议封树，玄宅惧子伤卑贫。今年若防与花亚，知子地下回幽嚬。由来桃杏无十日，不及舞袖常清新。哀弦玉貌付谁侣，炙手后来居上薪。精神嗜欲空尔尽，一瞑终负红轮囷。镂君诗本状君貌，生时不许歌弹巾。未知此意孰厚薄，吾亦濩落为僇民。山风微吟纸灰起，春禽磔磔飞还嗔。归途征笳动荑柳，忍此终古缠兵尘。"}