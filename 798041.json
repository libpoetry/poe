{"id":"798041","title":"无闷  春日见城上游女甚盛戏作此词","dynasty":"清","author":"陈维崧","text":"绮陌芉眠，上日妖冶，弥望玉楼金埒。正挑菜年光，湔裙时节。阵阵内家车子，漾绡帏、吹乱千堆雪。无人处，悄把春纤小揭，都无分别。络绎。碾香尘，铺玉席。总向子城斜处，女墙弯里，惹人怜惜。此际春心愁绝。愁九十、春光如过隙。那堪轻暝轻寒，朝来想作寒食。"}