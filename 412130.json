{"id":"412130","title":"客中闻攻石内兄死耗","dynasty":"近现代","author":"黄福基","text":"冷雨涩穷檐，叩门来不速。跫然喜乡音，启口眉忽蹙。初闻语吐吞，惊疑诘反覆。岂期平生欢，死别摧我腹。君丛骨肉悲，世乱又相促。后死命如丝，而君梦已觉。抽身江海归，语我天地窄。山居抗群嚣，流靡见崖脊。我曾避蛙黾，憩子藏山宅。撷茗及春晴，敲诗竟秋夕。夷险两置之，与子适其适。杪秋别子行，舍我竟长隔。岩阿不得归，即归岂如昔。痛逝行自念，魂摇短檠碧。"}