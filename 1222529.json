{"id":"1222529","title":"送余率翁职满谒选并寄容斋承旨肯堂学士","dynasty":"元","author":"程钜夫","text":"江南四月梅子黄，衣袖已试荷风香。出门有客欲万里，使我忆得西山苍。西山何处云半发？夜深斗极回寒芒。磴泉自红涧自碧，楼倚白雪歌沧浪。容斋遂慵两相好，剑气耿耿龙腾骧。我曾握手极千古，逢之满腹生琳琅。晓天一笑江水长，燕鸣岸雨催牙樯。"}