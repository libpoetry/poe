{"id":"68806","title":"感竹吟·云溪老竹持苦节","dynasty":"元代","author":"王冕","text":"云溪老竹持苦节，玉质萧森出岩穴。苍苍古色谁为摩？凛凛清风自然别。劲直不肯降雪霜，潇洒不肯栖凤凰。愿杀长身载经籍，要为吾道垂休光。谁信嚣风满漓俗，红紫纷纷乱人目？遂令此君受羁束，荆棘凌夷刀锯辱。青虫网叶蠹食筠，野老更欲锄其根。闭塞阳和绝土脉，绝之不许生儿孙。东里先生有遗族，午夜闻之皆痛哭。拟以余音问伯夷，首阳烟雨莓苔绿。呜呼老竹老愈奇，岁寒心事无人知。孤梅在溪松在壑，焉能与余论襟期？飘声夜落山阴道，欣赏多情愁欲倒。固知遇合各有时，何必区区挂怀抱？君不见穷陬荒草非所种，开花犹解供王贡，那有此材无此用！"}