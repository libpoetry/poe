{"id":"1252154","title":"题太守兄遗稿后","dynasty":"元末明初","author":"丁鹤年","text":"海国期年政化成，肩舆随处看春耕。正欣鸡犬无惊扰，讵意鲸鲵有斗争。遥岛月明虚燕寝，故山云冷失佳城。梦回诗句难重得，肠断池塘草又生。黑风吹海浪如山，独跨长鲸去不还。身世云烟游物外，文章奎壁照人间。彤庭朝朔双凫远，绿野行春五马閒。老我急难馀泪在，一回抚卷一潺湲。"}