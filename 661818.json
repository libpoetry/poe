{"id":"661818","title":"贺新郎 天台","dynasty":"明","author":"史鉴","text":"闻道天台路。洞门深、瑶草长青，桃花无数。仙子云鬟低欲堕，倚石迷花凝伫。忆刘阮、当年曾遇。雾帐云房深几许，梦魂中、不管流年度。缘分浅，又归去。于今路断无寻处。惟旧时、华顶依然，霞城如故。古寺石桥风雨响，泻下半天瀑布。有头白、老僧常住。世上名山能有几，强登临、莫待青春暮。婚嫁毕，听分付。"}