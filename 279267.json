{"id":"279267","title":"齐天乐·会理木棉","dynasty":"现代","author":"周岸登","text":"碧鸡初祭行人去，荒江倦邮归晚。树点鸦犀，林烧凤蜡，千尺珊瑚光烂。蓉城路远。正旌节鸾回，锦标霞建。赋笔文园，自研丹露写琴怨。攀枝还忆旧赏，叹蛮花瘴草，星鬓都换。泪洒红桑，烟生紫玉，消得年来肠断。交柯恨剪。怕珍翼惊飞，万镫虫泫。罢舞锅桩，茜绡随梦展。"}