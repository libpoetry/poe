{"id":"444301","title":"八声甘州·兴城听涛亭观海","dynasty":"当代","author":"熊盛元","text":"任酸风射眼雨沾襟，海天自销凝。看云间鸥起，滩头蜃灭，礁外潮生。见说神山雾掩，梦也不分明。除却扁舟子，谁见蓬瀛。欲访成连遗蜕，怕尘根未斫，终碍移情。料松林人独，幽怨恍通灵。水潺湲、朱弦三弄，更那堪、涛怒挟雷霆。壶中酒，但频频注，慰我零丁。"}