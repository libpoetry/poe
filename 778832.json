{"id":"778832","title":"贺新郎","dynasty":"清","author":"陆求可","text":"红袖珍珠络。抱檀槽、归舟江树，碧天寥廓。新曲翻从玉连琐，越显风流绰约。小池上、蕤宾轻跃。耳畔霓裳声断续，恐江州司马青衫薄。那禁得，泪珠落。凤凰飞上鹍鸡索。笑兴奴、空能拢捻，曹纲运拨。圆腹龙香四弦里，铁骑刀枪间作。看春笋、纤纤如削。又风揭罗裙乍起，倚歌促酒依红幕。似远嫁，归沙漠。"}