{"id":"1230977","title":"题万竹堂","dynasty":"元","author":"张天英","text":"芙蓉城中开紫府，华盖飞飞翠娥舞。仙人宴坐碧云堂，朝发蓬瀛暮玄圃。昔将箫管御风吹，散落人间凤凰羽。冰夷夜失珊瑚枝，白日沧江啼黑雨。龙宾十二行玉骢，青士三十射金虎。我欲从之游，脱冠挂神武。来彼双飙轮，攀天叩天户。愿持万丈竿，为天扫尘土。亭亭此君节，何由献明主。纷纷鹰犬人，徒费银黄系三组。君不见古之仙，千岁一归华表柱，下视世人何足数。"}