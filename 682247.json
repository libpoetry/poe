{"id":"682247","title":"戏贺侯六新纳少姬四首","dynasty":"明","author":"于慎行","text":"宛转银屏怯向人，兰釭斜背拭罗巾。妾身不恨生来晚，只小檀郎四十春。梅花斗帐月沈沈，梦到阳台路正深。何处愁声听不得，隔房人诵白头吟。凤女新调玉管箫，碧桃花底夜迢迢。阳台一段閒云雨，总向襄王梦里消。双鬟娇小未当垆，嫁得虬髯美丈夫。一曲琴心何处应，新声挑出凤将雏。"}