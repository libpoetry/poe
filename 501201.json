{"id":"501201","title":"赤盏为肃慎贵族于今为清门希曾其字者读书为诗善鼓琴且工墨菊有新意为予作四幅留其二徵诗为赋此云","dynasty":"明","author":"张以宁","text":"昔人画梅如相马，此意岂在骊黄者。希曾墨菊乃似之，是何奇趣幽且雅。松窗无人高卧起，池水尽黑临书罢。玄霜玉盌捣秋风，露湿吴纨净潇洒。金钱失却汉宫寒，蛱蝶飞来怨清夜。曩予步屧东篱下，采采黄花不盈把。即今却似雾中看，老眼摩挲忽惊诧。熟视经营惨淡馀，希曾岂是寻常画。坡翁墨花诗更奇，我今材薄况衰谢。醉来墨沈倒淋漓，自拭乌丝为君写。"}