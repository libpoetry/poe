{"id":"1003063","title":"金精歌","dynasty":"宋","author":"曾原一","text":"玄龙捲雨翻东溟，万华变灭如轻尘。雹拳破瓦万甲疾，祇恐天地今无春。东来一马当轩下，云叶眵剥天痕青。云开衡岳韩子到，此事恍惚今难凭。桃源有路不可入，桃花影绝那得寻。喳喳鹊鸣拔鸟起，岂子伟语曰沧溟。联骑瘦蹇踏脆绿，见者谓我椒庭人。瑶琴飞响暗雪瀑，杰句泣画逃山精。胸蟠玉虹世李白，笔舞铁锁今颜卿。飞仙遗章出天韵，引觞清酌球琳鸣。泉淙淙兮灵鼓，山崇崇兮太古。神明有舍炳万象，何处人间非紫府。灵根晔晔贯元气，瞬睫蓬莱无弱水。云褷褷，露泚泚。米珠簸兮方秤，橘社同兮舟里。"}