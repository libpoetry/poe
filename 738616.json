{"id":"738616","title":"登六和塔","dynasty":"清","author":"金志章","text":"浮图凌虚空，直上破青霭。创建开宝初，屹峙吴越界。厚蟠苍山根，高出飞鸟外。我来试登攀，耳目为一快。初恍穿沈冥，稍进离昏昧。盘回讶螺旋，扪摸駴神怪。逾时至绝顶，遂与日月会。连山俯培塿，长江绕衣带。海门列其东，潮头势淜湃。会稽青嵯峨，隔岸如点黛。风帆与沙鸟，一一类浮芥。回观壁间书，劫火烧不坏。乃知象教雄，愈信佛力大。贾勇既忘疲，登危亦知戒。"}