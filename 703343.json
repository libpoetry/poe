{"id":"703343","title":"白海棠予素未之见甲寅八月寓金陵入高座寺一见之复从徐公辅江城阁一见偶作是诗","dynasty":"明","author":"释今无","text":"月魂波影共微茫，冷澹迎秋意倍凉。烟水已空金谷圃，冰霜独重白云乡。笛中梅瓣原无色，世上胭脂岂耐芳。罗绮红楼千种态，一回梦破歇诸狂。琢月磨冰绝点埃，无端却下谪仙台。何曾富贵能收拾，止有烟云共往来。雪屋未寒先欲冷，玉簪凋罢始当开。铅华洗尽无工力，漫对江城意莫裁。"}