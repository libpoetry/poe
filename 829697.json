{"id":"829697","title":"杂诗","dynasty":"清末近现代初","author":"郑孝胥","text":"恕斋名藉甚，一败遂涂地。苟活才弥年，甘死殊不易。武昌知必乱，养痈固宜溃。不戢而自焚，弄兵实众稚。咎公在操切，姑息岂得计。奄奄殁牖下，易主真隔世。平生诸宗元，过门空雪涕。匋斋性素懦，临难乃不屈。其弟能同死，节义两无匹。入川不能止，别酒成永诀。使吾在军中，乱事或可遏。前师赴成都，重庆止勿发。徐收秦黔兵，叛者良易灭。求助辞甚哀，拊膺独呜咽。"}