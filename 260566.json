{"id":"260566","title":"就刘云卿第与同院诸公喜雨分韵得发字","dynasty":"金朝","author":"赵秉文","text":"君家南山有衣钵，丛桂分香老蟾窟。从来青紫半门生，今日子孙床满笏。尔来先生复秀出，论事观书眼如月。岂惟传家秉赐彪，亦复生儿勔勮勃。往时尝乘御史骢，未害霜蹄聊一蹶。双凫古邑试牛刀，百里治声传马卒。今年视草直金銮，云章妙手看挥发。老夫当放一头地，有惭老骥追霜鹘。座中三馆尽豪英，健笔纵横建安骨。已知佳会得四并，更许深杯辞百罚。我虽不饮愿助勇，政要青灯照华发。但令风雨破天悭，未怕归途洗靴袜。"}