{"id":"946415","title":"鼓琴行送许深父同知被诏赴阙","dynasty":"宋","author":"陈傅良","text":"伯牙非不善鼓琴，指下能写山高而水深。亦有师旷号精绝，蜚雪白昼为重阴。吾琴不以与二子，二子不过衰季愁叹而悲吟。后夔安在九嶷远，南风不竞凤鸟瘖。恭惟高宗复古殿得此，净洗禁昧朱离任。一鼓朝纲日井井，再鼓边柝秋沉沉。桑麻万里皆按堵，笙歌三纪无沾襟。桥山遗此岁月侵，何时雅颂得所籥不僣。宝藏岂爱五重玉，市价敢论双南金。公归旧隐三霜砧，天子恭默思商霖。君臣祥琴适相际，使者十辈来骎骎。白麻已草弄印久，端揆虚左谁当今。我抱此琴病山林，不如送公西归调釜鬵。但愿为作南风音，上以对扬高宗中兴之大业，下以追还虞舜万国之欢心。"}