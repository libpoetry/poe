{"id":"575865","title":"题高彬白云山房手卷","dynasty":"明","author":"孙蕡","text":"高彬昔年喜学武，七尺长躯力如虎。往昔追强过营门，日来从戎事藩府。锦袍白马金连钱，骑将校猎城南边。鼻头火发不知热，耳后风生犹著鞭。秦楚山川岁华改，万人零落惟彬在。腰间不插黄金符，却向词林学文彩。白云远在藩府阴，彬驰匹马恣幽寻。秦台古树挂秋色，远涧流泉清客心。娱游日夕欢不足，更傍山腰结茅屋。多种琅玕引凤凰，大开门径邀麋鹿。雨龙归洞白云间，叆叇绵联窗户间。月映馀辉长不夜，云拖晻霭似巫山。山中白云如白石，高彬与云同枕席。云来万树似开花，云去千岩同一色。何年作客帝王州，却按新图忆旧游。红树不知淮水晚，白云遥认故山秋。故山白云长自好，且莫看云被山恼。他年谢病解朝衣，我亦从君拾瑶草。"}