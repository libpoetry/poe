{"id":"250317","title":"答伏武仲诗","dynasty":"魏晋","author":"挚虞","text":"崇山栖凤，广泉含螭。洋洋大府，俊德攸宜。用集群英，参翼弘规。皇晖增曜，明两作离。爰有伏生，东夏之秀。盛德如新，畜智如旧。储材积艺，待时而茂。九德殊涂，道将焉就。邂逅之遇，良愿是适。同闬比屋，笑语卒获。望宋谓近，曾不咫尺。一苇则杭，矧兹隔壁。既近其室，不远其心。齐此笃爱，惠予好音。金声玉振，文艳旨深。孰不歌咏，被之瑟琴。"}