{"id":"1117032","title":"次韵李公择以惠泉答章子厚新茶二首","dynasty":"宋","author":"苏辙","text":"无锡铜瓶手自持，新芽顾渚近相思。故人赠答无千里，好事安排巧一时。蟹眼煎成声未老，兔毛倾看色尤宜。枪旗携到齐西境，更试城南金线奇。新诗态度霭春云，肯把篇章妄与人。性似好茶常自养，交如泉水久弥亲。睡浓正想罗声发，食饱尤便粥面匀。底处翰林长外补，明年谁送霅溪春。"}