{"id":"1071326","title":"次韵赵叔问侍郎送曾吉甫学士按刑浙右篇末见及之作","dynasty":"宋","author":"汪藻","text":"我老不足惜，馀年苦匆匆。愿为名山游，何必问所终。一舣若溪棹，星杓几回东。长年秋雨边，醉卧听船蓬。故人幸弭节，相见宿昔同。酒酣说经过，授我书一通。云自天末至，诸贤盛游从。临分出新诗，句法何舂容。凛若临大敌，谁能触其锋。携持数千里，不愧行橐空。篇末亦及予，依依古人风。读罢百忧失，衰颜为成童。归来北窗下，自写团扇中。君方著绣衣，行佩金印重。朱弦付君赏，宁循牙旷聪。我病拥僧衲，深惭服非衷。还观了无取，此意何当蒙。心知坡陀卑，难并衡霍崇。尚喜盛山卷，兼收醉吟翁。他年定抚掌，秋蛇间云鸿。"}