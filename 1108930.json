{"id":"1108930","title":"梅花十绝答石塘二林","dynasty":"宋","author":"刘克庄","text":"纵赏梅园彼一时，枝头往往挂参旗。可怜铁汉今衰飒，榾柮炉边自锻诗。东邻安得如渠白，西域何曾有许香。苏二聪明真道著，杏花恐不敢承当。无梅诗兴阑珊了，无雪梅花冷淡休。懊恼天公堪恨处，不教滕六到南州。薇药无情自紫红，白头閤老去匆匆。林閒翠羽偷相语，可是梅花累此翁。少狂籍草共追欢，铁笛横吹到夜阑。老怕画檐风露冷，不如吹烛隔窗看。塞北寒梅要笛催，更凭画鼓夺春回。江南气候闽尤暖，只用诗催也自开。斧残留得半株斜，相对微吟到暮鸦。堪叹病翁无绮语，不如枯树有琪花。丁宽与易俱东去，神秀离禅作北宗。天恐孤山无种子，一枝分擘付寒翁。有香影处即追攀，岂必西湖水月间。若问何人传此诀，后村翁授小孤山。翁与梅花即主宾，月中缟袂对乌巾。不知卫玠何为者，举世推他作玉人。"}