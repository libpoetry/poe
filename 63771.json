{"id":"63771","title":"沃州山次韵","dynasty":"明代","author":"戴冠","text":"我从天姥游，层云荡胸臆。遥见海上山，天际青历历。俯视崖下松，一一骈拇直。飞鸢凌长风，欲度忧折翼。洞黑不敢前，恐有蛟龙匿。霞明石室丹，泉挂水帘白。兹游足奇观，此见太古色。初疑补天余，炼成五色质。又疑天柱折，遗此数千尺。倚空何崔嵬，卓地亦奇特。昔贤隐兹山，至今人爱惜。辽辽千载下，隐者何寂寂。山川固依然，世变良可恻。"}