{"id":"1130189","title":"次韵吏隐堂二首","dynasty":"宋","author":"释德洪","text":"拄笏西山爽气新，万人如海一闲身。堂中自蜡登山屐，门外从增没马尘。美禄方辞缘肆志，华轩偶羡见清真。遗编半掩思标致，未必今人愧古人。此堂华构面层城，意趣追回万古情。落帽被嘲真有道，买金偿谤亦求名。黄庭卷掩凝香缕，画戟门深列卫兵。安用山林笑朝市，戏将轩冕寄馀生。"}