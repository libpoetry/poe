{"id":"721386","title":"呈黄文宗予望二首","dynasty":"明末清初","author":"陈恭尹","text":"汉家琼霸两侯封，今日无双复见公。三度北闱司藻鉴，二年南海纪文风。蹊边桃李春争发，眼底骅骝野遂空。会向泰阶调玉烛，朽株皆在照临中。蓼莪诗废不成声，数亩山田只自耕。岂有高名齐郑朴，敢劳虚左礼侯嬴。龙门可是潜鳞到，马骨聊因市骏呈。拟待校文公事毕，更将踪迹问生平。"}