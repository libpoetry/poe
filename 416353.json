{"id":"416353","title":"齐天乐 甲戌重九登豁蒙楼","dynasty":"近现代","author":"吴梅","text":"北湖环注台城下，钟山屹然高坐。四顾天空，三秋气爽，又见长安江左。禅房静锁。听几杵钟声，客愁敲破。醉把茱萸，暮村吟事问谁可。登临多难自古，近来筋力减，扶病重过。故垒笼沙，荒坡咽月，还记南朝烽火。黄花伴我，怕今日东篱，有人催课。蓑笠渔舟，甚时归计妥。"}