{"id":"273567","title":"绛都春·观演清宫外史，大抵德龄女士所著清宫二年记及瀛台泣血记是其所本","dynasty":"现代","author":"汪东","text":"华镫转电。正场定夜初，歌帘齐卷。胜国旧闻，彤史新编增悽婉。瀛台当日龙潜伴。问谁赋、长门幽怨。马嵬前事，环儿缢颈，未深家难。零乱。啼珠被面。又争料、万古慈恩终断。如诉昊苍，不及黄泉毋相见。梨园子弟同烟散。祗閒话、随人重看。漫教鼍鼓催更，梦痕自短。"}