{"id":"574267","title":"潘氏两寿歌","dynasty":"明","author":"邵宝","text":"伯翁九十常登山，城中策杖犹等閒。仲翁七十不觉老，笑谈出口人绝倒。两翁本是神仙流，青囊传世真箕裘。二十年前古稀酒，伯翁杯落仲翁手。小山雨露年年春，庭前已有折桂人。先人种德如种树，蜡梅花放春佳处。从今准拟开寿筵，千二百年如一年。君不见兄酬弟劝歌且祝，玉林季弟诗如玉。九峰书院歌涯翁，先生为孙司徒作。"}