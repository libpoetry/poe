{"id":"469424","title":"端午日无念师二詹生吴生同集斋中偶看坡公汁字韵诗戏效韵四章末章呈似念公 其一","dynasty":"明","author":"陶望龄","text":"吾闻嵇阮俦，颓然嗜米汁。呼酒如救焚，五斗未曾湿。清言多妙理，往往酣中得。不知三闾公，沉湘有底急。有如云间鹄，而视池中鸭。覆载岂不宏，愁人眼空幂。园芳延令节，安石榴花赤。秫米煮菰青，菖蒲兼酒白。酒为濡吾唇，花以华我帻。行从渔父歌，一吊孤累泣。醒魂老更苦，浇酒箴其缺。今日良宴会，坐有千里客。愿客醉勿醒，醒后忧来集。"}