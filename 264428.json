{"id":"264428","title":"莺啼序·九日登吹台","dynasty":"现代","author":"王易","text":"秋空迅飞断绮，引吟骢暂驻。贳萸酒、奠向黄华，为惜佳境轻度。暗绿老、千林似醉，低鬟浅黛霜前树。揽江山、壮采如新，地灵台古。野旷天低，万里在眼，正群蹊竞赴。擅奇胜、旧日池台，茂林觞咏无数。怅销沈、河雄艮峙，赭云动、惊沙拳舞。步虚廊、快豁尘裾，眄怀高杜。苔封绣砌，雾罨金城，野况尚如故。凝眺久、健生腰脚，自喜年少，侧帽当风，捉襟题句。园亭胜赏，赓歌韵事，邹枚风雅休重问，笑平原、好客徒豪举。霜鸿度碧，乡关恨逐南云，暮寒自伤秋旅。元龙百尺，高卧犹豪，况登临命赋。漫问取、衣冠晋代，淡墨馀涎，青蜃朝昏，老魈夜语。虬藤碍径，飞檐萦翠，斜阳冉冉沈绛彩，尽留连、莫便寻归路。从教素履丝穿，别有青山，笑人自苦。"}