{"id":"810597","title":"喜雪和许海秋独游龙树寺韵","dynasty":"清","author":"尹耕云","text":"寸抱久纡郁，及兹一疏散。物象滋悦愉，吾生远愁叹。京师视万方，形势喻枝干。去冬郊原赭，纬耒望将断。四山云忽同，后土白已漫。消息管天人，斋宫喜申旦。幽人与飞鸟，出门共所向。破除世网局，豁达天倪畅。危楼根青冥，高空列屏障。俯身视荒泽，葭菼色凄怆。会心匪一悰，遇物得万状。领君弦外音，寥寥契牙旷。"}