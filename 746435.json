{"id":"746435","title":"天宁寺塔歌","dynasty":"清","author":"黄钊","text":"般若寺中紫光起，普六茹坚作天子。一囊舍利何方来，九州学校同时毁。幽州古塔雄岧峣，二十七丈高复高。传闻石函乍安置，碣石山根恒动摇。开山龙象鞭神力，狮座居然镇鳌极。想当工匠执役时，邪许声中苦长日。开皇缔造几太平，身崇俭啬宽徭征。如何天性不悦学，独言释氏裁儒生。佛书谶纬增诬饰，鬼仙禽兽俱荒忽。《高僧传》里续奇闻，三十三枚剃头出。塔铃万个摇丁当，大野风沙折白杨。迷楼萤火弥山谷，不放阿傩舍利光。"}