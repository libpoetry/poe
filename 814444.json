{"id":"814444","title":"九日偕叶松潭广文、陈性初茂才土地公坑登高即事","dynasty":"清","author":"林占梅","text":"携朋得得共登临，无数啼禽竞好音。路转板桥重拾级，羊肠径绕白云深。危岩万仞瞰平阿，海甸秋清气候和。一带云林环雉堞，望中城阙失嵬峨。回首儿时一刹那，雪泥鸿爪渐消磨。构亭亲友今何在，独对西风起浩歌。乱插山花枕石眠，敢将落帽慕前贤。醉来不管牛童笑，狂态随他到处传。长啸临风醉半醒，狂歌唱与座宾听。此游不亚神仙乐，直把山亭作幔亭。题罢新诗兴未休，一声「去也」唱清讴。山灵若不嫌奴放，携酒明朝订再游。"}