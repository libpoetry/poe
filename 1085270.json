{"id":"1085270","title":"种蔬","dynasty":"宋","author":"王十朋","text":"归来日弹铗，食无肉与鱼。却将种花地，町畦毓嘉蔬。骄阳每抱瓮，时雨亲荷锄。青青有生意，令我颜色舒。宁忧馑与饥，亦有瓶中储。前身老阇梨，蔬气端未除。文字亦宿业，复生鱼蠹书。蠹书仍食蔬，苦淡味有馀。况兹清净根，分来自僧居。端能纳须弥，聊尔秀郊墟。洗我腥膻肠，襟宇生清虚。岂惟陶渊明，吾亦爱吾庐。荒园涉成趣，枯藤当安舆。困枕案头卷，饥著盘中菹。孔门陈蔡色，借问何如予。"}