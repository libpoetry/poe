{"id":"491453","title":"锦裹石行","dynasty":"明","author":"刘崧","text":"锦裹石，何苍苍，我行入封川，问之江上郎。云昔有辩士，往说南越王。道傍见山石，指天誓不忘。谓苟得意归，不独衣锦还故乡，要使兹山之石同辉光。一朝缓颊下南荒，车马千驷金满装。便令制锦百万匹，尽裹山石荣铺张。至今岩阿草木昭煌煌，兽不得憩鸟不敢翔。烂然云霞彩，下照江中央。我欲登其巅，窥海略扶桑。掇此五色文，献之紫虚皇。有志愿莫遂，却立增慨慷。吾闻陆贾去汉室，乃有贾生流涕论帝傍。惜此文绣被屋墙，丈夫未遇焉可量。衣或带索食秕糠，偶然会遇亦其常。奈何暴殄恣所偿，胡不衣被沾四方。不曰爰居徒劳铿锵，匪悼尔石兮惟狂之伤。"}