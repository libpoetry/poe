{"id":"688827","title":"何家庄八景 高岭晴云","dynasty":"明","author":"何乔新","text":"危峰高际天，掩冉云满谷。幽人玩奇变，昕夕看不足。迎风翠盖翻，映日锦屏矗。澹涵霞影红，浓混黛光绿。出处自有时，悠然靡羁束。苍生望霖雨，毋为滞林麓。积雪遍原野，兹山昼未消。污池与危石，皓皓成琼瑶。寒光彻疏棂，素蘤缀枯梢。出门骋遐瞩，玉柱倚层霄。樵径邈难寻，鸟声亦寂寥。何当登绝顶，旷望遗纷嚣。我昔种嘉树，封培恒究心。樵斧不敢睨，牛羊靡相侵。兹焉三十载，苍然秀穹林。乔柯拂晴昊，密叶荫閒浔。春至黛色媚，雨馀翠烟深。岂同牛山木，濯濯彼遥岑。崇冈旷且夷，种竹十馀亩。长风天际来，瑟瑟鸣不已。清音谐凤鸾，雅韵协宫徵。恍疑王子晋，吹笙碧云里。山居澹无为，尘虑净如洗。何必筦与磬，铿鍧聒人耳。玉绳丽东峰，斜月映虚牖。山僧初出定，逢逢鼍鼓吼。填然一何壮，随风落谷口。岩壑欲振摇，魑魅尽惊走。征人戒前途，耕夫趋陇亩。山翁朝慵起，辗转搔白首。村居澹无营，所需在粒食。引泉运双杵，匪藉樵青力。飙轮驶若飞，怒湍亦冲激。月明响丁丁，随风入寥泬。精凿谅天成，功利妙无迹。却忆汉阴言，赩然长太息。原田何畇畇，禾黍亦彧彧。村氓耕垦馀，往往得遗镞。云昔备闽粤，貔貅曾此宿。缅怀屯戍时，笳鼓振山谷。四海今一家，荒垒成平陆。万灶无遗踪，长林晓烟绿。双石势峍屼，山径出其间。将将如观阙，行人日往还。初疑登剑阁，一发萦岩峦。又疑出井陉，诘屈羊肠盘。吾闻长安道，车马去閒閒。驾言趣行迈，交衢鸣和銮。"}