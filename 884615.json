{"id":"884615","title":"罗巨济辟学之西序为轩以奉板舆之乐余名之曰难老轩","dynasty":"宋","author":"朱翌","text":"龟息六用藏，禽戏两翼张。俯仰何自苦，要与宇宙长。深山具灶火，煮沙烹硫黄。此又出下策，中乾外徒强。我有不朽计，事具泮水章。佳哉罗江东，意师张曲江。重席坐日永，脱屦来雁行。举盏醉六经，抵掌谈三王。青云去一蹴，寿域开八荒。始知吾道中，大有却老方。以此施其母，何疑寿而康。煌煌忘忧花，秀色迎朝阳。愿子多酿酒，容我时登堂。"}