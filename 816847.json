{"id":"816847","title":"绣鸾凤花犯三首","dynasty":"清","author":"蒋敦复","text":"澹黄昏，泠泠碎语，瑶波含春泪。冷云何意。空隔断湘天，清怨难寄。东风只在红阑际。玲珑吹未起。漫注念、水晶帘卷，玉人眠梦底。烟消雾瘦结同心，纤罗带暗约，山中兰芷。愁独立，寻世外、渺渺幽味。还不是、芳梅伴侣。夜来忆、香篝笼素被。仙掌小、金盘滴露，月明寒影里。正愔愔，黄昏小院，疏帘澹流水。二分香气。荡一抹珠烟，娇梦扶起。茜裙悄罥秋千底。销魂曾此地。绣幕外、昼长人静，鹃声弹碧泪。风前翠衫湿冥濛，银楼角伫立，不禁幽思。苔印浅沾罗袜，玉钩香腻。迟佳约、海棠月上，羞暗触、金铃惊犬吠。莫又到、绿肥红瘦，秾春如雾里。翙帘衣，春风一桁，文窗看丝绣。谢家娇女。正吟出双声，庭院飞絮。鸳鸯密字同心谱。金针还暗度。妆镜畔、昼长人静，炉香萦碧缕。韦郎绝世结高情，莲花社难得，闺中佳侣。黄绢外，添幼妇、新辞几许。愁压倒、画眉弱婿，彩霞丽、玲珑翻秀句。传韵事、消寒炙砚，樱桃红细雨。"}