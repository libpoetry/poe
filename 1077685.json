{"id":"1077685","title":"浴罢追和东坡韵","dynasty":"宋","author":"李纲","text":"华发短且稀，无事兰汤沐。及兹秋暑阑，头垢资一浴。平生冠裳汗，往咎不可复。聊将清泠泉，濯此空洞腹。荒山薪易采，巨斛水良足。融融气通肤，烂烂光溢目。枵然勺用瓢，何必池甃玉。呼童为爬背，自胜飞燕沃。振衣絺绤凉，晞汗风前竹。却来就绳床，一枕睡初熟。忘世安用愁，抛书且休读。梦中期汗漫，万里归一瞩。吾生真寄耳，来者亦何卜。沛然乘天游，无心且缘督。"}