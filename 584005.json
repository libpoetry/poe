{"id":"584005","title":"行部宜城访长渠故迹无复知者","dynasty":"明","author":"黄衷","text":"宜城古楚都，风土故秀媚。康狼与荆山，屹屹并西峙。山中有夷水，滔滔日东注。秦当祸楚时，藉之以得志。后人引长渠，祸也乃其利。沃壤三千顷，食者长渠惠。国社已屡更，地力岂不废。卓哉孙曼叔，无乃举职吏。源流悉讨寻，堙翳就疏治。功慱民匪劳，井邑多委积。迩来四百年，天人两茫昧。停轺访遗老，顾指迷乱次。初疑陵谷迁，蓬莱向为地。又疑虎豹区，藜蕨恐捐弃。复疑强力民，播弄并吞势。方食辍箸想，人事有隳坠。追惟癸未旱，全楚绝遗穗。今年旱更甚，所赖惟少备。吏政无恒规，泽民当上最。兹渠废与兴，一一关国计。长恸曼叔魂，安得汝共事。"}