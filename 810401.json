{"id":"810401","title":"感遇","dynasty":"清","author":"引履祥","text":"自昔恳确田，力疲鲜所获。今兹受草莱，朝暮不遑适。反覆已四三，根盘匪易辟。筋骨岂尝爱，镃基未之惜。嘉种无新机，莠势转充斥。自分农家流，服勤乃长策。水旱会有时，蝥贼数庸厄。惟愿菑畬成，主伯蒙其益。亦令继自今，动免怨疆场。敢希乐郊人，岁取禾三百。长途望不极，白日亟西驰。敝车驾羸马，仆夫力已疲。故人意款曲，执手语移时。壶飧陈道左，复申以多仪。多仪自古重，壶飧奚独私。饥渴非不慰，所忧道逶迤。暝色接衣袂，惘惘其安之。终焉悔靡及，云何久踌躇。"}