{"id":"489863","title":"题周原素临赵文敏公十六马","dynasty":"明","author":"袁华","text":"宋诸王孙面如玉，书法钟张画顾陆。写唐内厩十六马，笔精墨妙天机熟。忆昔岐邠开八坊，四十万匹皆骏良。平原牧放乐字育，泉甘草肥筋力强。丰水东注波汤汤，柳花吹雪桐阴凉。平头奴子骑先出，两奚控勒临堤傍。骓駽驻骆驒骊黄，徐驱俨若骖雁行。有骅却立不敢进，畏前反蹴头高昂。三马欲复俯饭水，一马己渡将腾骧。中流夭矫乃龙种，两耳批竹双瞳方。斯图己归群玉秘，夜夜长虹光烛地。何人援笔解临摸，吴郡周生富文艺。中原板荡遍荆榛，千金骏骨化黄尘。摩挲老眼明窗侧，展卷题诗一怆神。"}