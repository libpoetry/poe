{"id":"1008233","title":"念奴娇 宜雨亭咏千叶海棠","dynasty":"宋","author":"张镃","text":"绿云影里，把明霞、织就千重文绣。紫腻红娇扶不起，好是未开时候。半怯春寒，半宜晴色，养得胭脂透。小亭人静，嫩莺啼破清昼。犹记携手芳阴，一枝斜带艳，娇波双秀。小语轻怜花总见，争得似花长久。醉浅休归，夜深同睡，明日还相守。免教春去，断肠空叹诗瘦。"}