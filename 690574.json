{"id":"690574","title":"九如三锡诗为诰封中宪大夫陆太翁诰封恭人陆太母双寿偕封赋时太翁太母皆驾还当湖南海诸荐绅相率称诗为贺最后萱乃得而读之亦以二诗继进自明响往情见乎词","dynasty":"明","author":"张萱","text":"玺书三出汉明光，共祝冈陵乐未央。紫诰椿萱双白发，华堂桥梓两金章。谋贻贾贽勋名旧，燕翼机云翰墨香。枌社日开三寿宴，星岩遥献百神觞。弧光婺彩映薇垣，乍浦陈山紫气团。偕隐已沾五马禄，倚闾遥问七星峦。亦知将谂频登屺，为报长歌共考槃。有客思亲犹在洛，尚劳四骆驾和銮。"}