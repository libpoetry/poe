{"id":"1080525","title":"游会胜寺蒙泉","dynasty":"宋","author":"吕本中","text":"去郡十五里，满山蔽青松。朝来雨初过，萧瑟鸣悲风。踏泥转溪曲，路尽山无穷。层崖筑栏阁，宛在云烟中。引水绕砌下，濆石常飞濛。寻幽到寺背，苍碧摩高空。古甃冽寒泉，浅沙影重重。伏流尚数步，暗与溪相通。潺湲去何之，可折从此东。会有到海期，岂计朝莫功。我行因避贼，眺览聊从容。徘徊未忍去，僧饭催撞钟。"}