{"id":"502691","title":"奉答陈先海先辈","dynasty":"明","author":"王恭","text":"朔雪寒鸿半江海，五侯池馆谁相待。支离王粲身未达，落拓苏秦舌还在。梅陇霜前早识君，三溪花畔又论文。柏山夜雨闻钟梵，华馆清灯对水云。今年复过沙京下，百丈峰南是君舍。衣冠萧洒辋川人，山水依稀鹿门社。别后那能寄远书，秋风空钓雁池鱼。狂歌酒店墩头月，思尔桃枝湖上居。"}