{"id":"1069045","title":"博古堂","dynasty":"宋","author":"张扩","text":"古人嗜书书不足，家贫无钱就市读。今人收书书填屋，红牙垂签手未触。别驾平生师古人，传癖书淫九经簏。卢仝撑肠五千卷，邺侯插架三万轴。河东安世工补亡，伏日郝隆便晒腹。少时场屋学有馀，行辈见推行秘书。援毫急趁蚕食叶，袖手冷窥獭祭鱼。十年未持紫荷橐，校雠合在天禄阁。投身簿领聊尔耳，饱看五车誇濩落。近者闻说新堂成，芭蕉急雨作秋声。请君扫榻近灯火，莫歌长檠歌短檠。"}