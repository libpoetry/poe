{"id":"704878","title":"游城南园林","dynasty":"明","author":"薛蕙","text":"崇邱亘中野，逶迤似层台。斜攀阴磴上，下见凉云开。对酒已判醉，无劳歌管催。徙倚茑萝径，徘徊松桂林。寻云延远步，窥水瑩幽襟。微子共行乐，终然孤赏心。别苑命飞觞，平沙徙行幄。藉兰初解带，拾蕊俄盈握。回策步前溪，尘缨仍自濯。丽札昔相约，名园今共看。雨苔晴亦湿，风筱夏犹寒。永日倦高宴，清歌时向阑。日落风景佳，中园霁氛滓。轻云染松色，清露飘兰蕊。新暑渐炎蒸，重来玩溪水。"}