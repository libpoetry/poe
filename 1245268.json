{"id":"1245268","title":"圼县公并东判簿长司","dynasty":"元末明初","author":"李延兴","text":"北方守令之才，几人得似贤侯者，炳烈声光动朝野。金茎承露晓苍苍，玉树临风秋洒洒。惟茂恭与遂霸侯，也直欲蹑足青云攀逸驾。三年理剧割牛刀，生齿林林沾惠化。风回芹沼汎凫鹥，水满稻田抽䆉稏。花村社鼓林边挝，茅店酒旗烟外挂。啁啾丝管劝农归，杏花满街红扑马。五弦清响奏虞歌，三峡崩涛翻邺瓦。去年上计如帝京，袖拂天香五云下。竹马重迎郭伋来，和风欢谣腾苃舍。腾苃舍，扬休声，谈锋磊落肝胆倾。往时辞家上策登辕门，奇气万丈横秋冥。六韬三略常在手，擐甲上马忼慨践虏庭。黄金散众虎旅集，红旗渡海鲸涛平。只今太平不用武，狌鼯不鸣鸡犬鸣。况侯岂弟爱百姓，东郊西社歌丰登。邑有倅，弼厥能，幕有长，赞厥成。如此一时贤令佐，不若同气好弟兄。三花葳蕤月窟静，八窗窈窕冰壶清。嗟宵人，藉培育，肮?长躯但食粟。孔融岂计酒长空，郑老惟忧饭不足。负米归来气惨悽，风雪连天遮草屋。短衣破帽入新年，抱子檐前曝朝旭。喜随父老拜旌轩，生意昭苏回稿木。山之隈，水之曲，石径荒寒古苔绿。拾薪莫逐岭云还，脱巾时向松潭沐。侣鱼虾，友麋鹿，牛角挂书田里读。汉家史记满床头，卓鲁龚黄在心目。直须为侯濡豪沐椠纪循良，留待班马诸公亲纂录。"}