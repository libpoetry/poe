{"id":"506414","title":"将进酒","dynasty":"明","author":"王洪","text":"将进酒，待嘉宾。设朱悬，肆华茵。琴瑟御，钟鼓振。蔼穆穆，肃肫肫。情之畅，礼愈敦。乞周行，伫令言。仰熙阳，廓昏氛。挹冷风，濯沈㱪。宾前席，跽自陈。古之戒，窃所闻。耽曲蘖，比匪人。欲败度，性失真。业既隳，身亦沦。惟清净，道之珍。俭而恭，德之醇。天助顺，民归仁。古成败，咸此循。请司爵，书诸绅。"}