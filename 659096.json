{"id":"659096","title":"闻尚书泉山林公讣","dynasty":"明","author":"王鏊","text":"俯仰天地间，我生殊已晚。古人不及见，前辈亦渐远。昔年忝朝列，三五齐手板。入参议帷幄，出翱翔艺苑。两心无猜疑，终始共推挽。岂知一朝异，分散东西征。群才飞刺天，林立盈彤庭。三五各天涯，相映如晨星。嚄唶时所背，空负海内名。有如林泉公，宿德众尤向。词林三十年，缜密见涵养。操履冰玉清，文章台阁样。荣名势利途，众竞独退让。皋比坐成均，六馆无孟浪。道傍推大宅，寒士俱挟纩。保釐向南都，百僚同倚仗。平生事藏密，临事何慨忼。大奸弄朝权，士气纷沮丧。群蚁赴腥膻，正色疏独抗。浩然赋归来，高卧青山云。弘开绿野堂，宾客引白申。广德车尚悬，疏傅金不贫。行年八十馀，龙马富精神。人言天所留，复起承华勋。方期会老堂，杯酒道情素。讣音忽然闻，风前泪如注。安得延陵剑，挂向闽山树。"}