{"id":"410122","title":"题李仰亭临倪迂万峰晓霁图","dynasty":"近现代","author":"袁嘉谷","text":"虚堂涌出山珑玲，百鸟乱啼朝日晴。远峰拖蓝近峰绿，春色一抹烟光轻。东西迤逦连翠屏，平林十里遥相迎。松杉湿气何淋泠，昨夜雨痕今日清。云拥山半山欲行，泉飞万壑声可听。下有茅屋三椽横，无主无客门常扃。我欲移居从向平，谛视始悟为丹青。谁与画者曰仰亭，化工夺巧天为惊。昔闻云林笔通灵，万峰晓霁曾图形。斯人竟尔追芳型，五百年上堪齐名。今我卧游尘梦醒，画师画法殊冥冥。清琴在几酒在瓶，能否笔力新发硎，将诗比画争主盟。"}