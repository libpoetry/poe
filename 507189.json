{"id":"507189","title":"和胡祭酒雨中独坐诗韵","dynasty":"明","author":"夏原吉","text":"连朝风雨泥泞深，幽人不见心沈沈。想应斋居有馀暇，坐披卷籍穷古今。过眼澜翻五车熟，却喜床头新酒绿。开樽劝饮是何人，好似颜家小银鹿。载歌载酌三杯馀，新诗百首皆亲书。封题寄我意何厚，恍如十二珊瑚株。欣然便欲驰车马，走送诗坛共誇诧。出门未定复入门，无柰长空雨飞洒。"}