{"id":"1192343","title":"天台智者大师画赞","dynasty":"唐","author":"颜真卿","text":"天台大师俗姓陈，其名智顗华容人。隋炀皇帝崇明因，号为智者诚敬申。师初孕育灵异频，彩烟浮空光照邻。尧眉舜目熙若春，禅慧悲智严其身。长沙佛前发弘誓，定光菩萨示冥契。恍如登山临海际，上指伽蓝毕身世。东谒大苏求真谛，智同灵鹫听法偈。得宿命通弁无碍，旋陀罗尼华三昧。居常西面化在东，八载瓦官阐玄风。敷演智度发禅蒙，梁陈旧德皆仰崇。遂入天台华顶中，因见定光符昔梦。降魔制敌为法雄，胡僧开道精感通。又有圣贤垂秘旨，时平国清即名寺。赎得鱼梁五百里，其中放生讲流水。后主三礼洞庭里，请为菩萨戒弟子。炀皇世镇临江涘，金城说会求制止。香火事讫乃西旋，渚宫听众逾五千。建立精舍名玉泉，横亘万里皆禀缘。炀皇启请回法船，非禅不智求弘宣。遂著《净名精义传》，因令徐柳参其玄。帝既西趍移象魏，师因东还遂初志。半山忽与沙门颠，俄倾逡巡偡韬秘。止观大师名法源，亲事左溪弘度门。二威灌顶诵师言，同禀思文龙树尊。荆溪妙乐间生孙，广述祖教补乾坤。写照随形殊好存，源公瞻礼必益敦。俾余赞述斯讨论，庶几亿载垂后昆。"}