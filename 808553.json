{"id":"808553","title":"英国公张辅 其二","dynasty":"清","author":"严遂成","text":"永乐六年安南平，是年之冬变骤生。七年远统平夷兵，八年春还秋复叛，明年仍赋征南行。简定陈季扩，前后相继作。一攻造舟叱览山，再攻荷花海之湾。俘斩无算势未已，纷纷火燧爇象尾。猬毛之矢刺天飞，象奴象鼻落如雨。一战美良山，再战昆浦暹蛮间。步骑蹴之传檄定，次第就擒海氛静。海氛静，占城降，择故王后封为王。版图不入归要荒，我无所利计大义，兴灭继绝辞堂堂。奈何升州置卫所，人其人，土其土。中国约束夷苦严，安南之风安于南。南人不反那可得，宣德年间得而失。王通盟，柳升没，依旧安南属外国。"}