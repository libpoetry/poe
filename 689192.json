{"id":"689192","title":"雨后十首","dynasty":"明","author":"何景明","text":"水涨孤村白，天垂四野青。开门秋雨霁，闲步郭西亭。竟夕雨连舍，今朝云出溪。轻雷千嶂外，馀日数家西。三日不出门，草长门前路。登楼一水明，倚柱千山暮。人归郭门树，鸟噪野田风。雨散高城上，日落深涧中。画角城隈起，风吹响入云。清秋易生感，深夜更多闻。遥看三角山，正在云生处。日暮山中人，空攀荔枝树。片片白鸥鸟，看人队队飞。沙头莫相认，与尔久忘机。槛倚崩沙出，篱通乱水过。家人休扫石，自爱碧苔多。朝闻城西钟，暮望城西寺。寺傍二古松，长藤垂到地。塘边杨柳树，春条秋未摧。已送黄鹂去，还看白鹭来。"}