{"id":"843739","title":"寿李启授令堂李太夫人","dynasty":"清末民国初","author":"许南英","text":"蟠根仙李荫瑶池，钟毓坤灵作阃仪。天上星光辉婺夕，人间风景饯春时。贤郎久受熊丸训，寿母齐赓燕喜诗。我是毗舍耶岛客，延年上献九茎芝。春风萱国绮筵开，笑指麻姑晋酒杯。仁寿镜光鸾自舞，沧桑筹数鹤添来。相夫曾似尧夫达，生子当如亚子才。历受苦辛如啖蔗，渐知滋味有甘回。"}