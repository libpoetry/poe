{"id":"1105444","title":"合纸屏为小阁画卧袁访戴其上名之曰听雪各与长句","dynasty":"宋","author":"方岳","text":"空山十日雪塞门，天荒地老无行人。芦花败絮不堪著，山石夜裂苍皮皴。奇寒中人僵赑屃，樵汲路迷瓶粟既。驾风万鹤危欲仙，此腹久无烟火气。家家暖入红麒麟，谁肯问讯推柴荆。洛阳令亦可人者，惜哉史不书其名。此公要亦非知我，志士从前例寒饿。倘令开口向凡儿，宁忍春雷曲肱卧。飕飕飗飗风落木，淅淅沥沥声撼竹。乾坤不夜起开关，一港玻璃四山玉。我所思兮渺中洲，幽怀欲写谁与酬。世间馀子不足语，乘兴径上渔翁舟。未到山阴竟回棹，歘去骤来何草草。神交如必面相朋，逸韵高情一如扫。宁可一生无此人，不可一日无此君。襟期何必戴安道，玉立寒青自不群。"}