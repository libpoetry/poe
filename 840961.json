{"id":"840961","title":"秋闱报罢钧甫之浙道经里门见赠二律奉答一首","dynasty":"清末民国初","author":"金武祥","text":"戚戚秋气悲，沈沈秋夜长。客子郁不乐，乃在还故乡。况逢??辰，曷禁摧中肠。穷途竟有偶，幸共灯烛光。握手入酒肆，相对各倾觞。朗诵别后诗，意气犹激昂。感子穷益坚，卓哉诣力强。惟念从此别，世事嗟茫茫。临别聊赠言，愿子中心藏。元音追太始，仍贵谐宫商。更有绕指柔，本出百鍊钢。徇时岂屑为，背时用岂藏。君子持其平，为圆非毁方。养气以有待，干莫韬锋铓。遇合倘得志，设施道自光。书生无实用，俗论多披猖。相期雪此言，此愿会可偿。天涯若比邻，行矣无相忘。"}