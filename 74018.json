{"id":"74018","title":"拙轩·拙轩少也绝交朋","dynasty":"金朝","author":"王寂","text":"拙轩少也绝交朋，闭门坐断藜床绳。据梧手卷挑青灯，目力自足夸秋鹰。一行作吏负且乘，简书夜下催晨兴。心劳政拙无佳称，高枕缓带吾何曾。年来安东逐斗升，吻胶背汗疲炎蒸。到官簿领交相仍，临事自笑无一能。督责老掾询聋丞，日畏罪罟空凌兢。穷荒九月河水冰，玉楼冻合衣生棱。毡裘火炕寒不胜，呼吸未免髯珠凝。积忧蓄热邪上腾，阿堵中有轻云凭。临窗射日绝可憎，决眦泪霣长沾膺。初谓造物何侵陵，细思无乃示小惩。世医肤见浪自矜，肝胆岂易分淄渑。屏除嗜欲学山僧，此理盖出三折肱。斯文未丧信有征，天其使我双明增。要作楷字头如蝇，表乞骸骨归山陵。负郭二顷产有恒，堆盘苜蓿衣粗缯。醉眠床下呼不应，自许此着高陈登。饭余睡足搘枯藤，老眼细数云山层。"}