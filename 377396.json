{"id":"377396","title":"齐天乐·黄昏不怕愁难到","dynasty":"清代","author":"蒋敦复","text":"黄昏不怕愁难到。江湖可怜人老。雁背霜红，蛩边月白，有梦还乡应好。分携草草。记絮语商量，甚时归棹。明日长征，西风料峭破茸帽。消磨客中未尽，灯前频看剑，十载英抱。四海谁怜，千秋怅望，冷落人间休笑。相思又早。想纸阁轻寒，玉梅开了。待擘吟笺，远山添画稿。"}