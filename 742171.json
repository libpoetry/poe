{"id":"742171","title":"清远峡飞来寺","dynasty":"清","author":"平恕","text":"西峡何有空云烟，二禺独富林与泉。泉声百道出涧谷，树影密锁重崖圆。我从白庙溯中宿，迢迢百丈山腰牵。峰回路转入凝碧，一湾绿净波沦涟。今朝况是浴佛日，入门赞叹朝金仙。禅房虽好未暇坐，欲趁脚力穷幽妍。古苔滑汰石荦确，半岭瀑布悬奔川。小亭恰占瀑胜处，烈风迅雷下九天。松声水声不可辨，咫尺雾雨霾层巅。山僧留客沦清茗，佛桑一株红欲然。飞来古寺更绝顶，细路策杖螺盘旋。杜鹃苦号山木战，绀霜夜降丹叶鲜。试登高处一凭眺，三十六峰罗眼前。濛濛云起湿衣袂，䬟䬟风紧无行船。归猿洞古碧环杳，阮俞径在苍瑶坚。僧言此寺压凤背，两崖展翅如腾骞。果然便恐复飞去，榕根藤蔓牢幻缠。脱巾松下聊小憩，了了不觉空尘缘。幸逢不晴复不雨，得携宾从频流连。羽人缥缈不可接，藓文斑驳谁所镌。搜奇揽胜十日少，走马来看安得全。临行更订六月约，要听万木吟风蝉。"}