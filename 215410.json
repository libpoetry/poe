{"id":"215410","title":"送郑叔熊归闽","dynasty":"宋代","author":"王安石","text":"郑子喜论兵，魁然万人敌。尝持一尺箠，跨马河南北。方今边利害，口手能讲画。疑师谷城翁，方略已自得。天兵卷甲老，壮士不肉食。低徊向诗书，文字锐鑴刻。科名又龃龉，弃置非人力。黄垄雕罽裘，逆旅同偪仄。秋风吹残汴，霰雪已惊客。浩歌随东舟，别我无惨恻。闽生今好游，往往老妻息。南陔子所慕，天命岂终塞。"}