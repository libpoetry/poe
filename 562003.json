{"id":"562003","title":"题赵仲穆画马","dynasty":"明","author":"贝琼","text":"吾闻冀北之马如云照川谷，八尺飞龙在天育。滦河远幸翠华迟，柳林大猎金鞍簇。是时四海为一家，东踰日本西流沙。拂郎近献两骕骦，不数郭家狮子花。公子前身岂曹霸，一马真轻百金价。黄金台上倦为客，白发江南随意画。骝騧骃駓各不同，饮泉龁草落笔工。君不见龙庭苜蓿与天远，何人更收青海骢。"}