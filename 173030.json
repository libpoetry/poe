{"id":"173030","title":"宝觉师画少陵像用笔其简伯氏称赏之因戏为长","dynasty":"宋代","author":"王洋","text":"破帽麻鞋肩伛偻，回头意若呼宗武。行歌又似出关时，饭颗山前日当午。公如冰玉天赋成，玉为温润冰为清。庙中朱弦堂上曲，一唱三叹知遗声。平生但饱主人饭，身后空传世上名。萧条冷炙残杯气，寂寞千秋万古情。吴僧笔端龙幻化，幻出前贤世无价。可怜见画未见诗，更合爱诗主爱画。"}