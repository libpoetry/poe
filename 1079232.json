{"id":"1079232","title":"余旧供观音比得蒋颖叔所传香山成道因缘叹仰灵异因为赞于后","dynasty":"宋","author":"张守","text":"大哉观世音，愿力不思议。化身千百亿，于一刹那顷。香山大因缘，悯念苦海众。慈悲示修證，欲同到彼岸。受辱不退转，是乃忍辱仙。抉眼断两手，不啻弃涕唾。欻然千手眼，照用无边际。至人见与执，不在千手眼。向来弃去时，初无一毫欠。乃至以千记，我亦无赢馀。是故将示寂，还复本来相。犹如大虚空，云电或风霾。须臾各霁止，太虚自寥廓。我今仰灵踪，欢喜发洪愿。今生未丧世，誓愿永归依。更与见闻者，同登无上法。"}