{"id":"177693","title":"还扬州许书记家集","dynasty":"宋代","author":"王禹偁","text":"君不见近代诗家流，胡为蹇滞多穷愁。孟郊憔悴死逆旅，浪仙斥逐长江头。张生漂泊冬瓜堰，徒云轻薄万户侯。浩然无成鹿门去，李洞恸哭昭陵休。生无风教兴王化，死无勋爵贻孙谋。可怜诗道日已替，风骚委地何人收。高阳许公精六义，独向圣朝生後嗣。因将先集进九重，高步金台曳珠履。祖德光辉圣主知，府尹贤明丞相子。广陵郡大古九州，记室官清外三字。遂令天下学诗人，徒羡君家穷四始。我来迎侍游江都，玳筵往往陪欢娱。遂求家集恣吟讽，海波乾处堆珊瑚。因思贾孟收家一何苦，诗鬼嗷嗷馁无主。子孙沦没谁及君，闲倚红莲倾渌醑。草檄余闲好赋诗，莫放风情忝尔祖。"}