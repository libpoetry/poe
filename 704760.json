{"id":"704760","title":"步朱尚宝送行韵用以留别二首","dynasty":"明","author":"薛瑄","text":"一枕邯郸梦已醒，归鸿千里拂高冥。心期皎日均能许，歌擅阳春我独听。别去莫惊头并白，相思终是眼长青。河汾故里遗风在，争似当时续六经。驿路春风酒半醒，离情花思两冥冥。穿林乳燕深深去，傍柳流莺细细听。官渡已过滹水碧，家山又近太行青。龙门旧业应如昨，樵谷渔矶取次经。"}