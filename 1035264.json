{"id":"1035264","title":"洞庭春色/沁园春 生日谢同官六月八日","dynasty":"宋","author":"魏了翁","text":"四十之年，头颅如此，岂不自知。正东家尼父，叹无闻日，鄹人孟子，不动心时。顾我未能真自信，算三十九年浑是非。随禄仕，便加齐卿相，于我何为。人间郁蒸难耐，谁借我五万蒲葵。上玉台百尺，天连野□，□楼千里，江射晴晖。此意分明谁与会，但时把瑶笙和月吹。吾归矣，有鸿相与和，鹤自由飞。"}