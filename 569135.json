{"id":"569135","title":"好游歌赠游子宗谦","dynasty":"明","author":"王世贞","text":"游生哉，子好游乎？吾语子，游子游，慎莫游诸侯，戟门叱咤风飕飗。鸡鸣上坐所未论，马食堂下能无羞。慎莫游酒人，酒杯往往成戈矛。青眼无多白眼出，片言抶汝埋糟丘。慎莫游吴儿，脱粟三斛压汝头。日高无觅主人处，饥肠欲饭空啾啾。慎莫游侠邪，诗成可买乡温柔。东家少年袖金至，顷刻双睛如秃鹙。世间游客自暖肚，那容诉尽穷途愁。毋论解竿不解瑟，解瑟者可使曲曲黄金酬。游生哉，子好游乎？吾语子，游子游，何不游十洲，所少八骏扶双辀。试学陶靖节，山海图经读再过，沧溟一勺昆仑土一抔。又何不游万古，即无巫咸非汝忧。案头数卷汝自抽，谁为屈宋谁为列御及庄周。游生对我诧武夷，亦复栩栩夸罗浮。纵令苍翠射眉睫，安能倒写入汝喉。劝汝酒，为我且暂留。丈夫足底有八埏，笔底有千秋。出何必流苏络幰之轻车，车前何必开八驺。处何必雕甍却月之层楼，楼中何必扬清讴。仰面看屋梁，造物恣雕锼。老妇炊藜小儿汲，人生得饱万事休。游生意沾沾，自言虚往实归为得游弇州。噫吁嘻，戒汝勿复言弇州。其人倦游亦已甚，日跨黄犊行春畴。岂有齿牙余羡足世求。"}