{"id":"721572","title":"送陈氏兄弟还清苑","dynasty":"明末清初","author":"屈大均","text":"送君桑梓路，蹀躞塞门霜。拒马河桥滑，飞狐磴道长。兰膏调夕膳，玉树发春堂。不共弹棋戏，相思殊未央。平城挥手别，无计挽鸾镳。鸿雁三云隔，参商一水遥。趋庭过岳渎，戏赋入云霄。愁绝将军饯，铙歌合短箫。别绪萦春柳，离心逐玉鞭。黄云愁朔漠，白日惨幽燕。歌舞思凫藻，楼台惜绮钱。王孙招不远，望尔小山篇。凫雁怀梁藻，松杉爱菟丝。壶觞心贶后，歌舞目成时。雨过平川入，云来垒嶂移。晨葩侔处子，采撷得连枝。"}