{"id":"537101","title":"吴门钱叔宝为吉安龙君作春江图予为作歌题赠","dynasty":"明","author":"王世贞","text":"东风吹花绘吉州，江学城头吉字流。凤凰岭上挂飞瀑，片片并入桃花湫。春雷唤龙龙欲起，吸雾腾波几千里。明月犹衔颔下胡，蒸云却化鳞中水。东游扬子转入吴，洞庭君起钱唐趋。已看峥嵘露腾踔，岂少润泽回焦枯。钱郎画君在阿堵，点着君应便飞去。曲江红杏红刺天，是君为天行雨处。"}