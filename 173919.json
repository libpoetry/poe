{"id":"173919","title":"中秋月试院中作呈莫少虚","dynasty":"宋代","author":"郭印","text":"月色本无别，殊观空世情。今宵云四卷，冰蟾照寰瀛。无端坐文闱，兀若翳双睛。窥牖偶一见，始验阴阳并。孤光何自来，遡日以为明。三五魄既绝，轮郭自充盈。循环到今夕，逢金气转清。乃知造物意，微妙不可名。伊余禀赋初，二曜同流行。呼吸即寒暑，乾坤屹峥嵘。隋珠弹高鸟，惜哉轻此生。恨无腾化术，返老成童婴。要须验羲易，观象研其精。圣处傥心悟，超然合混成。"}