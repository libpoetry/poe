{"id":"1238437","title":"母弃子同刘茂才赋","dynasty":"元末明初","author":"郭钰","text":"母弃子，子幼情可怜。子长母还去，为子宜思愆。龙争虎斗事翻覆，宝玦王孙捐骨肉。十年母子安茅屋，菽水真情无不足。奈何一朝辞故帏，子也恸哭牵母衣。母今弃儿不敢怨，父在深恩母当念。母如不闻竟不留，黄昏门掩青灯愁。负米归来饮残泣，他家儿女何绸缪。噫嘘嚱，迩来万事足悲咤，负德辜恩满天下。丈夫尽为温饱谋，妇人何得毋重嫁。"}