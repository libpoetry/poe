{"id":"1144272","title":"隐居杂兴","dynasty":"宋末元初","author":"杨公远","text":"碧云深处著吾庐，远却喧嚣尽自如。呵砚磨冰朝鍊句，拥炉烧叶夜观书。人生穷达乘轩鹤，世事盈虚赋芧狙。勘破已无朝市梦，软红端不上衣裾。身世悠悠付等閒，卢仝破屋恰三间。暂时结伴窗前月，耐久论交户外山。竹鼎篆香消更爇，锦囊诗卷改还删。是非荣辱俱乌有，翻笑人间两触蛮。老屋荒寒亦自清，柴门虽设只长扃。数行古隶閒居赋，半壁行书陋室铭。□□□□□□□，研朱滴露勘黄庭。此生与世虽无补，笔底青山到了青。生计新来喜有涯，莳菘栽韭树桑麻。惯眠纸帐三竿日，饱听萍池两部蛙。往事真成看堕甑，凡身安敢望乘槎。一般受用还官样，门外黄蜂为报衙。髼松两鬓欲成丝，又是桃红李白时。百岁光阴须藉酒，一生志趣莫过诗。世情因向贫中识，画思方知老后宜。却喜半犁新雨过，旋分菊本莳东篱。一味幽閒了此生，那曾怀刺谒公卿。无官可署名虽晦，有句堪吟思自清。棋要藏机何用著，琴能识趣底须声。何当办取青蓑笠，去趁农夫学耦耕。萧然天地一吟身，著向荒村野水滨。耳底松声风奏乐，窗间竹影月传神。无田种秫难谋醉，有砚遗家未是贫。除却推敲无别事，襟怀拍塞四时春。篱编红槿障蓬茅，半近城闉半近郊。苔绣曲蹊千万点，梅窥碧沼两三梢。閒将今古浇胸臆，懒把荣枯问卦爻。一自渔樵分席后，清泉白石与论交。槎牙诗骨等梅臞，试启青铜失故吾。啖蔗祇应佳境近，解袍那想故人无。推排景物归吟卷，安顿江山入画图。只此可堪供活计，底须舍瑟学齐竽。诘曲通村小径开，依山结屋任低隈。无从问字高人过，有不嫌贫长者来。煮茗烧残柴带叶，脱巾漉起酒和醅。绝怜笔砚香犹在，集句曾赓百咏梅。"}