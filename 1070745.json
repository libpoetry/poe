{"id":"1070745","title":"义郴廖翁赠予灵寿杖歌以谢之","dynasty":"宋","author":"李光","text":"郴山峨峨水溅溅，清淑之气钟神仙。山头老木几千年，不入樵斧随飞烟。廖翁好奇自抡选，真材不用加雕镌。铿然入手龙脊瘦，宛转随步鹤膝坚。今晨过我有喜色，磨捋持赠誇奇特。老人年来腰脚顽，出入政藉扶持力。拄上冈头望故乡，万壑千岩才咫尺。天寒醉卧不出门，杖兮虽良长倚壁。"}