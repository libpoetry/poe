{"id":"925345","title":"大坞山寺","dynasty":"宋","author":"苏籀","text":"巘谷窈幽深，映发杉松嘉。击钵半乔木，烧香乱烟霞。穹林擢峭壁，搀竦回环遮。四合山复山，泉籁音响哗。清致满楼阁，道人心靡他。寒涧柹栗秋，暗窗秀枇杷。倦飞暂投迹，脱兔无复罝。茹粲盐酪空，解钏与笄珈。馀生愧语偷，逆旅即住家。战鼓震淮甸，雄师奋爪牙。儒士缪揣摩，戎韬政纷拿。才智为人谋，何事丘中麻。冥鸿跨海岱，逝水悲荣华。旷哉游方外，心迹同幽遐。"}