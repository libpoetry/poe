{"id":"658398","title":"云山图二首 其二","dynasty":"明","author":"王鏊","text":"天将雨，山出云，平原草树杳莫分。须臾云吐近山出，远岫婪酣吞欲入。映空明灭疑有无，先后高低殊戢戢。想当画史欲画时，磅礴含章几回立。忽然纸上玄云翻，雨脚旋来风势急。至今蔚荟吹不散，白昼高堂空翠湿。雷声虺虺天冥冥，山前不见行人行。鹧鸪啼断山雨歇，石桥小濑湔湔鸣。丛林屋角参差倚，落红满庭人未起。凭谁说与顾虎头，写置幼舆岩石里。"}