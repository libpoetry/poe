{"id":"702348","title":"斋居有怀李宾之侍读次街字如字二韵","dynasty":"明","author":"程敏政","text":"月明人语静天街，一树松毛舞乱钗。高论谁翻巫峡水，相思如隔叶山厓。百年散地堪藏拙，三宿斋居漫寄怀。独幸太平今有象，南郊春意十分佳。潇洒仙郎玉不如，春来多病想离居。赓酬未觉诗禅定，笑语偏惊墨妙疏。斋舍月明灯晕小，严城风静柝声虚。知君此夕应无寐，起望星垣候属车。"}