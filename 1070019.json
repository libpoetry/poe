{"id":"1070019","title":"题张大丞明园亭","dynasty":"宋","author":"程俱","text":"京华真陆海，声利之所阛。向来山林士，往往去不还。濡足未肯已，没身何足叹。张侯翰林客，金龟著朝班。生平用一指，谈笑起废残。纷纷多卢子，名誉莫敢攀。五十未云老，幡然归故山。归来谢奔走，治此五亩园。养树如养生，斤斧不浪干。医花如医疾，察标见其源。上有十围木，蓊然午阴宽。下有百步荷，红鲜映清澜。爽气日多佳，西山挂檐端。安能九衢内，髀肉磨鞯鞍。我今坐奇穷，进退坎井间。违己恨纡辔，长饥思抱关。当时彭泽令，四壁唯瓢箪。折腰未为辱，径去曾无难。而我亦何者，栖栖犹强颜。"}