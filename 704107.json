{"id":"704107","title":"春日漫兴","dynasty":"明","author":"虞堪","text":"甫里祠前春雨晴，阖庐浦口海潮生。白鸥聚处蒲芽短，惊起轻轻荡桨鸣。几阵飞花扑高树，一声啼鸟正当门。閒拈綵笔无题处，写得江南过雨痕。夕阳半落乌衣巷，春树多迷绿野堂。无事山樵虽不出，也愁风雨暗高岗。去年一得河边信，万户千门掩粪泥。不觉风烟惨江上，也无豚栅与鸡栖。桑条齐绿柳毵毵，又见人家卜养蚕。到处落花随雨后，半分春色在江南。西塞山边吹战尘，南阳原上草如茵。谁将宋玉伤春句，说向登临感慨人。"}