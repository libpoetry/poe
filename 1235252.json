{"id":"1235252","title":"过故里感怀二首","dynasty":"元","author":"尹廷高","text":"衰草寒烟绕故基，东山无复旧蔷薇。乌衣飞去巷犹在，白鹤归来人已非。岁月如流华发改，事机不再壮心违。钓游踪迹今成梦，古木萧疏伴月晖。松菊荒凉二十年，衣冠散尽只空村。烧明断堑山云暝，鬼哭寒芜巷月昏。水涸蛟龙移窟宅，草深狐兔长儿孙。唯消一夜昆崙雨，洗尽千峰见绿痕。"}