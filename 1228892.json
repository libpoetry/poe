{"id":"1228892","title":"和张仲实秋夜感旧","dynasty":"元","author":"薛汉","text":"古道日绵邈，何由探羲轩。六籍载绪馀，攻凿日已烦。岂无奇士志，寻枝或忘根。忽闻孤凤凰，百鸟寂不喧。邀我浇古胸，泠然酌洼尊。既感气类殊，况复德义敦。秋风江海上，英材昔同门。载咏《伐木》章，清夜劳梦魂。斯文傥未磨，馀事安足论。萧萧蒲柳姿，含英伺春暄。皓首崇明德，怀哉昔人言。"}