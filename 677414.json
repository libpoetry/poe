{"id":"677414","title":"仲冬初三之日乘霁再游仙女度螺塘江闻水声","dynasty":"明","author":"胡直","text":"冬暖似春暄，晨度螺江水。窈窕发清声，奔湍激石齿。彷佛松风翻，凌空忽在迩。渐远变瑶瑟，泠泠杂宫徵。飞鸟适相从，鸣音和交美。闻此意欢然，脉脉如有旨。游鯈一何多，相与偕行止。思昔车马间，繁吹喧且侈。孰若澹游遨，天机为吾使。"}