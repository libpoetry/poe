{"id":"63100","title":"赵松雪八骏图","dynasty":"明代","author":"王泽","text":"赵家王孙擅好书，更复画马如江都。尝从玉堂罢春直，惯写天马随监奴。马来西宛龙八尺，势或怒惊如鹊立。似疑初浴荥河波，身上龙纹五花湿。王孙写骏不写形，运思已入天机精。都将临池古书法，落笔一扫千人惊。今逢此图乃八匹，老我见之唯叹息。人间驽马漫纷纭，天上龙文谁购得。忆昨八骏登瑶池，昆仑万里天西陲。风行电迈景恍惚，翠蕤不动天王旗。古来八骏虽已矣，房星在天还不死。雄姿伏枥世岂无，胡乃唯称穆天子。"}