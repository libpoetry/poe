{"id":"831202","title":"水调歌头 补寿何诗孙舍人五十。时君将乞郡，余亦将游岭南矣","dynasty":"清末民国初","author":"程颂万","text":"百岁子强半，万里我能来。长安九衢车马，宫阙倚天开。君独立乎人海，日日狂书古画，买醉向长街。却惹儿童笑，脱帽过丰台。我行矣，为君寿，掌中杯。檐桃渐熟，门外空复有黄埃。待访南都佳丽，撷取东方花实，作郡亦雄哉。定有好诗句，寄与岭头梅。"}