{"id":"661413","title":"访沈启南中道相遇既示斐章且形绘事赋答","dynasty":"明","author":"史鉴","text":"病起言出游，行行入吴苑。怀我同心人，去此苦不远。安能待折麻，始为情可展。榜舟溯川流，疾进犹言缓。天寒鸿雁哀，水落湾埼浅。顾望念何深，独行畏日晚。日晚将何之，风悲雨凄凄。君子枉前途，引领见容仪。精神亮相契，遇此如有期。何必造门屏，然后尽中怀。君行当入城，余亦从此归。方舟且容与，未忍言别离。别离怅悠悠，于焉聊写忧。暝投兰若中，宴衎叙绸缪。起坐临前除，弹琴和清谣。重阴翳明月，寒风振山邱。慷慨令心悲，欲罢不能休。沉吟出门去，鸡鸣忽嘐嘐。"}