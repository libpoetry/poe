{"id":"195614","title":"张巡·禄儿射火烧九天","dynasty":"宋代","author":"王令","text":"禄儿射火烧九天，鬼手不扑神听旃。群庸仰口不肯唾，反出长喙嘘之燃。睢阳城穷缩死鳖，危系一发悬九渊。巡瞠睨远两眦拆，怒嚼齿碎须张肩。恨身不毛剑无翼，不能飞去残贼咽。翁躯腥刀子磔俎，日嚼血肉犹经年。霁云东攘两臂去，西来才有九指还。胸中慎气吐不散，去随箭入浮屠砖。忠穷智索其自效，更脔爱妾尝饥涎。我疑没日贼不食，恐其肉酖死不痊。又疑身骨不化土，定作金铁埋重泉。何时山移陵谷变，发出鼓铸戈或鋋。吾如得之顾有用，不诛已然诛未然。"}