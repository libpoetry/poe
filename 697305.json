{"id":"697305","title":"叶明府创浮梁新成往来利涉二律以纪乐观并寄师相赵公","dynasty":"明","author":"胡应麟","text":"夹岸津亭架彩斿，艨艟不断大堤头。长虹尽压双溪浪，画鹢横分万里流。几处尊罍浮白坐，谁家环佩踏青游。甘棠满植沙洲上，荏苒仙凫近玉旒。三百栏干照画樯，澄波如黛压飞梁。天浮乌鹊长河畔，地接鼋鼍大海傍。游女东西矜拾翠，行人南北罢褰裳。乘舆最笑公孙拙，何限恩波瀫水阳。"}