{"id":"1128827","title":"寄题山阴徐氏林亭三首 见南亭","dynasty":"宋","author":"谢翱","text":"青林见危构，南山覆其陲。林居何为此，所爱烟雾姿。上有鹧鸪鸟，来从溟海湄。飞止不他乡，畏与宿愿违。违此顷刻间，万死莫赎之。而忧中夜露，辛苦湿毛衣。毛衣岂愿湿，即湿非所辞。莓苔与薏苡，含弄寄相思。山阴久凄凉，复尔见茅宇。客来爱其人，问此于谁语。自云迩先茔，玩构亦庐处。朝光凌爽气，初岩亘修渚。平居狷介心，祇以自为苦。日夕驱其奴，名之同所恶。驱汝汝不辞，我怀良可悲。"}