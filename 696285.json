{"id":"696285","title":"赋得春寒花较迟即用为韵","dynasty":"明","author":"范景文","text":"不是闻莺啭，那知入晚春。时因耽月闰，花作待年身。扫雪云流树，踏青草作茵。游人拘故事，犹向武陵津。花事原宜早，妒人奈薄寒。似忘三月信，急望一枝看。日下閒分种，风前巧护栏。主人须爱惜，将放胜将残。颇似关情事，春光恨未奢。宜留霜后菊，虚想雨前茶。伴竹依新月，妆林倩晚霞。群芳嗟异候，何不似梅花。意思虽幽冷，晴光到即知。前林申后约，明岁卜先期。冻蕊香弥远，晚芳褪自迟。有辞催艳发，胜作落花诗。"}