{"id":"1104788","title":"近吟","dynasty":"宋","author":"卫宗武","text":"泉石涓涓作玉鸣，天寒林静鸟无声。松香一篆书横几，人与秋山一色清。历历疏林点暮鸦，幽幽雨砌菊犹花。浮云卷尽四山碧，倚遍乔松待月华。七十三年老病身，扁舟于此往来频。吴兴故老消磨尽，却认青山作故人。晚年打透利名关，十载尤欣老得閒。拟约绮园为隐侣，却愁无处觅商山。"}