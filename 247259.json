{"id":"247259","title":"六丑·问瑶阶艳草","dynasty":"现代","author":"白敦仁","text":"问瑶阶艳草，更不管、闲情抛掷。露痕澹秋，妆蝉偎鬓翼。月照无迹。旧梦花应记，夜堂笺管，写丽情南国。直饶在发为芗泽。并影红栏，飘烟紫陌。重重坠欢堪惜。付踏歌一笑，纨扇疏隔。当年逃寂。傍秋峦翠碧。杖底林风悄，群籁息。笙歌队里残客。对欹崖万态，别思何极。而今剩、酒衫诗帻。浑不信、一点山林俊赏，并归愁侧。情波渺、莫趁回汐。拥画帘、纵有千般媚，凭谁赋得。"}