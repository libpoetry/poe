{"id":"1111818","title":"括苍胡经仲以经术授吾乡子弟仆顷过钱塘得吾兄永言多益及友人孟世功书未尝不以得交经仲为言且以其往还诗什相示已决知经仲非尘埃中人矣春初归自钱塘遂获识经仲于斋馆信数公之知人交道之不朽一年之间凡三相会从容谈笑者盖十许日而诗筒之循环来往曾未尝辍而仆之心犹以不得朝夕见经仲为恨也一日经仲来访席未定乃谓仆曰吾将归乡明年不复来此矣仆念经仲之贤交游中所未有顾世方扰攘会合无期临风语离殆不胜依黯因诵老杜人生足别离之句作五绝","dynasty":"宋","author":"吴芾","text":"风期久已暗相亲，樽酒论文未厌频。底事天公苦乖隔，动将离索付骚人。明日离樽难重倾，且停征驭话交情。知心自古不易得，况是途穷赖友生。君诗字字凌珠玉，入手卷舒看不足。别后襟期傥未忘，会寄筠筒入空谷。穷冬万木冻欲折，独有松篁抱高节。贫交无可效殷勤，持此与君聊赠别。吾侪生长太平时，不谓年来逢乱离。此别要烦君自重，相期重筑太平基。"}