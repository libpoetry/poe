{"id":"559748","title":"题雪霁图为许良医赋","dynasty":"明","author":"曹义","text":"朔风捲地云墨黑，老树号寒怒蛟泣。昨宵滕六逞神功，大块茫茫雪花白。晓来钩帘睇扶桑，瞳瞳旭日流晴光。琼楼玉宇半□铄，阴崖穷谷微苍茫。馀寒渐解冰渐释，积素暗添溪水急。骑驴不见灞桥人，杖策时逢探梅客。客来吟倚水心亭，飘飘诗兴凌沧溟。飞鸥数点落沙渚，扁舟几个悬渔罾。何人笔底淂幽趣，貌出溪山带村墅。半林残雪映虚窗，彷佛当年读书处。"}