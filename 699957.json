{"id":"699957","title":"登岳阳楼","dynasty":"明","author":"郭槃","text":"层楼面面水云孤，南纪风烟列画图。铁锁金绳淹岁月，朱扉碧瓦映江湖。词人彩笔分忧乐，羽客灵踪漫有无。十二曲栏堪徙倚，冷然真讶访仙都。澒洞湖光楚水西，开轩四望与云齐。龙宫焯烁珠初吐，橘井苍凉路已迷。云暗九疑春梦远，波连七泽暮烟低。乘风自起飘然思，诧有仙人万仞梯。"}