{"id":"711760","title":"感怀十七首 其九","dynasty":"明末清初","author":"陈恭尹","text":"番禺古都会，佳哉郁嵯峨。三江交洪流，海水扬清波。刘项争帝业，闭关自秦佗。黄屋与左纛，老夫聊自娱。山川足霸气，往往开雄图。中原鼎沸日，肝脑涂干戈。光岳气虽分，生齿存亦多。海国诚富强，金铁兼盐鹾。百货走天下，五兵雄诸华。盛朝为外府，乱政求金车。使者道相望，下民方荐瘥。北临汉台上，怅望伤如何。"}