{"id":"685859","title":"高庙六首","dynasty":"明","author":"卢宁","text":"恭忆龙飞淮甸年，雄雄神武更无先。风云已协鸿钧运，日月重开泰始天。九牧贡金形尽铸，盈庭屈轶草长翩。阿难河上乌犹在，啼断明元朽骨膻。胡运何曾及百年，笃生真主炳几先。威加四海功成圣，治复中华道继天。鸿起商山归汉从，凤飞丹穴向岐翩。神谟自是高千古，扫逐羱群万种膻。三尺横与一旅年，孰为汤武肇基先。拟陈鸿业知无极，欲赞黄图祇有天。寝殿初开宫雉列，樱桃欲荐禁莺翩。神孙时宪严崇报，万祀焚膋达臭膻。肇自河清五百年，圣人出御武为先。闾阎尽复唐封俗，书轨皆同禹贡天。桃野放牛还吒吒，华阳归马正翩翩。小臣却鄙庄生语，成聚成都蚁慕膻。初从丰沛衅旗年，为汉驱除夥涉先。岂识真人翔灞水，遂成王事得民天。万方执玉臣工肃，千载朝陵法从翩。礿祀幸随殷荐后，西曹七日戒荤膻。再睹周家过历年，贞符早协凤麟先。陵多复道三千户，堑有长江百二天。今上厉精龙德震，东吴奏捷羽书翩。朝廷事事皆绳祖，何有南髡与北膻。"}