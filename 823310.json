{"id":"823310","title":"满庭芳 宋刻淮海长短句，次秦淮海韵","dynasty":"清末近现代初","author":"吴湖帆","text":"弹月箜篌，传觞桃李，艳说倾倒苏门。密云双凤，佳句赌芳尊。曾共西园夜集，娇鬟拥、花雾缤纷。人如画，红桥十里，淮海有秦村。凝魂。才妩丽，微云学士，三变庭分。幸群玉遗珠，历纪珍存。好事石林细校，分明发、乾道余痕。还同唱，刘郎别调，相与伴晨昏。"}