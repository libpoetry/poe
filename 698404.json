{"id":"698404","title":"邳州八景 岠峰霁雪","dynasty":"明","author":"唐之淳","text":"玉龙行处夜无声，北面峰峦失翠屏。天上白榆宁有种，人间瑶草不知名。青烧猎火朝烟湿，红露仙楼夕照横。记得塞天曾见惯，薰风时节到辽城。何处丹霞似赤城，仙人掌上最分明。若非玉女裁衣罢，定是天孙织锦成。孤鹜齐飞天欲雨，断桥斜映夜还晴。会须绝顶营茅屋，采作朝餐咽日精。泗水西边沂水东，留侯黄石有遗踪。一编不受秦人火，三寸终成汉室功。曙色苍凉茅店月，履声寂寞柳营风。我来圯下留多日，几度兴怀听漏终。水滨浮石势参差，风急秋清出韵迟。总是虞廷春贡后，不同萧寺夜禅时。响连月壑蛟龙惧，静荅霜林虎豹知。何处钟声起迢递，分明律吕远相随。雨稀烟暝水增波，鸥泛春声入棹歌。杨柳人家茅屋小，鳜鱼时节钓船多。暗归浦溆锵环佩，密掩峰峦湿髻螺。定有仙人骑白鹿，夜阑来此奏云和。雪融冰泮发漪澜，望入河流杳霭间。杜若未生黄鸟起，夕阳犹在白鸥间。声翻煖浪沉芳树，色漾晴岚灭远山。春服已成来禊祓，傍花随柳欲忘还。亭前不改旧山河，落日垂纶感慨多。客至已非金谷会，风来犹起晋时波。珊瑚摧折遗蒲柳，锦帐荒凉长薜萝。更莫临流奏长笛，渚花汀鸟奈愁何。荒郊不见徐君墓，此地空闻挂剑台。三尺英灵如有在，九原魂梦亦堪哀。林烟拂水青萍合，山雨飞空紫电来。望极吴中忆遗庙，春风几度野棠开。"}