{"id":"433754","title":"寿朱聘三师二首","dynasty":"近现代","author":"蔡燮垣","text":"玉堂天上久翱翔，两袖朝回惹御香。金石夙经臣刻画，星云曾与帝赓飏。书成戬縠留宸翰，吟到梅花祝寿觞。五十行年能寡过，那知尘海几沧桑。先皇特简承明选，后学群钦齿德尊。今夕星辰辉壁府，当年风雪立程门。称觥合谱南飞曲，满座争陪北海樽。晦叟心香传老友，羲经微旨许重论。"}