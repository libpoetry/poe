{"id":"1127270","title":"蝶恋花 其三","dynasty":"宋","author":"黄裳","text":"古往今来忙里过。今古清光，静照人行道。难似素娥长见好。见频只是催人老。欲驻征轮无计那。世上多情，却被无情恼。夜夜乌飞谁识破。满头空恨霜华早。谁悟月中真火冷。能引尘缘，遂出轮回境。争奈多情都未醒。九回肠断花间影。万古兴亡闲事定。物是人非，杳杳无音信。问月可知谁可问。不如且醉尊前景。忽送林光禽有语。飞入遥空，失素归洲鹭。照处无私清望富。馀辉不惜人人与。玉绳欲到中天路。且待飞觞，缓缓移琼步。花下影圆良夜午。东南楼上还相顾。一望瑶华初委地。更约幽人，共赏岩边翠。试把方诸聊与试。无情争得无中泪。飞瀑恐从星汉至。渐向宾筵，但觉寒如水。自爱一轮方得意。轻随箕毕还成累。"}