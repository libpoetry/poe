{"id":"435798","title":"寄赵宜之","dynasty":"金末元初","author":"元好问","text":"大城满豺虎，小城空雀鼠。可怜河朔州，人掘草根官煮弩。北人南来向何处，共说莘川今乐土。莘川三月春事忙，布谷劝耕鸠唤雨。旧闻抱犊山，摩云出苍棱。长林绝壑人迹所不到，可以避世如武陵。煮橡当果谷，煎术甘饴饧。此物足以度荒岁，况有麋鹿可射鱼可罾。自我来嵩前，旱乾岁相仍。耕田食不足，又复违亲朋。三年西去心，笼禽念飞腾。一瓶一钵百无累，恨我不如云水僧。崧山几来层，不畏登不得，但畏不得登。洛阳一昔秋风起，羡杀云间张季鹰。"}