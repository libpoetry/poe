{"id":"696478","title":"永思庵","dynasty":"明","author":"郑真","text":"翚飞华构近青山，沙水重重罨画间。孝感慈乌驯不去，神游化鹤杳难攀。缩茅誓许精诚彻，扳柏那禁涕泗潸。岩谷莺花春似海，莱衣想象舞斑斑。龙穴凭谁阐地灵，音容邈邈嘅泉扃。象形欲刻丁兰木，家教须传长孺经。露洗松楸纷溅泪，星罗俎豆肃惟馨。山川佳气从今始，恩诰疏封仰帝廷。"}