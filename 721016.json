{"id":"721016","title":"白云歌","dynasty":"明末清初","author":"王夫之","text":"无数閒云出翠微，和风和雨夹山飞。孤烟一片如轻絮，自绕疏林款夕晖。一片轻飞岭上分，当时犹自惜离群。飞来飞去秋风里，今日青山无片云。白云飞也自寻常，不道青山不久长。看尽云飞天阙迥，清空一碧映潇湘。前日浮云飞出山，山前为雨不曾还。云收雨散无消息，何似青山一碧閒。浮云本不恋山巅，木叶随风更可怜。欲得归林归不得，蛛丝县挂矮檐边。"}