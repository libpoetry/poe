{"id":"816523","title":"秋斋五首","dynasty":"清","author":"曾习经","text":"一枕春愁似影烟，撩人秋色又今年。中庭已少閒花草，每到斜阳独惘然。小苑秋深草树荒，一年芳物费评量。墙阴尽日无人到，袅袅斜风吹海棠。摇落纷纷不自持，几回惆怅晚芳时。虚檐不见閒蜂蝶，细看秋虫牵网丝。新凉庭院少人行，灯火依稀不世情。一穗和烟媚幽独，花花草草可怜生。夜深簌簌坠梁尘，远寺残钟听未真。隙月斜明飞露脚，四更秋馆未眠人。"}