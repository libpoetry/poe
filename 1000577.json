{"id":"1000577","title":"拜星月慢 祠壁宫姬控弦可念","dynasty":"宋","author":"彭泰翁","text":"雾罥觚棱，尘侵团扇，恨满哀弹倦理。控雨笼云，共闲情孤倚。敛娥黛、怕似流莺历历，惹得玉销琼碎。可惜阑干，但苔花沈穗。算天音、不入人间耳。何人谩、裛损青衫泪。不是旧谱都忘，厌新腔娇脆。多生不得丹青意，重来又、花锁长门闭。到夜永、笙鹤归时，月明天似水。"}