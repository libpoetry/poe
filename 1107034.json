{"id":"1107034","title":"述怀","dynasty":"宋","author":"王镃","text":"平生自笑拙经营，薄有泉田税犊耕。实地立身终是稳，权门炙手不为荣。孤山名以吟梅重，彭泽官因爱菊轻。尘世几人贪富贵，可怜头白竟无成。心如冰静已无波，劫世虚言莫问他。老眼易昏书字大，醉言难谨忤人多。山厨烟火烧红叶，水国衣裳制绿蓑。浊富清贫分两路，高眠不管吏徵科。"}