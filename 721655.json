{"id":"721655","title":"春感","dynasty":"明末清初","author":"屈大均","text":"愁因风雨甚，望暖一春心。悲咽天何事，阴寒日已深。莺花那自保，烟草故相侵。一自伤摇落，萧条直至今。开门无一可，日与世情疏。老欲慵耕砚，贫犹贵卖书。峡猿三恸后，山鬼九歌馀。情尽因衰疾，枯桐恨不如。亦知天啜泣，不是雨淫淫。岂有三春色，都成一片阴。冲寒花有力，催曙鸟无心。安得阳和满，年光尽意寻。年华阴雨里，春祗萝中看。天岂知长夜，人空苦剧寒。花含当日恨，莺失故人欢。想像芳林下，风流再见难。"}