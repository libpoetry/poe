{"id":"180724","title":"开壁置窗命曰远轩","dynasty":"宋代","author":"陈与义","text":"钟妖鸣吾旁，杨獠舞吾侧。东西俱有碍，群盗何时息。丈夫堂堂躯，坐受世褊迫。仙人千仞岗，下视笑予厄。谁能久郁郁，持斧破南壁。窗开三尺明，空纳万里碧。岩霏杂川霭，奇变供几席。谁见老书生，轩中岸玄帻。荡漾浮世里，超遥送兹夕。倚楹发孤啸，呼月出荒泽。天公亦粲然，林壑受珠璧。会有鹤驾宾，经过来见客。清晓坐南轩，望山头屡侧。居士亦岂痴，飞云方未息。乐哉此远俗，乱世免怵迫。那知百战祸，岂识三空厄。闭门美享睡，开门瞻翠壁。远客谢主人，分此一窗碧。新晴鸟鸣檐，微暑风入席。萧然此白首，岂更冒朝帻。誓将老兹地，不复数晨夕。但恨食无肉，臞仙出山泽。蛰雷转空肠，吐句作圭璧。一笑示邻家，向来复此客。我昨在衡山，伤心冲路侧。岂知得此地，一坐数千息。易安生痛定，过美出饥迫。誓言如齐侯，常戒在莒厄。要将万里身，独面九年壁。如何不己奈，开窗玩霏碧。招呼面前山，浮翠落衾席。一笑等儿戏，都忘雪侵帻。人生何不娱，今夕定何夕。向来万顷胸，余地吞七泽。念此亦细事，未遽瑕生璧。聊使山中人，永记山下客。"}