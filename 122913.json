{"id":"122913","title":"长安闸·斗门贮净练","dynasty":"宋代","author":"范成大","text":"斗门贮净练，悬板淙惊雷。黄沙古岸转，白屋飞檐开。是间袤丈许，舳舻蔽川来。千车拥孤隧，万马盘一坏。蒿尾乱若雨，樯竿束如堆。摧摧势排轧，汹汹声喧豗。偪仄复偪仄，谁肯少徘徊！传呼津吏至，弊盖凌高埃。嗫嚅议讥征，叫怒不可裁。吾观舟中子，一一皆可哀：大为声利驱，小者饥寒催。古今共来往，所得随飞灰。我乃畸於人，胡为乎来哉？"}