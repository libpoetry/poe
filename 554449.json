{"id":"554449","title":"短歌行","dynasty":"明","author":"胡俨","text":"江村雨洗新秋出，江上青山衔落日。萧萧凉影下梧桐，唧唧暗声鸣蟋蟀。却思年少攻读书，坐延爽气入吾庐。当时漫学屠龙技，抱疾闲来真守株。既不能为陇亩之耕夫，又不能作烟波之钓徒。独携一枝筇竹枝，绿树阴中时有鱼。秋来春去只如此，徒有虚名在人耳。玉笥山前好墓田，何不归欤空老矣。"}