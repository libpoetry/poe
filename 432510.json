{"id":"432510","title":"送吴季篯遗骨归粤东二首","dynasty":"近现代","author":"连横","text":"千里台澎浩劫穷，赋诗横槊去从戎。七星旗捲秋云黑，八卦山围战火红。血溅草莱君不朽，胸罗经济鬼犹雄。嵌城苦雨凄风里，遥望灵旗大海东。荒山藁葬几春秋，今日归乡遂首邱。负骨专劳陈孺子，抚孤深望许文休。羊城落日悲英魄，鲲岛惊涛撼旧愁。幕府青衫留泪血，肯因挂剑恨依刘。"}