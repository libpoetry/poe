{"id":"696081","title":"寄胡元瑞","dynasty":"明","author":"欧必元","text":"有鸟出丹穴，栖栖东海傍。九苞孕其秀，五采以为裳。劲翮凌九霄，云冠夺霞霜。朝餐梧桐实，暮宿岐山阳。一鸣中韶护，再鸣中宫商。凡鸟非其匹，矫首绝大荒。世无圣人出，何当复翱翔。穴处知风暖，海处知风寒。得失固有定，智愚亦自安。王风委蔓草，千载无芳兰。当世得夫子，吾道启迍邅。衡石有定权，鸟诼安所先。松柏挺霜秀，众草望冬残。受命非金石，荣名以自全。感君珍重意，中怀聊用宣。"}