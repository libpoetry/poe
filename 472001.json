{"id":"472001","title":"恭谒孝陵有述十四韵","dynasty":"明","author":"于慎行","text":"圣迹开玄造，神都奠旧疆。基图垂万祀，谟烈冠千王。风雨园陵闭，衣冠寝用藏。霞标悬绛阙，云际拱雕梁。胜地盘龙虎，高丘下凤凰。石麟秋作雨，铁马汗为霜。落月铺金锁，飞花上玉床。重关陈豹旅，濡露集鸳行。扈跸群灵会，包茅九域将。长江萦阁道，叠嶂列宫墙。礼乐恢函夏，明威肃大方。治成周六典，法画汉三章。缥缈松楸路，昭回日月光。小臣歌帝则，绳武祝今皇。"}