{"id":"507471","title":"夏末偶寻洞惠道院","dynasty":"明","author":"李昌祺","text":"晓起凉月淡，絺衣坐肩舆。洒然尘虑豁，遂即道者庐。萧条殿廊存，亭轩化荒墟。山门憩樵农，藓砌鹿豕趍。霤倾有堕瓦，树伐无遗株。仙家尚消沉，况乃俗士居。蓬莱屡清浅，此事谅弗虚。吾闻至人言，一气运化枢。莫窥机缄微，孰外定数拘。通由饥亡命，载以贿丧躯。荣华岂久在，役智悲群愚。"}