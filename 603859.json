{"id":"603859","title":"青楼别二首 其二","dynasty":"明","author":"谢与思","text":"郁郁杨柳枝，发我青楼旁。商风变柔态，行子归思忙。垂髫相剳青，欢好充幽房。㡣烛泥宵游，蝉衫佐高觞。一朝九陌间，白马骄欲翔。云作憔悴流，日含可怜光。曾闻达者言，良会苦不常。浮藻信浩波，丹华委零霜。握手难重留，沈思令人伤。呜咽割所佩，牢牢系君裳。愿以比艾簪，易君弃捐肠。"}