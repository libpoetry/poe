{"id":"1090925","title":"春阴三首 其二","dynasty":"宋","author":"薛季宣","text":"逼社窘阴雨，园花就凋零。翩翩蝶翅重，好鸟无一鸣。山头雾露白，檐前砌苔青。旁瞻隔远到，内与愁思并。县小文书省，氍茵匝莎庭。举头叹世事，坐有百感生。芳林堕玉蕊，垂杨结珠缨。伤春复已半，忽忽难为情。朅来发书箦，悼往心自冥。袖手一凝伫，意逐飞鸢行。中原政紊乱，悲角扬哀声。有酒不解饮，何以解我酲。"}