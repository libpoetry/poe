{"id":"610379","title":"黄鹄吟送尹仲杞北上","dynasty":"明","author":"张应申","text":"朝不见黄鹄，黄鹄乃在苍梧之南，炎州之北。洪涛澒洞不可测，鲛人龙户相过泣。暮不见黄鹄，黄鹄乃在沈墨之阳，易水之阴。太液池迥愁人心，鹓雏鸑鷟鸣相寻。春风习习帝城隈，黄鹄六翮翱翔回。一夜飞度黄金台，凌风缥缈天门开。天门开，圣人出，青猊赤豹殿前立。紫云泱泱传清跸，辟雍槐市生颜色。翁归文武在所用，愿从黄鹄假六翮。"}