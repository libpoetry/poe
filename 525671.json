{"id":"525671","title":"赠蒋佥宪芝赴云南","dynasty":"明","author":"顾璘","text":"爱言干将器，利刃能吹毛。武昌盘错地，断割手不劳。尽令十万家，同口兴歌谣。我持行台政，舒惨赖所操。岂唯逭罪咎，实已弘甄陶。每思四域内，安得皆君曹。如古元道州，独重工部褒。天官论嘉绩，奏授獬豸袍。乃不奠三楚，复秉滇南旄。远人何足平，早愿归中朝。别我郧襄野，徵言意忉忉。行囊无所赠，独解王祥刀。"}