{"id":"530784","title":"赠沐锦衣","dynasty":"明","author":"杨慎","text":"仙山名五华，迢迢上烟霞。道逢两仙童，驻鹤问仙家。仙家住仙村，木门苍琅根。英英众公子，楚楚诸王孙。舍后有碧梧，凤皇将九雏。鸣声何喈喈，闻我蓬莱壶。兄弟八九人，中子执金吾。木公酌醴泉，金母斟云腴。埙虒吟何曲，历历种白榆。大妇七襄女，中妇重输姝。小妇无名字，彷佛秦罗敷。丈人且安坐，日出东南隅。"}