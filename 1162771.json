{"id":"1162771","title":"奉和圣制送张尚书巡边","dynasty":"唐","author":"许景先","text":"文武承邦式，风云感国祯。王师亲赋政，庙略久论兵。汉主知三杰，周官统六卿。四方分阃受，千里坐谋成。介胄辞前殿，壶觞宿左营。赏延颁赐重，宸赠出车荣。龙武三军气，鱼铃五校名。郊云驻旌羽，边吹引金钲。训旅方称德，安人更克贞。伫看铭石罢，同听凯歌声。"}