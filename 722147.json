{"id":"722147","title":"己巳腊月十三日家慈大人八十有六生日恭赋","dynasty":"明末清初","author":"屈大均","text":"八旬有六老亲年，杖国婴儿在膝前。孝子身终须大耋，贫家养薄只荒田。诸孙酒馔争擎案，三妇衣裙竞上笺。乞取桃花向王母，更分长寿小银钱。麻姑白发七朝身，带闰参差已九旬。门下三千酿酒客，堂前六十弄雏人。纷纷䰀鬌教扶手，一一酥醪要入唇。孩笑未知吾老大，莱妻少艾亦忘贫。家贫谋食计元疏，日日妻孥作白鱼。养志已成高尚士，娱亲更著外家书。白头多事惟调药，青岁无才枉断裾。汉代孙嵩吾得似，康宁有母百龄馀。"}