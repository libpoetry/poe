{"id":"1115967","title":"与鄂州都统张提刑","dynasty":"宋","author":"杨冠卿","text":"五云楼阁武昌宫，曾挫曹瞒百万雄。今古兴亡付流水，江山弹压赖元戎。折冲尊俎笑谈里，极目关河指顾中。准拟明年会京洛，为君沽酒醉春风。貔虎云屯细柳营，旌旗号令转精明。人言郤縠诗书帅，自有孙卿仁义兵。关塞金汤今奠枕，江淮草木旧知名。家声凛凛汉人杰，看取筹帷功业成。江湖畴昔受恩深，岁晚漂流伤客心。雨楫风帆倦行役，雪车冰柱少知音。价高肯羡连城璧，才谫难希谀墓金。但得扁舟从此去，成亏宁复问昭琴。"}