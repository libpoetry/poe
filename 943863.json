{"id":"943863","title":"次韵梁教章宰喜雪 其一","dynasty":"宋","author":"陈造","text":"袖手飞雪前，徒有风雅渴。久亲无言子，此兴今莫遏。两君壮藻思，诗柄专杀活。可须龙伯睡，骊珠乃平夺。长翁久荒废，坐受儿女聒。愁城正合围，醉乡况禁谒。诗来起我敬，一嫡眇众孽。此雪更此诗，清晤乃细阅。晶荧盘走圆，便旋玉为屑。汛扫无恶氛，肯綮有妙割。解颐得匡鼎，和羹本商说。技痒吐复吞，正恐诮燕说。山城僧舍似，休务况佳节。可疏触寒过，一笑卷蕉叶。作诗供捧腹，巴唱酬白雪。"}