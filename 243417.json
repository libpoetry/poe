{"id":"243417","title":"杜少陵赠卫八处士韵别秉国","dynasty":"宋代","author":"于石","text":"昔君坐谈诗，古音振宫商。昔我起舞剑，三尺星斗光。我剑何慷慨，君诗何老苍。感此一笑叹，徒成九回肠。久别忽想见，岁月惊惶惶。岂无平生友，对面险太行。知心今几人，况复天一方。安得飞霞佩，共挹天瓢浆。道义有真乐，何必甘膏梁。临行劝我酒，我饮不尽觞。一饮情易阑，再饮情更长。斜阳重回首，烟水空苍茫。"}