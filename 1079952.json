{"id":"1079952","title":"连州行衙水阁望溪西诸山","dynasty":"宋","author":"吕本中","text":"峤南气常昏，终日如雾隔。我来已经时，初不辨山色。纷纷翳犯眼，默默悸动魄。今晨忽晴快，如语见肝膈。群峰插天青，野水恣意白。深窥木杪静，细数鸟道窄。天心岂无意，直欲慰北客。才经盗贼扰，更脱瘴疠厄。湖湘虽未定，势已初夏迫。颇闻铁骑远，不复更追索。我归当何时，俗事累千百。便拟衡山前，今年饱新麦。忧虑则未已，四海方逼仄。群公献纳际，或肯任此责。先当肃区夏，次用及蛮貊。岂容肆蹂躏，岁必有大获。天虽未悔祸，世岂无良策。生人苟未尽，狐兔当有宅。"}