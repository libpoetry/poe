{"id":"461933","title":"孟夏末京路旁白蔷薇尽落得暗香疏影二词 其二 疏影","dynasty":"当代","author":"添雪斋","text":"春音寂谧。此雪颜所籍，式微残碧。落也依依，枝蔓空花，嶙峋淡影深墨。芳痕辗转沾衣黑，正惘极、暝风暝色。飒飒时、过雨垂碑，脉脉石凉清白。回望离魂缺缺，约他与暗夜，哀曲重入。旧阙繁芜，旧地繁昌，不得招兮之国。年年冱骨灯昏日，未忘者、旭光如一。照世间、新露重重，缀了夏蝉双翼。"}