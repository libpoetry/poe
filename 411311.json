{"id":"411311","title":"己巳初秋就诊索方者踵至，作此纪实","dynasty":"近现代","author":"黄福基","text":"畸人择所适，与世殊炭冰。镂心畏工巧，灵素披缄縢。我肱未三折，我学无师承。探赜费爬梳，众说淆淄渑。避誇而就实，偶效记吾曾。今年伏秋暑，暑退病相仍。破晓犬嗥豹，曲巷来倰僜。宵吟起故晏，往往促晨兴。有如吏催租，败意频相乘。妨眠复败意，始终无嗔憎。废矣遗世人，一技宁自矜。文章贱尘土，驰骋安可能。供世与事亲，此技如可凭。"}