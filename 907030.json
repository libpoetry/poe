{"id":"907030","title":"兵馈行","dynasty":"宋","author":"李复","text":"调丁团甲差民兵，一路一十五万人。鸣金伐鼓别旗帜，持刀带甲如官军。儿妻牵衣父抱哭，泪出流泉血满身。前去不知路远近，刻日要渡黄河津。人负六斗兼蓑笠，米供两兵更自食。高卑日槩给二升，六斗才可供十日。大军夜泊须择地，地非安行有程驿。更远不过三十里，或有攻围或鏖击。十日未便行十程，所负一空无可索。丁夫南运军北行，相去愈远不接迹。敌闻兵侵退散隐，狡算极深不可测。师老冻饿无斗心，精锐方出来战敌。古师远行不裹粮，因粮于敌吾必得。不知何人画此计，徒困生灵甚非策。但愿身在得还家，死生向前须努力。征人白骨浸河水，水声呜咽伤人耳。来时一十五万人，彫没经时存者几。运粮惧恐乏军兴，再符差点催馈军。比户追索丁口绝，县官不敢言无人。尽将妇妻作男子，数少更及羸老身。尪残病疾不堪役，室中长女将问亲。暴吏入门便驱去，脱尔恐为官怒嗔。纽麻缠腰袍印字，两胫束布头裹巾。冥冥东西不能辨，被驱不异犬豕群。到官未定已催发，哭声不出心酸辛。负米出门时相语，妻求见夫女见父。在家孤苦恨竛竮，军前死生或同处。冰雪皲瘃遍两脚，悬泪寻亲望沙漠。将军帐下鼓无声，妇人在军军气弱。星使奔问来几时，下令仓黄皆遣归。闻归南欲奔汉界，中途又为西贼窥。悽恻自叹生意促，不见父夫不得哭。一身去住两茫然，欲向南归却望北。"}