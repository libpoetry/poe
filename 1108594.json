{"id":"1108594","title":"辛亥去国陈宗之胡希圣送行避谤不敢见希圣赠二诗亦不敢答乙卯追和其韵","dynasty":"宋","author":"刘克庄","text":"苛留不觉夏徂秋，甚笑周颙却效尤。往圣明言衰戒得，先贤亦谓耄宜休。空疏谒帝无高论，老退明农已熟筹。惭愧二君更迂阔，远看逐客欲何求。屡叩龙墀自免冠，虺隤初喜卸华鞍。病疏宾客麾之去，老爱儿孙遗以安。夙昔赐茶邻御座，即今送菜仰园官。萧然几案无书册，时取君诗反覆看。"}