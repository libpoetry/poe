{"id":"118598","title":"春雪·温风吹破腊","dynasty":"宋代","author":"苏辙","text":"温风吹破腊，留雪恼新春。信逐残梅到，花従半夜匀。旋消微覆瓦，狂下亦欺人。压竹时闻落，埋萱久未伸。山川蒙不解，楼观洗成新。拥褐僧方睡，开门客屡嚬。爨烟知岁稔，履迹笑吾贫。畦冻初生韭，泥融正卖薪。寒鱼争就汕，烛酒颇无巡。预喜田宜麦，盘餐饼饵频。"}