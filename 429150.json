{"id":"429150","title":"默园姨丈索近作赋此奉呈用山谷新凉韵","dynasty":"近现代","author":"黄浚","text":"蜡烟如纛幽窗碧，秋光破碎灯无色。新诗写就呈高堂，咀徵含商劳襞织。知君展卷定一吷，笑我蛩螀亦啾唧。可怜涴尽春衫酒，此意瞢腾谁共白。神州日夕且颠坼，孤注何堪容屡掷。君今姓字满京华，几见贾生虚前席。唯闻匡山好诗卷，洗脱铅华不能识。风流坛坫恐消歇，故与骚人生羽翼。相逢握手意郑重，长句槎枒兹请益。痴顽贱子百不谙，入抱诗篇如拱壁。"}