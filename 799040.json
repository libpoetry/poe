{"id":"799040","title":"水龙吟 港地避难室四郊棋布，诚危急中一保障安全壁垒也，宜有以落之","dynasty":"清","author":"杨玉衔","text":"魔王弃甲天衢，藕丝孔是容身地。舟藏壑邃，户封泥固，究缘何事。报到天花散，沾衣怕、尘心消未。计阿香宵驾，冰天雪雹，连环解，防游戏。矮屋风檐滋味。箔蚕眠、晓钟催起。文场战罢，兵间劫始，惊魂余几。广厦千间在，何曾见、颜欢寒士。笑相逢隧道，融融泄泄，算平安字。"}