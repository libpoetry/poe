{"id":"903245","title":"张郎中尤少卿相继过访未果往谢先成古诗寄呈","dynasty":"宋","author":"张镃","text":"高标无过张户部，督赋文移多似雨。侵晨径造梦蝶床，冷坐谭诗捐俗语。博闻无过尤少卿，议礼辨析纷如争。破午远到煨芋室，抵掌谈事非今情。梦蝶床前何所有，一盏术汤聊代酒。煨芋室中殊可怜，半椀草茶不直钱。登车出门尚回盼，邻媪巷童惊走看。雪寒水际正萧条，安得驺呼连改观。世上尘劳忙若钻，想欲跳身脱羁绊。只堪告诉向梅花，我是梅花千树伴。春风不觉园中换，刺字交驰烦则乱。狂歌愈见野人真，巨笔掀空合有神。"}