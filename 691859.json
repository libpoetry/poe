{"id":"691859","title":"秋诗二首","dynasty":"明","author":"李梦阳","text":"百卉凄以腓，游行散我瞩。夕风一何瑟，入园乃华馥。菊也纷其英，修篁积寒绿。人生匪金铁，荣落譬草木。磬折者谁子，誓死日争逐。贤贵与贱愚，灭去孰还复。鸟雀各有安，无为智者辱。北风胡雁急，小禽亦南飞。轻侠群少年，求伺争有为。弋弹无遗木，毕施在中逵。百发不一获，用心良足嗤。黄雀堕计中，鸣咷如得依。白鹄举云汉，览之心内悲。小大有分量，琐琐岂知微。"}