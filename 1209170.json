{"id":"1209170","title":"题陈君适凝翠楼","dynasty":"元","author":"张仲深","text":"北山靓窈南山幽，山中有地如麟洲。道人平生好楼居，看山一月不下楼。素心肯簉鹓鹭侣，雅志自与麋鹿俦。楼头远峰晓泼黛，楼下急涧晴锵球。红尘万丈飞不到，坐觉眼底苍云流。道人论心亦好客，有爵无算常献酬。秪今江海事兵革，群县供给方旁搜。何如楼头?门坐，免使调发穷徵求。"}