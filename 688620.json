{"id":"688620","title":"中秋新郑提学高子大宾集饮","dynasty":"明","author":"严嵩","text":"此夕中秋月，来从郑邑看。冰轮出海净，桂子落云寒。暂对儒台酒，聊?旅夜欢。如何千里别，儿女忆长安。倚槛浮云暝，开樽片月随。阴晴那可定，会合正难期。桂苑曾题柱，梁园好赋诗。相留惜佳景，明发路逶迟。途倦风尘色，堂清灯烛光。倏逢秋月满，转觉旅行长。萤度沾高幔，蛩鸣出坏墙。坐闻铙吹发，留赏尽馀觞。"}