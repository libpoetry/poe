{"id":"1092877","title":"留永丰数日告归偶成五字别文叔","dynasty":"宋","author":"韩淲","text":"金飙肃商声，皓魄丽清景。思子泪成河，触目意莫骋。故人有嘉招，庸敢惮造请。行行涉大川，往往度崇岭。一登君子堂，弥旬获规儆。小饮兴颇浓，共学议尤炳。章泉来诗翁，此话亦隽永。人生长暌疏，聚集每俄顷。兴言故山归，旱暵忧复耿。此处虽未同，可昧寸心囧。世涂纷爱憎，吾儒挈裘领。"}