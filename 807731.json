{"id":"807731","title":"风流子  感旧","dynasty":"清","author":"陈维崧","text":"几摺枕屏斜，凝眸看、蕃马簇平沙。算故国楼台，许多风物，当年歌管，何限韶华。曾记得、和烟罗幌展，映水粉墙遮。乍雨乍晴，卖饧天气，半痴半黠，斗酒生涯。也知别来事，浑娇懒，难胜蝉翼轻纱。多管逢春不语，对月长嗟。只芳草黏天，声声杜宇，画帘垂地，阵阵杨花。赢得无聊，小楼数尽栖鸦。"}