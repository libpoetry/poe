{"id":"1187135","title":"宋中遇林卢杨十七山人因而有别","dynasty":"唐","author":"高适","text":"昔余涉漳水，驱车行邺西。遥见林虑山，苍苍戛天倪。邂逅逢尔曹，说君彼岩栖。萝径垂野蔓，石房倚云梯。秋韭何青青，药苗数百畦。栗林隘谷口，栝树森回溪。耕耘有山田，纺绩有山妻。人生苟如此，何必组与圭。谁谓远相访，曩情殊不迷。檐前举醇醪，灶下烹只鸡。朔风忽振荡，昨夜寒螀啼。游子益思归，罢琴伤解携。出门尽原野，白日黯已低。始惊道路难，终念言笑暌。因声谢岑壑，岁暮一攀跻。"}