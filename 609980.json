{"id":"609980","title":"赠督学章阁陈公","dynasty":"明","author":"韩上桂","text":"大雅开闳廓，斯文慰寂寥。神龟浮洛水，彩凤叶虞韶。夫子当朝彦，英声起珥貂。气吞云梦泽，波荡广陵潮。天柱钟灵峙，龙津跃绛霄。江山悬绣节，宇宙激冲飙。道大群峰括，德高万象遥。登东连泰岱，直北指招摇。礼乐清时器，文章上国标。燕台酬骏骨，沧海拾明瑶。振网收孤鹗，调弓挟两雕。中奇誇射枣，累巧讶承蜩。绳墨材无弃，模楷望孔昭。关西扬美范，岭外转徵轺。奎壁章常灿，琳琅律正调。水开花菡萏，云护木兰苕。日下擎仙掌，风前引洞箫。指挥穷马首，载籍倦牛腰。理揭皇王秘，精探汉魏谣。温恭涵镒璞，挥洒裂鲛绡。小子承私淑，宫墙首重翘。景星呈瑞觏，旭旭仰丸跳。宝琬凌冰透，鸿垆点雪消。望洋羞空垒，聚沼喜环桥。笼药期供味，谷嘤愿上乔。春风扇桃李，枳棘亦生条。"}