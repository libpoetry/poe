{"id":"1004098","title":"拟九颂 其六 南阁","dynasty":"宋","author":"程公许","text":"葵倾心兮向阳，车导迷兮指南。彼赫曦兮丽昼，奚信耳兮铜盘。路通行兮九轨，奚窘步兮媻姗。理有窒兮必通，物无幽兮不阐。懿君子兮姱修，曾何心兮独善。曼余目兮流观，瞻咫尺兮威颜。慨冥行兮一世，抚余衷兮独安。惟纳约兮自牖，苟墙面兮孰诱。拥前旒兮余察，昏擿埴兮余考。周道兮如砥，君子兮所履。彼矇叟兮何知，跬步兮千里。倚槛兮永歌，君门九重兮奈何。倚皇明兮寤鉴，蹈前修兮不颇。"}