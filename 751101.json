{"id":"751101","title":"军行杂咏 其六","dynasty":"清","author":"陈宝","text":"闻昔咸丰初，有贼林凤祥。名王仗天戈，捣之于高唐。尔后十余载，未见兵尘扬。去年任与赖，隔此河之阳。兹土非上腴，颇亦能耕桑。枣实大如卵，秫杆高于墙。朝墟趁烟火，夕野牧牛羊。贼至鹰集抄，兵来鸟鸢翔。兵贼互传舍，游散生虫蝗。妇稚岂可问，鸡犬尽已殃。流人哭暑雨，?尸官道旁。皆缘屯堡废，缓急难逃藏。坚壁与清野，先病谁储方。所以将帅武，不若司牧良。"}