{"id":"779215","title":"沁园春 题其年《乌丝集》","dynasty":"清","author":"陈世祥","text":"此日相逢，文选楼头，琼花榭边。有累朝丽句，旧传邺架，一枝仙蕊，独种蓝田。诗正而葩，玉温而栗，幻作髯之绝妙篇。人还羡，读元龙湖海，百尺高搴。风流绝处能传。看写向乌丝字字妍。见红牙度者，又名玉树，绿腰谱了，不让金荃。多少才人，百千声调，屈指能争几个先。云郎道，是儿家捧砚，染作云烟。"}