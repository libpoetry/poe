{"id":"502754","title":"题前给事陈行四读书室","dynasty":"明","author":"王恭","text":"给事先朝罢官日，拂袖还山坐虚室。牙牌角带厌羁縻，大布乌巾任閒逸。邺侯架上五车书，玄宴床头万卷储。心中有悟即大笑，怀里无钱常澹如。忆昨逢君领乡贡，何限居人走相送。南陌看花日几回，春闱得桂今成梦。君家面面好林泉，莫把荣华记昔年。一瓢且醉山中月，数亩还收江上田。江田潮满春苗绿，瓜地秋香橘林熟。古洞云龛鹤共行，石门沙岭僧同宿。玉轴牙签半草堂，閒教子弟竞三场。经旬不出蟏蛸户，见月唯开薜荔房。西风黄叶何萧瑟，镜里秋霜数茎白。壁间犹挂汾亭琴，扁上时看紫阳墨。知君守道更忘贫，缃帙恒开绝四邻。垂帷闭户且安命，未必琴书付别人。"}