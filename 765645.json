{"id":"765645","title":"百字令 其六 秋花，赠歌者王月仙","dynasty":"清","author":"黄钧宰","text":"丰姿袅袅，况西风添上，几分清瘦。无限幽思争诉得，总要芳心禁受。急雨凋颜，斜阳送影，真个魂消透。春阴过尽，绿章更有谁奏。此去怜惜无人，夜深回想，酒醒繁华候。我亦未经寥落者，竟到孤镫残漏。梦阻江关，霜横庭院，一样情迤逗。好留晚艳，重来消遣长昼。"}