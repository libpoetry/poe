{"id":"701490","title":"次韵梁应房园居四首","dynasty":"明","author":"黄佐","text":"青林依坝隈，翠牖何东开。大泽龙犹卧，长安日自来。濯缨疏郁水，拄笏对朝台。啸傲浮云外，雄图安在哉。揽辔漳南静，弹冠蓟北遥。骅骝归别墅，鹓鹭梦清朝。野水疑天咫，秋花忆雪飘。衡门系舟楫，知尔待风潮。水上谁家月，山中几度薇。坐怜秋色半，吟待莫禽归。风定松声合，云深竹径微。相过吾所愿，疲病兴如飞。卜筑青门胜，云山紫逻通。萧条同杜甫，寂寞异扬雄。日月双飞鸟，乾坤一断蓬。玉衡如可协，将子共丝桐。"}