{"id":"230286","title":"秋夜感怀·溽露沾灌莽","dynasty":"宋代","author":"乐雷发","text":"溽露沾灌莽，华月流高旻，吟啸嘉此夜，抚化悲萧辰。萧辰何所悲，游子多苦辛。道峻壮力谢，业遥昌志湮。玄鬓日以变，丰景将遂沦。堪舆一大宅，羲娥为旅人。卉木互荣落，蛬蟀何吟呻。气随稚耄变，理胜卹喜均。反性乐天爵，测化葆道真。抚卷慨往哲，芳猷邈难亲。"}