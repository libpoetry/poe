{"id":"690775","title":"岁暮得蒋驭鸿信，兼见其新制「寄赠」二首","dynasty":"明","author":"张煌言","text":"海峤玄云入岁除，远从苕水下双鱼。少微惨淡愁无奈，中散萧疏调有余。仙舄不妨神武外，法冠何似惠文初！鉴湖珠树今何在？黄鹤摩天未卜居。梅花一寄起相思，闻向江湖学采芝。吴市尚留仙尉迹，青门何限故侯悲！鸿冥岂为飞扬倦，骢瘦还应行步奇。独怪槎来十二载，只传柱下五千辞。"}