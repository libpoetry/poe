{"id":"744636","title":"拾海错","dynasty":"清","author":"郝懿行","text":"大化何奫沦，泱漭无停止。天地混沌日，沦海何时起。一碧浑涵间，今有太古水。潮汐割昏晓，如斯夫不已。月满鱼脑盈，月晦蚌胎死。渔父携筠篮，追随者稚子。逐虾寻海舌，淘泥拾鸭嘴。细不遗蟹奴，牵连及鱼婢。生物供人用，造化意如此。鲲鲸在其中，芥子须弥耳。圆䆸时一望，磨青几万里。"}