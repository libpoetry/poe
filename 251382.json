{"id":"251382","title":"凤皇台上忆吹箫·谢胡翊文诗友寄赠手写竹石寿带图","dynasty":"现代","author":"汪岳尊","text":"浅醉开颜，微吟拥鼻，重帘斗室围炉。正晚来将雪，四九初除。闻道前山梅放，思孤往、故径模糊。看花幸、何曾少减，旧侣谁俱。起予。绿衣剥啄，一纸落飞翰，慰我离居。有丹青敷色，寿带双梳。指点山妻笑语，劳想像、下笔踌躇。踌躇处、盘余木李，怎报琼琚。"}