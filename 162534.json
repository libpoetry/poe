{"id":"162534","title":"念奴娇·阿环家住阆风顶","dynasty":"宋代","author":"毛并","text":"阿环家住阆风顶，绛阙瑶台相接。翳凤乘鸾人不见，隐隐霓裳云衱。秀骨贞风，长眉翠浅，映白喉红颊。非烟深处，渺然云浪千叠。一笑徐福扁舟，春风空老尽，当时童妾。骨冷魂清惊梦到，同看碧桃千叶。寄语青童，何时丹就，为我留穷笈。天鸡催晓，却愁吹堕尘劫。"}