{"id":"1229922","title":"阮受益所藏古砚篆文有羽阳千岁盖秦穆公宫瓦也","dynasty":"元","author":"王虎臣","text":"洛波沈鼎周姬衰，秦嬴义勇歌无衣。戎车虎帅雄西邮，羽阳宫殿云崔嵬。孟明骨化蹇叔死，三良殉穆秦民悲。西风一夜飘宫瓦，鸳鸯飞坠秦台下。千年鸟迹今愈分，故园遗踪恨难写。何人磨作古陶泓，遂使名声齐玉斝。君不见悬黎结绿人不识，刖足君门卞和泣。古来义士苦不遭，埋骨泥沙同瓦砾。"}