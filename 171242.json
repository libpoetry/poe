{"id":"171242","title":"题弟纲举之奉仙之室日小蓬莱","dynasty":"宋代","author":"五迈","text":"吾社有方平，曾与麻姑会。沧溟化为田，弹指五百岁。又有仙人乔，神游八极外。朝舄作凫飞，世缘比蝉蜕。寥寥千载后，之子得正派。风度亦可人，春秋况未艾。朝般紫河车，暮结飞霞微。严事钟与吕，信心终不退。经营白玉坛，肖象俨相对。四面来青山，献奇尽羽盖。炉熏彻玉虚，剑水清尘界。琼笈阅千孙，丹方探三昧，谁谓三凫遥，近在吾境内。蓬莱若云小，孰能为之大。"}