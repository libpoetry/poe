{"id":"830219","title":"度泗水望曲阜","dynasty":"清末民国初","author":"康有为","text":"汶上昨日见，泗水今午涉。其广数十丈，深尺度车辙。岸沙广浩浩，当上泗涨汐。人可负戴度，小水何足说。所贵近圣居，喜容动眉睫。翘首见峄山，峰势犹巀孽。岂必山水佳，童时耳闻热。爱屋及其鸟，况先圣过迹。昔将到鸡足，想瞿昙行乞。后望伯利恒，想基督游历。况在洙泗间，夫子日行役。车马前扬尘，尚想周流迹。渐瞻曲阜城，日射黄瓦眷。子怀三十年，今始慰望极。"}