{"id":"844542","title":"癸酉九秋下浣菊宴赠诗十四首 起意","dynasty":"清末民国初","author":"祝廷华","text":"旧雨十馀辈，新朋三五人。看花订知己，行乐届芳辰。雅聚联亲友，豪吟忘主宾。师陶真得□，欢会亦前因。武略兼文艺，公馀夜赋诗。淩云才倜傥，垂露笔权奇。信有同仇志，能书绝妙辞。大人占虎变，会看遇明时。泥涂藏太璞，寰海著雄文。好鸟乍相识，元音久未闻。英年曾出塞，奇气欲凌云。万里乘槎客，飘然思不群。仕隐两无望，蹉跎首自搔。阅人能识相，爱我屡挥毫。枌社联吟久，蓬庐枉顾劳。九秋篱菊绽，相约醉醇醪。平子瑰奇士，何缘快识荆。不图莲幕客，都是艺林英。山泽鱼龙气，江天鸥鹭情。大名心契久，朗鉴月同明。诗情兼画意，镇日写高怀。秀茁笏山第，花明苍石斋。图书工位置，琴剑巧安排。闻子健腰脚，登临愿与偕。闽赣归来后，频年止壮游。论交金石契，博爱古今搜。联咏寒兼夏，雠书春复秋。相期同砥砺，梨枣冠南州。斯文痛将丧，大雅赖扶轮。道义风怀古，交游气谊真。修容梅比瘦，毓秀竹同新。花好还来否，迟君到小春。诗书罗满腹，馀事及岐黄。精义素灵阐，真源儒释详。仓储漱芳润，囊锦灿光芒。七步才思富，骚坛孰敢当。校书如扫叶，日日战秋风。辛苦经寒暑，精诚贯始终。此中有真乐，谁与共肤功。吾党多耆硕，贤劳合让公。江上新诗友，城西老布衣。订交能略分，共话每投机。品隽情尤介，文豪笔欲飞。濂溪遗泽远，道学懔尼微。江山寻旧话，泉石缔新盟。世变苦难问，予心滋不平。怆怀狮未醒，矫首鹤长鸣。铁板唱东去，咨嗟无限情。江上推华族，簪缨世泽长。传家留翰墨，名世有文章。书法穷周籀，诗歌迈李唐。淞滨羁绊久，屈指几星霜。菊宴年年事，陶庐十度秋。故人叹寥落，今雨喜绸缪。斟酒同欣赏，联吟互唱酬。此花称寿客，祝福愿添筹。"}