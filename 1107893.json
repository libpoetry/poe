{"id":"1107893","title":"述古","dynasty":"宋","author":"白玉蟾","text":"黍大青混沌，此即万化鞘。盘古不得窥，凿之忽七窍。太朴既脱手，银蝠乃夜啸。乾坤两饼分，日月双丸跳。九鸦方爇天，致渠共工斗。额血不周山，山裂天西漏。娲皇炼彩石，一发大庭笑。宓牺方蛇蟠，商契亦燕鷇。帝子御飞龙，鼎湖叫奚为。玉京郁崔嵬，银河汎渺瀰。俯首视红尘，万蚁纷何知。乘云游八极，手玩珊瑚枝。汤武事干戈，此事矧肯期。但闻穆天子，八骏曾瑶池。河水一镜清，中有骊龙舞。波心呈宝图，始脉造化祖。燧人钻炎凉，炎帝饵甘苦。身披獝狨衣，口服觳觫乳。此时至尊者，帝阶三尺土。嬴政筑阿房，篯铿才伛偻。"}