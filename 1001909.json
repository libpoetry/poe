{"id":"1001909","title":"书严子陵钓台","dynasty":"宋","author":"曾丰","text":"周家刑不上大夫，法固不足礼有馀。有才毕愿进朝路，非老谁忍回田庐。秦坑学士置勿道，汉嫚大臣视如奴。逸民不出朝士去，前有两生后二疏。世祖聪明失之察，待臣少礼多以法。尚书曾不免牵曳，御史或犹遭扑挞。尚书御史未足论，位至三公危一发。侯霸朱浮仅免归，韩歆戴涉终见杀。先生识帝贫贱时，富贵共之理所宜。云胡召至留不住，无乃平日窥其微。龙颜之疏顾岂忍，鸟喙所伏那可知。当初高蹈疑矫世，落后逆观信知机。退身不勇公孙贺，明泣危机终自堕。先生明甚勇如之，天地万物莫吾挫。将星群立客星孤，群恐难调孤易祸。帝坐边头睡熟间，梦魂已在桐江卧。将星炯炯亘今明，不似客星明更大。"}