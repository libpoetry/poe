{"id":"813996","title":"题画七首","dynasty":"清","author":"陈式金","text":"偶写富春江，涛声涌怒泷。苇汀双白鹭，掠影过篷窗。雨后散流霞，云凝山半遮。幽人无别事，独坐数归鸦。心醉暮天云，离奇思不群。迟他明月出，山色已微醺。倦棹载书归，江帆带夕晖。山人无别事，排日白云围。杖策登高嵩，烟霞万里空。澄心纵遐眺，不觉月升东。风景爱江滨，徘徊不值人。寂寥满天地，耳目一回新。援琴对飞瀑，相和声淙淙。抱得出尘想，不知秋又冬。"}