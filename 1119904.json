{"id":"1119904","title":"次韵戴帅初除夕并寄弟观二首","dynasty":"宋","author":"陈著","text":"天如旋磨又今春，留得非才未死身。浮世生来真逆旅，危时老去少同人。俗情一夜分寒煖，道眼百年无旧新。但恐明朝官事动，叫嚣隳突满乡邻。兄弟相依友在邻，又添一岁话情真。梅花素入两年眼，椒酒难医百病身。敝帚自珍从众笑，破皮非怪亦多嗔。柴门一任风开闭，静看争春车马尘。"}