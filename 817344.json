{"id":"817344","title":"大侄秉瑜来自湖广","dynasty":"清","author":"戴亨","text":"当时显考黜纶扉，尔父飘零我北依。塞上庭帏生死隔，天涯兄弟信音稀。迢遥乡国重云暗，纂述箕裘旧业非。五十馀年方见汝，苍颜白发对歔欷。五载长安寄客身，游踪知尔楚由秦。乍逢不识生离貌，细语犹疑梦里人。忆自孩提家遘难，忽相哀咽泪沾巾。即今飘泊同衰老，乡国茫茫那问津。"}