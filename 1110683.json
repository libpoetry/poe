{"id":"1110683","title":"逢年与德粲同之温陵谒大智禅师医作四小诗送之","dynasty":"宋","author":"朱松","text":"丈室掩槐夏，与君同卧痾。平生莫逆人，裹饭谁见过。跰?起鉴井，万古寂不波。观心要知是，造物如吾何。六年别故山，松竹故无恙。此身已天涯，飘走复何向。清源老医师，砭偻出投杖。勿辞一往勤，挹彼上池涨。石梁跨蚝山，永与方壶久。凭君持一杯，往酹济川手。遥知相携处，溟渤浸箕斗。作诗问大钧，犹有斯人否。山河我四大，物我同一体。谁为苦疾痒，搔按不容拟。多生抱此念，耿耿未云已。那知知鱼乐，更有濠梁子。"}