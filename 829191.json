{"id":"829191","title":"南乡子七首","dynasty":"清末近现代初","author":"吴湖帆","text":"花讯几番风。九十韶光恰正中。彷佛瑶台明月下，重逢。春绽新妆滴露浓。绿叶听蒙茸。沉醉相扶曲槛东。曾唱江南肠断句，情同。还似朝阳一抹红。往事且休悲。花影犹存烂熳枝。红袖回扶明月伴，相期。慧业芳菲两未迟。春去莫沉思。生怕垂杨搅别离。叶叶风流京兆笔，娇时。深浅相宜问画眉。花浪滚春潮。水满垂虹第四桥。双桨平移吟夜月，娆娆。波底银蛇荡万条。絮语数来朝。更唱新词按碧箫。载得小红心似箭，迢迢。旧梦重经觉路遥。辛苦破重难。几度明珠忍暗弹。欲说还休愁月阙，非残。百尺梧桐影上栏。翠袖怯天寒。自许芳心一点檀。乞借天香烧夜奏，更阑。低诉鸳盟莫放闲。梦好若凌虚。可奈佳期又负孤。赢得人间痴澈底，依于。几净窗明信悦初。春水乐知鱼。妙格闲题小字书。三日无端人面隔，何如。消息愁肠宛转无。琼宴展蛾眉。花院鸾笙并坐吹。一曲霓裳仙羽罢，觞飞。携手穿云醉月归。细语暗重期。莫使帘前鹦鹉知。红叶争传容易妒，迟迟。听许琴声送漏时。酒力荡浓香。被翻红浪绣鸳鸯。宝帐流苏金鸭炷，牙床。碧篆纱厨剔梦长。月印五更凉。翠帘筛朵腻花房。欹枕融脂私语软，毋忘。寸寸堪思缱绻肠。"}