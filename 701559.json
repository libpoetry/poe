{"id":"701559","title":"庚子二月入京述怀四首","dynasty":"明","author":"黄佐","text":"释耒回鹓沼，驱车入凤城。日明新阆苑，春满旧蓬瀛。珠树森玄极，瑶坛概紫清。踟蹰思无限，惟愿泰阶平。赤帝驱胡地，苍姬奠鼎年。仁涵繁露外，礼缦庆云边。灞棘悬孤垒，皋兰控万弦。词臣频献颂，谁敢勒燕然。白首承明直，回翔十五春。花前仙掌露，柳外属车尘。鹤禦开青幌，螭坳侍紫宸。候朝清不寐，瞻望月重轮。衮职云无阙，徒闻上谏章。地分青琐闼，天隔白云乡。凤藻传东阁，龙晖接少阳。所希吾道泰，千古说黄唐。"}