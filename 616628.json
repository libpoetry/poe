{"id":"616628","title":"出家歌","dynasty":"明","author":"何南凤","text":"叹众生，根器殊，明珠容易没泥涂。烦恼炽盛，觉树焦枯，爱河淹溺有谁扶。生前荣耀，死后尽归无。有智人，早觑破。丧休吊，得毋贺，浮云片片空中过。杀他须偿他，业报毫难错。相恋相嫌结不休，火坑地狱同时堕。不远离，大是痴，火里生莲能有几。超然高蹈，世外求师。为明正眼，削发披缁。非览胜以为乐，非立异以为奇。非慕长生面不老，非贪天福而自怡。只一句：生何来兮死何去。彻底未明，现前无据。三千律仪，是盲儿柱杖，一大藏教，都成梦中语。因此上，废寝忘食，穷思极虑。已拚了死灰不燃，谁知道，心坚石穿。如贫得宝，似渴逢泉，毫端世界广无边。观音势至，文殊普贤。始信得与佛齐肩，一灯分与万灯传。嬉笑怒骂，煞有机权。脱尽诸方□五味，惮英灵欲到此，莫吝草鞋钱。"}