{"id":"193564","title":"贺新郎·碧沼横梅屋","dynasty":"宋代","author":"吴潜","text":"碧沼横梅屋。水平堤、双双翠羽，引雏偷浴。倚户无人深院静，犹忆棋敲嫩玉。还又是、朱樱初熟。手绾提炉香一炷，黯消魂、伫立阑干曲。闲转步，数修竹。新来有个眉峰蹙。自王姚、后魏都褪，只成愁独。凤带鸾钗宫样巧，争奈腰圈倦束。谩困倚、云鬟堆绿。淡月帘栊黄昏後，把灯花、印约休轻触。花烬落，泪珠簌。"}