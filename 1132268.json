{"id":"1132268","title":"陈寺丞挽诗","dynasty":"宋","author":"魏了翁","text":"人物晨星似，如公正献家。皂囊真相业，黄卷旧生涯。胡不慭遗老，而兴大耋嗟。天高那可问，泪眼为麻查。圣主搜贤诏，愚臣荐士书。高冈看治凤，灵沼蛰潜鱼。时数自信诎，帝心谁戚疏。臧仓徒扰扰，穷达不关渠。有子知乎否，苍生命益危。共伤周赫赫，谁叫庙嘻嘻。随处皆螗斧，何方不茧丝。斯人今已矣，抚事转伤悲。"}