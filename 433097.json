{"id":"433097","title":"楚江杂感（十首选五）","dynasty":"近现代","author":"徐炯","text":"红黄衰草半霜痕，怪石孤撑不可论。何必猿声方下泪，但闻楚语已消魂。荆山气尽峨眉死，陆弟兵来鱼腹昏。滟滪如龟又如马，依然飞桨下夔门。百代乾坤几战场，金城灰烬月如霜。景升无奈生豚犬，白起况教将虎狼。南渡山川空恨吕，西陵门户更忧王。荆人只解谈神女，云气昏昏压大荒。海内飘飘寄此身，楚江作客正逢春。月当深夜如沉水，柳未舒芽已感人。况折红梅浑血色，愿为黄鹄出风尘。何须王粲伤豺虎，我亦升平泪满巾。谁道北军飞渡难，万蹄欲吸楚江乾。每游赤壁怀公瑾，为念苍生起谢安。第一峰头愁立马，无双国士懒登坛。因思汉代麒麟阁，恐有冯唐不耐看。真能饮血独登陴，百战不归归已迟。尚父空烦回纥马，女贞犹畏顺昌旗。竞传张许知天道，况有良平为帝师。为忆岘山堪堕泪，劫灰冷落到今疑。"}