{"id":"843723","title":"苏属国","dynasty":"清末民国初","author":"许南英","text":"忍死依然是汉臣，独全一节受诸辛。冰天雪窖寒如此，马角乌头惨不春。犹有音书传绝塞，别成眷属老胡尘。北平不见封侯印，君是将军劫后身。议和不战议和亲，始见单于放使臣。属国一官归绝塞，中原万里靖胡尘。风骚独创五言体，冰雪能过十九春。骸骨依然归汉土，明妃毕竟是恩人。"}