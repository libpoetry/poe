{"id":"700444","title":"登茅山三峰四首","dynasty":"明","author":"顾璘","text":"上界灵宫悬碧落，层峦飞步蹑彤霞。尘身乍礼金银阙，天路疑逢龙虎车。三洞南盘通海峤，五云西拱见京华。清游胜览欢无极，却叹人间日易斜。迢遰三峰得峻跻，到宫唯见众山低。天池水碧苍龙伏，岩树风高白鹄栖。云际瑶坛开日月，林间丹井隐虹霓。仙人只在华阳境，松叶桃花咫尺迷。头白游山恨已迟，遍寻灵迹慰幽期。云根变幻阴晴石，海眼潜通霹雳池。绝壁传觞临过鸟，深林炊黍茹生芝。踟踌陵谷伤今古，不见前朝宰相碑。东南佳气拥三山，台殿参差指顾间。福地岩峦天下胜，神君笙鹤夜深还。林衔落照秋仍丽，人对寒云意转閒。晚下前峰明月起，更临幽涧弄潺湲。"}