{"id":"708416","title":"齐天乐  初夏湖楼看雨用史邦卿湖上","dynasty":"明末清初","author":"龚鼎孳","text":"烟桡一点如鸥小，冲散碧波来去。蝶老韩凭，花辞谢豹，丢下恼人春雨。青螺几许。尽镜瞑屏遮，梦迷遥渚。一半楼台，酒旗低卷画中树。依然寒食院落，柳塘蛙鼓畔，榆钱青聚。乍改轻衫，还熏密坐，猜杀栖红羽。云连绣柱。任门外芜香，屐痕多阻。奇绝空濛，验前人好语。"}