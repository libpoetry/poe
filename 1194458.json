{"id":"1194458","title":"琴曲歌辞 飞龙引二首","dynasty":"唐","author":"李白","text":"黄帝铸鼎于荆山，鍊丹砂。丹砂成黄金，骑龙飞上太清家。云愁海思令人嗟，宫中綵女颜如花。飘然挥手凌紫霞，从风纵体登銮车。登銮车，侍轩辕。遨游青天中，其乐不可言。鼎湖流水清且闲，轩辕去时有弓剑。古人传道留其间，后宫婵娟多花颜。乘鸾飞烟亦不还，骑龙攀天造天关。造天关，闻天语，长云河车载玉女。载玉女，过紫皇，紫皇乃赐白兔所捣之药，后天而老凋三光。下视瑶池见王母，蛾眉萧飒如秋霜。"}