{"id":"697090","title":"侍御叶公初度赋柬四章","dynasty":"明","author":"胡应麟","text":"白鹿梯仙境，青牛柱史台。东华晴旭现，南极瑞云来。玉蕊凌苍柏，金茎映绿苔。黄封将湛露，潋滟出蓬莱。豸绣辉瑶席，鸾笙奏玉除。红云三岛近，白露九秋馀。祝颂填宫观，讴歌沸里闾。西泠木兰棹，花色拥芙蕖。曙色重关外，湖山列寿觞。桂圆犹八月，菊吐渐重阳。紫凤新辰极，青凫旧上方。天风何处落，一曲度霓裳。绣斧清朝出，光生大海涯。梅盐徵相国，柏酒送仙家。舄履排青汉，衣裳逗紫霞。钱塘十万户，箫鼓沸蒹葭。"}