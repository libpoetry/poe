{"id":"537087","title":"定州画壁水二堵妙绝天下望之若真水起伏潆洄有浩溔万顷之势州志谓为吴道子画非也寺成在道子后百馀年余歌以畅厥美仍为志解嘲","dynasty":"明","author":"王世贞","text":"柏林寺中千株柏，蛰月寒虬怒生翼。谁为吸尽西江水，一吐阿兰双素壁。永夜旋愁牛汉翻，中堂陡见龙门辟。更疑沧海浴日初，不断潇湘带天色。鸟王睥睨饥欲动，娑竭蜿蜒避无策。惊毫欲捲阿耨枮，醉沈横拖鹫头碧。怪无兰木为穿进，纵有并刀剪不得。寒声飒飒生清澜，令我三日欲卧观。借问画者谁，画笔劲似秋鹰抟。无乃孙知微，定非杨契丹。试披图经读，谓是吴道子。此寺此壁天福始，开元之人人已鬼。只今何限丹青师，好手吴生那得之。君不见唐朝叶道士，摄魄为写松阳碑。"}