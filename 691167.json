{"id":"691167","title":"元旦","dynasty":"明","author":"李孙宸","text":"乡园风物好，又见一年新。雪失今朝腊，花知昨夜春。老添频验镜，懒极畏逢人。好是开怀处，团圆骨肉亲。任说身差贵，曾何事胜前。所经都少味，渐老又加年。礼法归来减，春光静里先。东邻与西里，相过且流连。去年当此日，楚泽泛扁舟。可是皇华使，真成汗漫游。五云瞻晓日，万里隔沧洲。又忆追趋地，何人侍冕旒。营园将阅岁，半亩尚荒芜。未就青门隐，空惊白日徂。儿童嬉爆竹，亲友劝屠苏。捡点春来事，惟应有荷锄。倚楼清晓望，海岳变春阴。万里孤臣梦，经年病客心。宦情妨懒慢，身世阅升沈。为问檐前柳，春风信几深。近得封章报，能容恋五湖。久归人事变，多病主恩孤。春似还家客，年同过隙驹。总无欢赏事，惟有醉模糊。"}