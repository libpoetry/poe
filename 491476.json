{"id":"491476","title":"紫髯使君歌为本拙吕佥宪赋","dynasty":"明","author":"刘崧","text":"紫髯使君颜雪色，八尺长身鬓光黑。前年奉诏出承明，万里观风来蓟北。肃政堂前喜遇君，共持使节登青云。君乘铁骢踏霜月，燕南渤海皆澄氛。忆我兵曹初释屩，看君两历中书幕。已从秋贰拜天官，复报司常奉祠礿。殿庭奏对先六曹，春花如锦映宫袍。象牙牌促中使急，玉笋班出璚林高。当时追趋赤墀下，彩帉杂佩光相射。宁知此地复相逢，三见鸿飞送秋社。朝随升堂坐，暮逐骑马归。林间日上乌鹊喜，井上花落黄鹂飞。花开花落春风起，云去云来山色里。怡然不笑亦不嗔，手把芙蓉看秋水。向来车马都城道，甲第高门迹如扫。题诗爱赠吕仙人，惟有黄州玉堂老。我惭尘土得暂亲，岂有风采称朝绅。青山对面雨愁客，白发满头花笑人。嗟君自是真仙骨，廊庙才华正英发。好从双阙觐红云，却上三山弄明月。君家旧住淮河湄，投簪共载当何时。春申台前沽美酒，烂柯山下看残棋。"}