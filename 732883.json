{"id":"732883","title":"湖南纪行","dynasty":"清","author":"白胤谦","text":"我行洞庭野，言瞻祝融岫。乾坤再混辟，惨澹干戈后。破艇渡清湘，四望无耕耨。村屋尽毁余，蒿莱殖禽兽。沙边三闾庙，无人垂橘柚。山鬼护幽忠，仿佛存遗构。当时贼献祸，刲劓遍老幼。顷诧湘艇人，拳臂缺其右。独手抗一舟，悍勇亦难又。路长仆夫瘁，迫暮巾车逗。依然等七尺，胡令肩驰骤。念兹每战战，德凉惧颠仆。巴南驿罢最，处处悬空厩。卒三代马一，甘心贱骨肉。哑笑畜翻贵，漫忝五行秀。南方土性湿，皇天复时漏。踉跄日半百，但觅孤烟僦。枵腹晓侵星，腰斧行担糗。自匪奉役徒，敢与豺虎斗。力微仗药饵，客有青囊副。堤防祛瘴虫，未惜形骸瘦。忆在金闺内，朝朝手纳袖。宠骄良自孽，辛劬分焉疚。幸历天地宽，睹闻谢局陋。南土位正离，物采宜孔富。揽兹裔荒苦，稍悉民瘼透。圣图乐广大，入版号错绣。本原戒土满，远近法殊守。横额自前代，更创冀蠲宥。况以勤百粤，诛求到猿狖。万里运大木，楚材讵即凑。曷怪绥怀地，飘忽长群寇。人文关区化，剖格宜宏售。庶用奖奔踶，渐摩归辐辏。长沙迁谪场，亲朋一眉皱。褰帷逾轸星，讶过鸿毛簉。岂闻衣白客，乞隐烟霞旧。居然斗筲器，旷世典亲遘。怀中尺一简，至尊御幄授。七十二高峰，奇峻蟠穷宙。图经第六柱，矻若撑云窦。穹碑篆鸟迹，诘屈不可读。灵官都岳麓，侐閟栖仁寿。百王礼一致，虔穆承孚祐。三光益晶辉，八埏息斥堠。修文诎乱萌，太平观俎豆。惮缩旅灊岑，初知汉武谬。孤孱竭四牡，蹇蹇遑宵昼。方当诣酃永，严坛朝二后。结束振归策，玉阶效奔奏。"}