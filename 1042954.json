{"id":"1042954","title":"次韵苏子瞻韩干马赠李伯时","dynasty":"宋","author":"刘攽","text":"韩干画马名独垂，冰纨数幅横素丝。诸公赋诗邀我和，我如钝椎逢利锥。区中才容三万里，正可騕袅一日驰。朝燕暮吴亦其亚，幸得夷路无絷羁。此间三马皆国马，瑰资逸态成崛奇。有如秋空见霜鹘，下睨众禽俱伏雌。良工苦心为远到，天机要眇潜得之。区区驽骀浪自负，岂可丑骨包妍皮。李侯洒笔定超诣，尚有天骥君未知。宛王母寡今授首，汗血不敢藏贰师。"}