{"id":"1235233","title":"西湖春日壮游即事","dynasty":"元","author":"马臻","text":"绕湖无处避芳尘，叠鼓红旗彩鹢新。冉冉春云来不断，涌金门外踏青人。霍山庙食庆流虹，民物讴歌乐岁丰。七宝社回呈了马，年年归路雨和风。南屏山色染春烟，路接高峰社鼓喧。第一桥边春更好，御舟閒在翠芳园。问谁偏解占风光，飞盖金鞍白面郎。山北山南游欲遍，画船教舣集贤堂。瑞烟祠宇隐垂杨，士女穿花语笑香。三十九贤生翠碣，虚舟亭上借传觞。镂玉雕琼簇闹竿，珠花翠叶缕金篮。东家年少贪游冶，正值明朝三月三。流苏两两挂船头，绣额珠帘不上钩。《金缕》缓歌家宴静，午前先入里湖游。紫染春罗窄袖裁，伶人楚楚自诙谐。部头教奏金娥曲，尽向船棚一字排。笙歌箫鼓沸春涛，耳目难禁应接劳。院落鞦韆谁氏女？綵绳掷起过墙高。万柳摇金接画桥，一清堂外景偏饶。文章太守开华宴，预报龙舟夺锦标。歌妓娉婷画不成，去年初籍教坊名。新腔翻得梨园谱，喜入王孙喝采声。园丁花木巧杯棬，万紫千红簇绮筵。折得青梅小如豆，献来还索赏金钱。揉蓝染水翠浮山，堤上亭台锦绣间。花柳禁人攀折去，要留春色大家看。进馀薇露与流香，散落人间任品尝。处处旗亭招客醉，大书不是赶春场。珍禽翠羽养雕笼，列向船头尽不同。怜杀锦鹦偏解语，唤人提挈避东风。豪家游赏占头船，趁得风轻放纸鸢。手拍丝轮争上下，一时回首看青天。娇民技艺也天生，斗巧搜奇事事能。稚子土宜偏剧戏，浪儿黄累十三层。一路亭台间酒家，渐看杨柳绿藏鸦。太平官府无民讼，补种沿堤四季花。画船过午入西林，人拥孤山陌上尘。曾被弁阳模写尽，晚来閒却半湖春。要嘱园丁取折枝，红桃白李紫蔷薇。石函桥畔人烟晚，挑得春光一担归。遥看暝色下渔汀，金鸭香消酒半醒。倒转船头元有意，槛边人报放流星。天街夜市已喧阗，半掩城门玉漏传。笼烛绛纱争道入，湖心犹有未归船。送得春归夏又初，名园不放玳筵虚。只知富足家家事，肯为儿孙教读书。惯见升平春复秋，分明往事昔年游。西林桥外青山色，几度夕阳人白头。"}