{"id":"699440","title":"秋日苦雨和退如太史","dynasty":"明","author":"袁宏道","text":"积雨如山卧不知，闭门犹自写秋诗。高斋束筏安文几，侍女乘橇过酒卮。麓处也应无燥地，巢栖未见有安枝。题书为慰东邻子，梦里分明拥蔡姬。霆轰电射不终朝，何事阴淫怒不消。楼上女儿齐浣屧，宫中铜狄尽浮腰。汉官著笠趋龙尾，河鼓张油度鹊桥。大道狭斜俱眼底，那堪十户九萧条。河漕西下沸如汤，骤雨那知触禁墙。金马门前泥没象，铜驼陌上水平坊。千家灯火然阴壑，五夜哀呼彻未央。缚竹为箄通市口，大都风景似南方。家家釜里看游鱼，壁落都空那可居。远觅瓜梨分孺子，共租楼阁展图书。哭声断处唯空巷，客梦还时想故庐。忆昨柳浪亭上水，湖光千顷荡芙蕖。"}