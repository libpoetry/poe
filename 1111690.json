{"id":"1111690","title":"十五夜与朝宗对月把酒朝宗屡怀归因赋二首","dynasty":"宋","author":"吴芾","text":"人间无处避炎光，赖有湖山六月凉。清夜已欣天似水，长空还爱月如霜。我将乘兴拚沉醉，君苦怀归有底忙。试问今宵能饮否，更来月下对胡床。雾捲云收月迸光，一时烦浊变清凉。怪来坐上深无暑，疑是山间已有霜。老去岂期身尚健，閒中且以酒为忙。故人若也坚辞醉，忍负良宵月满床。"}