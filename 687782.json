{"id":"687782","title":"衡州邓贰守示寄石翁诗次韵奉答","dynasty":"明","author":"庄昶","text":"隐几青山疑有约，展才皓首笑无功。白牛车子终居洛，金口人家莫荐雄。衡岳主人开洞府，湘江烟月狎凫翁。宪台东老书频到，鸿鹄遥连万里风。花柳音非曲径通，寻幽莫道我无功。天和得处人方乐，地主豪时客亦雄。荣愿已教都绝梦，头颅不恨半成翁。从君欲饭诸峰蕨，只恐香飘口角风。荡荡乾坤无异境，熙熙造化有同功。云霞缭绕孤眠稳，霄汉飞腾一羽雄。文绣蚤知非赵孟，鹿裘老去是荣翁。衡山笑与箕山较，瓢挂林稍不断风。"}