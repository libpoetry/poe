{"id":"593286","title":"阿兰行答李于美","dynasty":"明","author":"欧大任","text":"黄公垆下郁金香，胡姬楼前紫游缰。先生闭户无所往，独卧阿兰之草堂。不求美酒三千斛，不用金钗十二行。官为博士秩九等，月请司农钱一囊。帐前拥花以当妓，涧底斧冰而作粮。弹非燕赵佳人瑟，博岂凉州刺史章。不能学李供奉，舒州杓，力士铛。长干小妇颜似玉，若邪女儿足如霜。画眉转觉京兆贵，叠麴更筑糟丘旁。先生归隐仙女窗，先生归酌仙树浆。下窥夫子左挟婵娟右清醥，陆沉金马尚书郎。"}