{"id":"686989","title":"秋怀七首","dynasty":"明","author":"刘崧","text":"百里渔樵外，频年战斗馀。感时聊作客，乘兴即安居。碧涧横松几，青林映竹书。避人吾岂敢，乐性此何如。大村江忽转，西岭路俱迷。山木阴阴合，沙橖冉冉齐。鱼潜知旧穴，虎迹见新泥。此日荆榛里，何年桃李蹊。日下田田草，霜馀岸岸沙。江喧闻激硙，烟白望烧畬。耕凿宁无术，徵科苦未涯。吾宁甘食蕨，子莫恋栽茶。羁愁长少睡，墟落自多虞。里布晨输税，江船夜送徒。曙星寒共照，野鸟暗相呼。王事谁能却，年华浩欲徂。溪筏乘流驶，山棚隐石高。树交藤共络，峡转浪争号。夜雨洗山骨，秋霜落涧毛。桃源如可问，蓬海径须邀。把卷临溪溜，开帷俯石林。浮烟通市白，斜日半庭阴。卉服频催裂，松醪暂废斟。孤怀伤断梗，寒影愧栖禽。石壁湖边路，蒲田江口村。乱馀通草市，愁破忆柴门。屐许邻翁借，书怜稚子翻。因思两梅树，花发满东园。"}