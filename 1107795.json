{"id":"1107795","title":"呈万庵十章 归山","dynasty":"宋","author":"白玉蟾","text":"生死轮回第几番，尘尘劫劫不曾闲。一潭湛绿是非海，千尺粉青人我山。性地灵苗思水国，心天明月掩云关。衣中珠子无寻处，今且随邪炼大还。五蕴山头多白云，白云深处药苗芬。威音王佛随时种，元始天尊下手耘。石女骑龙攀雨㼌，木人驾虎摘霜芸。不论贫富家家有，采得归来各一斤。须信先天事事无，阴阳陶铸此形模。真空平等朱砂鼎，虚彻灵通偃月炉。九窍可风坛墠暖，二时失火药材枯。只兹一点无明燄，炼出人间大丈夫。无位真人炼大丹，倚天长剑逼人寒。玉炉火煅天尊胆，金鼎汤煎佛祖肝。百刻寒温忙里准，六爻文武静中看。有人要问真炉鼎，岂离而今赤肉团。药炉丹鼎火炎炎，六贼三尸怕令严。无去无来无进退，不增不减不抽添。爱河浪静浮朱雀，觉海波深浸白蟾。一自浴丹归密室，太阳门下夜明帘。金翁姹女结亲姻，洞口桃花日日春。拾得一轮天上月，炼成万劫屋中珍。黄婆即是母之母，赤子乃其身外身。龙汉元年消息断，威音前面更何人。青天白日一声雷，撒手悬崖了圣胎。有眼如盲光烁烁，无绳似缚笑咍咍。黄金殿下千株柳，碧玉堂前万树梅。辜负鸳帏人寂寞，秦楼宴罢盍归来。佛与众生共一家，一毫头上现河沙。九还七返鱼游网，四谛三空兔入罝。混洗何年曾结子，虚空昨夜复生花。阿谁鼎内寻丹药，枯木岩前月影斜。自从踏著涅槃门，一枕清风几万年。弱水蓬莱虽有路，释迦弥勒正参禅。谁将枯木岩前地，放出落花啼鸟天。两个泥牛斗入海，至今消息尚茫然。道人家在海之南，来访庐山老万庵。露柱灯笼同请举，僧堂佛殿总和南。山河大地自群动，蠢动含灵共一龛。齑瓮里鱼淹未死，此香炷向活瞿昙。"}