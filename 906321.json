{"id":"906321","title":"和何斯举戒食牛","dynasty":"宋","author":"李弥逊","text":"饥肠慕膻腥，如渴待拾汁。虽穷爪掌劳，不助唇吻湿。属厌能几何，忍复贵难得。三牺良可哀，一割倘未急。贪夫恣糜烂，梁稻委鹅鸭。鸾刀久纷纶，馀胾犹在羃。宁思百亩间，功大等黔赤。翻令杂鸡豚，就死不见白。置食为三叹，起坐或忘帻。若人妙箴规，隐恻鬼神泣。由仪见古风，未使斯文缺。药石知良医，乐饵止过客。仁言可绅书，善应知响集。"}