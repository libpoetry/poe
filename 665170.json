{"id":"665170","title":"送俞经宪惠民考绩入京","dynasty":"明","author":"林文俊","text":"我昔官居白玉堂，五更振佩朝明光。君之先人司喉舌，献纳从容在帝旁。每见殿东供奉退，凤仪秀拔重班行。自我不见今十载，伤心耆旧半存亡。君才不忝名家胄，法冠豸服何辉煌。弭节留都刚会面，又闻奏最上江艎。闪闪旌旂辉白日，明明画戟飞秋霜。行处想应无豺虎，山妖水怪尽逃藏。比闻处处鬻男女，江南江北多旱蝗。官府诛求何日已，闾阎百孔兼千疮。我曹肉食惭无补，言之感激热中肠。君侯忠孝夙自许，触目民隐心悲伤。此去应前宣室席，愿无缄默负吾皇。临分不尽叮咛语，意逐东流江水长。"}