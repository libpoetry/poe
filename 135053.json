{"id":"135053","title":"送万耕道帅琼管","dynasty":"宋代","author":"楼钥","text":"黎山千仞摩苍穹，颛颛独在大海中。自从汉武置两郡，黎人始与南州通。历历更革不胜计，唐设五筦如容邕。皇朝声教久渐被，事体全有中华风。生黎中居不可近，熟黎百洞蟠疆封。或从徐闻向南望，一粟不见波吞空。灵神致祷如响答，征帆饱挂轻飞鸿。晓行不计几多里，彼岸往往夕阳舂。流求大食更天表，舶交海上俱朝宗。势须至此少休息，乘风径集番禺东。不然舶政不可为，两地虽远休戚同。古今事变无定论，难信捐之与扬雄。四州隅分各置守，琼台帅阃尤尊崇。高雅大纛拥方伯，鼓吹振响惊蛟龙。汉家威名两伏波，卢丁以来几宗工。卫公精爽尚如生，妙语况有玉局翁。史君吏事素高了，明若古镜摩青铜。叱驭行行不作难，平生惟仗信与忠。布宣王灵万里外，益使向化来蛮賨。第惟遐方习疎慢，政化要当率以躬。雾中能见越王石，自然心服令易从。顽犷未率宜以渐，勿示骇政先含容。平平之策用定远，下下之考书阳公。吏民生长固安土，尚当摩抚如童蒙。属僚宦游岂得已，士多失职悲途穷。名分卑尊不可紊，更念何处不相逢。官事既了与无间，可使知气俱冲融。乡闾惜别情所钟，临岐为倾琥珀浓。手遮西日念远去，欲留奈何鼓逢逢。愿君稳度三合溜，早归入侍明光宫。"}