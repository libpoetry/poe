{"id":"886321","title":"和夔州李约斋灯宵","dynasty":"宋","author":"阳枋","text":"蚕丛今岁看灯宵，可人只有峡中州。白帝纶巾隐敌国，胜势蜀尾连吴头。竹枝歌舞喧城市，春声泛鸥臈浮蚁。府主山村耕稼心，挈客衔杯聊尔尔。咿哑蛮唱杂?鼕，老者前导幼者从。不贪嬉惰乐游冶，只记时序还桑农。村村蓑笠儿童队，桑上鸡声花底吠。春归野烧雪初融，日上高峰寒早退。生意著人人莫知，但见绿草生清凄。雪戍坐敛荆江北，月华静照峨眉西。此意洪濛不可道，张皇恐被春风恼。酒浇象滪石无言，春不生荣冬不槁。穿花燕曲弄繁弦，来寻故垒画堂前。呢喃似与游人语，今宵行乐宁徒然。得贤千里只须一，大公方寸无他术。厚地不填无底谷，万流岂涨沧溟溢。我谈此语费形容，有似樵声个个同。野蚕作茧自缠缚，拈弄轻丝大巧中。君不见邻女效颦人爱少，万目睽睽分丑好。"}