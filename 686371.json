{"id":"686371","title":"初春滕方伯支学宪招饮药洲药洲南汉离宫有池今名白莲池畔有九曜石","dynasty":"明","author":"叶春及","text":"南国传经地，东风应律天。随莺过别院，振鹭愧琼筵。酒气花间出，歌声竹外传。兴酣还卜夜，改席向湖烟。晚入梅花渡，春移菡萏舟。星辰随棹散，河汉抱尊流。说法龙潜听，论诗蚁任浮。济川公等在，吾道已沧洲。留客平原酒，贤哉二大夫。致身霄汉近，倾盖古今无。冀北空良骥，关西得旧儒。偶然山泽叟，今夕一尊俱。苍池流碧玉，传是汉离宫。霸气千秋尽，文轺五岭通。市槐风转绿，坛杏雨沾红。即事成今古，青山满越中。何年榆历历，陨石越江干。河汉支机远，芙蓉倚剑寒。阶前藏洞壑，日暮对琅玕。愿作周王鼓，桥门拥汉官。"}