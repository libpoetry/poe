{"id":"522787","title":"李广","dynasty":"明","author":"李梦阳","text":"李广昔未遇，射猎谁见称。君王犹未识，他人宁不轻。日从田间饮，夜止灞上亭。醉尉前呼呵，小吏亦见凌。一朝剖郡符，飞盖赴北平。凭轼览百邑，树羽宁千城。亭障不设燧，枥马跃顿缨。弯弓射虎归，淡淡黄云生。自从结发战，舍镝无虚鸣。威慑五单于，胡人寤寐惊。孰知身运乖，数奇竟无成。壮颜逐年衰，白发忽见婴。寄言雄图者，俟命莫吞声。"}