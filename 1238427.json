{"id":"1238427","title":"百字令 为彦弘母夫人寿","dynasty":"元末明初","author":"华幼武","text":"人生七十，都道是、自古世间稀有。今日华堂，阿弥初度，更绵绵增寿。花柳呈妍香云霭，正好暮春时候。江山如画，百年风景依旧。最喜兰玉森森，彩衣齐拜，舞埙篪迭奏。罗绮香中蟠桃熟，争献瑶池王母。愧忝姻联倚庄椿，琼树岁寒长久。歌词一阕，敬称千岁春酒。"}