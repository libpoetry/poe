{"id":"775171","title":"大扫除","dynasty":"清","author":"洪繻","text":"壬寅夏四月，土匪大扫除。号令一朝下，万室为邱墟。当其设甘饵，信誓说降初。始作周郑质，继藏盟府书。长待以不死，山泽任樵渔。服从一以久，杀机起籧篨。南北及中央，同日入周阹。一时敦杯酒，万口为臡菹。一二勇决夫，枪火伏衣裾。作势与之敌，反噬不踌躇。木毙人亦摽，虽死异羊猪。馀悉骈首戮，载出薄笨车。妇孺从流移，人弃室亦潴。南投斗六间，杀气惨不舒。阴风扑人面，燐火遍里闾。哀哉归顺徒，不得求为鱼。"}