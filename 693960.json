{"id":"693960","title":"咏雪","dynasty":"明","author":"陈邦彦","text":"南国冬深朔气严，蔽空摇飏遍千崦。花神春近先飘絮，月姊寒侵不捲帘。偶缀梅梢添片片，故依鹤氅斗纤纤。柳营已报貂裘赐，高卧何人问短檐。旅榻宵来半似冰，起看寒色太崚嶒。平铺屋瓦浑无缝，斜点槎枒欲作棱。远使可烦毡并齧，词流谁为茗相凭。倚栏莫怪频延伫，南士于今得未曾。倬汉经时轸睿谟，新随环佩列嵩呼。江流不界同云色，池畔如看夜战图。上客相逢皆越缟，忧人持赠胜鲛珠。凭谁为展秦关道，灞岸行吟跨蹇驴。晓霁千门拥彗劳，茸茸积素自江皋。拚随湛露迎阳德，剩有寒泉佐土膏。桧柏可曾移晚翠，来牟应报簇春涛。因怜白战真勍敌，今古谁誇郢调高。"}