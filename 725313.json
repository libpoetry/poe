{"id":"725313","title":"和昭明太子钟山解讲诗","dynasty":"南北朝","author":"陆倕","text":"终南邻汉阙，高掌跨周京。复此亏山岭，穹窿距帝城。当衢启珠馆，临下构山楹。南望穷淮溆，北眺尽沧溟。步檐时中宿，飞阶或上征。网户图云气，龛室画仙灵。副君怜世网，广命萃人英。道筵终后说，銮辔出郊坰。云峰响流吹，松野映风旌。睿心嘉杜若，神藻茂琳琼。多谢先成敏，空颁后乘荣。"}