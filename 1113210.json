{"id":"1113210","title":"度清霄 五首","dynasty":"宋","author":"张继先","text":"一更一点一更初。城门半掩行人疏。茅庵潇洒一事无。孤灯相对光清虚。蒲团安稳身不拘。跏趺大坐心如如。月轮微出天东隅。空中露出无名珠。二更二点二更深。宫钟声绝夜沈沈。明月满天如写金。同光共影无昏沈。起来闲操无弦琴。声高调古惊人心。琴罢独歌还独吟。松风涧水俱知音。三更三点三更中。烟开雾敛静无风。月华迸入水晶宫。四方上下同一空。光明遍转华胥同。千古万古无初终。铁蛇飞舞如流虹。倒骑白凤游崆峒。四更四点四更长。迎午迸鼠心不忙。丹炉伏火生新香。群阴剥尽回真阳。金娥木父欢相当。醍醐次进无停觞。主宾倒置情不伤。更阑别去还相忘。五更五点五更残。青冥风露逼人寒。扶桑推出红银盘。城门依旧声尘喧。明暗二景交相转。生来死去纷易换。道人室中天宇宽。日出三竿方启关。独自行兮独自坐。独自歌兮独自和。日日街头走一过。我不识吾谁识我。人间旦暮自四时。玄中消息不推移。觌面相呈知不知。知时自唱啰啰哩。"}