{"id":"127665","title":"悲采薇·昔辞万乘宠","dynasty":"宋代","author":"曹勋","text":"昔辞万乘宠，洁己归其仁。强谏非矫讦，所守怀真淳。邈矣思唐虞，去去迹已陈。夏禹且不让，叔世良悲辛。采薇歌西山，独往谁与邻。激节不少渝，终始无缁磷。优入圣人域，清风高隐沦。嗟嗟首阳山，今飞胡马尘。况乃匪汤武，吾子劳谆谆。已而复已而，缅默思良辰。"}