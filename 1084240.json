{"id":"1084240","title":"题广昌县平西台","dynasty":"宋","author":"蔡楠","text":"层台跨青空，溪水出其侧。千峰竞神秀，万里无限隔。王侯贤令尹，心匠巧经画。平生不凡处，眼高四海窄。坐令荆棘场，化作山川国。登临有胜集，而我非佳客。听候妙谈兵，四座皆辟易。冰霜绕牙齿，韬略贯胸臆。乃知杜元凯，不特有传癖。风尘犹澒洞，早试平戎策。当沉岘山铭，更效燕然勒。"}