{"id":"466993","title":"古风四首","dynasty":"当代","author":"陈仁德","text":"江从西北来，奔腾势若泻。雪浪拍长空，狂涛激岩罅。独有逆水舟，中流苦撑驾。洪波欲掀天，惊风似烈马。咫尺已难图，况是远行者。心力渐不支，滩头久上下。借向操舟人，何不另谋画。顺流而乘风，千里一日跨。舟人击楫歌，再拜深致谢。进退事寻常，心志乃无价。昔人望太空，缥缈唯云雾。翘首苦思量，终难到高处。今人游太空，淩霄振轻羽。拔地八千寻，鸿蒙忽飞度。大哉离恨天，莽莽妙难语。空明绝尘埃，白云若堆絮。万里无喧嚣，万年祗如故。下望小寰球，纷争已千古。或有清夷时，亦复走狐鼠。吟罢独浩叹，谁能天上住。岱岳高千寻，云端隐磴道。上有南天门，望之入苍昊。客从九州来，共道名山好。相携勇登攀，何曾惧陡峭。昂首意气横，临风自笑傲。行行重行行，心逐浮云渺。峰岭转崔嵬，渐闻人语杳。中途忽彷徨，几回坐长啸。回头不复前，意颓始未料。为问山中云，绝顶几人到。天网自恢恢，虽疏而不漏。古语传千年，吾宁信其有。惜哉长相浸，网破时已久。遂令乌贼鱼，纷从破处走。或有收网时，无鱼只蝌蚪。如此年复年，网将何以守。补网应有期，张网待巨手。丑类一网除，天威重抖擞。"}