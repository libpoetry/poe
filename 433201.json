{"id":"433201","title":"题《积木词》卷尾","dynasty":"近现代","author":"顾随","text":"重抛心力赋新词，霜鬓星星映短髭。宿酒三更和梦醒，廿年心事夜灯知。莫谩惊人只自惊，黄华采得更餐英。心安未藉参禅力，肉搏终须用短兵。当年清泪一行行，引吭高歌是酒狂。定力不坚馀习在，好将辛苦易悲伤。古市悲居春复秋，寻欢留梦两无由。凉风一自天末起，清泪还从心底流。莫觅诸方五味禅，自家且种自家田。不如纵有名山业，何似临风听暮蝉。人间是今还是古，我词非古亦非今。短长何用付公论，得失从来关寸心。"}