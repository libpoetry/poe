{"id":"1124805","title":"双头芍药 其二","dynasty":"宋","author":"徐积","text":"国艳妆成总一般，月娥霜女不相干。春闺有恨须招伴，夜帐无夫并怯寒。谁道皇英沈水去，好教刘阮凭阑看。阳台云雨如俱解，妒宠争妍有万端。越艳吴姿总一般，娇莺之外孰相干。虽同交甫江边见，不似刘郎洞里看。未必解争春帝宠，却应同笑月娥寒。阿谁能伴诗人醉，不惜红绡与万端。"}