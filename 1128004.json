{"id":"1128004","title":"送道传侄补中国学二首","dynasty":"宋","author":"程公许","text":"竹林挺挺固多贤，子更姱修鼎盛年。一缕千钧扶世绪，三条八韵压儒先。辟雍振鹭翔而集，幽谷鸣莺自此迁。可但积分縻好爵，事须学识细磨研。冰霜一节感亲恩，褒诏东来耀里门。孝敬自能通造物，否臧勿用较烦言。灵椿未老须三釜，折桂归来共一尊。须信倚门朝夕望，未容六馆驻何蕃。"}