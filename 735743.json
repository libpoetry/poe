{"id":"735743","title":"斋中读书 其九","dynasty":"清","author":"朱彝尊","text":"汉士守一经，其义或駮舛。真儒起北海，卓哉郑司农。博综六艺旨，叩之等木钟。于时内外学，罔不罗心胸。用以释仪象，明堂暨辟雍。初非尚怪异，专一谭鱼龙。至于五帝名，亦惟祀典从。德业既日尊，弟子争扳逢。黄巾拜车下，后儒翻不容。一朝辍栗主，俎豆何由供。嗟彼黎丘鬼，乃以祀瞽宗。"}