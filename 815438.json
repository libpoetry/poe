{"id":"815438","title":"留别故城士民四首","dynasty":"清","author":"夏诒垣","text":"甘陵古郡卫河滨，承乏匆匆两度春。新喻原为公仆职，旧箴还凛宰官身。此邦俗此唐风俭，作吏名惭汉代循。差喜萑苻今渐靖，寸心安慰别吾民。犹忆来时霜在荆，冰心自共肃霜盟。并无琴鹤随清献，漫敢弦歌起武城。比户但期能乐业，覆盆犹虑有冤声。粗官三已原吾份，愧对斯民谬爱情。颁白年华强项性，滥竽今世亦名官。爱民仍恐成沽誉，尽职聊期免素餐。毁瓦画墁招谤易，操刀制锦倚人难。自嗤鞅掌尘埃里，那似花闻满县看。俗吏残年减宦情，自嘲乡籍本吴伧。一生愧乏才学识，三字惟知勤慎清。道枉幸非惭柳下，心劳未足诩阳城。去官又值随车雨，绿野村村叱犊耕。"}