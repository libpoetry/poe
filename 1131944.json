{"id":"1131944","title":"雪","dynasty":"宋","author":"潘牥","text":"薄暮风吹一片云，可人滕六张吾军。铺匀世界能平等，补住梅花得十分。但使一天长玉色，何须双手裂龟纹。时清果亦多廉叟，委地珠玑若不闻。薄暮檐牙雨跳珠，儿童指似雪先驱。初闻竹上来能密，旋觉梅梢重欲扶。北地多应三丈许，南州近亦十年无。此间断缚吴元济，看踏银沙入献俘。"}