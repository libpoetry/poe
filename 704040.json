{"id":"704040","title":"菊庄八咏为海虞陈公赋题 柳塘春水漫花坞夕阳迟","dynasty":"明","author":"韩雍","text":"方池柳蘸乱流深，小障花留返照阴。歌罢沧浪便垂钓，相应抛尽利名心。万顷白云迷属玉，千章绿树唤仓庚。捲帘独自草堂坐，望入海天无限情。逸少池边鱼不惊，卢仝门外鹤长鸣。菊庄风景依稀似，何日重游叙旧盟。海上云寒飞六花，鲜鳞佳酿不须赊。拥炉终日自吟酌，彷佛西湖处士家。"}