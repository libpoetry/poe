{"id":"696785","title":"赠潘参议文奎","dynasty":"明","author":"金幼孜","text":"国史新成宠渥优，故人拜命遂归休。每惭秉笔陪清论，久念同朝事校雠。行李光华充赐橐，图书萧散载扁舟。极知别后难相即，且为樽前一少留。闻君南去赋归欤，雁荡山前有故庐。泉石自堪供啸傲，烟霞应得侣樵渔。岂无野老论心事，亦有儿童候起居。问讯故人黄少保，年来生计总何如。"}