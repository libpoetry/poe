{"id":"911086","title":"寄祖秘丞","dynasty":"宋","author":"李觏","text":"我本山田人，好尚与众异。平生重交游，所得固无几。昨者应茂才，西行觑朝美。时当庆历初，选举实多士。茫茫帝王州，栖栖远行子。携钱赁破屋，乞火蒸陈米。鞍马到即卖，僮仆痴难使。有时造公卿，努力向廛市。数步则一歇，长吁乃能起。衣冠信质野，言语欠婉媚。阍人顾之笑，将命见而避。往往得所请，跄跄向前跪。何能剖怀抱，浪自慕尊贵。贵人如天神，喘息生云气。野夫等麋鹿，刍豢非所冀。归来坐空窗，惆怅夕不睡。尘埃满须鬓，臭恶入口鼻。业已辞吾亲，中道岂可废。僶俛待报闻，愁忧遂经岁。二年正月晦，閒房适假寐。有奴来啄门，手披择之刺。承命惊下床，赤脚误穿履。从来未识面，只是闻高第。名显宦且达，见我当何为。再拜请就席，熟视知可畏。昂昂貌甚古，崖石掀氛翳。浑浑气甚和，璞玉无芒锐。高谈贯先哲，雅意在兹世。昔人相遇间，一言犹合契。今吾于择之，宁假再三计。自此习往还，中心蔑疑贰。如热息广厦，如饥享盛馈。君授南康守，舟维蔡河涘。我馆汴之阴，前去路则迩。时时结帽带，踽踽寻英轨。众人娇绮罗，相对纫兰芷。朱弦自三叹，笑杀彼郑卫。王命有期日，都门一反袂。君行剧鸿轩，我处近匏系。旷日及孟秋，皇慈始收试。崇崇九门开，窈窈三馆袐。主司隔帘帷，欲望不可跂。中贵当枨闑，蒐索遍靴底。呼名授之坐，败席铺冷地。健儿直我前，武怒足防备。少小学贤能，谓可当宾礼。一朝在槛阱，两目但谔眙。捉笔析所问，移时数千字。读书取大者，纤悉或靡记。炙背虽自奇，宁当至尊意。龙马腾天衢，驽骀合羞死。量才与揣命，坦荡更何事。振衣托归舟，河流迅弧矢。淮清江且平，踰月在枕几。及过庐山南，闻君初布治。船樯既入岸，马首已来暨。迎我到府署，相见共欣喜。嫩橘摘千苞，肥鱼斫干尾。萧晨彻骨清，佳境邀人醉。高会虽暂欢，故园当速至。草草成别愁，悠悠渡湖水。是时东方曙，俄然北风厉。阳乌畏威逃，江神以儒戏。气象斗不同，波涛大可悸。长帆张欲裂，孤舟荡无倚。或从玉井出，或自银山坠。篙工敛手立，脉脉无穷泪。从者闭目坐，嗟嗟不敢视。我时抚床歌，分作长江鬼。所恨生劬劳，不孝而已矣。祸福果无妄，险难行可弭。脱身得平康，引领望乡里。厥后过浃日，幸得见维梓。入门何怡怡，馔具有甘旨。稚女能纫针，骄儿遍生齿。芟除閒草莱，疏通旧沼沚。吾庐可终焉，生计由此始。郡守方仁贤，学宫盛脩理。踵门致勤恪，命我论经艺。麻衣何纷纷，乡人子若弟。不唯务章句，所欲兴礼义。施为有本末，动静有纲纪。蚤与鸡同觉，夜与月相值。孳孳忘饮食，斫斫在文史。时附南康书，或逢北来使。尺素虽满前，话言难到耳。殆及三年冬，闻君受朝寄。名称按刑狱，势可平冤滞。故人渐大任，贱子差自慰。轩车日已远，翰墨益难致。薄命良可伤，降灾浑未已。是年之季冬，举家缠疫疠。老母尚委顿，微躯盖蝼蚁。形骸非我有，魂魄与心离。权柄在鬼物，功力非服饵。晓突谁能炊，午关犹未启。荏苒再周月，幸会天不弃。春风动枯槁，甘雨浇根柢。行行夏交秋，吉微凶不替。高堂何戚戚，疾病日攒萃。一夕脾脏间，发泄不复止。诘朝问无言，目瞑口齿闭。号呶诸儿孙，杂沓大鼎沸。嗟哉当彼时，诚恐弗可讳。医师相急热，巫觋两经纬。药草极酸辛，法术殚怪诡。薄暮乃复苏，踰旬仅知味。方兹恋庭闱，旋已对狱吏。试言其所由，内省亦无愧。有人同州闾，发迹自徒隶。窃被儒衣裳，曾亡小材技。突如游京邑，欲以干明睿。朝家焉可欺，羁旅谋自济。乃造黄纸书，便取青袍衣。乘船归南方，敛板谒当位。自言章奏奇，因藉宦官势。诏文降自中，宰府不预议。既云能占天，且曰善兴利。江淮一经过，郡府十不啻。到处争逢迎，莫能思处置。转运苦爱奇，得之如国器。故使按坑冶，庶可展才智。小人靡忖度，假宠愈放肆。行符索吏卒，圈印发传递。阎闾望尘拜，州县从风靡。遮道结缯綵，铺筵塞珠翠。车骑前后呵，给使数百指。何者为典刑，独自誇爪觜。在昔秦无人，绕朝赠之箠。繄我非聋瞽，碌碌宁不耻。作书贻谏官，奸诈患不细。有诏令逮捕，按验取真伪。是夫知计穷，诬我以罪戾。上官犹眩惑，准例皆拘系。幽幽圄犴中，愤愤争竞里。周旋二十日，乃克见巧敝。画地尚不入，丛棘曷可寘。惟兹谢吾母，几不全发体。教道亦难行，凡庸岂同志。吁哉养英才，徒以钓积毁。箧书归敝庐，庠门任芜秽。去年仲夏后，盛暑若火炽。郊园有馀爽，蔬果聊可嗜。时复观田畴，毕力奉耘耔。人生但饱暖，此外皆淫侈。思君非一日，欲去无双翅。俄闻迁黄州，又说丁丧制。古来圣与贤，谁不遭丑诋。蜀日骇狗犬，夏鼎愁魑魅。人寿有短长，孝子谩忧思。灭性经所贬，节哀礼为是。矧夫王佐才，简在唐虞际。扬名以显亲，报德岂不韪。加饭苟如愿，苍生犹有恃。适时匪我长，不朽乃所拟。道义果弗充，富贵反为累。回宪本无官，桀纣焉得此。俗子但相非，吾心已居易。近者游葛陂，念君在衰枲。作诗布幽怀，读之勿嗤鄙。"}