{"id":"701506","title":"肇庆李东渠中丞邀游洒然亭次韵二首","dynasty":"明","author":"黄佐","text":"岭海栖迟有岁年，草堂今喜识高贤。钓残野水从鱼乐，锄罢寒葵带露鲜。世事驱驰真梦里，天涯谈笑且尊前。朔云他雨劳相问，犹记萍踪自洒然。崧台今夕是何年，投辖倾杯见此贤。半亩方塘开罨画，一亭明月共澄鲜。习池已觉心俱醉，宣室还看席屡前。勋业古来戎马地，可能无意勒燕然。"}