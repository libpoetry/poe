{"id":"446612","title":"水龙吟    梅花","dynasty":"当代","author":"蔡淑萍","text":"枝头小蕾初萌，朔风吹老人间世。霜欺雪压，凝烟冻月，万株吐蕊。休说缤纷，轻红浅白，竟成瑰异。但年年先觉，东君消息，问群艳，谁曾似？写尽暗香疏影，也难描，风流情味。桥边驿外，芳馨如故，岂为尘被？深院华堂，凡风吹上，自成清气。纵愚顽弄巧，斫残致病，骨何曾媚！"}