{"id":"757672","title":"百字令 酬淳斋先生见赠之作即次原韵","dynasty":"清","author":"王倩","text":"古人不作，笑纷纷馀子，浪夸绣虎。何幸洞庭张广乐，肯和萍州笛谱。宦海波平，英雄气敛，戏狎渔樵侣。梧窗把卷，吹来瑟瑟风雨。可惜弹铗偏迟，识荆已晚，未得侬梁庑。剩有小词供研削，乐府新题重补。骏骨徒存，娥眉羞画，入世谁堪语。埋忧无地，朗吟恨别诸赋。"}