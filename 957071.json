{"id":"957071","title":"知郡检计斋醮祷雨登时感通辄赋古风以附舆颂","dynasty":"宋","author":"范成大","text":"六月火云高偃蹇，使君有意怜焦卷。一封红篆驿金龙，雨气倏随炉燎满。风师避路雷车鸣，石破天惊檐溜倾。不知稻本颇苏否，但觉溪声如百霆。税驾朱幡未云久，造化功成屈伸肘。我评兹事与天通，知公小试调元手。清坛深夜宾众真，前驱霓旌后飙轮。定有灵官识仙伯，报道紫皇思侍臣。"}