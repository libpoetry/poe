{"id":"701126","title":"梧州公署新作竹亭喜汪二府诸公见过首尾吟二章","dynasty":"明","author":"符锡","text":"我有尘襟何处开，竹亭长夏思悠哉。痴儿解与移花活，佳客偶能骑马来。总喜军门聊暇日，不妨江馆暂持杯。自怜浮浪君休讶，散局元非用世才。我有尘襟何处开，竹亭长夏思悠哉。疏帘日为看山捲，方帽时因避暑来。诗到忘情空对景，酒缘多病省贪杯。自怜浮浪君休讶，散局元非用世才。"}