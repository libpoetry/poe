{"id":"513555","title":"为柳楷序班题寿意图归庆其母","dynasty":"明","author":"程敏政","text":"七十柳家母，双耳被华发。行步若飞凫，飘然有仙骨。诸子数公权，供奉广寒阙。回首夜何其，天凉桂花发。神娥海东至，荡潏凌波袜。皎皎青镜中，居然事修谒。酒酣一借问，沧溟几时竭。携手问清浅，共拾蟠桃核。仙凡隔尘水，三山翠峣屼。可望不可亲，歌诗对明月。"}