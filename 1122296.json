{"id":"1122296","title":"感山十咏 松关","dynasty":"宋","author":"姚勉","text":"舍舟上招提，遥入松林间。透脱俗尘网，是名第一关。浓绿滴湿衣，烟岚翠交锁。名缰莫能絷，方此不失我。山以感为名，可见天地情。万籁恬不作，风来自松声。石梁平砥似，池水明镜如。晚凉散步稳，凭栏此观鱼。寂寂华严堂，富贵佛境界。何须九九编，吾有艮一卦。心清闻妙香，宴坐旃檀林。坐香元不断，莫作死灰心。佛手撑慈航，尚欲济我人。寄语作舟者，江涛渺无津。有唐太和年，宫中亦甘露。曾不如此台，空山自甘露。地炉宿松火，纸帐横梅枝。春虫扑蔌蔌，惟有蒲团知。动静贵一如，妙处非块坐。高人定不死，枕此白云卧。"}