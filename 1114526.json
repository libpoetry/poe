{"id":"1114526","title":"吊无为照老三首","dynasty":"宋","author":"李流谦","text":"弹指超然一念初，从儒从佛两蘧庐。十年身走半天下，万卷人称行秘书。故自高怀嫌入俗，不妨儿辈共憎渠。临行半偈如何道，裂转虚空最起予。记得三溪溪上春，瘦筇容我夜敲门。一生几见此人物，十日九从师笑言。閒得得来非有意，冷湫湫去若为论。西山第一烟云窟，好驻高人雪月魂。六尺岩岩铁石姿，可怜一病不支持。荒榛半垄独归处，暝霭数峰无见时。未割尘缘聊洒涕，欲寻陈迹但哦诗。萧萧秋雨山中夜，负我他年对榻期。"}