{"id":"20328","title":"遥伤茅山县孙尊师三首","dynasty":"唐代","author":"李德裕","text":"蝉蜕遗虚白，霓飞入上清。同人悲剑解，旧友觉衣轻。黄鹄遥将举，斑麟俨未行。惟应鲍靓室，中夜识琴声。金格期初至，飙轮去不停。山摧武担石，天陨少微星。弟子悲徐甲，门人泣蔡经。空闻留玉舄，犹在阜乡亭。空宇留丹灶，层霞被羽衣。旧山闻鹿化，遗舄尚凫飞。数日奇香在，何年白鹤归。想君旋下泪，方款里闾扉。"}