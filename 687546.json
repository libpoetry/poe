{"id":"687546","title":"李白祠迎送神词三章 迎神","dynasty":"明","author":"孙承恩","text":"兰江兮悠悠，望夫君兮中洲。药房兮芝宇，辛夷为橑兮桂为柱。神之来兮风泠泠，建云旆兮骑长鲸。屋梁兮明月，恍夫君兮见颜色。灵倏忽兮陟降，俨左右兮不可以像。灵惠我兮勿夷犹，灵不顾兮我心则忧。灵夭矫兮既临，坐瑶席兮顾歆。咫尺兮不获以睹，渺余思兮心犹苦。酌清流兮荐觞，采兰花兮作殽脯。鼓瑟兮吹竽，致慇勤兮为君娱。君弗娱兮曷处，怅盘桓兮聊延伫。灵杳眇兮神轩轩，烂宫锦兮翩翩。墨花兮飞雨，俨龙鸾兮腾翥。欢弗固兮易离，望天门兮君欲辞。灵风生兮极浦，倏其旋兮不涉以遥度。吁莫顾兮扳莫留，褰余袂兮愿从子于昆崙之丘。"}