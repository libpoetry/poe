{"id":"943804","title":"次韵余司理路监岳","dynasty":"宋","author":"陈造","text":"入山日正烈，出山云忽浓。身疑润空青，旋觉霏雨濛。归来坐良夜，淙泻如崩空。县知焦卷地，转眼青芃芃。似闻移晚秧，竭蹶不暇慵。人计故新年，已判一倍丰。此惠究所自，无乃西山龙。泽物龙能之，叱使则天公。我行与雨会，仅杀颜发红。地上蝼蚁臣，渠敢贪天功。两公壮藻思，表表千夫雄。新诗猥见予，拜赐岂所蒙。得意笔生春，状物斤成风。生世有如愿，兼得宁易逢。此诗自宫商，为君弦枯桐。准拟鸡酒社，往和击壤翁。"}