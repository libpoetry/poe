{"id":"308970","title":"花犯·荷池晓望，得鹤叟词，用美成韵却寄","dynasty":"现代","author":"赵熙","text":"几番风，宵来送雨，罗衣透秋味。露荷红缀，将半老徐娘，犹爱姝丽。瘦筇向晓池边倚。新晴鸦报喜。叹照眼，绿云千片，寒香消翠被。西园桂花过中秋，劳公唱水调，年华凋悴。心最苦，南云外，暗愁天坠。青山似、向人劝酒，君自管、功名诗卷里。待净洗甲兵完了，应乾银汉水。"}