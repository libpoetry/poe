{"id":"665501","title":"题赵子昂林木","dynasty":"明","author":"郑善夫","text":"元朝学士宋家子，手得丹青古莫比。笔端点染入精妙，心上经纶乃如此。唐之毕宏宋郭熙，林木山水那兼美。一匹缣素动数旬，工夫细腻世绝伦。未论意象补造化，已觉气势生风云。眼中蛟龙相盘拿，风云变态何诧嗟。草间莫着王孙足，王孙芳草今天涯。君不见马远区区念宋家，残山剩水胡为耶。"}