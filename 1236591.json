{"id":"1236591","title":"杂言四首","dynasty":"元","author":"林泉生","text":"大朴本淳默，结绳已多端。书契起百伪，千载不复旋。大道日已降，支离竞各言。安得万喙寂，俗厚如古先。仍当废简牒，置我六籍前。礼乐设空器，诗书无全经。仲尼既已矣，沮溺不耦耕。谁能笑庖牺，今亦无负苓。我欲观马图，黄河清未清？东家陶苦窳，适市日十千。西家琢瑚琏，待贾三十年。材轻信易售，器重良自怜。世事每如此，古今无不然。吾尝观四时，亦复悲草木。秋风落人间，百卉不敢绿。岂无岩谷英，粲粲若松菊。但得根本坚，自然耐幽独。"}