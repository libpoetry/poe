{"id":"98267","title":"十二日登列岫亭有设空幄者去之荐福酌浅沙泉","dynasty":"宋代","author":"赵蕃","text":"轩亭著难稳，名字又恶同。譬犹死得谥，美恶百代公。维洪之厌原，兹为众山雄。何许千万间，可以屏障充。不于春夏时，刻画仍遗冬。岂非即其西，故取摇落中。所得正且尽，评自曾南丰。是令登赋士，谈说口不容。我留豫章城，十日雨且风。重寻湖上宅，再叩仙佛宫。未行北沙门，忧心实忡忡。落日拟进棹，殷勤谢篙工。我游有未尽，汝去何匆匆。肩舆天宁寺，高下一径通。其谁列翠幕，正尔遮青松。欲住不得久，傍观南平钟。清澄浅沙泉，一酌醒我胸。秋屏适跬步，直上如凌空。回观列岫亭，有见真附庸。玄晖弹丸句，固足名壤穹。后人竟攘取，榜识千家逢。况兹如许山，讵止窗户供。脊记题葆真，疑未经此翁。"}