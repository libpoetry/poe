{"id":"549241","title":"癸丑村居杂诗六首 其二","dynasty":"明","author":"曹于汴","text":"浩浩复浩浩，天地有至宝。此宝人人具，人何不自保。先贤闵世愚，持钵效丐讨。堪叹悠悠子，愒日甘就槁。枕璞以为石，长饥羡一饱。一朝悟其真，应悔悟不早。谁云藐七尺，巍峨陵苍昊。舜年真未央，颜渊同寿考。黄金北斗齐，校如一芥草。此宝匪难寻，昭昭在大道。"}