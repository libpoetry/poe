{"id":"687226","title":"题美人图六首 斗草","dynasty":"明","author":"孙一元","text":"草色风晴绿满坡，佳人拾翠众相过。衣裳带得芳鲜气，一笑归来春意多。棋局当窗笑语清，雁行云阵各纵横。缃帘疏簟无人见，庭鹤时惊落子声。花下罗裳映縠文，鞦韆彩架簇春云。回头偶道金钗落，深院风清笑语闻。宋祖英雄靖海疆，蹴戎犹自意难忘。春风别苑三千处，教得宫中此艺长。翠翘云髻有风仪，坐弄瑶琴日影移。性格聪明谁第一，辨弦应似蔡文姬。花影亭亭日满阶，凤笺象管句新裁。因风柳絮真堪拟，谁有当年道韫才。"}