{"id":"1111249","title":"送盖总领上计三首","dynasty":"宋","author":"许及之","text":"绝代有佳人，岑楼碧岧峣。即之起幽芬，可慕不可招。风雨二十年，寒荣耸高标。置之白玉堂，致主轩与尧。胡为枉襆被，江干驾轻轺。施物功方成，丹砂夜生苗。披腹吐琳琅，碧简趋丹霄。昔者云夙驾，杨柳方依依。今其望来思，两见秋风吹。前乎已劳还，后此亦云归。丹笔映螭坳，祥风动紫微。岂不念归美，正尔畏简书。不见居官乐，惟忧士卒饥。昔人无遗孔，后来补深痍。炯炯心独苦，所贵知者希。熠熠飞者萤，变化自衰草。时至能晶荧，翕张合吾道。微光苦不息，岂足裨穹昊。迢迢风雨夕，耿耿祇自保。苟无车先生，分合委枯槁。乾死诚未悔，药笼资探讨。"}