{"id":"515904","title":"读陈忠肃公传次柯竹岩韵","dynasty":"明","author":"周瑛","text":"行都开阃头尚黑，壮怀直欲吞迤北。厉兵秣马不成寐，夜夜起待东天白。九庙英灵凛如生，忍使宗社一齐倾。沧海可填山可徙，谁谓志专功无成。昨日闾阎谩惊扰，劲气不逐腥风倒。白日隐隐东方升，夕晖看作晨晖皦。鸡盘歃血盟未寒，卖降之子舌先弹。母系尼庵儿械道，盘中有饭吾谁餐。救焚不管头额烂，叔氏起兵谋复汉。叛贼已诛敌未歼，视死如归心不乱。"}