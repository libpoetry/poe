{"id":"1230926","title":"言志叙交四十韵答欧阳元翁","dynasty":"元","author":"刘汶","text":"滚滚沧江去，茫茫暗谷移。黑头那敢恃，华发会相欺。遂起纷如叹，能忘逝者悲。著书谁发愤？追古独忘疲。讲授尝佔毕，研穷几下帷。群经元奥妙，百氏苦支离。索隐妨修业，谈经失秉彝。反身惟一理，遵道岂多歧。新意方来际，陈言尽去时。夏虫冰莫讶，越犬雪休疑。浮世春荣过，幽园夕秀迟。后凋终有待，直养可容亏。向使常流混，宁逃具眼嗤。投閒欣事省，扫迹畏人知。环堵差堪恋，长沙去若为。趋庭因泮藻，赠客且江蓠。回顾皋比冷，还思宝玦遗。羁愁生雨外，乡梦落天涯。每慨渊明菊，将寻绮季芝。未谐莱氏隐，频念鹿门期。友谊今踰薄，儒流子尚奇。刚肠俱比石，末俗竟如脂。缀曲唯同病，论诗固解颐。率更仍翰墨，六一再文辞。解接家声远，兼扶士气衰。埙篪参雅奏，椿桂亚高枝。正始音能续，元和脚肯随。浑雄亲汉魏，绮靡却陈隋。浪许鲲鱼舞，云看骏马驰。驽骀羞抗臆，鳅鳝愧扬鬐。不尽沙金拣，犹□璞玉治。受辛惊绝倡，胜己辱先施。欧冶加锋锷，刘墙力塈茨。吾侪非敢傲，儿辈自宜麾。学要千年蕴，名须万古垂。匪徒攀屈宋，深望溯濂伊。天运流无息，人生志勿卑。操怜松郁郁，节抚竹猗猗。尽拟泠风脚，何曾俗骨医。煎胶得麟凤，岁晚愿深资。"}