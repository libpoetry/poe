{"id":"653317","title":"欧时熙家山图","dynasty":"明","author":"张宁","text":"我闻庐陵风景天下无，孤峰耸绝凌荆吴。东南两山互昏晓，日月重冈森蔽亏。龙洲却过太和县，武峰卓立香城居。地灵宜有杰人出，举目便觉江河殊。六一仙翁呼不起，高节清风照桑梓。乡里于今说故家，诗书有泽遗孙子。芬芳玉树被中庭，辟易名驹在千里。黄甲题名气吐虹，太微执法心如水。远别庭闱今几年，孤云望断旧山川。青阳宛宛白日暮，一顾魂魄俱茫然。馀情散入大江水，归梦正落幽林前。林中老人年七十，面渥童颜发凝漆。华屋山中宰相家，锦衣天上神仙客。生儿蚤入鹓鹭行，投老不忘山水窟。百岁优游自可期，故园风物正芳时。悠悠忠孝丈夫事，荣枯利达真儿嬉。太行山上瞻云客，应有房陵西去思。"}