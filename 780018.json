{"id":"780018","title":"解语花 咏水仙同家弟作","dynasty":"清","author":"曹贞吉","text":"镂冰作面，剪雪为衣，溪畔盈盈女。幽怀谁许。相逢处、翠袖低垂不语。淡黄眉妩。听子夜、歌残白纻。更难兼、并蒂连枝，姊妹还同侣。因念云迷洛浦。自陈王去后，离别酸楚。明珠翠羽。相迟误、脉脉此情尘土。花魂无主。抵多少、小窗微雨。愿年年、月白风清，仗东君留取。"}