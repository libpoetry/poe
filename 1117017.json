{"id":"1117017","title":"九日三首","dynasty":"宋","author":"苏辙","text":"九日真佳节，年年长赋诗。深惭鹤发老，每与菊花期。帽落无人拾，酒狂聊自持。丰年馀社瓮，天意念衰羸。我饮不为酒，黄花竞此时。茱萸谩辟恶，曲糵助和脾。浅酌何劳诉，独醒徒尔为。来年我犹健，相对亦如斯。河朔今将到，山阳近欲行。老怀惊聚散，一酌慰平生。陋巷连墙久，长淮照眼明。到官纷讼牒，应忆此时情。"}