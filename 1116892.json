{"id":"1116892","title":"次韵杨立之十一官府馆二篇","dynasty":"宋","author":"苏颂","text":"固无政术效前贤，又乏诗名继乐天。连岁出藩居善地，何时负郭有良田。回风已隔三山路，讲德难偕四子篇。满目胜游都未到，且将图画与人传。楚客登临悲素秋，感时风物自飕飕。潦收远水清堪鉴，雨过群山翠欲浮。月露往来羁旅恨，仓箱千万里民讴。鬓毛衰飒欢游少，珍重嘉篇写我忧。"}