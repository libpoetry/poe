{"id":"1092419","title":"鄂州劝农","dynasty":"宋","author":"罗愿","text":"国有四民，各分一职。农次于士，盖尊稼穑。日出当作，日入乃息。用天分地，以足衣食。菖叶初生，于是始耕。务限既入，农事转急。禾当播种，乘雨接湿。高田大豆，榆荚为候。三月区处，油麻穄黍。时当警窃，图葺墙宇。蚕沙麦种，四月收贮。开渠决窦，以待暴雨。月建在午，秧苗入土。女工织作，三伏炎暑。七月芟草，烧治荒田。大麦小麦，上戊社前。禾欲上场，九月涂仓。缉绩布缕，十月多霜。冬至埋谷，预试五种。不宜者轻，宜者则重。腊月粪地，治碓雕桑。脩治农器，向春则忙。四时之务，展转相寻。既有常产，当有常心。鸡豚兼蓄，枣栗成林。我念此州，土多冒占。纷纷刬请，扰扰定验。雨泽空过，失天之时。生意不发，失地之脂。身力不出，枉堕四肢。于私无益，于官亦亏。耕既不深，难行根脉。耘既不勤，众草之宅。粪若不施，谷不精泽。收若不速，风雨狼藉。若能开垦，处处良田。若能灌溉，岁岁丰年。古来开亩，广尺深尺。长亩三条，于中种植。渐锄陇草，爬土亩中。苗根日深，耐旱与风。又有区种，与亩不同。方深六寸，种禾一丛。七寸一区，匀如棋局。区收三升，亩号百斛。用力既到，所收亦多。比之漫撒，效验如何。凡苗之长，全在粪壤。器欲巧便，牛须肥健。其或无牛，以人牵犁。彼此换工，惟在心齐。游手浮堕，讥笑父祖。一时之逸，终身之苦。稍识文字，莫弄官方。暂然得理，不可为常。劝尔保身，孝谨无辱。劝尔居家，省俭常足。兄弟同心，勿营私曲。年丰感谢，休厌米谷。官租未送，莫尝酒肉。不寻閒事，门户清肃。粗然不阙，教子习读。渐入士类，光庇宗族。岁时礼节，亲邻往复。孙曾济济，所谓受福。古有茅容，鸡供母馔。自将野菜，与客同饭。张氏九世，同居相爱。官家亲问，写忍以对。郤公贫馁，甥侄孤遗。饭藏两颊，以活两儿。王丹在乡，亲行农野。多载酒肴，劝赏勤者。前贤所为，可以为师。美哉农者，国之良民。直道本业，必养其亲。奸未必富，拙未必贫。地道无穷，天有冬春。筋力在己，日用日新。俯仰求人，莫如求身。"}