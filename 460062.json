{"id":"460062","title":"莺啼序　初春对残雪作","dynasty":"当代","author":"卢青山","text":"斑斑腊馀剩雪，散荒茅四路。见寒鸹、分暮盘枝，寂寂初下还去。远山外、苍茫黯望，残烟漠漠迷畴土。问谁凭、栏冷风生，更交疏雨？万里江山，叶谢水逝，算因循几度？又春到、苔榭荒涂，灼桃茵柳何处？只残冬、新梧未上；记当日、春衫忙补；觉而今、空有佳醪，不能狂赋。关门草草，旧被如冰，怅然梦共与。尽觅遍、杏南梅北，一碧深池，十里啼莺，百村飞絮。和杯舀月，盟鸥斥鹭。蹇驴扶醉寻归径，甚依依、仿佛都如故？昏灯荡曳，凄凉一壁孤形，冷窗破纸无语。遥遥沉夜，独展清毫，恨渺然难诉。怕恼乱、心情未写，早泛啼痕；浅墨初乾，已成陈句。重行检点，胡弦繁弄，今生一腑追春意，转移成、悲惋萧萧柱。来生再放人间，一寸心魂，可能寄否？"}