{"id":"922024","title":"吴子野将出家赠以扇山枕屏","dynasty":"宋","author":"苏轼","text":"峨峨扇中山，绝壁信天剖。谁知大圆镜，衡霍入户牖。得之老月师，画者一醉叟。常疑若人胸，自有云梦薮。千岩在掌握，用舍弹指久。低昂不自知，恨寄儿女手。短屏虽曲折，高枕谢奔走。出家非今日，法水洗无垢。浮游云释峤，宴坐柳生肘。忘怀紫翠间，相与到白首。"}