{"id":"308370","title":"龙山会·九日集饮味云寓斋","dynasty":"清代","author":"陈宝琛","text":"五度过重九。海曲风光，断送成衰朽。登高无培塿。小楼外、危绿萧疏槐柳。不日奈层阴，及未雨、来中君酒。却牵情，名园咫尺，梦痕非旧。那堪阵阵哀鸿，流转关山，雪早衣谁授。艰难开笑口。风鹤里、差算黄花无负。世事迫偷生，念有弟、先庐犹守。对萸囊、支筇北望，为兄搔首。"}