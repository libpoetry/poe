{"id":"1108584","title":"小园即事五首","dynasty":"宋","author":"刘克庄","text":"投老诛茆水竹村，未论避谤且逃喧。屋低稳似于谁屋，园小贤于乐彼园。待小车来时上阁，有高轩过勿开门。蜗牛不晓虫鱼法，作意麻搽篆粉垣。灵椿难减菌难加，莫笑山翁两鬓华。不与公荣同饮酒，只留禹锡独看花。客来稍觉罍空耻，事去方知瓮算差。归老东陈无可恨，失侯不失故园瓜。乍脱重裘试薄纨，绿阴多处小凭栏。李甘尚可分螬半，柿落何妨拾鸟残。贷粟监侯宁忍饿，借衣友婿不如寒。獠奴但怪沉吟久，肯信诗中字未安。拂拭桃笙设葛幮，床头老易卷还舒。惯听小子嘲师语，懒作痴人骂鬼书。无复出神游帝所，有时信脚到华胥。独怜短梦匆匆觉，不晓希夷睡月馀。稍转阳和解积阴，暂停汤熨事微吟。翠禽娱客有佳哢，金鲫知人无杀心。一片不留花著树，数竿忽见笋成林。野蹊滑滑泥平膝，荷锸奴扶试一寻。"}