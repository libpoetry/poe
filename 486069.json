{"id":"486069","title":"七夕对月怀蓝明之黄彦美蒋师文先生","dynasty":"明","author":"刘炳","text":"碧梧金井生早秋，北斗斜挂银河流。鹊桥灵车俨若渡，织女有约期牵牛。古传此事不可诘，五云仿佛闻笙球。搴衣举酒酹明月，起舞激烈心悠悠。但恨玉兔捣灵药，不能医此万古之闲愁。眼看明月年年好，古人逝矣今人老。今人还是后人哀，绿鬓朱颜岂堪保。自怜年少心志狂，赤手直欲扳扶桑。琅玕披腹抉云汉，拟致尧舜垂衣裳。岂无苍生待霖雨，命与时蹇空昂藏。弃官归来守乡土，破砚凝尘百无补。时时引领送飞云，天华当空秋一羽。今年种豆南山阿，斜日荷锄仍浩歌。木叶脱落霜露降，时不我延将奈何。明年拟结溪头屋，乱石环墙种修竹。扁舟载酒弄沧浪，看雪寻梅剡溪曲。"}