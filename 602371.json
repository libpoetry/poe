{"id":"602371","title":"寿高汝调明府","dynasty":"明","author":"陈履","text":"锦城词客颜如玉，元是名家千里足。岭海清狂落魄生，相逢宦路倾心目。云霄羽翼总堪怜，烟水浮槎思渺然。漂泊偶同尘外侣，风流争羡酒中仙。去年并赏燕台雪，今年共酌桐溪月。身世悠悠任转蓬，休论蓂荚知时节。只今风日正清和，西望瑶池瑞气多。竹叶椒花远相媚，华堂歌舞兴如何。雅游亦有清莲客，意气平生称莫逆。南飞一曲奏当筵，写入丹青照瑶席。庭前玉树出风尘，天上祥云护大椿。世事沧桑宁足问，但教长醉八千春。"}