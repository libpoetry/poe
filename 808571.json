{"id":"808571","title":"况苏州钟","dynasty":"清","author":"严遂成","text":"九府雄剧地，命举廉能吏。公乃得苏州，乘傅其往莅。赋重役苦繁，豪猾踞奸利。衔尾请画诺，徉若不省视。三日召庭诘，贯盈立捶毙。旋复蠲烦苛，条教釐次第。搏击乳虎威，喔咻慈乌意。募佃官民田，减额第一义。荒赈济农仓，馀充杂办费。粮马三十年，死者补以继。棕布七百疋，阔者抱以诣。设法为之防，立簿为之记。公以吏起家，故习知吏事。读书多奚为，善规自全计。驿骚纠过客，横暴抗中使。巡方长揖之，拜跪斥往例。诗献除新衔，礼恭报故谊。中丞诸善政，协力受委寄。诏许得上书，动与朝廷议。上惟遂所请，下各行其志。凡辖县有七，百万生灵系。道在手制人，而不受人制。权轻民斯玩，法密政斯弊。即遇古循良，无能奏一技。神驹责千里，先请宽鞭辔。"}