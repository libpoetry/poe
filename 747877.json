{"id":"747877","title":"腊月十九日季寿丈招同人拜坡公生日有诗命次韵 其二","dynasty":"清","author":"何绍基","text":"平生尚友惟三公，渊明老去韩苏从。清风迢递一千载，义熙长庆迄元丰。驹隙堂堂箭离弩，谁欤论世从头数。莫为之后前弗传，我公岿作儒林主。柴桑乞食诗曾和，余米可炊差疗饿。晚年记题柏石图，颇讶退之愁轗轲。退之去后无替人，公也相寻南海滨。庙食书碑岂阿好，爆牲鸡卜同薠蘋。最忆斜川旧游处，未获竟舁篮舆去。移居饮酒归田园，吟边仿佛知其故。叩囊不乏沽酒钱，青山那怕浮云连。《归去来词》《盘谷序》，晋唐文字非无缘。公若有灵事未发，招邀共向雪堂醉。我当遍酹三人豪，清醪满注花瓷翠。"}