{"id":"1126859","title":"古风次韵答初和甫二首","dynasty":"宋","author":"黄庭坚","text":"饥思河鲤与河鲂，渴思蔗浆玉碗凉。冬愿纯绵对阴雪，夏愿绉絺度盛阳。万端作计身愁苦，一事不谐鬓苍浪。调笑天街吟海燕，藜羹脱粟非公狂。君吟春风花草香，我爱春夜璧月凉。美人美人隔湘水，其雨其雨怨朝阳。兰荃盈怀报琼玖，冠缨自洁非沧浪。道人四十心如水，那得梦为胡蝶狂。"}