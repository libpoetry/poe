{"id":"57748","title":"酬夜坐怀孝常","dynasty":"明代","author":"马治","text":"东斋见微月，露坐稀华星。感物增惋伤，怀人在岩扃。高情沐垂照，寤寐不遑宁。中夜梦良觌，君歌谓予听。清商随风起，虚箔转琴泠。款密松下室，踟蹰水边亭。常时往来处，目击心已冥。觉闻西涧流，离合方悟形。鸡鸣空山曙，开户竹林青。忽枉蓬荜信，芳缄耀云屏。凄凄贫贱交，恻恻秋露零。昔如双飞鹄，于今两枯萍。诗中语再四，年运不暂停。道术尚迂邈，焉能事仙灵。骑鲸倘可望，同日戏沧溟。"}