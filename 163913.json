{"id":"163913","title":"重阳·雅志厌闤阓","dynasty":"宋代","author":"程公许","text":"雅志厌闤阓，考盘乐郊墟。言归憩桑梓，不惮躬拮据。岁晚此棲宿，佳气郁扶舆。淫雨度阳节，晴云吐月梳。独酌良亦佳，所思在群居。晨兴喜复晴，草具何可徐。黄花有余馥，白酒无多储。清滩蛰雷吼，轻霞彩幄舒。翳然林水间，舒啸天籁虚。雪髯醉先起，众宾且踌躇。人生有定分，适意不愿余。衣食粗能给，吾当赋遂初。相期晚节坚，结社同樵渔。"}