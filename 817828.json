{"id":"817828","title":"咏史 其二","dynasty":"清末近现代初","author":"黄节","text":"王畿制既紊，大都乃偶国。乡遂变轨里，都鄙乱阡陌。均人失所掌，平土恶可得。元魏诏均田，自上之指给。男妇逮奴婢，田受各有级。扰民恩不周，制地已无术。元稹画作图，周主所叹惜。吏民诏先习，一岁行不及。视魏倘设施，五十或笑百。宣和乃置局，投牒任诬白。私田指天荒，主者反租役。鲁山阖县田，尽括不留隙。夺良以入公，夺公复有贼。均地不可行，均税济其塞。郭咨孙琳方，救敝出末策。美名固可慕，实施竟何益。天下方骚然，废书三太息。"}