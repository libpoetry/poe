{"id":"944093","title":"教授有诗再次韵","dynasty":"宋","author":"陈造","text":"人间望晴雨，长若物所隔。亏成间十五，嘉谷信多厄。假手方寸丹，诚与炉烟升。风伯龃龉之，不容彻九清。玄云起西北，似副祈禜意。惊飙鏖晚空，汛洒第末势。寄声主雨神，云车盍小留。咄嗟泽枯槁，为人消殷忧。辅帝凝太和，系子一引手。如昔五三代，济时须圣偶。诗坛我贱工，康庄自途穷。眩旋向良乐，并御天闲龙。"}