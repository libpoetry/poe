{"id":"695087","title":"郊居暇日偶得故人远讯漫有寄答蒋明府吴广文闻而和之因以见示辄用前韵奉酬四首","dynasty":"明","author":"林大春","text":"郭里青山隐茂林，苍松聊与结同心。忽惊天外征鸿度，何意人间起凤吟。城满弦歌江月皎，家传玉铎海云深。寂寥愧我空樵唱，敢附明堂大雅音。汉令争如茂宰贤，江皋今始见秋田。庭空野雉穿帘宿，夜静山童抱犊眠。政府无书聊自信，口碑有颂任渠传。明光起草它年事，伫看瑶华入大篇。南海儒绅本故乡，东山云物笑相将。校书才已超天禄，作赋名曾达建章。官冷未妨袁子卧，途长宁效阮生狂。重逢不用嗟留滞，此日江湖即庙廊。古来政教难并全，况有新诗思入玄。南岳壮游尔独早，罗浮大隐畴能先。琴声时带朱陵雨，剑气犹含铁柱烟。循吏儒林彼何者，石渠金匮终须传。"}