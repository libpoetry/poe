{"id":"1252222","title":"寄桃浦诸故知即事五首","dynasty":"元末明初","author":"王逢","text":"素痴得名侯君房，自享大案焦征羌。莫嫌卫旌不举箸，口简授使多严光。世间堪鄙是何物，粪上之英裈中虱。后园石壁倚秋林，醉有髫孙旁执笔。山床折足琴暗徽，种菊不种西山薇。愿从汉士碑有道，梦逢秦鬼歌无衣。閒园不入烟火境，巨浸尽漂桃上梗。老伴惟馀卧陇云，抱晦含光体常静。有章掷还太尉阁，有版不受丞相垣。南朝天子许谢病，窃长木石仪鸾园。平生气节诗千首，才非元亚甘刘后。素闻鲁庙铸金人，晚学程门坐泥偶。双平原里庶全归，他日圹铭辞大手。贵不难得富可嗟，二事亦到园丁家。雷王药吏锦裆绔，野藤络树金银花。园丁横筇坐梧下，窃愧长年释耕者。"}