{"id":"1235703","title":"和洪伯英感怀三首","dynasty":"元","author":"何景福","text":"年年客里度青春，行役劳劳二百程。白发未酬平日志，青山似有故人情。老成已觉晨星少，人事还随晓日生。莫怪春山风雨恶，烟蓑曾有子陵耕。元龙湖海半生豪，斗大黄金未著腰。不学单衣歌白石，拟将一剑倚青霄。贾生痛哭心犹在，季子从盟舌太饶。得失鸡虫何足较，为君呼酒酌椰瓢。家住梅花水月村，长裾偶共曳王门。齐纨肯试千钧弩，鲁酒须浮五石樽。蜃架海楼虚作市，蚁知天潦豫移屯。镆铘定价无人识，只作铅刀一样论。"}