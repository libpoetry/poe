{"id":"707953","title":"桂枝香 中秋","dynasty":"明末清初","author":"梁清标","text":"西风帘幕。看花影移阶，蕉阴绰约。三五良宵正永，小罗杯酌。三年幸订渔樵侣，伴闲云、轻鸥孤鸿。鹿门夫妇，竹溪宾友，柴桑篱落。任清露、凉侵袂薄。对扶疏丛桂，此景非恶。渐敛浮云，夜半月临虚阁。庾楼人坐冰壶里，欲乘鸾、飞向寥廓。且拼尽醉，休论尘世，受他羁缚。"}