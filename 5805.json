{"id":"5805","title":"送云阳邹儒立少府侍奉还京师","dynasty":"唐代","author":"韦应物","text":"建中即藩守，天宝为侍臣。历观两都士，多阅诸侯人。邹生乃后来，英俊亦罕伦。为文颇瑰丽，禀度自贞醇。甲科推令名，延阁播芳尘。再命趋王畿，请告奉慈亲。一钟信荣禄，可以展欢欣。昆弟俱时秀，长衢当自伸。聊从郡阁暇，美此时景新。方将极娱宴，已复及离晨。省署惭再入，江海绵十春。今日阊门路，握手子归秦。"}