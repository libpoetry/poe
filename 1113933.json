{"id":"1113933","title":"次韵玉岩应诏","dynasty":"宋","author":"李朴","text":"天书远下事徵求，乡里同推马少游。世事已非三不可，年华却是一宜休。岂缘薄禄贻身累，祇为当时分主忧。筇杖芒鞋留我伴，伫闻谈笑即封侯。掷饵求鱼计亦难，长鲸摇曳海波宽。狂风有待三秋起，健翮须教万里抟。直以逸民朝圣主，不随计吏上春官。庖刀休用援尸祝，巾笥宁封贡禹冠。"}