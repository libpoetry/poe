{"id":"688333","title":"秋兴次梅文渊五首","dynasty":"明","author":"江源","text":"北风吹断木犀枝，物色无时不系思。今日正须怜曲突，此身何必叹支离。投簪谁复王官隐，流涕深知太傅悲。见说朝阳有鸣凤，岂无封事献彤池。秋堂枯坐不闻哗，世事悠悠付叹嗟。关陕日闻涂有莩，幽燕仍惜忝无花。寒天短景催华发，老树悲风聚晚鸦。叹我浮生浑不定，使舟明日海东涯。客窗睡起首如蓬，一枕邯郸梦未终。短榻乱飘梨叶雨，征袍凉入蓼花风。鬓衰头上难饶白，诗满囊中不谓空。欲问松楸无恙否，乡书何处托飞鸿。秋来强放旅怀宽，越海鸥盟想已寒。万里风波还作客，十年尘土倦弹冠。炎风朔雪牵愁阔，野哭邻鸡搅梦阑。却羡忘情沙上雁，荻花烟雨此身安。奉使东南岂浪游，廿年君宠可能酬。也知天予此身大，敢道吾生泡影浮。边塞何年还卫霍，庙堂今日相伊周。江湖日日愁思结，谁任安危为主忧。"}