{"id":"685887","title":"谈元翼举子拟拉泛江走笔促之三首 初促","dynasty":"明","author":"卢宁","text":"闻欲川上去，虚舟棹明月。笔床卧紫霜，茶炉擎绛雪。雁阵度衡云，落霞挂天乙。梦魂已奋飞，始兴难独发。荡涤竹漪秋，翱翔松岸月。青萍抽紫蕖，红菱披白雪。诗句藻江山，觥筹分甲乙。一片水云心，拟向空明发。久许解兰舟，出载罗浮月。晴波风涣文，尘襟天濯雪。卜往经旬时，兴来即庚乙。君病未能瘳，沧江有七发。"}