{"id":"844082","title":"山中遣闷","dynasty":"清末民国初","author":"陈肇兴","text":"跣足空山里，连朝不值人。干戈儿女大，风雨弟兄亲。夜黑蛇同睡，时衰鬼乱嗔。何能破山贼，把剑屡看身。不用书生策，孤军更受围；有人谋弃甲，独我赋无衣。去住多拘束，行藏有是非。抚膺三叹息，万事与心违。寂寞过端午，流离又异乡。一家悬虎口，百折走羊肠。报国心犹壮，依人气不扬。那堪凭北望，烽火接天茫。母老儿兼幼，兄狂弟又愚。半生撄患难，欲死费踟蹰。养客千金尽，防身一剑无；由来阮生哭，不必在穷途。"}