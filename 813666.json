{"id":"813666","title":"闻洪稚存入关却寄 其二","dynasty":"清","author":"杨芳灿","text":"鸡竿诏向九天颁，郑重君恩特赐环。传到好音先破涕，悬知小别未摧颜。朝搜断碣穷沙碛，夜听清笳度雪山。万里只如庭户近，轺车聊当采风还。上书慷慨岂沽名，愿效涓埃答圣明。宣室旧曾徵贾傅，谠言今已念班生。亲知预拟联裙屐，边徼行看洗甲兵。见买夫须营钓艇，沧江稳卧颂升平。湖山佳处尽相羊，蟹舍渔村认故乡。筑室且教泥水蔽，著书合付子孙藏。羁魂恐尚依铜柱，归梦时应到玉堂。愧我浮沈销志节，白头颜驷乞为郎。"}