{"id":"703453","title":"次韵送张员外调选江西","dynasty":"明","author":"释妙声","text":"御笔新除户部郎，旧承骢马向炎方。风生使节占星象，云映朝阳下凤凰。把酒匡庐邀五老，赋诗江阁继三王。九重虚伫思前席，归听宫莺绕建章。江水春深荡客衣，皇华西去马騑騑。铨衡自任南曹重，斧绣犹兼直指威。下榻定留徐孺子，临江长忆谢玄晖。从容归接鹓行旧，谏疏频烦达紫微。"}