{"id":"432529","title":"台湾通史刊成，自题卷末八首","dynasty":"近现代","author":"连横","text":"佣书碌碌损奇才，绝代词华谩自哀。三百年来无此作，拚将心血付三台。一杯差喜酹延平，东海风云气尚横。记得宁南门下月，梅花红映读书灯。马迁而后失宗风，游侠书成一卷中。落落先民来入梦，九原可作鬼犹雄。韩潮苏海浩无前，多谢金闺国士怜。从此不挥閒翰墨，青山青史尚青年。绝业名山幸已成，网罗文献责非轻。而今万卷藏书富，不让元侯拥百城。一代头衔署逸民，千秋事业未沈沦。山川尚足供吟咏，大隐何妨在海滨。诗书小劫火犹红，九塞谈兵气尚雄。枉说健儿好身手，不能射虎祗雕虫。一气苍茫接混冥，眼前鲲鹿拥重瀛。渡江名士如相问，此是人间野史亭。"}