{"id":"504872","title":"过西山访章愿学钟声伯二隐者兼与同游诸公分韵得深字","dynasty":"明","author":"乌斯道","text":"冬雨久不作，冰霜谢穷阴。予因积遐思，于焉事追寻。西山数君子，幽居托云林。冈峦负城郭，在乐不在深。旨酒罄良觌，嘉言谐素心。岩花照纹楸，松风堕鸣琴。讵谓兵革馀，得以疏烦襟。人生易凋谢，何时续斯今。离别奚足叹，愿言怀德音。"}