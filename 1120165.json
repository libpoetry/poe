{"id":"1120165","title":"送郑严州四首","dynasty":"宋","author":"陈鉴之","text":"诸贤适江海，梧竹孤凤吟。愿言正王度，祈招嗣清音。亦为胶西董，反慰及物心。未可赋柏舟，天眷宗社深。父老迎使君，舟楫桐江波。那知使君心，一片烟雨蓑。杖藜对客星，清风双嵯峨。沙鸥公故人，应为小婆娑。严山少平田，严俗稀惰民。书生坐黄堂，肯诧硎刃新。定以清净化，坐啸物自春。绿野人荷锄，使君聊岸巾。善端谁独无，所化有兰鲍。时容拜床下，孺子似可教。山川顿修阻，心折东去棹。徘徊堤柳春，帆腹风欲饱。"}