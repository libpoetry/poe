{"id":"536010","title":"怨诗行","dynasty":"明","author":"王世贞","text":"忠臣不可为，良臣不可求。李牧却秦师，功多竟不侯。朝谗进郭开，夕骨委荒丘。千金卖社稷，举宗托仇雠。蒙恬破匈奴，挟箠河南收。长城五千里，雉堞如云浮。赵高从中制，片纸下沙丘。扶苏掩袂啼，一剑死阳周。合若投胶漆，弃若覆水杯。捐脰非所难，谁为终国忧。我欲寄此曲，此曲多悲思。今日乐相乐，别后莫相疑。"}