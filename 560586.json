{"id":"560586","title":"挽王朴庵","dynasty":"明","author":"徐庸","text":"秋云飞影入高冥，薄暮遥遮处士星。物华遽换人辞世，诗礼空悲子过庭。蒿里凄凄魂莫返，朴庵寂寂户深扃。谩期奋志登三殿，安得留心醉六经。夜雨落花千点泪，春风芳草一番青。群城名在赒穷久，里巷声沉砧杵停。条渚己闲鸥鹭伴，丹山惟见凤凰翎。舟过剡曲方成感，笛起山阳不可听。石匣带虹埋宝剑，漆灯和月照银屏。青骡去后宁无信，白鹤来时亦有灵。郭泰立碑沧海上，词臣应不愧题名。"}