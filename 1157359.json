{"id":"1157359","title":"官俸初罢亲故见忧以诗谕之","dynasty":"唐","author":"白居易","text":"七年为少傅，品高俸不薄。乘轩已多惭，况是一病鹤。又及悬车岁，筋力转衰弱。岂以贫是忧，尚为名所缚。今春始病免，缨组初摆落。蜩甲有何知，云心无所著。囷中残旧谷，可备岁饥恶。园中多新蔬，未至食藜藿。不求安师卜，不问陈生药。但对丘中琴，时开池上酌。信风舟不系，掉尾鱼方乐。亲友不我知，而忧我寂寞。"}