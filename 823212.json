{"id":"823212","title":"念奴娇 送秋","dynasty":"清末近现代初","author":"赵熙","text":"秋光告别，便晓钟交代，一杵新冬。略似阳关三进酒，天涯寒士途穷。萤火长门，蛛丝团扇，三十六离宫。并无馀地，一声南雁愁中。白帝归向何方，欲留不得，如梦杳无踪。不信有情天不老，鍊成顽石鸿濛。万念如潮，五更吹角，黄叶下西风。河梁枕上，闻鸡漫蹴司空。"}