{"id":"267664","title":"二郎神·偕乙盦、晦鸣、悔生步净业湖上","dynasty":"现代","author":"朱祖谋","text":"泪荷战雨，碎一镜、翠云如泻。渐罥蝶香乾，笼鸳阴减，装就城湾残画。旧是瑶源，凌波路、洗恨入、袜罗尘罅。休更结、冷禅一架。袈裟地、水风无价。閒话。沧桑事影，玉尊浇罢。问蠹粉诗痕，龛荒菭满，经岁蛮薰尚惹。梦老西涯，冷鸥三两，空怨月明遥夜。听梵外似有，箫声断续，汜人来下。"}