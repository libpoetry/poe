{"id":"1060781","title":"虾蟆","dynasty":"宋","author":"洪刍","text":"动物类含血，虾蟆独无之。双目但瞠也，一腹亦皤其。龙变或托体，鱼腹睹幽姿。罕见三足蟾，讵减六眸龟。向来奏赝瑞，背负轮囷芝。坐谩皆下吏，胶车等儿嬉。虽蒙黄金掷，荆卿空尔为。或以白玉琢，形模妙工倕。咄尔百丑质，讵辱五鼎脂。浪号土底牺，雄誇水中鸡。何足污帝箸，但可充蛇饥。作意一池鸣，和我五字诗。"}