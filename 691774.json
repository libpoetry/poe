{"id":"691774","title":"归途览咏古迹并追记百泉游事八首","dynasty":"明","author":"李梦阳","text":"太行王屋是天关，吐出风云天地间。河内休誇盘谷胜，共城亦有石门山。华山中断浊河开，浪打雷门势莫回。巳铲潼关为汉垒，更分仙掌作秦台。雷首千峰锦削成，蛇盘千里翠云生。即从北岳分明去，便压辽阳跨海行。西山西望自堪愁，耐可源泉向北流。不见玉台歌舞处，可怜昔日帝王州。昔日武王东阅师，龙争虎斗至今悲。漂自化为商地水，白云翻作孟津旗。淇门不减越江头，卫女宁论越女游。濮上春花如锦绣，桑中五月采莲舟。河济谁言不共流，青春恶浪古怀州。荡摇少室三花树，倒映天坛白石楼。袅袅丹崖倒碧松，悬泉一道挂飞龙。闲磨石镜惊山鸟，映出青天对雪峰。"}