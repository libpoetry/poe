{"id":"1129317","title":"自赞三首","dynasty":"宋","author":"释坚璧","text":"三际断，一亘空。转不转，功不功。迢迢物外像，矫矫岩间松。密密处不堪亲近，荒林里得意相逢。痴不自揆，老不知休。提真觉雀觜杖，用曹山死猫头。乾剥剥，冷湫湫。炙地熏天无气息，抛沙撒土觅冤雠。喻指喻马，何劳真假。说性说心，转见病深。灵山拈花，不曾动著。少林冷坐，徒自沈吟。良工欲写莫可写，汝曹敬之隔千林。山阴阴，水沈沈。苍苔雪径冷不彻，花鸟夕阳閒古今。真兮真兮，胡得而临。"}