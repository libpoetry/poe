{"id":"856247","title":"用子蔺韵赋九日小酌","dynasty":"宋","author":"王之道","text":"春日归来忽重九，潦旱相仍岁无有。庭前岩桂独青青，此意于人亦良厚。欲酬佳节拚一醉，会有白衣来送酒。须臾殽核第罗列，无蟹犹空把螯手。坐来灵雨洒珠玑，洗出湖山竞高秀。三公在望无百里，咫尺银屏拥其后。长篇落纸箭离筈，大白浮醪檐注溜。细看黄菊与红茱，想像年时还话旧。登高何必须人扶，我有筇杖颇坚瘦。明朝写出醉中语，牵帅不知谁唱首。"}