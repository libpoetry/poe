{"id":"1106820","title":"和黄朝请","dynasty":"宋","author":"王洋","text":"谋身学业愧渊云，急退还惭谷口真。可是有生同冗长，真成无补费精神。抽簪早觉宏图远，侧席时闻妙语新。共道徵君似颜子，升堂今日见诗人。极目关山不断云，岭梅开处若为真。沈迷簿领政无术，展拓诗章笔有神。夜市鬻茶如访旧，晓妆吹颊自争新。长溪西畔烟霞远，闻有风光属主人。"}