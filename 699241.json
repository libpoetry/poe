{"id":"699241","title":"海淀李戚畹园四首","dynasty":"明","author":"袁中道","text":"满目尘沙塞路蹊，梦魂久已忆山栖。谁知烟水清溪曲，只在天都紫陌西。镇日浮舟穿柳涧，有时调马出花畦。到来宾主纷相失，总似仙源径易迷。沉绿殷红醉晓晖，入林花雨润罗衣。盘云只觉山无蒂，喷雪还疑水有机。遂与江湖争浩淼，可怜原隰总芳菲。何妨携襆同栖宿，烟月留人讵忍归。追随鹭羽到山阿，梓泽兰亭未许过。移得好花通柰苑，引来飞瀑似银河。微风啸彻捎云竹，轻雨香添带露荷。野逸繁华都不碍，才闻灌木又听歌。烟云才见已颠狂，把臂深林趣更长。语鸟自能清热恼，流泉端的洗尘忙。石无甲乙皆呈怪，花有新陈不断香。尺五天边饶洞府，懒随逸少问金堂。"}