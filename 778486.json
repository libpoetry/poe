{"id":"778486","title":"满江红  其一 王西樵客游武林曹顾庵赋词志喜属予和之","dynasty":"清","author":"宋琬","text":"花落钱塘，江流阔、潮痕初涨。问足下、何由至此，布帆无恙。倏尔波涛如梦里，跫然屐齿来天上。恰湘湖、蒪菜十分肥，为君饷。西湖畔，春波漾。疏柳外，归樵唱。有青油画舫，鸟程佳酿。风暖遥传灵隐磬，天晴急策韬光杖。倚危栏、百尺看银塘，龙蛇状。"}