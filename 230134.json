{"id":"230134","title":"念奴娇·飘流踪迹","dynasty":"宋代","author":"赵师侠","text":"飘流踪迹，趁春来、还趁春光归去。九十韶华能几许，著意留他不住。趱柳催花，催红长翠，多少风和雨。蜂闲蝶怨，尽凭枝上莺语。归棹去去难留，桃花浪暖，绿涨迷津浦。回首重城天样远，人在重城深处。惜别愁分，凝暗有泪，总寄阳关句。不堪肠断，恨随江水东注。"}