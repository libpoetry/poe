{"id":"160706","title":"送谢安国归清江","dynasty":"宋代","author":"王炎","text":"轩冕喜而忧，山林静而閒。宠辱皆妄事，请看槐梦安。世人悟此少，低头缚微官。足跌尚欲趋，翼倦不肯还。谢公湖海士，着眼高尘寰。心如玉壶冰，当暑气自寒。怀璧不愿市，懒上青云端。亲朋劝之仕，晚出弹其冠。未令据槐厅，亦合登蓬山。造物拙用大，束带来侯藩。掉头厌多事，袖手思故园。眉间已黄色，镜里犹朱颜。家住玉笥西，别有壶中天。千亩稻秫肥，三径松菊繁。妙得诗酒趣，小作杖屦缘。鸿飞霄汉外，蝉蜕尘埃间。我方自窘束，仰屋坐长叹。仰屋坐长叹。欲仕苦无津，欲归苦无田。野鹿念丰草，老骥困短辕。终当抱琴书，从公掩云关。"}