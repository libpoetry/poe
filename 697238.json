{"id":"697238","title":"翌日载集杜陵南池二首","dynasty":"明","author":"胡应麟","text":"济水东回众壑驰，才人名迹尚清漪。高楼百尺曾供奉，旅馆千秋更拾遗。白苧飞扬春雪后，青萍离合暮云时。浣花溪上愁无限，得似修篁荫夹池。万瓦鳞铺霁色分，沧波长日下鸥群。当年海岱留词客，此日河山共使君。大业庭中玄草在，孤芳池上白莲闻。风流咫尺饶相望，搦管长天对夕曛。"}