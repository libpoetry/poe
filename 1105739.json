{"id":"1105739","title":"次韵王圜中二首","dynasty":"宋","author":"王之望","text":"网得金鳞不忍烹，一瓯春菜眼偏明。逢君强赋湖阴曲，顾我方趋日照城。散坐酴醾留客醉，过庭鹎鵊为谁鸣。还朝密迩非轻别，知有蒲轮访姓名。舟兀东风怯晓寒，绿杨堤畔见青山。溯流不碍朝天去，掉鞅何当拜命还。半世光阴忧患里，他时勋业笑谈间。儿童似觉吾衰老，只欲西归便丐閒。"}