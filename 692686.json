{"id":"692686","title":"湘中四咏 珊瑚","dynasty":"明","author":"杨基","text":"黑翎红嘴花间鸟，映花一点珊瑚小。当时如意击东风，万语千言啼未了。雕玉笼开出绣楹，海棠庭院雨初晴。美人按拍教鹦鹉，学得《霓裳》四五声。棠梨花开满山白，白鹇飞来春一色。黄鹂紫燕太匆忙，不道花间有闲客。却嫌香露污春衣，立向湘江映夕晖。鸥鹭相逢莫相妒，一双还拂楚烟归。湘江两岸无茅宇，湘竹阴阴覆江渚。春来未听一声莺，只有鹧鸪啼暮雨。怜渠亦是他乡客，苦向人啼行不得。纵教行得也消魂，那个行人不头白。暖风晴日融春昼，闲看花阴鸡吐绶。绮縠都将彩羽妆，红丝不待金针绣。叠叠胭脂缕缕金，龙纹盘错凤纹深。凭谁剪作鸳鸯带，雅称佳人翡翠衿。"}