{"id":"1124362","title":"代任阆州和人重午二首","dynasty":"宋","author":"项安世","text":"灵符高挂辟方良，宝剂旁搜纳众芳。穰穰人情随节变，冥冥古意与□长。新裁白雪罗衣润，旋剥黄金角饵香。尚想中流见荃棹，徘徊洲浦待巫阳。游龙蹴浪锦江高，节物惊人感二毛。京洛承平真富贵，江湖风物叹萧骚。荃芜有恨流千古，驽骥当年共一槽。圣处相期君不肯，自煎明焰泣流膏。"}