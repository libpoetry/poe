{"id":"161904","title":"玉溪谣·雍滩束不水箭急","dynasty":"宋代","author":"赵汝回","text":"雍滩束不水箭急，逆水滩滩壁立。折篙断缆船不前，乘船人惧悄人泣。柳风摇春花雨晴，飞帆忽过如飞星。仙人坐机锦鲸与，邀我为赋银河清。茫茫天路高无陛，予止坎兮曷为至。闲将身事问仙人，仙人笑指滩船是。长风引船水没滩，天地变化须臾间。不生凌清逆紫骨，何用费火烧还丹。五百童男东入海，水弱山遥无药采。千层万级通天台，方士致神神不来。君不见桃花满山不知处，刘阮迳入天台去。"}