{"id":"272166","title":"读扬子江歌","dynasty":"现代","author":"李稚愚","text":"扬子江歌十三首，首首追随扬子走。总歌之后起吴淞，滚滚奔腾初出口。西上江阴第一重，炮台兀据江能封。金焦帆影联翩过，明月扬州岂易逢。建康千古无情地，称帝称王真若戏。试上台城望后湖，湖波冉冉挑诗思。芜湖自是稻花香，九派浔阳势莫当。小姑名与彭郎伴，应有梅花岛上香。洞庭浩瀚群流聚，冬日风涛尤可怖。孟杜题诗今尚存，湖滨前有诗人住（易哭庵）。包君所记至此止，安得有终并有始。其馀七首应更奇，剑峡夔门更险巇。况乎诸葛与杜甫，诗人名相世之仪。当日此歌一出皆欢喜，不胫而走数千里。江南才子手自裁①，蜿蜒一往如江水。六十年前年少郎，有谁不唱长长长。尔时我年方六七，亦同学习乐洋洋。想像江山似图画，佳名络绎如珠挂。一别长江今廿年，寂寞何人温旧话。偶逢故侣重相集，十忆二三相挹挹。朅来更爱樊城美，蓬岛三山难与比。雄浑飘渺两相兼，朝看暮对无时已。三楹小屋傍烟霞，浪说而今自有家。辛勤还学灌园叟，恼看杂草喜开花。今宵忽读扬子歌，悲欢间作意无那。心惊一角巴陵句，瞿然梦觉忽生魔。临风无泪可挥弹，惆怅难平百感攒。何日扬舲上扬子，看遍青青江上山。"}