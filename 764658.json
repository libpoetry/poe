{"id":"764658","title":"满庭芳 其三 题玉妃献册图，为汝宁金使君夫人生日","dynasty":"清","author":"毛奇龄","text":"琳畹琼妃，瑶台金母，当年曾驾蟾蜍。因披玉册，还御五云车。絓去庐江锦帨，闺房秀、早被霞裾。淮西路，春城千骑，夫婿上头居。五花裁作诰，香奁百琲，总是珍珠。看平头擎履，编齿吹竽。献得龙泥旧简，传经后、莫问居诸。闲相视，山桃片片，飞满玉床书。"}