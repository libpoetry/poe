{"id":"696425","title":"南山宴集简丰原学学士二首","dynasty":"明","author":"郑岳","text":"城南五里古招提，细草荒烟路欲迷。梅谷寒深怜独往，山房岁晚共谁栖。危栏溪阁流云冷，古塔松枝去殿低。焚却银鱼无一事，奚囊到处有新题。萧寺僧閒昼自扃，猿嘷虎啸日冥冥。烟霏近晚山逾紫，霜气凌空树独青。日侍北扉裁诏草，天教南海耀文星。壮游司马江山助，汉史犹堪继圣经。"}