{"id":"650172","title":"清白堂为杨庶子赋","dynasty":"明","author":"金幼孜","text":"关西昔华胄，太尉古名臣。直节照简册，清风动冠绅。遂令千载下，流光播无垠。伟哉建安?，阀阅何嶙峋。夫子负杰特，学术孰与伦。蜚声起庠序，高步凌风云。决科振场屋，射策登紫宸。词垣清切地，列职逾十春。瞻依近日月，蒙被恩宠新。从容念先训，所志在忠勤。于焉揭华扁，文藻䴡青旻。左右列图史，退休时讨论。庭空绝私谒，来往稀回轮。兢兢慎操履，栗栗保贞纯。冰壶湛秋月，玉雪含幽芬。匪图淑来裔，庶以希前人。蹇予沗侍从，托交谊弥敦。耿耿怀补报，恒恐贻缁磷。登堂仰休闻，企瞻愧后尘。作诗写衷曲，聊以申同寅。"}