{"id":"696249","title":"送魏良辅秀才还新建","dynasty":"明","author":"罗钦顺","text":"万木边江叶尽稀，玉人初抱五经归。悬知后夜趋庭梦，长共孤云断续飞。客路风霜日夜严，行装携去几重毡。丁宁莫怕寒侵骨，耐得寒时骨更坚。千里琴书入故村，朋来何惜酒频温。也应问讯村南北，兵后耕牛几具存。鸡鸣山下小斋幽，曾讶明珠暗里投。千古斯文期共学，科场容易出人头。"}