{"id":"663034","title":"寄谢吴司空推荐议大礼四首 其三","dynasty":"明","author":"孙绪","text":"我本疏狂士，作吏风尘下。一落坎阱中，谁是援手者。谤薮困宗元，黑索絷公冶。纷纷竞下石，濒死犹未舍。归来恍若梦，遇事噤如哑。感公不我弃，盛德殆天假。再拜读封章，郁怀顿陶写。初读心惊疑，再读神清洒。前席羡贾生，南州滞司马。千里一缄书，独有泪盈把。"}