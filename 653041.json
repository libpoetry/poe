{"id":"653041","title":"赋得秦淮夜月送清平陈光远","dynasty":"明","author":"谢晋","text":"少年作客金陵游，曾向秦淮夜泊舟。舟中明月窥人入，沙际寒烟贴水浮。此时孤坐心悽恻，对月思家眠未得。登岸敲开卖酒家，沽取一樽看月色。于今华发住神京，却来此处饯君行。清光见我还依旧，别思缘君倍感情。人生后期那可卜，且对姮娥劝醽醁。莫辞尽醉唱阳关，休听隔江商女曲。"}