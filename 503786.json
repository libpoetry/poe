{"id":"503786","title":"次刘仲孚夜坐见怀","dynasty":"明","author":"郭奎","text":"职旷谢奔趋，赋诗悦情性。如何晨夕间，适与故人并。忆昔田园居，荒苔没深径。读书恒闭门，永日亦闲静。嘉树交扶疏，飞泉泻清瑩。置觞会亲友，忘言及从政。曲步聊逍遥，澄湖月初瞑。风波忽异时，此乐良未竟。愧彼琼树姿，芳华蔚相映。翰墨沾馀香，终当就高咏。"}