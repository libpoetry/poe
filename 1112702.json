{"id":"1112702","title":"春日怀淮阳六首","dynasty":"宋","author":"张耒","text":"西城门外古壕清，太昊祠前春草生。早晚粗酬身计了，长为閒客此间行。灵通禅刹古丛林，永日惟闻钟梵音。阅世兴亡千室佛，百年风雨古墙金。最爱南城汲井园，春来蔬甲不胜繁。人家断处无鸡犬，迟日东风似古原。黄巢寨南琵琶沟，古原芳草静春流。大艑舸?何处客，樯竿西北是神州。莽莽郊原带古丘，渐渐陇麦散羊牛。杏花杨柳春浓处，一片青帘慰客愁。城中万枝木芍药，姚黄一萼得春多。日日踏春浑坐此，人间无醉奈渠何。"}