{"id":"1104453","title":"浣溪沙","dynasty":"宋","author":"无名氏","text":"水净烟闲不染尘。小山斜卧几枝春。夜寒香惹一溪云。粉淡朱轻妆未了，十分孤迥好精神。为伊清瘦却愁人。苒苒飞云横画阑。黄昏烟雨满江干。小梅香浅不禁寒。楼上风轻帘不卷，酒红销尽昼妆残。玉人斜捻一枝看。十月开花是子真。小春分付与精神。折来含露晓妆新。暖意便从窗下见，粉容何待鉴中匀。宛然长似玉华清。梅粉初娇拟嫩腮。一枝春信腊前开。玉英珠颗傍妆台。明月泛将疏影去，暗香疑是那人来。消魂独自立空阶。"}