{"id":"1130995","title":"和晏相公答张提刑州名诗三首 颂圣","dynasty":"宋","author":"韩维","text":"文德绥中夏，威灵镇远夷。恩灵沧海润，基业泰山维。汉曲白麟应，虞韶丹凤仪。伪儒蒙景化，鼓舞庆淳熙。上德钦明代，中阶翊亮司。夔龙曜勋业，鸾凤肃威仪。复古高文丽，为邦惠化绥。还当奉侯瑞，归辅太平基。濠上蒙庄达，田中彭泽归。安能陈道德，直可景光辉。欣奉燕台集，恭陪汉相威。阳春回丽曲，清越满金徽。"}