{"id":"536392","title":"拟古七十首 其七 陈思王植赠友","dynasty":"明","author":"王世贞","text":"成周宏昌业，多士乃日新。远者由耕钓，迩则介弟亲。赫赫我皇魏，九有悉来宾。庸蜀为逋薮，江介有逆鳞。圣心输纳隍，黄钺下秋旻。楼船弥东渚，剑客出西秦。天网布中逵，所希在凤麟。畴为百金士，吾友气如云。太阿拂朝霜，繁弱抱宵轮。挥眸无前敌，抗志在必臻。伊余忝藩翰，夙昔备宗臣。同欢岐忧戚，厚禄豢其身。狐白足禦寒，片腋非所珍。铅刀望一割，微颖不见伸。勇士思丧元，舍生乃成仁。怀君笃明义，聊以示殷勤。"}