{"id":"923389","title":"送阎秘丞宰雩都","dynasty":"宋","author":"苏颂","text":"江西剧藩曰南康，其山空青水贡漳。环封千里十巨邑，邑皆万室居相望。地穷吴境杂楚粤，民生窘急矜豪强。积奸叠讼狃成俗，吏治纷扰多颓纲。缓其衔辔乃纵弛，绳以密网还滋彰。中和之政固难立，要在教化完堤防。尔来守宰尤慎择，长人之计非寻常。仪仪阎君文且敏，风韵粹絜含圭璋。昨从筦榷荐称最，就委墨绶雩川旁。周才治剧有馀地，犹以骥騄腾康庄。牛刀砉騞解众理，排击曾未婴铦芒。声华早已擅朝寀，群公称荐交封章。况今知己正当路，拔擢贤俊登周行。谓宜平步陟清要，何乃远官天一方。平时进人用资履，详试政事观循良。毋嗟邑令尚沉滞，昔贤为吏多践扬。汉庭卓鲁终作辅，孔门言季俱升堂。于时百里振嘉誉，逮今史简传清芳。勉哉远继数贤迹，坐使慈惠流江乡。政成绩茂奏丹扆，行矣台阁看徊翔。"}