{"id":"670680","title":"得殿卿书兼寄张简秀才","dynasty":"明","author":"李攀龙","text":"久客疏归计，吾徒足醉眠。风尘犹逆旅，服食岂神仙。老母须微禄，郎官亦冗员。时名非我意，诗句众人传。鸡肋堪谁弃，蛾眉幸自全。羁情惊岁晚，法署向秋悬。窃笑吹竽滥，深惭抱瓮贤。青云浮世外，白眼贵游前。流俗终违性，佯狂始入玄。所甘才太拙，敢望病相怜。寄字存加饭，兴言问着鞭。支离如昨日，飞动异当年。直觊亡殷社，殷忧切御筵。逐臣收佩玦，大将与兵权。报主谋安出，和戎议已偏。乘舆空汗血，锦绣被貂蝉。帷幄今何事，京师未晏然。乾坤多垒后，仕宦畏途边。海岱生瑶草，朋从拾紫烟。伊余方物役，回首蓟门天。"}