{"id":"1246033","title":"题界画金山图","dynasty":"元末明初","author":"刘基","text":"岷山导江入海长，金山却在江中央。下有地轴连扶桑，上有鸟道通九阳。白波绕之如雪霜，杳然浮空或低昂。但见危楼峻阁造牛斗，一似蓬莱之锵锵。撞金伐革殷朝夕，丹蕤翠葩相焜煌。岩崖洞谷蛟龙堂，斑鳞锦纹颏颔张，隐嶙窈窕变暄凉。虎蹄豹迹万古不可到，海若夜出烟霞香。摩尼之珠明月光，目连持来自西方。谓能驱遣毒沴消灾殃，转恶为善回妖祥。嗟我欲往不能翔。画中忽见心飞扬，涉水有鼍野有狼。武陵桃花今渺茫，浩歌一曲增慨慷。"}