{"id":"654454","title":"晋阳怀古 其五 怀郭汾阳","dynasty":"明","author":"何乔新","text":"华清春昼长，羯鼓声方竞。铁骑来渔阳，翠华遽西幸。郭公真雄才，仗钺事戡定。北征扫欃枪，东讨戮枭獍。回鹘请受盟，吐蕃夜奔迸。从容进退间，顺人且安命。奸阉亦革面，洒涕起深敬。汾阳启茅土，宠眷一何盛。安危系一身，夷夏知名姓。中兴多英贤，福履谁能并。茂绩纪汗青，千秋尚辉映。"}