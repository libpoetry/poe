{"id":"650033","title":"中溪草堂","dynasty":"明","author":"李时勉","text":"双溪东南来，奔流自萦回。朝宗远势合，浩荡青如苔。中溪旷望弥原陆，十里人烟接乔木。比屋常闻弦诵声，高冈远见牛羊牧。故人昔住横山前，宦游辞家经几年。归来爱此风景好，移居卜筑溪水边。数椽粗朴也潇洒，窗户临溪瞰平野。屋里连床积简编，门前终日留车马。种松艺竹环碧山，兰舟荡漾沧浪间。云龙仙人放鹤去，浣花野客钓鱼还。羡君自是文章伯，归老林泉得閒适。问字人寻扬子居，息交谁访陶潜宅。山田八月禾黍收，豪吟纵饮亦何求。舞回鸲鹆千峰曙，歌罢沧浪万顷秋。由来胜地多山水，如此清幽能有几。开门独步少尘喧，但见青山白云起。昔闻好是平泉庄，一时草木生辉光。只今零落竟何有，逢人唯说郑公乡。"}