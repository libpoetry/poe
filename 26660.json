{"id":"26660","title":"送人登第东归","dynasty":"唐代","author":"刘驾","text":"学古既到古，反求鉴者难。见诗未识君，疑生建安前。海畔岂无家，终难成故山。得失虽由命，世途多险艰。我皇追古风，文柄付大贤。此时如为君，果在甲科间。晚达多早贵，举世咸为然。一夕颜却少，虽病心且安。所居似清明，冷灶起新烟。高情懒行乐，花盛仆马前。归程不淹留，指期到田园。香醪四邻熟，霜橘千株繁。肯忆长安夜，论诗风雪寒。"}