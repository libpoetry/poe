{"id":"1071628","title":"宿焦山方丈","dynasty":"宋","author":"汪藻","text":"明发理烟艇，欢言济遥岑。盘涡沸风雨，稍辨钟磬音。行行并疏柳，迎客多幽禽。扶舆上荦确，始见江湖深。台殿明海色，嵌空忆龙吟。修廊延客步，妙香慰人心。遐眺未云极，千岩忽秋阴。孤月欲生岭，诸天悉浮金。兹游倍奇绝，况接支道林。夜语不知旦，虚窗对横参。人间惊毫末，物外雄窥临。稽首悟真理，微生安所任。苍崖有奇字，霜乾约重寻。"}