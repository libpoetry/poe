{"id":"813186","title":"同游析城王屋山诗七首 初入山失道宿箭括","dynasty":"清","author":"张晋","text":"贪看山色不觉迟，我行愈远山愈奇。苍黄觅宿类倦鸟，绕树三匝无一枝。疲驴蹀躞仆夫瘁，野狐跳踉山鬼啼。箭括通天太险峻，却立斜睇神先驰。道旁石室半倾侧，安置似与游客期。急不暇择陋何有，转较华屋安且宜。火炽在门灯挂壁，有酒好与醉一卮。剧饮酣歌到僮仆，阳春下里声不齐。人生要贵有定力，遇险自失乃真迷。即如此景颇难得，而我蹙额奚以为。醉后和衣藉草卧，梦魂清极都忘疲。须臾鸟语忽喧杂，起见四山明朝曦。仙人手把青莲花，金枝翠叶□交加。偶然游戏掷地上，顷刻幻作山杈枒。同人相顾叫奇绝，一一指点无争差。王屋天坛列眼底，洞天万古埋烟霞。其余群峰尽底亚，谨受约束莫敢哗。一邱一壑竞妍巧，再接再厉非虚夸。丹青有笔貌不得，荆关袖手空咨嗟。长日开图供赏鉴，终年不费玉画叉。回首西望忽莽苍，黄河一线穿平沙。天风飘飘拂衣袖，如此不乐胡为耶？便欲乘云叩阊阖，倒吸云汉斟匏瓜。雨中看山疑非山，有如玉女梳烟鬟。是耶非耶望之翩，相逢一笑来姗姗。平生梦想不到此，山灵有意开我颜。老龙欲归云气重，飞泉乱泻雷声殷。如是我见悟空色，独立缥缈虚无间。有山无水山脉枯，似人骨立神先徂。山水兼收固云妙，水不波折如同无。我游石门气萧爽，坐看瀑布涵清虚。山光水色两争胜，持较或恐山不如。玉龙出匣奋鳞甲，银河落天飞珍珠。青莲居士呼不起，梦魂仿佛来匡庐。枕流漱石有素愿，揽辔且为留斯须。何日此间结茅屋，一洗尘垢期无余。巨鳌驾山不肯前，长驱断折神龙鞭。一朝鳌伏山陷地，独余高背撑青天。当年命名叹奇绝，今我一见形宛然。析城之峰难悉数，斯游颇诩窥其全。如兹诡谲真罕觏，屈第一指何惭焉。日暮疲驴绕山脚，不登绝顶嗟无缘。三山戴首竟何处，此景在目非虚悬。欲行不行重回首，斜阳倒射苍苍烟。析城山头望王屋，险绝转疑不可登。白云先生笑招手，兴本难遏机许乘。山行两日始得达，昂首一眺惊崚嶒。预戒仆夫卸鞍辔，扶持独仗猢狲藤。上方云气屡开合，千变万化得未曾。雷声踔厉走足下，神龙掉尾看飞腾。大地弥漫不可辨，此身高踞天几层。瓣香默祝愿开霁，精诚感格神斯凭。天风吹拂露真面，杲杲之日从东升。峰巅突兀俨车盖，始信命名非无征。群山罗列竞环拱，绝似孙子承高曾。仰看屋角挂北斗，俯听下界喧苍蝇。我欲挥手谢时辈，婚嫁未毕尘心增。剩将一事傲太白，落花亲扫吾所能。王屋道士云峰子，小时便住王屋里。一身颇负健腰脚，访胜不烦戒行李。芒鞋遍踏万重山，葫芦满吸千江水。五岳真形许尽图，天下名山剩无几。自言未到滇黔游，平生憾事犹余此。即今年已近九十，谈笑依然露儿齿。丹砂久服两颊红，道气常充双眉紫。耳虽重听勇可贾，矍铄精神不肯已。每饭宁愁三次遗，日行尚可五十里。羌予何啻见弥明，如君定应逢关喜。尘世原多食肉相，神仙要贵行乐耳。贱子素性爱烟霞，无济胜具宁非耻。天坛山上花烂漫，太乙池中水清泚。短歌相赠君莫忘，第一洞天可老矣。"}