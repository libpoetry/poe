{"id":"752355","title":"石帆歌","dynasty":"清","author":"张宝森","text":"长鲸挟怒将波送，黑风飞出观音洞。江上楼船欹欲眠，惟有石帆吹不动。石帆何高高？张如鲎背立如鳌。不知插入江心几千仞，世间知者惟神蛟。上有巍巍之铁塔，下有滚滚之银涛。此帆非蒲亦非布，高排石笋坚且牢。安得挂之游沧海，天风吹落瀛洲坳。吁嗟乎！天公造作遍穹宇，刻划雕毋乃苦。若非操蛇二子运鬼斤，定是金牛力士挥神斧。"}