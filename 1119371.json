{"id":"1119371","title":"病中书怀二首","dynasty":"宋","author":"陈造","text":"少日清孤效乐天，谏书未落世间传。曾圆八节滩头梦，重了三生石上缘。雪竹霜林便老境，蒲团禅板付臞仙。诗篇把玩真聊尔，古井无波敢自贤。促促浮生忽二毛，安心有法赖禅逃。梦知二竖今相避，仇问三彭底许饕。世路从今蜗两角，灯窗姑置兔千毫。破颜细点功名录，祇许渊明酒处高。"}