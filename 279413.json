{"id":"279413","title":"西河·闻党军克金陵，用美成韵","dynasty":"现代","author":"周岸登","text":"形胜地。龙蟠虎踞能记。南朝送却鸟声中，醉魂唤起。大江日夕撼城流，英雄淘尽无际。啸长剑，天外倚。历年旧史徒系。兴亡故辙轨相寻，吊残废垒。几人百战定神州，愁心难问淮水。辨亡论古一哄市。倦抛书、飞梦千里。万感不关身世。奈清尊、鬓雪青山，相对萧瑟兰成，江关里。"}