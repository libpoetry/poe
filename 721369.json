{"id":"721369","title":"送姚非渔选入国学二首","dynasty":"明末清初","author":"陈恭尹","text":"赵尉楼边百草芳，黄金台畔柳初黄。遥携四百峰头月，还就三千弟子行。上国骅骝争道路，六堂风雨盛文章。看君珥笔彤墀内，不为槐花更着忙。风流文采本翩翩，万里新行正少年。鹏海片帆轻似翼，鹤峰春浪远干天。国门定有悬金览，家学先传述德篇。若问阿翁膏泽地，九华如黛大江边。"}