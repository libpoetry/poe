{"id":"674304","title":"海东神鸟诗赠张鹄举","dynasty":"明","author":"朱应登","text":"十年老凤生海东，一巢三雏各争雄。锦翰绣臆次第举，共入朝家罗网中。太液池边日初旦，连翩上下声相间。一翔柏府凝神羊，一集芝房伴朱雁。就中少者犹知名，慷慨三年始一鸣。彤庭误听伶伦竹，碧落如闻子晋笙。燕都二月青阳动，棠花枝上参差弄。姜被寒多夜未开，谢池草发春先梦。一门兄弟擅芳声，文采翩翩瑞圣明。可怜韩子河阴道，空感区区二鸟荣。"}