{"id":"701680","title":"二陶赞二首","dynasty":"明","author":"黄省曾","text":"陶潜渊明，浔阳柴桑。宅有五柳，偃息北窗。亲老家贫，自解祭酒。州辟主簿，躬耕不就。刺史檀君，道济□候。梁肉之馈，麾而不受。弦歌彭泽，耻彼折腰。归□来兮，我歌且谣。故人延之，过必停车。留钱二万，悉送酒家。琴无素弦，菊有黄华。义熙为文，年书晋氏。永初以来，唯云甲子。至于元嘉，噫先生逝。弘景通明，丹阳秣陵。读葛洪书，志于养生。终身不娶，朗目秀形。齐高汲引，朝请朱门。挂服神武，诏给松芩。立馆句曲，隐居代名。读书万卷，尤明五行。人歌丑木，表至新林。梁武资给，朱砂黄金。吉凶征讨，靡不咨询。山中宰相，参候公卿。集注者何，论语孝经。告逝而逝，香气氛氲。其谥维何，贞白先生。"}