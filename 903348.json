{"id":"903348","title":"渭川猎","dynasty":"宋","author":"张镃","text":"鸣冬朔风声披靡，原树莽苍枯欲死。出门四望来无人，何许翁閒守寒水。胸中百万总活法，闭口不言心自喜。姓名绝念公侯前，草野耕夫略相比。一朝千乘从空来，照天戈甲光皑皑。罾罗不为螭罴设，果应龟墨收奇才。鹰扬元勋塞两仪，遣尔后嗣恢宏基。鲁公如棠但射鱼，纵得齿革何能为。"}