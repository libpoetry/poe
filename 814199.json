{"id":"814199","title":"别淮上诸故人 其二","dynasty":"清","author":"陈璟章","text":"日明照新竹，苍翠成琅玕。竹间惊宿鸟，飞入白云端。云端高万里，应怯天风寒。寒风尚可持，此去路漫漫。想君对清夜，思我坐愁叹。愁叹亦何益，凄恻中心醉。我今涉波涛，远适蛟龙窟。秋风动地来，独眺长安月。长安众才薮，冠带阗金阙。自无千里技，恐终致竭蹶。出门何所求，仰天空咄咄。亦知与俗违，谁能换傲骨。虽非玉求沽，敢令车无軏。愿君迈前修，芳华易销歇。思君若痼疾，魂梦时飞越。耿耿万里心，相思成白发。"}