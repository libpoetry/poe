{"id":"467199","title":"山居漫兴四首","dynasty":"当代","author":"陈振家","text":"古藓缘崖壁，朱花映水浔。一为沧岛客，十载碧萝襟。恣意娱鸥鹿，无心咏剑琴。偶寻珍药去，随兴入山深。鱼鸟忘情地，巢箕寄隐身。青春空坐失，誉毁且随人。辙涸唯思水，风高莫问津。养真欣有托，努力守清贫。采蕨烟溪畔，流连炎岭春。山中千古石，荒外一痴人。泉过生幽意，鸟鸣忘倦身。躁心消释久，林薮转相亲。千嶂回环处，孤身托隐时。午炊烟袅袅，犬吠草离离。人剁猪儿菜，鸡叼椰子丝。悠然抬望眼，峰影浸清漪。"}