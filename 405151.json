{"id":"405151","title":"家居","dynasty":"近现代末当代初","author":"田翠竹","text":"多情底事恋乡邦，玉笛吹来塞上腔。壮志未能酬海岛，狂名已愧满湘江。诗中偶语工无敌，竹里骄阳败欲降。妒煞鸳鸯池畔立，豆条垂处也成双。四野清歌起老农，闲居照见雪冰胸。去家身似离巢燕，厌乱心如触网蜂。翡翠黛施枝上羽，芙蕖粉傅水中容。寻诗偶步菰蒲渚，独听斜阳古寺钟。"}