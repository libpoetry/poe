{"id":"1143851","title":"次韵谢胡子游学正二首","dynasty":"宋末元初","author":"方回","text":"瞻紫阳山日仰高，此翁暮景亦云劳。一爻变卦逢初遁，万古哀心寄续骚。倬彼大贤犹蠖屈，矧予小技仅蝉号。竹林书在吾能读，不厌千周更百遭。泮宫分席佐邦侯，免使诗人讽不求。九转定应能点铁，一泓何可着吞舟。稍知今是山林晚，独奈吾衰岁月流。径欲为君赋招隐，朝簪窃恐未容抽。"}