{"id":"1251046","title":"题秋江送别图赠郦彦诚","dynasty":"元末明初","author":"陈谟","text":"祥乌有慈母，旅食他山树。波净涵金螺，沙明横白鹭。饮啄游其间，逍遥娱旦暮。祥乌夜夜啼，所思在返哺。衔悲诉鸾凰，乃得导先路。往还里数千，离淮复经楚。儿发白不多，母颜渥如故。白鹭安敢留，金螺送东注。霜降潦水收，冬温柳芽露。望望故园春，淮山涌晴雾。"}