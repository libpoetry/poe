{"id":"729983","title":"中和日与程睫园过东洲讲舍邀雷小秋罗云岩廖卓夫姚 瑞麟游小罗汉寺作","dynasty":"清","author":"释敬安","text":"春风一微扇，草木含新荑。佳兹微雨晴，复与赏心携。鼓枻溯洪流，扬帆便轻飔。洲渚绿方盈，霞彩垂光仪。讲肄集群彦，矫矫鸾凤姿。兰蕙馥其馨，德义为之基。洙泗若可接，孔墨道宁疑。共美绀园游，同礼天人师。明灯皎智焰，觉树耸高枝。境幽性所惬，理胜情无疲。良辰勿可谖，倾耳希新辞。"}