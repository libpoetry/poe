{"id":"898023","title":"晓赴秘书省有感","dynasty":"宋","author":"张耒","text":"桃李欲开时，长安春正好。晴空倚阊阖，朝日散驰道。云收龙蛇榜，烂烂金碧晓。清都不容尘，虎士守洒扫。家无当关警，襟袂免颠倒。何惭驱款段，吾事不须早。儒生近卜祝，本自异时好。圣朝尚文雅，诏使窥鸿宝。平生一杯酒，江海送吾老。静喧非人事，不得守怀抱。跳梁干造物，乃取镆铘诮。委怀随所遭，千叶才一笑。"}