{"id":"773976","title":"虎尾溪","dynasty":"清","author":"阮蔡文","text":"东螺虎尾之分派，北流西折而联界。去年虎尾宽，今年虎尾隘。去年东螺乾，今年东螺浍。大宗盛时支子依，支子若强大宗坏。馀流附入阿拔泉，虎尾之名犹相沿。阿拔之源阿里山，虎尾之源水沙连。譬如兄弟阋墙变，却于异性共周旋。水有源头木有本，不信但看棠棣篇。"}