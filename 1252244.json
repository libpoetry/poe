{"id":"1252244","title":"游赏清乐四首","dynasty":"元末明初","author":"叶颙","text":"乌帽翠云裘，行藏得自由。月宵尤醒藉，天路更风流。不作尘中梦，甘为世外游。林泉堪纵目，势利懒回头。华发雪霜眉，频将羽扇挥。儿童呼矍铄，樵牧笑希夷。不识当今讳，宁谙薄俗机。清歌三四曲，猿啸鹤惊飞。竹杖芰荷衣，青鞋白接䍦。腹储徐邈酒，胸贮杜陵诗。白发搔风短，青山过雨奇。杯酣芳兴动，箫管倚云吹。野服帽频欹，登临倚翠微。清烟衰柳外，孤鹜落霞飞。草露粘芒屦，松云上布衣。清吟山路晚，瘦策踏斜晖。"}