{"id":"648519","title":"驺虞诗","dynasty":"明","author":"杨士奇","text":"维天至仁，涵育万类。维我皇明，一德作配。穆穆太祖，奄有八埏。仁覆其人，大哉如天。皇帝仁圣，同符太祖。天命人归，缉熙九五。皇帝曰祗，予临兆民。上天皇考，予承维仁。乃诏多方，乃循旧章。乃求遗逸，乃登俊良。德教宣明，霈泽覃敷。靡彊不驯，靡弱不扶。濡槁涤污，起废疏堙。天叙秩秩，人文彬彬。□□□□，小大熙熙。夏葛冬裘，不知渴饥。声教渐被，孰有内外。迩悦远来，极地所载。雕题漆齿，椎结辫发。梯航重译，俯伏北阙。至和孚洽，恊于天人。无远弗庭，百祥萃臻。嘉禾瑞麦，甘露芝草。白雉黄犀，皇不为宝。维钧有山，在彼周疆。乃产异兽，皓质缁章。酋耳脩尾，身虎而驯。食不生物，性麟之仁。维周亲王，往钧于田。迫之弗惊，扰之以还。曰斯驺虞，皇仁之符。不远千里，献于皇都。王拜稽首，皇帝仁圣。维仁动天，灵祥恊应。帝曰匪予，予弟仁孝。发祥周邦，维王之召。王曰匪臣，万邦帝治。帝德致祥，臣敢冒之。群臣百工，观视嗟叹。自昔有闻，于今实见。欢欣拜舞，帝仁所来。帝曰予仁，曾曷下施。予怀忠贤，为国之祯。菽粟布帛，民资以生。时无不获，予治斯德。嘉祥异物，岂予攸亟。群臣拜手，皇帝圣德。大禹不伐，商宗恭默。皇心一揆，皇寿万岁。维天降祥，如川方至。臣职载记，获睹休异。敬陈歌诗，永告来世。"}