{"id":"1053695","title":"寒食郊外","dynasty":"宋","author":"孔平仲","text":"涔涔雨沉城，浩浩泥没辙。四山气如蒸，万里天欲雪。我时出郊坰，山径屡曲折。虽怀颠沛忧，亦有观览悦。幽花媚林薄，粲粲生意发。红紫相后先，各自有时节。长松困冰雪，憔悴终不屈。及今翠夭娇，腾拔见筋骨。阴阳有代谢，物性安可夺。请视大块中，纷纷尽毫末。兴衰若鳞次，今古犹市阅。只此晦与晴，变态亦俄忽。归路日已炀，披襟涤初热。"}