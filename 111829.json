{"id":"111829","title":"题双庙·唐祚中不振","dynasty":"唐代","author":"郭知运","text":"唐祚中不振，孽胡恣奸骄。君德弗克终，治乱在一朝。渠魁睥神器，四海俱动摇。向来为厉阶，其迹已冰消。中兴功孰盛，张许冠百僚。堂堂二公烈，千古名不凋。义胆极华岳，忠肝齐斗杓。平生慕节义，卜居祠匪遥。丹青就湮郁，古屋风萧萧。英灵如可问，激懦讨惛妖。"}