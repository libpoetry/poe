{"id":"1063602","title":"华光仁老作墨梅甚妙为赋此","dynasty":"宋","author":"释德洪","text":"雪里梅开何草草，欲问清香无处讨。回看水际竹丛边，寂寞闲愁洗妆早。东坡戏作有声画，竹外一枝斜更好。但恐金须容易堕，额黄虽妙难长保。笑笑先生独爱竹，雪壁风梢麝煤扫。应为冰姿不可传，醉里相忘亦颠倒。惭愧高人笔下春，解使孤芳长不老。从来病眼错黄昏，隔雾相看更相恼。"}