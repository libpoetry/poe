{"id":"272153","title":"珠江曲·珠江千古消魂水","dynasty":"现代","author":"李冰若","text":"珠江千古消魂水，不管荣枯自东驶。铜山金穴斗骄奢，竞掷韶华付清泚。江干女儿颜如花，搓脂滴粉饶生涯。明月常悬紫洞艇，春光深锁薛涛家。红灯绿酒团香雾，哀丝豪竹宵连曙。十里盈盈滟滟川，流欢积怨无重数。棠舟扶醉泛微茫，蟾影娟娟照晚妆。偶索新声酹佳夕，瑶琴飞出双鸳鸯。鸳鸯比翼荷花舞，翠盖翻风鱼跳渚。吴姝越艳赛菱歌，采莲那识莲心苦。危弦摇曳转缠绵，残英欲堕游丝牵。万灵悱恻绕纤指，泪珠承睫凝晶圆。尊前景物倏变色，烛荧青焰闻太息。自言本是掌中珍，兵燹家倾归不得。衰亲稚弟共俜伶，托命惊涛度妙龄。忆昨粤军频叛变，几回血浪胶孤舲。健儿养贼正私喜，逆贼天亡岂干已。括帛搜金意未厌，多少蛾眉刀下死。君不见行尸走肉纷纵横，九逵虎豹目瞠瞠。争夸夹岸笙歌盛，谁惜哀鸿肠断声。回桡试谱珠江曲，琵琶绝调知难续。戍楼吹角月黄昏，漫想接天桑稻绿。"}