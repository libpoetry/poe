{"id":"1124978","title":"再次徐先辈二首","dynasty":"宋","author":"敖陶孙","text":"浅闻惩阙漏，小学到凡将。始制初龙遁，流风渐鸟飏。汔今缃帙富，益我手抄忙。半世真书癖，衰年忽酒狂。壮怀邀汗漫，奇服间庬凉。身许羲黄上，名卑崔蔡行。知心屐几量，阙计木千章。湖海堪流滞，陈刘略丧亡。每思辞北阙，直欲老东墙。度岭官憔悴，藏山计杳茫。尚方何日舄，侍女几时香。敛板予行役，怀铅子举场。翅垂虽一眚，腹果自三长。孰使多为累，还成少不扬。忽惊投暗璧，曾是献明珰。阅世肱三折，论文首一昂。结欢惭季札，抗对敢元常。它日联诗社，前羞李杜光。身是韩康伯，名惭许子将。居然屯泽闭，何得巽风飏。忆昔求诗甚，端成刻烛忙。出喉真自苦，舞手或成狂。杨柳偏歌雨，蒲萄肯博凉。群儿哀齿旧，诸武让颜行。禹穴鱼龙陈，天门虎豹章。阴符空独佩，秘论未应亡。自筑扬雄宅，谁窥宋玉墙。乡英殊磊磊，俗物自茫茫。祓厉三精剑，宁神百蕴香。诺交那复社，取醉莫论场。高节看徐稚，妍词伏仲长。泥蟠虽汩汰，韝掣会飞扬。列屋多齐赵，华榱间璧珰。从渠誇富艳，试与校低昂。丘喙徒三尺，公才可百常。素交风雨尽，雪涕鲁灵光。"}