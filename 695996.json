{"id":"695996","title":"答顾司勋二首","dynasty":"明","author":"欧大任","text":"宸居钜丽观，建业维旧京。省寺夹阊阖，宫阙槩泰清。人文盛斯日，鸣环猎冠缨。顾生起吴会，握管逢休明。修嫭宛珠润，清馥含兰馨。通方极丘索，辨古分淄渑。诗从四始正，曲合九奏成。何哉铨衡地，洵有箕颖情。结佩岂不美，折麻殊自荣。余岂茂陵客，跌宕东方生。申章谢嘉藻，辗转怀同声。黄虞旷千载，尼泗陈歌诗。弦咏响乍息，风雅道已衰。延州观乐来，曹郐无所讥。明音始复古，熙豫固有期。及子遘妮好，携手升玉墀。趋跄会禁闼，位序连班司。援琴写中曲，进礼抒妙辞。恧我蒹葭质，映彼璠玙姿。有斐惟古欢，缱绻自一时。嘉会不可常，蓬荜吾将归。子其勉令德，所思在皇闱。"}