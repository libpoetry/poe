{"id":"720851","title":"兰竹","dynasty":"明末清初","author":"张凤翔","text":"楚皋烟雨逗寒绿，秋水并刀剪一幅。龙雏逐节脱锦绷，蛇老退皮搠青玉。碧花浅淡香一丛，绿叶芬芬清满屋。袭人堂下蘼芜秋，忆我山中筼筜谷。裁皮可制高祖冠，纫叶宜为灵均服。玉山只欲洗尘氛，糠窍惟知厌梁肉。岂知益友能化人，更着此君可医俗。风霜抱节听孤高，日暮凌寒习幽独。君家有圃如潇湘，休种繁花种兰竹。"}