{"id":"121990","title":"玉华楼夜醮","dynasty":"宋代","author":"范成大","text":"丈人峰前山四周，中有五城十二楼，玉华仙宫居上头。紫云澒洞千柱浮，刚风八面寒飕飕，灵君宴坐三千秋。蹻符飞行戏玄洲，下睨浊世悲蜉蝣，桂旗偃蹇澹少休。知我万里遥相投，暗蜩奏乐锵鸣球，浮黎空歌清夜遒。参旗如虹欻下流，化为神灯烛岩幽，火铃洞赤凌空游。谁欤蔽亏黯然收？祷之复然为我留，半生缚尘鹰在韝。岂有骨相肩浮丘？山英发光洗羁愁，行迷未远夫何尤。笙箫上云神欲游，揖我从之骖素虯。"}