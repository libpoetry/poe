{"id":"491467","title":"题嵩高云气图为工部王子邕赋","dynasty":"明","author":"刘崧","text":"颍川阳城之间，乃有云气郁然而干天。中峰拔地九千丈，三面侧叠开青莲，云是嵩高之层巅。扪柳掠井当星躔，往往白日朝群仙。复有东西二石室，洞穴窈窕相钩连。天风吹雨不到地，石髓如泥流紫烟。但见瑶林琪树纷百千，朱楼绮阁丹碧悬。美人绿发垂两肩，手持玄文驾飞軿。欲往从之嗟渺绵，似听流水㶁㶁鸣丝弦。仙游杳漠今几年，清梦忽堕新图前。玉光下起崖石底，松顶上出飞鸿边。山中古路广以平，秦车汉骑何翩翩。徒闻金丹閟石检，尘土世人安得传。"}