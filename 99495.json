{"id":"99495","title":"东湖·吾家蜀江上","dynasty":"宋代","author":"苏轼","text":"吾家蜀江上，江水绿如蓝。尔来走尘土，意思殊不堪。况当岐山下，风物尤可惭。有山秃如赭，有水浊如泔。不谓郡城东，数步见湖潭。入门便清奥，怳如梦西南。泉源従高来，随流走涵涵。东去触重阜，尽为湖所贪。但见苍石螭，开口吐清甘。借汝腹中过，胡为目眈眈。新荷弄晚凉，轻棹极幽探。飘摇忘远近，偃息遗佩篸。深有龟与鱼，浅有螺与蚶。曝晴复戏雨，戢戢多于蚕。浮沉无停饵，倏忽遽满篮。丝缗虽强致，琐细安足戡。闻昔周道兴，翠凤栖孤岚。飞鸣饮此水，照影弄毵毵。"}