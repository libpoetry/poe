{"id":"280611","title":"游牛首山长句","dynasty":"清代","author":"李符","text":"秣陵佳山数牛首，石窟从古巢神仙。晋时更名曰天阙，山图尺楮搜陈编。夙宵挂梦脚或跨，醒望翠壑仍茫然。主人好事约俱往，上冬日煖同春妍。巾辋对对画杠插，枥马匹匹红缰牵。毳袍茸帽十数辈，皆云良游诗作缘。吴鞋新蜡瘦僮挈，到彼著此登临便。城门老兵才启钥，万阓未动朝厨烟。踏霜南向三十里，巳见岚彩流苍巅。藤垣藓嶂裹花刹，径转目豁朱甍连。苔井栏坏冷泉咽，尘廊叶积残碑眠。辽王肥字斗样大，寺额剥落金泥鲜。槁颜衲子衫右袒，以手抱杖揖客前。傍指冬青银印树，为言植自隋唐年。斲石排梯百八级，上俯楼阁香楠椽。信女剪綵茧花活，佛瓶分供青红莲。拓窗四眺野萧瑟，村村苦潦荒秋田。清斋无粮饭不足，咄嗟能办伊蒲筵。蒸壶状类鸭垂颈，煮菜味胜彘切肩。祇愁不饮兴未剧，瓢酤催买抛囊钱。会须乘醉探窈洞，乳水滴衣珠颗圆。兜率古崖势陡绝，心慑屐溜飞萝搴。蓬庵僧雏习梵咒，隔林遥听疑琴弦。倚筇更陟两峰顶，芙蓉翠削东西偏。中道似借五丁凿，可使射骑驰控弦。老松伐完稚松矮，绿梢仅到双眉边。重携酒榼坐就地，氍毹横陈杂锦鞯。祖堂车府皆在下，长干塔小但一鞭。大江微茫潮影白，风帆可数不见船。朱雀门开恰遥对，旧筑御道通平平。相传宋齐梁陈代，于此除墠郊南天。太息当时翠华路，付与蔓草鼪鼯穿。辟支盂钵已灰烬，休问宝公履舄全。建炎之初驻大将，曾栖带甲人三千。荆榛瓦□覆战垒，得无折戟埋沙埏。越客登览意虽惬，其奈吊往哀思填。那能置身闻见外，檀龛趺膝参枯禅。不尔便著逍遥服，茹芝餐花学偓佺。山花灼灼草芊芊，好景须待春风颠。且提倦辔下山去，他日重来听杜鹃。"}