{"id":"825652","title":"再答梅泉问疾","dynasty":"清末近现代初","author":"郑孝胥","text":"河东先生作《天说》，血气壅底为痈疡。天地元气亦类此，乌至得丧兼存亡。始知人身一天地，万物变灭如沧桑。虫生物坏极微渺，此功彼祸恒相当。聚则一物散万物，彼虫非幻吾非常。造化不测岂在远，祇此七尺真昂藏。形骸理为神明用，久视却病宁无方。户枢流水有善喻，失摄致疾由疏防。君诗为我解内愧，理境奥博谁与详？入春奇暖顷又雪，草木虫豸嗟逢殃。亦如杀虫已吾患，自诡元气犹精强。欲广《天对》继子厚，未克作圣姑能狂。"}