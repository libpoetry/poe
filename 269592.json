{"id":"269592","title":"百字令·留别祐甫四姊、撷芬二妹、逸青三妹","dynasty":"清代","author":"吕采芝","text":"秋溪红树，正长空雨洗，行装初整。一夜西风催晓梦，别恨又堆双鬓。素手重携，啼痕漫拭，把酒无心饮。销魂玉笛，不堪回首重听。曾记永昼敲棋，长宵清话，往事空相證。此去乡关如落絮，身世飘零莫定。千叠云山，一江清水，辜负归帆顺。酸辛情绪，却教清泪盈枕。"}