{"id":"738366","title":"谷雨后二日程芗溪招同洪棕亭汪春泉方石堂游上方寺寺有三绝碑及坡公送李使君诗十韵墨刻在壁即用坡公白板烧松烟为韵分得烧字","dynasty":"清","author":"马苏臣","text":"故宫化为寺，寺古春萧萧。舍舟踞陇首，极目沿僧寮。好风揽衣袖，吹我凌金焦。金焦不可越，匹练横江潮。城中自歌吹，鸟外空烟霄。墓田即云好，吟魂亦已销。徘徊禅悦近，惆怅神仙遥。坐觉白昼静，感昔苍松彫。平山距数武，佳构青岧峣。叹息壁间字，难逃劫火烧。"}