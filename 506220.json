{"id":"506220","title":"禾川歌送郭愉","dynasty":"明","author":"周是修","text":"禾川之水流东海，浩浩荡荡千万载。英雄眼底今安在，衰草连天古城坏。昔日楼台歌舞园，今朝牧马成荒塞。废兴如此不足论，空使愁人容发改。君今别我归禾川，禾川之水应依然。银屏石下买春酒，画角洲头移晓船。高堂侍养有慈母，慎勿蹉跎事羁旅。江山遥遥道路阻，可以何时复相遇。禾川歌，送君去，呜呼别君泪如雨。"}