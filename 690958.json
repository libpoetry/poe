{"id":"690958","title":"调诸子七首 邓山人","dynasty":"明","author":"李之世","text":"山人少机心，语嘿恣胸臆。木盘盛青蕉，擎出当街食。双鬓影婆娑，皓月与之白。放浪少年间，乃自得其得。陈生工画眉，湾湾似新月。每对月华生，忧心以惙惙。离家将一载，思家无断绝。何日大刀头，相看圆又缺。麦生颇好道，时时茹青斋。虽然不吃酒，却看太常妻。有琴不会弹，摩娑惬所怀。诺诺复尔尔，油油与之偕。梁生破素产，佔毕学为儒。间为人卜地，母乃饥所驱。策杖凌高巅，猿猱也不如。得钱不作活，时时收古书。杨生雅可亲，呐呐不出口。含笑当百言，逢人却且走。一片少年心，誓死不相负。那知末路交，雨云翻覆手。矫矫蒋生郎，微尚差不俗。千金买阿娇，贮之黄金屋。时时屏之去，曰母溷我目。独呼小奚童，案头展书读。阿荐固善贫，厥性寡所谐。时时倾绿醑，顿顿啖青齑。胡不放两眉，跌宕恣心怀。有酒醉便得，无钱使亦佳。"}