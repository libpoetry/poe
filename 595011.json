{"id":"595011","title":"议郎杨孚宅种洛阳松柏冬雪盈树对客作","dynasty":"明","author":"欧大任","text":"凉风十二月，蟪蛄鸣且悲。中林折枯桑，桐摧无留枝。松柏在庭前，昔从洛阳移。蜚雪倏盈尺，松柏流水澌。南北风土殊，动植各有宜。淮水变江橘，汳中无蜀巂。罗浮玳瑁绝，燕地汶篁萎。隃领集霰少，况我南海湄。君谓通神明，谁夺造化司。眄睐且适意，偶然君何疑。"}