{"id":"1045023","title":"谢毕令","dynasty":"宋","author":"徐积","text":"一身多难过春风，两眼未见花枝红。近来废却无限吟，今年自觉诗无功。毕令与我好相识，遗我春醅表胸臆。知我爱酒兼爱诗，使我吟哦醉春色。春色半酣正二月，草头争露花争裂。是花是草属诗家，若无此酒几虚设。此酒有似君德醇，先入六腑搜吟魂。相将醉魄御烟云，游遍江淮无限春。"}