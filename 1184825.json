{"id":"1184825","title":"和尚书咏泉山瀑布十二韵","dynasty":"唐","author":"徐夤","text":"名齐火浣溢山椒，谁把惊虹挂一条。天外倚来秋水刃，海心飞上白龙绡。民田凿断云根引，僧圃穿通竹影浇。喷石似烟轻漠漠，溅崖如雨冷潇潇。水中蚕绪缠苍壁，日里虹精挂绛霄。寒漱绿阴仙桂老，碎流红艳野桃夭。千寻练写长年在，六出花开夏日消。急恐划分青嶂骨，久应䙀裂翠微腰。濯缨便可讥渔父，洗耳还宜傲帝尧。林际猿猱偏得饭，岸边乌鹊拟为桥。赤城未到诗先寄，庐阜曾游梦已遥。数夜积霖声更远，郡楼欹枕听良宵。"}