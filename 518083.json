{"id":"518083","title":"谒先贤祠","dynasty":"明","author":"唐文凤","text":"兴国虽僻远，先贤昔所治。有宋程太中，遗泽常在兹。二子随侍宦，义方训书诗。猗欤周元公，天挺贤哲姿。大道晦复明，元气淳化漓。平生悬冰鉴，一见深相知。授受斯有托，继绝百世师。至今过化地，濂洛留专祠。何公任兴创，岁久日月驰。荒废行复理，终当还旧规。嗟我重谒拜，荐芳酒盈卮。高山频仰止，悠悠起遐思。"}