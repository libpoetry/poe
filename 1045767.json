{"id":"1045767","title":"送张子公","dynasty":"宋","author":"吕陶","text":"康定用兵日，府谷尤孤危。属当治安久，多事尽废隳。三面枕贼境，平易如通逵。重城辄议葺，浮论多背驰。贤哉光禄公，定虑先本基。百堵大兴作，据险成藩篱。城完贼已至，善守莫敢窥。泉源众所汲，公为亲解围。兵势弱不振，公能屡张威。贼退城可处，生聚始有归。于今三十年，功勋书鼎彝。边人每记忆，言者感涕挥。近日羽书至，讨伐加羌夷。庙算出帷幄，王师整熊罴。壮夫思报国，志士窃忧时。寒日朝惨淡，凄风夜号悲。昔人何卓荦，往事可追维。夫君实贤嗣，仕宦图奋飞。家声贵不坠，儒学当有为。归欤自磨砺，门阀增光辉。"}