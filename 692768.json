{"id":"692768","title":"临江仙 寄费子，和张维信","dynasty":"明","author":"杨慎","text":"碧水朱桥青柳岸，春风送别瀛州。关河回首路悠悠。尘埃如浪涌，亭传似星流。忽见东园桃李树，还思宛洛遨游。归期好在桂花秋。凤箫留一曲，新酒待先驺。数了归期还又数，今朝才是归期。独眠孤馆费相思。梦阑鸡叫早，心急马行迟。寄语同心双带结，休教瘦损腰肢。花明月满尽来时。先凭双喜鹊，报与个侬知。"}