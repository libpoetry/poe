{"id":"149798","title":"屈原祠·忠深独逢尤","dynasty":"宋代","author":"赵汝譡","text":"忠深独逢尤，怨极翻作歌。岂云嗜好异，夺此芳洁何。郢都值末造，听惑贤佞讹。令尹尊国事，君王信秦和。内思谋谏尽，旁困谗嫉多。秉道身必斥，徇时则同波。我生帝降直，臣节安敢颇。痛心易激烈，危步难逶迤。忍观宗绪坠，去复念本柯。采藻或润滨，茹芝亦岩阿。下将从彭咸，终已投汨罗。湘水碧湛湛，湘山郁峨峨。昔存怀沙恨，今见垂纶过。仲夏草树蕃，初华粲莲荷。禅栖寄幽祀，羁思发长哦。风雅尚遗音，景宋寐殊科。远游一感叹，白首留江沱。"}