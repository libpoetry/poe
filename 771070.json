{"id":"771070","title":"疏影六首 其六","dynasty":"清","author":"蒋敦复","text":"佳人乍别。正画屏瘦影，幽艳如雪。检取花名，重唤花魂，著手便描画活。无多颜色销凝处，祗留与、素心人说。笑东风、秾李夭桃，几许冶春消歇。谁写灵均古怨，沅湘望一带，香草天阔。不道空山，也感流年、愁赠将离时节。残枝剩叶飘零蒂，更弹入、琴丝凄绝。问销寒、九九胭脂，可似玉梅风骨。"}