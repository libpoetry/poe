{"id":"1104611","title":"祫享八首 迎神用《兴安》。","dynasty":"宋","author":"郊庙朝会歌辞","text":"时维孟冬，霜露既零。合食盛礼，以时以行。孝心翼翼，惟神来宁。肃倡斯举，神具是听。于穆孝思，嘉荐维时。诚通兹格，咸来燕娭。神之听之，申锡蕃釐。于万斯年，永保丕基。于昭孝治，通乎神明。寒暑不忒，熙事备成。牲牷孔硕，黍稷惟馨。以享以祀，来燕来宁。苾芬孝祀，荐灌肃雍。致力于神，明信咸通。灵之妥留，惠我庞鸿。广被万宇，福禄攸同。"}