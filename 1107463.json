{"id":"1107463","title":"题左举善郊居四绝 草堂","dynasty":"宋","author":"史浩","text":"莫随朝叩合休休，万里今谁没白鸥。付与幽人几椽屋，不须吴咏忆扁舟。不吟柳绿与桃红，久要论交十八公。想得阶前月如剪，独将双耳立西风。横枝靓立碧山傍，喷得幽香度短墙。更欲移筇约和靖，小风吹月咏沧浪。自倚倾城绰约娘，不争时世作新妆。若将西子相唐突，正恐莲花似六郎。"}