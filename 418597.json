{"id":"418597","title":"金缕曲","dynasty":"近现代","author":"丁宁","text":"揽镜添新雪。更那堪惊心腊鼓，岁寒时节。一寸芸签无限意，往事千回百折。清昼永、帘波如缬。插架琳琅三十万，老书城不羡黄金阙。猿鹤讯，久消歇。十年憔悴江南别。剩无情东流淝水，助人凄咽。扑面缁尘家何处，身世秋风一叶。梦不到竹西烟月。也识此行犹未已，甚鼠肝虫臂争偏烈。何日理，北溪楫。"}