{"id":"844635","title":"冬日怀外子四首(1)","dynasty":"清末民国初","author":"费墨娟","text":"一天烟雨怅离群，叠叠愁怀若个分？几度柴门闻犬吠，呼童久候却非君。轻烟漠漠雨如麻，楚水吴山别路奢。香透梅花春又到，天涯有客未还家。金兽香消银蜡残，钟声断续夜漫漫。如何迢递关山隔，有梦寻君到也难。可怜千里共婵娟，玩月无心背月眠。何处鸡鸣贪报晓？教人有梦未能圆。"}