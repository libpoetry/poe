{"id":"610524","title":"倚竹歌","dynasty":"明","author":"邓云霄","text":"主人好种玉，绕屋森琅玕。青青不避三冬雪，摵摵能生五月寒。丛底可宜喧啅雀，枝头犹欲伫鹓鸾。瑶琴抱出西园里，翛然四面清风起。似随流水到潇湘，水碧沙明映妃子。湘江妃子绿罗裳，嫩粉初凝解箨妆。谁道柯亭堪制笛，试听清韵一登床。细雨龙孙争迸出，须臾个个干云长。倚竹林、消永日，棋局对壶觞，意态何真率。直节休论隐士竿，虚心且应郎官笔。竹声戛戛发浩歌，金尊沸沸扬洪波。糟丘麴垒护篱落，七贤豪饮酣天和。醉余梦卧伶伦谷，醒来散发晞新沐。自占园中数步阴，渭川千亩翻嫌俗。怪底主人诗骨瘦，为对此君不食肉。"}