{"id":"1235603","title":"送俞君实十首以长因送人处忆得别家时为韵","dynasty":"元","author":"朱晞颜","text":"病骥秋风里，盐车道路长。他年践霜雪，矫首看云骧。良机间不作，成事每相因。善处囊中颖，知非碌碌人。秋风吹客帆，江上遥相送。明月更多情，来照离人梦。莼鲈秋正好，江海未归人。若遇严陵濑，无烦鱼鸟嗔。长条不可攀，落叶知何处。不似暮春时，漫天作飞絮。未别何人惜，别去令人忆。古来离别间，有泪多横臆。郢人运风斤，妙去心自得。君才出轮扁，斲削无留迹。英英露下兰，香与凡薰别。埋没萧艾中，佩冷无人结。平生馀耳辈，昔日鲁朱家。同难不同乐，悲歌日易斜。浮云归岫日，流水下山时。出处岂无意，世人难得知。"}