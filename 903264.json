{"id":"903264","title":"往逸村雪中上船","dynasty":"宋","author":"张镃","text":"东皇喜我出，恐无赋诗题。夜呼姑射仙，尽把雪覆泥。迎晨倚户观，冻雀恋树栖。霙疏杂霰湿，未暇平高低。体物非所长，意荡著语稽。收兴入舆幔，护寒拥裘绨。迢遥下溪步，登舟藓桥西。摇兀略坐定，橹声已缘堤。客船与渔篷，渐远离排挤。皓色山上见，素光水中迷。隔路望小家，绯桃筱枝齐。茅檐果自乐，何必深堂闺。春郊正须游，带酒寻村鸡。"}