{"id":"800725","title":"祷雨自劾","dynasty":"清","author":"陆师","text":"祝融乘权号令酷，赤日黄埃助炎熇。稚禾枯焦似束薪，涧溪涸竭行成陆。哀哉斯民瓶罍空，妇叹儿号盈白屋。已走群望荐牲璧，未见天公鞭蛰伏。天降灾祲非偶然，毋乃感召由司牧。一官衣食寄闾阎，何忍鞭箠等犬犊。本心未丧戒摧戕，于民无恩仅无毒。黄昏纵谢四知金，白日虚糜五斗粟。我今自分无寸长，官方久矣宜褫逐。安得旸雨时若民无饥，挂冠高隐弁山麓。"}