{"id":"1123440","title":"崇恩显义院","dynasty":"宋","author":"赵构","text":"春莺叶底引圆吭，临罢黄庭日更长。满院柳花寒食后，旋钻新火爇炉香。松竹幽禽尺素间，恍然真向雪中看。动摇已自清风足，何况丹青写岁寒。管妙弦清韵入神，老人合眼醉醺醺。成知不及当来曲，犹觉闻时胜不闻。海神来过隐风回，浪打天门石壁开。浙江八月何如此，清似连山喷雪来。"}