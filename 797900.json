{"id":"797900","title":"调笑令 咏古七首 其七 瑶芳公主","dynasty":"清","author":"陈维崧","text":"槐安贵主名瑶芳，秾春游戏摇鸣珰。相牵贪看石延舞，寺前暗调淳于郎。兰摧玉折一何苦，青春又葬同昌主。淮南裨将惯酒悲，恸哭繁华黯无语。无语。奈何许。忆在寺门魂暗与。布衣真尚瑶芳主。一霎日斜归去。大槐安国飞红雨。肠断旧游何处。"}