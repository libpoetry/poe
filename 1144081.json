{"id":"1144081","title":"坐看南山云二首","dynasty":"宋末元初","author":"方回","text":"晨起无一事，坐看南山云。为雨殆可必，盎然心自欣。耕畴已久捐，稔岁犹愿闻。匪惟救阨馁，兼足苏惔焚。升降地天泰，兑艮通氤氲。高能以虚受，能下斯为君。宇宙傥非尔，函灵焉不偾。吾生与草木，幸兹同芳芬。幽林响欲滴，夜色始欲分。扶桑定已红，星象收其文。尚复有飞鼠，扑击空中蚊。须臾两灭迹，寂然藏纷纭。邻烟气稍上，谷禽声渐闻。七月入伏末，未减炎暑熏。皇后漏雨意，似闵黎庶勤。此心谁予知，坐看南山云。"}