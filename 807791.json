{"id":"807791","title":"沁园春  题袁重其负母看花图","dynasty":"清","author":"陈维崧","text":"吉贝沿街，枳壳丛阑，葵榴映墙。算三牲五鼎，贫家时缺，千红万紫，夏日方长。衣著斑斓，躬为痀偻，负得萱闱出北堂。蓝舆少，笑相君之背，软胜匡床。笋篱药坞徜徉。惹白发逢欢意转伤。记早年歌鹄，花谁上鬓，中宵刺凤，草尽萦肠。人说儿贤，天教娘健，描画还凭顾长康。披图羡，较看花上苑，事定谁强。"}