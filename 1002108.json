{"id":"1002108","title":"赠江宰彦通","dynasty":"宋","author":"曾丰","text":"富沙耆旧江先生，方册之中久闻名。今识其子长安城，中年状貌老典刑。居官不翅冰玉清，未尝一出清之声。临事不翅水鉴明，未尝一示明之形。牛刀初割琴初鸣，市稀善获鲜善烹。江华百里农桑氓，阴受令尹生与成。尚不能窥岂能评，两部使者识理精。循吏政出吾六经，一元动荡万汇亨。不以能称乃真能，交章疾置闻朝廷。明公归重盖如此，素履复修想俱伟。立朝致主从今始，廊庙规摹宁出是。贞观三钱一斗米，房杜传中无可纪。事业文章非异轨，谁云解此不解彼。学诗反几我开启，生平言行诗之理。游泳于诗未知尔，国风雅颂兴赋比。类发于情止于礼，六义同归一宗旨。包涵万象无涯涘，骑驴觅驴殆忘己。子归反听收初视，三百篇中参到髓。"}