{"id":"697971","title":"志怀","dynasty":"明","author":"贺一弘","text":"松擎翠盖竹含斑，卜得岩居近碧山。采药任从云外去，寻梅曾向月中还。投簪两鬓未曾斑，占断莲花第一山。养得西湖双鹤在，云间飞去又飞还。风花片片落衣斑，独倚萧墙看晚山。远渚睡鸥閒自稳，高林飞鸟倦方还。落花苔径点苍斑，水静池平影倒山。笑指白云谁管领，峰头放出复收还。"}