{"id":"173512","title":"又谢丁执中寄黄龙菜","dynasty":"宋代","author":"王洋","text":"吴山草长春暖时，吴人髻中金卷葹。家家馈荐作寒食，贫富丰俭要适且。富兼庶品助取醉，贫得胜具兼哦诗。金瓶玉筹固华丽，雕章缋句真瑰奇。西溪友生居占野，不务结屋留园葵。岁时供给不外索，野花满院蔬本肥。今朝怀我宁馀剂，色照匕箸光陆离。我惭此腹负此物，但用当内无它辞。旧闻书生饭不足，朝暮虀监只充腹。劝餐齿颊杂宫商，若比哥舒荐梁肉。我歌短章持报辱，恐子诗成费追逐。好音佳惠不敢虚，寄以离骚三十六。"}