{"id":"1215154","title":"题小儿高马图","dynasty":"元","author":"丁复","text":"绿衫良家子，文鳞宛国驹。神宇擢秀彩，骏骨蓄英腴。妙龄从兹启，遐陟迩云初。迅发逞穷邈，若视无寰区。婴之尺鞅御，加以寸箠驱。百年虽瞬息，万里亦须臾。朝晞若木津，夕秣昆崙虚。往驾谅可追，至者吾其徒。勿云视华玩，市里周盘娱。时去壮齿谢，日暮我马瘏。终惭作图意，揽此徒永吁。"}