{"id":"506804","title":"松柏轩为陈御史题","dynasty":"明","author":"杨荣","text":"松柏本孤直，岂与凡木同。深根蟠厚地，危柯拂层穹。后凋知岁寒，偃蹇冰雪中。所以异群植，栋梁真足充。高轩峙华构，手种由乃翁。年深遂培养，枝叶何笼葱。清阴覆窗户，黛色蔽帘栊。遗芳及贤嗣，庆泽远益隆。豸冠耸峨峨，衣绣兼乘骢。於焉仰馀荫，景德思无穷。节操日以坚，禄秩日云丰。五柳竟萧索，三槐委榛丛。何如兹轩上，青盖郁童童。愿言慎封殖，永世流清风。"}