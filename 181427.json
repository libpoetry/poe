{"id":"181427","title":"居拟苏武·黄鹤一远举","dynasty":"宋代","author":"汪元量","text":"黄鹤一远举，千年方始归。众鸟念其群，哀鸣亦相依。彼美双鸳鸯，一旦生乖离。幸有盈尊酒，聊以与子违。请歌远游吟，慷慨声以悲。清商咽丝竹，激烈怆复悽。行人不可留，万里将何之。念子日已远，会念未有期。挽首长叹息，泪下沾我衣。安得生羽翰，与子成双飞。"}