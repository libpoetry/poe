{"id":"1193727","title":"杂歌谣辞 步虚词","dynasty":"唐","author":"韦渠牟","text":"玉简真人降，金书道箓通。烟霞方蔽日，云雨已生风。四极威仪异，三天使命同。那将人世恋，不去上清宫。羽驾正翩翩，云鸿最自然。霞冠将月晓，珠佩与星连。镂玉留新诀，雕金得旧编。不知飞鸟学，更有几人仙。上帝求仙使，真符取玉郎。三才闲布象，二景郁生光。骑吏排龙虎，笙歌走凤凰。天高人不见，暗入白云乡。鸾鹤共徘徊，仙官使者催。香花三洞启，风雨百神来。凤篆文初定，龙泥印已开。何须生羽翼，始得上瑶台。羽节忽排烟，苏君已得仙。命风驱日月，缩地走山川。几处留丹灶，何时种玉田。一朝骑白虎，直上紫微天。静发降灵香，思神意智长。虎存时促步，龙想更成章。扣齿风雷响，挑灯日月光。仙云在何处？髣髴满空堂。几度游三洞，何方召百神。风云皆守一，龙虎亦全真。执节仙童小，烧香玉女春。应须绝岩内，委曲问皇人。上法杳无营，玄脩似有情。道宫琼作想，真帝玉为名。召岳驱旌节，驰雷发吏兵。云车降何处，斋室有仙卿。羽卫一何鲜，香云起莫烟。方朝太素帝，更向玉清天。凤曲凝犹吹，龙骖俨欲前。真文几时降，知在永和年。大道何年学，真符此日催。还持金作印，未要玉为台。羽节分明授，霞衣整顿裁。应缘五云使，教上列仙来。独自授金书，萧条咏紫虚。龙行还当马，云起自成车。九转风烟合，千年井灶馀。参差从太一，寿等混元初。道学已通神，香花会女真。霞床珠斗帐，金荐玉舆轮。一室心偏静，三天夜正春。灵官竟谁降，仙相有夫人。"}