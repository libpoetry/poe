{"id":"720895","title":"玉楼春 为黄大宗悼亡郭少君","dynasty":"明末清初","author":"尤侗","text":"柔肠最怕伤心赋。听说埋香泪便堕。红颜惯是误青春，断送桃花一夜雨。飞琼携手瑶台路。应驾钿车游戏去。可堪抛向玉钩斜，梦散彩云无觅处。落花急似三更漏。弱质盈盈才十九。杜鹃哭杀少年坟，小字彤碑碧血绣。萧郎梦断蘼芜后。宝镜鸳鸯难再偶。可怜薄命玉容人，值得挽歌三十首。"}