{"id":"684843","title":"湘灵","dynasty":"明","author":"王彦泓","text":"戏仿曹娥把笔初，描花手法未生疏。沉吟欲作鸳央字，羞被郎窥不肯书。玉指新传小忽雷，凌晨已按两三回。明知阿母娇怜甚，频唤梳头不肯来。妆成浴手卸金彄，女伴孜孜看不休。一样绣针花剪手，怪他偏自会梳头。看镜徘徊影自怜，关心消息在今年。风情领略非容易，天付儿身若个边。新春初唱想夫怜，记拍亲钞在粉笺。难字幼年曾读过，班姬书内第三篇。"}