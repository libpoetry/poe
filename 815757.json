{"id":"815757","title":"得孙克咸死难信","dynasty":"清","author":"钱澄之","text":"不讯孙嵩久，疑君变姓还。关门人渐至，死丧信初传。血化空山火，魂依子夜鹃。平生谈侠气，草草一躯捐！怜君多绝艺，未乱喜从戎。死夫人为戒，招来鬼尚雄。老妻能咏絮，爱子善弯弓。玉树同摇落，飘零何处风？回忆同游地，东门路可悲！闺人传道蕴，天坏笑凝之。兴在江湖短，情因儿女痴。谢家兄弟好，几处哭新诗！吴江同难后，闽、越各天奔。巢卵悲予破，掌珠羡尔存。两年重落魄，万里一游魂。地下逢殇子，通家有旧恩。"}