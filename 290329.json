{"id":"290329","title":"绮罗香·黄叶","dynasty":"清代","author":"殷秉玑","text":"几处人家，数间僧寺，记得看花曾到。一棹江南，漂泊不如归好。看疏林、挨过斜阳，偏搀和、天涯衰草。怎西风、帘捲佳人，病容消瘦比秋早。阴阴梅子熟后，雨雨风风凄紧，春光催老。零落东篱，满地残英难扫。最愁是、踏碎征尘，又还怕、冷枫相笑。任题诗、不写相思，寸红流共杳。"}