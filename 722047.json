{"id":"722047","title":"赠林沂泽","dynasty":"明末清初","author":"屈大均","text":"国事驱驰早累君，雄儿意气薄天云。秦皇正苦兰池盗，剧孟能张下邑军。髯美定知仙福至，身荣先使父忠闻。明年仗策还东北，豪俊相从半虎贲。江南塞北久离居，共是劳人忧患馀。避地长桑今有里，逃生广柳昔无车。横天太白光何用，贯日长虹气未除。烈士只忧迟暮至，唾壶击罢莫踟蹰。"}