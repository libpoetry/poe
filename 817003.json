{"id":"817003","title":"如梦令 即景","dynasty":"清","author":"熊琏","text":"晓起湘帘半揭。那有天香堪折。文采付风流，惊见双飞蝴蝶。凄切。凄切。飘落满阶黄叶。炉袅香烟人静。隔院葵花摇影。新雁过遥天，一枕睡情初醒。风紧。风紧。窗外萧萧日冷。望断碧云天远。门掩黄昏深院。风雨压颓垣，几朵秋棠红颤。谁念。谁念。虫语疏砧一片。孤馆深垂空帐。一盏灯儿相傍。清夜未成眠，檐马风来敲响。思想。思想。月在豆花棚上。"}