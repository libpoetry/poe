{"id":"722799","title":"传言玉女 棠村雨后看芍药","dynasty":"明末清初","author":"梁清标","text":"红满西园，正喜萧萧雨歇。平沙联辔，更壶觞提挈。繁华错绣，姚魏漫争优劣。千林烟霭，孤村风月。共是闲人，对芳辰、且欢悦。远山如沐，与尘寰迥绝。韶光转眼，试把旧游重说。开樽携妓，去年时节。宫饼烧残，小阁落梅如雪。衾窝寒峭，箫局薰才热。钗声鬓影，偷见烛花双结。漏铜迟滴，绣帷轻揭。私语窗间，腻薇浆、香暗裛。是乡堪老，万斛闲愁歇。鹣鹣梦稳，莫使风惊檐铁。春宵几刻，消磨人杰。"}