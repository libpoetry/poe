{"id":"834086","title":"古香慢 忆桂词，用吴梦窗原韵","dynasty":"清末民国初","author":"易顺鼎","text":"身云冷麝，眉月暗蟾，堕盟湘浦。镜拥啼妆，愁照凉波欲暮。托命向西风，奈上界、残霓断羽。甚广寒旧树摇落，璇妃身世尤苦。记曾问、花天深处。一碧秋魂，飘泊谁主。百感幽香，肯被点红误。倚醉话无憀，怕容易、仙翘颤露。寄瑶华，怅今夜、小山微雨。"}