{"id":"1121379","title":"永昭陵挽词三首","dynasty":"宋","author":"欧阳修","text":"与子虽天意，知人昔帝难。一言谋早定，九鼎势先安。大舜仁由性，成汤治以宽。孤臣恩未报，清血但汍澜。干戈不用臻无事，朝野多欢乐有年。便坐看挥飞白笔，侍臣新和柏梁篇。衣冠忽见藏原庙，箫鼓愁闻向洛川。寂寞秋风群玉殿，还同恍惚梦钧天。行殿沉沉画翣重，凄凉挽铎出深宫。攀号不悟龙胡远，侍从犹穿豹尾中。日薄山川长起雾，天寒松柏自生风。斯民四十年涵煦，耕凿安知荷帝功。"}