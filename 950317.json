{"id":"950317","title":"中原民谣 金澜酒","dynasty":"宋","author":"周麟之","text":"金澜酒，皓月委波光入酒。冰壶避暑压琼艘，火炕敌寒挥玉斗。追欢长是秉烛游，日高未放传杯手。生平饮血狐兔场，酿糜为酒毡为裳。犹存故事设茶食，金刚大镯胡麻香。五辛盈柈雁粉黑，岂解玉食罗云浆。南使来时北风冽，冰山峨峨千里雪。休嗟虏酒不醉人，别有班觞下层阙。或言此酒名金澜，金数欲尽天意阑。醉魂未醒盏未覆，会看骨肉争相残。一双宝榼云龙翥，明日辞朝倒壶去。旨留馀沥酹亡胡，帝乡自有蔷薇露。"}