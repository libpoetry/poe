{"id":"815045","title":"题杨柳","dynasty":"清","author":"恽格","text":"何处香车紫陌尘，枝枝斜堕落花津。美人独立东风里，半为春愁翠黛颦。乌啼江月正昏黄，风袅残烟翠带长。最是笛中听不得，白门花落旧宫墙。弱缕风前未送寒，和烟和雨上阑干。当年歌舞消魂地，深院沈沈独自看。莫为春愁减带围，风前弱缕尚依依。伤心最是红桥路，宝马钿车乱后稀。绿池花片晓来增，欲挽东风力不胜。只为送春无几日，自将烟翠染溪藤。数点昏烟月一潭，绿阴桑火过春蚕。从今移入图中看，不必攀条忆汉南。灞岸千丝定有无，隋河旧绿已全芜。抽毫细染眠烟势，兵气应难到画图。梦隔春云海路长，杨花飞尽莫思乡。闽南不是无青柳，海国遥闻已种桑。"}