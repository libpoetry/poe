{"id":"512729","title":"和桑通判吊文文山六歌失火","dynasty":"明","author":"沈周","text":"两宫万里塞云黄，三闽四广天子忙。孤忠老臣老不死，膏血几时湔国耻。天高欲诉衍六歌，手把怨笔濡天河。天河不乾怨长在，朝廷凌迟家破碎。老臣已死稿苴存，金玉辉生旧墨痕。郁攸小儿那解事，纸影虽空有文字。传人流世自千年，击剑重歌双泪前。"}