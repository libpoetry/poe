{"id":"1067366","title":"约诸人游罗坊观","dynasty":"宋","author":"谢薖","text":"阳夏吾鼻祖，人物倾九州。间携东山妓，文靖极风流。屐齿步飞磴，快哉康乐游。耳孙牛马走，阘惰无匹俦。但有爱山趣，尚能继前修。颇厌城市尘，拘絷如楚囚。朅来龙泉上，杖履随沙鸥。幽寻风露静，江月动金虬。青山带长江，佳气日夕浮。旁有列仙家，丹楼连飞楼。琴书静无华，竹树烦更幽。约我云霞交，兹游及清秋。朱弦荡尘襟，芳尊写牢愁。道士如弥明，长颈高结喉。初无石鼎句，崄怪压刘侯。从渠倚壁睡，吾属足冥搜。"}