{"id":"1092295","title":"次韵奉答教授祖守中逢清","dynasty":"宋","author":"赵公豫","text":"方今士习叹卑微，宫墙何者切瞻依。祖君守中来倡导，群材就法识趋归。夙昔风标矜独步，文坛立帜能直树。论文角艺日无虚，雅会名流常脱屦。文旌揽胜英风扬，击钵吟成冠词场。芙蓉出水成高调，牛斗直射瑩精光。一毡暂屈萍藻渌，相契同官洵迈俗。贤宰鸣琴逸韵飞，少尹哦松音调续。无殊畹芷与湘兰，斋头苜蓿共盘桓。撷秀台前开宴会，合芳亭下结新欢。倡酬互见珠玑落，起弊扶衰金石药。名篇大半宝丰年，可以疗饥兼济涸。自惭樗栎薄高林，毕生荏苒叹浮沉。登陟名山应拱手，临流胜水每萦心。但遇瑶编称汗漫，目动神惊骨髓换。表扬前哲本愚衷，敢谓博名标月旦。蒙公诗赠率天真，犹观大匠作舆轮。法律岂惟超近日，风神抑且过前人。"}