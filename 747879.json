{"id":"747879","title":"得黄大书却寄","dynasty":"清","author":"何绍基","text":"平居意兀兀，闭户忘饥困。故人千里书，恻恻念餐饭。祇因行路难，兼之别离远。强学儿女词，慰我豪士恨。自念秋涉冬，未免逐尘坌。仅留半卷书，晨昏相缱绻。古人心上血，积纸厚一寸。郁为九光霞，吸之起疲顿。吾乃今之愚，学古是其愿。神追穷奥窔，目眯苦沈闷。虽知力已竭，魂窘不敢遁。光怪时自发，烛花作星喷。"}