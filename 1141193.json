{"id":"1141193","title":"春光叹","dynasty":"宋末元初","author":"熊鉌","text":"平生不喜桃李春，懒随年少争芳新。堂前酌我金叵罗，春衫密缝恣其仁。出郊相逢好朋伴，赠我殽羞荐歌管。等闲对客难为劝，强作春妍趁游衍。人言洛阳富春光，我来看花如醉狂。蚩堤欲决值连雨，著鞭跨马空自忙。天津一声来杜宇，东君冉冉归何处。春会有归归太早，忍见红荒在尘土。归来山中自闭门，落花片片馀空山。今春只向风雨过，伤春怀抱将谁言。武陵风景四时好，扁舟径问桃源叟。春来春去总不知，赏心一付寻芳友。"}