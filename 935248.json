{"id":"935248","title":"木山","dynasty":"宋","author":"陆游","text":"枯楠千岁遭风雷，披枝折干吁可哀。轮囷无用天所赦，秋水初落浮江来。嵌空宛转若耳鼻，峭瘦拔起何崔嵬。珠宫贝阙留不得，忽出洲渚知谁推。书窗正对云洞启，丛菊初傍幽篁栽。是间著汝颇宜称，摩挲朝暮真千回。天公解事雨十日，洗尽泥滓滋莓苔。一丘一壑吾所许，不须更慕明堂材。"}