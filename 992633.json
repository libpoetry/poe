{"id":"992633","title":"泊寿春龙潭上夜半黑风破一舟","dynasty":"宋","author":"梅尧臣","text":"盲风吼空来，不识前山遮。回激入湾口，暗浪腾水涯。喧闻破我船，沉没惊一家。晦昧若涂漆，心绪如乱麻。灯光不出户，鬼火空照沙。百物任漂荡，薄命谁怨嗟。但存此空舟，坐类鸟寄槎。妻孥皆失色，一夕鬓欲华。詹惶俟天明，顷刻抵岁遐。雨寒鸡唱迟，况乃城上鸦。"}