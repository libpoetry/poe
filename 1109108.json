{"id":"1109108","title":"录汉唐事六言五首","dynasty":"宋","author":"刘克庄","text":"渔阳之鼓动地，蚩尤之旗竟天。梨园弟子按乐，竹宫方士求仙。群雄竞起问鼎，老贼傍观朵颐。汾阴三趾去矣，桐江一丝系之。二圣已重劝了，西京无一尘飞。白衣山人辞去，青袍拾遗步归。文叔亲临卧所，君房邀过台司。脚加帝腹一笑，身居鼎足尚痴。燕许秉笔封岱，欧虞挥翰登瀛。宁死开元贞观，勿生天宝广明。"}