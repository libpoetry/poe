{"id":"997209","title":"答王晦之见寄","dynasty":"宋","author":"黄庭坚","text":"临西风，动商歌。故人别来少书信，为问故人今若何。白云濛濛迷少室，明月耿耿照秋河。可怜此月几回缺，空城每见伤离别。邮筒朝解得君诗，读罢凉飙夺炎热。嗟乎晦之遣词，长于猛健，故意淡而孤绝。有如怒流云山三峡泉，乱下龙山千里雪。大宛天马嘶青刍，神俊照人绝世无。自言欲解羁衔去，不能帖耳驾盐车。朝登商山采三秀，暮上缑岭追双凫。纷纷黄口争粟粒，君用此策固未疏。但恐高才必为一世用，虽有潺湲不得钓，空旷不得锄。西风酌酒遥劝君，好去齐飞鸾凤群。穷山远水乃是我辈事，荷锄把钓听子入青云。"}