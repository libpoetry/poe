{"id":"572079","title":"至日集山响斋送陶孝若谕祁门限韵 其二","dynasty":"明","author":"袁宏道","text":"梦回青草峡，人远细腰宫。意气争欣锷，文章宝大弓。白头耽月露，苍简注鱼虫。墨老研秦土，衣宽变鲁风。苔文镌翠壁，兰楫十丹枫。山市烟如滴，溪潭影似空。饮猿知接臂，言鸟解呼公。门下疑夫子，吴中怪阿蒙。异书搜古穴，珍茗出筠笼。北海林中白，彭宣座上红。拔钗妻子怒，识字小儿聪。著述门常掩，微风语断蓬。"}