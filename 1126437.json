{"id":"1126437","title":"田家","dynasty":"宋","author":"梅尧臣","text":"昨夜春雷作，荷锄理南陂。杏花将及候，农事不可迟。蚕女亦自念，牧童仍我随。田中逢老父，荷杖独熙熙。草木绕篱盛，田园向郭斜。去锄南山豆，归灌东园瓜。白水照茅屋，清风生稻花。前陂日已晚，聒聒竞鸣蛙。荒村人自乐，颇足平生心。朝饭露葵熟，夜舂云谷深。采山持野斧，射鸟入烟林。谁见秋成事，愁蝉复怨砧。今朝田事毕，野老立门前。拊颈望飞鸟，负暄话馀年。自从备丁壮，及此常苦煎。卒岁岂堪念，鹑衣著更穿。"}