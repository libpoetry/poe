{"id":"1115626","title":"过上湖岭望招贤江南北山四首","dynasty":"宋","author":"杨万里","text":"远山高绝近山低，未必低山肯下伊。定是远山矜狡狯，跳青涌碧角幽奇。岭下看山似伏涛，见人上岭旋争豪。一登一陟一回顾，我脚高时他更高。一水横拖两岸峰，千痕万摺碧重重。谁言老子经行处，身在江山障子中。晓日秋山破格奇，青红明灭舞清漪。画工著色饶渠巧，便有此容无此姿。"}