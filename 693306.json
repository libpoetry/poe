{"id":"693306","title":"奉和边太守送还韵四首","dynasty":"明","author":"苏仲","text":"老病京郎敌郡郎，故人相见酒杯长。此情此意谁知得，海阔云深共渺茫。附骥曾陪入锁闱，别来春雨几霏霏。相逢又上荆台饮，宾主殷勤尽醉归。偶向云山纵马蹄，楚城风景遍东西。楼台处处莺花好，尽属黄堂太守题。自古江陵是壮游，春风三日为君留。岳阳胜概还如旧，只少君诗写上楼。"}