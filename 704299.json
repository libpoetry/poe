{"id":"704299","title":"秋雨叹三首","dynasty":"明","author":"潘希曾","text":"旱来恨见秋霖迟，淋漓浃月仍苦之。禾焦豆萎已无救，坏屋决梁安用为。生柴价高陈粟贵，流离载道闻歔欷。莫怪农家贱卖牛，待餔欲给晨昏费。溪头浩浩秋水生，黑云四幂雨未晴。野荞随波田父泣，河鲫跋扈渔翁惊。城中仓廪无馀积，米舶初通过江客。乘潮逆浪来不时，到市千钱论一石。雨中甘菊横疏篱，怜汝曾遭旱魃欺。孤根得润稍苏息，嫩叶欲展仍离披。汝时未来须汝待，霜白秋清想风采。馀功尚赖延衰年，何日枝头看蓓蕾。"}