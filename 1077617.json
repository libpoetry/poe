{"id":"1077617","title":"投金濑有感","dynasty":"宋","author":"李纲","text":"楚王听谗诛五卿，招呼二子同就烹。子胥弯弓见使者，义不戴天非惜生。操瓢乞食困江表，曷尝一日忘郢城。溧水之阳遇真识，壶浆箪食欣相迎。当时追捕尚尔急，杀身灭口意岂轻。霸吴何止服句践，破楚遂以鞭荆平。倒行逆施道虽远，复仇摅愤圣所称。却来访旧欲报德，叹息玉质随流萍。投金浅濑亦何有，聊以寓意通精诚。哀穷进食类漂母，解剑挂墓同延陵。古人已矣不可见，空有史笔垂声名。"}