{"id":"831256","title":"金缕曲 其二 连句，和木斋韵","dynasty":"清末民国初","author":"程颂万","text":"渴损湘虹影。把当年、三闾网得，载群归艇。暮雨朝云劳怅望，谁见巫娥妆靓。但飒飒、灵旗风紧。此夕二妃都睡也，怕吟成、更有痴龙听。卿半醉，我初醒。沧桑急劫休重省。剩相逢、酒徒三五，尚饶清兴。赤县二分春色短，中晚不如初盛。可儿女、英雄厮并。莫便无端成落魄，到天荒、地老无人境。空独自，泪珠迸。"}