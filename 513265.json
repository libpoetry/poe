{"id":"513265","title":"岳王坟上树","dynasty":"明","author":"沈周","text":"岳王坟上树，武侯庙前柏。在坟生南枝，在庙根如石。不诃无剪伐，不朽非培殖。冥冥草木者，何以通人德。二公郁忠义，天地为拍塞。天地无发付，一夜化两植。风云发长噫，雷雨作怒击。一不忘北兵，一不忘曹贼。英灵尚凛凛，死有斡生力。其生虽不辰，其死有遗直。嗟哉背逆徒，未死气先息。谙谙蔑蘖馀，苟有亦荆棘。"}