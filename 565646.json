{"id":"565646","title":"昆崙篇赠张子言一首","dynasty":"明","author":"黄省曾","text":"赤县岂足宅，适彼昆崙隅。仙山峙九重，层各万里馀。玉楼十二所，粲丽悉无殊。峨峨金墉城，中有王母居。下俯二曜景，振佩四风俱。元霞布九光，甘露洒丹珠。言龟巢玉树，牛渚蜕瑶螭。芝田耨宝粟，蕙圃种琼蔬。碧柰时一餐，轻骨耸高虚。列真会承渊，天路浩翔驱。师皇控紫虬，寇先驾神鱼。要我玄圃堂，鼓瑟吹清竽。纪算无终极，千劫恣欢娱。东濯扶桑津，息辔蓬莱墟。明星以扪弄，青鸟在前趋。红波注河流，珍林夹道扶。手把三洞章，琅阙畅灵符。妙体好容颜，万载永不枯。顾觉世间人，刍狗诚足□。笑此大梦荣，乐与汗漫期。"}