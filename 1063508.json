{"id":"1063508","title":"上益昌守李大夫","dynasty":"宋","author":"唐庚","text":"标致自清流，知名二十秋。诸儒堂上席，群客帐前筹。南渡衣拖绣，西来幕建油。食葱逢屈突，封户识荆州。襦裤三巴国，櫜鞬九郡侯。道兴期变鲁，文盛拟从周。讼矢虽关听，宾壶不废投。未妨登衮衮，暂屈布优优。望府多奇士，华颠愧督邮。崎岖缘底事，憔悴此重游。举目江山是，翻身岁月遒。客愁移带眼，乡思咏刀头。技痒论文在，心阑触事休。那堪趋冉冉，祗是判悠悠。揣分宜长引，忧贫复少留。长裙何处曳，门馆傥容邹。"}