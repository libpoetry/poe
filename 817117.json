{"id":"817117","title":"为人题画梅四首","dynasty":"清","author":"缪祐孙","text":"缟袂林中戛佩环，蛾眉天上影弯弯。底须更作罗浮梦，冷艳狂香邓尉山。云阶月地漫相呼，粉本初描世外姝。我亦孤山旧游侣，神仙眷属羡林逋。冰雪清姿别样娆，枝枝淡墨晕生绡。一般枨触伊谁喻，南浦东风红板桥。春色江南孰与争，神人姑射可怜生。不堪暖日明蟾地，铁石心肠宋广平。"}