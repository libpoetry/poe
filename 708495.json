{"id":"708495","title":"贺新郎  其十五 为汪蛟门舍人病中纳姬和方虎","dynasty":"明末清初","author":"龚鼎孳","text":"璧月虾须卷。报香车、苧萝人到，羁愁齐遣。病起长卿微倦后，消得露华浓泫。叠绣袜、红绵含茧。鬓影钱塘云母辑，渡广陵、八月秋涛浅。菱镜黛，晓窗展。倚风生怕腰身显。护娇羞、锦屏六曲，铜环双扁。子夜翠裘龙脑热，切莫打鸦惊犬。辛放仗、朝参新免。收拾鸳鸯针线帖，奉五花，判事妆台典。琴亦暇，绮吟剪。"}