{"id":"1249842","title":"大姑谣","dynasty":"元末明初","author":"郑洪","text":"大姑嫁将军，小姑未有夫。小姑两脚泥，大姑满头珠。前月小姑去，嫁作庄家妇。钗削爨下荆，衣裁机上布。大姑嗔小姑，生憎儿女痴。多少马上郎，偏爱牧羊儿。八月点军卒，将军五门出。大姑诧夫婿，上马快如鹘。昨日边报归，大姑泪如挥。郎君马上死，无处寄征衣。连理与枯枝，双飞成戢翅。都无百夜恩，浪作千岁计。小姑庄上来，瓦盆双鲤鲐。上堂拜父母，夫妇恣欢谐。大姑见小姑，珠翠无颜色。低头怨怅天，仰天呼不得。人生百年良所无，白头相送真良图。东家女郎欲嫁夫，切莫猖狂学大姑。"}