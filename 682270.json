{"id":"682270","title":"夏日村居四十二首","dynasty":"明","author":"于慎行","text":"槛外千山过雨，阶前独树含风。座对山光晓暮，床随树影西东。地僻炎天不暑，心空小阁常宽。隐几山当睥睨，钩帘月上阑干。乞竹多烦问讯，栽花每费平章。亦自开成三径，相过惜少求羊。云里青山尽处，花间流水来时。行负鸱夷载酒，吟挥麈尾成诗。蝴蝶飞来栩栩，蚍蜉战罢蘧蘧。枕上惊消宿酒，掌中闪落残书。采得石花试煮，扫将柏子閒焚。色共龙团斗品，烟随鹊尾成文。玄莬城头鼓角，白狼河北烟尘。宵旰知劳圣主，安危定有谋臣。稚子分操几杖，苍头并挽巾车。树底停杯听鸟，溪边觅鼎烹鱼。乳燕盈盈掠水，流莺恰恰啼烟。雨著绿杨枝上，云生白石矶边。抚枕沈吟焦鹿，衔杯啸傲蠃螟。已悟觉时是梦，还知醉里为醒。天籁非关比竹，园林片片春声。柳畔提壶劝酒，花间布谷催耕。倚杖云中送鸟，投竿水上观鱼。述志何曾著赋，绝交亦自无书。雀入大水为蛤，橘踰长淮化枳。天地岂私我哉，人生贵适志耳。石几移当薜幌，丝囊凭对花栏。门外何方骑吹，红尘北走长安。家住谷城山下，行踪半慕留侯。初无黄石公授，但从赤松子游。握笔峰霞缥缈，弹琴涧水潺湲。草阁终年不闭，荆扉镇日常关。面面溪山缭绕，村村花树蒙笼。人在渊明记里，家居摩诘图中。偶遇城中客列，因知海上烽传。零落张骞使节，沈浮杨仆楼船。九陌朱轮华毂，五陵骏马轻裘。眼底蜉蝣楚楚，枕中蝴蝶悠悠。啜茗风生瓦钵，焚香日上疏帘。坐久浑无个事，函开一卷楞严。世界都无广狭，人生各有盈虚。鲲鹏两海不足，鹪鴳一枝有馀。开卷百年万里，连篇落日中原。一任骚坛定霸，争教学海穷源。呼马呼牛易应，梦鱼梦鸟难分。人世百年过客，勋名一片浮云。春尽新醅绿醑，日高旋煮雕胡。不羡金齑玉脍，休称琬液琼苏。水绕项王冢畔，山围管子台前。万古英雄事业，斜阳衰草寒烟。海岸渔竿自把，闾门雀网空张。浪迹真成汗漫，閒心不见炎凉。春日雕梁燕雀，秋风高冢麒麟。贤圣谁能自免，身名何物为亲。龌龊汉庭作吏，盘跚鲁国为儒。羞杀杜陵男子，笑倒高阳酒徒。有竹有山有水，宜烟宜雨宜晴。欲似浣花溪畔，主人背郭堂成。举袖翩翩调鹤，临池策策呼鱼。回忆天街跃马，当年心事何如。竹影能留月影，松声颇乱琴声。此际翛然似水，应教多病身轻。报岁常多野祭，迎年亦有巫歌。击壤升平旧老，欣随社鼓婆娑。古木千章水际，香泉万斛山阿。樵客空岩鸟道，田家半夜牛歌。畏听山猿报客，愁看海鹤传书。可幸知交渐少，音尘不到幽庐。薰为含香自爇，膏因吐燄常煎。拥肿能逃大匠，支离可尽天年。碧竹青萝院宇，黄鸡白酒盘飧。有客聊除花径，无人自掩蓬门。黄鸟声中酒肆，绿杨影里渔蓑。隔舍村翁泥饮，随身竖子徵歌。蔓草生来勿剪，閒花落处休除。只任常生常落，年年点缀幽居。秋梦浑如春梦，春情化作秋情。出世何须避世，无名不用逃名。量似饮河鼹鼠，居同粘壁蜗牛。阅世惟须满腹，谋身只合藏头。水面时喧雁鹜，山坳远下牛羊。细雨疏槐落日，披襟小坐绳床。见客端愁结袜，开门最怯梳头。赢得北窗偃卧，湘帘翠簟如秋。"}