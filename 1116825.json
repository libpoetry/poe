{"id":"1116825","title":"浣溪沙 十二月二日雨后微雪，太守徐君猷携酒见过，坐上作浣溪沙三首。明日酒醒，雪大作，又作二首","dynasty":"宋","author":"苏轼","text":"覆块青青麦未苏。江南云叶暗随车。临皋烟景世间无。雨脚半收檐断线，雪床初下瓦跳珠。归来冰颗乱黏须。醉梦昏昏晓未苏。门前辘辘使君车。扶头一盏怎生无。废圃寒蔬排翠羽，小槽春酒滴真珠。清香细细嚼梅须。雪里餐毡例姓苏。使君载酒为回车。天寒酒色转头无。荐士已闻飞鹗表，报恩应不用蛇珠。醉中还许揽桓须。半夜银山上积苏。朝来九陌带随车。涛江烟渚一时无。空腹有诗衣有结，湿薪如桂米如珠。冻吟谁伴撚髭须。万顷风涛不记苏。雪晴江上麦千车。但令人饱我愁无。翠袖依风萦柳絮，绛唇得酒烂樱珠。尊前呵手镊霜须。"}