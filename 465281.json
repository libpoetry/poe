{"id":"465281","title":"陌上花 上巳渝州阙修禊雅事，寄讯得天肇唐中漠诸兄成都次蜕岩韵","dynasty":"当代","author":"邵祖平","text":"封书寄远。依依羁思，又逢春晚。絮舞鹃啼，新绿怅笼池馆。欲知别后愁深浅，小令慢词无断。向乌丝界泪，红笺传恨，旧游云散。忆江南禊日，飞觞坐赏，芍药丁香相半。不管轻寒，斗鸭曲阑偎暖。草堂尚有联吟地，欲问锦江鱼雁。但三巴处处，巢居殊俗，傍河还懒。"}