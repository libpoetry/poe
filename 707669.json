{"id":"707669","title":"海东屯卒歌","dynasty":"明末清初","author":"卢若腾","text":"故乡无粥饘，来垦海东田。海东野牛未驯习，三人驱之两人牵；驱之不前牵不直，偾辕破黎跳如织。使我一锄翻一土，一尺、两尺已乏力；那知草根数尺深，挥锄终日不得息。除草一年草不荒，教牛一年牛不狂；今年成田明年种，明年自不费官粮。如今官粮不充腹，严令刻期食新谷；新谷何曾种一茎，饥死海东无人哭。"}