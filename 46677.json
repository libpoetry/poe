{"id":"46677","title":"忆昨行寄吴中诸故人","dynasty":"明代","author":"高启","text":"忆昨结交豪侠客，意气相倾无促戚。十年离乱如不知，日费黄金出游剧。狐裘蒙茸欺北风，霹雳应手鸣雕弓。桓王墓下沙草白，仿佛地似辽城东。马行雪中四蹄热，流影欲追飞隼灭。归来笑学曹景宗，生击黄獐饮其血。皋桥泰娘双翠蛾，唤来尊前为我歌，白日欲没奈愁何。回潭水绿春始波，此中夜游乐更多。月出东山白云里，照见船中笛声起。惊鸥飞过片片轻，有似梅花落江水。天峰最高明日登，手接飞鸟攀危藤。龙门路黑不可上，松风吹灭岩中灯。众客欲归我不能，更度前岭缘崚嶒远携茗器下相候，喜有白首楞伽僧。馆娃离宫已为寺，香径无人欲愁思。醉题高壁墨如鸦，一半欹斜不成字。夫差城南天下稀，狂游累日忘却归。座中争起劝我酒，但道饮此无相违。自从飘零各江海，故旧如今几人在。荒烟落日野乌啼，寂寞青山颜亦改。须知少年乐事偏，当饮岂得言无钱。我今自算虽未老，豪健已觉难如前。去日已去不可止，来日方来犹可喜。古来达士有名言，只说人生行乐耳。"}