{"id":"1121585","title":"酬李光化见寄二首","dynasty":"宋","author":"范仲淹","text":"交亲莫笑出麾频，不任纤机只任真。远护玉关犹竭力，入陪金铉敢周身。素心直拟圭无玷，晚节当如竹有筠。道本逍遥惟所适，吾生何用蠖求伸。万里承平尧舜风，使君尺素半空空。庭中无事吏归早，野外有歌民意丰。石鼎斗茶浮乳白，海螺行酒滟波红。宴堂未尽嘉宾兴，移下秋光月色中。"}