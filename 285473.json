{"id":"285473","title":"沪上有感·横览小溟渤","dynasty":"现代","author":"胡雪抱","text":"横览小溟渤，敛气夕临沪。袅袅滩外旌，青青浦东树。沧桑何可言，春申古尝住。奇辟忽如此，星汉平地布。琛赆万国同，园林五洲富。霞彩萦层楼，电车沸衢路。咫尺国境分，沉丽似深妒。旅馆滨河桥，怀人及秋暮。含情倚栏久，烟月流寒暑。纫蕙搴明珠，参差不相遇。归梦眷晨昏，漂摇复难驻。空持冷淡心，悄历繁华处。"}