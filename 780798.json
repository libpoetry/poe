{"id":"780798","title":"贺新凉侨寓吴霞沧浪亭，与王子梅诸君谈艺","dynasty":"清","author":"龚自珍","text":"一棹沧浪水。一行行、淡烟疏柳，平生秋思。多谢江东风景好，依旧美人名士。有老衲、高谈奇字。使我吴天诗料阔，策蝌文、蜾扁三千事。古香馤，在肝肺。一箫我漫游吴市。傍龛灯、来称教主，琉璃焰起。病蝶凉蝉狂不得，还许虎丘秋禊。看磨墨、人低双髻，绝胜山东驴子背，惨邮亭、麦饭黄沙里。掷笔罢，傲吾子。"}