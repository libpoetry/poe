{"id":"93067","title":"过石硊渡·峨桥小渡十里长","dynasty":"宋代","author":"杨万里","text":"峨桥小渡十里长，石硊小渡五里强。斜风细雨寒芦里，下有深潭黑无底。渡船劣似纸半张，五里却成一千里。中流风作浪如山，前进不得後进难。隔溪市井只咫尺，安得飞堕於其间。大江风涛堪著力，小渡风涛更无格。咫尺性命轻於毛，只恐一毛犹不直。"}