{"id":"566608","title":"旱祷十七韵次陈长公","dynasty":"明","author":"徐渭","text":"旱魃虐以猖，商羊乃深避。云汉夜昭回，遵彼槁条肄。绝意豕涉波，必死蚌持翠。蜥蜴山泽穷，猳豨屠贾致。黄缁递呗诅，玄冥等聋瞆。如闻柴望禋，感通有精义。洪畴儆恒阳，繁露肃常馈。商林沃乃深，秦天岂终醉。坛今邻阊阖，阍亦撤幽閟。雷吏绿章封，宁有不达字。油然未崇朝，沛尔倏濡澻。虎猫效蜡劳，丰隆詟群祟。连臂解桔槔，极目醒枯悴。歌帝悦穰穰，报典虔惴惴。窭人无农忧，连夕美凉寐。农穫譬中行，美寐狷其次。籴贱胜作农，先生有酒食。"}