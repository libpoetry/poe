{"id":"643231","title":"秦驻山杀虎歌","dynasty":"明","author":"胡奎","text":"秦驻山头祖龙庙，月黑天寒闻虎啸。将军手挽乌角弓，平明入山寻虎踪。丛篁秀木郁重重，阴壑惨淡来悲风。山灵白昼驱虎出，壮士跳踉与之敌。雄牙利爪善搏人，大剑长鎗俱辟易。我今三箭信有神，勇气不让飞将军。山中一朝除虎害，四境扫荡无妖纷。封章奏彻彤庭上，圣主闻知颁内赏。安得储公数十人，一时苏息东南民。"}