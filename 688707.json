{"id":"688707","title":"再次桂翁乡会即席韵","dynasty":"明","author":"严嵩","text":"德星明处画堂深，咫尺烟霄喜盍簪。扈圣竞瞻阿阁凤，得贤宁羡隗台金。西江文献元称盛，东里勋名复见今。瑶瑟夜歌催逸兴，彩毫春色动高吟。满座春杯岂厌深，百年嘉会此冠簪。却惭葭质叨依玉，永荷洪炉得铸金。廊庙声华公振古，虞周礼乐圣逢今。吹嘘幸接南宫席，潦倒空赓下里吟。帷幄谋谟帝眷深，殿头鸣玉领缨簪。著来锦绣宫裁蟒，捧出骈蕃御赐金。促召每闻忙人夜，留欢刚得暇逢今。巳陪鱼藻沾恩宴，更惜莺花洽醉吟。"}