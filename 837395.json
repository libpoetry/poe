{"id":"837395","title":"李生归自建业复橐笔应暹罗日报社聘为诗送之","dynasty":"清末民国初","author":"郑国藩","text":"我友有俊子，英年才艺多。橐笔走吴越，舆论资调和。直道三代远，坐看雉罹罗。归来重叹息，壮志未消磨。待价且蕴椟，荆璞防差讹。但愁驹隙驶，难返鲁阳戈。中山酲未解，岁月已蹉跎。双鲤忽远至，喜咏嘤鸣歌。长风万里破，直上湄公河。蛮方夜不禁，谁来醉尉呵。思想自由发，言论无媕娿。临厓送行旌，望洋意若何。努力加餐饭，异地慎风波。"}