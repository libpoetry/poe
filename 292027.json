{"id":"292027","title":"庐山铁船峰歌写呈俞律诗兄吟正并博一粲","dynasty":"现代","author":"常国武","text":"一峰崱屴怯跻攀，何人绝顶藏铁船。扛鼎项王仰股栗，庄生空言负山力。疑是银河仙子来，银河水浅移此崖。崖巅周遭尽硊礧，暂停征棹无片水。莫非沧海变桑田，桑田突起成高山。沧桑转轮无穷已，铁船万劫仍舣此。当年仙子几时回，年年我来寻翠微。相思岁岁头已白，天涯望断渺消息。剩欲挂席拿云去，惭愧仙槎无术驭。换骨今生恨无由，且作匡庐廿日游。眼前清景亦奇崛，松张华盖石积铁。烟云无赖弄狡狯，天马行空插羽翅。为雾为雨还为雯，如染如涂又如皴。诗人画师俱敛手，才薄如我应钳口。我今赋此博君笑，一笑可得十年少。相期身健寿高逾期颐，共驾此船直上碧霄俯瞰人间万峰低。"}