{"id":"687136","title":"题画龙虎二首","dynasty":"明","author":"刘溥","text":"古来画龙称叶公，后来又说陈所翁。呜呼二人不可见，神妙谁复追其踪。此图知是何人作，一见令人即惊愕。势翻沧海起风雷，身涌长空奋头角。双睛泼电鳞鬣分，左盘右蹴拿飞云。轩然天地动光彩，此时不顾鱼虾群。满堂惨淡凝烟雾，相对咨嗟毛发竖。田畴岁旱望甘霖，破壁须看上天去。千山万山日向脯，哑哑老树愁啼乌。长途迢递人绝迹，奋跃只有黄于菟。长风飕飗震林木，百兽纷披望风伏。霜牙凛凛摧万夫，金镜瞳瞳射双目。饥来择肉惟熊罴，不更小取豺与狸。田家黄犊要耕种，又肯搏攫夸能为。如今天关求守备，盖世雄威素称异。举首为城掉尾旌，愿保皇家千万世。"}