{"id":"1005762","title":"出入二岭行","dynasty":"宋","author":"舒岳祥","text":"出童公，入童公，一岭二水分西东。前山万竹入新路，新路苍海通方蓬。入黄甘，出黄甘，一山二水分北南。北南百谷会江海，镇亭下注南山潭。问君何事经二岭，辟寇辟兵探绝境。青山两路双阙开，桑柘人烟在深井。迢迢横过澄溪头，水风激激流人影。篮舆落日黄泥坂，短策东风日将晚。深竹人家少邻并，麦苗翠被铺平田。忍饥犹自念民饥，饼饵风来一饱宽。况今圣算穷幽遐，检括丁口究阡陌。或说更戍起南氓，或议关防驱北客。中原陇土少人耕，何惜就宽因去窄。自古先王订版图，兵农合一如常式。呜呼先王为民定军例，后王为军定民籍。呜呼老儒临风三叹息，为国何如惜民力。"}