{"id":"623040","title":"灵帝","dynasty":"明","author":"郭之奇","text":"灵帝之灵灵也优，让忠十侍总高俦。鸿都门学千群满，西邸官钱亿万浮。强项子孙必致鸟，刀馀父母竞为鹠。桓不作家真可叹，尧堪比德又何羞。宣陵孝子供除拜，傅母司徒任索求。灵罼已成文囿乐，鸡蜺枉作寺堂忧。三十六方归异术，百千党狱尽名流。一自武蕃违禁轴，谁怜张俭望门投。俊顾及厨空标榜，梁砀林虑且夷犹。中庸天下嗤胡广，解祸西行忆贾彪。铜臭盈朝谁共理，黄巾满世孰同雠。人之云亡邦殄瘁，瞻乌爰止日惊眸。汝南月旦更题品，乱世奸雄窃计谋。虺蜴虽除狼虎至，后汉之倾岂无繇。"}