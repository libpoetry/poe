{"id":"1165010","title":"草庵歌","dynasty":"唐","author":"希迁","text":"吾结草庵无宝贝，饭了从容图睡快。成时初见茅草新，破后还将茅草盖。住庵人，镇常在，不属中间与内外。人住处，我不住，世人爱处我不爱。庵虽小，含法界，方丈老人相体解。上乘菩萨信无疑，中下闻之必生怪。问此庵，坏不坏，坏与不坏主元在。不居南北与东西，基上坚牢以为最。青松下，明窗内，玉殿朱楼未为对。纳帔幪头万事休，此时山僧都不会。住此庵，休作解，谁誇铺席图人买。回光返照便归来，廓达灵根非向背。遇祖师，亲训诲，结草为庵莫生退。百年抛却任纵横，摆手便行且无罪。千种言，万般解，祇要交君长不解。欲识庵中不死人，岂离而今遮皮袋。"}