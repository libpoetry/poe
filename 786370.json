{"id":"786370","title":"冬至日家祭有感","dynasty":"清","author":"洪繻","text":"陆游家祭日，不见王师来。告考无喜信，一恸泣蒿莱！肃肃孙子曹，拜跪趋堂阶。年少无忧思，何知事可哀！我在沧桑内，零泪滴苍苔。仲冬风雪下，阴气横九垓。乾坤已荒老，天地满尘埃。为时经易岁，人事长悠哉！生命既不辰，自甘为弃材。行踪羁远海，坟墓守南陔。富贵非吾愿，溷迹于舆儓。时乱身愈重，韬晦复何猜！载拜捧觞豆，莫上黄金台！"}