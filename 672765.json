{"id":"672765","title":"为三府安公题所藏史痴翁图二首 其二 雪景","dynasty":"明","author":"费宏","text":"万壑千崖堆玉尘，老松僵立霜皮皴。行人飞鸟不见影，渔蓑揭揭趋江滨。荒村酒薄鱼可换，径须一醉宁知贫。诗人往往敬画此，不誇锦帐罗醲醇。使君爱诗复爱画，行吟坐对皆天真。高堂六月苦炎热，披图便觉融心神。清飙拂座送凉冷，寒岫照眼增嶙峋。欲凭一问茅檐下，或有扃门高卧人。"}