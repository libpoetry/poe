{"id":"274122","title":"十二郎·宁士十二弟新婚，余写梅花一幅为颂。又戏咏本事调之","dynasty":"现代","author":"汪东","text":"翠屏绣枕。喜此际、玉人同凭。甚小撷园芳，联趋街鼓，心事徊徨未省。直把红丝牢牵系，始会得、温柔情性。想射雀诞词，乘鸾虚约，为伊销尽。人定。商量课绩，勤劳堪并。料不似寻常，画眉深浅，但向妆台弄影。琴瑟声谐，蕨薇歌好，应共水长山永。梅蕊绽、更著风催，结子伫看调鼎。"}