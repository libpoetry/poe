{"id":"211218","title":"上曹大夫·客从南英到揭阳","dynasty":"宋代","author":"郑侠","text":"客从南英到揭阳，十有五年困长道。囊资空竭奴仆愁，气象尘埃颜貌老。天矜穷悴幸有缘，太守曹公看客好。孤舟薄舣即趋门，一笑相迎见怀抱。道途险易人佚劳，俄顷咨询无不到。旌轩雍容屈临顾，袖出缄封相燕劳。舍舟东溪宅西湖，西湖风光画不如。是日佳筵在连理，宾从翕集何舒徐。大斗所酌真醍醐，珍肴毕果琼瑶铺。巨觞潋滟巡数劝，惟恐不醉非宾娱。别有芙蕖对芳席，五干十花图在壁。万龙齐干玉森森，回看华轩笼翠碧。熙熙台上柳青青，众乐亭前松植植。尔乃盘桓四十日，尊罍时殿情无斁。不知海内为主人，几人似公真好客。观公政治诚有伦，合居庙庙居海滨。子厚在柳南蛮欣，文翁在蜀西鄙驯。天心帝意诚念远，故为远俗迂良臣。愿公不日居陶钧，大开东阁罗冠绅，烹庖鼍龙脯麒麟。布被底下卧平津，天涯地角尽阳春。"}