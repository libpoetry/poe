{"id":"900506","title":"长沙历冬无雪正月十日与客登卷云亭望西山始见一白莫夜复大作竹声萧然是日坐上分韵得云字","dynasty":"宋","author":"张栻","text":"冬温气苦盭，玄冥未书勋。薄雪殿馀腊，一夜收楚氛。欢欣想农圃，润泽到蒿芹。我亦破晓出，唤客来卷云。苍苍西山树，栖此万鹤群。爽气入病眼，幽怀惬前闻。意到自举酒，语多祇论文。薄莫势未已，飞花复缤纷。还将萧瑟声，一一付竹君。洗盏且更酌，清绝未酣醺。"}