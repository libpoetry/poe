{"id":"1226990","title":"题李思训寒江晚山图","dynasty":"元","author":"邓文原","text":"李唐王孙重毫素，爱写寒江千万树。上有蓬莱五色云，下有仙家几庭户。清霜点作秋满林，咫尺瑶窗起烟雾。西风吹动晚山苍，归舟掩映犹堪数。迢迢锦水汎双凫，漠漠青天飞雪鹭。人间画手非不多，谁似李侯得真趣。李侯宿世列仙俦，更有何人同出处。徽庙题来字字真，把玩殷勤乃奇遇。斯图斯景世莫传，古汴荒凉风景暮。眼中人事已非前，画里山川尚如故。老我披图一怆然，落日长歌漫为赋。"}