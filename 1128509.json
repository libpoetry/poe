{"id":"1128509","title":"次韵工部兄除夕见寄三首","dynasty":"宋","author":"葛胜仲","text":"异县飘流十载穷，年华又见转和风。春游已陡惊梅白，夜集犹疑共烛红。蓝尾方嗟形影隔，苍头俄喜信音通。麦秋时节摇归掉，禅榻相从话苦空。霜毛垂领病摧颓，岁晚流年四秩催。一自贬官瞻日远，两经除夕叹星回。梅吹画角馀寒尽，柏欲飞觞暖律来。岁莫日斜还隐几，心同白傅守寒灰。江城流落岁还新，懒作雕虫问大钧。月尽嘉平馀景刻，年侵彊仕尚沉沦。晚持禅悦惟三白，晓簇春盘又五辛。肯把生涯供烂醉，黎明学不动心人。"}