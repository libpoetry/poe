{"id":"937076","title":"登城","dynasty":"宋","author":"陆游","text":"我登少城门，四顾天地接。大风正北起，号怒撼危堞。九衢百万家，楼观争岌嶪。卧病气壅塞，放目意颇惬。永怀河洛间，煌煌祖宗业。上天祐仁圣，万邦尽臣妾。横流始靖康，赵魏血可蹀。小胡宁远略，为国恃剽劫。自量势难久，外很中已慑。籍民备胜广，陛戟畏荆聂。谁能提万骑，大呼拥马鬣。奇兵四面出，快若霜扫叶。植旗朝受降，驰驿夜奏捷。豺狼一朝空，狐兔何足猎。遗民世忠义，泣血受汗胁。系箭射我诗，往檄五陵侠。"}