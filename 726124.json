{"id":"726124","title":"和刘尚书侍五明集诗","dynasty":"南北朝","author":"萧绎","text":"帝德洽区宇，垂衣彰太平。黄唐惭懋实，子姒恧嘉声。治家陈五礼，功成奏六英。汲引留宸鉴，舟航动睿情。法王唯一法，无生信不生。因因从此见，果果自斯明。元良仰副后，含一震鸿名。龟藏逾启筮，鲁史冠春卿。日宫佳气满，月殿善风清。绮钱蔽西观，缇幔卷南荣。金门练朝鼓，玉壶休夜更。宫槐留晓合，城乌侵曙鸣。露光枝上宿，霞影水中轻。虚薄今何事，徒知恋法城。"}