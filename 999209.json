{"id":"999209","title":"二月二十四日杨廷秀郎中诸友约游西湖余以小疾不至分韵得子字","dynasty":"宋","author":"喻良能","text":"都城西头二月尾，湖水平堤縠纹起。南北山光罨画中，浅深草色裙腰里。群仙领客泛艅艎，黄帽劈波惊鰋鲤。中流剧谈闻两岸，阖坐题诗动盈纸。如渑自足醉朋从，馀沥犹能沾走史。当年曲水迹已陈，此日渼陂欢莫拟。蹇予小疾独不至，诗伯索诗殊未已。笔已老矣何能为，但诵西湖比西子。"}