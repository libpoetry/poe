{"id":"703018","title":"再酬雪湖用前韵四首","dynasty":"明","author":"谢迁","text":"芳辰何啻直千金，残菊犹堪动醉吟。风逗石泉声碎落，云开岩壁势平临。茱萸沜炤莲塘静，薜荔墙通竹径深。好景天留娱老眼，短筇长屐漫追寻。东篱采采胜黄金，满袖寒香坐对吟。地拥烟霞长作主，山围雉堞旧名临。尊前岸帻风光好，林外停车节候深。醉卧松阴忽惊觉，悬崖倒影落千寻。晚霞晴景炫流金，馀兴犹成采菊吟。石磴崎岖攀更上，溪流清浅坐仍临。门缘客扫情如故，酒挟诗狂量亦深。怅忆南山元入社，比来何事费招寻。菊圃离披满地金，餐英漫作楚累吟。山坳古路岚光断，屋角危峰昼影临。旅雁将芦凌汉远，游鱼在藻乐池深。眼前风景皆诗料，佳句时来不费寻。"}