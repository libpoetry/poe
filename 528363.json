{"id":"528363","title":"友竹","dynasty":"明","author":"何景明","text":"买园惟种竹，身与竹为俦。一径白云里，千竿清吹幽。江亭朝对雨，水榭早迎秋。翠袖天寒倚，朱弦日暮愁。风因故人至，月为此君留。逸驾今谁并，前身是予猷。人多嫌寂寞，吾独慕清修。苦节长如此，虚心不外求。琴樽忘老病，几席共绸缪。岁晚根逾固，霜繁花益稠。山空鹧鸪怨，海阔凤凰忧。高志宁须待，深栖且自谋。何因孤兴发，吹笛上君楼。"}