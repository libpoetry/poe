{"id":"722734","title":"梦游仙 湖干新咏十首","dynasty":"明末清初","author":"徐石麒","text":"湖居好，地僻可逃名。岸上桃花迷钓叟，门前柳树隐先生。相识亦何曾。湖居好，闭户少人知。杜甫工诗吟恋苦，杨雄作赋字贪奇。乐此不知疲。湖居好，学圃不为迂。一笠自承窗外雨，几锄亲垦屋边芜。清供有园蔬。湖居好，鸟语亦清奇。喜报客来鸲鹆唤，苦留人住鹧鸪啼。憨态颇相宜。湖居好，种秫有陂田。五斗不烦腰更折，一车何用口频涎。常此醉中天。湖居好，满目是春妍。蝴蝶拍翻花一梦，鹁鸪啼彻柳三眠。此景正悠然。湖居好，客至一茶葫。梅雨为添床下瓮，松风知沸墉边炉。何必入郇厨。湖居好，得意尽风流。喜逐渔郎歌欸乃，闲调鸟子学軥辀。殊胜石城讴。湖居好，别是瓠中天。麦秀桐华花甲子，鸿宾燕乳鸟寒暄。无术也知年。湖居好，安土便为家。一棹扬舟轻似蜢，数椽茅屋小于蜗。端不羡豪华。"}