{"id":"266812","title":"与西庚兄澄站惜别","dynasty":"现代","author":"叶云峰","text":"五年不相见，如同参与商。为访青箱老，来到古暨阳。寒暄难尽一，热泪先盈眶。风神未殊昔，谈吐更堂皇。两度赴盛宴，末座趋未遑。绿酒红灯夜，情谊何深长。良会苦时短，恨别太仓仓。客中还送客，携手上河梁。汽笛声声促，行行复行行。临歧无多语，相互祝康强。从此魂梦系，云树感苍茫。愧我衰病甚，芜门不成章。"}