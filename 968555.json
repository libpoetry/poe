{"id":"968555","title":"沁园春 和伍子严避暑二首 其一","dynasty":"宋","author":"赵师侠","text":"雨接梅霖，风祛槐暑，麦天已秋。正榴燃红炬，枝头色艳，荷翻绿盖，池面香浮。心景俱清，身名何有，且向忙中早转头。尘劳事，枉朝思夕计，细虑深谋。悠悠。不复徼求。但安分、随缘休便休。纵官居极品，徒为美玩，家称钜富，未免闲愁。遇酒开颜，逢欢乐意，有似木人骑土牛。从他笑，看一朝解悟，八极遨游。"}