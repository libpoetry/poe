{"id":"262572","title":"凤凰台上忆吹箫·弄花香满衣","dynasty":"清代","author":"于启璋","text":"残腊辞梅，嫩寒侵柳，小园风送春来。渐夭桃竞放，琼李争开。相约西邻女伴，妆罢也、倚徙莓苔。柔荑滑、弓鞋半褪，罗袜微歪。安排。秋千架畔，试闲寻百草，笑赌双钗。更揉红撚白，插鬓堆怀。伫立湖山石上，错引得、蝶恋蜂猜。花阴冷、归更雪缕，香溢妆台。"}