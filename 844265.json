{"id":"844265","title":"题半面美人图","dynasty":"清末民国初","author":"林朝崧","text":"似将回首尚迁延，阿堵神情已尽传。螺黛半弯描月瘦，翠翘一朵压云偏。是谁偶欠添毫笔，累我空吟却扇篇。料得画师非惜墨，好花开到五分鲜。侧立帘栊不转头，看人只用眼波勾。旧伤如意应留迹，新抱云和故障羞。有愿欲窥全豹妙，无因尽露两蛾修。画中重睹徐妃态，惹得湘东恼未休。"}