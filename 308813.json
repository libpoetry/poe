{"id":"308813","title":"玲珑四犯·含羞草，清真韵","dynasty":"现代","author":"赵熙","text":"酥了春心，但有物相挨，收尽娇艳。碎叶摇风，花粲女儿宫脸。无意挂到裙钗，未饮醉妆全乱。问甚时、玉骨偷换。香软任它厮见。似闻仙液苔根荐。系金茎、露珠圆茜。依稀树痒搔无力，慵送秋波眼。休认夜合性情，况翠柳章台千点。仅向人迎送，吹作雪，随风散。"}