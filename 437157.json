{"id":"437157","title":"中秋","dynasty":"金","author":"赵秉文","text":"天风吹河汉，明月悬清光。清光不可掇，流影入杯觞。吸此风露魄，洗我芥蒂肠。向来功名心，一笑冰沃汤。人生几中秋，弹指三万场。胡为置冰炭，不使心清凉。此心如秋月，虚明洞八方。此身万化中，太山一毫芒。尚无物与我，何者为彭殇。推琴黄叶落，搔首白云翔。解衣一盘礴，清境堕渺茫。"}