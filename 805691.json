{"id":"805691","title":"六州歌头","dynasty":"清","author":"史承谦","text":"繁华如许，绢素是谁题？晴光好，香尘动，暖烟迷，障锦泥。都趁芳菲景，连画舸，随雕毂，夷门外，樊楼下，傍长堤。回首望中何处，天津近，杨柳春旗。看红襟飘拂，碧草正萋萋。翠袖罗衣，水边携。对杯中酒，贪歌舞，东风缓，落红稀。扑蝶罢，听莺去，共依依。醉难归，谁省春明梦，传蜡烛，禁垣西。梨雪尽，饧策换，旧游非。欲问宣和遗事，惊心又、蕃马频嘶。向七陵魂断，挥涕夕阳低，花外鹊啼。"}