{"id":"903379","title":"木兰花慢 癸丑年生日","dynasty":"宋","author":"张镃","text":"年年三月二，是居士、始生朝。念绿鬓功名，初心已负，难报劬劳。天留帝城胜处，汇平湖远岫碧岧峣。竹色诗书燕几，柳阴桃杏横桥。西邻东舍不难招。大半是渔樵。任翁媪欢呼，儿孙歌笑，野具村醪。醉来更随鹤舞，看清风、送月过松梢。百岁因何快乐，尽从心地逍遥。"}