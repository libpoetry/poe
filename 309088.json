{"id":"309088","title":"疏影·柴门小启","dynasty":"清代","author":"陈衍","text":"柴门小启。甚重重叠叠，堆入帘底。柳不成痕，桐不成阴，竹又个无成字。水边篱落横斜见，又不似、罗浮妆倚。倩阿谁问答形神，除和陶诗无计。非复三人对影，举杯邀月色，岑寂恁地。衣白衣黄，大袖疏襟，黯黯酒痕难洗。争妍仿佛佳人背，顾好处、自怜无坠。趁早些、收拾横陈，玉骨枕函留翠。"}