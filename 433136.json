{"id":"433136","title":"春柳四首用鱼汤秋柳韵 轻尘朝雨尽杯酒于阳关残月晓风拍红牙于柳岸壮游湖海元龙之意气犹豪远念灵和张绪之年华未老聆清歌于秋柳和高曲于阳春鸾舞菱花每自怜于顾影莺鸣幽谷冀相应于同声云尔","dynasty":"近现代","author":"郭风惠","text":"雨裁风剪荡春魂，羌笛无声冷玉门。望去腰肢怜倩影，画来眉黛借愁痕。杂花炫色红成阵，高树垂阴绿映村。京兆风流张绪美，如云意气向谁论。婵娟青女谢寒霜，又驾东风落碧塘。翠袖盈盈怜解佩，罗裙叠叠忆开箱。渡头桃叶嗔娇婿，座上杨枝礼梵王。忽忆扬州城郭路，情丝牵挽到歌坊。长条拂帽絮沾衣，春梦年年未觉非。水面花飘愁宛转，梢头月上约依稀。徵将莺燕酣歌舞，绾住鸳鸯稳宿飞。香草美人通气息，慵抬青眼俗多违。朦胧曙色望中怜，莺掷金梭破绿烟。何处楼台风袅袅，谁家门巷雨绵绵。游人紫陌春如画，少妇金闺夜似年。高士门前相对懒，折腰知向阿谁边。"}