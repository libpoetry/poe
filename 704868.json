{"id":"704868","title":"戏成五绝","dynasty":"明","author":"薛蕙","text":"束发从师王浚川，文章衣钵幸相传。尔时评我李何似，白首摧颓只自怜。弱冠粗窥万卷馀，壮年益览百家书。探珠赤水方亲见，披雾青天果不虚。雅知文艺未为尊，次第沿流直讨源。不但学诗高一格，信然闻道小群言。海内论诗伏两雄，一时倡和未为公。俊逸终怜何大复，粗豪不解李空同。知己今无贺宾客，论文谁似鲍参军。夜光未剖千金璞，汗血空随万马群。"}