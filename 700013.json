{"id":"700013","title":"重阳二首","dynasty":"明","author":"陶安","text":"倚杖西风晚日间，一江晴色照衰颜。近年独喜行平地，才说登高倦上山。乱后菊花栽已少，病馀酒盏饮何悭。霜螯玉鲙无寻处，老树残烟自掩关。客居正有大龙山，又有黄花古市阛。九日何缘无节意，一身犹自远乡关。亲交对景应相忆，僚佐离家尽不闲。莫道明年谁尚健，茱萸已笑鬓毛斑。"}