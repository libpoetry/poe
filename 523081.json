{"id":"523081","title":"送席副使监贵州屯学二事歌","dynasty":"明","author":"李梦阳","text":"我昔在北京，送君向河南。岂料在河南，送君如百蛮。瘴云苍苍途路艰，牂牁罗施皆峻山。法官要自褰帷入，倏忽开明众山出。大抵夷狄似禽鸟，制之虽勤忌拘急。此曹亦是人心性，顷来渐慕衣冠习。文翁化蜀岂无本，李牧屯田务招辑。所恨故人恨万里，令我蚤夜心于邑。丈夫巳际飞龙会，野人犹抱枯鱼泣。感新怀旧心肺酸，万事回头百忧集。弘治之间时世异，与君次第陈封事。许身谬比汉贾生，推君每称唐陆贽。朝回对坐香炉省，出门并结青云辔。自从分手哭遗弓，缙绅漂洎余亦同。抱瓮梁王修竹园，遗址宋帝蓬莱宫。生涯放逐似羁旅，混迹迂腐随村翁。曾闻伏枥有老马，岂即道路伤秋蓬。天下疮痍况未息，西南贡篚防难通。杜鹃尚识君臣礼，蛟龙终收云雨功。相如谕蜀文章壮，马援平交德业雄。扶危济弱付公等，临岐怅望天南鸿。"}