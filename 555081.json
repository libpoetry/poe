{"id":"555081","title":"题魏宪长山水四首 其二 夏景","dynasty":"明","author":"黄仲昭","text":"青山万叠高崔嵬，流水几道相萦回。晓日村墟烟霭散，薰风楼阁帘栊开。漳南古称形胜地，家尚诗书人礼义。海滨邹鲁名尚存，图中风景无乃是。故家门巷深复深，千章古木青森森。赤日行空绝炎暑，绿云满地屯清阴。使君亦是漳名族，林隙依稀见华屋。牙签插架光陆离，弦诵通宵声断续。学成万里趋天关，手扣阊阖呈琅玕。中外激扬振风纪，姓名已覆金瓯间。岁旱还期沛甘泽，回首故山归未得。他日功成作昼游，山川定应增秀色。"}