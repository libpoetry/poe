{"id":"1104660","title":"雍熙享先农六首馀同祈谷","dynasty":"宋","author":"郊庙朝会歌辞","text":"先农播种，九谷务滋。灵坛致享，良耜陈仪。吉日惟亥，运属纯熙。乐之作矣，神其格思。亲耕展祀，明灵来格。九有骏奔，百司庇职。献奠肃肃，登降翼翼。祈彼丰穰，福流万国。肃陈韶舞，祗荐牺牲。乃逆黄俎，以率躬耕。祀惟古典，食乃民天。歆兹洁祀，以应祈年。式陈芳荐，爰致虔诚。神其降鉴，永福黎氓。明禋绀坛，灵风肃然。登歌已阕，神驭将旋。道光帝籍，礼备公田。鉴兹躬稼，永赐丰年。"}