{"id":"1107164","title":"和叔康侍亲游琅山","dynasty":"宋","author":"韦骧","text":"晚扬红旆出郊关，昼奉安舆上碧山。野色苍茫云色外，岚光飞动水光间。行庖荐馔烹金鼎，荷剑挑樽结玉环。归路邦人瞻庆侍，银龟朱绂照酡颜。五十如婴孝慕难，公馀綵服侍登山。回头民社千闾密，引望乡关一水间。暂奉清游临佛界，都将尘事付庄环。凭谁画与东州看，刺史何如闵与颜。"}