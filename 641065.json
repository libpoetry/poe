{"id":"641065","title":"宿云台燕集","dynasty":"明","author":"林鸿","text":"海雨净炎歊，昏星换斗杓。天开青杳霭，帝返赤飘摇。历览龙宫迥，跻攀鸟道遥。碧筒通露饮，白雪度云谣。列岫疑看画，泠风讶奏箫。竹深凉气早，苔密露痕饶。祇树栖驯鸟，禅枝咽暝蜩。园红将下叶，海白欲归潮。北阙休通籍，东林喜见招。栖迟心石古，衰飒鬓蓬凋。失路孤生感，观空万虑消。漫游聊取醉，何必蹑洪乔。"}