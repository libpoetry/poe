{"id":"721147","title":"酌罢过二百堂挑灯坐漏已下戏再赋","dynasty":"明末清初","author":"何巩道","text":"笑剔银灯再赋诗，一庭花露隔帘垂。羊求幽径来何暮，禽向青山愿已迟。薄醉伴琴眠短榻，高吟惊鹤起危枝。与君终岁穷图史，从此园蔬莫更窥。笑剔银灯再赋诗，绿荷风起四边吹。湖心鸥鹭閒于我，镜里须眉老向谁。一片夜痕浮树色，数重人影乱花枝。为欢自有平原约，何用劳劳更买丝。笑剔银灯再赋诗，孤心不觉夜迟迟。有情朋旧皆相恋，无用文章只自知。避世托为蝴蝶梦，感时啼向杜鹃枝。渔家未必同幽恨，何事横吹断续悲。笑剔银灯再赋诗，满坛松竹夜离离。石栏草静虫吟急，芳树风微叶落迟。渐觉海云升缺月，不知潮水浸平池。旧游半是南阳侣，我有羊裘未忍披。笑剔银灯再赋诗，物情相感已多时。几人肝胆同流水，一夜乾坤尽看棋。杨柳绿齐当户叶，蔷薇红尽过墙枝。明朝依旧寻春好，不似閒宵似酒卮。"}