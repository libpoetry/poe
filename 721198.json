{"id":"721198","title":"罗浮杂咏","dynasty":"明末清初","author":"张穆","text":"芳绿静含烟，悬泉散碧天。春山不须买，石上剩青钱。坐石拂溪云，山空群籁绝。无心理钓丝，爱此一潭月。寒梅万树春，十里入香云。梦与缟绡远，参横翠羽闻。夜凉山雨佳，然灯校仙箓。云晴溪气香，窗外胡桃熟。入谷闻空答，溪深六月寒。松风三十里，常作九秋看。肃肃霜林静，高岩悬玉镜。何处壑中猿，一啸千峰应。过雨濯芙蓉，轻烟散桃萼。曲涧吹古香，流入西窗角。石榻寂不寐，松风鸣夜弦。三更山月晓，蟾影覆人眠。邈矣逃闇叟，高风不可亲。白云缄石室，留取付閒人。"}