{"id":"722150","title":"庚午元日作","dynasty":"明末清初","author":"屈大均","text":"银烛高含曙色光，天鸡声里见东皇。乾坤未毁终开辟，日月方新尚混茫。儿女参差从小起，杯盘次第进椒香。欣欣举寿慈颜喜，有道曾孙满北堂。岁朝频献万年觞，令节三元此日长。夜半已知周正朔，年深犹记鲁春王。白头金胜来瑶水，素手椒花出洞房。作颂更同刘氏妇，慈容相映有馀光。莺向开元已弄歌，风光一倍在岩阿。萱花日暖幽香满，樛木春深茂阴多。红恨樱桃频作子，青怜杨柳欲侵蛾。双成萼绿东西侍，王母偏怜是婉罗。小大同欢及上春，蓬门双帖画鸡辰。湔裳士女非荆俗，戏水鱼龙是汉人。耳顺过年方一日，家贫遇食未三旬。凭将啸咏除衰老，莫负开云令节新。笼葱得到杖朝无，日日闺庭即玉壶。方朔未衰频仰乳，老莱犹稚更将雏。饥同食字神仙蠹，冻似啼霜子母乌。一片春晖那媚得，油油草色羡蘼芜。庚午重为堕地人，愁逢烈帝第三春。生从十五无君父，罪有三千是子臣。一日鸡豚犹逮母，平生犬马未违亲。早孤少得先公教，报答慈威恨不辰。"}