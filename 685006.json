{"id":"685006","title":"避暑山中十咏 睡起","dynasty":"明","author":"王渐逵","text":"浴罢午睡足，琅玕青簟幽。冷风时细细，鸣鸟故啾啾。逢人多著屐，一月半梳头。无限看山意，疏帘日上钩。五月荔枝熟，空山暑不欺。绿阴还隐颗，红处遂盈枝。自足村居胜，能忘地主私。凉风和白酒，对尔自相宜。空苍望不极，晓色太分明。樵雁平相接，旗萝翠欲擎。北阁云方淡，东山暑气轻。忽惊浮旭日，已觉动冲情。月下苦明了，杖藜怜尔时。飞萤低共照，宿鹭暗相随。素质元孤植，真工迥不私。夜深香太切，似欲上人衣。遥思碧桃坞，重荒太乙池。万松寒匝地，炎日远辞枝。石冷多妨卧，云生半湿衣。香风时一到，疑是白莲知。爱尔紫团茗，来烹玉井泉。茗分樵岭远，泉出越山鲜。一歃消烦渴，千方亦浪传。茶经看独卧，品制得新诠。新畬足稻香，迂懒得先尝。万夫勤一粒，百井忆同乡。旱气今逾甚，晚苗安可常。兵戈群盗日，见尔益怆惶。独深伦子念，思苦得清癯。每出惊人句，耻看非圣书。远期知有待，近约定何如。毒热应相忤，烟萝似不迂。吾道多黄子，讲堂清昼阴。峨冠惊野鸟，丹荔杂青衿。时有蓑笠伴，迥无车马音。忽思成过访，欣遇碧山岑。旬日苦炎毒，遥知酿雨天。楼头云欲压，阶下蚁先悬。林暝声逾切，风狂势转骞。绮窗清簟外，忆汝自多贤。"}