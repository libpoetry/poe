{"id":"741322","title":"天庆宫观刘銮塑像","dynasty":"清","author":"毕沅","text":"北方塑设技最工，阿泥哥与刘元同。惟銮成佛亦妙手，遗像尚留天庆宫。入门肃客两道士，启钥导我廊之东。三间配殿制轮奂，灵衣羽扇瞻仙容。有元及今五百载，黍离板荡一再逢。土偶岂有金石固，历劫不受兵燹攻。依然髹质独完好，岂非呵护邀神功。当年绝艺称秘监，岁月虽远精神通。道园别有《正奉记》，是銮非元宁相蒙。君不见《陵川集》语可证误，四贤祠内先有刘銮塑。"}