{"id":"71055","title":"喜迁莺·琼花","dynasty":"元代","author":"张翥","text":"东风吹尽。但一片绿阴，空留春恨。后土祠荒，飞琼谪久，还喜玉容堪认。二十四桥夜月，二十四番花信。便载酒，怕芳菲易老，阴晴难稳。娇困。羞起晚，伫立画阑，净洗闲脂粉。沉水浓熏，蜂黄淡染，自有绝尘香韵。也知世间无对，肯许浮花相近。凤箫远，待数枝折与，玉峰人问。"}