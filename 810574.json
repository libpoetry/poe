{"id":"810574","title":"华亭杂感","dynasty":"清","author":"元璟","text":"木落霜清白苎城，暮砧才动旅魂惊。揽衣力尽秋星影，访旧听残邻笛声。画手有神同鹤瘗，诗坛无主散鸥盟。青溪一曲红桥路，今日何人肯好名。不见风流柯九思，周郎词曲惯传奇。人情未必皆如此，吾道纷然孰可为。蹋月偶寻黄犬冢，临波难辨赤乌碑。菊花亦似多愁物，一夕催人上鬓丝。一片孤云何所依，梦魂只向越山归。千盘涧道雪浮屐，十里松门翠扑衣。霜栗遥知猿采熟，肉芝怕被鹿衔稀。自嗟踯躅风尘久，不耐登高送雁飞。买山计左愧支郎，一笠重来二陆乡。秋后云林多瘦碧，愁边烟月易昏黄。催诗叶落梧桐井，搅梦虫依薜荔墙。圆泖沧波真浩荡，归心轻逐白鸥翔。"}