{"id":"1220745","title":"代答高君写赠老桧图","dynasty":"元","author":"周霆震","text":"江东老桧天下奇，雪霜鍊骨知者谁。干通碧汉星斗垂，野鹤夜过翻云旗。根吐元气春淋漓，蛰龙守护防颠危。黑风旷劫海倒吹，六合草木纷离披。伟哉傲兀永奠基，造化留此持坤维。高侯画逼郑与祁，熟视眼空超等夷。气酣落笔天自随，恍若曲阜林中移。崔嵬樛枝苍藓皮，古藤蔓引怪石欹。卷舒坐右乃所宜，持赠老拙夫何为。秘藏韬椟时一窥，夜中神彩光陆离。按图求索吁然疑，被之宝瑟同鼎彝。紫霄鸾凤若可期，变化讵容蝼蚁欺。扶桑万丈开晴曦，特立丹心朝帝畿。"}