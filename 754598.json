{"id":"754598","title":"鹤飞来","dynasty":"清","author":"归懋仪","text":"维海汤汤，三山居其中。鼎足以立，贝阙而珠宫。仙人翱且游，其乐不可穷。谁其从之，二八白鹤往来西复东。山之高矣，有石斯嵷。鹤之洁矣，有羽斯丰。引吭乎皎月，而振翼乎清风。醴泉芝草供饮啄，倏不知春夏与秋冬。鹤之鸣矣，彻于九重。鹤之止矣，间世一逢。衔来丹枣之实大，与安期同得而食之，寿偕天地无时终。"}