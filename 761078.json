{"id":"761078","title":"早梅芳近 辛亥中秋后三日，澹庵招同彊村汎舟，越来溪寻石湖居士故迹，自横塘载月而归。","dynasty":"清","author":"郑文焯","text":"水荭疏，霜叶冷，一塔招提境。歌钿尘断，画舸波閒见明镜。故桥鸥鹭迹，坏壁龙蛇影。看云归鸟没，客思正孤迥。缓清觞，揽素景。秋倦登临兴。侵溪渔火，蹋月菱讴半烟暝。泪添波入酒，梦破山横枕。漫重来，载愁湖上艇。"}