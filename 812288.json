{"id":"812288","title":"秋感","dynasty":"清","author":"江湜","text":"枫叶本非花，质殊桃李杏。风霜为假合，渲染缀春景。随荣亦随落，策策堕荒梗。可怜几叶红，犹弄夕阳影。譬若老逢掖，忽啖红绫饼。晚景诚独佳，岁月亦垂尽。何如松柏姿，苍翠自冬岭。物生大化中，伸屈天所与。草木不怨凋，黄落应节序。阴虫尔何感，戚戚如私语。天寒入苦吟，物性有迎距。徒使孤孽魂，感激愁羁旅。蛰藏理固然，幽恨谁怜汝。"}