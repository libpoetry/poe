{"id":"1126200","title":"上塘值清明八首","dynasty":"宋","author":"曹勋","text":"客路逢寒食，划船闹水干。娇云易得雨，暴冷不成寒。白水连天去，繁桃触目看。朝来有家信，稚子报平安。客路逢寒食，清明未到家。起居须药饵，饮食任鱼虾。水净垂垂柳，风迟艳艳花。兴来随处乐，不复问年华。客路逢寒食，犹寻禦腊衣。群芳须暖景，昽日尚寒晖。馀力求闲早，劳生昨梦非。荠花浑似雪，蝴蝶梦中归。客路逢寒食，光阴亦可惊。如何介子节，再过阖庐城。列岫遥逾碧，群芳晚更明。饭馀风力壮，掀舞小舟轻。客路逢寒食，山光触处新。取鱼多样网，舣岸几州人。默尔非无住，超然得任真。今年卦气尽，四顾欲何亲。客路逢寒食，浙西春事稀。日华藏暖景，天气未单衣。歌棹喧椎鼓，桃花巧映扉。空收麰麦粉，药病岂心违。客路逢寒食，禾秧出已齐。清溪三汊浅，白鹭一行低。禊饮心何在，茅峰路恐迷。随时随有乐，何处不幽栖。客路逢寒食，欣同不系舟。闲中聊适性，要地固抽头。不作扬州梦，何能贾客留。壮怀今断断，世事任悠悠。"}