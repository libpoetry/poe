{"id":"403606","title":"水调歌头 其二","dynasty":"近现代末当代初","author":"徐震堮","text":"铭骨佩斯语，机事有机心。扰扰世间何物，哀乐苦相寻。道在稊稗瓦甓，身是鼠肝虫臂，悔作不祥金。瞻望邈难逮，水上有挐音。人已老，岁云暮，病相侵。馀日何堪把玩，万事付升沉。看尽鱼龙曼衍，等是鸡虫得失，弹指去来今。诗罢一长啸，酒熟可频斟。"}