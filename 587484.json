{"id":"587484","title":"感忠雅九章","dynasty":"明","author":"霍韬","text":"兀兀者木，胡然再华。彼木则华，岂伊瑞邦家。邦家孕贤，节脩且姱。忠贤脩姱，明运亨嘉。忠贤降灵，有占斯石。忠贤之心，匪也斯席。忠贤之心，遑遑皇国。朝昏翼翼，衷冲翼翼。忠贤之心，如柏斯茜。彼柏之茜，固趾石贞。匪霜雨变，忠贤之心。如柏之贞，匪霜雨变。粤昔婺源，有石其翳。石如镜如，霞霾其蔽。粤闻自昔，隋唐之际。有汪先公，保邦之勚。世德绳艺，汪德绳艺，是石之异。忠贤之衷，与天地通。木枯而华，气天地通。石翳而晶，气天地通。天地感通，贤之衷忠。忠衷之积，应运而亨。运也匪值，蕴也山灵。应运时乘，风声楞楞。风声楞楞，天下和平。楞楞风声，九天其迈。如彼鸿毛，翳天之外。如彼先公，曾唐之赉。唐室之赉，天地交泰。忠贤之心，绳绳匪懈，绳德匪懈。受福是介，受福之介，孙子是赖。岂曰誉沽，旁訾以韰。亦有流言，式予德戒。予德衷式，徵之于情。于情之忒，于德之徵。如石衷润，其光斯澄。如木衷和，其华斯嵘。显允君子，忠贤是绳。汪之先公，唐室令名。显允君子，令名是绳，孙子是贞。忠衷，同治本作“衷忠”。"}