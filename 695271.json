{"id":"695271","title":"游陈山议搆亭龙湫之上二首","dynasty":"明","author":"林光","text":"晚风占得勃鸠灵，又理肩舆及晓星。九点青山凝夙露，百年双眼寄沧溟。林花处处俱含笑，卯酒腾腾尚未醒。几酌龙湫清到骨，是谁来搆插云亭。淑气偏钟海岳灵，吴山几点落晨星。巉岩缓步轻千仞，浩荡于今识八溟。渺渺烟云诗里画，陶陶春酒醉中醒。当湖多少閒风景，不为龙湫著一亭。"}