{"id":"504053","title":"射鹿行","dynasty":"明","author":"管讷","text":"云梦泽中冬信早，十月清霜凋宿草。此地犹存古猎场，周遭百里青山绕。吾王一岁一游田，麝香名马青连钱。紫丝垂缰黄金勒，红锦裁鞍白玉鞭。骑来猎场世稀有，马首忽惊山鹿走。老麋鼓勇独当前，群䴠甡甡总随后。彤弓满引与月同，白羽出插生腥风。回身连发踣双鹿，左膘右腢毛血红。妙手穿杨古无比，啧啧欢声溢人耳。林深伏虎莫敢行，木末穷猿号不已。笳鼓喧阗催解围，千万人中得隽归。行庖吹香出翠釜，从官缕割誇鲜肥。大府分封镇荆楚，农隙年年须讲武。太平武备不可无，万载千秋作藩辅。"}