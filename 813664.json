{"id":"813664","title":"颂刘谦山邑侯德政五首","dynasty":"清","author":"杨希三","text":"治法胥缘理与情，理情兼尽政斯平。四方但觉安耕凿，终岁相传少讼争。经济文章共一途，宰官犹是大名儒。抡才自有真衡鉴，拔萃超凡总不诬。旱潦灾荒实可忧，频将水利细推求。浚源岂特通舟楫，高下农田得有秋。纺织江乡处处同，年来生计巳皆穷。为兴蚕茧舒民困，补救群推第一功。钟鼓笙镛瑟与琴，而今节奏久销沈。清风江上来师旷，釐订常悬一片心。"}