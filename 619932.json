{"id":"619932","title":"呈司徒季父五章","dynasty":"明","author":"区怀年","text":"廓哉二仪，至道克塞。孰是仔肩，元夫有则。被仁弘义，渊毅方直。四国景行，其仪不忒。精一之旨，往哲肇宣。汇流洙泗，实浚其源。繄余季父，独刊陈筌。居然堂奥，德业攸尊。植德既丰，秉节维纯。绝彼奸回，济此国屯。乃丁阳九，越在隐沦。志存身晦，卓尔天民。丘园适贲，性学阐敷。朋来豫乐，斯人为徒。周旋謦咳，允著嘉谟。冥于化运，曷问荣枯。滔滔末世，情欲是縻。垫乎昏瞀，惟父振之。履道坦坦，慎言偲偲。抉微修慝，玄襟匪夷。"}