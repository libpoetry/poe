{"id":"523173","title":"明星篇","dynasty":"明","author":"李梦阳","text":"明星出地一丈高，天门沉沉鱼钥动。沙堤露下玉珂寒，直庐鸡唱金莲重。千门万户晓钟发，明星渐高河渐没。灿烂疑侵翔凤栖，依稀故抱飞龙阙。凤楼龙阙带曾城，翠辇朱衣夜夜行。黄昏竞奏催花宴，天明犹听打毬声。兰烟桂火煇如日，明星迢迢照不入。百子池头青草生，长信宫中紫苔集。草色苔香秋复春，此日乘槎若问津。明星晓落宵还见，白发黄金愁杀人。"}