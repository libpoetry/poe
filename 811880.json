{"id":"811880","title":"题琴河听雨图","dynasty":"清","author":"华蘅芳","text":"鸳鸯不怕雨潇潇，水上双飞暮复朝。昨夜星辰银汉路，故乡风景绿杨桥。萍踪更比菱枝弱，花信仍催柳絮飘。心事哪能抛得去？一为追忆辄魂消。旬日清游兴未穷，满川烟雨几番风。一湾流水知音少，两岸桃花薄命同。春梦无痕终草草，江潮有信太匆匆。若非峰壑今来变，谁道仙源路不通。巫云峡雨久迷离，神女行踪信复疑。细细清宵同梦夜，喁喁小语断肠时。戏将双桨迎桃叶，恨弗扁舟学范蠡。满腹愁怀消不去，哪堪重读离别诗。弹到离鸾各黯然，未知后会是何年？爱河情海茫无际，红袖青衫剧可怜。酸意已含梅有子，柔丝不断藕生莲。试看尺幅烟波里，髣髴虞山旧画船。"}