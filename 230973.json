{"id":"230973","title":"和部使者骑牛歌","dynasty":"宋代","author":"陈舜俞","text":"君平山前白云老，五十休官何太早。咄哉官卑莫行道，鸾凤岂肯争粱稻。爱山爱水去无时，渐老更买黄牛骑。长髯老奴挈榼随，白纻皎皎山人衣。因怜湖边有逐客，也解忘形乐泉石。不使执辔从翁游，翁自出钱为买牛。山中酒美数醑我，醉里诗成要我和。市儿指点应不识，底不轻裘走快马。毛夫子，真国士，出问风谣宣直指。潇洒本是神仙人，功名强为苍生起。闻说骑牛不诋诃，手擘红笺为作歌。英词百卉铺锦绣，雄辩三峡倾银河。我牛入山路渐熟，好歌吟声易成曲。明年恩亦当放还，直入深云无管束。欠却刘家买牛黄金钱，又得毛公骑牛碧玉篇。"}