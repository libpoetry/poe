{"id":"491651","title":"赠别彭伯圻由兴国归赣郡长歌","dynasty":"明","author":"刘崧","text":"瑶草不可折，良友不可别。握手出东门，商歌动凄切。问君此别何当逢，异县去留安得同。锦江诸峰列烟雾，云日正射晴芙蓉。君才英英美于玉，谁遣东游向空谷。邑中令尹旧知名，折屐开筵夜停毂。孟尝好客安在哉，麋鹿亦上黄金台。清风满庭丝竹动，使我感激空愁怀。唱吴歌，催赵舞，击筑回觞泪成雨。十年下邑困风尘，肝胆轮囷向谁吐。世无鲁连子，谁能谈笑却秦军。夷门日出客如雾，岂识监者非常人。我惭学书晚闻道，憔悴衡门落秋草。片言合意山岳轻，况尔多才足倾倒。闻君有古剑，血色斑驳青蛇鳞。几时出匣试锋锷，手抉云翳开星辰。言苦不可尽，君行安得留。江中横石如卧兕，彩鹢下照空潭秋。君归暂向崆峒住，我亦南还匡岭去。山中见月定相思，愁杀啼猿满烟树。"}