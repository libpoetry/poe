{"id":"695001","title":"右与王宪游罗浮和同年李孺徵四首 青霞","dynasty":"明","author":"庞嵩","text":"木落秋高古洞寒，梦欹孤枕倚楼看。夜深月出天如洗，疑有飞仙掠皓翰。洞隐朱明翠霭浮，火寒丹灶半虚丘。千年过客犹丸粒，可当青囊药裹否。石径重门剖旧篱，大开龙洞大家居。四贤祠后甘泉院，半席光庭小子帷。何处飞虹落晚天，铁桥分沫洒岚烟。风瓢一歃沉疴洗，莫是仙人种玉田。"}