{"id":"685606","title":"赋得风入松和贞元作二首","dynasty":"明","author":"邓云霄","text":"松关乍涌海门潮，谁送寒声度泬寥？楚苑雄风来谡谡，秦年残雨尚潇潇。微闻虎啸惊栖鹤，轻动龙髯拂野樵。时有幽人听爽籁，扫开金粉结茶寮。风生松下奏笙簧，枕石閒眠白昼长。飒矣不知三伏日，冷然如洒万峰霜。徂徕自是乘凉地，河朔休誇避暑觞。借问秋声谁善赋，大夫高韵叶清商。"}