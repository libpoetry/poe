{"id":"1104602","title":"摄事十三首 其二 太尉行用《正安》。","dynasty":"宋","author":"郊庙朝会歌辞","text":"祼鬯溥将，宾尸在位。帝德升闻，孝思光被。公卿庶正，傅御师氏。至诚感神，福禄来暨。煌煌真宗，善继善承。经武耀德，臻于治平。对祀礼乐，丕昭鸿名。陟配文庙，皇图永宁。鼎俎既陈，豆笾既设。金石在庭，工师就列。备物有严，著诚致洁。孝惟时思，礼以雍彻。"}