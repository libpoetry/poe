{"id":"830836","title":"得沤尹吴中书偶成转韵二百八十字寄答并怀大鹤","dynasty":"清末民国初","author":"吴昌绶","text":"菊酒花糕作重九，故人书来笑开口。江湖浩荡羡沤翁，泉石支离怀鹤叟。沤鹤相逢各启颜，长安念我太清孱。新声廉墅尊前泪，旧隐皋亭画里山。家山远隔青霞外，何日扁舟趁花海。绮阁红梅小市桥，卜邻佳约应相待。霜落园林忆听枫，雨馀门径识樵风。吹笙坐月低双髻，踏叶寻秋瘦一筇。幔亭仙眷都无恙，更托微波溯惆怅。越客空令结网丝，吴娃枉自留弓緉。廿载侵寻重惘然，别时衣袂去时筵。记从燕市槐花里，梦到横塘两桨船。风光掩冉成抛掷，每为佳辰忆畴昔。琼浆纵复饮蓝桥，金勒愁看经紫陌。曾倚残春哭衮师，庞家灵照绝娇痴。篝镫戏写嬉飞帖，点笔工雠播诺词。凤城赁舍西华近，独抚危弦属凄引。病榻摊书旅即家，朝衫贳酒官仍隐。谁寄金泥小字缄，归心和雁落江南。凭将木石肠千转，当作秋窗一夜谈。"}