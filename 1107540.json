{"id":"1107540","title":"潇湘八景图 平沙雁落","dynasty":"宋","author":"叶茵","text":"江风飘尘白如练，征翰远赴芦花岸。寒雾昏昏渔火明，欲飞不飞行阵乱。相从万里多崎岖，呼鸣警察夜有奴。衡阳路杳速归去，未可容易来江湖。水天冥冥日催暮，轻蒲饱风疾飞羽。回头遥指舟前湾，浪急篷攲下柔橹。稠杨枯桑深处村，老妻挟儿环在门。莼羹香滑茅柴熟，对语别时应断魂。岩麓新霁浮紫烟，几家鸡犬喧一廛。憧憧人得蝇头利，不了青帘酤酒钱。松阴散乱日易暝，风光渐入牛羊径。赪肩赤脚分途归，野唱樵歌动幽听。痴云贴水天四垂，寒鸦冻雀无树栖。纷纷万顷水花乱，光眩银海迷东西。中有轻舠移断浦，玉笠琼蓑一渔父。鼓枻而歌歌丰年，田家有麦无愁苦。长波淼淼七百里，蒹葭飒飒西风起。玉轮辗出琉璃宫，碧落空明无表里。几峰森列青崔嵬，不知人世皆尘埃。夜深丝竹递清响，疑是楚王曾归来。云气浮江天已夕，江树号风飞雨迫。凄凉正则赋怀沙，疑与渔翁分半席。一声暧乃隔中流，打篷淅霎添旅愁。土膏动脉晓色媚，农将有事于西畴。冥濛一抹笼峥嵘，峥嵘深处传疏声。溪横古槎低欲折，隐约前村通去程。万里征夫不知宿，数尽飞鸦栖古木。输与中边三四僧，枯藤挑云归佛屋。家家傍水开柴扉，绿杨影里沈斜晖。妻炊黄粱子挂网，独枕莓苔眠钓矶。得鱼博钱平生志，世间宠辱不能累。路近桃源多裔孙，定知秦晋兴亡事。"}