{"id":"812713","title":"澎湖九日登高","dynasty":"清","author":"吴性诚","text":"曾闻海外有仙山，无那蓬莱是此间。断岭排衙分远近，平冈列障抱湾环。几人蜡就堪游屐，何处云深可扣关。岛屿纵横三十六，扶筇指点且开颜。天际微云一抹青，石衔精卫满烟汀。波喧鼍鼓潮声息，风过鱼梁水气腥。戏马呼鹰空有恨，求仙采药恐无灵。忘情名利身还健，不饮茱萸酒独醒。难寻幽径陟高岩，漠漠平原斥卤咸。白露秋深蛟蜃窟，紫澜晴挂海天帆。疏篱未有凌霜菊，野岸曾无带雨衫。如此登临谁送酒，不须张盖愧头衔。管领秋光倍豁然，气吞云梦水连天。乾坤浩落中流楫，日夜苍茫外海船。眼阔壮游五岳后，心娱奇胜十年前。江乡兄弟登高处，好景当凭雁字传。书剑萧然吏隐兼，因风落帽正无嫌。丹枫乌桕三山渺，碧海青天万里黏。瑚长可知非网密，珠还未必是官廉。钓鳌莫下任公饵，向若徒惊白发添。荒烟瘴雨簇哀鸿，杼轴愁吟大小东。破屋柴扉寒日闭，薄田秋薯熟年丰。何曾鸡酒联高会，却把鸢鱼放远空。便是龙山情景好，也应蒿目对西风。"}