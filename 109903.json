{"id":"109903","title":"浯溪中兴颂","dynasty":"宋代","author":"易祓","text":"湘江东西直浯溪，上有十丈中举碑。谁鉴丰碑镇山曲，溪边美人美如玉，想当歌颂大业时，胸蟠星斗光陆离。蚕须虿尾更清劲，凛凛襟怀冰雪莹。水部之文鲁公书，两翁寥寥千载馀。后来更有黄太史，健笔题诗起翁死。一派溪流彻底清，溪边镜石坚而明。我思古人不事见，水石犹作琼瑰声。朅来名山访遗迹，烟雨凄迷山路湿。野叟蒙头看打碑，君其问诸水边石。"}