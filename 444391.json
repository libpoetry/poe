{"id":"444391","title":"解连环 雪日得新河书，谓近小驻临潼，所居去华清池百馀步，赋此阕寄之，用玉田韵","dynasty":"当代","author":"王蛰堪","text":"暮寒窗晚。正环天戏舞，玉尘吹散。曲径里、谁折梅枝，叹夜雪山阴，灞桥人远。望极云深，渐暗却、残鸦数点。算情销泪损，凭栏几费，伤高心眼。空惊岁时荏苒。听秦关断续，笛风传怨。忍付与、晓月华清，料应识香痕，梦魂千转。独客萍踪，问去雁、甚时能见。待春晴、同赋梨花，翠帘醉捲。"}