{"id":"432582","title":"菩萨蛮 水仙花","dynasty":"近现代","author":"陈去病","text":"红窗日暖琉璃碧。伶俜约略呼之出。罗袜黦香尘。微波一盎春。鹅黄浓染额。腮粉春葱托。最怕是寒盟。冰纹石上生。金猊香褪银灯绿。提鞋悄地来掀幕。只道夜风生。原来却是卿。卿情真似蜜。侬奈慵无力。要剩抱香眠。尽卿恣意怜。骄阳时节花如火。猩红一树裙儿妒。莫说柳三多。多男算是他。并刀和露剖。粒粒相思豆。端的费相思。问伊知不知。"}