{"id":"956885","title":"丙午东宫寿诗","dynasty":"宋","author":"范成大","text":"国累丁年盛，天开甲观祥。黄离增焕炳，赤伏衍明昌。一日三天见，元辰万国康。姿神辉玉裕，德业灿金相。书圣规宸藻，文心俪汉章。乾坤参久大，日月并升常。祖武瞻兴庆，亲庭拱未央。晨昏两慈壸，诗礼一贤王。道统家传正，炎图国本强。桑弧仍谷旦，铜律又清商。旧事兰猗殿，新凉桂子香。黄华先浥露，青女缓行霜。史贺星同轨，农歌稼涤场。与龄占梦帝，多祜叶思皇。磐石重山固，灵源少海长。三宫同寿域，岁岁颂无疆。"}