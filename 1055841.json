{"id":"1055841","title":"次韵孔经甫题剡县史氏竞秀堂","dynasty":"宋","author":"李之仪","text":"天姥迤逦沃州紧，万壑千岩相汲引。峥嵘不知尽何如，撑突云烟随望陨。来蹲去伏搏虎豹，上圆下妥蒸芝菌。溪流萦纡湛寒玉，飞泉滴沥调金轸。天造神藏发有时，眼力收罗一朝尽。连甍接桷插星斗，槛栏分明嘘老蜃。薄游曾向画图见，几欲微吟写秋蚓。登临更想新醅熟，紫蕨堆盘参竹笋。排坐歌呼来谪仙，落笔篇章陵醉尹。晴春雪霁夜月满，此乐谁能计畦畛。到者如行避世村，回首纷纷只堪哂。因君归兴不自持，安得陵风跨苍隼。"}