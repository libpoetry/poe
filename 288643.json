{"id":"288643","title":"拜星月慢·秋霁卧疴，彦通拈此调属同赋","dynasty":"现代","author":"袁思亮","text":"雨叶啼螀，霜砧惊雁，做得秋声如此。一梦沧江，换西风人世。叹前度，惯觉朱楼紫陌游冶，醉玉吟香多丽。不似而今，总韶光虚费。记桐阴、淡月吹笙地。人何在、似海侯门闭。负却象管鸾笺，赋深情难寄。问飘零、怨叶宫沟里。可曾有、万一相思字。怕盼断、碧海青天，隔蓬山无际。"}