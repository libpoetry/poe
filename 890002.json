{"id":"890002","title":"沁园春","dynasty":"宋","author":"吴泳","text":"夸说洪都，西滕王阁，北豫章台。对雨帘半卷，江横如旧，沟亭敧压，梯上无媒。但有江山，更无豪杰，拔脚风尘外一杯。题千墨，须杜陵老手，太白天才。力能笔走风雷。人道是闽乡老万回。把崇天普地，层胸荡出，横今竖古，信手拈来。使翰墨场，著伏波老，上马犹堪矍铄哉。今耄矣，独莼鲈在梦，泉石萦怀。"}