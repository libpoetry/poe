{"id":"52496","title":"云浪庵看桃花歌呈恩公","dynasty":"明代","author":"吴兆","text":"白石累累如雪浪，青山叠叠疑屏障。孤庵结处绝人寻，千树桃花深又深。吾师讲散僧徒暇，或行或坐桃花下。悠然花下悟真机，落花偏著定时衣。处处飘来天女散，纷纷衔出佛禽飞。如此春山谁独往，城中人有山中想。涧户疏钟出谷迟，石桥流水和云响。几曲云林望不通，惟将流水世人同。徐穿鸟语枝边路，传过经声花里风。步步留人春不尽，掩映岚光无远近。池上数株昨夜开，旧红几点逐沿洄。禅关自与仙源异，莫误渔人不再来。"}