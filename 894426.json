{"id":"894426","title":"自讼一首","dynasty":"宋","author":"宋庠","text":"右辅朱轓守，南宫革履臣。孤萤难助日，病木独依春。暗懦疑蛇客，愚忠数马人。谁知温省树，自诫鲁堂绅。监令车中席，江山扇外尘。何当能浼我，初不彊均茵。事往方成悔，猜除且瑩神。由来矜百鍊，从此惜千钧。素发惭华冕，虚舟谢要津。洗心良有谓，佞佛不无因。案上仙书?，斋中梵氎巾。更须穷僻地，香火报昌辰。"}