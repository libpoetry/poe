{"id":"1076349","title":"送李瑞昌","dynasty":"宋","author":"周紫芝","text":"庐阜老人心古锥，颇学子长多爱奇。晚生恨不见前辈，一谈往事神先驰。龙眠人品似摩诘，不比老阎呼画师。往时袖手阅神骏，三马就毙何由追。都人一日传万口，后生闻此心怀疑。诸孙今喜典型在，此事颇从君得之。吾皇仁圣重贤士，子孙必录初无遗。但令苛政不如虎，会有善事令天知。碧油拥被报政急，桁杨卧壁催科迟。他年父老歌遗爱，为君摩石题苍碑。"}