{"id":"591820","title":"雪夜曾缮部邀饮迟吴侍御黎秘书不至即席赋长句得孤字","dynasty":"明","author":"欧大任","text":"狂夫作客游燕都，卜居亦在城南隅。侯门怀刺不解趋，颇笑阮藉悲穷途。故人为郎调绝殊，荆玉出璞今方须。怜才稍惜南海珠，岂有照乘堪前驱。深更遣迎走宛驹，从以貂帽双胡奴。明月在裘雪在须，开筵兽炭红满炉。宜城有酒不用酤，雕盘络绎出中厨。高情卜夜且欢娱，黄金那问有与无。城头吹角惊栖乌，酣歌更劝倾百壶。竹林二客宁得俱，宾主能饮兴不孤。青骢御史芸阁儒，何如高阳之酒徒。他宵良会尚可图，开尊莫惜招狂夫。"}