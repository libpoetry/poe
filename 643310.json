{"id":"643310","title":"奉张公子歌","dynasty":"明","author":"胡奎","text":"戚里张公子，古貌又古心。面若一尺玉，心如百鍊金。碧树阴阴绕茅屋，不惜黄金买书读。有时梦到羲皇前，河洛图书看不足。白昼呼童扫落花，高閒真似野人家。堂上灵椿八千岁，綵服裁为五色霞。白头邂逅洪都市，令我见之心即喜。今人容貌古人心，一曲长歌吾老矣。"}