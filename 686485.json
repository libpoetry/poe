{"id":"686485","title":"上范质公先生","dynasty":"明","author":"申佳允","text":"玉尺金绳哲匠能，岿然吾道炤渊凝。风高奋击江河楫，天霁孤悬日月灯。吏部文章垂斗极，老成风节峙冈陵。东山勉为苍生起，白社青鞋又岂应。南国苍烟澹隐林，蒲轮光罨五云深。星辰清切凌霄汉，鱼鸟霏微问陆沉。九庙有灵馀硕果，五湖无兴寄骚吟。图书寂寞司空署，秋静云涵如水心。倚伏飞潜愿力能，雍雍凤鸟九霄层。孤臣折槛原无党，众正弹冠赖有朋。廊庙此时瞻北斗，秦淮久已挂秋罾。萧萧忧国霜花老，莫向寒烟忆笠僧。烽火西京铁骑秋，莼鲈何事赋三休。云霄重曳尚书履，烟雨能容钓客裘。醒梦当年怜塞马，勋华随地泛江鸥。明光虚左盐梅席，八座春风遍百州。"}