{"id":"597628","title":"吕梁夜过王水部","dynasty":"明","author":"林大春","text":"朝望吕梁山，暮泊吕梁上。疏凿见神功，辟开由天创。十月寒雨来，声带秋涛壮。涛声尽东走，石势皆北向。参差虎豹蹲，喷薄蛟龙藏。夷险互倚伏，阴晴倏千状。恍如浮太空，坐泛星河长。寂莫旅魂惊，狂澜思欲障。因怀王子猷，清夜遥相访。一息览乾坤，千年谈霸王。雄文陋雕刻，同心叹凋丧。凭轩忽涕流，大禹功谁尚。愿学仲尼观，敢事庄生放。今古倘不殊，幽期在昭旷。"}