{"id":"1119695","title":"赠送行六子","dynasty":"宋","author":"陈造","text":"北风猎猎吹行舟，客子坎止今乘流。汀洲立鹭仍飞鸥，定应笑我当退休。一贫所驱不自由，表表六子古与俦。知我此意不见羞，送行两舍未转头。我生甚愧羊荆州，郭吉校君谁劣优。天气冰井风力遒，召棠芜城甘滞留。推挽共作平山游，倚栏逸兴浩莫收。剧谭落屑酒溜油，不许旅寓生羁愁。饱阅世态谙枵浮，高情如君未易求。嗟予老矣胡为酬，相与金玉论轲丘。此身漂然不系舟，吕梁滟滪皆安流。江湖万顷浮一鸥，此心玩世常休休。吴山楚水纪所由，湘累老枚宁匹俦。琢句亦复忘晨羞，搯抉肝肾掉白头。岁六十四方佐州，计原夫日无乃优。客路日月迅且遒，朱颜壮志逝莫留。吾聊尔尔赋远游，山川自可卷轴收。老怀槁暴今膏油，访岘山石吊莫愁。庸随大楚皆萍浮，顾我不乐夫何求。缅思六客同献酬，如挹韩众追浮丘。"}