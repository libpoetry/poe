{"id":"977827","title":"酹江月 贺提举陈秘丞除宪","dynasty":"宋","author":"徐鹿卿","text":"薰风有意，还年年吹下，九天纶綍。庾岭高哉知几仞，不隔清名突兀。明月扁舟，图书之外，所载无南物。襄公往矣，辽辽直到今日。南来北地开藩，甘棠好在，一夜春光入。父老欢迎相告语，依旧朱颜绿发。四海无波，四江无讼，是先生清德。岭梅迎笑，和羹□□消息。"}