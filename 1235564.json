{"id":"1235564","title":"和周伯温参政九日南园宴集诗二首","dynasty":"元","author":"成廷圭","text":"步履巉岩若跨鳌，望中诗兴与秋高。西山拄笏东山屐，右手持杯左手螯。返照入湖明塔影，断云将雨过林皋。松间饮散归来晚，金粉霏霏湿锦袍。范相南园五百秋，重来访古转多愁。啼乌树老台空在，饮马池荒水不流。芹泮好从多士乐，桂丛谁赋小山幽。诸公高会诗如锦，授简安能接胜游。"}