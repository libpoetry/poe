{"id":"1233078","title":"梅花月下醉歌","dynasty":"元","author":"周巽","text":"酌酒芳树下，寒光照玉壶。举觞酬明月，起舞鹤影孤。清夜恍惚逢仙姝，丰姿绰约形容癯。琇瑩充耳双明珠，纤腰杂佩青珊瑚。邀我东游见麻姑，南昌仙人在坐隅。杯倾沆瀣酣芳液，连日东风吹不苏。酒醒满襟香露湿，雪花眩眼光模糊。欲与仙人借双凫，朝游罗浮暮西湖。谁能持将北斗劝，何当吸取东海枯。君不见醉倒樽前曙光白，不知此乐今有无。"}