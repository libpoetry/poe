{"id":"230110","title":"沁园春·羊角飘尘","dynasty":"宋代","author":"赵师侠","text":"羊角飘尘，金乌烁石，雨凉念秋。有虚堂临水，披襟散发，纱幮雾卷，湘潭波浮。远列云峰，近参荷气，卧看文书琴枕头。蝉声寂，向庄周梦里，栩栩无谋。茶瓯。醒困堪求。粗饱饭安居可以休。算闲静胜，吾能自乐，荣华纷扰，人谩多愁。习懒非痴，觉迷是病，一力那能胜九牛。俱休问，且追寻觞咏，知友从游。"}