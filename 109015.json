{"id":"109015","title":"题静春堂集","dynasty":"宋代","author":"钱仲鼎","text":"闭门雪卧远，咏史风情留。诗有三百篇，令子手所裒。汝翁秀儒林，殖学媲前修。六经穷窔奥，万象工雕锼。广矣雅音正，悕矣骚情幽。照耀明月珠，珍重珊瑚钩。一读令人喜，再读令人愁。李杜骨已朽，江湖名同流。忆昔托末契，东城得追游。平时少契阔，暇日多唱酬。栎材自揣劣，藻思谁与俦。老我岁冉冉，霜鬓风飚飚。索居破茅屋，寒拥敝貂裘。夜来清梦飞，故绕松江头。梦中不识路，修亭渺悠悠。粲然见梅花，落月香影浮。性情阅千古，感发交未休。神交赴冥冥，知我双白鸥。"}