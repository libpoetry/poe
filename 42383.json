{"id":"42383","title":"三姝媚·湾头登小艓","dynasty":"清代","author":"朱彝尊","text":"湾头登小艓。惯风生衣香，水湔裙褶。待到重门，纵教携玉腕，尚羞红颊。月姊窥侬，也劝饮深杯稠叠。织女机边，一线秋河，夜凉人涉。早是含情迎接。怕峡雨他山，易沾桃叶。第一相思，是床东袜刬，暗尘潜蹑。旧事凄凉，化梦里双飞蝴蝶。剩有轻绡十幅，曾围秀靥。"}