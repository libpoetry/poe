{"id":"420630","title":"壶中天 其二 漱岚招饮东山饯别","dynasty":"近现代","author":"许宝蘅","text":"春光老矣，向离筵小醉，多情黄九。红袖青衫同落拓，到处阻风中酒。一样东山，苍生丝竹，令我真低首。几多愁绪，岸头饯出烟柳。与君揽胜登楼，看野田高下，风云奔走。天亦怜人离别意，乍雨乍晴时候。如此风光，何当重见，能不相思否。师师丰韵，腰围应为卿瘦。"}