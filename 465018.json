{"id":"465018","title":"贺新郎 题大兄忏庵主人粤讴解心稿本","dynasty":"当代","author":"廖仲恺","text":"讽世依盲瞽。一声声、街谈巷话，深然成趣。香草美人知何托，歌哭凭君听取。闻复瓿、文章几许。瓦缶繁弦齐竞响，绕梁间、三日犹难去。聆粤调，胜金缕。曲终奚必周郎顾。且仿来，蛮音鴃舌，痴儿騃女。廿四桥箫吹明月，那抵低吟清赋。怕莫解，天涯凄苦。手抱琵琶遮半面，触伤心、岂独商人妇。珠海夜，漫如故。"}