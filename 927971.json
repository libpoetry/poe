{"id":"927971","title":"君子吟","dynasty":"宋","author":"邵雍","text":"君子与义，小人与利；与义日兴，与利日废。君子尚德，小人尚力；尚德树恩，尚力树敌。君子作福，小人作威；作福福至，作威祸随。君子乐善，小人乐恶；乐恶恶至，乐善善归。君子好誉，小人好毁；好毁人怒，好誉人喜。君子思兴，小人思坏；思兴召祥，思坏召怪。君子好与，小人好求；好与多喜，好求多忧。君子好生，小人好杀；好生道行，好杀道绝。"}