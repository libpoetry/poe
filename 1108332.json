{"id":"1108332","title":"呈辛稼轩","dynasty":"宋","author":"刘过","text":"精神此老健于虎，红颊白须双眼青。未可瓢泉便归去，要将九鼎重朝廷。闭门翘足观山睡，松桧郁然云气高。说梦向人应不信，碧油幢下有旌旄。书来赐以兰溪酒，下视潘葑奴仆之。吾老尚能三百盏，一杯水不值吾诗。卧庐人昔如龙起，鼎足魏吴如等閒。若结梅花为保社，林逋只合住孤山。书生不愿黄金印，十万提兵去战场。只欲稼轩一题品，春风侯骨死犹香。"}