{"id":"1106978","title":"嘉熙戊戌季春一日画溪吟客王子信为亚愚诗禅上人作渔父词七首","dynasty":"宋","author":"王谌","text":"兰芷流来水亦香，满汀鸥鹭动斜阳。声欸乃，间鸣榔，侬家只住岸西旁。翁妪齐眉妇亦贤，小姑颜貌正笄年。头发乱，髻鬟偏，爱把花枝立柂前。湘妃泪染竹根斑，风雨连朝下钓难。春浪急，石矶寒，买得茅柴味亦酸。满湖飞雪搅长空，急起呼儿上短篷。蓑笠具，画图同，铁笛声长曲未终。离骚读罢怨声声，曾向江边问屈平。醒还醉，醉还醒，笑指沧浪可濯缨。白发髼松不记年，扁舟泊在荻花边。天上月，水中天，夜夜烟波得意眠。只在青山可卜邻，妻儿语笑意全真。休识字，莫嫌贫，方是安闲第一人。"}