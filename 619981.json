{"id":"619981","title":"柬关蓬石少宰十六韵","dynasty":"明","author":"区怀年","text":"自顾卑栖色，慵迂匪一端。鸡坛增潦倒，榆社旷盘桓。顷怵狂氛扰，方忧圣泽阑。受降隓远略，朝汉失雄观。朔马嘶云劲，霜乌择木难。山公能启事，海客惜投竿。鼙鼓惊貂珥，烽烟老鹖冠。入林青霭隔，沈玉素书寒。火德彰星纪，祥辉著井干。天南周警卫，日旰费传餐。简陋恩初渥，持倾道弗刊。汇徵群品具，疏逖有徒繁。左广鞯櫜戢，穷东杼轴殚。末流伤漶剌，中谷奏漪兰。白水徵文叔，苍生忆谢安。为霖须旦暮，翔洽九区看。"}