{"id":"1222543","title":"赵一德季润忠孝诗","dynasty":"元","author":"程钜夫","text":"南昌赵氏子，早岁遭艰虞。骨肉不相保，万国为囚俘。释缚燕赵间，遂为郑家奴。荡荡天宇阔，亹亹日月徂。转瞬四十年，朝夕劳且劬。主翁岂无恩，不得齐民俱。主翁父子没，悉力持且扶。有客南昌来，解后谈厥初。问知家中事，五内犹摧刳。父兄死未葬，有母八十馀。再拜主母前，涕泗下涟如。委曲陈其情，愿母哀其愚。主母为之悲，暂许奉康娱。星言整去装，策马登长途。山川日以异，旬朔奄相踰。日暮不留行，忽已臻其庐。升堂拜慈母，再世得相于。恸哭父兄前，邻里皆欷歔。生者幸少慰，死者归黄垆。主恩不可忘，母养不可虚。黾勉与母辞，复返郑氏居。主母惊且喜，左右咸欢呼。赵子令至前，授以咫尺书。汝孝通神明，汝义薄天衢。永为故乡民，汝去初踌躇。赵子再拜谢，洒血满襟裾。主恩一未报，何用早归欤。主翁积忠劳，封谥焉可无。穹碑表墓毕，逝将还故墟。主翁有遗嗣，无罪倏见诛。奋身伏王庭，誓死诉冤诬。白日回其光，天道划昭苏。岂独全郑门，高风动皇都。滔滔天下者，回首成榛芜。安知磊落人，沦此氓隶徒。飞檄下九天，大字旌其闾。郁郁文献邦，盛事映梅徐。母寿涉千龄，闻有驷马车。吾闻善必报，此理天不渝。我作忠孝诗，永激顽懦夫。"}