{"id":"1131366","title":"梅阳郡斋铁庵梅花五首","dynasty":"宋","author":"蒲寿宬","text":"广平一寸铁，不信句鍊柔。犹疑雪月竞，韬玉无处求。神人藐姑射，夜趁嫦娥游。缥缈不可见，天风想琳璆。孤山隐君子，搜索入幻眇。方且判鸿濛，倏尔得一窍。童鹤俱不知，吟成忽自笑。翛然脱情尘，高标立寒峭。江南擅名胜，雅爱陆敬风。岂无可以赠，折枝寄邮筒。缄香不敢泄，千里一寸衷。对雪感岁暮，白头谩西东。卓哉诚斋老，驱车陟崔嵬。清风欲洗瘴，驾言为花来。仰止冰玉人，念彼同根荄。思翁不可说，江边重徘徊。枯株类铁汉，瘴疟不敢侵。岁寒叶落尽，微见天地心。阳和一点力，生意满故林。至仁雨露泽，不觉沦肌深。"}