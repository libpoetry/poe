{"id":"823396","title":"玉烛新 为关颖人梅花香里两诗人图，次周清真韵","dynasty":"清末近现代初","author":"吴湖帆","text":"京华晴雪后。正咏戏催妆，好逑诗就。翠禽唤觉春宵信，万点疏香争漏。迎风扑鼻，似暗忆、江南时候。还自笑、双影兰闺，珊瑚映摇红袖。频教对坐拈毫，问举案人前，画眉齐否。静窗韵斗张笔阵，快赌玉纤金瘦。珠玑吐秀。且步月、同歌白首。三弄绕、花下琴声，笙簧共奏。"}