{"id":"514538","title":"乡举同年会集武学得请字","dynasty":"明","author":"程敏政","text":"昔在京闱士，名录亦焕炳。偻指十六年，散居星耿耿。离合苦不常，相顾惜萍梗。薄言酒一卮，温此旧盟冷。武庠国东隅，良会惜幽屏。矧当履长节，君子受初景。居然杂遝来，曾靡费招请。乃知同袍人，不啻共庐井。笑谈既款浃，丰度益修整。辴然觥筹交，纷彼丝竹骋。浮生大块中，取乐几俄顷。天寒白日速，华烛坐堪秉。明明尊俎间，我愿事箴警。学哉加进修，仕者效忠鲠。务令吾榜人，一一尽苕颖。松节坚平生，蔗味期晚景。犬马齿最卑，窃禄秘书省。悠悠附骥心，阳春愧歌郢。"}