{"id":"727380","title":"侍宴覆舟山诗二首","dynasty":"南北朝","author":"鲍照","text":"息雨清上郊，开云照中县。游轩越丹居，晖烛集凉殿。凌高跻飞楹，追焱起流宴。?苑含灵群，岩庭藏物变。明辉烁神都，丽气冠华甸。目远幽情周，醴洽深恩遍。繁霜飞玉闼，爱景丽皇州。清跸戒驰路，羽盖伫宣游。神居既崇盛，嵓崄信环周。礼俗陶德声，昌会溢民讴。惭无胜化质，谬从云雨浮。"}