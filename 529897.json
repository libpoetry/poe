{"id":"529897","title":"与江夏尹饯于舍人于黄鹤楼","dynasty":"明","author":"徐祯卿","text":"未有干戈地，能令栋宇全。乾坤馀壮观，荆楚郁山川。鹤唳寥天迥，江深禹庙前。舟樯控南北，节镇此旬宣。令尹乘时暇，使君同祖筵。炎蒸飘不到，虚爽境何偏。乃继登临迹，空怀作者贤。风烟一回首，今古共凄然。握手将安适，经秋未拟旋。迢迢沙际月，遥忆桂阳船。"}