{"id":"688981","title":"游仙辞","dynasty":"明","author":"何吾驺","text":"五岳多紫芝，天台有奇药。弭节聊容与，寻幽转寥廓。倏忽异天地，灵妃忽启钥。瑶池杳无尘，兰芳芬四泽。眩目乍生惊，怡颜遽相谑。引坐烟林间，玉杯浮翠酪。屈卮三四倾，灵颜愈灼烁。仙侍排云来，绕䈴进天乐。乐罢还命去，双携入云幕。一日即千秋，世间无此乐。高楼千百尺，中有两仙人。金楹标雾霭，翠裾耀龙文。手持白玉箫，去是凤凰音。气动生凉风，声振入青云。粲然相顾笑，驾言游大清。挽手张孔盖，联䮽乱羽旌。果有双鸾至，乘之升天门。"}