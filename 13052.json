{"id":"13052","title":"早上凌霄第六峰入紫溪礼白鹤观祠","dynasty":"唐代","author":"于鹄","text":"路转第六峰，传是十里程。放石试浅深，歇壁蛇鸟惊。欲下先襞衣，路底避枯茎。回途歇嵌窟，整带重冠缨。及到紫石溪，暗暗已天明。渐近神仙居，桂花湿溟溟。阴苔无人踪，时得白鹤翎。忽然见朱楼，象牌题玉京。沉沉五云影，香风散萦萦。清斋上玉堂，窗户悬水精。青童撞金屑，杵臼声丁丁。膻腥遥问谁，稽首称姓名。若容在溪口，愿乞残雪英。"}