{"id":"834050","title":"三姝媚 用王碧山原韵","dynasty":"清末民国初","author":"易顺鼎","text":"舞枫红半绽。甚飘零和他，旧鸥新雁。短蜡低篷，又银筝脆语，写成依黯。一段愁烟，镇迷却、白蘋芳苑。试检青衫，洗向寒江，泪痕都减。今夜沙平水浅。恨数叠蛮山，便同天远。料得西楼照离悰，还有素蟾幽婉。萍絮生涯，翻累到、高堂心眼。只恐莼香秋浦，归来定晚。"}