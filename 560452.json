{"id":"560452","title":"赋匡庐叠翠送德辉游武昌","dynasty":"明","author":"徐庸","text":"大江西来三百里，匡庐山高世无比。香炉紫盖拥后先，一一灵峰矗天起。衒奇献异无不妍，积翠万叠痕相连。金屏妆点展图画，玉宇皎洁消云烟。浓淡光铺九秋净，古今种秀洿形胜。彭蠡涵虚不动澜，影浸芙蓉入青镜。吾宗徐君以马迁，江湖游览人称贤。饯行赋诗效先招，欧公有赠刘同年。兹行逸兴更不浅，玩景好为停楼船。"}