{"id":"246239","title":"摸鱼儿·春感","dynasty":"现代","author":"王蛰堪","text":"渐黄昏，梦回烟缕，吟窗岑寂经惯。烛花重酿伤心泪，帘弄薄寒春浅。惊鬓换。偏更是、东风又绿江南岸。分长聚短。但野径苔生，芳期屡误，佳约总虚算。追前迹，早向良宵叹断。人间多少恩怨。十分沉醉三分酒，消得乱愁千万。新意懒。禁几度、相思只怕相逢晚。寻思恨满。恰夜似当年，穿檐月小，来照旧庭院。"}