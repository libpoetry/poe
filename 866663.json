{"id":"866663","title":"张明远自持其所居萃胜亭记来求诗为赋三篇 其三","dynasty":"宋","author":"冯时行","text":"文章盖代手，千载柳柳州。落笔记山水，奇香撼琳球。开卷一再读，宛若从之游。历历爽心目，毛发为飕飕。若人嗜清旷，步履素得幽。揽胜得枢要，天地不可搜。巉巉华山孙，藤萝护维陬。绝顶葺荷盖，风月共夷犹。物色自飞动，与我相答酬。千里入睥睨，远眼纵莫收。凭轩写清绝，文与境趣侔。柳魂不可招，君几绍前修。何当弃圭组，从君送清愁。"}