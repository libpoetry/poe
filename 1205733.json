{"id":"1205733","title":"沁园春 佳人","dynasty":"元","author":"杨弘道","text":"揩汗残妆，咀梅颦黛，楚腰如束。为蔗浆频饮，全疏绿蚁，绣床慵傍，閒倚青奴。解愠风来，忘忧花发，庭树扶疏如画图。凌波袜，步兰堂欲下，犹自踟蹰。星娥月姊相呼。趁清樾、桃笙特地铺。怅紫箫声远，青鸾梦断，逸居无事，长日何如。玉子圆磨，文楸方界，多算须防一著输。閒情远，渐西山翠重，飞下阳乌。"}