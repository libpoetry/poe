{"id":"830663","title":"唐拓武梁祠画象残册为李一山题","dynasty":"清末民国初","author":"吴重憙","text":"古今以来推画手，椎轮如自东西京。自从齐鲁逮巴蜀，前人箸录垂典型。元嘉元年武氏石，天水以后蒿莱平。历金元明乃复出，百六二象犹发铏。此图仅存十四幅，唐时旧拓传溪藤。忆十一龄戊申岁，大梁随宦曾眼经。越七十载岁戊午，我八十一重开縢。虽经昆焰火不尽，古香古色仍奔腾。茧理腻若截肪细，麝煤重比沈云崩。国初题自朱查手，《小石帆亭》集大成。竹垞山舟各七一，尚书梁公八旬盈。雪礓持赠秋盦手，声价直许同连城。东洲斋两钜制，后有作者难抗衡。惜哉陈王两巨眼，墨缘未得传风镫。近人重搜获一石，毡蜡昼静闻登登。嗾獒晋主激宣孟，知兴贤母咨王陵。击磬有心来何蒉，节义杵臼兼程婴。地不爱宝并世出，紫云山色增峥嵘。我闻文翁高眹张收作石室，帝王圣哲摹画无不精。至今迹相不得见，孝堂郭巨三十留题名。其余东麟西爪互显露，太尉沛相述叙文清明。冯绲六玉丁房峙双阙，李翕五瑞渑池尤著名。此图七圣一暴四孝子，俯视他象只如中下乘。家臧武梁题字如隶释，《小蓬莱阁》注字明珠莹。白楼先生昔赠先阁部，惨遭劫火此竟逃天刑。李唐至今一千有余载，得见祖本眼福还相矜。昭陵六马道子佛，唐画当时知服膺。蔡家有邻韩择木，唐隶当时应禀承。复斋款识并入仲安室，衎斋二妙文字今犹馨。前人歌诗已穷精奥义，贱子附尾钻纸如冻蝇。"}