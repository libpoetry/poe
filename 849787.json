{"id":"849787","title":"水月亭","dynasty":"宋","author":"马辅","text":"阳来中坤坎波翻，月本于地仍东还。谁为聚之古祗柏，涵碧湛湛琉璃盘。珊瑚晶瑛澈凝湍，西风晚来觉秋宽。海荡冰碎天飞旋，瞿昙指心以探禅。魄死泽困与尔言，夜游倚声霓裳欢。捉影或堕不可援，幻痴益多吾懔然。明河绕衣吹佩环，毛发飘萧乱空寒。颇欲乘槎此穷源，脱屣浊世抟林骞。采华食叶为玉仙。"}