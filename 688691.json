{"id":"688691","title":"和少傅相公九日邵园集饮","dynasty":"明","author":"严嵩","text":"侯家池馆闭芳园，上相能来共绿尊。看竹未须询地主，结茅真拟学山村。松根坐石云随几，谷口鸣驺鹤避轩。退食自公多暇日，为将歌颂答君恩。只疑风景是陶园，九日閒情对菊尊。绿树篱边斜有径，青烟郭外近依村。歌声缓送鸾箫曲，仙驭高临紫气轩。岂似齐山吟落照，共瞻霄汉奉明恩。城东柰有辟疆园，座上能虚北海尊。惯见渔樵谈胜事，忽惊车马驻深村。林风不厌吹乌帽，瀑水尤宜落绮轩。最喜年丰禾稼熟，野人含哺颂君恩。"}