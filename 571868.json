{"id":"571868","title":"真定大悲阁同王六宇年兄及小修弟登览有述","dynasty":"明","author":"袁宏道","text":"一盘三十级，低窗平鸟翅。空里约数盘，始尽金色臂。碑文深藓痕，历历隋唐字。树老北朝根，霜绣生古翠。飞题接绮疏，斑驳有奇致。斗古不斗鲜，真丹无两寺。凭虚吊古人，触眼伤新事。拥?一谈空，稍蠲忧时泪。忆初直省时，把手青卿地。光华若春条，白面青丝髻。尘土十年馀，䰄毛添老悴。面皮堆浪纹，阴忧如有蒂。少年可喜谭，入口皆无味。相延低两眉，但欣?林计。莲花求主人，长誓作兄弟。沐猴暂衣冠，了却开箱戏。"}