{"id":"1236390","title":"次韵客中送友人归栝苍二首","dynasty":"元","author":"陈镒","text":"落花飞絮满江城，薄霭遥遮远色明。别酒乱浇胸垒块，狂诗尽放笔纵横。石桥立马日还暮，野岸移舟潮已生。自觉老怀偏作恶，客中送客倍关情。东风吹雨似轻尘，握手河梁未忍分。芳草绿波无限思，落花啼鴂不多春。离尊今夕芜城月，去棹明朝瓜浦云。寄语故山猿鹤道，秋来我亦整归轮。"}