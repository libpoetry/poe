{"id":"1105281","title":"山中","dynasty":"宋","author":"方岳","text":"世间尘土隔丘林，竹绕松园不厌深。一片野云人寂寂，几番山雨夜沈沈。桑麻事业本来面，竹帛功名过去心。持戒十年今始定，邯郸梦不到寒衾。消閒未必在林泉，要自胸中别有天。面壁九年曾悟道，观棋一局偶成仙。不知老圃风烟外，请祝圣人香火缘。莫道秋崖长是懒，无求何处不超然。"}