{"id":"522814","title":"京师元夕有怀丘子兼忆旧游而作","dynasty":"明","author":"李梦阳","text":"名都郁垝垒，浮云荫孤台。宿昔与丈人，揽袂凌崔嵬。延眺殊未已，明月从东来。俯身览九陌，车马何諠豗。朱门竞笙竽，钟鼓趣行杯。讵知前代人，寒隧生青苔。金珠委瓦砾，铅华安在哉。沉冥日云富，感激人心哀。丈人方岳裔，夙质谢尘埃。婚嫁慕向子，幽栖放颜坏。七十尚蛇蛰，白衣潜草莱。嗟余纠簪绂，俛仰阻沿洄。逝将亲逸躅，荣盛等浮灰。"}