{"id":"1112364","title":"拟归田园","dynasty":"宋","author":"张九成","text":"朝市良可厌，不如归故山。故山山色好，别来知几年。威凤翔高冈，神龙潜深渊。黄鹄志千里，皓鹤恋芝田。吾意亦如此，志在山水间。千峰列溪上，修竹满檐前。樵唱归落照，僧钟鸣晓烟。晚来閒览镜，白发冠颓颠。回思人间事，百计不如閒。吾言奚激烈，此事非偶然。圣贤乃准的，仁义即羁鞅。遨游君子场，邪私不入想。时与颜闵徒，结交尚来往。稂莠日以消，稻粱日以长。荆棘顿披除，大道何其广。犹恐忽戒谨，失计成卤莽。所居极幽深，事简人迹稀。乘兴或登山，兴尽辄复归。芝朮足吾粮，薜萝富吾衣。一生澹无营，百事不我违。不必效沮溺，聊与世相娱。荒山无邻里，人烟在村墟。所以近城市，幽处卜吾居。门前草三径，堂下柳五株。虽无羊酪羹，箪瓢亦晏如。在我傥知足，清贫乐有馀。子云作甘泉，相如赋子虚。嗟我懒此学，箧中一字无。出门何所见，桃李漫阡陌。东风自有情，万物各有适。驱驰丧我真，尘垢投其隙。可怜漫不知，终日常役役。及其盖棺时，平生无寸绩。达人深了此，名利终无益。"}