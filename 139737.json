{"id":"139737","title":"李参政生日·二年老翁泉","dynasty":"宋代","author":"魏了翁","text":"二年老翁泉，亲酌石林寿。林翁硬如石，跌宕怀舞手。酡颜照湖山，丽藻濯花柳。牛头望蟆颐，隔阔几烟岫。江梅驿堪寄，湖水觞可侑。林丘一曲閒，事业千载就。屡空有真实，万奕无杂揉。用之还帝师，归则赤松友。蟠桃堪一尝，世味不同嗅。得书方醉歌，痴绝记前守。"}