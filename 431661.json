{"id":"431661","title":"新秋杂兴","dynasty":"近现代","author":"刘凤梧","text":"蒲柳苍黄变颜色，驹光无那又新秋。怀人天未萦清梦，戢影山城作卧游。吊月孤虫偎蕙泣，惊霜旅雁入关愁。晓来不忍看金井，梧叶纷纷水面浮。昨夜芸香消暑气，今朝罗袂试凉飙。平居不患生髀肉，久客曾悲易鬓毛。数顷碧波香菡萏，一樽红友醉葡萄。近来渐觉逃名乐，亲与孤松订久要。诛茅结屋傍司空，为爱熙湖第一峰。久住山中驯虎豹，忍来江上看芙蓉。况多桂树招人隐，绝少跫音觅路通。薄海狂澜正掀涌，敢随梧叶逐飘蓬。"}