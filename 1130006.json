{"id":"1130006","title":"偈颂二十二首","dynasty":"宋","author":"释道生","text":"佛法二字，人人知有。狼毒砒霜，那容下口。直饶透出威音前，也是痴狂外边走。今朝八月十五，天色半阴半雨。几多门外游人，不睹月圆当户。也好笑，又堪嗟。争似西湖寺里一队古佛，参退归堂吃茶。飞金乌，走玉兔，闰月十日又过去。无位真人不可寻，一夜霜风打门户。一九与二九，相逢不出手。巍巍不动尊，脚不离地走。披毛带角入廛来，跳出驴胎堕马胎。佛手明明遮不得，从教平地起风雷。古帆高挂入曹源，雷动风行海岳昏。三十二峰亲坐断，一毛头上定乾坤。始见腊月初，立春又四日。白日走波波，肚里黑似漆。擂鼓上堂来，一字说不出。三月既望，惠风和畅。龟峰擂鼓升堂，云集五湖龙象。人人鼻孔辽天，好个西来榜样。时节循环四月一，大道何曾有得失。夜来针眼鱼儿，吞却新昌石佛。阿呵呵，识不识，明眼衲僧跳不出。阿剌剌，快雨快晴天渐热，看取而今甚时节。了即万法本来空，未了吾今为君决。听著则聋，觑著则瞎。靠倒达磨老臊胡，打杀临济白拈贼。衲僧门下，三月一结。把断要津，圣凡路绝。一夜檐头雨滴声，刚把真机俱漏泄，切忌守著系驴橛。龟峰一诀，千圣罔测。硬似泥团，烂如生铁。是何之诀，有口无舌。南边是黑云，今日应有雨。宜麻宜豆，宜禾宜黍。虽然岁稔年丰，粒粒几多辛苦。为报参玄人，要须知落处。浮云散尽月当空，兔子怀胎产大虫。跳出风前弄牙爪，至今撼动广寒宫。两曜劈箭急，一年弹指间。始见大暑小暑，又是小寒大寒。通身寒暑无回互，笑倒当年老洞山。雨雪落纷纷，檐头水滴滴。良哉观世音，草里跳不出。跳不出，也大屈，水里乌龟钻铁壁。月生一，拶倒银山并铁壁。月生二，土宿骑牛穿闹市。月生三，屋头幽鸟语喃喃。不是葛藤露布，亦非入理深谈。平旦清晨三月朝，南山苍翠插云霄。不须更觅西来意，窗外数声婆饼焦。我佛生辰四月八，地涌金莲随步发。天上天下独称尊，微妙真机俱漏泄。雪山成道度众生，四十九年无剩说。滔滔苦海架舟航，杳杳昏衢悬日月。文仲宣义济阳公，曾向灵山蒙起莂。示现人间长者身，日用机轮活鱍鱍。一寿二富三康宁，总是前生修种得。今生福上更增修，果报来生愈超越。六门昼夜放毫光，万罪红炉飞片雪。安然端坐白牛车，金锁玄关尽透脱。殊胜功德利无边，宜尔子孙皆显达。自知作佛更无疑，何必当来问弥勒。龟峰末后为全提，铁卵生儿树上飞。明星觑著眼睛枯，绝后何曾得再苏。堪笑堪悲缘底事，一年一度被茶糊。弋阳溪上诸檀越，勇猛精进难比况。年年岁岁入山来，总是如来亲眷属。如来法身等虚空，随彼愿心而显发。譬如月轮出霄汉，照耀一切众生前。众生性水无有边，我此一月能普现。水静而清现全体，月非取水而遽来。水动而浊无定光，月非舍水而遽去。水有清浊有动静，月无取舍无去来。于无取舍去来中，不见清浊动静相。既无清浊动静相，一一含摄无有馀。我心佛心众生心，心佛众生本平等。佛子当作如是观，即获世间诸利益。年尽不烧钱，鼠穴被蛇穿。直饶玄会得，对面隔西天。"}