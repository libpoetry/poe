{"id":"563944","title":"钟石辞","dynasty":"明","author":"孙承恩","text":"有窿者石湖之侧兮。卓立奠峙瞰深碧兮。天与之资地与质兮。巉岩矹硉俨正直兮。上穹而圆下丰益兮。我审厥象孰彷佛兮。有伟巨镛奇雄特兮。洪钧橐籥巧抟埴兮。元气胚胎浑融液兮。于钲崇崇甬衡嶷嶷兮。取象昭昭笋簴秩秩兮。雨沐露濡纷藻饰兮。日精月华增色泽兮。传世千古靡倾仄兮。勿亵勿试神具敕兮。含英蕴灵杳沉默兮。大音则希静以为德兮。障颓镇浮有馀力兮。我观万有纷叱翕兮。鱼龙啸悲风涛荡激兮。敛此群籁厚厥积兮。铿鍧维时振阖辟兮。清庙明堂肆登陟兮。发扬天声播无极兮。"}