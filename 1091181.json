{"id":"1091181","title":"妾薄命","dynasty":"宋","author":"薛季宣","text":"鱼生蒲藻中，河水以为依。倾河竭其波，鱼藻当何归。妾作君家妇，君时尚卑微。勤身纴丝纩，夜午不下机。悯君书幌劳，宁教食无薇。缉缉儿与女，号寒复啼饥。怜之小颜色，饤饾挛斑衣。君登名利场，妾喜神欲飞。今君位通侯，蚩头建黄扉。忍令家人子，举动生光辉。妾昔颜如花，因君损芳菲。君去春无迹，潸然泪红玑。自怜承事君，为他箸头肥。妾命薄如纸，虚床但歔欷。忆昔在家日，憨痴弄庭闱。爷娘念娇子，深心爱其颀。人间愁未知，结发为君妃。姑嫜时在堂，色养亲无违。慇勤百憔悴，可道才依稀。谁言当见君，崇高位巍巍。君官知渐穹，人事觉已非。非关君二三，妾貌凋寒威。恨无长门赋，可以使君矶。更长不再眠，入户多蛜蝛。妾有青绮琴，愁来为君挥。琴诗无别意，黄绿忧裳衣。昔作掌上珠，今逐驾下騑。珠藏不复媚，车行在观旂。幸君且留连，知音世诚希。岁寒须见梅，何花耐凗溰。"}