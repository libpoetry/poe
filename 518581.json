{"id":"518581","title":"题刘世熙爱茶卷","dynasty":"明","author":"张吉","text":"阳羡山人骨不凡，餐松绝粒栖翠岩。爱君不惜致筐篚，自诧仙家风味酣。归来画省青春好，落花细细兼幽草。数瓯啜罢萧爽多，渐觉沉痾去如扫。赤箭青芝世所珍，宁知此物妙通神。神农本草偶遗略，欲著新经开我人。一炉一鼎深相结，水火中宵犹未灭。兴阑高枕神气清，片月孤梅幽梦切。"}