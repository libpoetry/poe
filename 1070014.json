{"id":"1070014","title":"溪行叹","dynasty":"宋","author":"程俱","text":"潾潾石间流，落落滩下石。相因成悍崄，日夜更拒激。化为百雷车，转入千丈碧。推舟上磊砢，尽日不寻尺。我行三伏中，正自涩如棘。于时久不雨，阳炎剧炊炙。溪流仅如线，但见沙渚赤。逶迤呼蛇港，百步涉重碛。迢迢神亭濑，奡荡无遗力。此身诚不赀，此日良足惜。胡为弃分阴，尽室寄艰阨。长谣飞仙章，慷慨三叹息。"}