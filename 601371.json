{"id":"601371","title":"惕予吴明府陆川三载秩满赋二十韵奉贺","dynasty":"明","author":"何其伟","text":"嵩岳钟前代，延陵属后身。论文班马并，欢乐鲁齐纯。颖拔元无敌，清修迥绝伦。命垣依日月，住到应星辰。早绾铜章重，行纡墨绶新。六鳌逢震叠，孤骑冒邅迍。雉堞危层卵，黔黎罹变屯。一身维地轴，只手奠城闉。苍赤安环堵，闾阎复比邻。雁鸿中泽集，黄鸟此邦臻。麦秀随车雨，风回返火燐。盘根称汉诩，保釐颂君陈。万物甄陶遍，八方雨露均。吁谟匡社稷，公论在朝绅。荐剡先群牧，临轩重九宾。功成三载候，奏最正兹晨。龙剑司空宝，神驹伯乐珍。稽勋行上考，治行动清宸。虚席徵龚遂，纶章召寇恂。黄扉颁彩凤，青琐任批鳞。"}