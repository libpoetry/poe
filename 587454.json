{"id":"587454","title":"李母贞节六章","dynasty":"明","author":"霍韬","text":"倚我独柏，悠悠我思。柏植前墀，慈乌夜栖。乌号伤悲，游子伤悲。独柏之植，于兹百龄。风号冷冷，露泣零零。风露晨朝，游子则宁。独柏之枝，淩霜撑天。春不敷华，冬不改坚。雨春霜冬，茕茕百斯年。独柏之叶，则翠且老。露雨泽之，亦泽润好。露雨伊何，九天是冒。游子游子，瞻彼独柏。悠哉悠哉，亦极悽恻。悽恻则那，永怀独柏之德。游子游子，瞻彼独柏。命我子孙，灌我柏之植。命我子孙，勿剪我柏之叶。"}