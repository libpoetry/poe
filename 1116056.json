{"id":"1116056","title":"冬至","dynasty":"宋","author":"汪炎昶","text":"草草欢娱共一觞，葭灰昨夜煦初阳。民贫绝喜冬犹煖，客倦翻嫌日渐长。造化不停聊阖辟，人情自此隔炎凉。欲占岁稔浑无雪，儿诧晴云晓色黄。山家律琯在寒梅，香袭幽窗报乍开。客梦并随残夜尽，乡心潜傍一阳回。幡垂稍喜春当近，竹爆先惊腊又催。从此东风无限绿，不妨吹上鬒毛来。"}