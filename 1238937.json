{"id":"1238937","title":"题唐子华春云出谷图","dynasty":"元末明初","author":"叶颙","text":"云住山色佳，云去山骨瘦。云物屡变更，青山但如旧。子华亦何人，胸有山水痼。嵯峨万叠青，收拾在尺素。春云去何之，出谷渐弥布。滃郁复氤氲，天下期盖覆。或然化甘霖，江山起烟雾。枯槁及林木，巨细沾雨露。慎勿谩遮天，掩蔽激众怒。无心我亦云，偶出非有故。读书幸不多，早被儒冠误。巍然抗高节，要与云同步。得失费卷舒，坐阅岁月度。富贵情易图，不义愧攀附。负郭二顷田，自足慰衰暮。慇勤送云出，我欲寻归路。"}