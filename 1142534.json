{"id":"1142534","title":"明妃曲","dynasty":"宋末元初","author":"方一夔","text":"明妃去时载橐驼，金环珠络红锦靴。燕支山北万蹄马，半夜剑槊锵横磨。老胡须鼻极殊状，黄羊乳酪毡裘帐。此生赋分逐飞走，一回坐起一惆怅。当初自恃颜如花，不嫁比邻来天家。掖庭咫尺隔万里，十年不复逢宫车。画工不信能相误，一朝流落天涯去。汉使年年去复来，长安不见低烟雾。寒沙击面雁飞秋，手抱琵琶泪暗流。上弦冷冷写妾苦，下弦切切写汉羞。妾身生死何须道，汉人嫁我结和好。曲终谁是知音人，断魂去作坟头草。"}