{"id":"829148","title":"柳梢青 扬补之梅花卷，次逃禅词韵二首","dynasty":"清末近现代初","author":"吴湖帆","text":"吹恨西东。横枝南北，消受寒风。数点春心，无穷天地，不凭花丛。逃禅拚醉千钟。逞挥洒、豪情恣供。疏影当窗，暗香逗幕，尽在玄中。素袂仙肌。风前月下，孤赏偏宜。洒墨漓漓，疏枝淡淡，可惜无诗。凝神一气非迟。祗夺化、元章未窥。邓尉曾家，罗浮入梦，放鹤归时。"}