{"id":"815182","title":"近事三首","dynasty":"清","author":"洪繻","text":"更于何处好谋生，海外颠连莫可名！上市鱼盐三倍价，入关虾菜百般徵。西洋法网如蛛密，中国人曹比蚁轻。叹息天心公道少，两间苦乐不均平！华屋邱墟一再经，此中民物日凋零。国家食货皆机阱，官法卫生半死刑。行部趣耕无雨泽，敲门巡警有雷霆。鲁褒爱作钱神论，清浊何须辨渭泾！赋课刑书急似弦，可怜全岛万家烟！屠尸抛胔寻常事，簸土扬灰苦劫年。平地险生人瓮鲊，閒居惊拔眼钉钱。沈酣若得中山酒，一醉还须百岁眠。"}