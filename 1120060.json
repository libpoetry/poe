{"id":"1120060","title":"和沈仲一北湖十咏 北湖","dynasty":"宋","author":"陈傅良","text":"北湖只隔岭头云，谁在湖边问讯人。若得小舟通我过，雨晴须破半时辰。人去岷峨水自流，豫章三字竟沈浮。怀人好上层楼看，木落山寒不肯秋。可爱南山与北山，北山上有斗芒寒。碧云归尽人何在，更捲珠帘到夜阑。平平下语及云管，学到诗人岂不难。莫似□人大芳洁，湘波千古诉椒兰。一年曾得几番圆，恨不骖鸾上广寒。占得波光须细玩，恰闻沧海已狂澜。欲来花底竟差池，我有佳名谁与归。翌日看花天一色，狐裘犹自织寒机。借无舟楫亦褰裳，目断蒹葭水一方。今夜不来同剪韭，隔山明日事茫茫。萱草须锄莫放深，竹须剪伐待成林。一花一叶皆相附，要使儿孙识此心。纷纷万木尽西风，独立霜林我御冬。滓畔无人谁著语，止斋但护紫泥封。看花只为雨愁人，一片才飞减却春。独此得春无尽藏，每于愁外见精神。"}