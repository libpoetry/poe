{"id":"518508","title":"桂林","dynasty":"明","author":"张吉","text":"古桂丛生处，严城画角秋。岚烟铄肤骨，仗剑倦登游。旱甚米价踊，一饱愧易谋。所忻寇盗宁，稍见疮痍瘳。夜半宿僧阁，露冷风飕飕。揽衣起彷徨，一水当槛流。琮琤触鸣玉，静听声转幽。忆昨隘世网，江湖纷百忧。孤吟对寥廓，四顾更添愁。有客听我吟，问我竹扉头。燕歌类慷慨，楚声多怨尤。非燕亦非楚，胡然今夕讴。谢客掩扉卧，烈鼾撼重楼。天明起饭客，别客下全州。"}