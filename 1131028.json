{"id":"1131028","title":"黄葵花","dynasty":"宋","author":"韩维","text":"池上朝来玉露零，檀心先向日边倾。侧金巧样新成盏，蒸栗温姿始号琼。芍药未应推艳品，牡丹须合避姚名。秋花碎琐谁能数，醉眼逢君亦自明。春花夏蕊已飘零，秀出秋芳一朵倾。禀赋定应全得土，遮围须合尽彫琼。鹄衣照水匀颜色，仙袂无尘莫壮名。应笑菊花妍意少，篱边冷落伴渊明。"}