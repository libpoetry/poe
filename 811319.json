{"id":"811319","title":"黄香铁先生故宅有楼翼然，今斥为酒家矣，与客饮此，追话遗事，感赋六绝句","dynasty":"清","author":"丘逢甲","text":"西风吹散美人虹，七子才名冷粤中。落日满城邻笛怨，酒垆人更吊黄公。为筑高楼贮绿珠，玉山醉倒遣花扶。买丝合把吴公绣，如此怜才旷代无。草堂遗集尽风流，欲问诗中几酒楼。依旧壶卢山色好，不妨才语谶千秋。青帘风紧酒微波，更遣吴姬压酒歌。莫问黄鹂巷边宅，山塘杨柳倍愁多。赎宅何须费百千，楼头酒客正酣眠。西州曾洒山丘泪，零落羊昙更十年。诗人老去半逃形，割宅空怜乞佛灵。舍与酒徒还更胜，秋楼吊月酹刘伶。"}