{"id":"810765","title":"寄李咏萸并和留别诗四首","dynasty":"清","author":"牛焘","text":"生平臭味澹如云，老少忘怀独有君。节近重阳人去也，黄花相对忆清芬。锻灶携琴性讵驯，郑虔粉绘却嫌贫。多情独有苏司业，风雨寒毡念故人。离亭杨柳不堪攀，送别城南夕照间。未识行旌何此指，愁予把酒唱阳关。话到瑶京路八千，蓬瀛他日望登仙。移情最是销魂曲，烟水芒芒各一天。"}