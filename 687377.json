{"id":"687377","title":"饮许龙石学士园亭短述三首","dynasty":"明","author":"孙承恩","text":"桂楫依沙渚，茅堂共酒卮。经年劳注想，此日慰深思。槛竹吟风细，流云渡苑迟。尘襟喜披豁，坐久欲忘辞。天上归来早，城偏卜筑幽。孤亭凌日起，高树接云浮。睹凤人争快，登龙士愿收。宁亲容暂尔，未许遂优游。地迥尘喧隔，林深暑气微。移樽临曲槛，烂酌对斜晖。世事浮云变，交游屈指稀。百年会能几，分手重依依。"}