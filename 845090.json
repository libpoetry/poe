{"id":"845090","title":"蝶恋花二阕","dynasty":"清末民国初","author":"梁启超","text":"曾是年时行乐处。典尽貂裘，日日如泥醉。醉别西楼醒不记。马头犹作香奁语。一霎人天成影事。剑魄琴魂，添得凄凉意。知否双文挑锦字。当时月照人无寐。我亦兰成憔悴久。泪泫长条，孤负章台柳。十万护铃金字咒。东风无力春消瘦。门巷枇杷还似旧。锦瑟年华，得似当时否。赢得一池春水绉。泪痕狼藉青衫袖。"}