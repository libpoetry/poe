{"id":"1108507","title":"过章戴二首","dynasty":"宋","author":"刘克庄","text":"鲁叟新阡何处寻，桥边感旧独沉吟。一生欲唾奸谀面，千古难磨道义心。溪昔放鱼晴鱍鱍，门今罗爵冷涔涔。发潜赖有西山笔，何日碑成勒碧岑。曾向明时雪李邕，又闻名在聘贤中。忆言鸱吻施茅屋，忍见龟趺立柏宫。杯酒昔常陪贺老，只鸡终待哭乔公。情知客泪先难制，邻笛那堪咽晚风。"}