{"id":"816305","title":"杂感","dynasty":"清","author":"黄锡彤","text":"邛蜀阴崖中，中有太始雪。结冰层峦巅，万古人迹灭。炎旸偶一照，溶溶作幽咽。涓涓成江河，防崩石溃裂。杀人发屋庐，骨肉伤断决。乾坤大包容，重阴性激烈。愿布阳和春，无使严寒结。微云新雨后，华山照窗前。虚堂寂无人，清辉为谁圆。千里共明月，同心各一天。愿持一尊酒，因风到君边。风来故徐徐，徬徨祇自怜。取琴为君弹，孤怀托七弦。"}