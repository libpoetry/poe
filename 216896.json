{"id":"216896","title":"解棋·两雄相持机不发","dynasty":"宋代","author":"艾性夫","text":"两雄相持机不发，一着输先智相轧。退守皆虞虎穴空，通和不肯鸿沟割。危枰已属堕甑里，巧势争看强弩末。疲思嘿嘿鬼神寂，密运茫茫天地阔。悍鸡趁斗不暇咮，骏马争驰各忘秣。矰禽睥睨欲高举，罝兔迷离思远脱。死中求生背水阵，灰冷复焚余烛跋。白登倏报沛公走，阏与俄闻赵师活。傍观骇服算入妙，对局虚骄气方夺。人生胜负何可期，生达难欺死诸葛。推枰一笑拍阑干，满袖松风凉泼泼。"}