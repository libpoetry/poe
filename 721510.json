{"id":"721510","title":"屈翁山见过二首","dynasty":"明末清初","author":"陈恭尹","text":"潜鱼脱于渊，濡沫犹相依。何况双鹓雏，羽翼当未飞。别子未经旬，中心恒苦饥。析我园中薪，言烹菽与葵。小子从外来，有客缁其衣。披衣急出户，果谐心所思。相携历堂阶，欢极无文仪。素琴为君弦，浊酒为君开。酒浊不可饮，弦悲难重陈。平生废蓼莪，念子有老亲。虽无爵与禄，色养逾八珍。胡风自西来，四海同其尘。枭獍言大孝，乌哺为不仁。勉哉反古道，独立如披榛。葵花虽不实，犹能安其根。君子垂令名，所以扬二人。"}