{"id":"627828","title":"海珠寺","dynasty":"明","author":"李贞","text":"疏钟度水江云晓，几度溪桥飞白鸟。玻璃千顷浸重城，一点孤峰望中小。竹梧绕寺青苍苍，老僧长啸开松房。莲花灯下传清梵，十里江流闻妙香。蜃楼幻出横烟渚，长日依微飞绿雨。宝地西风下雁王，香台噀雾来龙女。五月江头藕放花，夹溪扶荔蒸红霞。越女相携采莲去，木兰双桨载琵琶。金塘日晚芙蓉醉，箫鼓声沈岛烟翠。此时海上一珠悬，流光照见群山睡。公子王孙越布衫，临风齐唱望江南。摩尼五色原无价，谁赏骊龙颔下探。"}