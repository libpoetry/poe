{"id":"598615","title":"岁晏行","dynasty":"明","author":"庞尚鹏","text":"黄雾飘飘朔风起，岁除日月今馀几。炉烟欲尽书生寒，三阳开泰从兹始。钓鱼台上独盘桓，雪消云散海天宽。罗浮东望如咫尺，神游曾入梅花村。多暇田园依竹榻，挂壁藤蓑悬短锸。牛犊长鸣扣角歌，黄鸡白酒过残腊。羽檄宵传海若惊，献俘方喜来夷庭。蛮荒复报群酋乱，壮士何人愿请缨。闾阎纷纷按图籍，里中鸡犬无宁夕。尺田寸宅鱼鸟身，公家何苦相驱逼。我本江南一布衣，逢时经略愿多违。太平天子勤南顾，谁向苍生为察眉。"}