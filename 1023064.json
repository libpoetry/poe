{"id":"1023064","title":"偈六十三首 其九","dynasty":"宋","author":"释道宁","text":"禅人莫莽卤，二月又初五。透彻祖师关，一句该今古。春色无高下，园林花木红。总持门大启，何处觅圆通。休问迷逢达磨，须知垂手尘中。踏翻厚地，刺破虚空。人天榜样，佛祖家风。敢与龙王斗富，自他兼济何穷。翻身不露迹，直上妙高峰。渠无面目，三界为家。解把过头杖，逢春点异花。"}