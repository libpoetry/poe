{"id":"599421","title":"前山吟","dynasty":"明","author":"霍与瑕","text":"前山之高何高哉，东有罗浮、西有白龙之崔嵬。而前山处其中央，峭然独出，不但与之颉颃而徘徊。前山之高几岁月，自盘古开辟以来。巧匠铸铁以为骨，撑柱东南穹矹硉。兔乌自升还自没，千秋万岁无腾歇。平接蓬莱低巨阙，俯看一勺之沧浪，尘凡骇视谓之东溟渤。前山之高高无垠，清泉白石四时春。奇云六月峰头起，霹雳一声时雨匀。不崇朝而遍天下，溥施品物咸欣欣。前山之高多梧竹，九苞瑞鸟长栖宿。时向天边振彩翎，五色文章惊人目。羽仪廊庙为盛世，祯律吕宣助。小大和鸣，箫韶九成。天下太平，斯其为前山之耀灵也耶。"}