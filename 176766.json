{"id":"176766","title":"梅根港欲泊不泊其况可想","dynasty":"宋代","author":"董嗣杲","text":"梅港绝梅根，渺莽芦与荻。芦荻摇北风，正逢霜雪激。岸津只两家，泥草落四壁。何人舟欲进，想惧少遮羃。我舟强来依，无故此涉历。所嗟浮寄人，见舟甚仇敌。其说自和易，举柱累梳剔。舟子自高骞，呼月吹短笛。同行更迂旷，索瓶倒馀沥。浑忘值危途，去住尚怵惕。胆消羁思苦，此际谁拯溺。悭囊纵有金，斗升何处糴。"}