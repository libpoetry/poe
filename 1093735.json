{"id":"1093735","title":"张礼书帅隆兴","dynasty":"宋","author":"韩淲","text":"国是古难定，公胡亦帅藩。荣怀虽禁路，雅志已丘园。在昔从诸老，于今盛一门。便藩方异渥，勇退复明恩。家学资经纬，儒科得本原。等閒为出处，何必较腾骞。致主丹心在，忧时素发繁。纷纭诚虮虱，变化任鹏鹍。华阁犹前席，洪都漫左轓。建牙仪甚伟，分屏望还尊。持橐嘉谋略，横经妙讨论。皂囊怀直节，青琐务忠言。紬史知无隐，明刑信不冤。治才和上下，力可正乾坤。收敛当侯阃，迢遥远帝阍。九迁由简拔，三入匪趋奔。落落终难合，悠悠实易昏。归应思贺监，到日记陈蕃。自叹驱驰困，谁能顾盼温。春风动行李，只有梦随轩。"}