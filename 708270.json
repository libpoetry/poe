{"id":"708270","title":"霜叶飞 黄芽菜","dynasty":"明末清初","author":"尤侗","text":"吾家老圃东篱下，曾将野菜修谱。但知春韭与秋菘，食荠肠还苦。今领略、长安杂俎。黄芽一把和盐煮。觉入口甘香，似燕赵、佳人风致，冷淡如许。君看辇上华筵，金齑玉脍，谁向此君下箸。偏生我辈一条冰，堪作冰壶侣。任嚼出、宫商徵羽。只愁面色平分取。却回思、故乡味，千里莼羹，惟吾与汝。"}