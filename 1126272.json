{"id":"1126272","title":"和李伯时韵送行七首","dynasty":"宋","author":"曹勋","text":"公来触热冒炎云，风义凌虚独有君。但觉一家增喜色，便如满座揖清芬。一别丰姿遽六年，相望淮浙限江天。糟丘闻甚羊肠险，履践欣如玉色鲜。当年成性独存存，闻道今为五女门。收拾桑榆早栖泊，香烟轻卷静朝昏。移花种竹增幽寻，捲箔高窗邀远岑。腰镰饷耕不觉老，鬓华雪领从渠侵。松乔吹断绿云璈，海迥天空冉冉高。他日幅巾期汗漫，昆丘同约上风涛。居临潮落潮生地，占得溪南溪北云。紫陌清歌同听曲，丹丘连日喜逢君。老病衰残得养闲，语离可复对秋山。只应今夜相思梦，同渡江云水石间。"}