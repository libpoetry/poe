{"id":"466962","title":"文革三十年祭六首","dynasty":"当代","author":"陈仁德","text":"黑手高张浪接天，果然浩劫史无前。已闻演尽荒唐事，犹说翻新胜利篇。恶虎啸风常逐逐，牝鸡叫日自翩翩。金瓯片片谁收拾，故国春深泣杜鹃。少年闯将漫天来，造反旗飘战局开。师道尊严归粪土，人伦礼义堕尘埃。刀枪齐举弦歌地，血肉横飞尔雅台。狂热转头成幻灭，边陲野岭不胜哀。斯文扫地哭秋风，莽莽神州噩梦中。痛矣华章成烬土，居然白卷逞英雄。一言堂黯笼鹦鹉，三字狱深折雁鸿。多少冤魂多少血，斗争底事乐无穷。匝地喧嚣革命歌，忽闻北国坠狂魔。惊心战友原如此，搔首导师可奈何。不惜威风重抖擞，便教元气再销磨。哀哉左祸吞江海，举世依然怒奋戈。清明风雨化惊雷，烂漫山花带血开。终见猢狲随树散，尽驱魑魅伏阶来。十年一觉荒唐梦，四海重思将相才。残酷斗争长已矣，乾坤浩荡载春回。痛定还需思痛时，岂容悲剧再悲之。人心惴惴惊弓久，国事纷纷补牢迟。民主风潮腾世界，市场讯息到天涯。沉舟喜引千帆过，振兴中华庶可期。"}