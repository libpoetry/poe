{"id":"1212107","title":"中书久病得请将归吴閒閒大宗师亦有疾以其象为赠云代彼陪行焚香对之作此以谢","dynasty":"元","author":"许有壬","text":"宵人本是山泽臞，涉世政坐饥寒驱。五年黄阁事何补，种作老病丛孱躯。滦京归来十浃日，药裹不可离须臾。平生结客半寰宇，未免操瑟从齐竽。可人底事期不来，承庆堂深谁敢呼。迩来亦复诗作祟，清减益见风标孤。杜门却扫难折简，岂意惠然来画图。相看一笑但臆对，妙契未许卮言?。清冰寒玉照林表，和气春风生座隅。斋居顿觉俗氛远，高致已逼沈疴苏。我方归思剧迅矢，公自有分居方壶。过从此去计必少，梦中道路多萦纡。便当卷奉江湖去，愿得始终如蟨驉。"}