{"id":"541950","title":"寄谢车国医元吉","dynasty":"明","author":"谢榛","text":"西来苦诗思，力疾自河汾。访尔园亭共幽事，疏篱拥菊当斜曛。能为膏肓驱二竖，更谈命脉经宵分。天应不忌徐陈辈，使我得遇长桑君。拟渡三江弄明月，漫游五岳披高云。山川留得放歌叟，杖头百钱且沽酒。有药可扶垂老身，检方已见回生手。相逢两幸无重轻，诗与尔名同不朽。奚童驱马一函书，人在高都几翘首。所怀况值冰雪晨，去年倾盖知予真。黄鸟鸣时好乘兴，遥认门前杨柳新。恐君采药山中去，怅望桃花各自春。"}