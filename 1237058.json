{"id":"1237058","title":"杨妃春睡图","dynasty":"元","author":"凌云翰","text":"天生祸水灭炎精，能使君王万乘轻。不独昭阳有飞燕，玉环沉醉在华清。沉香亭北好风光，春色无端属海棠。纵使胭脂变成雪，莫教一片到渔阳。温泉浴罢力犹疲，睡足春风总不知。香冷马嵬坡下土，令人愁诵北征诗。三十六宫春昼长，杨花扑帐暖生香。美人毕竟成黄土，不及双丫识玉皇。"}