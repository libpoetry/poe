{"id":"731925","title":"章锦衣歌","dynasty":"清","author":"胡承诺","text":"章子章子尔何为，教授里门称塾师。满堂不作洛生咏，尽是黄口宁馨儿。何时徙业为老儒，尔家先世我所知。高皇提剑破历阳，元兵采石列秋霜。苍龙喷沫天堑翻，扬鬐一跃开平王。尔祖先登旗蝥弧，共向青丘猎猰貙。功成授爵百夫长，子孙世世与剖符。勋家息胤不外补，至君犹隶执金吾。讵意一朝有翻覆，恶鸟狂飞啄金屋。小臣绝髯不可攀，吞声饮血道傍哭。在昔千牛曾备身，只今牢落曲江滨。箙中鸷羽装银镝，经岁尘封挂素壁。犀筋片片尽凋残，纻弦一一将离析。往时六箸十二棋，铮铮博矢响瓴甋。今日相从袁彦道，投琼四顾皆坚敌。长安城南酒楼高，楼上弹筝夜吹笛。楼下照灼石榴花，此时贳酒与君吃。半酣起舞云漫漫，坐中说剑风淅淅。持梁刺齿尔乡人，乌臼马角为谁激。君不见于期馆前客不来，荆轲池畔水空击。看君不合长数奇，章子章子尔何为。"}