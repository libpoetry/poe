{"id":"421040","title":"齐天乐 题屈劭宣家藏翁山先生手卷","dynasty":"近现代","author":"黄祝蕖","text":"君家本自工词赋。离骚妙传千古。露滴红愁，烟凝翠怨，题遍芳洲兰杜。天南旧裔，更家国漂摇，白头吟苦。破衲残檠，黯然相对甚情绪。凄凉数行墨泪，问谁同慰藉，江馆风雨。华岳归时，沙亭隐后，别写诗篇如许。零缣断楮。计蟫蠹牙须，几余霜暑。剑畔琴边，看虹光欲吐。"}