{"id":"813669","title":"浣溪沙 花院奉觞","dynasty":"清","author":"杨芸","text":"柳影风丝拂绮兰。持觞争奉北堂欢。鹊炉香暖绣屏闲。小院轻寒偎碧树，胆瓶新水映红兰。不禁惆怅忆家山。记取文窗觅句迟。浅寒吹户落花时。更无人处耐寻思。旋拂香笺书艳字，漫拈红豆谱乌丝。未妨闲事早莺知。微步方塘印浅泥。软风吹皱碧玻璃。苔痕延绿上雨矶。萍叶凉生春渚静，芹丝香润水云低。俊游曾到若耶溪。百尺高桐坠绿鲜。琐窗曾共理芸编。双珠争说孟家贤。露暝疏帘凉似水，叶低幽幌碧于烟。青衫消瘦傍吟蝉。晴日登临望远赊。石林开遍瘦松花。闲看野鸟落云沙。淡写蚕眉横晓黛，寒拖鱼尾散朝霞。杖藜归去葛巾斜。小坐苔茵伴翠翘。几丛秋影写芭蕉。煮茶声里话无聊。凉沁花瓷浮绿雪，香分云叶裹红绡。一痕新月小窗寮。曲曲林扉枕浅流。中吴烟水淡宜秋。盟芦合伴旧沙鸥。风急石桥飞木叶，暝生柳浦隐渔舟。晚晴听彻采菱讴。牛背斜阳黯淡红。长云弄晚渺天空。醉霜浅叶落丹枫。一笛孤秋横绿野，半山疏籁聚烟松。苍寒乔木画图中。野陇寒梅斗淡妆。寻诗茸帽染新霜。是谁轻剪白霓裳。残月笼烟啼翠羽，春星照梦隔银墙。短篱风细出疏香。绿满平畴野色侵。泠泠石溜响疏林。幽人蜡屐爱行吟。瓜架凉多含宿雨，稻塍香重护轻阴。一陂浅翠暝烟沉。"}