{"id":"1249941","title":"西湖葛岭玛瑙寺僧芳洲有古琴二一名石上枯一名蕤宾铁为赋诗二首 其一","dynasty":"元末明初","author":"高明","text":"葛仙岭上瞿昙宫，老僧雪眉覆双瞳。奇琴久蓄款识古，云是零陵水边石上之枯桐。忆昔蛟龙宅其涘，霹雳斩龙树亦死。道人作琴傍水弹，几夜湘江泣帝子。迩来居我玛瑙坡，声价压倒伽陀罗。嵇心羊体妙相得，有耳不听西湖歌。松窗茶屋梦初醒，别鹤凄凄怨烟岭。隔水逋仙夜不眠，听尽梅花山月影。"}