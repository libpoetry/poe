{"id":"685056","title":"碧桃和五舍弟用陆龟蒙韵","dynasty":"明","author":"王渐逵","text":"仙姿灵箓远流芳，静入疏帘映草堂。玄圃瑶花应避影，广寒金粟不闻香。罗浮道士星为弁，姑射真人玉作妆。醉后倚栏重待月，不禁清彻欲擎霜。吾道年来只自芳，孤标怜尔许登堂。为含贞素原无色，远谢妍华不著香。兴好欲先梅菊谱，神交聊共水云妆。松关石窦何人到，万绿深浓怯晓霜。"}