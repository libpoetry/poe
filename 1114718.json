{"id":"1114718","title":"用谈笑青油幕为韵贺吴叔永制机","dynasty":"宋","author":"李曾伯","text":"取士虽多术，知人在片谈。文书今倚重，谋议许相参。饵陋贾生五，策明刘蜕三。坤舆方厚载，朋利得西南。弟兄眉最白，人物眼常青。论事犹迎刃，谈兵若建瓴。吁谟皆上策，道德有强形。办却聊城矢，还书剑阁铭。唐边重秦陇，蜀鉴在江油。不易九鼎重，方兼四履忧。其间不容发，自此可前筹。局面西风异，从容夜观谋。"}