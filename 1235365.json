{"id":"1235365","title":"寄天竺长老住集庆龙翔寺","dynasty":"元","author":"卢琦","text":"东南隐者人不识，一日才名动九重。地湿厌闻天竺雨，月明来听景阳钟。衲衣香煖春留麝，石钵云开夜卧龙。何日相从陪杖屦，秋风江上采芙蓉。老僧召对金鸾殿，喜动龙颜坐赐茶。三宿观堂谈般若，九重春色上袈裟。海涛东去龙藏钵，鸿雁南飞月在沙。归卧江心旧禅榻，妙高峰上望京华。"}