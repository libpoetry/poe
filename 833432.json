{"id":"833432","title":"瑶华 咏湘妃竹，次兰当韵","dynasty":"清末民国初","author":"樊增祥","text":"云中青凤辇。绰约灵妃，试偷开啼眼。丛丛烟筱，堪截作、碧玉苕华仙琯。青峰江上，杳难逢、宫眉春展。把御垆金鹧香斑，写入竹枝哀怨。苍梧一抹横云，任倚遍修篁，罗袖寒浅。红兰泫露，还仿佛、慢转秋波娇眄。璇宫夜泣，可织得、银床冰簟。胜后来、宴冷瑶池，苦竹黄云歌遍。"}