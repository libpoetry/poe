{"id":"220692","title":"依韵酬毋湜推官","dynasty":"宋代","author":"范仲淹","text":"圣门非入室，文阵敢争盟。不意栖云阁，何才隶月卿。珍群怜未至，霄鹗引修程。直舍有仙味，秘庭无俗声。午阴宫树绿，宵刻禁锺清。奉製歌三秀，称觞听六英。恩辉孤易感，交结淡难成。新发鉴中改，旧山天际横。缨思渔父濯，春伴隼旟行。桃浪观秦塞，薰风省舜城。几多兴废迹，重叠古今情。进退思先觉，蹉跎畏后生。见诒如美衮，欲报管英琼。净揖澄江练，高窥抉露茎。复惊闻正始，终仰辅登闳。好励图南志，翱翔览四瀛。"}