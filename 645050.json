{"id":"645050","title":"送友人起服北上","dynasty":"明","author":"解缙","text":"结发相与友，不异雷与陈。风波荡萍梗，所历为参辰。君行初向河南时，轻裘快马悬明珠。光辉五色照行路，悔不相从同曳裾。遥闻鸿雁声嘹喨，冀得云中尺素书。素书宛见陈重面，我亦扬舲别乡县。京华为客忽相逢，雕盘绮食谐欢宴。岂知宴集乐未终，风惊木落亲庭空。讣音一纸泪成血，擗踊袒括何匆匆。我苦辞亲思显扬，只言得禄荣高堂。潘舆娱侍志所望，墓木己拱情可伤。祭之列鼎陈簠簋，不似生前欢菽水。更有暌离行役时，去住存殁无能知。君今得遇升平日，忠孝兼全两无失。三年再上青云路，万口称扬声籍籍。脱却麻衣换锦衣，千军骏马如翚飞。但看苍苍佩印绶，与君同向江西归。"}