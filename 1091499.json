{"id":"1091499","title":"史庆臣贫甚汤朝美士美以书招之作诗以饯其行","dynasty":"宋","author":"周孚","text":"愤时胆如斗，论事须磔猬。阅人习熟中，见子差吐气。十年卧岷峨，一芥视富贵。只今五穷迫，叹息一饱未。子才固崎嵚，渠眼亦髣髴。黄金贱钟期，此语可歔欷。中山两公子，好义吾所畏。深憎泾渭杂，屡斥蜩螗沸。尺书独唤子，如子亦差慰。相从一语合，肯顾百金费。孤松危欲死，莫惜加灌溉。向来监河侯，吾惭可胜讳。"}