{"id":"663088","title":"送卢生润卿判济宁","dynasty":"明","author":"孙绪","text":"几年随我沙溪上，烟月扁舟独来往。一朝去作太学宾，无限瑰玫彻清响。何蕃声价满都门，郭泰弘深众标榜。归来驺从夜传呼，天外恩光薄林莽。除书借问将何之，济州去佐黄堂长。州城侧近临官河，闻道年来沙碛多。风霾往往壅堤岸，中流望望成冈坡。今年况复春夏旱，乾枯湮塞当如何。东泉戋细南望浅，润通敢望来馀波。国储万艘屈指到，安得大雨倾霶?。往年有人事综理，小知沾沾只自喜。入水开塍肤尽裂，登山伐石血满指。徒费公家万万缗，万人枕藉河边死。满路哭声振林木，泉台有恨随流水。至今谈者作口实，才说凿排即掩耳。疮痍旦夕思良俊，讵可吹齑空坐视。念君此去诚艰难，把袂浩歌情未已。发硎利器试盘根，用世奇勋在良士。危疑艰大敢负荷，凤翥鹏飞眼底是。君才秋水霜初落，高致赤城霞孤起。莫将短发负乌纱，伫见休光映青史。"}