{"id":"621691","title":"庚午冬虏儆烽传溯流金陵约同假曹方姚陈诸子北上俱以散馆尚遥深居念独行不可于辛未春遵洄而南而家扁舟不能自聊作纪怀诗十首 其八 长剑","dynasty":"明","author":"郭之奇","text":"长剑倚天外，汗漫碧云屏。时逢六月息，海运徙南溟。邀我扶摇往，濯拭向清泠。仙人驱羽驾，左右夹明星。拂扬观且叹，解佩勒丹铭。回语朱颜女，素手匣金铏。下寰惊电雪，光质慎为扃。稽首传至诀，韬锋入紫冥。"}