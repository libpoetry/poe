{"id":"810686","title":"点绛唇 送春","dynasty":"清","author":"毛奇龄","text":"恼杀啼鹃，逢人还道春归去。留人不住。谁要留春住。花絮茫茫，万点愁人绪。归何处，春归无路。莫是人归路。抱出檀槽，金丝拨子轻轻落。浅围罗幕。月上栏杆角。夜半嘈嘈，繁手惊相错。敲银索。梦回妆阁。花底飞乌鹊。南浦风微，画桡已到深深处。藕花遮不住。不许穿花去。隔藕丛丛，似有人言语。难寻溯。乱红无主。一望斜阳暮。"}