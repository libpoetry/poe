{"id":"489869","title":"晚节轩茅泽民画壁次韵倪云林","dynasty":"明","author":"袁华","text":"前辈风流嗟已矣，看山画里跫然喜。石脚下插江水清，烟岚杳眇群峰峙。玩图安得随渔人，桃花源上秦时民。草木丛深蹊径邃，溪水春波花鸟新。二尘隔断那能往，胜地虽远神偏亲。清诗戛玉题壁画，森列琅玕共琪珣。福地萧森虽只尺，侧身东望嗟风尘。鱼牙异香尚留意，得与不得宁须嗔。何如晚节老居士，默究不二心尤勤。綵衣行酒列孙子，高轩窈窕当南闉。人生会合良有数，飘散倏忽如烟云。重来握手成大笑，沧溟水浅三千春。"}