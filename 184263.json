{"id":"184263","title":"上皇八十庆寿赦书至海陵敬成三十二韵","dynasty":"宋代","author":"孙应时","text":"禹迹乾坤旧，尧天日月新。龙躔临丙午，凤历首庚辰。卦直三阳泰，时通万物屯。暖音鸣嶰律，淑气鼓鸿钧。奕叶炎精旺，重光帝位真。昌期周一纪，正统接千春。盛事当今最，闳休受命申。慈皇跻八秩，天子寿双亲。宝册尊名衍，璇霄庆黄阵。昕朝移警跸，法仗翼先绅。晴日明黄道，和风度紫宸。欢声拥都市，喜色动君臣。陛戟三呼迥，箫韶九奏均。玉卮前肃穆，天语听温淳。拜舞班行退，邮传诏令谆，丰章加等列，旷泽浃兵民。三殿承颜邃，重孙奉酒频。叹如留晷景，跪起用家人。礼乐清都表，辉华率土滨。仪刑知子职，命赐侈君仁。即事论今昔，储祥轶混沦。陶姚非与子，文武尚臣辛。笑乐徒夸汉，规为陆袭秦。大安惭养志，西内益伤神。孰与深慈孝，昭哉绝配邻。内朝兼燕喜，视膳极常珍。家法长忠厚，渊衷愈畏寅。庙郊歆悦豫，宗社巩持循，世已歌天保，皇应感召旻。百年馀蛊弊，一日待经纶。雠敌终禽馘，神州复广轮。莫留毫发恨，作颂勒坚珉。"}