{"id":"1037743","title":"石曼卿学士挽词","dynasty":"宋","author":"胡宿","text":"才出群英表，文推一代雄。灵蛇操掌上，云梦纳胸中。醉墨千峰立，吟毫八极空。居官疏皎覈，处世倦磨砻。绿酒常埋照，清琴自寄通。昌言曾拂治，密疏早谈戎。天子知亭伯，时人重孟公。何言执戟滞，便到阖棺穷。鵀鸟巢门止，骅骝挶枥终。芝筋留御帐，箫赋落王宫。薄葬依庄叟，残书付所忠。惟馀身后得，凛凛是英风。"}