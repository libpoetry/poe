{"id":"478817","title":"和唐愚士会稽怀古诗三首 其一 铸浦次韵","dynasty":"明","author":"戴冠","text":"耶溪不须深，产铜当自名。堇山不须高，产锡当自灵。上有云雾合，下有蛟龙争。昔人此铸剑，分明载图经。六丁互烹炼，百妖失依凭。汀蒲露纤锷，猎猎刚风生。渚莲挺长铗，濯濯垂朱英。尚疑雌雄合，时觉波涛惊。秋霜生杀气，秋波湛虚清。星斗忽在地，光芒射浮萍。佩之临四夷，惊落旄头星。请之斩邪佞，伊谁敢纵横。但恨无张华，穷渊夜冥冥。"}