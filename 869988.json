{"id":"869988","title":"次韵和邻几秋雨十六韵","dynasty":"宋","author":"司马光","text":"气象殊朝夕，兴居错晦明。混元初不宰，霪雨浩无程。蛰隘宁天意，咨嗟固物情。曣㬈方有望，荟蔚已随生。杲杲升还隐，悽悽断复行。乱莎长被径，荒藓绿缘甍。辙迹康庄绝，潢污垄亩平。茅茨不足庇，禾黍若为成。蟋蟀颓墙泣，蛜蝛坏灶盈。乘时众鸥舞，得意怒蛙鸣。牛马谁分异，萧兰已混并。居闲犹叵度，负重况遐征。舟泊川无渚，轮摧路有坑。轑羹愁病妇，炀灶拥寒婴。灾不妨明德，神应格至诚。淳光终下烛，时藿久心倾。"}