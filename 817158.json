{"id":"817158","title":"左泉先生赐读伴云仙馆，即事诗八首，赋此奉酬","dynasty":"清","author":"缪焕章","text":"宝钏金尊斗狭斜，阿侬生小艳情赊。芳辰偶放琴川棹，得遇瑶台第一花。绮楼曾占十分春，雾鬓云鬟画里身。一事难忘惆怅处，徐娘半老尚风尘。蛾眉曾许汝南王，同炷瞿昙座下香。底事归云仍出岫，兰因絮果两茫茫。我亦龙华会上人，十年春恨细于尘。风流最是张京兆，打叠閒情赋感甄。才子传神笔一枝，吟来恍睹旧丰姿。旗亭他日翻新谱，绝妙人歌绝妙诗。"}