{"id":"1058313","title":"咏古十六首 其十四","dynasty":"宋","author":"华镇","text":"唐昔先天后，天步复清平。君王图治定，槐棘来群英。渭水亦投竿，莘原犹弃耕。丈夫敦志尚，不为轩冕轻。矫矫同州守，素风独峥嵘。慷慨论十事，激切观王明。献纳无迕言，始来歆大烹。富贵岂不念，直道思有行。驭者信所学，不为嬖奚更。况当秉国钧，见利难自倾。行己或可枉，乘轩何所荣。风虎既相从，云雷底光亨。开元及贞观，当日乃悬衡。至今夸毗人，闻风心骨惊。"}