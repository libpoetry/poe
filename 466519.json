{"id":"466519","title":"将赴揭阳诗会次丘逢甲韵二首","dynasty":"当代","author":"刘雄","text":"平生初拟岭南行，梦里先闻海浪声。邹鲁流风存远峤，主宾高会此名城。珠玑盈斗惭文笔，衰病擎杯怕酒兵。想得炎方云日暖，恨无田地寄躬耕。经年碌碌为谁忙，节近重阳气转凉。欲觅浮槎还海道，犹伤离恨限河梁。同音笙磬芝兰臭，异代风骚萸菊香。胜友如云真胜事，支郎重见眼中黄。"}