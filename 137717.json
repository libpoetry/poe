{"id":"137717","title":"寄圣俞·西陵山水天下佳","dynasty":"宋代","author":"欧阳修","text":"西陵山水天下佳，我昔谪官君所嗟。官闲憔悴一病叟，县古潇洒如山家。雪消深林自斸笋，人响空山随摘茶。有时携酒探幽绝，往往上下穷烟霞。岩荪绿缛软可藉，野卉青红春自华。风余落蕊飞面旋，日暖山鸟鸣交加。贪追时俗翫岁月，不觉万里留天涯。今来寂寞西冈口，秋尽不见东篱花。市亭插旗斗新酒，十千得斗不可赊。材非世用自当去，一舸聱牙挥钓车。君能先往勿自滞，行矣春洲生荻芽。"}