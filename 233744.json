{"id":"233744","title":"月华道中·善财平明白下床","dynasty":"宋代","author":"敖陶孙","text":"善财平明白下床，供君一钵曹溪香。山中老卢至无恙，为我一洗醒而狂。问君江行何所见，邂逅今朝识山面。群峰变自不相知。洼者欲逃危欲献。洼逃危献知奈何，小草还志元同科。时来随喜出云雨，不来抱蔼休岩阿。老人於山消底物，毕愿吒身仍吒骨。接颐孤撑看未已，万马崩腾过倏忽。贵人祗听宫门镮，何曾一叶吼冰滩。转头便下贞阳峡，岭猿举臂招入还。归来海上亦不恶，把酒持螯夸至乐。明朝远碧望林峦，依旧朱栏照城郭。"}