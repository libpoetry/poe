{"id":"742472","title":"雪后集陶然亭先归道登黑窑厂","dynasty":"清","author":"黄景仁","text":"城南有高亭，亭与城相向。城雉衔西山，走青嶂。残云时一白，破碎失山状。对山开长筵，兴酣酒力王。中有清气通，逌然发高唱。入座皆俊物，能容我跌宕。转嫌眼界窄，三面碍屏障。欲撤不可得，悄焉思远飏。疾觅快马骑，径去不复让。岂困困酒逸，略似放翁放。一里得高台，于此足辽旷。野风四面合，始觉所居亢。尺五韦杜天，幕我作行帐。城远随野阔，一线空烟漾。入云翻冻旗，暮角隐悲壮。北眺瓦一垤，万户走鳞浪。倏被暝色催，几处远镫亮。九门将传钥，三殿久散仗。而我此徘徊，清绝转凄怆。回忆亭中人，不见此台上。兴至各有适，何必两相望。抚景伤我心，愿托陶家葬。去去应复来，行行重惆怅。"}