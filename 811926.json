{"id":"811926","title":"庚寅元日","dynasty":"清","author":"多隆阿","text":"屠苏小酌瓮头春，净几明窗不染尘。诗欲求工常近拙，书缘温故始知新。每寻野老求遗事，恒辑残编寿古人。架上牙签分甲乙，启心何异德为邻。香薰小屋暖于春，静掩双扉远俗尘。家政宏规思率旧，文章花样喜从新。大苏谑世惟谈鬼，小谢怜才更奖人。一卷经书读未尽，车声门外又粼粼。"}