{"id":"878148","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 太平无象二首 其一","dynasty":"宋","author":"刘克庄","text":"试听舆人诵，如何是太平。有生遂其性，无象得而名。刁斗三边静，锄耰万里耕。毋庸奏奎聚，不必诵河清。尧岂容知识，文非以色声。樵歌殊质俚，未足赞休明。"}