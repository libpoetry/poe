{"id":"663033","title":"寄谢吴司空推荐议大礼四首 其二","dynasty":"明","author":"孙绪","text":"昭代有俊臣，留都大司空。寸心凌白日，千载思高风。昔为权倖挤，九死心尤雄。今受圣主知，一德眷无穷。矫矫孤根桧，的的高飞鸿。相彼齐麦姿，雪霜愈青葱。又如岩壑流，万折不改东。桃李接庭堂，药物归樊笼。虎凤跃文彩，宇宙无全功。草泽萍蓬客，幸亦得帡幪。"}