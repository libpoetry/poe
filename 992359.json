{"id":"992359","title":"依韵和禁烟近事之什","dynasty":"宋","author":"梅尧臣","text":"狂风暴雨已频过，近水棠梨著未多。窈窕踏歌相把袂，轻浮赌胜各飞堶。闲牵白日游丝飏，细蓦黄金舞带拖。小苑芳菲花斗蕊，华堂嘲哳燕争窠。西州骏马头如剥，南国佳人颈似瑳。结客追随倾画榼，分朋游乐藉青莎。鞦韆竞打遗钿翠，芍药将开剪缬罗。我病乞求新火炙，无心更听竹枝歌。"}