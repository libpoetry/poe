{"id":"708218","title":"满江红 其十八 寿黄处安中书","dynasty":"明末清初","author":"尤侗","text":"问客何来，自闽海、薄游吴苑。忽举目、天涯烽火，故乡中断。泽国江山惊战鼓，秋风零雨飞宾雁。正登楼、作赋楚天高，愁王粲。十月节，寒花绽。千人石，清樽宴。喜今朝初度，亲朋相见。回首紫薇旧梦杳，放怀白发馀生健。但摩挲，毛颖老中书，加餐饭。"}