{"id":"708275","title":"沁园春 其四 反止酒","dynasty":"明末清初","author":"尤侗","text":"陆醑前来，枚卜功臣，众口交推。彼从事齐州，清为圣德，督邮鬲县，浊亦贤才。尧舜千钟，仲尼百斛，子路宁辞十榼陪。髡一石，更先生五斗，学士三杯。尝闻上顿长斋。即乘马骑驴事尽佳。况卓家少妇，为君涤器，杨家妃子，为我持罍。山带兰陵，水连桑落，曲部分茅议允谐。咨汝醑，俾侯醴泉郡，曰往钦哉。"}