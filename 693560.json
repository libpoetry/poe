{"id":"693560","title":"钱元抑春日过访用文内翰韵","dynasty":"明","author":"邵宝","text":"旧隐归来已十年，风波回首几推迁。如闻野史新评在，勇退人今又姓钱。记得湖南节偶停，曾将新政问朝廷。草蔬解后衡山子，相对琅函眼共青。中年笔砚未曾荒，新稿相将满旧堂。湖上行人时指点，钱家村是郑公乡。东风吹草正忻忻，又向前庭迓故人。一道清泉千挺竹，与君还约看山春。"}