{"id":"1042215","title":"和陈度支杜城园池长韵诗","dynasty":"宋","author":"刘敞","text":"三辅衣冠多俊贤，迩来风物故依然。君家复在城南社，时望从知尺五天。韦氏训经门益大，酂侯治第世相传。雪残太一虚无里，尘涨重城苍莽边。修竹万竿迷暗谷，清渠百道散鸣泉。欣欣树色知春近，寂寂禽声觉地偏。使节归来同昼锦，扁舟浮去似登仙。禆谌适野非无兴，更挹逍遥池上篇。"}