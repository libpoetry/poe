{"id":"1231393","title":"乔宜中邀看杏花并再和宜中刘禹畴韵","dynasty":"元","author":"王鉴","text":"朱阑曲径春光好，一树杏花开独早。枝头无处著风流，时有幽香暗相恼。画堂帘影昼婆娑，伫看娇姿红映缟。芳心欲吐半含羞，脉脉春愁倩谁扫。飞来翠鸟更多情，斜立花枝如画稿。主人留客客尽欢，畅饮高歌各倾倒。明朝回首绿阴浓，惆怅残红藉芳草。江南二月风光好，为惜花枝春起早。窗前晓露湿胭脂，无限娇羞使人恼。欲开未开开更妍，半醉佳人衣轻缟。年年消息雨声中，数点落红和眼扫。客来终日隔帘看，棋罢酒阑诗上稿。情怀不似少年时，白发对花嗟潦倒。明朝相约抱琴来，重嗅馀香步庭草。当时共说梁园好，过眼繁华消歇早。青城有恨不可雪，酒酣按剑生烦恼。东风回首花满城，桃李纷纷红间缟。一枝娇小独堪怜，翠叶纤纤眉半扫。徐熙巧思妙绝伦，画出生红留旧稿。相期看花花已飘，为惜春光?醉倒。酒醒不忍蹋残红，坐看佳人閒斗草。"}