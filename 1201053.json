{"id":"1201053","title":"念奴娇 寄云中完颜公","dynasty":"元","author":"耶律履","text":"紫琼洼挂，算何年、砻琢云根山骨。理润坚温，知雅称、绝格风流人物。待价因循，一时奇遇，得失才容发。千金先许，玉堂初认仿佛。老坡疑是前身，赤蛇宵吼，肯迟留扪拂。尚有当时耽玩趣，习气终难摩没。更莫矜夸，武夷玉窦，千尺兴平窟。开奁发幂，隶僮已倦嗟咄。"}