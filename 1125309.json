{"id":"1125309","title":"采桑子","dynasty":"宋","author":"晏殊","text":"春风不负东君信，遍拆群芳。燕子双双。依旧衔泥入杏梁。须知一盏花前酒，占得韶光。莫话匆忙。梦里浮生足断肠。红英一树春来早，独占芳时。我有心期。把酒攀条惜绛蕤。无端一夜狂风雨，暗落繁枝。蝶怨莺悲。满眼春愁说向谁。阳和二月芳菲遍，暖景溶溶。戏蝶游蜂。深入千花粉艳中。何人解系天边日，占取春风。免使繁红。一片西飞一片东。时光只解催人老，不信多情，长恨离亭，泪滴春衫酒易醒。梧桐昨夜西风急，淡月胧明，好梦频惊，何处高楼雁一声。林间摘遍双双叶，寄与相思。朱槿开时。尚有山榴一两枝。荷花欲绽金莲子，半落红衣。晚雨微微。待得空梁宿燕归。"}