{"id":"1143730","title":"续咏史二首 严君平","dynasty":"宋末元初","author":"方一夔","text":"西蜀严夫子，易老养高致。日阅裁数人，少取多论议。初不要赢馀，未暮辄关肆。人知取人廉，要之亦馀事。假我龟策业，行我诲人意。夫子不弃世，谁言两相弃。卖药长安市，古有韩伯休。纷纷要谐价，百唤不转头。坐令儿女觉，暮去不稍留。人生异鸟兽，饮啄择所求。岂无爪距才，而要安笼囚。贫贱亦有道，不独为身谋。"}