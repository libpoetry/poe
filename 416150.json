{"id":"416150","title":"鹤回翔自 自制曲  纪梦","dynasty":"近现代","author":"金天羽","text":"仙禽铩翮樊笼住。恰伴著、梅花千树。花落繁英如雪，东风恶，便枨触、思乡情绪。乡关何处。却望高阊遐举，翅轮侧注。见落日天涯，沧海上，别写出、绀楼黛宇。空际似闻天语。说风起、毗岚太遽。投我几行丹敕，仙路远，还自向、灵峰来去。残春劫猛雨。断送流红无主。鸺鹠夜诅。试高唳一声，梦初同，隐约见、阎浮天曙。"}