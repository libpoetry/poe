{"id":"628630","title":"忆旧游寄张约之","dynasty":"明","author":"李云龙","text":"忆昔东园杨柳春风吹，是时与君初相随。黄莺紫燕佐歌啸，行乐不离越水涯。水边二月春阴结，桃花乱洒胭脂雪。画堂高宴张玳筵，绛帐团圞锦云热。醉来相携卧落花，妖童侧坐弹琵琶。繁弦逸响听不尽，东风吹梦到仙家。楼头一夜飞霜白，此时羽翼当乖隔。我携杖屦入罗浮，君向君门献长策。岭云燕月两悠悠，叶落猿啼又一秋。回飙吹散枫江雨，总是当年离别愁。明年我罢三花采，君亦南归度沧海。昌华院西寻旧游，白云无恙还相待。苑西西畔有人家，小桥流水系孤槎。绿杨枝上蝉声早，十里香飘菡萏花。采莲女儿色如玉，解佩同游越江曲。血色榴裙翻彩霞，点破晴江千尺绿。日暮蘼芜露湿衣，芙蓉溪畔踏歌归。歌声吹入清溪树，溪上行云皆倒飞。冶游不可屡，欲买长林住。一肩明月一肩云，相携又入青山去。庞眉老衲踞长松，相逢为指最高峰。高峰去天不盈尺，下视苍崖翠巘几千重。其中凿壁开兰若，昙花宝树无春冬。石泉淙淙落檐端，似是珠帘欲捲难。水花散霰争吹面，五月不耐秋风寒。柴门日入群峰拱，钟磬无声松云重。悬灯方丈夜谈禅，珊瑚舌上莲花涌。东风日出行采芝，芒鞋竹杖荷叶衣。烟霞隔断红尘路，大可逍遥违□□。宁知别路终无极，出山又作分飞翼。浮云落木共飘摇，回首诸峰空黛色。诸峰黛色日缤纷，每见浮云长忆君。吴江楚水八千里，梦飞不到燕山云。苍苔黄叶水西路，亦是当时行乐处。荆扉松户今寂寥，独背孤灯卧秋雨。秋雨秋风翠色分，南征鸿雁不堪闻。思君喜酌松花酒，酒后诗成因寄君。"}