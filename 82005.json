{"id":"82005","title":"思归·平生无宦情","dynasty":"宋代","author":"陆游","text":"平生无宦情，方外久浪迹。往来梁益间，一笑颇自得。花穠锦城酒，月白瞿唐笛，咿哑下江橹，跌宕登山屐。巴东烟雨秋，渭上风雪夕，至今客枕梦，万里不能尺。谁知建安城，触目非夙昔。冥冥瘴雾细，潋潋蛮江碧。出门无交朋，呜呼吾何适。归哉故山路，讵必须暖席。"}