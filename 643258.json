{"id":"643258","title":"送马贡士题春江送别图","dynasty":"明","author":"胡奎","text":"大山小山芙蓉开，云气远从天目来。东风吹散凤城雪，一夜江水青于苔。借问舟行向何处，马卿明日朝天去。杏园花满曲江春，幽谷莺迁上林树。方今玉堂皆钜公，手把刀尺青云中。神龙出河龟出洛，千载复见明良逢。马卿此行当努力，射策彤庭期第一。龙门夺得锦袍归，先遣双鱼寄消息。"}