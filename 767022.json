{"id":"767022","title":"风流子 其二","dynasty":"清","author":"俞士彪","text":"新词堪寄怨，才欲写、还又怕人知。恨曲港水深、云槎难泛，石桥路阻，骄马空嘶。但凝想，红蕖临岸处，芳树掩门时。近日带围，未知宽减，前春心病，怎地支持。人生隙驹耳，匆匆里、易把好事参差。但愿伊长年少，我不分离。想玉液染唇，似尝仙药，粉痕揾袖，胜曳朝衣。料得兰心蕙性，怜我情痴。"}