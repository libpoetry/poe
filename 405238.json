{"id":"405238","title":"鹧鸪天三首","dynasty":"近现代末当代初","author":"张珍怀","text":"清浅蓬莱往复还。上仙难解玉连环。素娥入月缘偷药，青女飞霜不斗妍。何日藕，几时莲。瑶池新绿正田田。天风吹下钧天乐，谱记人间莫错传。阆苑重楼第几层。云间曾见许飞琼。十年诗梦终非幻，万古閒愁总负情。秋澹荡，醉瞢腾。瑶台有愿记分明。碧天似海冰轮涌，花影如潮夜气清。姑射仙軿驭素云。含冰掬月照清心。轻衾遥夜隔扉语，细雨明灯拥袖吟。天浩渺，海深沉。海天澒洞化牙琴。何须沧海移情思，一剪柔波比海深。"}