{"id":"785844","title":"台湾行","dynasty":"清","author":"黄遵宪","text":"城头逢逢雷大鼓。苍天苍天泪如雨。倭人竟割台湾去。当初版图人天府。天威远及日出处。我高我曾我祖父。艾杀蓬蒿来此土。糖霜茗雪千亿树。岁课金钱无万数。天胡弃我天何怒。取我脂膏供仇虏。眈眈无厌彼硕鼠。民则何辜罹此苦？亡秦者谁三户楚。何况闽粤百万户。成败利钝非所睹。人人效死誓死拒。万众一心谁敢侮。一声拔剑起击柱。今日之事无他语。有不从者手刃汝。堂堂蓝旗立黄虎。倾城拥观空巷舞。黄金斗大印系组。直将总统呼巡抚。今日之政民为主。台南台北固吾圉。不许雷池越一步。海城五月风怒号。飞来金翅三百艘。追逐巨舰来如潮。前者上岸雄虎彪。后者夺关飞猿猱。村田之铳备前刀。当軏披靡血杵漂。神焦鬼烂城门烧。谁与战守谁能逃？一轮红日当空高。千家白旗随风飘。搢绅耆老相招邀。夹跪道旁俯折腰。红缨竹冠盘锦条。青丝辫发垂云髾。跪捧银盘茶与糕。绿沈之瓜紫蒲桃。将军远来无乃劳？降民敬为将军导。将军曰来呼汝曹。汝我黄种原同胞。延平郡王人中豪。实辟此土来分茅。今日还我天所教。国家仁圣如唐尧。抚汝育汝殊黎苗。安汝家室毋譊譊。将军徐行尘不嚣。万马入城风萧萧。呜呼将军非天骄。王师威德无不包。我辈生死将军操。敢不归依明圣朝。噫嚱吁，悲乎哉！汝全台。昨何忠勇今何怯。万事反覆随转睫。平时战守无豫备。曰忠曰义何所恃？"}