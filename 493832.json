{"id":"493832","title":"登砚山亭次颜鲁公联句韵谢方寅所","dynasty":"明","author":"庞嵩","text":"地启南山胜，春开北海樽。论乡知谊厚，缩席见温存。兀石云黏护，磨崖字剥痕。山腰笼古树，巘侧敞晴轩。烟火孤城隐，蚕桑旧俗敦。迎阳花欲舞，悦客鸟能言。纳履跻云顶，攒衣坐石根。薜窗牵蔓蒂，药圃长芽荪。河洛开畴画，麟凰见野原。逢时欣舜日，浪迹寄山门。问奕吾生拙，焚香且细论。凭虚观太始，见水觅真源。机息鸥邻席，烹茶鹤避烟。橐枢归造化，裘葛付寒暄。自得山林寂，宁知朝市喧。抟鹏穷日表，瞿蝶托宵魂。天阔眸踰迥，山幽俗避繁。荷衣随泻适，绣绂敢攀援。虚引山涵泽，弘含地势坤。花封琴静鼓，萝径约同扪。玉浸晶光合，屏联翠色屯。锦鬐舒泳跃，仙羽出笼樊。凤去凌霄翥，龙来蜿地蟠。春融千里邑，风动万家村。鸡犬鸣朝接，牛羊下夕昏。燎红人未散，举白酒频温。何幸投簪客，金龟藉渥恩。"}