{"id":"699543","title":"显灵宫集诸公以城市山林为韵","dynasty":"明","author":"袁宏道","text":"仙人杰阁俯王城，西山见雨北山晴。高云直接薰炉气，去宫百里闻铃声。古柏石干青虬枝，烟绡千尺屋十楹。东边奈子结老友，却忆往年梅客生。野花遮眼酒沾涕，塞耳愁听新朝事。邸报束作一筐灰，朝衣典与栽花市。新诗日日千馀言，诗中无一忧民字。旁人道我真聩聩，口不能荅指山翠。自从老杜得诗名，忧君爱国成儿戏。言既无庸嘿不可，阮家那得不沉醉。眼底浓浓一杯春，恸于洛阳年少泪。琳宫高处见西山，浓翠隐约高低鬟。几年桑孔算云烟，人间峦石无苍颜。白云向我意潸潸，欲从平地乞休閒。东郊西陇皆官亩，判取虚空任往还。松棚不阔浓浓阴，池沼不宽滟滟深。宾朋不众尽同心，言语无多足知音。三伏自然消暑气，何用深山嘉树林。"}