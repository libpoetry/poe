{"id":"443982","title":"沁园春 乙亥暮春与蛰堪晓华登滕王阁","dynasty":"当代","author":"熊盛元","text":"酾酒临江，白袷红巾，举袂欲飞。叹高楼人去，文心安托；长空雁断，山色谁题？拍遍朱栏，歌残金缕，放眼兰汀鹭影微。销凝处，怅繁弦急管，都付鹃啼。虹霓忽幻云梯，甚烟霭纷纷路转迷？奈扪天有问，徒嗟天醉；留春无计，更送春归。南浦舟沉，西园树老，阅尽沧桑几度悲？茫茫意，伴杨花万点，共逐斜晖。"}