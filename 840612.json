{"id":"840612","title":"章琴若同年殁经年矣其子乞诗为赋长句","dynasty":"清末民国初","author":"夏孙桐","text":"壬午南榜多隽才，冯蒯时誉为之魁。袁朱许刘唐鲍吕，文章政事争雄恢。章孙郎潜独味道，翩翩二李郊祁偕。乘时杨张并奋起，道虽不同情则谐。惟君与我共里闬，后先亦复金门排。我晚一麾去湖海，君尤雅尚超凡埃。十年横舍作都讲，定海绝学从沿洄。代根心本欧西术，近攀李华相冁咍。四门创始拥皋比，风采一鹗迈等侪。翩然归欤念吾党，安定教授分两斋。会逢海内遍兴学，以新嬗旧缔造赅。临桂尚书酷爱士，事咨伯始无疑猜。尝言君能无不可，梁栋枲桷悉中材。岂知君仅小试耳，汪汪千顷讵有涯。朝簪早谢自乐志，乡髦后起多受裁。元亭并绝美新作，通德竟免黄巾灾。荒江日月甘寂寞，沧桑不扰淡定怀。昔岁登堂慰契阔，须眉垂雪惊初衰。羡君守道能自适，柴桑汐社相徘徊。饰巾待尽见高致，凿楹有书贻后来。迥念旧侣几存在，升沈今日同蒿莱。勋名固己随过翼，著述犹或珍烟炱。全真葆璞有天幸，有道无愧诚难哉。况我孤云逐尘鞅，眷望乡国天一隈。絮酒酹君赋思旧，临风老泪挥琼瑰。"}