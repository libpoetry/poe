{"id":"108774","title":"次韵叔父台源歌","dynasty":"宋代","author":"黄庭坚","text":"吾家叔度天与闲，晚喜著书如漆园。台平旧基水发源，但闻淙淙下林峦。一朝斩木见万象，吞若云梦胸中宽。漱涤泥沙出山骨，混沌凿窍物状完。茶甘酒美汲双井，鱼肥稻香派百泉。暑风披襟著菡萏，夜月洗耳听潺湲。时从甥侄置樽俎，此地端正朝诸山。除书谤书两不到，紫烟白云深锁关。乡人讼争请来决，到门怀惭相与还。呼儿理琴荡俗气，果在巢由季孟间。"}