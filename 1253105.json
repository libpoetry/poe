{"id":"1253105","title":"题画","dynasty":"元末明初","author":"张羽","text":"江水绿沉沉，危峰倒夕阴。何人倚高阁，月出听龙吟。白云飞不尽，青山断复通。涧道多机杼，时鸣春树中。长松生夏寒，野水净人目。借得相牛经，闲来石上读。舟随烟鹤远，行尽碧溪湾。归来北窗下，写得向来山。一雨涨新绿，云开四山绕。人掩筚门深，斜阳照江鸟。高人自无偶，独向亭中坐。日落山风来，时闻松子堕。落日四山绕，空亭面面开。白云如有待，山人殊未来。涧路独行迟，闲云逐杖藜。欲寻泉落处，应祗野猿知。"}