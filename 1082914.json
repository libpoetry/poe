{"id":"1082914","title":"古诗寄游良臣兼简陈国镇","dynasty":"宋","author":"欧阳澈","text":"齑盐兴浅知无策，谢绝归来事清白。乱丝心绪尚纷如，时对风檐独扪虱。会虽稽古补前愆，赤水遗珠不难索。仰公学问又日新，磨砻幸偶谪仙人。遥知议论到佳处，眉间喜气常津津。我惭踪迹浪萍梗，欲亲棐几嗟因循。飞奴寥落绝问幅，渴心依约生埃尘。以胶投漆贵耐久，回光借烛期知贫。情均骨肉非有素，白玉琢成心始固。莫学纷纷轻薄儿，世情翻覆成云雨。登云依旧高嵯峨，指掌江山胜概多。佳眠风物未入梦，疑泛灵槎游绛河。朅来乘兴须一往，飞觞烂醉横秋波。膺门况有金闺彦，笔驱丽景森吟哦。悠悠此志遂何日，款段相期踏雪过。"}