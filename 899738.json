{"id":"899738","title":"瑶台聚八仙/新雁过妆楼 杭友寄声，以词答意","dynasty":"宋","author":"张炎","text":"秋水涓涓。人正远、鱼雁待拂吟笺。也知游意，多在第二桥边。花底鸳鸯深处影，柳阴淡隔里湖船。路绵绵。梦吹旧笛，如此山川。平生几谢屐，任放歌自得，直上风烟。峭壁谁家，长啸竟落松前。十年孤剑万里，又何似、畦分抱瓮泉。山中酒，且醉餐石髓，白眼青天。"}