{"id":"992311","title":"依韵和达观禅师山中见寄","dynasty":"宋","author":"梅尧臣","text":"豮豕在涂龙在泽，豺狼食肉麝食柏。蹄毛与角不对齿，啄觜两足副以翮。既能闲闲住深谷，岂使于于佩鸣玉。水边看虹山雨霁，夜与明月归独宿。门前重岭后群峰，石楼朱殿藏林中。铜丝紧转辘轳响，络纬秋老嚎西风。荣利淡薄无易此，彼饮甘醲兹饮水。暂将分别向喉舌，何异声色乱眼耳。孔孟久殁言可师，千古布散叶与枝。今来闭户自有趣，世上沄沄非我为。"}