{"id":"292356","title":"换巢鸾凤·题叶拜庚三生幻迹图","dynasty":"现代","author":"张仲炘","text":"鹃魄长愁。几惊涛溯夕，梦雨飘秋。旧香囊麝散，蜕迹碗鱼留。三山依约有青邱。但丛干环花宫翠浮。江南好，似月下、佩环归又。回首。真负负。山枕药炉，合教郎消受。寄臆微波，导踪灵峤，终算玉人情厚。痴念重泉卜他生，寸丝难断冰心藕。霜宵寒、步楸阴，袜凤知否。"}