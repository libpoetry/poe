{"id":"515912","title":"题黄九霄杂色画菊","dynasty":"明","author":"周瑛","text":"陶翁昔年怀隐德，手种黄花只一色。南山杯酒义熙年，北窗枕簟羲皇宅。九霄原是儒家子，作画多年胡昩此。丹青入手劳心思，不极妖艳心不止。我闻菊品三十六，此画模写犹未足。世情每自逐时好，隐德谁能识幽独。愿君笔端改常度，剥落繁华反贞素。万里风霜摇落馀，一枝秋色长如故。"}