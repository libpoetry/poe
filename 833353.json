{"id":"833353","title":"沁园春 其一 寄研荪金陵","dynasty":"清末民国初","author":"樊增祥","text":"虎踞龙蟠，如此江山，抑何壮哉。想招邀王葛，过朱雀桁，提携任沈，上凤皇台。鸢线催军，钓丝量水，千载南朝事可哀。今何世，更轮飙壶电，相逼而来。邦衡当世交推。但玉尘丝囊未是才。况罗池蕉荔，黄巾如蚁，辽阳松杏，白骨成灰。饭颗交情，广明时事，远寄江南驿使梅。君应忆，忆潼关月落，华岳云开。"}