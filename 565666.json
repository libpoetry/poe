{"id":"565666","title":"题谢安携妓东山图一首","dynasty":"明","author":"黄省曾","text":"晋运既中否，林间起高贤。会稽谢安石，秀彻闻当年。瞻彼栋铉人，锁小不足肩。卷怀放丘壑，慨想唐虞前。镜水吕尚钓，东山伯牙弦。王许风并远，支公论俱玄。援翰写鸿抱，持杯挹兰川。妙妓倚红妆，玉馔挥金钱。匪曰纵翱游，求以庖丁全。苍生竟不释，凤凰终飞骞。一朝济时去，肖貌登凌烟。"}