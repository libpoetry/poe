{"id":"42335","title":"金缕曲·枕上闲商略","dynasty":"清代","author":"朱彝尊","text":"枕上闲商略，记全家元夜看灯，小楼帘幕。暗里横梯听点屐，知是潜回香阁。险把个玉清追着。径仄春衣风渐逼，惹钗横翠凤都惊落。三里雾，旋迷却。星桥路返填河鹊。算天孙已嫁经年，夜情难度。走近合欢床上坐，谁料香含红萼。又两暑三霜分索。绿叶清阴看总好，也不须频悔当时错。且莫负，晓云约。"}