{"id":"1130670","title":"戏作冷语三首","dynasty":"宋","author":"韩驹","text":"北风刮地寒阴凝，铁马夜蹋黄河冰。冻鸢瑟缩乌凌兢，破庐卧雪僵不兴。严霜透屋衣生棱，未若冷语销炎蒸。五更和霜蹋积雪，冰坚滑道行人绝。边城十月地冻裂，两崖雨冰万木折。琉璃为家白银阙，未若冷语祛炎热。石崖蔽天雪塞空，万仞阴壑号悲风。纤絺不御当玄冬，霜寒堕落冰溪中。斲冰直侵河伯宫，未若冷语清心胸。"}