{"id":"1119462","title":"次韵高宾王见投四首","dynasty":"宋","author":"陈造","text":"残年病眼苦眵昏，尽屏甘腴誓绿樽。龙树难逢刮膜手，孟公顾有独醒孙。颇烦十吏供挥扫，无奈诸峰役梦魂。友义惟公记衰疾，新编肯到雀罗门。病念还家可奈愁，客中日月急梭投。土花晕壁迎梅雨，海燕将雏送麦秋。沾袖正怜珠陨睫，关门能复玉为舟。支头閤膝高舂卧，黄奶青奴共此楼。檐花如雾湿黄昏，犹梦君前白兽樽。但有红尘染衣袂，更堪碧草思王孙。逃威正坐齐竽谬，歈舞难招楚客魂。回首仙曹云雨上，谁云九虎踞天门。知君斲句为祛愁，得句须防有暗投。我病床头但周易，人谁皮里著阳秋。骑驴久袖推门手，载酒慵移捉月舟。祇命君诗作三益，伴翁听雨卧徐楼。"}