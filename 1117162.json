{"id":"1117162","title":"去年冬辙以起居郎入侍迩英讲不逾时迁中书舍人虽忝冒愈深而瞻望清光与日俱远追记当时所见作四绝句呈同省诸公","dynasty":"宋","author":"苏辙","text":"迩英肃肃晓霜清，玉宇时闻槁叶零。风过都城吹广内，万人笑语落中庭。铜瓶洒遍不胜寒，雨点匀圆冻未乾。回首曈眬朝日上，槐龙对舞覆衣冠。早岁西厢跪直言，起迎天步晚临轩。何知老侍曾孙圣，欲泣龙髯吐复吞。讲罢渊然似不胜，诗书默已契天心。高宗问答终垂世，未信诸儒测浅深。"}