{"id":"695425","title":"登白纻山作二首","dynasty":"明","author":"林枝桥","text":"桓公酣宴地，罗绮骄春丛。舞态馀回雪，歌声逗结风。宾客三千醉，杂沓待鸣钟。繁华能几时，转瞬成蒿蓬。双鹤阵云寂，丹凤梁月空。时时见樵牧，指点认故宫。驰景信靡停，秉烛亦已悤。寄谢世间人，为乐及从容。兹山未称高，群阜胡若挹。当其歌绕时，云霞四面集。响戛忽若低，衣飘复如袭。洒酒滴春华，至今芳草湿。灼灼芙蓉姿，尚染胭脂汁。宾从纷流水，委蛇朱履趿。颐指山岳颓，风云惟呼吸。不是孟参军，谁能不失色。"}