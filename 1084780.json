{"id":"1084780","title":"和韩答柳柳州食虾蟆","dynasty":"宋","author":"王十朋","text":"虫鱼千万族，一一异状貌。飞潜同一性，巨细何必校。彼微水中蛙，四足伛而疱。自从科蚪初，生育在泥淖。好鸣乃其性，非故欲喧闹。蝈氏职洒灰，恐非圣人教。吾闻人间世，生死同梦觉。杀物伤吾仁，忍听声熚爆。况我儒衣冠，弦诵生乡校。彼亦呼子曰，有意欲吾效。人虫各好生，奚用苦相挠。退之惮食蛇，得得释笼罩。子厚放鹧鸪，仁心亦稍稍。胡为于此虫，未尽忘嗜乐。荐祠用枭獍，穿阱诛虎豹。古人岂妄杀，去害除不孝。愿留兹鼓吹，驻我寒溪棹。"}