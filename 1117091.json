{"id":"1117091","title":"寓居二首 东亭","dynasty":"宋","author":"苏辙","text":"十口南迁粗有归，一轩临路阅奔驰。市人不惯频回首，坐客相谙便解颐。惭愧天涯善知识，增添城外小茅茨。华严未读河沙偈，偃仰明窗手自披。月从海上涌金盆，直入东楼照病身。久已无心问南北，时能闭目待仪麟。飓风不作三农喜，舶客初来百物新。归去有时无定在，漫随俚俗共欣欣。"}