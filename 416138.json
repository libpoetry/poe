{"id":"416138","title":"水龙吟","dynasty":"近现代","author":"金天羽","text":"井桃吹落瑶笙，紫鸾便控双成驭。天生丽质，王家恩眷，好颜难驻。铜辇秋衾，流尘不返，夜台无曙。数荔支浆熟，柰花粉坠，叠换得、伤心句。六代词人将暮，累君王，哀蝉吟赋。低徊芳躅，鸦鬟春拥，雁筝秋度。陵谷千霜，冷枫寒雨，翠珉重睹。认隋家墨妙，仙姿艳逸，展淩虚步。"}