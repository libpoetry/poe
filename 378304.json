{"id":"378304","title":"水天远·白鸥唤我","dynasty":"清代","author":"蒋敦复","text":"白鸥唤我，看一抹湖光如炼。正雪意横空，云容欲冻，冷赋梅花铁研。烽火西南何时息，忽忆得、甘泉传箭。自起舞，船头朔风怒吼，碧琉璃卷。游倦。叹十年心事，商量都遍。恁荡入波心，钓舟一叶，湖水湖烟。不辨前度溪山，数峰夕照古字，曾扪苍藓。无限幽思，茫茫九点黛螺远。"}