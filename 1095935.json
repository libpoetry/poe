{"id":"1095935","title":"闻雪湖张签判讣","dynasty":"宋","author":"释居简","text":"嘉兴陆长官，遗我尺素书。报云钧天诏九地，夺我好友张雪湖。雪湖翩翩上天去，下视尘滓知何如。因依未去时，泠然山泽癯。万象困搜搅，撚断苍髯须。十年不调闭户居，铁石不受烟火腴，辟俗如辟豕负涂。后来稍稍低簪裾，百步掩鼻犹反趋。官高金多娇妻奴，蠛蠓乱眼才斯须。填门只有长者车，北海尊酒无时无，明朝一饭欠宿储。印泥指爪嗟鸿鹄，精明定化为兰菊。纫称骚人陆离佩，英泛绿尊浇魁雷。骚人之腹秋蝉清，吐芳腾馥日日新。纷纷郁郁仍轮囷，散为天地无边春。"}