{"id":"1236828","title":"月夜怀十五友，并引 赵宛丘","dynasty":"元","author":"郑元祐","text":"剡剡台躔映五云，通明殿上玉宸君。今宵赏月延秋桂，满袖天香不见分。月华浮海绿烟收，曾照神光湖上楼。惆怅尘生白玉麈，诗盟从此负闲鸥。屋角冰盘拥烂银，清光千里不疏亲。弃官归去轻如叶，应念沧江有钓纶。览古楼高桂影寒，飞觞不厌接清欢。天香落尽黄金粟，软语何由接夜阑？每念道人张一无，京尘填眼髑髅枯。师资贼害无人理，负子清光白玉壶。汳水秋风吹雁声，一时分省有更生。登高吊古中秋近，盖有危言答圣明。天章阁下月孤明，仍是中秋此夜情。便到蓬莱宫里住，谢安元自念苍生。芝云如盖拥冰盘，携得王珣午夜看。山色湖光秋十里，诗成应更刻琅玕。阖闾城里寄闲身，四壁秋蛩语近人。何异京华旧时月？清光且照白头亲。月上溪头树影长，婆娑老子据胡床。九天风露归来后，桑落园林酒正香。飞云楼上月华明，几度中秋在帝京？却有钱郎挥翰手，倚阑横笛最含情。南来看月异常年，身在仙岩溪水边。名简帝心归想近，清歌莫惜杖头钱。"}