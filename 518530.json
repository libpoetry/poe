{"id":"518530","title":"泰安州拜岳","dynasty":"明","author":"张吉","text":"在天有北斗，在地有岱宗。主当造化窟，生气亘春冬。古今秩祀典，鼎列三公饔。云车走群后，检玉竞登封。议礼犹引经，听者为改容。矧兹一卷石，偶号玉女峰。岂有婀娜姿，默需非正供。骏奔靡虚日，衰疾亦舆筇。伛偻拥道周，密云朝不浓。破产贡金璞，杀身备奴佣。群愚固难喻，轩冕何憧憧。下视宗神祠，寂寥空万松。黄冠仅数辈，击鼓兼撞钟。虺蛇本阴类，影响踰神龙。当有壮士奋，枝剑矢相从。眷兹冷热态，念彼颠倒踪。习见既积久，谁复芥蒂胸。我行已窈窕，我拜已虔恭。仰视不敢道，戚戚哀鱼喁。引满辄醉卧，草花藉纤秾。"}