{"id":"694559","title":"冬夜二首","dynasty":"明","author":"陈献章","text":"长夜气始凄，木棉被重裘。端坐思古人，寒灯耿悠悠。是时病初间，背汗仍未收。学业坐妨夺，田芜废锄耰。高堂有老亲，遍身无完紬。丈夫庇四海，而以俯仰忧。口腹非所营，水菽吾当求。明旦理黄犊，进我南冈舟。我从省事来，过失恒十九。喜怒朝屡迁，言为夕多苟。平生昩慎独，即事甘掣肘。孔子万世师，天地共高厚。颜渊称庶几，好学古未有。我才虽卤莽，服膺亦云久。胡然弗自力，万化脱枢纽。颓颜无复少，此志还遂否。岁月岂待人，光阴隙中走。念此不成眠，晨星灿东牖。"}