{"id":"759056","title":"忆旧游 春草","dynasty":"清","author":"曹景芝","text":"看香痕零乱，翠色轻遮。烟雾濛濛。六曲阑干侧，剩蘼芜一剪，软衬残红。蝴蝶翩翩飞过，犹自恋蒙茸。更绿满阶前，清清冷冷，恨煞西风。芳踪。渺何处，恁多少凄迷，寻到墙东。不见伶仃影，只苔纹几点，浅印弓弓。生怕个侬遗迹，又被土花封。正触景伤心，飞英似雪埋一重。"}