{"id":"455482","title":"望海潮 杏花开日董澍邀游延庆","dynasty":"当代","author":"张力夫","text":"居庸关外，蟠蛟路上，晴峦叠翠如屏。莺谷抱潭，莲峰倒影，朝云澹宕空灵。何处动芳馨。正牧童憨笑，遥指香营。杏苑霞开，粲然千里斗娉婷。来寻战国长城。抚残垣断壁，感慨丛生。荒草盛衰，狼烟聚散，销沉剑戟豪英。妫水去无声。泛小舟薄暮，终古幽情。更拟花间醉月，吹笛到天明。"}