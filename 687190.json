{"id":"687190","title":"岁暮独坐书怀四首","dynasty":"明","author":"华宗韡","text":"岁尽愁难尽，情深虑转深。生涯贫且贱，忧道古犹今。岂为求名论，空惭济物心。斯文如未坠，千载有知音。斯道从先觉，新民亦古人。生逢汤武世，迹近许巢邻。俗务浑如旧，年华忽又新。一心能此念，万物即皆春。古来忧道者，往往不忧贫。己欲循天理，心惟济物仁。冰霜初入腊，梅柳已知春。人事难为力，林泉独善身。"}