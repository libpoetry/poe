{"id":"499948","title":"闺思","dynasty":"明","author":"于谦","text":"东风荡漾吹花柳，春色醺人如醉酒。梁间喜见燕将雏，槛外忽闻莺唤友。绿窗倦绣且停针，搔首沉吟意转深。却唤侍儿开绣户，轻移莲步傍花阴。花阴满地蝶双飞，相随恋恋红蔷薇。欲向花间扑双蝶，生憎绿刺牵人衣。归来长叹临妆镜，宛转柔情还未定。还未定，谁得知。须臾鸦噪庭槐晚，又是深闺拜月时。"}