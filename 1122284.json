{"id":"1122284","title":"送郑编修子四省元","dynasty":"宋","author":"姚勉","text":"文章得印天尝靳，家世传灯古亦疏。幸甚迁能紬石室，惜哉昶亦误银车。君今自是人龙子，名复高横荐鹗书。读饱邺侯三万轴，放高通德旧门闾。著身书带草堂中，得与郎君砚席同。能学鸣蝉宜赋好，不求野鹜自书工。壮怀直拟联龙虎，别恨休惊背燕鸿。他日东山香宇宙，格斋方不负诚翁。"}