{"id":"1039904","title":"次韵何若谷别后见寄","dynasty":"宋","author":"赵抃","text":"言念分符日，来逢别乘贤。疮痍求俗去，风教为民宣。吏狱都无扰，农畴属有年。欢尝陪射的，清不废鸣弦。避俗寻萧寺，游春醉画船。文楸坐帷幄，诗敌肆戈鋋。邂逅穷江地，凄凉落叶天。代还公去矣，伫立我依然。久契诚弥固，离忧不暂蠲。高台倚章贡，时一诵佳篇。"}