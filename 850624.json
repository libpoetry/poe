{"id":"850624","title":"寄襄邑宰丁阳叔","dynasty":"宋","author":"孔武仲","text":"溪上一杯酒，送君今几时。譬如霜林箨，浩荡从风吹。初飘清湘滨，今落浊汴湄。蹉跎虽渐老，相见更容怡。尚赖城市俗，篮舆远追随。鸣驺惊雁鹜，笑语在空陂。会食古道场，僧房静帘帷。败荷覆一水，落叶鸣轩墀。偶坐亦无事，幽来更何之。旁有宋襄墓，高坟映深祠。炉烟已寂寞，拱木相蔽亏。意象宛如在，兴亡真可悲。寥寥千馀年，华采几纷披。有如蛙争水，顷刻成枯池。池尽复为陆，陆黍秋离离。追惟泓之战，语阔气甚夷。狗颈不急搦，干将仍倒持。欲将乌合众，慕彼鹰扬师。首领几不完，身复为囚羁。好大不量力，荒哉徒尔为。曾不如勾践，潜军卷旌麾。夜上姑苏台，吴人犹不知。用兵贵权谋，高言竟何施。从兹以名邑，留作永世规。隧道彷佛在，披榛犹可窥。陈迹何足究，吾侪宁好奇。又上金山殿，平瞰天一涯。横飙响群铎，惊鸟投深枝。清兴乘未尽，夕阳已纷驰。流水复相促，扁舟从此移。怒号入旅枕，先声戒寒期。相过不可得，况复穷游嬉。后会果安在，张本以今诗。"}