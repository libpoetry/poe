{"id":"820712","title":"一萼红 秋梦","dynasty":"清末近现代初","author":"王易","text":"傍疏棂，又青灯素幌，照我影伶俜。风戛玄扉，露漙幽草，秋容偏伴愁人。珊枕畔、华胥路远，更蛩声、唧唧弄更声。不耐繁喧，欲寻酣梦，梦却难成。愁极本凭诗遣，劝莫寻秋梦，秋梦无凭。天姥峰高，邯郸枕冷，方知梦也非真。便暂许、随风飞去，待归来、依旧苦吟身。空对半轮冰魄，一桁湘痕。"}