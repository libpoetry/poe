{"id":"1112825","title":"薰风二首","dynasty":"宋","author":"张耒","text":"薰风动嘉树，日夕成清阴。上有枝间鸟，知时为好音。阳春事已往，桃李不可寻。赖兹长养功，嘉实荐中林。庭虚纳凉吹，云表见遥岑。我歌虞氏诗，谐此风中琴。雨霁众山秀，孤云散奇姿。念知朱明始，爱此午景迟。居闲敢自逸，隐几玩文词。萧萧林风来，乱我书与诗。身僻幸无患，官闲讵辞卑。逍遥漉酒翁，千载与为期。"}