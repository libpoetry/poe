{"id":"1124807","title":"华山","dynasty":"宋","author":"徐积","text":"数峰向背隔秦吴，看尽名山画不如。秋洒玉浆和沆瀣，夜张云窟隐蟾蜍。凤迷丹穴来还近，羽化红尘事总虚。何日共君同去看，也须閒步也骑驴。一条云路谁曾到，万丈仙梯也不如。好上青云骑鸑鷟，更探明月弄蟾蜍。风初定处云烟合，日未中时碧洞虚。山下不须骑骏马，为言行客且乘驴。华阳山仞五千馀，便是蓬莱亦未如。泉脉无声通渤澥，松梢有韵拂蟾蜍。朝逢逋客谈仙箓，夜听真人习步虚。见说猿猱猛似虎，莫教山下养黔驴。诸山伛偻复盘纡，唯有三峰势突如。酒母下来乘夭矫，药娥飞去化蟾蜍。可为世上殊方乐，便觉人閒万事虚。安得往来严下路，不持鞭策驾疲驴。"}