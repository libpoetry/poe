{"id":"830150","title":"去国吟","dynasty":"清末民国初","author":"康有为","text":"平生浪有回天志，今日真成去国吟。回首五云宫阙迥，柴车恻恻怆余心。此去东山与西山，白石齿齿松柏顽。或劝蹈海未忍去，且歌惜誓留人间。东山白云日夜飞，西樵山下柘桑肥。百亩耕花花埭宅，先生归去未应非。古今碑刻三千纸，行装裍大如牛腰。澹如楼中七桧下，摊碑瀹茗且听潮。"}