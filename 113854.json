{"id":"113854","title":"至乐词寄黄几复","dynasty":"宋代","author":"黄庭坚","text":"余泛观於天下兮，何者乐而谁者足忧。忧於窘窘不得兮，乐尽万物而无求。翫声色而弊形性兮，维造化之螟蠹。将逍遥炉锤之外兮，尚何俛首而婴此细故。百年存亡得失兮，吾既视奕棋与摴蒲。寒暑浅夜极则迁兮，有满则有虚。应龙之不拘系乎，宁与羸马帖耳而求刍。云升雨降兮，上下有无。入与神会兮，出与化俱。无对於天下兮，制命在予。贾群嚣而我静兮，岂其跨一世以求直。乃有德人相与友兮，忘我於忘言之域。廓宇宙以为量兮，奚自适而不通，遂风休而水释。"}