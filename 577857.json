{"id":"577857","title":"重修上清观因系以诗","dynasty":"明","author":"陈琏","text":"道家之山南海壖，云气近与罗浮连。灵鸟何年来翩翩，高台表瑞人争传。琳宫巍然踞山巅，雕檐画栋淩云烟。曾闻昔日来真仙，霞衣玉佩相后先。鸾笙鹤驭久不还，瑶草离离朝露鲜。亭台亦随陵谷迁，独有观宇犹依然。年深华搆已非前，震风淩雨增烦悁。迩来兴修集良缘，像设藻绘尤清妍。晨钟暮鼓喧法筵，崇奉祈祷心意虔。上祈圣寿高齐天，岂但芝室高谈玄。后人趾美宜勉旃，仙风道气长绵绵。刻辞喜有苍珉坚，为纪胜迹垂千年。"}