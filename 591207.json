{"id":"591207","title":"放歌行","dynasty":"明","author":"欧大任","text":"恻恻复恻恻，四座长叹息。劝君绿酒放我歌，汉室方隆似磐石。汉初定鼎河陇头，长安宫阙似云浮。烟花甸服三千里，锦绣山河百二州。赤帝之子为汉祖，四叶神孙称帝武。泰山梁甫盛礼仪，宝鼎芝房传乐府。欲麾羽骑靖宛胡，先遣楼船出齐鲁。此时佳气何郁哉，复道层楼对凤台。承露东连三殿矗，相风南向九关开。九关鸡鸣天欲白，咸阳春满千人宅。使者横行半凿空，书生上奏皆驰画。北伐齐分五道军，西来尽召诸侯客。待诏时登金马门，酣歌晚聚铜驼陌。卖珠小子宴北宫，牧豕孤儿揖东阁。柏梁台中盛赋诗，玉堂殿下承恩泽。承恩更有过侯王，赐第开门近建章。校猎常驰射熊馆，遨游多入斗鸡场。庭中列侍羽林士，门下传呼谒者郎。羽林谒者通朝籍，剑客庖人沾玉食。叱咤吹嘘有鬼神，弹冠结授生颜色。吁嗟汉室盛衣冠，寂寞何人独考槃。岂无旅邸空书牍，尚有公车未拜官。慷慨为君歌一曲，出门何处望长安。"}