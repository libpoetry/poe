{"id":"553566","title":"驺虞歌","dynasty":"明","author":"王绂","text":"景星辉，阊阖开。五云灿，驺虞来。嗟哉驺虞岂偶然而来哉。大化赋其德，大块成其材。猊首虎躯雄见魁。玄文郁郁素质白，烂然云汉同昭回。其动也不疾而速，其静也不猛而威。不肯食生物、履生草，虎鹿百兽日与相追随。嗟哉驺虞必应昌期而来归。始吾皇之御极兮，出于阳翟之大野，今吾皇之时巡兮，又见于曹邑之林隈。实繇吾皇盛治之所致，德合尧舜之无为。顺四序，平三台。五风十雨阜民财。嗟哉驺虞乃得于此时游于帝乡而徘徊。入灵囿，近瑶台。麒麟相与，角端为侪。文犀白象相参陪。万姓乃毕贺，欢呼隐如雷。皇心谦抑不自圣，拒而弗有尤谦撝。颂声洋洋盈八垓。微臣作歌愧菲才。仰祝吾皇圣寿亿万岁，德业广大功巍巍。德业广大功巍巍。"}