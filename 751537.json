{"id":"751537","title":"还乡杂诗 其二","dynasty":"清","author":"高望曾","text":"山行不逢人，尚余豺虎迹。下马读残碑，道旁小歇息。乡人荷担来，累累此何物。前肩挂髑髅，后担束骸骨。为言荒村中，狼藉无人恤。官局论斤买，易米计亦得。败骼搀牛羊，真伪孰能别。山南净慈旁，山北栖霞侧。荒冢何纷纭，千魂共一穴。岂无忠与贞，岂无豪与杰。身后谁得丧，都付一丘貉。俯首念妻孥，泪下衣襟湿。"}