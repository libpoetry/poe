{"id":"1092823","title":"苏堤芙蓉","dynasty":"宋","author":"韩淲","text":"西湖八九月，苏堤赏芙蓉。艳艳风日美，鲜鲜霜露浓。今年开最繁，映水自为容。十里烂成锦，红绿花重重。钱塘盛吴会，昭代多鼎钟。游人醉不归，车马如游龙。里巷达廊庙，歌酒日相从。千钟不惮费，一笑无留踪。胜践穷耳目，乐事开心胸。东游将百年，兵农晏提封。四境复丰穰，物色近初冬。作诗代华黍，皇风正时雍。"}