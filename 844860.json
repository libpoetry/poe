{"id":"844860","title":"春尽和郭三果园三首","dynasty":"清末民国初","author":"曹家达","text":"芳树成阴紫陌尘，蹈青归去不胜春。新巢燕子忙于客，细水鱼苗解避人。病酒不时寻梦去，惜花常恐与秋邻。閒云野鹤清癯相，珍重诗篇莫等身。新树阴阴苏幕遮，鬓丝禅榻损年华。漫扶残醉归樊素，何处回廊梦谢家。庭草暮寒怜碧玉，海棠春睡褪红霞。废垣过雨无人迹，薄暮东风野荠花。旧梦如云记未真，即今摇落倍伤神。风阑花信遗红药，江晚歌声起白蘋。芳树含愁啼谢豹，荒山无主怨刘晨。繁华已逐轻尘散，记取茶蘼未了因。"}