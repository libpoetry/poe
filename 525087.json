{"id":"525087","title":"雏凤行贺李少宰梦弼生子","dynasty":"明","author":"顾璘","text":"雏凤本出西昆崙，百鸟奉之巢帝阍。大声鼓鸣震海水，羽毛焕烂光朝暾。衔书献瑞降神德门，乃为少宰之子司徒之孙。英物生来不嫌晚，秀骨堕地人传喧。犀顶双开日月角，公侯异种由根源。邺侯万卷行可展，立地便见乘华轩。家书飞鞚入东省，看君黄气眉棱鶱。两乡竞作汤饼宴，莫惜烂醉双金樽。"}