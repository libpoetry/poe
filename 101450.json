{"id":"101450","title":"齐天乐·两株烟柳荒城外","dynasty":"宋代","author":"曾晞颜","text":"两株烟柳荒城外，依依暮帆曾驻。小扇障尘，轻舆贴岸，谁料重行吟处。流光暗度。怅兰溆春移，苇汀秋聚。可奈清愁，快呼艇子载将去。中年怀抱易感，甚风花水叶，犹似孤旅。伴鹤幽期，随莺乐事，还是情乘意负。衣尘帽土。但镜堪羞，贺囊偏□。待报山灵，莫教云壑妒。"}