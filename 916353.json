{"id":"916353","title":"译经光梵大师","dynasty":"宋","author":"杨亿","text":"薪火灭双林，谁传七佛心。译筵香篆绝，经叶蠹鱼侵。猊座云雷歇，龙宫岁月深。青莲流半偈，白马度千岑。大士招提启，明君羽葆临。对翻天竺字，助发海潮音。空界花成雨，仁祠地布金。九旬谈妙理，三接简宸襟。净社延居士，生台集野禽。琅函香拂袂，奈苑树交阴。文字蹄求兔，机缘芥值针。龙华他日会，应记洛生吟。"}