{"id":"815234","title":"岁暮杂感","dynasty":"清","author":"胡会恩","text":"踯躅尘深处，淹留岁晏时。未工《西第》颂，难免《北门》诗。箫鼓邻家宴，羔豚腊夜祠。故乡长望远，幽梦发南枝。昨岁征鞍上，冰霜阅岁华。汴河惊柳叶，燕市殢椒花。蜗角真成误，蓬心转自嗟。籯金人共羡，无复一经夸。寂寞西清客，输他画省郎。抱书寒署月，驱马掖门霜。过眼脂韦态，惊心角逐场。不逢詹尹卜，何处决行藏。"}