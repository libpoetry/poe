{"id":"683162","title":"湛甘泉内翰使安南还访予西樵适予出不值","dynasty":"明","author":"方献夫","text":"一月云山独自依，寻青偶尔出霏微。禅房尚贮三升粟，正待天南放鹤归。往来真叹此身浮，孤负金山与子谋。还扫石泉松下石，肯拚三夏共眠不。归槎始得今朝报，拄杖何胜昨日情。不是伊川无信息，佺期原欠静中灵。徨徨未得居山伴，结屋聊依野寺邻。何处碧山来学士，西樵白马问吾津。"}