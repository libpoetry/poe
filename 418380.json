{"id":"418380","title":"一萼红 壬申暮春偕瓠厂螴弟登明霞洞观海","dynasty":"近现代","author":"黄公渚","text":"石栏阴。有缃桃一树，娇小不胜簪。芒屩冲云，笋舆穿岭，薄暮人意冥沈。碧山悄、松萝无极，渐梵呗、催起绕枝禽。青豆房栊，丹华洞府。两度凭临。缥缈隐娥珠阙，怕蓬山鸟使，颠倒初心。海外云来，中原地尽，还怜残世相寻。羁思共、灵潮朝暮，送春归、难买万黄金。刻意参天，寻碑不恨山深。"}