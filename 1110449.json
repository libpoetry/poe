{"id":"1110449","title":"鲁国太夫人文氏挽词三首","dynasty":"宋","author":"孙觌","text":"席宠千龄盛，疏荣一品尊。魏公丞相妇，潞国太师孙。连骑珂鸣里，交柯戟拥门。平生种玉手，尽室满瑶琨。移孝繄慈母，遗忠有世臣。挺身安国步，抗节犯戎尘。锡壤开东鲁，持枢拱北辰。宁须待彤笔，诏墨在丝纶。鼎餗羞嘉飨，溪毛荐德馨。来符虺蛇梦，去嗫凤凰翎。盛事垂千载，华年阅九龄。凄凉便尘迹，柏垄自青青。"}