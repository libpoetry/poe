{"id":"1194329","title":"道家四首奉敕撰","dynasty":"唐","author":"张说","text":"金坛启曙闱，真气肃微微。落月衔仙窦，初霞拂羽衣。香随龙节下，云逐凤箫飞。暂住蓬莱戏，千年始一归。窈窕流精观，深沈紫翠庭。金奁调上药，宝案读仙经。作赋看神雨，乘槎辨客星。秪应谢人俗，轻举托云軿。金炉承道诀，玉牒启玄机。云逐笙歌度，星流宫殿飞。乘风嬉浩荡，窥月弄光辉。唯有三山鹤，应同千载归。道记开中箓，真官表上清。焚香三鸟至，炼药九仙成。天上灵书下，空中妙伎迎。迎来出烟雾，渺渺戏蓬瀛。"}