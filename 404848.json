{"id":"404848","title":"夜合花·戊子初夏，与公韬君达勤伯偕游草山，憩饮糖业公司招待所俱乐部。归途有彩霓贯空，导车前行，殆山灵送客也耶","dynasty":"近现代末当代初","author":"袁荣法","text":"榕壑翻珠，松涛戛翠，远波回映成图。秋蛇一径，菭痕秀入琼铺。花错落，竹扶疏。曳清音、林表禽呼。居然人境，红尘不到，著此精庐。十年梦冷江湖。惟办当山煮茗，席地行酤。掣鲸手段，除非问取屠沽。风乍峭，日将晡。渐霏霏、云湿衣裾。浩歌归去，长虹惊起，为我前驱。"}