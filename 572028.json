{"id":"572028","title":"长安秋月夜","dynasty":"明","author":"袁宏道","text":"长安城中秋月明，六街九陌无纤尘。先入楼台喧戚里，次经池馆趁游人。游人宛转无穷已，千门万户秋如水。处处笙歌玉树傍，家家箫管澄湖里。汉家天子幸平阳，金蛾宝炬列成行。吹箫蹋鼓留天女，斫玉烧金煮凤凰。才子后庭竞度曲，念奴别馆伴诸郎。铜龙轧轧乌啼早，金屋沉沉秋漏长。秋漏渐深歌渐阑，感此如何不倚栏。愿得长侍君王宠，愿得长随玉辇看。又愿君心如月皎，那知妾貌比花老。玉盌难收覆地流，东风不著断根草。可怜今夜长信殿，含酸饮泣悲团扇。未买相如学阿娇，难将赤凤比飞燕。香销金鸭妾自烧，泪破红绡君不见。十回看月九回颦，手把轻纨绕月行。盘花蜀锦伤心色，子夜吴歌断肠声。红闺紫塞三秋恨，碣石潇湘万里情。年年先向离人满，岁岁还依愁处生。年年岁岁秋自好，独怜娇黛无人扫。未有容颜斗月华，自分弃掷同秋草。桂魄有恨不长圆，嫦娥无药应先老。愿得秋光守翠帏，愿随流景送君衣。与君并蒂原并吐，与君双凤不双飞。江南荡子无消息，龙城征成几时归。胡风刁斗愁闻雁，闺月帘栊懒上机。亦有当垆敛青娥，授色留宾态转多。双燕有雏辞社去，孤鸳无偶奈秋何。已见回文传锦字，更闻尺素托流波。不道人间恨洛浦，定知天上隔银河。愁来白帢连巾温，泣罢青衫挟瑟歌。歌已阕，月西倾，一年看，一度新。汉武秦皇消不得，却寻方士学仙人。"}