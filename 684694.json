{"id":"684694","title":"题翎毛画","dynasty":"明","author":"王绂","text":"草色烟光染翠衣，暖风晴日一双飞。几番啼向山窗外，清梦初回曙色微。谷粟丛边锦羽斑，中心多竞貌安閒。少年不惜千金重，胜负惟凭一斗间。平田漠漠雨晴时，每报农家布谷迟。性拙自甘丛薄下，从教别鸟立高枝。原野萧萧落木秋，芃芃禾黍满西畴。微躯不识南溟远，蓬藋飞鸣且自由。"}