{"id":"992294","title":"依韵和王平甫见寄","dynasty":"宋","author":"梅尧臣","text":"尊王兴霸国，古莫重齐桓。仲尼书大法，亦莫重更端。文章革浮浇，近世无如韩。健笔走霹雳，龙蛇奋潜蟠。飏风何端倪，鼓荡巨浸澜。明珠及百怪，容畜知旷宽。其后渐衰微，馀袭犹未弹。我朝三四公，合力兴愤叹。幸时构明堂，愿为栌与栾。期琢宗庙器，愿备次玉玕。谢公唱西都，予预欧尹观。乃复元和盛，一变将为难。行将三十载，衣被剧纤纨。后生喜成功，往往舞朱干。君家兄弟贤，挺拔尤坚完。譬彼登泰山，孰辨云径槃。忽在高高巅，两腋犹插翰。我久知子名，曾未接子驩。前者和君诗，薄言惭儿肝。淮南喜子来，袖刺字未漫。明日闻渡江，留书特相安。今又获嘉辞，至味非咸酸。"}