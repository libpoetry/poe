{"id":"1193388","title":"东阳夜怪诗 其九","dynasty":"唐","author":"不详","text":"舞镜争鸾綵，临场定鹘拳。正思仙仗日，翘首仰楼前。养斗形如木，迎春质似泥。信如风雨在，何惮迹卑栖。为脱田文难，常怀纪渻恩。欲知疏野态，霜晓叫荒村。鸟鼠是家川，周王昔猎贤。一从离子卯，应见海桑田。谁家扫雪满庭前，万壑千峰在一拳。吾心不觉侵衣冷，曾向此中居几年。拥褐藏名无定踪，流沙千里度衰容。传得南宗心地后，此身应便老双峰。为有阎浮珍重因，远离西国赴咸秦。自从无力休行道，且作头陀不系身。日晚长川不计程，离群独步不能鸣。赖有青青河畔草，春来犹得慰羁情。爱此飘飖六出公，轻琼冷絮舞长空。当时正逐秦丞相，腾踯川原喜北风。事君同乐义同忧，那校糟糠满志休。不是守株空待兔，终当逐鹿出林丘。少年长负饥鹰用，内顾曾无宠鹤心。秋草驱除思去宇，平原毛血兴从禽。为惭食肉主恩深，日晏蟠蜿卧锦衾。且学志人知白黑，那将好爵动吾心。"}