{"id":"470778","title":"咏怀吴中先哲赠别受之孝廉七章（并序） 其三 韩襄毅雍","dynasty":"明","author":"何允泓","text":"三吴一虎臣，矫矫韩永熙。韬钤罗胸臆，威光生颔颐。束发冠惠文，辨彼浮江尸。三十仗节钺，开府章江湄。墨吏解组绶，桀王去军麾。再谪再起家，云中总佽飞。是时王威宁，陛见相参差。裕陵左右顾，拊髀为嗟咨。粤寇玩招抚，岭表连疮痍。朝廷赫斯怒，征发十万师。拜公为大帅，两广专制之。崎岖断藤峡，指画列须眉。踏平荔浦寨，飞渡修仁溪。衣履罥菁莽，矢石先偏裨。蠢尔苗獠骨，斩磔高陵坻。一炬照千峡，胆落百种夷。洗戈府江水，勒铭罗山崥。归开苍梧府，旁建十丈旗。膝行前夷王，长跪临监司。手注逆酋血，满引金屈卮。监司众错愕，手战谁能持。至今海南广，璟颜戟其髭。盼蚃凛血食，威名怖夜啼。惜哉百战勋，荫绝羽林儿。故府倘可问，无为徒叹欷。"}