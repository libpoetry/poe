{"id":"1144345","title":"忆秦娥","dynasty":"宋末元初","author":"汪元量","text":"笑盈盈。晓妆扫出长眉青。长眉青。双开雉扇，六曲鸳屏。少年心在尚多情。酒边银甲弹长筝。弹长筝。碧桃花下，醉到三更。雪霏霏。蓟门冷落人行稀。人行稀。秦娥渐老，着破宫衣。强将纤指按金徽。未成曲调心先悲。心先悲。更无言语，玉箸双垂。天沉沉。香罗拭泪行穷阴。行穷阴。左霜右雪，冷气难禁。几回相忆成孤斟。塞边鞞鼓愁人心。愁人心。北鱼南雁，望到而今。水悠悠。长江望断无归舟。无归舟。欲携斗酒，怕上高楼。当年出塞拥貂裘。更听马上弹箜篌。弹箜篌。万般哀怨，一种离愁。风声恶。个人蕉萃凭高阁。凭高阁。相思无尽，泪珠偷落。锦书欲寄鸿难托。那堪更听边城角。边城角。又添烦恼，又添萧索。如何说。人生自古多离别。多离别。年年辜负，海棠时节。娇娇独坐成愁绝。胡笳吹落关山月。关山月。春来秋去，几番圆缺。马萧萧。燕支山中风飘飘。风飘飘。黄昏寒雨，直是无憀。玉人何处教吹箫。十年不见心如焦。心如焦。彩笺难寄，水远山遥。"}