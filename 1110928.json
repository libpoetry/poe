{"id":"1110928","title":"次刘秀野蔬食十三诗韵 乳饼","dynasty":"宋","author":"朱熹","text":"清朝荐疏盘，乳钵有真味。不用精琼糜，无劳烂羊胃。翛翛江上林，白日暗风雨。下有万玉虬，三冬卧寒土。谁将紫芝苗，种此槎上土。便学商山翁，风餐谢肥羜。姜云能损心，此谤谁与雪。请论去秽功，神明看朝彻。寒茭翳秋塘，风叶自长短。刳心一饱馀，并得床敷软。黄龙记昔游，园客有佳遗。不谓洛生吟，辍餐时拥鼻。小草有贞性，托根寒涧幽。懦夫曾一嘬，感愤不能休。蔬肠久自安，异味非所?。树耳黑垂聃，登盘今亦乍。纷敷剪翠丛，津润擢玉本。寂寞病文园，吟馀得深龈。沃野无凶年，正得蹲鸱力。区种万叶清，深煨奉朝食。南山春笋多，万里行枯腊。不落盘餐中，今知绿如箦。种豆豆苗稀，力竭心已腐。早知淮王术，安坐获泉布。闻说阆风苑，琼田产玉芝。不收云表露，烹瀹讵相宜。"}