{"id":"739326","title":"昌平行","dynasty":"清","author":"胡天游","text":"龙车羽卫无人使，野父醵钱葬天子。昌平吏目缟素来，金棺手扶归地市。哭声是日山谷裂，故主遗黎痛有此。百年事在隐争传，岂有人间变青史。杀机天发盗移国，一夕鼎湖龙堕尾。公卿各矜降贼惯，劝进转多颜色喜。恨恨何人悲送故，堪问金仙泪如水。七月暗枯同轨目，发丧讵省前王礼。画虡秘器蒙露辱，容车剑户看已矣。义抱伸归丧亡后，怪字书遍乾坤徙。万古颓云激雪霜，一代诸陵见终始。啼闻杜鹃偷再拜，树老冬青终不死。昌平之行伤客心，悲风怒振苍山起。"}