{"id":"700803","title":"刘定余先生园亭植杏以肖杏坛招饮花前贶诗扇赋谢四首","dynasty":"明","author":"曹于汴","text":"何处园无杏，何园杏不花。一时成圣迹，千古艳奇葩。烂漫尼山宅，芬芳制府家。行行来西郭，如涉泗洙涯。八九东蒙士，传灯祗一仁。有怀窥孔室，著意认王春。生趣年年盛，天心的的真。此时无一酌，那不负东君。谁把春容铸，红妆向晓开。尔怜宁待语，吾与勿须猜。解佐牺樽兴，知经羯鼓催。朱栏廑爱护，不遣雨风摧。宴罢七人起，篮舆遍插枝。顿令鹾海坞，恍步上林时。一色色无间，众香香更奇。愿凭风九万，布散满天涯。"}