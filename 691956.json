{"id":"691956","title":"阁夜示茂秦","dynasty":"明","author":"李攀龙","text":"相逢殊不恶，久别竟谁驩。贫病他乡老，交游古道难。开樽山欲出，说剑雪逾寒。如此萧条色，高斋尔自看。为客今犹在，浮名信已劳。病来衰綵笔，老至恋绨袍。阁卧风尘过，衔杯夜色高。旧知江夏守，不厌祢生豪。病起看时事，归心不可裁。著书官欲罢，问字客还来。月出樽堪满，霜清角自哀。相怜成白首，明日阻三台。把袂今何夕，高斋雨雪清。诗才君矍铄，酒兴我从横。同病无交态，相依岂世情。春来徵渤海，陈对引王生。"}