{"id":"811260","title":"秋兴次张六士韵八首","dynasty":"清","author":"丘逢甲","text":"茫砀云开大汉年，眼看楚蹶复嬴颠。收兵先下三秦地，奉使遥通百粤天。照尽古人珠海月，飘残霸气玉山烟。英雄祗剩前朝史，怀古悲秋意惘然。黄河东下走龙门，难起中原古帝魂。天上斗牛沈剑气，人间鸾凤扫巢痕。狄泉故壤双鹅出，瓯脱穷边万马屯。不信开元天宝事，但留诗史浣花村。万里西风海欲波，荒荒白日奈愁何！美人临顈浑脱舞，壮士阴山敕勒歌。故国千年啼蜀魄，蛮荒九死负黎涡。梦中还作钧天奏，蒙瞍逢逢自鼓鼍。坐看桑从海上栽，群鸥见惯不相猜。生毛有地供秦笑，呵壁无天慰郢哀。两帝中央谋混沌，三山左股割蓬莱。故乡游钓今何处？空忆渔人让曲隈。荒村独树老夫家，九月东篱菊未花。金石自应求上药，河山原不阻飞车。禦寒岂合裘仍典，谋醉何妨酒偶赊！未解长安西笑乐，薜萝门外是天涯。衣冠文武眼中新，晏坐空山笑此身。割地奇功酬铁券，周天残燄转金轮。后庭玉树仍歌舞，前席苍生付鬼神。细柳新蒲非复昔，更无人哭曲江滨。辽东华表鹤西飞，但作神仙愿已违。故国河山残照尽，秋风城郭旧人稀。四郊戎马边声急，七叶金貂世谱微。休向哀鸿谈往事，江湖满地稻粱肥。五岭南来势纠纷，百年边事漫重论。月中潮汐争消长，天外风雷骇见闻。上国地埋龙虎气，中原人杂犬羊群。山飞海立今何世？閒就安期话白云。"}