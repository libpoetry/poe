{"id":"704679","title":"答谭非庸","dynasty":"明","author":"薛始亨","text":"青松怀贞心，经霜无悴容。浮萍依绿水，荡漾易成空。宿昔结绸缪，德音期令终。弦望为侧匿，会啬离何丰。君子惠高言，振响如黄钟。临流方挈兰，登山乃采葑。顾惭青云姿，仰想双飞龙。古义苟不亏，潜跃何必同。岂学繁华子，相弃如遗踪。抱影閟圭窬，矩步鲜临渊。虽为丈夫号，处女共婵娟。服素畏缁尘，而况青蝇前。择木翔孤凤，高举何翩翩。夫子种桐竹，亭亭入云烟。倾柯受羽仪，为君颈屡延。因之发长鸣，欲诉不能言。"}