{"id":"1118558","title":"即事六首","dynasty":"宋","author":"陆游","text":"老来百事似婴儿，美睡甘餐只自知。陋屋略如营窟世，淳风不减结绳时。鸿冥固自辞矰缴，樗散犹能谢斧斤。况是溪山幽绝地，有人高卧百重云。闲行静坐乐谁知，红饭青蔬美有馀。常笑痴人不更事，时时愁叹欲何须。有人叩户皆吾友，得屋施床即我家。缓步东西行饭耳，元非看竹探梅花。了事如何省事奇，无心始觉有心痴。三更急雨打窗破，正是拥炉危坐时。高人鬻骆放柳枝，豪士骏马换蛾眉。人间解事谁如我，小蹇山童自谓宜。"}