{"id":"1241768","title":"风","dynasty":"元末明初","author":"陶宗仪","text":"洪武丁卯闰月终，暴风忽从鬼户作。故人不来君子藏，巽二踊跃蜚廉恶。或嘘或啸或怒号，匪雄匪刚匪羊角。倒掀渤澥鼓雷霆，簸荡堪舆撼山岳。万顷嘉禾尽偃如，十围古树犹拔却。塔轮震堕声铿鍧，屋瓦乱飞势挥霍。鸟雀惊仆浑已僵，虎豺战慄如可缚。万民失色一翁云，八十七年无此若。小斋斗大容老夫，斜雨敲窗打床脚。径侵衣被及琴书，毒甚卷茅欺我弱。何不广莫扫兵尘，何不仲夏驱炎熇。尚忆当年歌汉皇，普天率土皆安乐。"}