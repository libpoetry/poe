{"id":"704720","title":"修武怀古二首","dynasty":"明","author":"薛瑄","text":"春过宁邑马行迟，揽辔东风眺望时。淬剑池留中散迹，承恩镇驻武王师。刘伶醒酒台犹在，汉献封公冢谩遗。七世同居良亦少，至今人咏义夫诗。宁邑南边颖水流，勒兵周武几经秋。黄崖石古烟云合，青口山深草树稠。百佛谩存岩畔迹，七真无复洞中游。循良卫飒今何似，犹有高名播九州。"}