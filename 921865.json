{"id":"921865","title":"叔弼云，履常不饮，故不作诗，劝履常饮","dynasty":"宋","author":"苏轼","text":"我本畏酒人，临觞未尝诉。平生坐诗穷，得句忍不吐。吐酒茹好诗，肝胃生滓污。用此较得丧，天岂不足付。吾侪非二物，岁月谁与度。悄然得长愁，为计已大误。二欧非无诗，恨子不饮故。强为釂一酌，将非作愁具。成言如皎日，援笔当自赋。他年五君咏，山、王一时数。"}