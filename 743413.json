{"id":"743413","title":"夜雨十二韵","dynasty":"清","author":"钱清履","text":"彻耳淋浪雨，黄昏不住声。银镫微焰淡，布被嫩寒生。??檐承溜，沈沈柝转更。去霉熏艾蒳，煨药响炉铛。梅豆将黄熟，苔斑已碧盈。瓦跳珠错落，阶触玉瑽琤。遥想田渠满，还知港涨平。溪边闲立钓，陇上苦锄耕。石燕衡云拂，林鸠绕屋鸣。麦畦藏雊雉，柳岸歇啼莺。似此连朝霔，难教十日晴。我愁如草长，点滴梦频惊。"}