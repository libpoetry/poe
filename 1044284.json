{"id":"1044284","title":"同张伯常会君实南园","dynasty":"宋","author":"范纯仁","text":"幽圃多清致，人贤乐有馀。游心同艺苑，归兴若田庐。畦广容栽药，门扃为著书。筑台占岳顶，凿沼洒伊渠。庵仿卢仝屋，坊邻白傅居。拂床留倦客，种竹荫游鱼。弄水衣襟湿，遵流酒盏徐。园翁名草木，山鸟戏阶除。密席延商皓，高风迈汉疏。城西老诗伯，独免醉登车。"}