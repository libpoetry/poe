{"id":"1088366","title":"游白鹿洞熹得谢字赋呈元范伯起之才三兄并示诸同游者","dynasty":"宋","author":"朱熹","text":"岁月有环周，穷腊忽受谢。眷眷山水心，幸此朱墨暇。招呼得良友，邂逅成夙驾。深寻故辙迹，喜见新结架。永怀拾遗公，藏器此待价。横流诗书泽，下及杨李霸。炎神抚兴运，制作流大化。石室万卷藏，纶言九天下。规模未云远，荒茀良可诧。自非贤邑宰，谁复此精舍。会当求敕赐，毕愿老耕稼。更与尽心期，临流抗风榭。"}