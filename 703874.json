{"id":"703874","title":"秋日喜吴光卿孝廉至招同李伯襄太史曾元鲁比部黎有道山人小集","dynasty":"明","author":"韩日缵","text":"相隔频音问，相逢是帝乡。风尘怜客况，词赋满书囊。霜叶留馀绿，篱花绽早黄。东山秋色好，到此可能将。羡尔囊中草，篇篇语可惊。诸公欣共赏，季子早知名。幸及黄花候，同寻白社盟。孤尊今夕意，须尽掌中倾。木叶萧萧下，庭阶事事幽。自公多暇日，久客不禁秋。寂寞元吾分，过从得旧游。披襟谈夙昔，竟夕为淹留。客邸秋将莫，相过破寂寥。病馀诗兴在，凉入酒魂销。久坐衣嫌薄，高谈漏不遥。清狂真我辈，胜事又今宵。"}