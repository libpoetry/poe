{"id":"380139","title":"齐天乐·题子循弟“罗浮仙梦图”，为悼亡作也","dynasty":"清代","author":"赵我佩","text":"萧条纸帐清如水，春山四围妆靓。紫玉烟消，青衫泪湿，半枕梨云香凝。悲怀未省。待跨鹤人来，步虚声静。梦入罗浮，天风吹下萼花影。疏林乱飘绛雪，落英铺满路，知否仙境。明月前身，昙花幻相，蝴蝶飞回芳径。钗寒鬟冷。趁一霎相逢，玉肩双凭。翠羽无言，断魂谁唤醒。"}