{"id":"813282","title":"静逸园秋日閒居","dynasty":"清","author":"张藻","text":"胜迹招城市，幽居得小园。吾生澹相寄，往事漫追论。人忆乌衣旧，名怜香草存。祇今耽静逸，秋景满丘樊。字摹王内史，诗爱郑都官。石色青书幌，花阴冷画阑。池鱼一二寸，庭竹两三竿。于此端居好，身閒梦亦安。地迥人稀到，风清暑不侵。竹帘香细细，桐阁绿愔愔。隐几时看画，安弦静谱琴。夜凉明月上，扫石坐深林。磴小花枝密，廊深书舍藏。有时翻秘帙，随意坐匡床。诗校前春稿，炉凝隔夜香。庭前蹲石丈，亲见历沧桑。"}