{"id":"742339","title":"题王存素画黄山云海障子","dynasty":"清","author":"汪缙","text":"昔逢海客谈瀛洲，苍茫气象无能侔。我欲向之问端倪，但指天际云悠悠，即云即海空外流。今看好手弄狡狯，满纸淋漓吁可怪。不知墨气并云气，唯见紫澜万叠声澎湃，即海即云壁上挂。我闻黄山之云天下奇，仙灵变幻那得知。欲往观之劳我思，异境恍惚移于斯。一缕初生上遥汉，烟交雾集渐浩瀚。云作奇峰峰作云，云峰片片相凌乱。俄然南北东西合，浮天没地无边岸。三千白月照难穷，九万长风吹不散。神仙欲到辄引去，河伯无端望洋叹。云邪海邪谁能判，咫尺相从游汗漫。乃是三十六峰入臂腕，扫却一片锦绣段，非海非云任君看。画理通化工，对之开心胸。我将陋木华之《海赋》，隘屈子之《云中》。契达观于漆园，等妙谛于大雄。天地溟悻，古今混同。何有乎日月之循环，宇宙之始终。而况人世之得失穷通，一一归虚空。精灵忽与丹青聚，置身已在天都峰。囊括千朵万朵之芙蓉，割取千间万间之琳宫，踏倒千年万年之长松。誓从王夫子，游戏入无穷。"}