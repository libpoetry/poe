{"id":"786367","title":"台湾土匪纪事","dynasty":"清","author":"洪繻","text":"立国有大纲，时势在提挈。太阿一旁落，皇图四崩裂。去年□□侵，人心徵固结。鲁殇执干戈，并儿磨箭筈。处处争守陴，机械为敌设。忽闻和议成，金瓯割数缺。台地在割中，义士皆卷舌。倾心事皇家，见摈得金玦。同袍有素心，仇愤无由雪。况隔天九重，仰首望长觖。自此人心离，短气失豪杰。日暗浮霾生，狐狸出躠蹩。匪人坌牛毛，郊野为草窃。本非揭竿徒，亦异乘机哲。不过如骄儿，无父出为孽。所以民情涣，实由国柄折。我思此时初，大势未遽跌。何以枢府臣，国体此嫚亵！竟将中兴基，欲以偏安列。柱触共工头，碧呕苌弘血。我抱杞人忧，闻之肠为热。路上凄风来，长痛回车辙！"}