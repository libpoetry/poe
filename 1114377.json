{"id":"1114377","title":"下元日朝谒回与李秉文冒雪过承天寺因题二诗于僧壁","dynasty":"宋","author":"李复","text":"北风吹空天欲破，急雪如筛塞空堕。焚香初自蕊宫归，投鞭来就僧庐坐。乾坤一色飞鸟绝，市井无声百贾饿。贫粟未给贫民啼，空屋漏穿不可过。僧炉有令禁触火，袖手指直冻欲堕。瓶暖微闻蚯蚓鸣，客寒对作橐驼坐。叩钟击鱼呼众起，持钵分糜救晨饿。一参木佛古因缘，试举丹霞有何过。"}