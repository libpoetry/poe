{"id":"696455","title":"答颍上训导朱明仲先生","dynasty":"明","author":"郑真","text":"萧然风月紫云旁，万选曾夸翰墨场。鹿洞师资金就冶，考亭先集锦成章。衣冠在昔承荣耀，人物于今赖激扬。淮水相望天咫尺，老生愿得近辉光。人间甲子已成编，风雨淮山旧谪仙。见说大贤传四世，从知在野尚多贤。谢安自有登山屐，季子宁须负郭田。莫待老来长作客，故乡祇在海云边。"}