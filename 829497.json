{"id":"829497","title":"河渎神 效橘斋集","dynasty":"清末近现代初","author":"周岸登","text":"沈玉大王祠。越巫歌管参差。浊流桃浪舞冰夷。怪他新妇来迟。望若汪洋惊河伯。泪绡红浣鲛室。洲上蜻蛉生翼。断魂犹恋倾国。封禅塞宣房。绿文朱字荣光。鲍家抒颂庆灵长。爵台春锁临漳。海浅榑桑红翻血。杜鹃啼尽花歇。王母云旗飘忽。故宫愁吊明月。"}