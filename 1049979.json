{"id":"1049979","title":"古思归引","dynasty":"宋","author":"郭祥正","text":"昔人思归兮，宅林薮之邃深。阻长堤而临清渠兮，芬翳翳以交阴。有观阁池沼兮，通泉溜而附嵚崟。蹇美羽之翔集兮，嘉鱼乐而浮沉。时则命宴于芳晨兮，连亲戚与佳宾。执乐而侍兮，列秦赵之艳人。管弦奏兮，歌悠扬而绝尘。浆兰桂兮，羞肴珍。左琴右书兮，助为娱而养真。又期于不朽兮，志慠然而陵云。孰能婆娑于九列兮，顾牵羁于繁文。曲有弦而无辞兮，述予怀以自信。歌曰：日毂驰兮老将至，铄外纷兮中系累。归去来兮予之思，放吾形兮聊逍遥以卒岁。"}