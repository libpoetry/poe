{"id":"886867","title":"诫子","dynasty":"宋","author":"何梦桂","text":"鲁语诲时习，商书称时敏。一字该二义，学者盍重省。又日新其德，成汤常自儆。三月不违仁，颜子独深领。今日或因循，明日澡即新。前月或断续，此月复即仁。圣贤惜分阴，于此犹兢兢。学者能用力，其名曰竞辰。人有一大时，一去不复仍。十五入大学，明德与新民。二十曰弱冠，既冠责成人。勤怠只数年，贤愚系终身。过此为失时，人不再青春。譬之农力穑，春耕而夏耘。耕耘苟失时，无复望秋成。父母上俱存，兄弟下无故。饱食无用心，白日任虚度。幼壮老复至，一朝忽反顾。对人语不了，握笔书辄误。龙鳞映犬豕，面目可憎恶。哀哉复哀哉，追悔已迟暮。及此尚可图，勉旃须早悟。"}