{"id":"686804","title":"和仇雄川幽居十咏 扫室","dynasty":"明","author":"任环","text":"风尘遍海涯，一室焉能扫。帚柄愿持来，廓清天下好。地僻青山拥，人间白昼长。草堂无个事，终日瓣心香。淳风悲日短，天意竟何如。怕到浇漓处，令人长叹吁。荡漾前溪水，萍开自不妨。蛟龙吞作雨，玄泽满天香。霜绡才半幅，描写尽中华。城郭山林里，穷愁未有涯。瑶琴空石几，肠断未成声。听待他年鼓，熏风指下清。松涛度晚风，泉窦流閒月。移榻对天光，不知清兴发。种筠酬彩凤，栽树养甘棠。更欲葵心吐，山居镇日忙。严冬风力重，寒谷鸟声幽。把此太和春，愿分天尽头。扫雪撼庭梅，烹茶折槛竹。清生腋底风，香润林间屋。"}