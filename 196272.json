{"id":"196272","title":"汉铜弩机歌","dynasty":"宋代","author":"吕祖谦","text":"甘泉宫中烽火催，武库掣鏁殷春雷。山西都尉部千弩，意气欲压天山摧。朔风惨惨随旗尾，角声满天日色死。眼吞单于方发机，南风不竞羽倒飞。血视空弮尚思战，边庭无竹可续箭。断弦已作塞上尘，零落铜牙时一见。土花蚀尽缪篆青，千年遗恨今未平。雕鞍过尽不回首，落身几案依旧檠。藓苔暗淡生古色，中有少卿千斛力。从汉至今无大黄，妇翫儿嬉固其职。长平箭头豪土怜，赤壁折戟传青篇。古来慷慨共如此，脱畧形器求天全。是机虽缺神凛然，想成风沙射雕天。径欲匹马南山边，何必一臂三十絭。"}