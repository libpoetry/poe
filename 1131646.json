{"id":"1131646","title":"和石鼓宴士二首","dynasty":"宋","author":"廖行之","text":"几年蓬藋翳儒宫，文物新还俎豆中。幸甚诸生初见武，欢然置酒更亲崇。晴收楚峤千峰雨，薰奏虞弦万籁风。须信廉平汉循吏，可能齐鲁化蚕丛。江头秀木碧参空，喜见新晴到眼中。秩秩北林筵有序，潭潭东阁礼尤崇。广平元老今贤杰，江左夷吾正祖风。况复赣君崇教养，清阴到处绿成丛。"}