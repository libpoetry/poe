{"id":"1083666","title":"代上孙仲益尚书生日","dynasty":"宋","author":"史浩","text":"吴山高兮江水长，江山郁郁蟠光芒。上帝靳固钟俊良，数千百岁谁可当。西徐老人鬓眉苍，身着秋碧云锦裳。驭风骑气下大荒，帝命锦绣裹肺肠。天门赐之龙虎章，下为人间除不祥。主盟吾道承素王，向来斯文病膏肓。公于此时气堂堂，道配欧苏力相望。朝游蓬壶暮扶桑，黼黻河汉回辉光。临流拯溺为舟航，人生废置不可量。万里放逐蛇虺乡，剪翎笼中看雕翔。小儒愿公如子房，不愿公贵如六郎。玉烈石髓请饱尝，不须更待龙宫方。"}