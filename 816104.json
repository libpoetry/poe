{"id":"816104","title":"题画杂诗","dynasty":"清","author":"梅清","text":"寒云寒树护山家，岩壑无人一径斜。策杖行吟独惆怅，几枝春色到梅花。秋空漠漠晓岚清，落木萧萧野水平。愁向疏林停短棹，天边鸿雁最关情。上去江陵下石城，乱帆都向夕阳明。诗人好为江干写，莫使青莲独擅名。朝来松响拂溪流，六月寒声似晚秋。不是临湖亭上客，谁容此下一科头。为怜叔夜并怜松，写入生绡对影重。但使抚弦能作调，何须遥问赤城峰。"}