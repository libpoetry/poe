{"id":"684939","title":"书画马四图","dynasty":"明","author":"王恭","text":"桃花满背汗沾毛，太仆承恩意自豪。休道盐车稀骏骨，逢人谁是九方皋。玉河冰水浴青云，啮膝骄行迥不群。神骏祗今图画里，灞陵谁貌旧将军。监牧年深得马情，如今犹系茜红缨。官中几日无游幸，閒向龙池缓缓行。背上青毛玉作团，圉人欲控更回看。春风几度长楸草，不见交河雪满鞍。"}