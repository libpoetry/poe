{"id":"824245","title":"满江红 其一 感事柬某君","dynasty":"清末近现代初","author":"宁调元","text":"旅梦前年，问蝴蝶、庄生谁是。只可恨、盗多如鲫，圣人不死。长夜苍蝇声断续，漫天贝锦文緀斐。恐从今、黑暗更难分，人和鬼。挽千斛，银河水。洗千样，平生罪。卧高楼百尺，元龙差拟。腐鼠任凭鸱鸮吓，泥鳅莫喻蛟龙旨。便浮云、转眼过长空，休提起。"}