{"id":"1105122","title":"官舍春日书怀","dynasty":"宋","author":"文同","text":"自趋戎幕佐鞬櫜，四见新阴发旧柯。学饮不成欢意少，好吟无倦苦心多。舞伤池柳风图甚，泣破庭兰雨奈何。敢对青春叹留滞，且须开口更狂歌。琵琶泉水碧溶溶，又见春归玉柱峰。欢绪已阑羞老大，交期将近懒游从。杏开暖萼融红蜡，柳放晴花拆白茸。赋得上林佳景尽，不知谁为荐临邛。"}