{"id":"1011362","title":"示弟子彭资深心斋居士","dynasty":"宋","author":"释印肃","text":"灵山话月，曹溪指月，禅可禅而成大过。一念顿超没量人，六月雪哥向猛火。参方侣，休打坐，学至无学得什么。自从打破赵州关，收放纵横句不堕。这雪曲，谁解和，举意万机无两个。拈题颂古若河沙，须是金毛师子子。这资深，被谁苦，梦中踢发千钧弩。射过山河石壁空，枯髅烁尽无纤阻。希奇希奇谁得知，心空及第心斋子。古贤无限学无为，罕遇明心轮劫苦。闻不闻，岂小补，识破天下老婆子。箭锋相拄道应难，针芥相投万事闲。不如佛祖只谈心，悲悯盲参往别山。没弦琴，谁会弹，卢公便就指风幡。直饶不是风幡动，不识真心转见难。我意无尽非言说，离百非兮四句绝。首观梁武梦胡僧，未达修山龙济决。一百一十四重玄，大冶炉中捞片雪。生不生，灭不灭，万法千机谁透彻。普庵不舍一微尘，本末双彰□无说。肯将法界作红心，一箭虚空浑漏泄。"}