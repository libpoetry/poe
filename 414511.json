{"id":"414511","title":"题成都武侯祠谨步工部谒先主庙韵","dynasty":"近现代","author":"周采泉","text":"异代声同喙，千秋只一人。宽严由法纪，和战展经纶。顾命师兼相，饬躬老称臣。南阳难再隐，北伐萃千辛。志复炎刘业，其如国祚屯。三分延季汉，六出向殽秦。表奏箴言切，驿因筹笔神。云飘丹凤羽，风动石鲸鳞。天府桑麻沃，巴山草木春。闷宫终不改，琬琰护常新。霸业随身尽，兴亡屈指频。姓名垂宇宙，血胤殁沙尘。北地英灵在，惠陵謦欬。吟成梁甫后，家与浣花邻。早定隆中策，长辞渭水溽。未能酬壮志，泪洒少陵巾。"}