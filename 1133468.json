{"id":"1133468","title":"题高房山写山村图卷","dynasty":"宋末元初","author":"仇远","text":"我家仇山阳，昔有数椽屋。误落尘市间，读书学干禄。井枯灶烟绝，况复问松菊。如此五十年，一出不可复。高侯丘壑胸，知我志幽独。为写隐居图，寒溪入空谷。苍石压危构，白云养乔木。向来仇池梦，历历在我目。何哉草堂资，政尔饭不足。视我舌尚存，吾居有时卜。"}