{"id":"1068863","title":"次韵富季申著作对雪","dynasty":"宋","author":"张扩","text":"瓮中冻蚁欲浮白，主人醉呼嗔恶客。到床不省雪作魔，半夜扶头惊晓色。因风初爱横斜好，侵户更怜飘洒密。为梅洗妆却铅粉，与竹护萌封茧栗。瀛州有士漫为郎，要看诸郎上槐棘。不妨病骨倚故絮，且忍饥肠待新麦。君今笔阵独横扫，冷屋无人夜鸣镝。快雪快晴吾弗忧，君诗自有回天力。"}