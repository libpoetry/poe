{"id":"541544","title":"纪怀并引 其十六","dynasty":"明","author":"温纯","text":"倚门有二亲，下车伏地拜。拭泪转开颜，问讯疑梦寐。乍聚忘远游，囊空反增爱。有美弱冠弟，青衿亦聪慧。随行兼问字，二亲欢更倍。东觅仙掌莲，西慕瑶池会。莲实犹可得，桃熟难更再。但酿清为圣，浊亦贤可待。蓂开柏叶进，菊绽桑落美。张筵聚宾从，门巷填车盖。余舞老莱斑，弟咏南山对。诸孙争进履，椿荣萱树背。有召忽临门，承欢仅六载。于今涕泪多，不忍见松桧。"}