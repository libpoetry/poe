{"id":"424363","title":"烛影摇红·宿雨初霁，偕天随天放两丈人重莅西兴鼓场，枨触前游，感而有作","dynasty":"近现代","author":"袁思亮","text":"无主斜阳，为谁红到凭阑处。长廊回合曲廊斜，都是愁来路。指点莺帘燕户。换年时、听歌伴侣。彩云归后，明月来时，断肠知否。唤起秋慵，无心重听花奴鼓。天风吹恨下楼台，满院梨花雨。料得婵娟更苦。倚高梧、哀弦自抚。飞鸿过也，说与相思，万千言语。"}