{"id":"262756","title":"读史·鸿濛判天地","dynasty":"清代","author":"孔祥淑","text":"鸿濛判天地，清辉并日明。仪型孚万国，端由内化成。早朝警永巷，失德误倾城。法戒昭古鉴，尚论贵持平。燕私苟不忝，千载流芳声。诞降开王业，瑞纪《生民》诗。绵绵承世德，三后助鸿基。艰难知稼穑，动静慎容仪。胎教更太任，鸑鹫鸣西岐。有归信天命，蒙难晦明夷。作孚同服事，不使臣节亏。家国通一理，端为百世师。"}