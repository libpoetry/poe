{"id":"1053856","title":"发仪真寄常父兄","dynasty":"宋","author":"孔平仲","text":"丱角同出处，中路稍差池。往事如一梦，新年生白髭。小官仍龃龉，异国更羁栖。长时恨隔阔，既见少开眉。朝共垆边饮，暮同窗下棋。一日复一日，眷眷不忍离。今兹解舟去，岂为赴同期。久住恐相溷，萧然生事微。欲将眼中泪，一洒别时衣。诸绪正牢落，勿令心重悲。融怡和笑语，惝恍迷东西。甘言戒婢子，循发祝阿宜。愦愦情怀恶，正同中酒时。晚泊芦荻岸，江天云四垂。高城已不见，春雨更如丝。"}