{"id":"1031377","title":"南都思杜祁公","dynasty":"宋","author":"蔡襄","text":"祁公清德老，在昔相先帝。青云吐论高，白璧持身锐。待俗无町畦，取人兼揭厉。甘贫安车后，直道洪钧际。每闻天下士，行业若材艺。未见比调饥，况乃挹襟袂。早尝登公门，顾睐叨末契。谓有金石姿，良工心劘砺。仰瞻通德衢，独立耆英第。评书草圣优，煮荈云腴细。遗墨秘巾箧，感激君子惠。悲风吹白杨，佳城兹久闭。声名与濉浼，东流无已岁。"}