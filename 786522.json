{"id":"786522","title":"悼林乃营并及诸亡友","dynasty":"清","author":"洪繻","text":"总角之交五、六君，存者如星散如云。如何一年弱一个，数到林逋泪已纷。三施、二张杨、丁、李，其间汝南最超群。令威亦具神仙骨，化鹤一去遗榆枌。又有廖、许及陈、蔡，同安古辈杨鸿文。三水诗人梁钝翁，典型尤遽痛虎贲。其一老者杨广文，溘先朝露谁告存！及门数子亦堪悯，何笔、洪文并足论。临终百里待师友，雾车风马吾宗闻。邦瘁人亡痛已矣，胡为招尽林皋魂！林君订交尤最早，潦倒无成最蹇屯。遭丧我忝脱骖列，求友君从刎颈抡。往时令兄推善画，古壁下笔烟云分。墓门宿草今十载，残缣断墨风雨吞。遗孤虽在殊零落，与君幼子成弟昆。哀君病不在寝室，吊君死不返里门！如斯逝者如沤幻，使余有泪难手扪。平生无限知己痛，因君一夜雨倾盆。"}