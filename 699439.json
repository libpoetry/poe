{"id":"699439","title":"五月十二日退如生辰蒙以诗见示聊述二章奏报","dynasty":"明","author":"袁宏道","text":"菖蒲弄碧柳垂轩，过雨閒看蛱蝶翻。喜与老髯争一日，好同醉竹倒千樽。身依紫省黄枢地，梦绕青菱白藕村。门下校书真女史，吴绡亲写佛前幡。睡阑日影度疏寮，廿载君王罢早朝。安石榴开红照地，御河水酿绿平桥。花前晓佩闻燕语，醉后春云梦楚腰。近日蒙庄通大旨，间烧藜火注逍遥。"}