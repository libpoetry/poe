{"id":"746457","title":"鹰雏行和黄树斋同年爵滋","dynasty":"清","author":"简钧培","text":"炎风扇空火云炽，赤日腾腾百鸟避。羽毛虽丰非所遭，不信尔鹰能自豪，且向大树将翔翱。树上寄危巢，树下坦行路。雏饥求食母为哺，谁知反触行人怒。绕树三匝枝无依，尔雏弱小斯见羁。别离生死不相顾，母鹰当亦愁高飞。可怜得食还相觅，人海茫茫地频易。住久阶除性亦驯，早经忧患神犹惕。母鹰日昨檐前呼，频来频去声乌乌。读君新诗我增感，天涯病羽伤羁孤。解绦纵去亦何有，只恐云霄忘回首。本无责报听尔为，尚有余思待君剖。君不见西风转瞬辽天廊，平原漠漠鸱声恶。刺空愿尔慎驱除，毋令累百输一鹗。"}