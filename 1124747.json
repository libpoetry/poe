{"id":"1124747","title":"寿广东陶漕","dynasty":"宋","author":"徐泳","text":"龟灵鹤爽一臞仙，膝上横桐漱玉泉。闻道妙堂访耆旧，未容归种石庄田。一幅飘飘漉酒巾，冰髯霜鬓两清新。欲知冠冕都无意，自是羲皇上上人。古人风帽古人心，独处胡床拥鼻吟。曾道先生清似水，东篱无惜种黄金。句激西江万丈流，此心端欲赋归休。时时只把诗囊锦，换得萧骚两鬓秋。晓了罗浮杳霭中，一琴一剑一枯筇。官清便是长生诀，谩把丹砂问葛洪。"}