{"id":"217565","title":"水龙吟·危楼横枕清江上","dynasty":"宋代","author":"赵长卿","text":"危楼横枕清江上，两岸碧山如画。夕烟幂幂，晚灯点点，楼台新夜。明月当天，白沙流水，冷光连野。浸栏干万顷，琉璃软皱，打鱼艇、相高下。何处一声羌管，是谁家、倚楼人也。多情对景，无言有恨，欲歌还罢。把酒临筵，阿谁知我，此怀难写。忍思量後夜，芳容不似，暗尘随马。"}