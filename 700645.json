{"id":"700645","title":"竹枝歌六首","dynasty":"明","author":"高启","text":"蜀山消雪蜀江深，郎来妾去斗歌吟。峡中自古多情地，楚王神女在山阴。鱼复浦上石累累，恰似侬心无转回。船归莫道上滩恶，自牵百丈取郎来。江水出峡过夔州，长流直到海东头。郎应若有思家日，应教江水复西流。踯躅花红鸭鸩飞，黄牛庙下见郎稀。大艑摊钱卖盐去，短钗簪叶负薪归。妾爱看花下渚宫，郎思沽酒醉临邛。春衣未织机中锦，只是长丝那得缝。枫林树树有猿啼，若个听来不惨凄。今夜郎舟宿何处，巴东不在定巴西。"}