{"id":"628897","title":"始渡罗阳水历诸峰","dynasty":"明","author":"李云龙","text":"夙龄慕名山，心常恋仙阙。及此释尘鞅，清秋驾言发。沿溪行必尽，陟岭力务竭。飞泉既汹涌，连峰复嵂崒。槎枒石门邃，欹侧苔径滑。花明逢洞口，木落见山骨。谷静猿啸悲，云深飞鸟没。优哉山水都，信矣仙灵窟。餐彼岭上霞，弄此松下月。灵襟日潇洒，坐见生绿发。寄谢赏心人，毋令蕙草歇。"}