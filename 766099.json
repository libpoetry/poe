{"id":"766099","title":"国香 题九畹芝兰图","dynasty":"清","author":"鲍之芬","text":"湘岸遗馨。托芳根九畹，尺幅丛生。素枝自摇绿叶，色秀香贞。只合松筠为友，更吹来、林下风生。何须畏霜雪，馥郁长依，谢傅阶庭。墨痕凝蕙露，写苔苍藓碧，秋芜春荣。放怀楚客，千古犹寄幽情。可是西风江上，尚依稀、杜若芳汀。瑶琴乍成曲，鹤唳长空，石濑泠泠。"}