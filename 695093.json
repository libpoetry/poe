{"id":"695093","title":"送黄广文之连江兼怀小江吴司马二首","dynasty":"明","author":"林大春","text":"白云弥望涌秋涛，有客西行怅别劳。此去传经犹故国，朝来出饯尽时髦。舟移剑浦龙光度，路绕香炉鸟篆高。更喜旧游同吏隐，无令芳问隔江皋。钓龙台近卧龙居，杖屦相逢或问予。为道从无关奏记，遥知蚤已谢徵书。天风古刻秋声外，月色空梁晓梦初。欲把青铜悬碧落，照人离鬓各萧疏。"}