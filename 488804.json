{"id":"488804","title":"冬至汪伯玉招集大函馆同屠长卿徐茂吴吴少君龙君御吴叔嘉汪仲淹仲嘉潘景升暨悦公得灯字","dynasty":"明","author":"佘翔","text":"大函别馆势崚嶒，玳瑁筵开客并登。笑指天都宜盼望，坐依霄汉若鶱腾。谈挥玉麈纷成绮，酒进金卮涌似渑。檐际星垂双佩剑，尊前花艳九华灯。石门并列山中相，栗里还招社里僧。飞盖三更惊月出，挥毫四座蔚云兴。已誇兔苑称枚叟，更喜龙门御李膺。文变深林甘隐豹，翮抟北海快飞鹏。赋成但乞题元晏，禅定何疑出上乘。梅柳将春淩积雪，松筠向晚傲层冰。朗陵象纬书堪纪，谢氏池塘句可凭。经著五千浮紫气，杖携太乙失苍藤。黑貂敝矣悲羁旅，皓首陶然庆得朋。北斗阑干欢未歇，归来万井旭东升。"}