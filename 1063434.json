{"id":"1063434","title":"云南老人行","dynasty":"宋","author":"唐庚","text":"云南老人老无力，藜杖支腰陇头立。道逢蜀客话平生，时复仰天长太息。自言贯属泸水湄，泸水边徼滨獠夷。夷人之性类蛇豕，频肆毒螫为疮痍。十五年前多寇盗，一境骚然不相保。民禾收刈虏人家，戎马偷衔汝江草。近来风俗都变移，卷却旌旂张酒旂。牛羊村落晚晴处，烟火楼台日暮时。两眼昏花两鬓雪，喜见升平好时节。茅屋横吹一笛风，野店携归半瓶月。问翁致此何因缘，道是江阳太守贤。鼓琴弦歌不生事，十年静治安吾边。郑国国侨去已久，谁信人间准前有。异日刊为德政碑，请问云南陇头叟。"}