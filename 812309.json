{"id":"812309","title":"杭州见怀","dynasty":"清","author":"百保","text":"秋深鸿雁满关河，一棹吴江起夕波。花发江村新觅句，人本画舫待徵歌。月明野店清砧急，风埽荒村落叶多。为问都门旧知己，故园情绪近如何。西风渐紧雨迷离，把酒蓬窗忆旧知。枫叶半江添画本，梅花千树动乡思。寄君南国灯前信，写我西湖陌上诗。客里加餐应共慰，鬓边白发已添丝。"}