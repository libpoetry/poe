{"id":"1077194","title":"题吏隐轩","dynasty":"宋","author":"李纲","text":"纷纷吏事何时已，随扫随生畏首尾。那知动静不相关，安用杜门并洗耳。曾侯作轩治丞事，雁鹜成行亦衣紫。偷閒扫溉哦其间，壁记当须倩韩子。榜之吏隐名者谁，梁溪拙翁前柱史。萧然一室自可人，况有明窗兼净几。隐中涵养得佳趣，致远自应从兄起。王良伯乐世岂无，騕袅骅骝日千里。"}