{"id":"700210","title":"涯翁七十寿诗二首","dynasty":"明","author":"顾清","text":"睿皇初运岳生贤，留付神孙秉化权。一代盛名今古绝，五朝隆眷始终全。山龙不露弥纶手，桃李都归长养天。回望玉堂趋走地，不知何以祝长年。午桥长夏日如年，吏散瀛洲聚锦筵。黄阁衣冠诸老外，清时钟鼓百花前。閒情好鸟鸣深树，往事浮云澹远天。惟有老人南海上，祥光夜夜绕台躔。"}