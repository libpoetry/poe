{"id":"298744","title":"老僧历言往事述以志感并有赠言","dynasty":"清代","author":"华毓荣","text":"山中老僧年近百，相遇能将礼数执。高谈竟日可忘机，倚杖临风面山立。数十年中世事移，历历言之非剿袭。守边将帅少生还，姓名屈指犹记忆。此地由来民力艰，离乱兵荒偏不一。山川如故生灵希，感慨当年犹战惕。于今已历五十秋，边方约略烽烟熄。流光一逝不复还，追思往事堪悲泣。老僧只在此山中，一坞白云伴枯寂。长安多少美王孙，风采豪华如结习。宦海茫茫未可知，人心大半多荆棘。何如野衲长幽栖，不是枯鱼慎出入。"}