{"id":"979391","title":"同张子望颜伯仪上关纳凉","dynasty":"宋","author":"晁补之","text":"高阁无风华屋热，正午四邻还往绝。张侯不厌过市烦，呼我柳堤鸣躞蹀。城如虬背卧逶迤，城上戍楼虬白鬐。一水贯来深宛转，万家围去绿参差。嚣尘塞眼那能避，未暇解衣聊埽地。可怜系马著垂杨，可怜台榭对池塘。无限芳洲生杜若，芙蓉菡萏倚新妆。鸳鸯相对鸬鹚舞，飞去黄鹂独无语。登槃未用伐蛟鼍，苦菜黄瓜亦堪数。张侯河目须垂膺，齿如明玉嚼寒冰。未须坐上白羽扇，谈言自足驱青蝇。司业高情勿寂莫，仲宣从军良可乐。欲看诗句出嵌崆，更饶酒量开磅礴。广文憔悴独何人，男儿三十四方身。相逢得意吐然诺，俸二百钱终不贫。野桥伛偻风吹发，徙倚门关临嵽嵲。江湖平日忆苏侯，更咏夕阳明观阙。人语喧喧未听回，木兰晚放水萍开。黄昏下马天似漆，急雨倾屋翻狂雷。"}