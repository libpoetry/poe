{"id":"1143175","title":"雪中醉题","dynasty":"宋末元初","author":"郑思肖","text":"玄雪冥冥凝不飞，朔雪洒洒晴还落。水神恣意弄奇怪，宇宙一白阴风恶。南州客子心飘飖，狂发长歌破寂寥。醉中浏亮金石声，精神秀发意气骄。故人睨目嗔我怪，抚掌大笑群儿骇。我家万卷列中堂，古人颠怪皆曾载。须臾酒醒那得知，索纸落笔蛟龙飞。明晓火轮飞出海，来看壁上新题诗。"}