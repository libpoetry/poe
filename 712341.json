{"id":"712341","title":"寻碧玉洞瀑布同王川南作","dynasty":"明末清初","author":"陈恭尹","text":"昔余寓西樵，兹泉最心赏。及乎匡庐游，三叠差争长。各在岭一隅，无由较修广。夜来歇孤棹，不寐心养养。肩舆历翠微，旧路多榛莽。谷深无耕樵，厓欹隔轮鞅。偪侧不可立，况乃通来往。旁睨已战兢，下视殊惚恍。未见瀑布飞，先闻风雨响。安得趫捷躯，猿猱同下上。从行数童子，体轻时用罔。奋身独先下，绝叫咸鼓掌。使君益兴发，手卓青藤杖。挟扶有力士，羽翼兼兵仗。驾肩或并腾，驻足不容两。更番叠送迎，老脚亦能强。遂造磐石颠，列坐首皆仰。白练明高空，银河垂晃朗。峭壁立如墉，激流更奔放。横敷半百尺，直下七十丈。轻风吹馀沫，散作仙翎氅。云轻玉龙池，珠泻天人帑。耳目为一新，神形顿萧爽。维时初冬候，雨潦收田瀼。壮观虽未殊，浩涆仍非曩。威凤见一毛，或可得其仿。慨此万古流，不息同天壤。谁能探其源，悠然发遐想。"}