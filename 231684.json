{"id":"231684","title":"赠友人莫之用","dynasty":"宋代","author":"葛立方","text":"抱犬高眠已云足，更得牛衣有余燠。起来败絮拥悬鹑，谁羡龙髯织冰縠。踏翻菜园底用羊，从他春雷吼枯肠。击钟烹鼎莫渠爱，小芼自许猴葵香。半世饥寒孔移带，鼠米占来身渐泰。吉云神马日匝三，樗蒱肯作猪奴熊。虎头食肉何足夸，阴德由来报宜奢。丹灶功成无跃兔，玉函方祠缘青蛇。"}