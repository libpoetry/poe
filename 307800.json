{"id":"307800","title":"翠楼吟·乙亥新秋登清凉山扫叶楼","dynasty":"现代","author":"詹安泰","text":"石磴嘘凉，楼风扫叶，当年隐仙何许。官杨摇乱绿，有迎客翩翾灵羽。莫愁延伫。问万劫京华，香车谁驻。荒庵古，梦深恩怨，故宫零谱。寄语，拖帚残僧，漫暗伤亡国，旧城东路。夕阳无限好，伴无恙年年玄武。羞花颦雨。算换得人怜，还招天妒。归程误，望昏双眼，白云来去。"}