{"id":"760570","title":"菊枕诗 其二","dynasty":"清","author":"丘逢甲","text":"至人安曲肱，浮云谢非望。我生罹百忧，魂梦鲜舒畅。何当高枕卧，心境两平旷。眷怀陶靖节，赏菊倾清酿。北窗寄傲时，自谓羲皇上。采采黄金英，清华谢天贶。盈盈古锦囊，高雅绝时尚。曲屏深幌间，夕静幽香飏。因之参睡禅，无尽秘密藏。万缘付消磨，一梦任疏放。相期保晚节，古谊吾何让？宁须作警枕，重拥将军帐。"}