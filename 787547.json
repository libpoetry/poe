{"id":"787547","title":"送芝生归山阴","dynasty":"清","author":"许传霈","text":"聚散会有时，离合本难必。所苦送行人，才逢又惜别。我与俞子交，交新不数月。作诗道性真，对酒乐坦率。金华富山林，合住神仙窟。豪兴遏青云，高谈霏玉屑。君本慧业人，浮华已屏绝。痛痒重民生，读书兼读律。霖雨出世心，舟楫致君术。兀坐风月宵，此念时蕴结。同有倚闾亲，白云怅辽阔。萱草树忘忧，难得是爱日。有鹿鸣高秋，烈士志未灭。十年书剑成，誓不甘蠖屈。荷塘系归帆，山径驰车辖。祖饯起骊歌，声情俱寥豁。君爱我最深，临岐语不出。大地隔形骸，天机连活泼。行我心所安，春华期秋实。浩哉至理言，小儒闻咋舌。把晤明圣湖，酒熟莼羹滑。后日慰相思，此愿如饥渴。"}