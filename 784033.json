{"id":"784033","title":"咏太湖寺石","dynasty":"清","author":"金朝觐","text":"曾闻西湖天竺寺，昔年传有飞来峰。削拔特起无倚附，玲珑瑰异称鬼工。此石不与众石伍，负奇蕴秀深山中。万牛牵挽不能到，安排那可人力通。娲皇补天有遗物，岿然坐镇山门东。佛法无边莫思议，擘分灵鹫开蚕丛。严壑幽邃具生气，阴阳向背盘虚空。重叠纡回势合沓，小山尤为大山宫。其下端平委入土，措置有情疑天公。襄阳米老具石癖，阿兄定宜称谓崇。我今竟欲呼为丈，县令难与太守同。"}