{"id":"279144","title":"三姝媚·午夜无寐，独往东园，彩云栉栉，月华流照。遥闻丝竹之声，益增寂感，次彊村韵","dynasty":"现代","author":"周岸登","text":"哀弦调子夜。正城乌惊飞，夕蝉凄迓。唤起姮娥，衬海红轻幔，彩云无价。不管清寒，幽恨袭、齐纨绡帕。锦瑟空长，弦柱华年，为伊输写。芳沼银蟾光射。又咽断灵风，几声檐马。万叠遥情，逐广寒霓羽，佩环同下。病酒愁肠，凭挽取、天河倾泻。只恐文园消渴，琴丝怨惹。"}