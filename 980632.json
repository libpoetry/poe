{"id":"980632","title":"高藤州六观堂","dynasty":"宋","author":"晁说之","text":"曾子三省予未能，夫君六观何自入。天台敖我三观妙，君又三之弥有得。露下聚散俱已空，电出有无仍不实。一世假梦暂踟蹰，万缘托幻聊戏剧。澄渊泡起不离中，端形影见无差忒。兹惟一心之所发，邈乎此心近不识。更须止之艮为山，随其观处离非日。与君相遇紫陌边，不谓我言无不急。君方度岭驾朱辂，我言之外何所识。"}