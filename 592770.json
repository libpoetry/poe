{"id":"592770","title":"汉柏行","dynasty":"明","author":"欧大任","text":"万岁峰前双玉阙，武帝升中有车辙。三柏盘根阅世孤，千五百年色如铁。映石高枝浅黛飞，参天老干空青裂。翠叶曾披汉代云，铜柯颇照秦时月。只今犹荫太乙池，何但晴含嵩岭雪。我行骑出登封门，下马摩挲尔尚存。容留幸见清平世，长养深知雨露恩。溜皮碧藓龙鳞矗，霜骨苍棱犀甲繁。天柱露盘气萧瑟，缑山白鹤回翩翻。坛前白日忽清朗，崔嵬古树交深爽。十六仙人何处游，缤纷玉女能来往。漠漠砾沙风昼寒，摧残芝草与琅玕。乾坤万木冻应折，惟有三花尔共看。"}