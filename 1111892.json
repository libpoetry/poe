{"id":"1111892","title":"送新蓬州程倅","dynasty":"宋","author":"吴泳","text":"美人其犹龙，渴饮金泉水。水狭又飞去，一息蓬池耳。是时天气清，众绿事盥洗。遐征溘埃风，长袂蹑螭尾。天阶甫一尺，民社犹千里。还须手帝泽，为俗洗疮痏。馀力裁新诗，或可代封匦。宛宛黄柳丝，锥锥杂花垂。柳解织别愁，花能送春归。思君远行迈，游子心依依。有弦不解挥，有镜不复治。岂是真不能，持此欲遗谁。河梁此时曲，泪为生别滋。但期如水萍，所寄良不移。"}