{"id":"1236332","title":"呈性斋左丞马公三首","dynasty":"元","author":"陈孚","text":"峨峨昆崙圃，乃在天中央。绛楼十二级，浮空灿琳琅。中有神仙人，霞冠青霓裳。两手握元化，翊此日月光。箕以播清飙，斗以倾天浆。苍生愚何知，但觉太极长。海亦不可极，山亦不可量。安得分刀圭，涤我尘土肠。晨登繄巫闾，回望燕南垂。碣石无飞埃，滹沱清涟漪。天子坐明堂，十二藻火衣。千官拥雉尾，佩剑光陆离。南海翥朱鸟，东海翻苍螭。铜池亦何有，五色光明芝。大哉惠泽流，箘蠢亦熙熙。谁怜向阳者，一寸园中葵。出自蓟北门，巍城郁崔嵬。大车如游龙，翠盖浮红埃。堂皇十二衢，中有千仞台。黄金不复见，冻雨深苍苔。伟哉千载人，结址罗英材。精诚贯白日，铁石为之开。愿为双黄鹄，奋起凌蒿莱。"}