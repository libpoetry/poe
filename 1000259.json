{"id":"1000259","title":"横溪回道中作","dynasty":"宋","author":"强至","text":"赤云蔽层霄，旱日作炎酷。解带荫广厦，肤汗发如沐。世无广寒宫，何地避蒸溽。嗟嗟尚未已，里胥报甚速。云有邑顽民，饮酒溢鼠腹。半酣张空拳，中者致殒踣。甲令著定宪，继踵当视覆。驱车不敢缓，冒暑走山曲。敝盖无丈阴，托庇何局促。因思古贤宰，民鲜犯鞭扑。子贱弗下堂，政务自清肃。顾予今何人，为治乃不淑。民既冒重辟，己亦苦匍匐。胡不树善治，泰然处华屋。"}