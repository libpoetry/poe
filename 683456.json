{"id":"683456","title":"待劾未至信笔成二章拨闷并简吴王二使君","dynasty":"明","author":"王世贞","text":"今朝黄纸得如意，明日骑驴大道傍。任他钱刀吐气象，肯为裘马争辉光。东家女萝附松老，西邻李树代桃僵。男儿七尺会自管，何用生死他人墙。世人妒我金双符，天老赠之月五湖。朱轮折买范蠡棹，紫袍脱赠黄公垆。依旧豫章一男子，不羞高阳诸酒徒。云霄故侣汝自爱，白眼四望秋空孤。"}