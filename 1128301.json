{"id":"1128301","title":"以鲁直露湿何郎试汤饼为韵赋酴醾七首","dynasty":"宋","author":"舒邦佐","text":"石竹麝香脐，博山水沈炷。勾引爱香人，攀花春笋露。江南万玉妃，肌肤冰雪立。平生爱淡妆，不作胭脂湿。金沙与同架，并蒂更连柯。红白虽相宜，品藻当如何。倚窗春睡觉，折玉满手香。篸云疑未稳，指点问檀郎。何面与荀香，美丈夫可试。不学海棠花，只如妃子睡。昨日落酒杯，引我卧醉乡。对午犹未醒，支颐听煮汤。爱花莫看花，如饥贪画饼。一笑大江横，此句须参请。"}