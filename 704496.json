{"id":"704496","title":"闺词八首","dynasty":"明","author":"黎贞","text":"愁心都不管年华，每到春来恨转赊。绿柳成阴花结子，玉人天外未还家。几度悲秋懒下堂，翠翘金凤为谁忘。重门尽日无人迹，只有阶前草自芳。书说还家不到家，门前修竹绿交加。竹枝亦似离人泪，夜夜无风滴露华。昼长无赖倚窗儿，门外秋深色渐稀。邻妇不知人世苦，亦怜秋老叹愆期。满庭桃李斗春华，戏蝶游蜂度午花。只见双双来又去，可怜人世似抟沙。西风吹雁落平沙，芦苇秋黄稻始花。转眼不时秋又到，只愁边地早霜华。别来颜色已非前，懒向妆台整翠钿。愁绝不禁秋夜永，自攲寒枕听更眠。闻君鞍马踏秋回，吹老西风尚未来。夜雨孤灯羁客枕，不知谁荐洗愁杯。"}