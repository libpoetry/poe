{"id":"625736","title":"茅齐为秋水所溺歌","dynasty":"明","author":"谢元汴","text":"渴上数石怪且异，兽猛鬼奇森若侍。意者天柱未折物，盘古破荒挺肩臂。我见此石生狂疾，诛棘一以孔任弑。吁嗟碧流何清寒，似有星月行于閟。矮屋三间负人头，幽秘凿出天容瘁。我好奇文持天锼，强取禹书犯天忌。今来木客争相吊，凿兹奇山忌以积。冰夷禺魖一时来，移大海水湛以鼻。茅将书力与之敌，茅勇书愤相屃赑。帝怒命以天吴助，曰磔不祥投之畀。我书既馁茅既败，首行于礐肢则离。嗟帝曷不戮民贼，忍使书骨为骼骴。吾欲作书问天帝，何不械仓颉之兄弟而絷皇牺兮，勿制书契与文字。"}