{"id":"477815","title":"书感","dynasty":"明","author":"周祚","text":"黔首播百谷，上天苦少雨。乾风吹白日，浮云不得聚。桔槔声转促，炎热势未已。去年患旱魃，龟坼竟千里。百姓饥饿死，白骨弃荆杞。尚闻边鄙上，胡人越辽水。杀气暗代北，军士极罢靡。供给讵千金，取用动倍蓰。斯民足痛哭，国务吾安理。徬徨烈士肠，呜悒向邻里。何能控蛟龙，一起长江底。时复驱熊罴，奋勇效战士。戎轩自有律，天道终相倚。忆昔掖垣日，殊恩惭亦屡。每坐清梧阴，时对黄扉启。归卧越江乡，五见垂杨树。宸霄日回首，凤阙谁同语。贤俊盈天下，所望非一二。常恐负初心，涕泪中夜起。"}