{"id":"808716","title":"董子祠","dynasty":"清","author":"严遂成","text":"荀卿尔何人，名亚我邹孟。其流变韩商，暴虐助嬴政。坑儒议相思，偶语弃市令。马上治天下，鲰腐遭诟病。绵蕞叔孙礼，粗知皇帝圣。龈龈辕固申，一经荧视听。平津实不学，谬执翘材柄。司空城旦书，黄老渐复横。万古惧长夜，珠囊渝金镜。广川孕灵秀，醇儒以气应。下帷不窥园，三年心力劲。所读者何书，秦火烧未竟。天人建三策，著录史迁摒。大愚吕布舒，偃也乃为佞。历相皆骄王，诚格学术正。长沙亦奇才，儒林有论定。遗祠今萧瑟，碑断草痕迸。下马拜无人，邻社笳鼓竞。牧羊牧豕儿，有祷神不吝。同生汉武朝，纷纷取侯印。"}