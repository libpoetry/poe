{"id":"722788","title":"昼锦堂 送二兄，予告归里","dynasty":"明末清初","author":"梁清标","text":"鸦乱斜阳，林吹寒赖，极目秋满燕关。惆怅无端别绪，又送兄还。去逐平沙孤雁影，何堪城阙菊花天。君恩重，赐沐清时，风携两袖归田。离筵。樽酒外，骊唱里，白云遮断家山。忆昔惊涛骇浪，共与回旋。喜看新结渔樵侣，愧余犹滞鹭鹓班。频回首，闲尽故园丛桂，并隐何年。雪苑才人，相门遗笏，海内大宋争传。犹忆当年宿卫，衣马翩翩。壮岁诗书频折节，英游把臂满词坛。挥毫处，击钵高吟，题残十样蛮笺。长安。投缟苎，争簟扇，一时驱驾群贤。善病围宽沈约，渴类文园。晴窗填就花间句，绿樽鉴定米家船。枫香好，读罢轻风祛暑，小阁泠然。"}