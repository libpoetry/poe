{"id":"483933","title":"长江万里图为同年汪华玉赋","dynasty":"明","author":"张以宁","text":"漷州太守吾同年，香凝画戟春风前。谈诗虚幌坐白昼，忽见浩荡万里之江天。天开地辟鸿濛外，风回日动神灵会。蓉旂翠节下葳蕤，阴火明珠出光怪。西山雪水青霄来，豁然峡断长川开。洞庭浪阔秋荡漾，汉阳树远云徘徊。庐阜迢遥到牛渚，复渚重洲散平楚。布帆漠漠瓜步烟，红叶离离石城雨。山庵似听疏钟鸣，野桥疑有行人行。村墟微茫灌木暗，绝境毫末俱分明。旅榜前头更渔艇，万鹜千鸦动寒影。水穷霞尽已欲无，犹是海门秋万顷。野人兴发沧洲间，欲呼艇子吾东还。熟看乃是云巢画，巧夺神力回天悭。太守邀我题小草，上有仙人虞阁老。开图欢喜悲忽来，令我有句不能道。仙人昔欲三神游，我居三神海上头。成连携我鼓琴处，白浪如山龙出游。夜梦从之看浴日，十洲青小洪波赤。仙人教读新宫铭，酒醒扶桑露华白。小山桂树淮之洲，雁影几度空江秋。呜呼仙人不可见，太守与我心悠悠。"}