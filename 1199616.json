{"id":"1199616","title":"赠顾彦先","dynasty":"魏晋","author":"陆云","text":"玄黄挺秀，诞受至真。行该其高，德备其新。光莹之伟，隋卞同珍。腾都之骏，龙凤合尘。皇皇明哲，应期继声。华映殊域，实镇天庭。入辅出辅，乾乾靡宁。夏发凉台，我雨我暑。冬违邦族，风霜是处。嗟彼独宿，谁与晤语。飘遥艰辛，非禹孰举。言念君子，怅惟心楚。悠悠山川，骁骁征遐。陟升嶕峣，降涉洪波。言无不利，乘崄而嘉。人怀思虑，我保其和。邂逅相遇，良愿乃从。不逢知己，谁济予躬。莫攀莫附，愧我高风。时过年迈，晻冉桑榆。晞光赖润，亦在斯须。假我夷涂，顿不忘驱。泛予津川，桴不失浮。无爱馀辉，遂暗东嵎。幽幽东嵎，恋彼西归。瞻仪情感，聆音心悲。之子于迈，夙夜京畿。王事多难，仲焉徘徊。"}