{"id":"1066555","title":"诸人见和复次韵","dynasty":"宋","author":"葛胜仲","text":"渊明事独往，谋酒不谋国。引壶自酌罢，高卧幽窗北。孤松供盘桓，五柳伴幽寂。时赴中道邀，未觉体小剧。八旬弃县令，忻若重负释。安石登冶城，清谈工剖击。竹林事游燕，百金费群客。丝竹聊写情，副此杯铛癖。岁晚白鸡梦，颓龄天不惜。二士俱好饮，世运属艰棘。身今扫閒轩，红蕖荫鲂鲫。远挹环峰秀，下临湍水激。得酒且尽欢，何人寿金石。不如更添烛，夜漏淹晷刻。醺酣便逃禅，酩酊非阏适。从教醉谬误，黎明不能忆。"}