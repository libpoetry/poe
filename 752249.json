{"id":"752249","title":"青竹杖歌","dynasty":"清","author":"白永修","text":"男儿不得遍览天下奇，荒村埋头如茕嫠。几度赍粮甫欲出，行蜗复缩故壳栖。忽然两腋生羽翼，腾骞身疑跨蛟螭。五岳饱看日未晏，时闻耳畔猎猎寒风嘶。握中不知是何物，但觉滑润胜琉璃。谛视始惊一竹杖，乃葛仙翁之所贻。质坚色净高九节，太乙不敢夸青藜。嗟余微生逐蠓蠛，仰屋著书自笑痴。未与仙翁有夙分，何来投赠蒙提携。得非游痴结胸往，无力造物哀我穷黔黎。归来高挂那敢拄，晓色著壁横苍霓。杖兮杖兮勿化蜿蜒去，扶我更上青云梯。"}