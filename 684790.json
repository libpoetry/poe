{"id":"684790","title":"再访左卿居九条胡同门临石井","dynasty":"明","author":"王彦泓","text":"欢筵散后剩无聊，淡日庭阴雪未消。买笑敢云非措大，送愁无奈是茶娇。萧疏客从才三骑，曲折胡同到九条。望见井床私怅望，莫应愁减丽华腰。国客闲将国艳评，燕台花史首题卿。只愁延寿难为画，倘示烟支尽解兵。幽性不贪金屋贮，明姿如上玉山行。乍尝情事雏年纪，风味何由便十成。"}