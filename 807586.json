{"id":"807586","title":"曲游春  上巳修承招同诸子修禊","dynasty":"清","author":"陈维崧","text":"昨夜风吹雨，恰晴光早绣，正好修褉。弄碧垂杨，倚斜桥招手，邀人水戏。洛浦风光丽。况满座、安期千里。一樽故国心情，三月丽人天气。小苑露桃开未。正红萼犹含，枝上轻缀。几度花前，趁閒身正健，祇须沈醉。莫管金鞭坠。酩酊也、斜阳归骑。尚遇无数罗裙，盈盈挑荠。"}