{"id":"1253374","title":"挽江惟志学佛坐解","dynasty":"元末明初","author":"蓝智","text":"儒者推宗墨者师，何论削发与披缁。词场星斗声名远，心印虚空慧定随。已见藜床安坐逝，长怀莲社失前期。生刍拟向门人哭，大笔谁书有道碑。适世谁知隐者庐，闭门自译化人书。勤修真观宗天竺，倦送才名入石渠。同郡每询为况好，昨朝传得讣音初。衰容未悟无生理，霜木晨星百感馀。"}