{"id":"1058179","title":"竹溪","dynasty":"宋","author":"林敏修","text":"幽闲古城阴，结屋清溪曲。溪流湛回映，上有青青竹。漫郎欣得之，绿发咏空谷。高风及前修，胜趣随远瞩。恶客徒扰人，立谈非我欲。麾去宁汝嗔，真意聊自足。或言不当尔，往往相谤讟。答云岂吾私，恐作林泉辱。源流别泾渭，臭味同草木。肯当百事胜，容此一物俗。独馀嵇阮辈，荡桨戒臣仆。浊醪浇古胸，日没还秉烛。仆忝瓜葛后，意气颇相属。平生几两屐，共老三径菊。行年事无定，此计诺已宿。径须买牛衣，儿亦荷书簏。从子竹间游，溪鱼剁寒玉。"}