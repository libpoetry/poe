{"id":"809441","title":"江宁驻跸皇太子启至请安兼报读完四书","dynasty":"清","author":"玄烨","text":"先圣有庭训，所闻在诗礼。虽然国与家，为学无二理。昨者来江东，相距三千里。迢遥蓟北云，念之不能已。凌晨发邮筒，开缄字满纸。语语皆天真，读书毕四子。龆年识进修，兹意良足喜。还宜日就将，无令有间止。大禹惜寸阴，今当重分晷。披卷慕古人，即事探奥旨。久久悦汝心，自得刍豢美。"}