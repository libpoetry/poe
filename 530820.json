{"id":"530820","title":"崤关行","dynasty":"明","author":"杨慎","text":"晨行崤关道，此道一何难。曾陵高不极，脩坂回郁盘。季冬十二月，时节正严寒。马啼践霜雪，车辙带冈峦。淩澌正坚冱，河水无汍澜。通逵结冻溜，改径陟巑岏。四望少烟火，鸟路俯鸿磐。悲风号古水，响入玄云端。居人尽塞向，行者为槃跚。野狼啸昏侣，饥雁短晚翰。迢迢村郭远，行行未解鞍。凛凛岁方晏，去去程犹宽。劳歌以咏志，释此越乡叹。"}