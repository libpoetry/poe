{"id":"532911","title":"唐寅仲卜居英州不遂竟归作此慰之","dynasty":"明","author":"黎民表","text":"唐生宿有耽书癖，早岁下帷穷铁摘。赋就还称八斗才，剑成自倚千人敌。岂知明月翻暗投，不觉青春易抛掷。去年辞我游浈阳，南山水石为生色。芒屦行经碧落天，墨痕渍在云华壁。山中未具郤卿橐，道傍争避朱公席。君有腾骧八尺身，何为蹩躠羁风尘。尔非广柳车中客，亦岂皋桥庑下人。劝君归来且莫嗔，城南万雉连通津。青翰翠被堪娱日，柳眼桃心竞发春。割角谁轻王粲少，曝衣难笑阮家贫。旧时彩笔休轻掷，此日河东赋颂新。"}