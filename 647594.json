{"id":"647594","title":"题梅花","dynasty":"明","author":"王汝玉","text":"雪花飞度西湖来，东风吹上孤山梅。林逋宅前春信早，北枝乱吐南枝开。我昔扶筇六桥路，看花几度曾延伫。从教寒透素貂裘，行遍瑶英最深处。江湖旧游三十年，绿樽空负看花缘。休文巧思夺天造，一枝香玉横吴笺。南湖佳士烟霞伴，斋閤高悬供适玩。持来索我赋梨云，恍惚花神照挥翰。翩然唤醒花前盟，总是江空岁晚情。欲挟飞仙花下去，莫教玉笛弄新声。"}