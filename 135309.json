{"id":"135309","title":"次韵胡元用末利花","dynasty":"宋代","author":"楼钥","text":"残暑未尽秋欲来，玉刻万叶琼英开。孤标雅韵一枝足，江上紫翠空成堆。素娥长与明月约，青女细把轻绡裁。主人好事趁时买，买置此地真宜哉。墙间闲地方丈所，几年累甓装层台。春花秋卉纷互发，胡葵芍药参徘徊。眼明忽见此奇绝，弟畜素馨兄事梅。夜深飞香性幽独，未许蜂蝶来相陪。糖甖封余有闽土，会须扫取添花栽。吾闻闽山千万本，人或视此齐蒿莱。何如航海上天阙，玉色照映瑠璃杯。新凉徙倚看不足，坐见日影欹庭槐。"}