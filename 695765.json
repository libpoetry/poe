{"id":"695765","title":"答李学宪本宁秦中见寄二首","dynasty":"明","author":"欧大任","text":"文印亲持走传车，七经教授似相如。每从北面争传业，何但西游强著书。鳷鹊月华临古甸，芙蓉岳色满精庐。可堪玉署回翔客，一出承明十载馀。五花飞跃九衢閒，尚隔雍州百二关。虎观中开秦日月，龙门东注汉河山。黄图宛映台阶象，赤管将趋侍从班。方朔陆沉今已久，酣歌铜马望君还。"}