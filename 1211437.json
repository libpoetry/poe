{"id":"1211437","title":"题陈所翁龙","dynasty":"元","author":"萨都剌","text":"画龙天下称所翁，秃笔光照骊珠宫。长廊白日走云气，大厦六月生寒风。兴来一饮酒一石，手提玄兔追霹雳。涨天烟雾晴不收，头角峥嵘出墙壁。全形具体得者稀，今日海边亲见之。满堂火燄动鳞甲，倒挟海水空中飞。凌风直上九天去，天下苍生望甘雨。太平天子居九重，黍稷穰穰千万古。"}