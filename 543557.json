{"id":"543557","title":"八哀诗 其七 博士长洲文公彭","dynasty":"明","author":"胡应麟","text":"江左弘风流，吴中盛才杰。文章固挺出，翰藻弥不乏。长洲一散吏，势乃倾六合。画工启南理，书嗣京兆业。馀工及篆隶，一一皆卓绝。新诗亦韶润，旧典多博涉。萧然卧穷巷，不减原宪侠。徵求或匪人，绢素划中裂。愧余生后时，未及睹先达。京华遇伯子，忘年共颃颉。真行嗣父风，隶草变家阀。双钩幻唐晋，片楮贵燕粤。尤工古印记，珉玉浩森列。龟螭两京后，科斗三代末。澹宕杯酒间，真致表疏越。顾我何殷勤，十指不停跋。云霞焕楣栋，星斗烂筐箧。庞年及上寿，彭?冀相埒。倏尔乘化终，飘然返六合。遗迹俨若新，天路渺难越。缅怀父子风，老泪堕阊阖。"}