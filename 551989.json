{"id":"551989","title":"谒台归逢大雨旋霁","dynasty":"明","author":"孙传庭","text":"入山何晴佳，归来雨满道。其初始霢霂，倏焉势倾倒。万壑怒雷奔，弥川涨霪潦。我马不能前，仆夫不自保。余谓天胡然，应是山灵恼。谓子与我期，已在十年早。十年始一来，归去何草草。云烟粗领略，深幽未全讨。倏尔遽言旋，使我意如捣。余乃祝山灵，毋因逋客懆。有约愿重游，胜迹容再考。向平婚嫁毕，尚图此中老。应言遂清霁，当空日杲杲。"}