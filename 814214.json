{"id":"814214","title":"声声慢","dynasty":"清","author":"周之琦","text":"汀蒲换色，岸柳欺寒，征帆又落吴阊。偻指萍踪，西泠草草三霜。翩然梦回半枕，把欢游、付与斜阳。紫霄远、想霓裳咏罢，月斧携将。几度伤怀旧雨，况邻人怨笛，吹冷钱江。两地离愁，知他仙佩何方。蓉城倩谁寄语，道尘寰、有客相望。雁去也，秣陵书、一例断肠。香残镂管，泪浥琼笺，无端梦醒槐柯。少别千年，匆匆岁月飞梭。柳丝断魂在否，漫凄凉、拥鼻吟哦。凝望久，只栏干天际，遥隔云波。忆昔东华游倦，几留欢绛蜡，买醉红螺。恨入骚辞，依然兰畹愁多。而今玉楼赋就，比人间哀乐如何。子夜曲，但挥弦、弹作怨歌。"}