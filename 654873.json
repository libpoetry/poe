{"id":"654873","title":"御堤烟柳","dynasty":"明","author":"倪岳","text":"东风二月千门晓，紫禁暄妍暖云绕。玉河堤畔赤栏桥，高柳依依得春早。柔条袅娜百尺垂，蘸水点破青玻璃。晴烟一抹锁深碧，晓色正与春相宜。暖风忽听黄鹂啭，入望模糊迷近远。鲛绡帐薄疑未收，翡翠帘轻不堪捲。日高忽觉散浮阴，无限韶华连上林。纷纷万卉足生意，自是皇家雨露深。"}