{"id":"1144630","title":"竞渡棹歌","dynasty":"宋末元初","author":"黄公绍","text":"望天湖，望天湖，绿杨深处鼓??。好是年年三二月，湖边日日看划船。斗轻桡，斗轻桡，雪中花捲棹声摇。天与玻璃三万顷，尽教看得几吴舠。看龙舟，看龙舟，两堤未斗水悠悠。一片笙歌催闹晚，忽然鼓棹起中流。驾灵鼍，驾灵鼍，几年翠舞与珠歌。看到日斜犹未足，涌金门外涌金波。马如龙，马如龙，飞过苏堤健斗风。枊下系船青作缆，湖边荐酒碧为筒。绣周张，绣周张，楼台帘幕絮高扬。谁赋珠宫并内阙，怀王去后去沉湘。棹如飞，棹如飞，水中万鼓起潜螭。最是玉堂堂上好，跃来夺锦看吴儿。建云斿，建云斿，土风到处总相犹。朝了霍山朝岳帝，十分打扮是杭州。踏青青，踏青青，西泠桥畔草连汀。扑得龙船儿一对，画阑倚遍看游人。"}