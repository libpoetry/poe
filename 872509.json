{"id":"872509","title":"昭君出塞图","dynasty":"宋","author":"艾性夫","text":"长门写遍泥金帖，春风暗老如花靥。臂纱尚护红守宫，妾命君恩尽如叶。一朝结束嫁荒陲，一马前导五马随。老奚并辔相笑语，双袖自抱琵琶啼。边风吹碎心如梦，云长只有孤鸿送。早知毡帐是羊车，却把黄金博青冢。向来玉锁摇铜环，咫尺不得窥天颜。祇今堕在万里外，日光那到祁连山。女色自矜还自误，画史欺君君莫怒。甘向匈奴作妇翁，而翁首祸羞千古。"}