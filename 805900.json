{"id":"805900","title":"齐天乐三首 其二","dynasty":"清","author":"奕绘","text":"芳心不解连环结，三芽五芽相绾。缭乱情根，缠绵别绪，犹怨红泥松软。秋云一剪。忆旧雨尘沙，同岑苔藓。瘦叶离披，晚来亲自带香铲。阿娇金屋乍贮，几丛幽露滴，苏小啼眼。花褪朱丝，魂销绿萼，汝盎宣盆栽满。来春天暧。向涂壁妆楼，画栏池馆。碧玉新抽，妙香闻冉冉。"}