{"id":"787569","title":"踏雪至城南归饮师竹处为消寒初集","dynasty":"清","author":"许传霈","text":"严寒生虚空，孤坐苦清绝。良朋踏雪来，邀看南山雪。城南山势高，排空拄千笏。峰峰削玉成，此际峻且洁。遥塔萎其下，尘埃齐超拔。地宽眼倍明，云冻天犹阔。朗朗不辞行，风微吹觱栗。欲汲雪一瓯，烹茶疗枯渴。茅舍有人家，叩扉呼不出。有客沽旧醅，今夕乐举杯。高轩面园圃，菜绿分叶肥。汲汤佐新笋，釜沸响轻雷。瓶笙清如洗，炉小火初围。美人来席前，数点报红梅。酒肠欣得煖，仙骨翩不归。何以酬妙景，门外雪又飞。"}