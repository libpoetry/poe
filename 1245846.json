{"id":"1245846","title":"王昭君","dynasty":"元末明初","author":"刘基","text":"汉庭不赏徼功士，昭君却向胡中死。昭君辞汉入胡中，胡女悲愁汉嫔喜。含情欲怨当语谁，手弹琵琶泪沾衣。掖庭望幸从此绝，巫山有路他生归。殷勤说与上林雁，好在月年再相见。汉恩如海长自深，妾自生来命如线。贱妾一身何足惜，可惜当年刘敬策。遂令上策重和亲，欲倚红颜清塞尘。只恐妾身先草露，汉宫无复如花人。"}