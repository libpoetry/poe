{"id":"835799","title":"贺新凉 题袁尚统岁朝图，为李枚卿比部","dynasty":"清末民国初","author":"吴重憙","text":"环诵题图句。正纪年屠维掩茂，我生初度。卅四光阴浮云过，消得春声无数。那更有童心如故。爆竹阶前轰若市，任黄粱烂熟鼾难足。浑忘矣，岁云暮。晨星老辈今何处。爱吾庐流传一卷，断缣零素。风雪宣南三椽屋，几日霜寒冰冱。却怎把残年勒住。腊鼓已催韶信至，伴回黄转绿中庭树。婪尾酒，先分付。"}