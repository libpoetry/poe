{"id":"287262","title":"瑶华·刘健之得杨幼云、张叔宪、李亦元所藏蜀石经，又续收陈芳林、陈颂南两本，自署所居曰蜀石经斋","dynasty":"现代","author":"夏孙桐","text":"成都宝刻，凤羽虬鳞，护经香球璧。祧唐绵宋，凭证取、嘉祐开成沿革。残珉潜曜，几胝沫、先朝耆硕。问等閒、丰剑荆弓，尚带沧桑颜色。前尘雁影斋空，忆酒畔春镫，醉启瑶笈。云烟叹逝，输邺架、百衲天教成集。晨星传本，只一二、遗珠难觅。卜胜缘、珊网终收，更许十经题室。"}