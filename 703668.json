{"id":"703668","title":"水仙花二首","dynasty":"明","author":"释函是","text":"姑射仙人下彩虹，绿裳霓袖隐芳丛。性从水石馀香腻，质合冰霜解色空。寒夜无人应入月，晓窗孤影易乘风。相看只有閒云鹤，玄赏都疑在镜中。濯濯幽姿写不成，一溪风雪晚来清。北山弱蔓难为影，南国繁香愧得名。无力倚空春意倦，有怀乘月缟衣轻。探奇总作凌霜韵，别岛深云惜此情。"}