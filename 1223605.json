{"id":"1223605","title":"题钱舜举画烟江叠嶂图","dynasty":"元","author":"蒲道源","text":"江山奇绝吴楚乡，画史又与生钱郎。钱郎下笔得天趣，意象髣髴开衡湘。浮空水光接巨浸，隔岸岚翠摩穹苍。幽岩梵宫半隐见，老树樵舍相迷藏。中流一叶泛小艇，远涧千尺横修梁。山居熙熙自太古，下视扰扰徒奔忙。我来京国行九轨，尘土眯目须眉黄。困馀偶作林壑梦，归计未遂惊彷徨。明窗豁然看此画，便觉胸次生清凉。何时挐舟径成往，长啸振衣千仞冈。"}