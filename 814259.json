{"id":"814259","title":"濒行蒋怿庵刺史徐幼眉大令施澹人沈荔江二巡检各以诗见遗分赠一律","dynasty":"清","author":"周凯","text":"治谱鼍江卓卓传，吏才争说使君贤。料量闽海来千里，管领澎湖已十年。为政不虚呼父母，爱民何啻若曾元。首如蓬葆心如发，多少嗷鸿赖保全。君亦高阳旧酒徒，蕲山蕲水昔分符。黄州风月留诗草，赤嵌烟云入画图。难得天涯逢孺子，同来海上驻方壶。救荒真意流吟咏，何日重教剪烛俱。大武垄头一良掾，澎湖岛上见诗人。欲将饥溺同怀抱，漫说文章谒后尘。宝剑高吟风雨夜，瑶琴合奏海天春。鲲身鹿耳今归去，定有盈囊好句新。家本盐官住海陬，一官今又到瀛州。少年曾著三河策，好句频题八咏楼。忧乐关怀期有济，升沉分定不须谋。凤皇山色如屏障，好把新诗记壮游。"}