{"id":"845161","title":"鹧鸪天","dynasty":"清末民国初","author":"程颂万","text":"有个盈盈画不真。楼台风袅上京尘。暂倾帘底酴醾酒，错认梢头豆蔻人。天小有，月斜分。花前争拥玉昆仑。江南芳草无多地，请试娉婷马上身。菊后梅前见一枝。聪明真个比红儿。疑郎设想三生语，坐我慵妆两小时。呼桂姊，趁兰姨。东风信息小乔知。高花冷眼红楼角，谁更微之与牧之。"}