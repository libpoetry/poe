{"id":"1220350","title":"野航亭为陈晋赋","dynasty":"元","author":"吴当","text":"山人筑居青涧傍，数间矮屋如舟航。清风粼粼白石烂，满目野水凝秋光。浴水凫鹭閒来去，凭栏总是沧洲趣。竹间凉月白纷纷，更似芦花最深处。高情阅世犹虚舟，久矣委心从去留。秋风不待归张翰，夜雪每疑来子猷。儿童忽报前川涨，云雾轩窗九天上。故园梦断酒初醒，落日遥闻采莲唱。西安城边芳草多，乱汀横渚尽烟波。纫兰为佩寄远道，又恐閒门无客过。迢递江南望江北，住久岂知身是客。多情我自爱桐乡，自信鸥盟寒不得。亦有扁舟彭蠡宾，别却槎头今几春。明朝便合投簪笏，向子亭边与卜邻。"}