{"id":"828307","title":"十月率室人及儿子邦直女荃视长女疾于庐山之芦林适散原先生先来牯岭过访先生有诗奉和 其二","dynasty":"清末近现代初","author":"陈曾寿","text":"云岚媚老眼，稍喜闻见隘。返庐调药鼎，颠风鸣万籁。平生安心方，临事忽破碎。晓窗隔雾雪，一室乃无外。似将入混沌，弥缝大宙坏。身落五蕴中，安能正灾害。累劫儿女恩，镌刻木石界。何时世械轻，忧端释华岱。炉灰拨阴何，静与希夷对。"}