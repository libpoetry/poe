{"id":"690024","title":"题画四首","dynasty":"明","author":"张宁","text":"朔风吹雪满天涯，景物依依逼岁华。见说孤山春意蚤，欲将清兴赋梅花。沙碛春深苜宿肥，锦鞍新卸远行归。胡儿不敢窥边郡，手挽弓梢看雁飞。不用青衣马上扶，苍松白石即吾庐。太平时节家家醉，不是高阳旧酒徒。小队喧呼禁路声，百花随马玉山横。醉中尚忆青楼约，分付前叮缓㘘行。"}