{"id":"701135","title":"庆都道中遇邵玉泉大守倾盖论诗握手甚欢欲止余宿而行李先发矣因书别连白石佳作示余且索和敬次荅之","dynasty":"明","author":"符锡","text":"征途何有对名花，晓起驱车后日斜。邂逅故人千里别，仓忙诗思百篇赊。燕台宝气回银汉，锦水春光散彩霞。胜地最怜君出牧，贤声满望籍天涯。高人别久成疏斥，隔里何缘一聚欢。塞上谷风初布暖，江南梅雨正生寒。边储暂尔劳区画，畿甸终然赖屏翰。对叠每惭枯杏作，隋珠燕石不同看。"}