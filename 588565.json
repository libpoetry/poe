{"id":"588565","title":"许母贞节","dynasty":"明","author":"黄佐","text":"松生金井上，形影自相依。畴能秉孤洁，莫若侬自知。志本如贞松，风摧恒不移。井洌如侬心，岂有波澜时。结发登许门，汲绠长自持。中道羸其瓶，恻恻侬心悲。兰镫瞹缌幕，皓月明空闺。矢心报所天，枝叶期华滋。速狱蒙大难，拯救方清夷。有纬不遑恤，宗枋日光辉。古今明大谊，懿哉两贞嫠。瞻彼井上松，永言动遐思。"}