{"id":"898549","title":"送交代倅车晏十一鲁望","dynasty":"宋","author":"张伯玉","text":"鲁望江南客，风骚猎将坛。高吟得意处，清韵逼人寒。场屋声华旧，襟灵渤澥宽。闺门尽羔雁，庭野列芝兰。僶勉来新定，淹留就小官。酒论浩劫饮，山欲上天看。待月高峰寺，听猿七里滩。入云移翠簜，凿石引鸣湍。一日交符去，芳风善继难。红尘久离阔，白首此相欢。留方医鹤膝，贶别遗渔竿。虎杏宁知用，松筠幸未残。路长分骥騄，火烈辨琅玕。沙际多平仲，鸰原有谢安。卷舒知自得，不用苦弹冠。"}