{"id":"704504","title":"绝句五首","dynasty":"明","author":"黎贞","text":"宝篆香消梦乍回，好怀聊为晚凉开。珠帘半捲春如海，无数青山入座来。谁怜客里病厌厌，自觉乡思日日添。从此无心爱良夜，任教花影过疏帘。十二朱楼多丽人，红颜绿鬓颊生春。閒情不惹巫山梦，明月清风作两邻。椆柳河边夜雨过，诗怀偏少客怀多。东邻轻薄诸年少，争唱高阳出塞歌。朔雪霏霏拥被眠，柳营偏近戍楼边。石床惊觉还家梦，梅角一声霜满天。"}