{"id":"692860","title":"蚤春","dynasty":"明","author":"杨爵","text":"晴景初开淑气端，共看腊色已残漫。天边转眼流光易，困里惊心世路难。自叹百年怀抱切，还思一日圣恩宽。圜中蚤觉春先到，似恤累臣五夜寒。共把愁眉且放开，喜看春腊再相推。城边煦景新堤柳，墙外香风带野梅。世运从今转熙皞，圣恩不久自天来。故园咫尺佳山在，一日定游三百回。"}