{"id":"786507","title":"见槱儿画兰感题","dynasty":"清","author":"洪繻","text":"我爱郑所南，兰根不著土。悬立海天中，旷若无所睹。霜深雨露稀，幽寥自千古。荆棘满世途，出门即豺虎。藜藿亦乾枯，孤芳尚何取！橘颂无回风，蕙荪成茅茹。凤凰受诒笯，鸩鸠以为处。户艾服盈腰，芳草迷故宇。吾儿阶下秀，胸怀九畹谱。诗中有骚心，画中有香祖。相对情为怡，颇解尘埃苦。虽在童稚年，已似兰生圃。异时富根荄，破空出环堵。我衰汝长成，荣枯互相补。悠悠大荒东，行吟自得所。何必沅与湘，始可培芳杜。即此挥毫间，已是玉屑吐。翛然倚江皋，臭味不余忤。相期临清流，风骚绳素武！尚留五柳居，待作三径主！"}