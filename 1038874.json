{"id":"1038874","title":"依韵和伯镇中秋见月九日遇雨之作","dynasty":"宋","author":"苏舜钦","text":"众香爱春发枯荄，我知惟动儿女怀。天地昏酣醉梦里，人有爽思皆沈埋。岂如秋风劲利剧刀剑，刮破天膜清光开。衰根危蒂埽除尽，辨别松竹并蒿莱。青娥供霜洗夜月，兼以皓露驱纤埃。常年此夕或阴晦，今岁澄彻将快哉。是时呼宾赏此景，渐见照我白玉杯。清辉向人若有意，径历窗户犹徘徊。放歌狂饮不知晓，烂熳酌客山岳颓。时节飘流晦朔转，已觉九日来相催。北轩隙地破苍藓，带花移得黄金栽。倒冠露顶坐狂客，撷香咀蕊浮新醅。最怜小雨洒疏竹，爽籁飒飒吹醉腮。君时传诗颇精丽，意苦泥淖不得来。开缄文采自飞动，欲和但愧顽无才。久之黾勉强为答，嫌春爱秋真可咍。"}