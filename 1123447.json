{"id":"1123447","title":"逍遥咏","dynasty":"宋","author":"赵炅","text":"逍遥心自乐，清净保长生。至道归玄理，真空造化成。辉华扬日彩，偃仰顺风声。里外有何物，刚柔鍊始精。遁迹深岩谷，身闲未是闲。研穷堪语默，寂静杳冥间。秘密逢邪见，难开大道关。金丹无效用，弗可返童颜。金鼎精须鍊，华池水火红。坎离能匹配，男女自相逢。曩劫知因果，生前道不穷。若修方寸是，发意便周通。修鍊求真一，冲和本自然。希夷光满月，响应真如弦。苦学周知易，难穷语默玄。成功兼积德，别有洞中天。一法从何有，三皇五帝前。周知多异境，猛利要精专。我命须依道，阴功及物缘。善心通感应，动静理深玄。日照光文彩，周通无不关。天恩功最大，地载莫休闲。绝顶孤松老，飞云野鹤还。玄珠名隐奥，杳霭路岐间。清静常清静，缘来尽可行。道高麋鹿性，庸识岁年轻。日昃相依势，花开触处明。是非论巧拙，达外福苍生。真境堪依仗，周迁四叙移。人忙闲圣迹，心达罢狐疑。俊造皆流品，逢能即是师。二从寒暑变，龙浴凤皇池。户牖常开闭，升沈倏忽中。龙吟深邃理，虎啸语言通。南北思长远，东西道不穷。炎光收月魄，桂树发花红。鼎内莲花出，如尘发绛红。坎铅将匹配，离火好相逢。阴散何优劣，阳归自合同。消停方可信，辉华大道雄。虎龙本属木，白虎作华池。水火恒为则，阴阳造化迟。清心常积德，凡眼岂能知。君子听吾喻，神明勿闇欺。万灵通有感，臧否在名人。志诚昭明德，清净见于真。奉道惟恭谨，修持愿本因。广将求利益，苦乐救生民。顶戴尊天地，聪明识见高。无为通理性，猛利岂虚劳。出没终难认，因缘不可逃。中原多圣境，四海涌滔滔。世界诸方圣，如同在眼前。其于通要妙，便见理深玄。法教穷难尽，周知本自然。信诚含万象，秘隐口亲宣。随缘心不见，性各本来真。恶事誇唇颊，愚痴似醉人。忙忙何物有，急急利名亲。入定观浮世，苍生业感因。善念销嗔恚，无差本自然。花开凡叶木，水打急风船。拘执恒如缚，能仁学昔贤。神明皆正定，消息更深玄。逍遥贤圣乐，我闷俗情愚。鄙俚何堪数，斟量解卷舒。恶缘须尽去，善事好相于。忙急真如梦，乾坤造化殊。宿愿通贤圣，贪心勿强为。眼前销恶趣，天鉴故无私。如梦何光景，明神所在知。精修观出离，解脱影相随。不争多气力，容易可成功。意马须调伏，如尘幻梦中。任持从雅淡，乐道定雌雄。修鍊知勤苦，因缘自合同。一受诸同气，熙和理道平。乘云无滞碍，大树种而生。尘垢勿教染，江河顺不争。机智潜弃用，方显贵佳名。"}