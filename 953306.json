{"id":"953306","title":"送葛居士住栖碧庵","dynasty":"宋","author":"林景熙","text":"越山巉巉越台孤，井中双鲤曾走吴。满坡丛竹遗旧箭，回首霸业空烟芜。诗人访古凌绝壁，危栖竟欲老深碧。声摇孤枕海涛壮，影伴瘦筇山月白。了然道者亦离尘，一龛松下分秋云。祇今虎豹满平陆，鍊骨谁与笺青旻。琴心剑气两寂寞，醉墨淋漓风雨落。九十九峰归梦寒，玉笙泠泠跨飞鹤。"}