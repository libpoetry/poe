{"id":"814693","title":"出门十五日初作诗黔阳郭外三首","dynasty":"清","author":"郑珍","text":"近行十几日，秖如旦暮间。远行十几日，恍若不计年。澄澄□溪流，荡荡东去船。寒风峭白日，萧条异山川。高堂一片地，一刻数往还。颜色隔千里，忽然立我前。倚篷久惆怅，此意谁复怜。入坐长叹息，晚炊起寒烟。策名公家方，其实止求食。一饱宁必官，吁嗟远行役。思便自此归，辗转不能得。事非尽由己，徒念山中石。强歌不成欢，假□不安席。梦醒觅娇儿，触手乃船壁。我本窗下人，胡为异方客？身世难尽言，去去自努力。记我出门时，梅花绕茅亭。携儿坐石上，吹笛使酒醒。山妻持镫来，大字写纵横。妹女各袖扇，争书压吾肱。閧閧一宵事，不知难已鸣。今朝梅树下，小卓当窗棂。寒日在黄叶，萧萧儿授经。读书究何用，秖觉伤人情。不学耕亦得，看我黔阳城。"}