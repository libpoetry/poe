{"id":"419613","title":"苏武慢 马元放归汉记题词","dynasty":"近现代","author":"姚鹓雏","text":"苏武归来，秦关汉塞，故国那期重见。兵尘涨陌，战血连江，也抵幕天冰霰。叫雨鸺鹠，啸风豺虎，人境转成迷眩。叹琅珰霜夜，云山空绕，梦回愁酽。休更忆，海上穹庐，车中旄节，总是断鸿飞倦。琼枝继佩，鹎鵊先鸣，又惹一襟幽怨。惟许长歌，日星河岳，正气两间无欠。向短檠深幌，银笺湘管，自书生传。"}