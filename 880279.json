{"id":"880279","title":"简张槃斋以国朝四君子文易南华经","dynasty":"宋","author":"刘宰","text":"我宋百年间，人物两汉上。堂堂司马公，奥学迈舒向。庐陵祖韩孟，首以六经唱。升堂子曾子，功亦孟氏抗。荆舒徇偏见，晚拂天下望。斯文价金玉，表表足相尚。一编谁纂聚，百世得宗匠。晴窗一开卷，璀璨罗万象。馀功堕毫颖，云烟起千嶂。老我忧患馀，苦学殊少壮。适越资章甫，箧笥增冗长。之子秀儒林，笔力锦江浪。九原如可作，四子推辈行。殷勤特送似，或可起遗忘。漆园有傲吏，所乐在閒旷。插架有全书，引领祈拜贶。所志逍遥游，不受鹍鹏诳。他年子奋飞，荣问日休畅。濠梁如有意，回首问无恙。"}