{"id":"917011","title":"题愚斋","dynasty":"宋","author":"杨时","text":"结庐依林丘，回峰争盘纡。下阚清池渊，凭轩数游鱼。飞阁出云表，浮烟袭簪裾。中有傲世士，脱略自谓愚。高义轻籯金，贻谋有诗书。青编富充宇，散秩罗琼琚。鳞鳞壁间题，一一露珊瑚。嗟予久昏塞，荒蹊少耘锄。昌黎已隔世，将焉问夷涂。道逢北山公，荷锸时与俱。皎皎河曲叟，朋侪共欷歔。高斋一来游，豁然心神舒。篱东有馀址，谁能薙榛芜。结茅可容席，一瓢来此居。寄谢陶彭泽，何必爱吾庐。"}