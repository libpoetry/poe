{"id":"1104837","title":"送汤东涧出守南剑州","dynasty":"宋","author":"马廷鸾","text":"掉头不肯住清都，勇趁秋风乞左符。大论峥嵘耸廊庙，雅怀磊落胜江湖。丹心岂不恋明主，清节还能立懦夫。正是商山访鸿鹄，归来羽翼莫踟蹰。七聚名藩亦甚都，龙津剑气正扶舆。斯文孰是南夫子，此地重逢行秘书。忠爱平生在宗社，叹愁肯使到田闾。黄花粲粲牵归兴，岁晚江空一怅如。"}