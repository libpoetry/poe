{"id":"689219","title":"寄岳阳庞推官四首","dynasty":"明","author":"何景明","text":"君因谪宦留南郡，予亦罢官归故乡。同是凤凰池上客，江湖千里转堪伤。洞庭湖边花柳新，岳阳楼上更逢春。閒来载酒题诗去，还似当时贾舍人。三载江城佐郡郎，十年天上旧鹓行。曾持画省郎官笔，况著瑶墀近侍裳。湖水春来不见沙，九疑南望是天涯。轩辕台上清风树，湘女祠边日暮花。"}