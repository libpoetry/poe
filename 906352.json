{"id":"906352","title":"春雪","dynasty":"宋","author":"李弥逊","text":"繁云初弄日，累霭渐韬霞。夜色连空迥，春英入望赊。白霓分羽卫，青女乱簪珈。栩栩思轻蝶，飞飞欲尽花。琼瑰才琐屑，龙凤忽交加。骋岁邀难驻，便轻去莫遮。似因风伯力，偏助水官夸。阔布漫天阵，低成匝地洼。升阶方浸润，投隙任攲斜。杂遝争排拶，纵横类攫拿。怙阴方汹汹，畏日尚哗哗。遇坎宁辞险，投荒忽匿瑕。谁能问畛域，何处辨隆窊。眺远眸增眩，惊深吻尽呀。势包誇海若，功盖补天娲。赋象随形巧，嘘枯与物华。黏枝拳宿鹭，拆竹响翻鸦。径没虫书藓，滩平鸟篆沙。冻池静凫鹜，冻草伏麋麚。弱柳封腰束，停莎老髻丫。圆方杂圭璧，牝牡失骊騧。砌走冯夷蚌，檐垂白帝蛇。趋明惊吏愕，唱晓误鸡哑。表沴愁交积，占丰信有涯。平施入穮蓘，馀润到蓬葭。穫早车应稛，稌多垄看秅。沽帘迎路矗，赛鼓集祠挝。梁苑曾延客，蓝桥正忆家。剑歌悲杂缶，陶饮乐胜吁。更觅刘叉伴，相从咏雪车。"}