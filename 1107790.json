{"id":"1107790","title":"武昌怀古十咏 南楼","dynasty":"宋","author":"白玉蟾","text":"凭暖朱栏醉已酥，楼前眼缬望中疏。汉阳草树看来短，淮岸渔家淡欲无。薄暮鸦翻千点墨，晴空雁草数行书。多情庾亮吟魂远，风泛芦花秋满湖。白云黄鹤迹成遗，何独当年丁令威。洞里不知朝市改，人间再到子孙非。笛声吹断秋江黯，月影飞来夜漏稀。大醉倚楼呼费?，蓬莱山下几斜晖。不说江山笑老权，尽称造化戏曹瞒。飞乌绕树孤回首，断戟沉沙怒激湍。豪杰已随霜叶尽，兴亡尽付浪花翻。画堂莫唱坡仙赋，战骨草中吟夜寒。不将胆命付周郎，安得儿孙见太康。三国兴亡成梦事，一川烟草断人肠。黄旗紫盖伊巴蜀，翠殿朱楼自武昌。纵谓西山非王气，金陵能得几时王。孝之一字协天伦，信可通天感鬼神。霜满竹林安得笋，心倾泪雨自生春。祇闻郭巨曾埋子，岂得曾参亦杀人。凿隧及泉愚尔耳，斯人盍是舜之臣。登台日费万缗钱，宾从如云剑履骈。食鼎歌钟移楚地，貂金佩玉整唐天。缅怀?钺熊旂里，尚有冰辞雹语传。偃月堂中人用事，牛家僧孺得称贤。西风黄叶满秋城，水鸟飞无沙碛腥。淮浪白如头似白，沔山青与眼俱青。何人得见莲花女，此地空馀江汉亭。一自郑生双佩断，幽情渺在蓼花汀。无人为叫祢平原，表祖粗人岂识文。鹤在鸡群怀月露，豹将虎变欠风云。凤凰池上才方酒，鹦鹉洲边已自坟。道大不容才见忌，渔阳挝断不堪闻。落尽桃花水满湖，西山西塞长新蒲。斜风细雨今如许，青笠绿蓑谁又无。圣主龙飞邦有道，醉仙睡到日高梧。何时尧舜无巢许，我也人乎粘壁枯。越禽胡马易空疏，水远天长梦亦迂。南北故人鸿去外，古今陈迹雨晴初。云连碧草别愁黯，风眇绿波征骑孤。三径凄凉一杯酒，夜深重读寄来书。"}