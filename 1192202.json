{"id":"1192202","title":"石鼎联句","dynasty":"唐","author":"刘师服","text":"巧匠斲山骨，刳中事煎烹。直柄未当权，塞口且吞声。龙头缩菌蠢，豕腹涨彭亨。外苞乾藓文，中有暗浪惊。在冷足自安，遭焚意弥贞。谬当鼎鼐间，妄使水火争。大似烈士胆，圆如战马缨。上比香炉尖，下与镜面平。秋瓜未落蒂，冻芋强抽萌。一块元气闭，细泉幽窦倾。不值输写处，焉知怀抱清。方当洪炉然，益见小器盈。睆睆无刃迹，团团类天成。遥疑龟负图，出曝晓正晴。旁有双耳穿，上有孤髻撑。或讶短尾铫，又似无足铛。可惜寒食毬，掷此傍路坑。何当出灰灺，无计离瓶罂。陋质荷斟酌，狭中愧提擎。岂能煮仙药，但未污羊羹。形模妇女笑，度量儿童轻。徒示坚重性，不过升合盛。傍似废毂仰，侧见折轴横。时于蚯蚓窍，微作苍蝇鸣。以兹翻溢愆，实负任使诚。常居顾盼地，敢有漏泄情。宁依暖热弊，不与寒凉并。区区徒自效，琐琐不足呈。回旋但兀兀，开阖惟铿铿。全胜瑚琏贵，空有口传名。岂比俎豆古，不为手所撜。磨砻去圭角，浸润著光精。愿君莫嘲诮，此物方施行。"}