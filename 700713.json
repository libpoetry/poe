{"id":"700713","title":"去年二月九日与德充德一二弟洎子栗过此各赋小诗十馀首今日杏花开二弟复至悟省旧作有待得函关公事了年年沉醉杏花天及年年花发年年醉更乞天公六万场之句因次原韵再赋十首","dynasty":"明","author":"康海","text":"岁岁看花花已飞，花神若恨赏来迟。今年坐赏花才发，却到春风第几枝。新来无事已堪怜，春服初成二月天。同醉花前不同赋，转看金谷意萧然。此日庭柯尽著花，老夫逸兴正无涯。崦西莫羡千株柳，水际先看一带霞。五十五年才不忙，清尊同汝有谁妨。行歌正恐花阴短，大椀那论饮兴长。谩省年时醉里诗，便须极意饮金卮。幸无辛苦输公事，却看风流在水涯。西堂新酿酒如泉，还我南窗酒圣编。有景便看看便醉，古今人里让谁先。繁弦剧管坐花前，转觉春园花可怜。若把花枝对明月，红英笑杀镜中天。我醉君歌兴洒然，不知花影坐中迁。须教酩酊同今日，那许萧条似去年。繄自还京愿不违，柳边花底坐忘归。新诗美酒朝朝乐，莫管春归花乱飞。好句吟成便写墙，老来日日为春狂。天公有意随吾好，别借春游十万场。"}