{"id":"241616","title":"文潞公生日","dynasty":"宋代","author":"范祖禹","text":"天监仁皇德，惟时岳降神。英资备文武，贤业富经纶。梦頰求岩野，于畋载渭滨。三朝瞻上宰，四海入洪钧。谟烈重光启，枢衡万化新。珪璋扶日月，剑履上星辰。述职分东陕，宣威震北垠。长城万里远，奠枕四夷宾。自昔登储后，惟公秉国均。川河赖舟楫，霜雪儿松筠。阊阖朝黄道，云龙对紫宸。忠勋藏庙祏，异礼冠臣邻。风雨王城会，烟花洛苑春。麾幢近泉石，衮绣出埃尘。照社祥光盛，充闾庆旦臻。御炉熏黼黻，天厩辍麒麟。帝念深元老，邦基属柄臣。公虽慕前哲，天欲觉斯民。左右萧何手，安危晋国身。济时归寿域，遐算等灵椿。"}