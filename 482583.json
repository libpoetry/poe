{"id":"482583","title":"王彦举听雨轩","dynasty":"明","author":"黄哲","text":"辋川给事才且奇，自我相亲童冠时。高谈甚爱风雨夕，世上闲愁都不知。几回共酌东轩里，正值萧萧满人耳。当窗涤笔写《黄庭》，凉声散落鹅池水。竹外淋漓芳砌寒，檐端飞洒落花残。先生掷笔向予笑，如此宫商真可欢。况复交游尽文雅，倾倒对之情不舍。银觥夜酌凉蒲萄，琵琶嘈嘈急如泻。先生醉坐银烛低，行云入帘花气迷。喈喈屋角闻朝鸡，出门只见花成泥。当时雄笔谁更好，孙公狂歌君绝倒。横眠三日醉复醒，梦见池塘生春草。一别凄凉十二年，关河风雨隔幽轩。怀乡泪逐灯花落，隐几晴忘春溜喧。君入蓬莱献三赋，我践泥涂走中路。归来相见头总白，坐上逢人半新故。西窗旧话谁与传，思君昨日空回船。绿蓑青箬重来访，莫厌连床终夜眠。"}