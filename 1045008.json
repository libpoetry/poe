{"id":"1045008","title":"感秋和张文潜 其二","dynasty":"宋","author":"徐积","text":"张子非不厚，涕泗中夜起。兰蕙虽已衰，松筠正堪佩。君爱兰与蕙，忘我筠与松。君爱洛阳官，弃我淮上翁。翁如扬大夫，其心甘贱贫。不投天禄阁，却反离骚文。骚人虽已殁，万古为忠魂。欲知冤愤气，但看苍梧云。冤情寄湘水，冤声寄湘竹。年年霜露时，夜夜秋声哭。"}