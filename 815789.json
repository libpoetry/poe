{"id":"815789","title":"谒谢山阴师，值五十初度，窃睹御赐斐叠，敬呈二首","dynasty":"清","author":"钱澄之","text":"书生新谒相公尊，再拜中堂故事存。自诧榜居苏轼列，岂期荐出少师门！老才入彀惊知遇，庆值悬弧睹圣恩。闭阁悄然无贺客，数株桃李照庭轩。吾师遇主早登庸，岳降佳辰帝眷浓。沧海波涛勤捧日，蛮天瘴疠久从龙。衮衣不受三孤命，铁券坚辞五等封。才及门墙随上寿，尚方珍赐庆遭逢。"}