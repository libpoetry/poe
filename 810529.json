{"id":"810529","title":"水调歌头    少年","dynasty":"清","author":"丁澎","text":"紫阳香尘起，狭路少年游。连钱宝马珠勒，柳外掷吴钩。望见仓琅青漆，不问君家诚是，随意脱骦裘。浪说张公子，调笑擘箜篌。翠猊烬，钿蝉落，暗凝眸。樱桃花底沉醉，低语问归休。郎在金明池上，妾住善和坊里，相去十三楼。凤烛嫌宵短，不停有春愁。吴市酒垆在，谁道邈山河。马曹不问何事，安用惜颜酡。呼我髯奴击缶，更命红儿行酒，相和以为歌。一石亦不醉，十日讵云多。醉乡里，无人到，少风波。一杯身后何有，剧饮尚蹉跎。除是酒泉太守，再调宜城录事，卧治亦南柯。富贵浮云耳，酩酊奈君何。相见十年后，狂客尽芦中。屈指使君与仆，时数论英雄。我道穷如元叔，君道愁如洗马，慷慨两心同。莫唱公无渡，挂席正西风。裁金缕，翻象拍，酒初浓。红衫窄袖起舞，低唱效伶工。昨日吴头楚尾，明日伯劳飞燕，今日莫匆匆。我去君犹在，独步任江东。"}