{"id":"696777","title":"山居八景为大学士胡公光太赋 芳洲春草","dynasty":"明","author":"金幼孜","text":"沧洲迤逦接长堤，草色经春望欲迷。浓带晓烟青冉冉，远含疏雨碧萋萋。王孙独系归时恨，谢氏偏留梦里题。记得往年长送客，夕阳江上马频嘶。忆过沧江问草堂，万竿苍竹倚云长。隔帘鹤舞清风入，卷幔龙吟雨气凉。静对琅玕时拄笏，閒吹玉管更焚香。故园久别知无恙，晚节相期傲雪霜。白石清泉旧有盟，长年登览惬幽情。危通碧涧生云气，乱洒寒岩作雨声。曾共仙翁分玉髓，或从野客濯尘缨。何时蜡屐寻幽处，坐听松风思更清。危石峨峨耸翠峦，??晴影飏层澜。四时云气当窗近，五月滩声入座寒。日照翠纹浮画舫，风含素练动渔竿。却怀太液恩波阔，曾从銮舆倚槛看。一望长江际碧空，淡烟漠漠雨濛濛。密遮远树苍茫外，暝拂长林杳霭中。极浦征帆迷远近，荒溪流水乱西东。满怀清绝无尘思，几度看图兴不穷。寒潭烟净水溶溶，璧月澄清映远空。素练影深涵兔魄，玉盘光满落鲛宫。弄珠神女何时到，解佩游人此夕同。尚想泛舟携客处，扣舷一曲对西风。螺阜苍苍紫翠浮，夕阳倒影映河流。白云半壁峰前暮，黄叶孤村雨后秋。渐听樵歌归谷远，恍闻僧磬出岩幽。昔时行处今成梦，回首令人忆旧游。江上芙蓉万叠开，漫空飞雪净纤埃。瑶林欲冻千峰合，玉涧无声一水回。向晚渔樵应自讶，清朝猿鹤谩相猜。玉堂载笔曾同赋，坐对西山亦快哉。"}