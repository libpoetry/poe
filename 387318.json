{"id":"387318","title":"沁园春·蚊","dynasty":"清代","author":"樊增祥","text":"朝也有蝇，暮也有蚊，长夏懊侬。看灯前畏啮，艾烟深炷，花间防嘬，扇月轻拢。饱去樱桃，饥来柳絮，心服希文体物工。么么物，与醯鸡野马，飘瞥应同。前身孑孓微虫。更巢睫蟭螟出海东。叹世间未有，无雷之国，此曹多在，避暑之宫。暗入罗帷，偷噆玉臂，断送柔荑一掴中。真宵小，算扫除功大，祇有秋风。"}