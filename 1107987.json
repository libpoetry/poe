{"id":"1107987","title":"题素庵壁间六首","dynasty":"宋","author":"艾性夫","text":"两椅熨秋竹，一帘捲霜藤。山风长夜寒，兀兀挑青灯。风粗或捲茅，雨饱颇生草。泓然老砚池，照我发缟缟。閒花淡心事，不作春风妍。野竹三五枝，引凉吹昼眠。松影乱书檐，鸟声隔山屋。有客抱琴来，为弹芝田曲。霜崖白石髓，火鼎黄金芽。生疏不入梦，饱饭煎江茶。红尘野马急，老意饥蚕懒。借取黄庭经，时时谩遮眼。"}