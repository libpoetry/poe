{"id":"835022","title":"兰陵王 柳","dynasty":"清末民国初","author":"奭良","text":"小园廓。新绿墙头濯濯。光风转、何处暗吹，直展轻阴到楼角。春寒气已薄。翩若双鹂影掠。凭栏望、朝霭暮烟，谁倚吟筇去行乐。柔荑正跗萼。待雨过千丝，风飏重络。桃溪棠坞交相错。看浅草铺翠，煖波皴碧，韶光葱茜应素约。染衣又如昨。东郭。试寻索。指隐约楼台，三两鸠鹊，晴丝渐欲沾篱落。趁一抹斜阳，半空零泊。红英偕坠，似燕舞，费扑捉。"}