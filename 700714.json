{"id":"700714","title":"吕子北泉精舍宴集","dynasty":"明","author":"康海","text":"北泉精舍菊花开，节过重阳我始来。坐对菊花酬节物，危楼南眺望登台。自拟重阳醉此楼，不堪诗酒作淹留。狂夫老去情逾放，笑折黄花插满头。去年与客赏重阳，痛饮溪亭迟日光。今日月明情兴爽，何辞三万六千觞。月白花黄酒又清，长河恨不入杯倾。人间富贵同飘瓦，何物空教误此生。此生疏旷绝堪嗔，遇酒逢花便不驯。身外悠悠无染著，胸中的的有阳春。"}