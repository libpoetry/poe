{"id":"722578","title":"寄祁四丈西遁","dynasty":"明末清初","author":"屈大均","text":"桂树含炎德，敷荣霜霰间。款冬花严寒，相与同贞艰。峨峨冠浮云，锵锵呜玉环。惠而君好我，携手会稽山。仲尼如日月，光华为我颜。老聃其犹龙，变化在子闲。子闲多龙驹，食我玉山刍。文章天所授，五色为子娱。白鹿云中翔，鲤鱼九渊居。高深不可恃，久已充庖厨。嗟余薄长生，成仁心所须。潜神在玄默，与道为隆污。吾子独全归，寿考保无虞。"}