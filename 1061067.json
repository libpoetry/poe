{"id":"1061067","title":"送不愚兄香严行","dynasty":"宋","author":"饶节","text":"君不见香严之山天下望，何必楞伽称海上。龙湫直下一万尺，鹘崖突起三千丈。借问何人出其中，前有国师后闲公。中间有人骑乳虎，大雄敬树真卧龙。山中壮气今重振，堂上老人提旧印。晶明如住广寒深，渊泉自吸沧溟尽。兄今三十未为老，名利波涛拔身早。向来自裂子夏冠，翻然便刬天然草。如兄勇锐世莫比，谁与同生亦同死。只今文采尚未章，人道香严有真子。隋河浑浑日夜流，兄今倚柁到南州。南州水洁草如染，自在沩山水牯牛。"}