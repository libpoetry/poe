{"id":"689456","title":"题南郭别业","dynasty":"明","author":"佘翔","text":"一气散鸿濛，万汇纷天壤。局促辕下驹，无乃婴世网。所以古达人，翛然濠濮想。鱼鸟日相亲，林木耽苍莽。子也乐郊居，白云缔幽赏。昏日憺忘归，超然神自爽。仰眺烟峦姿，俯聆溪濑响。衡门足栖迟，无劳歌独往。步出南郭门，言向青溪曲。初日散平芜，人烟隐修竹。桑麻迷术阡，籓离转隈隩。始至豁尘襟，长啸骋遐瞩。葱茜郁阳阿，雾霭沉阴谷。既采涧边芹，亦摘畦中蔌。客至且命觞，夜阑更秉烛。濠梁乐在兹，垂钓从所欲。朝市多尘嚣，山林洵寂寞。独有逍遥人，郊墟好栖托。凿池养文鳞，学圃艺灵药。岂不习纷华，所向在寥廓。临流听桔槔，抱影坐丛薄。抚琴伤猗兰，草玄掩高阁。泛泛狎凫鸥，冥冥慕鸿鹄。高卧似隆中，明志甘淡泊。褰裳涉三山，泛驾骋九州。秦皇与周穆，往事良悠悠。伊人事卜筑，乃在青门陬。寒泉瑩碧沼，丛篁间绿畴。菰蒲覆深浅，鸂鷘信沉浮。岂云甘离索，聊以供息游。空潭潜赤鲤，巨壑壑苍虬。愿展云中翼，蓬蒿安足留。"}