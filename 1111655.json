{"id":"1111655","title":"和陶读山海经十三首韵送机简堂自景星岩再住隐静","dynasty":"宋","author":"吴芾","text":"我自归林下，亦复与世疏。赖有善知识，时能过吾庐。伴我说道话，我爱读佛书。师为岩上去，我亦为膏车。便欲展我钵，随师同饭蔬。脱此尘俗累，长与岩石俱。此岩固高矣，卓出山海图。但比吾师高，还恐岩不如。我生山窟里，终朝面孱颜。独此岩未到，抱恨知几年。兹游信奇绝，一览小众山。更得师为主，二妙为易言。幽栖非不胜，触目是林丘。若比兹岩秀，培塿固难俦。云山千里见，石泉四时流。登临有如此，何必更他游。爱山端有素，拘俗亦可怜。昨守当涂郡，不识隐静山。羡师来又去，愧我复何言。尚期无久住，归送我残年。师心如死灰，形亦如槁木。胡为衲子归，以响答空谷。顾我尘垢身，拟向禅河浴。更愿张佛灯，为我代明烛。扶疏岩下树，入夏总成阴。几年荆棘地，一旦为丛林。我方与衲子，共听海潮音。人生多聚散，离别忽惊心。我与师来往，岁月虽未长。相看成二老，风流亦异常。既宴坐岩上，我方为聚粮。傥师能早归，此乐犹未央。纷纷学禅者，腰包竞奔走。才能脱葛藤，痴意便自负。求其道德尊，如师盖希有。愿傅上乘人，永光临济后。吾邑多缁徒，浩浩若云海。大机久已亡，赖有小机在。乃更与一岑，纯全两无悔。堂堂二老禅，海内共期待。古无住持事，但只传法旨。有能悟色空，便可超生死。庸僧昧本原，岂识西归履。买帖坐禅床，佛法将何恃。僧中有高僧，士亦有高士。我虽不为高，心粗能知止。师是个中人，特患不为尔。何幸我与师，俱是邻家子。师本穷和尚，我亦穷秀才。忍穷俱已彻，老肯不归来。今师虽暂别，泉石莫相猜。应缘聊复耳，师岂有心哉。"}