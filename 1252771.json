{"id":"1252771","title":"次韵监郡鲁公二首","dynasty":"元末明初","author":"瞿智","text":"镜里湖光煖欲波，客情惆怅不能过。蓉花簇簇开岩岫，云片飞飞起鹳鹅。载酒小船轻若苇，穿城夹膝小如梭。每因公事归来晚，无奈重楼月色何！祇合明时早挂弓，谩劳车马驻江东。烟开溟海清蛮蜑，水满平湖没雁鸿。□骑夜驰蓬阁下，云旗晴卷石城中。万方应喜平群寇，当与汾阳并大功。"}