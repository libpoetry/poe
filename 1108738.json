{"id":"1108738","title":"总戎徐侯伯东远访田舍赠诗二首次韵","dynasty":"宋","author":"刘克庄","text":"内辞狨橐外菟符，巾褐萧然一老儒。床上乱书眠当枕，卷中警句摘为图。雨寒裹饭故人少，雪夜扁舟今世无。惟有徐君真好事，高轩肯自福之莆。博览彊通千载事，冥搜谬用一生心。乾坤劫数有成毁，风月性情无古今。君似得吾之骨髓，俗方求我以声音。若非生处殊闽浙，把臂相邀共入林。"}