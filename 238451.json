{"id":"238451","title":"白髭·人生恶白髭","dynasty":"宋代","author":"袁燮","text":"人生恶白髭，镊去恨不速。欲留少年容，藻饰欺盲俗。欺人实自欺，举世迷不复。黄叶陨秋风，明年会重绿。髭白不再黑，白白长相续。光阴驹过隙，转盼黄粱熟。青春挽不住，暮景暗相促。古人少壮时，耳目万夫瞩。今我忽已老，事业未丝粟。蒲柳不禁秋，抚已堪恸哭。成功固有分，进德岂不足。忽将六尺躯，终身甘退缩。白髭谨勿摘，留以警录录。勇奋千里骥，懈怠辕不跼。人生百种病，厥根在多欲。芟夷蕴崇之，庶使茂嘉谷。每怀风木感，悲痛缠心曲。立身扬令名，此罪傥可赎。旦旦鉴白髭，进进毋身辱。"}