{"id":"800432","title":"扬州鹾署为董江都故居，署后有祠，遗井尚在，丁巳秋瞻谒感赋","dynasty":"清","author":"彭桂","text":"邹鲁儒风湮，嬴秦强力逞。苏张舌肆矛，申韩智设阱。典籍付劫灰，仁义弃荒梗。亭长马上来，功成亦侥幸。苟且由萧曹，因循及文景。卓哉江都相，晁贾非可并。三策本《春秋》，反覆诫修省。正谊与明道，功利所亟屏。至今两庑祀，千秋日星炳。管子霸者佐，思以富强骋。官海始熬波，国用因不窘。后世桑孔辈，锱铢收几尽。淮南百万租，设使俾专领。趋膻如蚁蝇，处浊同蛙黾。谁令先生居，一朝作金矿。我兹瞻荒祠，三叹中耿耿。幸有遗井存，悠然自清冷。独来?寒泉，对之涤心影。"}