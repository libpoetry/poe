{"id":"1098905","title":"嘉定壬午春晚园官送杞菊因取陆天随苏东坡张南轩三赋诵之感事赋诗","dynasty":"宋","author":"张侃","text":"我志甘澹薄，不为物所迁。园官送杞菊，秀色满目前。生育秉至性，阴阳顺中权。可怜黄口儿，匕箸照腥膻。纵得一饷戏，旁观成胁肩。杞菊付中厨，试著姜盐煎。至哉天下味，妙处秘不传。三贤留隽语，首当师之焉。"}