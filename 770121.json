{"id":"770121","title":"多丽•为李云田题周少君宝灯坐月浣花图","dynasty":"清","author":"董以宁","text":"染吴绡。非云非雾飘飘。彷佛见、冰轮挂起，玉台小镜偏高。药栏斜、明妆依约，银床近、素影飘姚。手半垂时，肩微亸处，却疑悬想思摇摇。还閒倩、名花作伴，掩映越生娇。却有个、司花侍女，汲水匀浇。看转过、辘轳金井，低头欲避花梢。宛相怜、星眸对盼，如相语、粉舌同调。怨寄莲砧，寒侵藕袜，瘦来真是楚宫腰。知何日、还随夫婿，射雉向如皋。应赢得、嫣然一笑，尽把愁消。"}