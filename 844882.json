{"id":"844882","title":"奉和张痴山先生六十述怀四首","dynasty":"清末民国初","author":"曹家达","text":"闰位将成辄挂冠，渊明大节得粗完。西京刚直推槐里，东汉文章重建安。薄宦不终非命蹇，中原多事见才难。乱流滚滚何曾定，不少饥民逐弹丸。贵游赵李辄经过，尘世光阴付烂柯。两鬓流银知老大，一肩顽铁尽消磨。变生轵道须眉玷，路入新亭涕泗多。我已知君更幽咽，岂宜重听陇头歌。大局何堪复忖量，枉将天保颂如冈。宫庭罗彦六州铁，身世湘累九曲肠。忍见丰碑誇受禅，况当神器属非王。景阳抱有兴亡恨，独对高陵痛北邙。归田已分息交游，故垒苍葭几度秋。任庑梁鸿思灭灶，离家王粲感登楼。比来遭嚇翻因鼠，安得忘情过狎鸥。旧日韩人怀愤久，为谁借箸出良筹。"}