{"id":"849882","title":"题赵别驾委斋诗","dynasty":"宋","author":"王迈","text":"别驾来访别，徵我委斋诗。敢问委之说，别驾自发挥。万事悉委分，吾何容心为。抱椠游文屋，去取委所司。一战偶得隽，敢誇词藻奇。随牒走仕途，荐举委所知。一朝获通籍，敢恃妍媚姿。不见百里奚，非黠亦非痴。爵禄委倘来，饭牛牛自肥。不见塞上翁，无喜亦无悲。得丧委自然，失马马复归。委怀在琴书，栗里真吾师。委顺听时命，香山不吾欺。吾以名吾斋，曰委不亦宜。王子曰不然，我言异于斯。人性涵万善，其位配两仪。凡天所委付，受者不得辞。行藏道污隆，进退时安危。委禹以治水，胼胝敢言疲。委尹以复辟，宠利非谋私。经制委姬旦，述作委仲尼。今古理无二，圣贤人可希。纲常或沦斁，委我开训彝。杨墨路必辟，韩庄门宜麾。宇宙或倾仆，委我力扶持。补天出娲石，浴日升咸池。饥者委我食，寒者委我衣。一或负所委，是谓天职亏。若君所言者，庄老同一岐。梁以苦空坏，晋以清谈隳。流弊至委弃，往事真来规。世道真险隘，天将委之谁。上不能使尔，夫岂无良医。因诗重感慨，当有评是非。"}