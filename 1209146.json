{"id":"1209146","title":"菊东山人歌","dynasty":"元","author":"张仲深","text":"黄华山下苍颜翁，自云家住东篱东。篱根野菊不待种，年年着叶秋满丛。去年花开金纂纂，今年花开大如碗。走傍高阳唤酒徒，更向南邻觅诗伴。对花把酒花欲言，花言尔曹何太颠。只今?洞干戈际，胡为落魄风霜前。何不臂鎗骤射竞奔走，笑取金印累累大如斗，归来狂歌痛饮花前酒。山翁对花前致辞，功名富贵胡足奇。世间豪华炽如火，德薄奉厚俱倾危。殷勤劝花酒，花亦为予寿。忘形到花我，临风但三嗅。起来倾倒老瓦盆，醉即长歌时一扣。吁嗟乎花开花暗秋复秋，人生白发为花羞。我曹相逢强作开口笑，醉归共插花满头。"}