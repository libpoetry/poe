{"id":"808638","title":"曹总兵文诏","dynasty":"清","author":"严遂成","text":"崇信窑，铜川桥，虎兕凹。军中有一曹，西贼闻之心胆摇。匹马萦阵持矛突，关陜已平平晋贼。贼渡河去避其锋，不叙将军第一功。翻似怙胜挂吏议，拂衣一叱迁大同。大同师旋贼复威，捣巢转战湫头镇。万矢雨集如猬毛，谁其从之侄变蛟。骨不可收空蒿葬，灵旗夜黑魂跳荡。"}