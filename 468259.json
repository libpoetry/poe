{"id":"468259","title":"送钟伯震赴江陵","dynasty":"明","author":"谢肃","text":"方城山高江汉长，江陵㫺日居荆王。累叶豪华不可当，五千馀里开封疆。南冯苍梧带沅湘，北㩀陉塞连邹阳。巫巴靖谧淮浙宁，师旅财赋雄且强。合纵诸侯向山东，挥戈足驱秦虎狼。盘血未乾巳背盟，熊槐此谋诚不臧。况复章华为内荒，亲密䜛佞疏忠良。竟入武关身殒亡，国人哀痛摧肝肠。顷襄胡乃与秦平，大鸟不射空彷徨。一朝白起拔郢城，两东门芜吁可伤。后来牧守刘景升，坐谈西伯控一方。先主因之取益梁，伏龙凤雏皆奋扬。龙慄中原关羽独，大帝屯师窥两国。五朝君臣循轨躅，屏蔽上流关失得。皇明幅员包海岳，蛮貊羌夷咸率服。唾尔成都弹丸蹙，山川形势胡不觌。浮我江陵千舰粟，十万貔貅行水陆。歘忽星桥在吾目，献捷南京定神速。江陵贰令才谞足，此时焉得虚縻禄。即将善政敷遗俗，却步岩廊鸣佩玉，万里青云一黄鹄。"}