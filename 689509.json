{"id":"689509","title":"工楼店即事","dynasty":"明","author":"吴与弼","text":"且淹山店雨，莫计前路岐。路岐泥潦深，跋涉令心悲。斗室息微躯，店大围群仆。冻雨凄风行路难，且摊黄卷从吾欲。僮御忡忡怯风雨，得借茅庐即堪处。但令疏食无乏供，琴剑何妨淹逆旅。笔砚为伍书作朋，寒檐不觉朝昏改。静中滋味将语谁，一日诗情阔于海。一室他乡远，四檐寒雨声。主人怜夜永，添火坐深更。雨歇月朦胧，中宵卜去踪。夙兴僮御喜，争诧晓云红。"}