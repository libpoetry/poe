{"id":"697720","title":"题曹编修茅山揽秀图四首","dynasty":"明","author":"胡俨","text":"句金之山郁嵯峨，独倚高楼揽秀多。苑君乘龙上天去，芝草琅玕奈尔何。千仞芙蓉秀入天，纷纷空翠落帘前。山人无事来相访，仙得黄庭内景篇。雾阁云窗隔杳冥，华阳深处有金经。山中杨许今何在，多少残碑断藓青。风生岩壑度松声，百尺楼头月正明。万物忘来心似水，白云何事独关情。"}