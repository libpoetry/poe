{"id":"1239766","title":"丙午中秋与余左司王山人高记室同过张文学宅看月","dynasty":"元末明初","author":"徐贲","text":"商飙吹秋天如蓝，出户圆月生东南。众星次第敛芒角，独有桂影垂毵毵。澄光无私照应遍，不间污泽兼清潭。冰轮轧轧上银汉，玉龙左右驾两骖。须臾当天蟾魄正，八表洞视明相涵。自怜下界苦迫塞，未得变化同书蟫。遥思海上看更好，水气颢颢云无昙。鲛人机室仰虚炤，绡丝薄袖抽冰蚕。孕珠老蚌跃波出，吸纳华采争谺谽。山河大地影倒入，嗟此尺璧何由含。曾闻月乃七宝合，坳处修补须斤錾。又闻嫦娥窃灵药，直欲不死真贪婪。如此怪事各有说，理或有之幽莫探。化桥掷杖本幻戏，兹事何故推难谙。分明以术诳人主，不即加罪诚痴憨。今宵贵家盛开宴，奔走席上罗女男。清弦脆筦乐正作，金尊玉斝情方酣。羁愁谁念独居者，家无隙地惟书龛。南邻庭院未为广，较之我处殊差堪。便携浊酒扣门去，肴核琐细无烦担。移床露坐共邀月，更呼故友来清谈。诸君豪迈总名士，长材落落皆楩楠。词锋出硎赌快利，钝斧宁敢膺长镡。胸奇每能斡造化，语峭似可欺岩嵌。我今结托岂偶尔，内切自喜忘其惭。当歌且用脱边幅，买酒奚问堕珥簪。为君起舞明月下，两袖拂鬓风䰐鬖。佳节于人既不恶，畅怀痛饮心所甘。缘知乐景不易遇，匪曰嗜好成淫耽。此月一去又一载，坐看直待鸡号三。"}