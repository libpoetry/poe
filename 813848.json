{"id":"813848","title":"普茶次金鹤筹都转韵三首","dynasty":"清","author":"邱晋成","text":"不载茶经陆羽篇，佳名也自敌金钱。试看顾渚红囊饼，何似炎陬绿玉砖。烟粒价珍交趾郡，月团香溢涌珠泉。侵精瘠气都无虑，惟忌藤床客梦圆。感通湾甸讵淆真，彻里灵芽色自新。黄箬包籯充国贡，绛纱裹璧数蛮珍。长愁露醴浇空腹，欲借云腴润此身。滇蜀毗连容易致，红炉时向竹斋陈。静候松风蟹眼汤，边人煮茗最精良。瓶笙咽水醍醐酽，石鼎烹云琥珀香。一味冲和殊冷面，几番陈宿洗诗肠。筵前客散徐徐啜，舌本留甘引兴长。"}