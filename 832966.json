{"id":"832966","title":"竹马子 送白琴","dynasty":"清末民国初","author":"朱祖谋","text":"嗟寒雨飘烟，衰兰泫露，故山年晚。向虚楼倦对，城谯角起，霜林屏展。坐惜独客悲歌，繁弦倦轸，渐催离宴。眼底酒须醒，要看人、一舸秋潮如箭。为想经行地，帆随雁落，梦先湘转。灵均旧日沈怨。漠漠波尘吹换。定忆听雨风情，剪镫吟事，人隔吴枫远。惊飙万叶，黯淡斜阳满。"}