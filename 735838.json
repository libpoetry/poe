{"id":"735838","title":"冬日过水绘园作","dynasty":"清","author":"陈维崧","text":"萧晨行散罢，沿溪恣回转。屡听白社钟，时遇青林笕。名园构城阿，绮阁俯荒畎。风物果泬，襟抱况修缅。元冬花尚开，亭午露犹泫。繁条结危嵏，明流挂层巘。而我伫山椒，支筇更登践。沓嶂红灭没，回冈碧清浅。雨歇邻塘深，日霁遥墟显。下有古钵池，溪毛绿如藓。皎镜一以开，生绡问谁剪。始信境象幽，高下任遴选。我生疲津梁，何能学淟涊。旷识协林峦，高怀薄轩冕。庶几和天倪，幽默获所遣。"}