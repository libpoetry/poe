{"id":"416318","title":"曲玉管 赋蝉","dynasty":"近现代","author":"吴梅","text":"倚枕人醒，凭阑日永，淩霄羽客流凄响。一片无情愁碧，高馆新篁，引清商。远浦新晴，长低亭午，玉柯早试绡衣爽。乍佩金貂，满眼惊见秋光，故宫荒。抱影枯枝，可怜取西风身世。晚来细雨楼台，朝来浅雾池塘，几星霜。尽江关投老，改尽黄门双鬓，十年蓬转，九曲回肠，独对衰杨。"}