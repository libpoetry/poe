{"id":"1054697","title":"简元舆祠部 其二","dynasty":"宋","author":"黄裳","text":"百花岩上仙人住，岩下为州山水聚。白头青冢南北人，倒影沈沈独怀古。倚栏把酒与谁同，况是使君为献主。应唤渔舟疏苇中，旋脍游鳞落红缕。秘书座上最轩昂，能共春云争态度。红衣带月今何处，几转春残掩朱户。飞船送客空断肠，梁尘漫落声中句。虚白亭前湖水閒，忽为霓裳起思慕。出门沙土乱如雨，薰风吹梦天南去。"}