{"id":"49497","title":"江上送超宗弟游海门","dynasty":"明代","author":"程嘉燧","text":"人生良会难再遇，常将骨肉等行路。昔居山中无世情，汝未胜冠余未娶。谁知衣食旋相驱，坐令流落那能顾。频冬岭北厌冰雪，长岁江东足烟雾。去日艰难真可惜，后来离别知无数。相逢且暂同遨游，狂波对酒升高楼。江边女弟留十日，风雨赋诗殊未休。汝更请为离别吟，试听长歌足哀音，余愁一歌伤汝心。汝今又向海门去，能识江流深不深。"}