{"id":"1123243","title":"和朱水乡韵","dynasty":"宋","author":"赵必?","text":"已落渊明后，归欤寂寞滨。旧交松处士，新宠竹夫人。诗国尊齐晋，仙溪隔昴辰。南柯还是梦，蝼蚁自君臣。江湖双鬓短，风雨一灯孤。买酒初尝芡，抄诗细截蒲。织耕同德曜，编简对韩符。怕有伤时句，磨教棱角无。何处著诗豪，白云高更高。山中别天地，门外自波涛。夜雨荒园菊，春风媚观桃。归来怀故宇，招隐愧离骚。一我独栖栖，相逢又解携。惊鱼依乱藻，忙燕垒新泥。亦有种桃者，独无芳草兮。买舟欲乘兴，风雨黯前溪。"}