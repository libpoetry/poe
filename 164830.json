{"id":"164830","title":"二猫诗·地偏人迹希","dynasty":"宋代","author":"卫博","text":"地偏人迹希，斋厨冷如刷。老僧挑野菜，岂识腥与血。饥鼠知自迁，畜猫竟徒设。我来客南斋，盘餐稍罗列。烹炮愧寡鲜，弃置谢琐屑。二猫亦慕膻，媻跚事争齧。小儿强解事，叱逐加撞{左扌右必}。尺箠未去手，二猫复及闑。惩羹肯吹虀，废食未因噎。小儿恚猫痴，提耳当割切。谢儿儿勿嗔，我曹更痴绝。要之等为口，已矣莫中热。"}