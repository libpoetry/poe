{"id":"464610","title":"摸鱼儿 和人作，同琴可","dynasty":"当代","author":"章士钊","text":"溯从头、半男疑女，东京消息先误。萧萧送客当年事，偷得美名无数。行踽踽。曾几度、瀛洲流落无归路。翻云覆雨。算暮柳烟怜，才情减尽，一惹便飞絮。秦淮渡。流水栖鸦故故。重来持甚情绪。汴河不尽亡人泪，此日彦游何许。姑莫舞。氍毹地、苌宏碧血揩难去。闲吟到汝。甚莫话伤心，伤心应在，仰面看人处。"}