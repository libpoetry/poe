{"id":"1077411","title":"奉酬陈之元教授见赠次韵","dynasty":"宋","author":"李纲","text":"谪官因得穷林泉，陶写聊复资诗篇。青岑叠叠山满眼，碧波湛湛溪涵天。南连海峤饶雾雨，北望吴越凄风烟。感怀触目还得句，但可娱戏那敢传。譬犹候虫与时鸟，自鸣自已真偶然。岂知飘落广文耳，饰以妙语烦雕镌。与公平生未相识，一见倾心谁与易。沙阳百里阻游从，注目寒空暮云碧。朅来邂逅慰所思，况得新诗飞霹雳。我今归去隐梁溪，远迹江湖养愚直。看公白日上青霄，九万扶摇不劳力。"}