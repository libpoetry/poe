{"id":"1127813","title":"九月 其三","dynasty":"宋","author":"曾丰","text":"彼女华者，有都其色。公所养兮，亦孔之泽。彼女华者，有都其香。公所立兮，亦孔之芳。彼女华者，有都其味。公所调兮，亦孔之旨。八月撷葵，十月撷梨。匪蚤伊迟，菊在中兮，有神有奇。于以却艾，宁复云耆。八月撷枣，十月撷稻。匪迟伊蚤，菊在中兮，有化有造。于以却老，宁复云耄。"}