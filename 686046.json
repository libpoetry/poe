{"id":"686046","title":"和大司马王公同钱使君月下园池泛舟之作二首","dynasty":"明","author":"卢龙云","text":"辞荣十载惬投簪，其奈苍生属望心。庭下郎君能世业，座中宾客总词林。忘年许集耆英会，得句如闻正始音。况是大夫能作赋，胜游应不负招寻。水满池塘月满舟，芳亭难遽号宜休。且拚乐事归三径，自以閒身傲五侯。别墅开樽时坐啸，西园飞盖每淹留。已闻疏辅虚前席，此地何能绊绛驺。"}