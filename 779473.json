{"id":"779473","title":"暗香疏影 自题淡月疏梅","dynasty":"清","author":"顾太清","text":"昏黄淡月。浸水边篱下，缟衣莹洁。仙骨珊珊，占断小园风景别。认取朦胧影子，娴雅处、丰姿清绝。恍又是、水面低窥，窗外一枝瞥。羞与众芳摇落，孤高竟不与、众芳争悦。冷淡生涯，冰玉精神，耐到东风时节。巡檐写出罗浮稿，忍便共、凡花轻折。任横斜、素壁移灯，印上半林香雪。"}