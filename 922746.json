{"id":"922746","title":"山坡陀行","dynasty":"宋","author":"苏轼","text":"山坡陀兮下属江，势崖绝兮游波所荡如颓墙。松茀律兮百尺旁，拔此惊葛藟之。上不见日兮下可依，吾曳杖兮吾僮亦吾之书随。藐余望兮水中坻，颀然而长者黄冠而羽衣。浣颐坦腹盘石箕坐兮，山亦有趾安不危，四无人兮可忘饥。仙人偓佺自言其居瑶之圃，一日一夜飞相往来不可数。使其开口言兮，岂惟河汉无极惊余心。默不言兮，蹇昭氏之不鼓琴。憺将山河与日月长在，若有人兮，梦中仇池我归路。此非小有兮，噫乎何以乐此而不去。昔余游于葛天兮，身非陶氏犹与偕。乘渺茫良未果兮，仆夫悲余马怀。聊逍遥兮容与，晞余发兮兰之渚。余论世兮千载一人犹并时，余行诘曲兮欲知余者稀。峨峨洋洋余方乐兮，譬余系舟于水，鱼潜鸟举亦不知。何必每念辄得，应余若响，坐有如此兮人子期。"}