{"id":"771613","title":"二月二十八日偕龚梓材邑宰游白云洞在东阳城西十里","dynasty":"清","author":"许传霈","text":"平生雅有看山癖，为访名山遍纵迹。此邦山势倍巍峨，双岘八华翠环积。甑峰之阴深复深，有洞瓮然云滃白。我来春雨初霁时，溪水潺潺乱郊陌。山隈曲径画图开，正奋足力忘休息。忽惊两岫排碧空，擘破玉龙五千尺。喷雪霏雾逞奇诡，倒海奔涛自雄特。白日浑讶风雨来，当头幻作金铁掷。清盈贮成琼玉盆，玲珑长挂珠玑壁。观水须穷水之源，彳亍峰峦奋杖策。绝顶山势复嶙峋，脚底鸣涛走霹雳。飞瀑竟接石乳泉，一窍晶瑩通地脉。偶然松火试石铫，虎跑惠泉不能敌。我闻有宋多隐逸，手把渔竿谢徵辟。又闻明季张太傅，凿半月池藉游适。遂初洗得此心清，尚志奚为万乘易。况是先儒读书处，佳话堪镌一片石。君子所重去故乡，理学文章炳今昔。何幸先达竟萃此，景行高山两树得。客言胜地不虚来，供奉瓣香藉亲炙。否则雅事续东园，终古名区开讲席。桃花半坞蒸霞红，松老千株映岚碧。年年佳气满山林，涵碧翠微见颜色。我是金华后世人，已惭名氏食旧德。襆被来此或夙缘，愿诛衡茅处山侧。"}