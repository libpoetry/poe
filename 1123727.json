{"id":"1123727","title":"次韵莫令因迓使者同泛舟至漂神已而误焉问宿临江钟氏之阁二首","dynasty":"宋","author":"赵蕃","text":"我割仅铅刀，公铦比孟劳。莫酬谈绝倒，难和句挥毫。既误前驱远，不妨乘兴高。悠然风月底，脱略异官曹。璧月俨中悬，村空听悄然。借床依树阁，辍棹上滩船。物外我怀趣，区中公了缘。异时殊出处，安否要诗传。"}