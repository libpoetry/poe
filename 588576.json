{"id":"588576","title":"张秋崖寺宴上赠张公仪郎中","dynasty":"明","author":"黄佐","text":"菀菀河畔柳，倚棹闻嘤鸣。亭亭崖上寺，宾筵招友生。窈窕历龙象，逍遥登化城。俯见牵百丈，始知高不倾。彩旃杂云日，叠鼓流风霆。缓带话畴昔，挥觥坐前荣。嗟君江海客，宰邑歌清平。种桃古冈州，至今霞锦明。一为苍水使，禹绩今天成。笑予类青鸟，回翔两蓬瀛。历览淮济间，鲸湫联凤京。北辰与南斗，入望何盈盈。矫首与君别，恍然淩玉清。"}