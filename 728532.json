{"id":"728532","title":"西河  春日偶过亳村故居","dynasty":"清","author":"陈维崧","text":"前村里。落梅阵阵风起。旧家池馆暂经过，玉栏漫倚。粉英也为主人来，雨中和泪梳洗。画檐损，月榭圮。蘼芜蛱蝶盈砌。颓垣败井剧关心，那能遣此。赚人连夜卸烟帆，半篙埋怨春水。一天丝雨洒不止，总难寻、旧日邻里。祇有点波燕子。上雕梁絮语，墨花帘底。似话王家当年事。"}