{"id":"816426","title":"寒月吟","dynasty":"清","author":"龚自珍","text":"夜起数山川，浩浩共月色。不知何山青，不知何川白。幽幽东南隅，似有偕隐宅。下南一以望，终恋杭州路。城里虽无家，城外却有墓。相期买一丘，毋远故乡故。而我屏见闻，而汝养幽素。舟行百里间，须见墓门树。南向发此言，恍欲双飞去。双飞去未能，月浸衣裳湿。秋焉静念之，劳生几时歇。劳者本庸流，事事乏定识。朴愚伤于家，放诞忌于国。皇天误矜宠，付汝忧患物。再拜何敢当，藉以战道力。何期闺闱中，亦荷天眷别。多难淬心光，黾勉共一室。忧患吾故物，明月吾故人。可隐不偕隐，有如月一轮。心迹如此清，容光如此新。我读先秦书，莱子有逸妻。闺房以逸传，此名蹈者希。勿慕厥名高，我知厥心悲。定多不传事，子孙无由知。岂但无由知，知之反涟洏。羞登中垒传，耻勒度尚碑。一逸虑患难，所全浩无涯。一逸谢万古，冥冥不可追。示君读书法，君慧肯三思。我生受之天，哀乐恒过人。我有平生交，外氏之懿亲。自我慈母死，谁馈此翁贫。江关邈消息，生死知无因。八十罹饥寒，虽生犹僇民。作梦来哑哑，心肝何清真。翁自须发白，我如髫丱淳。梦中既觞之，而复留遮之。挽须搔爬之，磨墨揄揶之。呼镫而烛之，论文而哗之。阿母在旁坐，连连呼叔耶。今朝无风雪，我泪浩如雪。莫怪泪如雪，人生思幼日。侵晓邻僧来，馈我佛前粥。其香何清严，腊供今年足。我因思杭州，不仅有三竺。东城八九寺，寺寺皆修竹。何年舍家去，慧业改所托。掘笋慈风园，参茶东父屋。钟鱼四围静，扫地洁如沐。白昼为之长，倦骸为之肃。供黄梅一枝，朝朝写《圆觉》。"}