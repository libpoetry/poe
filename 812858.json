{"id":"812858","title":"满江红","dynasty":"清","author":"吴藻","text":"半壁江山，浑不是、莺花故业。难回首、萧条野寺，凄凉落月。乡国烽烟何处认，桥亭卜卦谁人识。记孤城、只手挽银河，心如铁。才赋罢，无家别。早殉此，馀生节。尽年年茶阪，杜鹃啼血。三尺焦桐遗古调，一杯黄士埋忠穴。想哀弦、泉底瘦蛟蟠，苔花热。怨羽愁宫，算历劫、沉埋燕代。恸今古、电光石火，人亡琴在。南国穿云谁挈去，西台如意空敲坏。剩孤臣、尚有未灰心，垂千载。冬青落，花无赖。枯桐活，天都快。拭一弹再鼓，只增悲慨。凄烈似闻山寺泣，箫骚不减松风籁。叹伯牙、辛苦旧时情，知音解。"}