{"id":"806514","title":"贺新郎五十八首 其五十七","dynasty":"清","author":"蒋士铨","text":"独立空山影。认夫君、颓唐风致，峭寒心性。长剑高冠布衣叟，洗尽人间金粉。似老树、着花齐整。四世三公好枝叶，让先生、破屋眠欹枕。调羹信、漫催警。雪欺霜压能安稳。抱孤芳尽教人看，尽教人咏。蚤放迟开随气候，争甚南山北岭。合伴我、堂东玉茗，檀板金尊歌翠羽，好些时、忘记冰天冷。不用写、探春艇。"}