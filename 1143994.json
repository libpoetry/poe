{"id":"1143994","title":"庆陆仁重举男四首","dynasty":"宋末元初","author":"方回","text":"治郡年才半买臣，青春天上送麒麟。鼎来好事由阴德，曾活澄江十万人。相门佳气夜葱葱，早已凭熊更梦熊。二十此郎作文赋，乃翁仍是黑头公。升平重见上元天，箫鼓声中璧月圆。惟有高门更多喜，金盘分送洗儿钱。积善悬知庆有馀，芝兰衮衮秀阶除。紫阳一滴泉源远，早聘名儒授四书。"}