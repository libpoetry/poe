{"id":"547097","title":"对酒行送朱廷评可大左迁汝州别驾","dynasty":"明","author":"于慎行","text":"朱君朱君，为我楚舞，我为君歌。金尊绿酒春风过，天长道远可奈何。尔不能汎汎与凫俱上下，一朝海水生白波。我今送尔万里长河道，歌声一阕令人老。上有悲鸣噭噭离群啸匹之春鸿，下有萋萋断肠草。断肠西去思悠悠，洛水齐山两地愁。平生不作儿女态，今日为君双涕流。朱君朱君，与尔登高丘，望远海。茫茫尘世不知年，秦皇汉武今安在。天生豪俊必有用，如君自是人间才。纵然落魄江海上，浮云于我何有哉。朱君朱君，尔今且饮三百杯。"}