{"id":"255769","title":"道傍柳·秋霜一何严","dynasty":"金朝","author":"史肃","text":"秋霜一何严，凋此道傍柳。残枝几叶在，其势不得久。忆昨三春时，濯洗烟雨后。弄姿舞婆娑，劝我一杯酒。别后遽能几，忽忽成老丑。人生非金石，长短百年寿。功名与富贵，于身亦何有。古人随物化，今已柳生肘。我独何为哉，穷年事奔走。长堤隐落月，驻马一回首。春风柳梢黄，定得西归否。"}