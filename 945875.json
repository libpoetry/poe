{"id":"945875","title":"摸鱼儿 寿虚谷","dynasty":"宋","author":"陈著","text":"竹洲西、有人如玉，南柯一觉归早。青山绿水亭轩旧，犹有未荒花草。谁信道。又自爱湖光，买屋三间小。都无长好。但凤跃雄文，蝇书小楷，转老转奇妙。人间世，如许年高是少。浮生惟有闲好。回头翻讶磻溪叟，轻把一丝抛了。凉新到。记当日天香，露浴如今老。瑶卮寿晓。称酒到眉间，醺醺醉也，儿女满前笑。"}