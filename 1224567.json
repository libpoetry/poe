{"id":"1224567","title":"过闸行","dynasty":"元","author":"柳贯","text":"二漳合下如奔矢，绝出为河容汇水。南樯北柁越埭来，后挽前抽争一跬。懋迁物品实王畿，岳贡方输千百累。商功已觉十分赢，趋利真成三倍市。圣人乘运智者谋，向忆当年河事始。向非庙算屈群策，安得舟航若平履。天开地辟几何年？禹迹芒芒大疆理。毋将本干贰强弱，所务有无通远迩。日高楗闸放三版，津人绝器舟衔尾。河渠使者水衡丞，走马西来呼起起。"}