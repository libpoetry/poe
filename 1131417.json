{"id":"1131417","title":"和安抚王诚之给事重九日登高诗韵","dynasty":"宋","author":"虞俦","text":"登临兴引越山高，醉眼何曾识二豪。戏马向来誇胜饯，卧龙此去记吾曹。风前短发还羞杜，笔底新诗欲和陶。赖有蛤蜊风味在，固应居士笑卢遨。秋雁初飞几点高，卧龙送目十分豪。且容司马吹纱帽，莫向参军问骑曹。饮吸百川从酩酊，诗驱万象入甄陶。菊花开日重阳是，有暇何妨更一遨。眼横秦望接云高，不独诗豪酒亦豪。岂是过呼韩吏部，未应轻比汉功曹。尊空北海怀文举，菊绕东篱念老陶。只恐诏归天尺五，直须秉烛与公遨。"}