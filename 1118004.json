{"id":"1118004","title":"初寒老身颇健戏书二首","dynasty":"宋","author":"陆游","text":"一身百病老难支，病减身轻偶此时。窗暖不妨聊假寐，囊空久已罢招医。山炉巉绝香生岫，鏊研坡陀墨满池。个里生涯君莫厌，痴人至死不曾知。过雁声悲落叶稠，孤村景物更禁秋。穷谙客路风尘恶，老判人间岁月遒。酒号贤人真古语，疾为竖子岂吾忧。山房幸有初寒备，且傍篝炉拥褐裘。"}