{"id":"713550","title":"哭内子王华姜 其九","dynasty":"明末清初","author":"屈大均","text":"采采荼蘼花，花露红以滋。为姜作面色，光艳使情怡。之南市石黛，之北市燕支。芳香用未毕，蕙草忽先萎。幽镜生红埃，罗帏交网丝。笑貌若流光，一绝不可追。莓苔馀履迹，彷佛行迟迟。我有第五妹，与姜日娱嬉。梳姜堕马髻，服姜月华衣。四妹嫁远方，尚未觏容姿。今晨两恸绝，闺阁将谁师。"}