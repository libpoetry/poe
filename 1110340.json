{"id":"1110340","title":"送张敬夫栻以追送不作远为韵赋诗五章藉手言别不胜惓惓爱助之诚情见乎辞惟高明幸教","dynasty":"宋","author":"孙应时","text":"平生赋褰裳，亲意许从师。四海非不广，独仰大雅姿。逡巡一再见，惨憺已复辞。霜风送旌节，远目不可追。挟经问疑义，倘许结后期。斯文肯空言，经世资实用。纷纷谅奚为，义取辄宾送。诚能正其本，谈笑了群动。公身绍前烈，时论倚隆栋。持兹竟安归，引灯相与共。轩冕付傥来，良贵应自有。若人出处间，与世揭山斗。雅宜践高门，断国极可不。临风耿予思，雾雨深稂莠。凛然严冬柏，特立终耐久。荆州形胜地，控引吁广莫。英雄昔用武，跬步图宛洛。至仁先内治，岂曾废远略。公来手摩抚，士气端可作。载歌江汉诗，奋袂空爵跃。力行希孟韩，波荡斥嵇阮。圣门有佳处，谁为发关键。归依得其人，心岂间近远。悄悄客路长，肃肃岁华晚。祝公黄发期，永好情缱绻。"}