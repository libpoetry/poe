{"id":"540693","title":"行路难怀慎侄自盐邑将浙游不狎乘舟眩晕病归戏作","dynasty":"明","author":"赵完璧","text":"吴山迢迢几千里，北人不狎南中水。孤舟一叶浪吞天，风帆激雪云中起，残魂零落波心里。洄流俯瞰头目旋，山移岸转何时巳。昏然混沌之九天，颓然沈迷于九渊。仲子哇出心与肝，庄舄长吟夜不眠。甘息风尘机，慰我方寸地。履险不如夷，未必江湖利。石尤风急棹空回，兴尽何须苦复催。三日淹淫一日来，卢医一笑非其灾。孤城半夜惊鱼钥，严牙灯火吹残角。昨日远游今日归，偶尔沈痾倏尔豁。古来声利山水间，凿空万里将何堪。岂图坎坷还平湍，举足世路俱间关。行路难，良可叹。"}