{"id":"1233387","title":"寄俞子易","dynasty":"元","author":"黄溍","text":"閒居寡欢豫，枉驾忻周旋。清言迈修夜，朱火销馀烟。嘉会良不易，郁抱罄所宣。揆余徇微业，春冬屡徂迁。著徽怍往哲，驰芳谢时贤。眷兹企三益，挥袂增慨然。杪秋凄且厉，郊圻旷阡眠。振飙卷飞藿，积雾迷遐川。契阔岁复流，瞻望情所牵。存期尚勿夺，辅仁庶不愆。紫芝无新曲，白驹有遗篇。矢心遂招要，赠言比芳荃。"}