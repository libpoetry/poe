{"id":"721336","title":"同王紫诠使君自广溯惠即事四首时积雨百馀日江潦骤涨数丈坏官私庐舍不可计使君奉令发赈四首","dynasty":"明末清初","author":"陈恭尹","text":"积潦沈山足，舟行此最难。牵江无旧路，崩石有新滩。高并泉源涌，平欺渤澥宽。中流多器物，不忍问人看。已息经旬雨，犹逢饮涧霓。水痕高在树，山色近看泥。乳燕归无屋，行鱼戏满畦。农家栖未定，不暇事耕犁。闹处千樯集，平时百货来。只知江欲近，焉念雨为灾。欹舍墙相枕，残村瓦作堆。无人思曲突，更欲焰馀灰。丰歉谁无分，风雷太不情。聊随发粟使，偶作泛舟行。江雨珠争跃，山寒玉并鸣。一途新物色，吟咏不成声。"}