{"id":"1107278","title":"李待制寄僧诗有歇定之语兼闻有岷峨之游因作诗以寄之二首","dynasty":"宋","author":"冯山","text":"无心宜与物相期，既歇须行似不疑。出处休将人事说，功名多在老成时。胸中白练何妨洁，足下青云岂自知。好取圣贤权进退，莫教轻重失毫釐。春游游尽欲寻山，杖屦岷峨只等閒。但放高怀穷物外，不知清誉满人间。经年绿野常沉醉，几日香峰暂往还。自笑尘辕盘未得，逍遥无路一追攀。"}