{"id":"937004","title":"喜雨","dynasty":"宋","author":"陆游","text":"去年禹庙归梅梁，今年黑虹见东方。巫言当丰十二岁，父老相告喜欲狂。插秧正得十日雨，高下到处水满塘。六月欲尽日杲杲，造物已命摧骄阳。夕云如豚渡河汉，占书共谓雨至祥。南山雷车载膏泽，枕上忽送声淋浪。猛思浊酒大作社，更想红稻初迎霜。六十日白最先熟，食新且领晨炊香。"}