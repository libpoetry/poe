{"id":"1108755","title":"二月八日二首","dynasty":"宋","author":"刘克庄","text":"百骸岂久坚牢者，两曜宁逃薄蚀哉。有玉斧脩圆复阙，无金篦刮膜难开。坐跏趺榻尘慵扫，手校雠书记不来。辜负持螯把杯兴，暮年十日九清斋。龟筴皆云二月佳，愁眉攒定几曾开。不如腐草成萤爝，绝似明珠隔蚌胎。啖月蟆何尝磔死，衔泥燕却已归来。清羸不敢深思索，信笔成章一散怀。"}