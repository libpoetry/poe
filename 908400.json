{"id":"908400","title":"彦博见和暑中之作殊有新功复用韵谢","dynasty":"宋","author":"李流谦","text":"风雅有正宗，太山视丘垤。识者了珉玉，不尔远尧桀。咸韶久不作，日月遭薄蚀。空谷闭窈窕，市倡矜半额。谁知三百篇，学仙要仙骨。二南俱贤圣，展卷神已接。孝子或失爱，淑妇有不答。微言出宛转，幽愤破蕴结。侧耳无弦音，策策风振叶。少陵乃冢嫡，岂止论瓜葛。涪翁异代友，俱作蝉蜕壳。鼓旗付后山，掌股戏孟获。眼明见贤宗，我欲焚破箧。明珠不易得，收功在勤苶。一洗蛙与黾，骚坛许授职。"}