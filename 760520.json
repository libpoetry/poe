{"id":"760520","title":"短歌赠沈星桥叟","dynasty":"清","author":"丘逢甲","text":"长星劝尔一杯酒，天下不如意事十八九，我亦厌闻何况叟？沈叟来自万壑千岩间，行年七十犹童颜。活万人封古闻此，封之大郡宜酒泉，还其浑浑未凿之真天。人间万伪一真少，一笑相逢海天小。有时醉墨写真意，沉沉海夜天初晓。南海秋风一事无，为我手作罗浮日出图。赶却残星赶却月，赤日行天万物苏。"}