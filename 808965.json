{"id":"808965","title":"乡举与燕上中丞贺耦庚先生","dynasty":"清","author":"郑珍","text":"文学无贵贱，师弟有因缘。当公领解日，我始双鬌悬。公名丽中外，孺子心已笺。时从乡先达，一问庆历贤。有如泥忆云，何人识肫颛。旌花照黔服，草木增华鲜。下士悬势分，呼来侍之前。吕医受薰浴，始见韩门全。手赠研经书，谓我能终篇。念自束发来，抱遗望古先。意薄言鹦鹉，力遂忘其孱。我朝盛明经，诸老起接肩。阎胡奋前茅，江载持中权。六经有实义，大师非汉遍。皇皇一代学，足破诸子禅。何言毋歛生，得淑洨长传。千金学屠龙，用志良亦专。但恐岁月逝，芜秽愁方荃。因公庶有就，不致中道捐。又苦念穷蹇，力削此肿卷。白袍五千士，讵少万选钱。已分枭悬投，竟呼鱼与牵。居然如巨鳌，赑屃承群仙。钩楹预礼礼，清簧间朱弦。国家作人意，寓此宾之筵。今日所厚醴，异时待敷宣。岂其以筐篚，慰尔穷青毡。念此自惭顾，中心如沸煎。未举怨时命，实成人舍旃。一朝落人穫，依然骄莠田。不独羞世上，仰岂无惧焉。科目正难称，炊沙何足饘。惟山见五岳，惟水观九川。尘滴乞沾丐，期无负当年。"}