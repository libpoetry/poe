{"id":"810562","title":"祝山如席上同钱饮光先生夜话","dynasty":"清","author":"马敬思","text":"熟读《离骚》夜雨残，床头《周易》共盘桓。鹃从蜀破犹称帝，松自秦亡懒署官。钵冷瞿昙归后托，诗工摩诘晚年看。草堂幽处梅花发，偏与人间斗岁寒。野衲云山隐自招，高僧列传党人谣。书中甲子题三径，袖里春秋纪六朝。路觅西来传梵铎，禅安东渡挂诗瓢。心灰久已同枯井，不逐风波似汐潮。"}