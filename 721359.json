{"id":"721359","title":"蒋雨亭主政来粤拜其先祖父祠部参政公遗爱祠还日奉赠二首","dynasty":"明末清初","author":"陈恭尹","text":"何期旌旆到茅庐，十载秦中一纸书。方报循良徵北阙，却从休沐理南车。两旬旅寓青春浅，三世论交白发馀。酹酒先公祠下土，于门高大信非虚。大江中隔岭头梅，世泽偏深在粤台。山甫缵戎今再见，相如乘驷此重来。土风并是童时习，人士多于祭日陪。握别津亭思往事，万民争送使星回。"}