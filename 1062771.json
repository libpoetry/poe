{"id":"1062771","title":"既和时敏止茶诗矣而允迪所饷犹未及请再次韵求之","dynasty":"宋","author":"赵鼎臣","text":"钩绳异曲直，凿枘殊圆方。蛤死不脱壳，锥颖要出囊。风蛇互矜怜，蚌鹬相探尝。纷然天壤间，巨细靡不藏。孰能使之齐，贤哉我未皇。付之将毋同，蛮貊犹故乡。方生天马驹，头作千里昂。平生刚褊心，立朝慕周昌。置之岯山下，所用乃针芒。苦憎茶扰人，能妨春梦长。季也谓不然，辨理殊坚强。我欲两可之，笙磬同一堂。楚人固失矣，齐论亦岂当。请归亡是翁，文字搜枯肠。"}