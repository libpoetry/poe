{"id":"1110228","title":"次郑顾道韵","dynasty":"宋","author":"吕颐浩","text":"南郊同赋出郊篇，二纪光阴速箭传。祠馆退归乖素志，帅藩承乏愧前贤。羸驱岂愿留湖外，清梦时惊到海壖。待得秋风归旧隐，黄鸡白酒养衰年。不读离骚不著书，竹篱环合野人居。开樽细酌山中酒，挂壁闲看卧雪图。出处似非还似是，宦名如有亦如无。故人意厚题佳句，岂为疏狂鄙接舆。"}