{"id":"727641","title":"六忆诗","dynasty":"清","author":"柳是","text":"忆来时，香气上阶墀。金铺月翳映，玉户风凝迟。妙态下须见，掩抑城难思。忆坐时，溶漾自然生。习适久华会，方意徘徊成。形影春风里，窈窕共一情。忆食时，朱颜并玉色。微细齐人情，欢爱似不力。别待幽霭姿，惆怅易不食。忆眠时，薄艳委娇弦。心心易怜念，实实怯缠绵。但惜馀香粉，何处无妖妍。忆起时，宛转月阶上。零妆斟意审，欢气自随向。神绪堆久藏，因风托思想。忆别时，不似惜崎岖。意度荡冶得，感念亦复殊。春草待帘栊，光起晴蜘躇。"}