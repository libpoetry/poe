{"id":"240519","title":"送祖月上人","dynasty":"宋代","author":"王灼","text":"月公别我浮三峡，欲往南中求大法。此行初为梅州老，过岭障烟恐难狎，挂帆胜指古鄱阳，骥子凤鶵亦称甲。十年故人我尚记，平视诸方气尝压，玉剑无声血千里，肯就铜盘后先歃。相从学道须究竟，半字落耳汗沾洽。宗师语言岂不佳，世间传写空盈夹。归来趺坐举其要，莫话衡庐与苕霅。"}