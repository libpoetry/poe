{"id":"645004","title":"题刘于京行乐图","dynasty":"明","author":"解缙","text":"刘郎不是寻常者，风流肯在他人下。手中绾着青丝缰，街头走跨青骢马。狎儿挟弹黄金丸，刘郎坐据黄金鞍。䟎新衫子青沥沥，细腻棕粒光团团。焦桐藏在紫金囊，袖得玉帕花罗香。回头一顾二三子，含娇含态变鸣珰。刘郎半掩东风面，桃花上脸阿堵光。人生行乐须及时，河沙草绿骢马肥。草头露晞君始出，花梢月上君未归。门前曲巷新甃玉，家有黄金无不足。子孙孙子满眼前，如叶如花千万斛。"}