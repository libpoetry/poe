{"id":"521008","title":"冬至书怀","dynasty":"明","author":"顾清","text":"阴尽阳复回，年华递相促。明灯坐深夜，长叹拊髀肉。忆昨童丱初，未念寒与燠。依依邻舍儿，游嬉日相逐。九龄事书史，稍解知捡束。十三文义通，孜孜务磨琢。维时心尚孩，寒暴略相续。逡巡邻弱冠，人事有颠踣。旧业竟萧条，凄然泣松竹。系名庠序间，晨暮恒碌碌。夙心虽未改，奈此尘嚣渎。翻思少日误，閒暇安可复。今年值霪雨，积潦弥旬朔。荒居迫沮洳，下床水没足。鱼行仅两月，闷绝每思哭。侵冬始安居，卒岁已无谷。匆匆日复日，不觉流光速。朝来日长至，推枕乃惊?。清晨随冠冕，州衙拜黄屋。于惟万乘尊，至德春同育。顾兹岁小歉，圣心已烦蹙。恭闻遣明诏，四出洗冤狱。人和天乃应，生意岂长鞠。惟应西江水，不及辙中涸。归来茅屋底，寂寞对僮仆。仰看天意愁，雨雪交相属。侵陵及兰蕙，摧压倒松菊。海宫东南天，一望云弥目。傍村八九家，悄若住空谷。往来迹已断，况乃相贺祝。物情厌荒落，天亦恨幽独。闭门日易暮，忽已见灯烛。所思渺云汉，谁与论心曲。须臾雨声歇，窗隙风簌簌。夜久寒转严，指直不敢触。寒炉拨残灰，邈矣拱先躅。因思古达士，涉世多翻覆。譬之百鍊金，历久乃精熟。蹇予沙矿姿，敢尔恨幽辱。顾此年岁长，便便止空腹。烟云方满眼，何时见清旭。维东有沧海，浩漫侵坤轴。其上通星辰，其下连河渎。吾将驾灵查，一访巫咸卜。"}