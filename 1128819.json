{"id":"1128819","title":"同董彦光陈妙音游安乐寺分韵","dynasty":"宋","author":"谢薖","text":"着鞭苍崖阴，下马古寺门。老僧乞食去，独瞻无上尊。相将二玉人，盘礴共一樽。境静悟尘垢，林香识兰孙。何年钵罗老，同访花柳村。鸟能贯珠歌，花能折腰舞。老人如帝江，识此真律吕。击节复长谣，急觞犹插羽。春风已趣装，行乐更几许。吾人但取醉，何必浪自苦。"}