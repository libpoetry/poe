{"id":"569204","title":"初传有麓阳陈山人道易非常者忽见访小饮且谈卜筑汝宁之乐歌此赠之","dynasty":"明","author":"王世贞","text":"六年不睹陈季方，数有消息传非常。总未骑鲸吸江汉，岂能乘月照屋梁。天水尚书数行至，似云买田栖汝阳。使余忧结顿已解，毋那巷语仍蜩螗。今年六月大剧热，支头白石弇山堂。松阴漏日时到地，忽有剥啄惊羲皇。长须孟浪挟刺入，一老褦襶随踉跄。宛然河北病伧父，渐看渐识喜欲狂。中厨已办暖竹叶，稚子尚欲施桃汤。寒暄咄咄仅数语，但道身在百不妨。嗫嚅盘躄态如故，齧决卷波差更强。阿奴生计夸较可，低畴种秫陂鱼防。深秋枳道梨枣柿，薄暮喧食鸡猪羊。方朔怕饥汝怕饱，何必揶揄燕市傍。为汝屈指仍商量，无家莫问樊寿张。有社莫傍许子将，尚书大树足荫汝，岁寒秀色能青苍。吴门处士多失职，鹢首如蚁趋钱唐。安能局蹐守一方，壶中酒尽长揖去，男儿得意即故乡。呜呼，男儿得意即故乡。"}