{"id":"1109869","title":"南歌子","dynasty":"宋","author":"向子諲","text":"江左称岩桂，吴中说木犀。水沈为骨郁金衣。却恨疏梅恼我、得香迟。叶借山光润，花蒙水色奇。年年勾引赋新诗。应笑芗林冷淡、独心知。梁苑千花乱，隋堤一水长。眼前风物总悲凉。何况眉头心上、不相忘。因梦聊携手，凭书续断肠。已惊蝴蝶过东墙。更被风吹鸿雁、不成行。"}