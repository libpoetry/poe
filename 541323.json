{"id":"541323","title":"李侯甘棠遗爱卷","dynasty":"明","author":"叶春及","text":"李膺仙舸发，西泛锦江烟。五载鸣琴日，三春卧辙年。桃花霞片片，棠树月娟娟。入蜀惟孤鹤，攀刘祗一钱。棘深鸾凤地，草绿犬羊天。白帝江声合，乌蛮栈道连。文翁翻教授，夫子与周旋。云路看骐骥，山城听杜鹃。鲂鱼惭国士，萤火只残编。谁念龙门客，临岐意惘然。"}