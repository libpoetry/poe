{"id":"751986","title":"连州钟乳石歌","dynasty":"清","author":"徐琪","text":"连州钟乳天下奇，阴崖千尺俱倒垂。苔须藓发界飞瀑，如鸟浴羽毵缡襹。星精月魄互激射，露华雨液融胎胚。琅玕束笋箨悬处，瞿昙闭目香定时。饥鹰渴骥不一致，蜂房燕垒相偎依。蛟潭旧友颇识面，绉瘦亦觉殊端倪。菖蒲紫茸缀瑶草，岁久石骨同拄支。叩之清声夺琴筑，雁柱欲合银笙吹。乃知珊瑚出海底，亦似荇藻纷涟漪。年深宝气自吞吐，遂与玉色争琼瑰。瀛台旧有木变石，褒咏曾贲天章诗。小臣侍从托史馆，至妙每觉难管窥。观此始信造物巧，意匠不到皆天机。比来高谈侈格物，烹炼霜霰如饧饴。五金八石别寒燠，黄埃青澒衡铢锱。岂知大地不爱宝，信手结撰凭取携。巨灵太华拟议耳，女娲戏补谁见之。我今一拳置碧盎，十洲三岛含须弥。放颠几欲傲海岳，秀采亦复争仇池。殷雷前山乍振响，呼吸如有烟雾随。夜深蜗篆竞出没，科斗如黍皆文螭。子厚欲乞定不与，稚川相访或见贻。莫教煮食同芝蕤，雪窦中有颔下骊。采之欲佐轩辕玑，万国土照红尘微。心情当与成连移，水仙一曲波湿衣。"}