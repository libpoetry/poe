{"id":"671267","title":"九日同严知章澹如兄弟游茶磨山和周颐和诗叟","dynasty":"明","author":"魏学洢","text":"朅来松陵叩好友，到门恰值九月九。主人大笑携上船，船头载花腹载酒。舟子劝上姑苏台，众客首肯我独否。青山只作名句观，耳目熟烂妍亦丑。但问谁家富脩竹，我船便缆堤上柳。布帆直指吴山麓，石路荦确争猿猱。日脚射颊赤汗泚，伛曲不啻肩重负。诗翁却携乳下儿，七十又五健趋走。山僧烹茗饷梨栗，柿如火红大如缶。纸鸣渐觉寒飙生，起览奇迹竟何有。稻香未老农暂息，罗拜大士集村叟。奔上绝顶瞰湖光，帽欹花落风生肘。洞庭缥缈波云沉，彷佛顽沙卧千亩。梦想晴涛匹练飞，此来未足舒窈纠。临行爆竹响空谷，青烟一缕千峰吼。细雨斜侵湿布袍，放船倒出莲花溇。木兰短楫浪痕轻，随风容与烟波薮。上方树杪插浮图，金山小寺江心陡。浓浓岚气醒复醉，远山百簇频回首。治平前度磨盘山，朱旭炯炯光照牖。隔林笑指碧㠝岏，共约听歌到初酉。骤观山石埶颇仄，愁无平壤安杯瓿。斯须箫管咽流云，参差满地胭脂厚。吴王台沼旧风流，至今士女皆琅琇。逦迤妖云十二峰，铿锵艳曲三千部。当时争看碧油车，画船别驻清溪口。芦花隐见舞凉风，中有美人垂素手。缟衫红衬水仙妆，钩帘遥睇偏淹久。笙歌队里浪相猜，伊人莫是罗家妇。拂衣独起步山趾，夕阳晼晚清飔䬀。长春桥影鞭虹霓，老石粼粼水浏浏。忽然回望听歌处，五色斓斑恣践蹂。烂如彩帛剪缤纷，乱洒石间杂琼玖。又如粉塑绝鲜明，寸人豆马棼相耦。促坐但闻丝竹声，遥瞻奇丽浑莫剖。应如余昔点中间，黑衣亦作玄云黝。眼前声色春花秾，纵复病懒亦抖擞。同来伴侣大叫绝，私喜兹棹良不苟。暮霭羃羃山欲无，挽衣不行烦劝诱。馀响铿然落翠微，曷若趁此含清卣。哗呼跳船船欲崩，急索巨蟹浮大斗。五柳先生淡如菊，随俗尔尔亦其偶。强哦古句半已残，蕉叶且复倾瓦甊。酒甘不厌觞令酷，众人或辞我辄受。推窗更问曀与晴，皎月若出当坐守。有客不语只沉思，画船还傍芦花不。笑尔痴痴一日欢，逝梁久矣犹思笱。石湖淜湃撼船底，倩此万顷洒尘垢。乃知佳节游名山，须避佳节参前后。矍铄老翁诗兴剧，明朝独去登虎阜。"}