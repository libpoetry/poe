{"id":"997108","title":"读方言","dynasty":"宋","author":"黄庭坚","text":"八月梨枣红，绕墙风自落。江南风雨馀，未觉衣衾薄。壁虫忧寒来，催妇织衣著。荒畦杞菊花，犹用充羹臛。连日无酒饮，令人风味恶。颇似扬子云，家贫官落魄。忽闻輶轩书，涩读劳辅腭。虚堂漏刻间，九土可领略。愿多载酒人，喜我识字博。设心更自笑，欲过屠门嚼。往时抱经纶，待价一丘壑。卜师非熊罴，梦相解靡索。所欲吾未奢，傥使耕可穫。今年美牟麦，厨馔丰饼饦。摩挲腹中书，安知非糟粕。"}