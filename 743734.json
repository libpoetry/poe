{"id":"743734","title":"灵风观","dynasty":"清","author":"石韫玉","text":"蜀山万叠塞杳冥，姒后导江驱六丁。凿开巫峡通东溟，云峰十二张翠屏。楚王曾此逢娉婷，我今访古征棹停。攀陟危磴高竛竮，山巅丛祠竹柏青。庑门泡钉熠繁星，中有神人坐明庭。丱妙二八侍玉軿，炉烟袅袅春昼静。时有幽鸟窥虚棂，空山无人语铎铃。花气醉人午不醒，不㝁久竹生青宁，神鸦迎客颩修翎。洞房明洁尘不到，灵山草木都含馨。我闻瑶姬生帝廷，左右玉女给使令。出入风雨走雷霆，太阴贵真自鍊形。岂向浊世侪尹邢，洛川有妃湘有灵。骚人微辞多不经，曲士妄言亦妄听，朝云暮雨讹千龄。我欲驰烟向山庭，削除旧迹镌新铭。山灵闻言若首肯，世间绮语空膻腥。"}