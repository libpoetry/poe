{"id":"845080","title":"十二日消寒六集代白纻词二首","dynasty":"清末民国初","author":"曹家达","text":"玄冥去后春涧涩，断冰零霜惮收拾。帘外东风生夕阴，墙腰寒绿苔花湿。水仙泠泠摇杂佩，六幅湘裙未开褶。金釭纶连春夜长，送隔钩座春酒香。主人有酒歌白纻，手折瑶华独延伫。试灯风急生峭寒，瓦雀穿林夜相语。仙人绿萼迟不来，空山月明叹无侣。林亭苍莽天泬寥，寒影萧萧堕烟渚。"}