{"id":"100455","title":"白鹤山新居凿井四十尺遇盘石石尽乃得泉","dynasty":"宋代","author":"苏轼","text":"海国困蒸溽，新居利高寒。以彼陟降劳，易此寝处干。但苦江路峻，常惭汲腰酸。矻矻烦四夫，硗硗斫层峦。弥旬得寻丈，下有青石盘。终日但迸火，何时见飞澜。丰我粲与醪，利汝椎与钻。山石有时尽，我意殊未阑。今朝僮仆喜，黄土复可抟。晨瓶得雪乳，暮瓮渟冰湍。我生类如此，何适不艰难。一勺亦天赐，曲肱有馀欢。"}