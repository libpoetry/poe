{"id":"697304","title":"世叔通侯以选诗新刻见贻赋谢因讯说仲文学二首","dynasty":"明","author":"胡应麟","text":"材官十万净蛟涎，赋客三千侍草玄。剑拂苍龙淮海上，帆飞青雀潞河前。中郎论岂当年秘，太史书宁百代传。妒杀南楼弦管夜，胡床相对月华圆。天吴河伯静无哗，独坐平乘似汉查。客子抽毫题桂树，将军横笛弄梅花。藏山业在神偏王，治水功成鬓未华。莫上燕台频倡和，风传双啸入龙沙。"}