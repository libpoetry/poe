{"id":"1061710","title":"蒋颖叔生日","dynasty":"宋","author":"慕容彦逢","text":"宗派源流远，家声竹帛垂。灵晖钟岳渎，吉梦袭熊罴。夙擅乡评美，寻膺国士知。文章追往哲，学识判群疑。试若穿杨叶，科如摘颔髭。绣衣趋观阙，霜简照轩墀。谏拂龙鳞逆，身探虎穴危。忠猷耸鸳鹭，直气慑狐狸。要路淹风鹢，丹心比日葵。使台专漕挽，帅阃肃边陲。久郁公台望，初还辇毂时。缿筒争讼息，囊櫜寇攘衰。莲炬惊宵漏，花砖候晓曦。暂分方面寄，复演禁林词。廊庙先图任，枢衡遂倚毗。雍容承昼接，密勿奉畴咨。已冠中枢府，犹虚百斛姿。两轓将画鹿，五总旧名龟。儒效流弦吹，王功镂鼎彝。更增箕翼寿，馀庆在庭芝。"}