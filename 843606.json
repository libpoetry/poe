{"id":"843606","title":"瑞鹤仙 吊开封倡女四菊","dynasty":"清末民国初","author":"王闿运","text":"汴宫流水咽。剩秋花，无人更与攀折。幽情自萦结。只繁霜吊雁，暗香藏蝶。轻怜重别。泪娟娟，罗衣皱褶。恨清尊易竭，关山一去，仇烟万叠。凄绝。微根地弱，残梦天寒，恁时消歇。人间一霎。生共死，为谁说。待看花人问，孤芳寻断，正是销魂时节。替西风、补入图中，伴他明月。别愁凄满院。正晚来、疏帘和雨都卷。春痕背镫见。又烟丝碧润，露花红断。潇潇线线。绕回阑，寒轻夜浅。被东风、迤逗相思，刚落檐花一片。休缱。红楼隔冷，珠箔通光，作成闺怨。天涯纵远。诗共酒，尽消遣。但西窗剪烛，东阑对雪，年时几回相见。好殷勤、爱惜良宵，莫催银箭。"}