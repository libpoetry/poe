{"id":"501182","title":"次韵送同年朱子仪调光化尹还睢阳","dynasty":"明","author":"张以宁","text":"故人昔遇淮南楼，金钗红烛宵藏钩。持螯烂醉对黄菊，海月正出东山头。故人今调襄南尹，五云飞佩摇霞影。都门马首谈旧游，酒热貂裘雪花冷。忆昔射策中书堂，阊阖黄道垂天光。鹍鹏远击同千里，鸿雁相望动十霜。荒鸡野店君行早，到家定访睢阳老。阶前新雨秀兰芽，堂背光风泛萱草。冰销汉渚波龙鳞，飞舞雏凤离风尘。忆君明年重回首，大堤花发襄阳春。"}