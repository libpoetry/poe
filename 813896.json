{"id":"813896","title":"遥哭希声钱公","dynasty":"清","author":"陆世仪","text":"中原倾覆事如何，穷海孤臣强负戈。利钝由天非所计，鞠躬自我更无他。流离尚欲书章句，疾革犹闻唤渡河。正气如公那可灭，涛声隐隐似悲歌。营头夜陨海涛奔，真宰茫茫未可论。绝岛君臣留正朔，瘴天风雨葬忠魂。谁将心事传龙比，赖有遗书属弟昆。千古崖山成恨事，临风遥恸一倾樽。"}