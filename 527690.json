{"id":"527690","title":"题文与可画竹上有东坡山谷题识","dynasty":"明","author":"何景明","text":"客从南方来见予，手持锦轴长丈馀，云是与可之画苏黄书。中堂展玩思超忽，四百年来真故物。败素飘零色已改，古墨惨澹神犹发。文生此竹世希有，一枝不异双琼玖。冥冥烟干动石壁，瑟瑟风叶临窗牖。笔下何须扫万竿，胸中已自横千亩。眉山长公元擅场，豫章太史谁可当。片言相推四海重，只字尚使千年藏。客从何处得此幅，令我嗟叹久怜惜。苏黄不作与可死，人间书画无真迹，劝君宝此勿轻掷。"}