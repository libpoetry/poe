{"id":"490388","title":"纪事","dynasty":"明","author":"朱朴","text":"弘治岁乙丑，秋月已踰仲。重阳后第四，夜半天宇空。月落斗指寅，谯笛将四弄。老我贪睡汉，布被寒独拥。忽然床席振，彳亍惊我梦。起坐急披衣，身仆心愈恐。铿然堕屋瓦，戛尔摇柱栋。灯底翻膏油，壁下倒齑瓮。老妻呼难言，稚子亦号恸。始惑稍方悟，乃知是地动。传闻心胆寒，目击毛骨悚。夫惟地静物，奚乃健而踊。或云气纾缩，阴结浊且重。或云鳌背负，是否鳞甲耸。知者既云寡，言者徒尔众。得非世运关，妖孽先发纵。为语当路人，脩省勿懞慬。谆谆二苏诗，我语安足用。"}