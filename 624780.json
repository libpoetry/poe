{"id":"624780","title":"上巳王邑侯招集水帘亭分赋","dynasty":"明","author":"马光龙","text":"春迟韶光媚，清朗是日逢。山行宛图画，修褉永和同。寻幽陟盘磴，石室开崆峒。华檐隐云雾，鳞瓦摩苍穹。依峰环峭壁，十柱夺天工。冽泉经其下，昼夜流淙淙。玉乳喷山骨，琼浆洒林丛。清飙时澹荡，明珠满碧空。疑自沧海上，移来水晶宫。胜事王右军，杖履生春风。指顾启群英，廓然如发蒙。我亦钝汉者，倾聆心不蓬。因之觉众妙，睇目浩无穷。"}