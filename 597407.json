{"id":"597407","title":"谒张丞相祠","dynasty":"明","author":"梁有誉","text":"开元治平日，英贤恣游衍。夫君匡屯器，忧国持先见。讵惭伊吕科，实冠东南彦。朝直承明庐，夕下金华殿。楚臣伤江枫，汉女悲团扇。而君复何为，含情赋海燕。玉泉一以闭，微微市朝变。欃枪亘中天，长蛇衄畿甸。金根入蜀年，空馀泪如霰。我本慷慨士，怀古岁方晏。野烟幂历起，祠树何葱茜。搴杜寄芳情，掇蘋羞野荐。高芬谁复嗣，旧叶遥奔箭。唯留千载名，来哲同兴羡。"}