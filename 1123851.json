{"id":"1123851","title":"呈衡州使君先生二首","dynasty":"宋","author":"赵蕃","text":"当年月以秋中过，今岁凉因闰故迟。渴想话言思亟见，暑侵鞍马敢云疲。曾闻遗俗有存者，岂若吾身亲见之。少不如人今老矣，朝闻夕死庶几为。常州何乃又衡州，或谓兹行乃胜游。钟鼓相闻寻岳寺，茝兰无数踏湘流。是中夫岂先生乐，此段聊供幽子求。岳麓相望唯石鼓，要令吾辈务藏修。"}