{"id":"409814","title":"龙潭观瀑次老杜集中《万丈潭》诗韵","dynasty":"近现代","author":"方守敦","text":"桦皮岭在目，中有灵境晦。匪赖地主劳，何缘踏其内。湾流雨后急，百道冲烟霭。迫隘一山横，斩划绝壁大。飞龙滚雪舞，穹岩鬼神对。瀑势悬沧溟，潭影澹清薱。万钧投巨石，意使怪物碎。气激清风高，地出陆沉外。长虹或下饮，遥峰俨建旆。重叠喷霜花，渟潆下石濑。奇兹山水窟，来者羊求辈。碾玉哂微名，披雪勿称最。逃生叹年朽，快赏豁心碍。多难济苍生，期与神龙会。"}