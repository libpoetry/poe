{"id":"501189","title":"予别黄岩十又六年谫焉德薄父老当不复记然区区常往来于怀也如晦上人来见语亹亹不能休别又依依不忍释予不知何也赋此以赠","dynasty":"明","author":"张以宁","text":"朗公相见广陵春，自云家世黄山人。老夫畴昔黄山客，江海见之情转亲。坡陁石上曾披雪，遍海莲华白于月。新诗句句斗清妍，高诵长风动疏樾。清晨言别索题诗，我衰诗减黄山时。春潮日夕海门去，归报山中尝旧知。"}