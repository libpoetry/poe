{"id":"700141","title":"题孔坛四景","dynasty":"明","author":"顾允成","text":"暮春春服成，当暑袗絺绤。秋阳以暴之，岁寒知松柏。不得中行必也狂，三三两两舞雩行。铿然舍瑟春风里，吟弄千年调转长。閒来当暑起清风，乾巽相逢自化工。兀兀端居洵适适，羲皇何必北窗翁。秋水澄兮秋日烈，曦耀高悬终古赫。天若不生我仲尼，群蒙长夜谁见白。五霸之时冽似冬，杏坛松柏转茙蓊。于今留得青青在，万象回春领圣功。"}