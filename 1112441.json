{"id":"1112441","title":"瑞鹤仙 寿","dynasty":"宋","author":"张元干","text":"倚格天峻阁。舞庭槐阴转，盆榴红烁。香风泛帘幕。拥霞裾琼佩，真珠璎珞。华阳庆渥。诞兰房、流芳秀萼。有赤绳系足，从来相门，自然媒妁。游戏人间荣贵，道要元微，水源清浊。长生大药。彩鸾韵，凤箫鹤。对木公金母，子孙三世，妇姑为寿满酌。看千龄，举家飞升，玉京更乐。喜西园放钥。对燕寝香润，棠阴寒薄。东风夜来恶。禁烟时天气，莺啼花落。新晴共约。怕韶光、容易过却。把铜壶、缓浮金杯，禊游行乐。弦索。笙簧声里，还记兰房，正垂罗幕。初眠柳弱。梅如豆，玉如琢。向凤凰池上，鸳鸯影里，他年何啻紫橐。看流芳，继踵韦平，盛传巩洛。"}