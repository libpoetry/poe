{"id":"1116941","title":"南郊大礼庆成诗五首 朝享景灵宫","dynasty":"宋","author":"苏颂","text":"惟宋五世，将郊泰玄。祗若前典，钦崇道尊。其日吉午，天时薄寒。帝出斋寝，朝神紫垣。降辂就次，被龙搢山。礼荐苍玉，乐歌太安。酌以琼醴，羞以灵飧。飙御来格，上诚益虔。思我基命，系于帝轩。真祖膺符，锡类贻孙。皇继其志，受祉弥繁。炎炎景历，亿万斯年。天命有宋，系轩纂唐。祖武宗文，积厚流光。奕奕清庙，八祏同堂。五祀备飨，百顺储祥。皇帝孝思，明发不忘。躬执圭瓒，再荐嘉觞。公卿陟降，鼎俎芬芳。广乐九变，群神迪尝。昭我先烈，缉熙万方。永思继述，成不敢康。始朝于庙，诗歌嗣王。烈圣在天，保佑我皇。惟皇继天，宅位三祀。灵德及远，嘉生茂遂。仲冬月良，一阳气至。上将告成，礼严肆类。自庙徂郊，万灵拱卫。天收宿雰，日丽佳气。月逾既望，再登午陛。对越苍祗，配以太帝。奠玉酌匏，升烟燎币。志尽虔恭，备成熙事。玉舆旋衡，欢声沸渭。皇专乃诚，下蒙厥惠。帝陟圜丘，天降之祜。嘉与士民，均承福祚。还御端闱，躬布皇度。鸡星验占，鹄书胪句。庆浃天渊，恩霏雨露。涤垢弃瑕，蠲租薄赋。三泉靡封，五刑几措。太和充塞，群心率吁。自古无赦，孰除诖误。我朝本仁，实清弊斁。赦匪其私，仁则有裕。万民以怀，邦基巩固。大孝尊亲，治本人伦。自家之政，所以刑民。天正元日，帝郊毕禋。将崇母仪，爰即嘉辰。正朝乾辟，羽卫星陈。金石既作，公卿荐臻。帝步西序，躬咨尔臣。授以册宝，极其礼文。群官在位，靡不欢欣。谓天子孝，感于人神。祝天子年，后于灵椿。皇心匪懈，圣度惟新。"}