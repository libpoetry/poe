{"id":"866405","title":"木兰花慢 和答玉林韵","dynasty":"宋","author":"冯伟寿","text":"酒醒人世换，碧桃靓、海山春。任青鸟沈沈，紫鳞杳杳，有玉林人。宫袍掉头未爱，爱荷衣、不染市朝尘。仙样蓬莱翰墨，云间鸾凤精神。笑呼银汉入金鲸。琼苑自由身。羡咳唾成章，香薰花雾，音和韶钧。六丁夜来捧去，便天人、也自叹尖新。那得金笺飞洒，浩歌飞步苍旻。"}