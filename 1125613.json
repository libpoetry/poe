{"id":"1125613","title":"赠蒋德言昆仲三首","dynasty":"宋","author":"袁燮","text":"平生无所嗜，耽玩惟古今。以我浅陋质，期于江海深。万事不挂胸，须臾惜光阴。五夜常自起，简牍勤披寻。清风递晨钟，铿然感予心。年来因多事，力弱不自任。丛书未暇读，尘埃积中襟。何当脱鞅绊，归欤松竹林。平生寡所谐，疏拙以自守。天钟凿枘性，人弃我独取。世道方荆榛，营利不绝口。我欲挽衰俗，每每掣其肘。仕版谓假途，何用医国手。再拜谢诲言，古人贵不苟。乘田与委吏，勤勤鲁中叟。吾心不可昧，岂问人知否。此意当与谁，寄我二三友。我生亦何幸，佳友在邻墙。道义共讲贯，心亲形迹忘。迩来忽问阔，千里遥相望。为别似未久，炎赫变飞霜。岁月易因循，志士宜自强。良心虞放逸，古人严范防。及此閒暇日，书林撷其芳。他年恢远业，云路观腾骧。"}