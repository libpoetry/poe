{"id":"1226044","title":"吊崔云山","dynasty":"元","author":"马臻","text":"埃风荡天荒，孤山卧秋草。君家孤山下，不厌孤山好。昔我山中房，识君师侍傍。白发映蕉水，妙语回羲皇。闻君又绝粒，默默宴华室。道毕合神风，回车朝帝一。制魔诚所难，有身良可叹。层阴翳太景，平陆翻狂澜。忆君出门去，相看泪如雨。始欣天道还，逸驾倏飘举。有诗君莫吟，有酒君莫斟。神交动恍惚，尚想闻空音。我歌山日落，松声起寥廓。魂兮其有知，为我来冥漠。幽室苦夜长，思君念春阳。春阳难复见，短歌不成章。"}