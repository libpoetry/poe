{"id":"577679","title":"贡院中偶赋","dynasty":"明","author":"陈琏","text":"都城二月礼闱开，海内英贤辐辏来。丹穴嗈嗈鸣凤鸟，宛河濯濯见龙媒。天朝科目超前代，午夜奎光烛上台。圣主临轩思策士，儒臣奉诏共抡才。棘闱严邃临高阁，藻鉴清明绝点埃。经术政须求贾董，词华原不重邹枚。蓝田美玉初离璞，沧海明珠已脱胎。用世真儒当辈出，校文胜会屡叨陪。红帘夜永销银烛，翠幕风寒醉玉杯。早晚尚书催放榜，承恩又喜到蓬莱。"}