{"id":"721851","title":"可惜","dynasty":"明末清初","author":"屈大均","text":"可惜功名会，先人反后人。才疏应早退，貌恶自长贫。草出偏含雨，梅开不及春。徒然三载别，忧念累慈亲。出处因雠敌，平生烈士雄。道孤难自立，才拙易为穷。众鸟啁啾里，文鸾困抑中。江潭思见放，复守蕙兰丛。中厨烧笋熟，下箸忽凄然。不视高堂膳，难归下海田。泪和三妇滴，身恐一人捐。未拔贲禺郡，明春可劳旋。"}