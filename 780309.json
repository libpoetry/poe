{"id":"780309","title":"祝英台近 孤馆积阴，独居无作。黄子芾孝廉持晓风残月图便面属题，爰赋此词以掳归思","dynasty":"清","author":"周星誉","text":"暗潮生，纤月暝，解榜越江口。脉脉新愁，堆上短亭柳。有人玉笛声中，罗衾如水，这归梦、比莺还瘦。正僝僽，道是芳草吴天，何处重回首。烛冷香温，滋味尽消受。可怜落尽桃花，春寒孤馆，怎挨得、酒醒时候。"}