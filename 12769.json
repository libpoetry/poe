{"id":"12769","title":"宫词·对御难争第一筹","dynasty":"唐代","author":"王建","text":"对御难争第一筹，殿前不打背身球。内人唱好龟兹急，天子鞘回过玉楼。新衫一样殿头黄，银带排方獭尾长。总把玉鞭骑御马，绿鬃红额麝香香。罗衫叶叶绣重重，金凤银鹅各一丛。每遍舞时分两向，太平万岁字当中。鱼藻宫中锁翠娥，先皇行处不曾过。如今池底休铺锦，菱角鸡头积渐多。殿前明日中和节，连夜琼林散舞衣。传报所司分蜡烛，监开金锁放人归。"}