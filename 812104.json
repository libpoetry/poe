{"id":"812104","title":"题周防背面美人图","dynasty":"清","author":"孙原湘","text":"惊鸿瞥见又逡巡，珠压腰裾稳称身。绝似簸钱堂上事，忍羞和笑避生人。小朵樱桃折得不，无人窥见绿蛾愁。玉阶唤杀红鹦鹉，不是欢来不转头。脸波藏却媚霞痕，只露双肩削玉温。心自向君身自背，省他一见一消魂。只量钿尺认腰支，那有春风见面时。会得李夫人意态，背人翻是耐人思。妙句青邱最有情，倾城虽见画难成。诗人设想还痴绝，要看回头百媚生。不用传神阿堵中，画师妙手只空空。累他多少旁观眼，相背人人学蒯通。几时回首眼波横，枉费千呼万唤声。画里未容人省识，如何妄想作刘桢。"}