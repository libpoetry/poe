{"id":"705205","title":"凤凰台上忆吹箫 其三 画中美人","dynasty":"明末清初","author":"徐石麒","text":"招取芳魂，约来新样，一时扶上轻绡，似纱棂隔影，罗帐藏娇。也自轻胭嫩粉，揉撋得、不避人嘲。凝神久，眼波欲动，脸晕疑潮。朝朝。闲相望也，不信道人间，有此丰标。将莲腮暖熨，兰气微调。待把真娘旧事，重说与、今日儿曹。还须怕，蛾眉生妒，未许人瞧。"}