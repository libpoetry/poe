{"id":"1166688","title":"奉和圣制送张说巡边","dynasty":"唐","author":"张嘉贞","text":"天锡我宗盟，元戎付夏卿。多才兼将相，必勇独横行。经纬称人杰，文章作代英。山川看是阵，草木想为兵。不待河冰合，犹防塞月明。有谋当系丑，无战且绥氓。阃外传三略，云中冀一平。感恩同义激，怅别屡魂惊。直视前旌掣，遥闻后骑鸣。还期方定日，复此出郊迎。"}