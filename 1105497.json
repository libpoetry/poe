{"id":"1105497","title":"次韵王宣义见过夜饮四绝","dynasty":"宋","author":"毛滂","text":"空琴谁为奏南风，坐看幽香走篆红。定卜糟丘度馀日，此生那复问蓍丛。凄风落日酒家天，何事囊中长一钱。快见渴虹横酒户，归须残月上吟鞯。崔郎傲兀见孤罴，笔势纵横欲发奇。赋就何人知犬子，杯深自喜对鹅儿。肯为张卿贵作奴，不嫌唤客手携壶。全胜一叶唯茶灶，未负黄公卖酒垆。"}