{"id":"71894","title":"摸鱼儿·叹萍蓬此生无定","dynasty":"元代","author":"刘敏中","text":"叹萍蓬、此生无定，年年客里重九。南来北去风沙梦，弹指已成白首。谁有酒。都唤起、一天秋色开林薮。还开笑口。对满意青山，多情黄菊，莫唱渭城柳。龙钟态，也向人前叉手。思量难以持久。东涂西抹皆倾国，只有效颦人丑。嗟汝叟。今误矣，江亭好去藏衰朽。鸣鸡吠狗。尽里社追随，何须更说，鼻醋吸三斗。"}