{"id":"1109661","title":"和圣俞逢卖梅花五首","dynasty":"宋","author":"刘敞","text":"送腊迎年越岭梅，几时随驿过江来。上林桃杏矜颜色，已老东风寂寞开。三月都城雪卷沙，幽芳偏恨杂群花。九衢何处江南客，一笑相知越女家。东阡北陌竞春游，弄雪翻云为少留。落去能无怨羌笛，折来端是乱乡愁。安得繁英种满园，风前月下共方樽。放歌起舞浓阴里，长使清香濯醉魂。可怜风雨逼流阴，无奈芳菲恼客心。暂引江南春入眼，不辞多掷袖中金。"}