{"id":"681251","title":"山水图","dynasty":"明","author":"李东阳","text":"鹅溪练色如江色，幻出山青与云白。山前杂树岂知名，云际高楼不论尺。幽泉无声深谷窈，下作寒潭浸空碧。祗应车马隔尘氛，但有扁舟系沙侧。溪头老渔何处归，手持轻橹背斜晖。茅堂欲到恐未到，日暮山云空湿衣。西岩两翁共巾屦，应在深山更深住。南溪芳草北溪花，遥指平生钓游处。"}