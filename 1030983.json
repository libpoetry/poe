{"id":"1030983","title":"用俎字韵呈樗年","dynasty":"宋","author":"蔡肇","text":"堕灶一言能破釜，魔界扫空成佛土。钟山道场天所开，万壑千岩没华雨。白衣居士演真谛，江汉滔滔流去乳。自从玉髻飞上天，妙缘谁救诸有苦。我昔南行入定林，水鸟松风能妙语。六时天乐綵云飞，百丈寒江翠绡舞。此地知君曾著力，雷作弹指开蛰户。空山蕙帐盍思归，秋末晚菘行可俎。"}