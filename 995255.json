{"id":"995255","title":"宝善堂为薛玄卿题","dynasty":"宋","author":"黄叔美","text":"人孰不有母，鲜能报其恩。人孰不有弟，鲜能念同根。汉兴尺布谣，郑有誓泉言。所以忧世事，永叹鹡鸰原。缅怀宝善君，生子出孝门。幼习静室业，实为仁爱敦。百金买古宅，乃在清溪濆。堂前种荆树，堂北长慈萱。时从道园中，驾彼白鹤轩。再拜母膝下，殷勤问寒暄。季也一相接，怡然煦春温。溪鱼识啸歌，乌鸟沽盘餐。余适登斯堂，吴公有铭存。阿侄三五辈，削瓜酌清尊。秩然进退间，礼义何其尊。嗟今利夺人，骨肉相仇冤。苍天信可问，薄俗难与论。"}