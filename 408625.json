{"id":"408625","title":"贺掖（县）前令南昌魏起鹏使君乞养还山吟四叠选二 其二","dynasty":"近现代","author":"裘祖诰","text":"君非真醉我真醉，君归非易我来易。书生谬博戎马功，陆路乘舟何以异。万卷未识古人心，一官竟短英雄气。南滇守遍守东莱，蹉跎堂上斑衣戏。绝裾安知望散贤，击壤空慕唐虞际。闻君口碑心彷徨，万家永托帡幪隶。文章事业两苍茫，循良未许凡庸例。仙迹可留不可留，云中白鹤天边骑。遗编珍重碧纱新，一纸流传千载器。我今临风热瓣香，悠悠白云无尽意。"}