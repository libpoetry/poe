{"id":"684153","title":"送李太清给谏抗疏斥还","dynasty":"明","author":"王弘诲","text":"琐闼封章白板弹，棱棱风采动朝端。安危报国丹衷苦，鼎镬甘心白昼寒。楚泽任教渔父问，汉廷终赖主恩宽。极知千古高名在，叹息清时有说难。风流千载见龙门，朝捧词头暮叩阍。慷慨此身宁自保，艰危吾道喜常存。一封岂谓酬臣节，九死犹应报主恩。珍重大崖传世业，归来掀揭树乾坤。"}