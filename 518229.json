{"id":"518229","title":"题山水图","dynasty":"明","author":"唐文凤","text":"群山起伏如惊龙，特立不屈疑争雄。遥天斜出紫菡萏，落日倒射青芙蓉。长溪萦回绕山麓，细濑淙淙漱寒玉。烟凝向暮波光酣，飞来乱点轻鸥浴。林间结屋谁幽栖，疏窗俯碧虚檐齐。彷佛神仙金华洞，依稀渔人武陵溪。人间真境空寂寂，每凭毫素留遗迹。云迷不返捕鱼舟，雨冷犹存化羊石。我居大好山水州，金华武陵路悠悠。按图奇胜不用得，长吟声撼松风秋。"}