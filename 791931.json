{"id":"791931","title":"黄梅花","dynasty":"清","author":"何彦升","text":"君不见东风初动梅龙活，一枝素蕊动寒发。藐姑仙子谪人间，明月销魂冰鍊骨。又不见珠英绿萼满庭隅，美人一笑芳颜舒。尘寰富贵留红线，金谷繁华送绿珠。风姨妒煞倾城色，罗浮一梦无消息。何似檀心磬口花，久伴山中林下客。赤蜡融成万点黄，清姿冷淡卸华妆。丛菊开残三径晚，木犀落后一庭香。晚节偏容强项令，奇葩耐久枯枝劲。夕阳烘透暮鸦栖，残雪冻馀孤鹤病。群芳合让此花魁，天寒早对绮窗开。笑他万紫千红艳，齐向东皇乞蝶媒。"}