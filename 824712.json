{"id":"824712","title":"满庭芳 遇丁闇公于地山师座上赋赠","dynasty":"清末近现代初","author":"袁克文","text":"吹梦京尘，销魂沽水，鼓鼙惊又当秋。一尊轻醉，憔悴数前游。堪忆城东旧社，钟声里、灯火悠悠。供酬唱，西山翠簇，飞爽入层楼。回头何处是，朱帘雾卷，碧瓦霜流。但凝想无端，燕语还休。七二重重逝水，应不断、吹叠閒愁。西风晚，凉天旧侣，相对说勾留。"}