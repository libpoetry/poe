{"id":"405145","title":"翠楼吟","dynasty":"近现代末当代初","author":"田遨","text":"蜀国山川，蜀宫才貌，宫词首首堪诵。当年残碣在，又琢做砚材清供。沧桑簸弄。竟纷纷解甲，男儿无用。千古梦。多少才媛，这般断送。珍重。紫砚一方，历恒河沙劫，烟痕浮动。几行娟秀字，又印證芳情种种。高斋供奉。是君家宝物，琴书可共。重吟讽。情天不老，情波常涌。一卷宫词，数行翠墨，千秋犹剩芳砚。昔年游乐地，都变了蓬莱清浅。摩诃池畔，想桨声拍水，花光浮岸。匆匆换。荒驿词悲，杜鹃声怨。试看。题壁昭仪，与回心院里，一般凄断。夫人差胜处，多几许聪明才辩。幽怀难遣。又故主情深，张仙相伴，人已远。砚中尚有，云光舒卷。"}