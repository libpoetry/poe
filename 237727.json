{"id":"237727","title":"次翁士秀喜雪长咏","dynasty":"宋代","author":"曾协","text":"阴阳持权或赢缩，运气循环更剥复。忽惊寒凛袭重裘，元是祥霙散平陆。登山不觉屐齿折，索酒仍催葛巾漉。萧条贫居马为二，瑟缩冻坐龟藏六。挥毫谩诧句中眼，对案常逢食无肉。未谋南亩五百弓，浪说朱轮三十辐。且欣膏润入效原，为拯黔黎出沟渎。敢将固陋测帝心，概想生灵皆子育。将春欲放草木叶，成岁先须天地肃。伊余平生贪静胜，有此一廛从穆卜。应怜此地久憔悴，端向吾庐增煜煜。巧随高下缀琪树，任逐横斜落云屋。尘缘顿觉一羽轻，诗句但惊翻水速。坐令欢意荡愁思，仍遣时寒破常燠。嵇康醉状耸危石，卫玠羸姿立修竹。排来一一尽连璧，环立诜诜皆冠玉。晚风徐韵仍佩环，枯木无心亦冠服。晓连青女增粲粲，夜映金波兼穆穆。遮藏春色失斓斑，漏泄梅花有芬馥。掀髯一笑万事空，细读君诗倒醽醁。"}