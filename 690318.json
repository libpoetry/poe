{"id":"690318","title":"军中遗稿 读史十首","dynasty":"明","author":"张家玉","text":"读史高斋日正红，书生予夺笑谈中。帝秦不是奇男子，也有强梁向海东。汉使堂堂出朔边，微茫海北锁寒烟。青羝白雪如逢我，耐得苏卿十九年。顺水长驱事已非，龙潜虎伏失干旂。南阳果系真天子，定有王丰勒马归。宣阳门外汉重围，日落华林掩夕晖。国破家亡今古事，肯随会稽着青衣。晋室倾颓事莫当，鸡声啼起铁肝肠。诸君莫洒新亭泪，好向中原识范阳。渔阳鼙鼓动燕京，若个传来骂贼声。记得当年颜太守，洛阳桥畔舌纵横。摩诘才名噪一时，孤臣喷薄又成诗。可怜一片珠江水，翻作当年凝碧池。望断厓门不忍闻，今今昨昨总纷纷。碙州纵有黄龙瑞，丞相传来不姓文。忆昔悬帆出建阳，桥头卜肆尚传芳。而今不管天人数，却笑劳劳谢侍郎。绛阙天魔舞不休，义旗昨日起濠州。东官曾有誇封禅，扫却毡裘拜冕旒。"}