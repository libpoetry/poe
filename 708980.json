{"id":"708980","title":"贺新郎  书怀","dynasty":"明末清初","author":"曹溶","text":"一派平林阔。骑森森、银枪玉帐，了非英物。身世芒鞋太辛苦，晚踏战场深雪。刁斗外、群鸦啼绝。宛转桑乾留不住，喜行山、北去环宫阙。飞动意，待君发。菱花碧浸星星发。买凉州、葡萄百斛，宝筝初歇。闲坐秤量眼中客，谁似龙蛇灭没。凭浪语、古人三窟。盾墨磨残征袖冷，少黄金、铸就封侯骨。心万里，对秋月。"}