{"id":"835267","title":"金缕曲 为藏山题画","dynasty":"清末民国初","author":"沈曾植","text":"绝唱酬希听。我非鱼、子犹非我，会心谁胜。天若有情天亦老，目瞬华萎难认。展画里、仙关云磬。浪说挂冠神武早，滞翱翔、那得常清净。铭鹤罢，倚松暝。洞庭叶下灵均醒。顾龙门、伤怀眇蹠，杨侯波劲。亲友抟沙坚不散，荒了陶家三径。溯明月、中秋人定。玉宇琼楼三世影，唤湘灵、鼓瑟苍龙应。常娥老，维摩病。"}