{"id":"805529","title":"摸鱼儿 寄王淙云","dynasty":"清","author":"杨芳灿","text":"闭重门、悄无人到，荒阶苔已成篆。蛮笺摺叠成方胜，倩寄旧时吟伴。肠已断。问春色、和愁毕竟谁深浅。危栏凭遍。爱空翠濛濛，斜晖澹澹，一缕断虹茜。芳洲路，细草高低似剪。柔波来去如淀。冶游情事浑如梦，花雨半楼人倦。春婉娩。拚让与、寻香小蝶栖香燕。如何消遣。听曲录廊西，丁冬铃语，也似诉清怨。"}