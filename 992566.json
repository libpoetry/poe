{"id":"992566","title":"和滕公游穿山洞","dynasty":"宋","author":"梅尧臣","text":"洞口水石浅，潺潺泻绿蒲。缘源进岩窦，阴黑人境殊。中言有物怪，蟠蛰春未苏。霖雨虽有意，风雷莫肯扶。风雷自鼓荡，不久当何如。幸欣禅林近，钟梵来有无。回策履幽径，衣香草露濡。老僧长松下，麋鹿与之俱。溪云时见起，山鸟自相呼。羡尔得兹乐，何用劳形躯。"}