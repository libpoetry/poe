{"id":"1108462","title":"挽吴茂新侍郎三首","dynasty":"宋","author":"刘克庄","text":"□□乘骢马，安能作噤乌。去因攻潞国，来又荐君谟。□□延英疏，丹青洛社图。呜呼传不朽，犹足警奸谀。□先□皇志，公除法从真。玉楼要新记，铁壁夺全人。宿草俄封墓，柔蒲谩裹轮。岂无南董氏，奋笔传名臣。衰老归休矣，公曾怂恿之。门无今雨客，笥有隔年诗。友课招魂些，儿徵积善碑。白头哭同社，心折可胜悲。"}