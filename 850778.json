{"id":"850778","title":"尉迟杯 题卢石溪响碧琴所","dynasty":"宋","author":"尹公远","text":"冰弦语。在竹树、院落深深处。当年野草闲花，何许浮云飞絮。征鸿止止，纵汗漫、游人远回顾。迟琼楼、五色帘开，唤醒玄鹤飞舞。何事梦断湖山，尚九里松声，八月潮怒。三十年馀池台泪，应不为、花奴羯鼓。想天上、群仙老矣，甚比似、人间更愁苦。倩画阑、留住西风，莫教愁入云去。"}