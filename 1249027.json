{"id":"1249027","title":"忧伤四首上樊时中参政苏伯修运使 其三","dynasty":"元末明初","author":"王逢","text":"官柳场，青芒芒，野鹰交飞扑马骧。年年十月辕门张，元戎始来坐虎床。翼舒箕哆鱼丽行，鼓进金退兵家常。起伏见讥孙武子，句卒贻笑曹成王。千夫散尽旌旗定，偏裨队伍相呼应。几处私恩误主恩，一回酒令行军令。酒醉边隅事不闻，边隅扰扰多烟氛。"}