{"id":"433044","title":"春望五首","dynasty":"近现代","author":"唐鼎元","text":"极边烽火与云浮，吹角声繁花气稠。天地文章富春色，风尘羁旅叠新愁。去年明圣湖头屐，今日潇湘江上舟。借问何缘适南土，无言先自泪双流。麒麟待画虎貔雄，忍见干戈戢未终。乡里忽然成异域，山河何处不春风。桃花红照离人泪，桑叶青开织女功。安得乾坤咸涤荡，氛消快睹九州同。吴云遥接楚江边，此去山河路几千。客子魂销桃李月，乡关梦到鼓鼙天。谁诛蛟鳄长澄海，归听鸧鹒近禁烟。儿辈出村爷倚杖，真看行旅至堂前。遥对兵戈惜岁华，行行不觉道途赊。笛中吹遍关山月，烽裏争开桃李花。岂得无情忘西子，非因远谪到长沙。有家亦作无家别，肠断何堪望海涯。果然蛟鳄化寒烟，突兀家山堕眼前。桃李祗教当户看，儿童着意抚肌怜。阿爷笑口尝甘旨，亡母新坟挂纸钱。只在雄师雷电进，此身朝楚暮吴天。"}