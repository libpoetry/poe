{"id":"838170","title":"齐天乐·北海","dynasty":"清末民国初","author":"魏元戴","text":"涟漪倒影琉璃碧，风来尚浮香满。石磴排云，金茎坠露，秋色正连天远。朱栏百转。更绿荫萦纡，浅平沙岸。咫尺神山，琳宫火烬金炉暗。宵严惯随天仗，忆朝班初点，身近香案。兴庆池台，昆明葆羽，嬴得一襟幽怨。槐阴梦短。恨南内西清，美新争炫。剩有孤臣，抵行吟泽畔。"}