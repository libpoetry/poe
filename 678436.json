{"id":"678436","title":"寄内敬","dynasty":"明","author":"刘绩","text":"一日八九望，每望目屡揩。秋风涨离忧，填塞壮士怀。蹋地地有垠，步天天有涯。如何与子别，三载不一偕。狡狯日日多，淳庞日日乖。出门非无侣，见人心则豺。愿为朱丝绳，与君琴瑟谐。愿为白羽箭，藏君金鞲靫。生结知音朋，死作正直侪。长白山崔崔，辽水清湝湝。人生莫暌离，暌离恨难排。"}