{"id":"1142546","title":"苦疮叹","dynasty":"宋末元初","author":"方一夔","text":"西家真王化作灰，东家稚松雪霜摧。人生有命惟脆薄，逝水一去何时回。试看昨日绕床戏，或骑青竹折早梅。须臾变灭不可恃，惟见松下双土堆。嗟哉玄冥弄权柄，掀簸炎瘴飞氛埃。天公不肯怜赤子，坐使疮痏愁婴孩。断魂零落向何处，溪头望哭思归来。谁能便作忘情者，作诗往助风泉哀。"}