{"id":"229983","title":"寿黄运使·南海之中三神山","dynasty":"宋代","author":"度正","text":"南海之中三神山，高出天宇超人寰。上有神仙百万宅，琼栏瑶楯相回还。四方鳞鳞中杰观，不知谁氏当中间。或云黄帝之后已百世，云仍诜诜褒衣博带千官班。向来山泽癯，晦伏潜深湾。是家老仙伯，下顾目所瞷。中夜舞鸾凤，明朝排天关。自从放出一头地，长江大河声潺湲。东皇回跸鼓万象，和气袭人春初颁。云裾霞佩来何所，巍峨步趋貌则闲。生香馥郁浮四座，得未曾有天非悭。至人之子饫芳味，欲揭北斗高莫攀。丹霄争看来驿骑，衮衣直上承天颜。上论唐虞开稷契，下及草野兼庸孱。嗣德之继发馀响，未必政尔诗书删。"}