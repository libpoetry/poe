{"id":"401822","title":"一剪梅","dynasty":"民国末当代初","author":"茅盾","text":"六十年前景凄凉。垄下多稂。陌上无桑。而今日月换新装。八茧蚕忙。双季稻香。厂矿安排细较量。翘首钱塘。俯视金阊。工农子弟焕文章。泖溇汪泱。苕霅流长。美满因缘翰墨香。女也缣湘。男也缥囊。佳人国士好风光。兰也芬芳。菊也傲霜。竞争上游建设忙。华也飞翔。关也腾骧。两聋大小共称觞。欢也刘娘。喜也朱郎。何处荒鸡唤曙光。闻笛山阳。凄切寒螀。骑鲸捉月忒颠狂。且泛艅艎。适彼乐乡。心事浩茫九转肠。有美清扬。在水一方。相思欲诉又彷徨。月影疑霜。花落飘香。"}