{"id":"1127384","title":"送王节推夷仲秩满赴阙","dynasty":"宋","author":"喻良能","text":"紫禁胪传第四人，锦肠贝齿凛长身。三年来作诸侯客，千里江山阴受春。胸中深蟠万卷馀，笔端倒倾蛟室珠。掖垣政要舍人样，致主泽民推宿儒。战和未定议纷纭，草茅有忠天莫闻。公乎行矣陪国论，毋愧新亭千载人。中年谢傅良多感，欲别能忘作恶无。今日与公休惜别，须知元不隔江湖。"}