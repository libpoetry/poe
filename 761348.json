{"id":"761348","title":"甘州  洪彦先与秦淮女子有桃叶渡江之约，未果而金陵陷，不可寻问矣。彦先哀之，为赋此解","dynasty":"清","author":"蒋春霖","text":"悔年时刻意学伤春，东风柳花颠。绕红阑是水，清波照影，镜拥双鸾。击楫桃根何处，团扇误婵娟。梦醒还疑梦，此恨绵绵。休记银屏朱阁，便江山如画，今落谁边。倚斜阳弹泪，一例吊秋烟。待低拜，青溪夜月，问何时、重为玉人圆。长怀感，有相思血，都化啼鹃。"}