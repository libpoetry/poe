{"id":"527615","title":"怀旧吟赠阮世隆","dynasty":"明","author":"何景明","text":"君家高楼对芳树，开宴曾留三日住。铜槃绛爉煖照春，金壶银漏寒催曙。知君重义多豪游，满门宾客为我留。珊瑚不避铁如意，骅骝皆缠金络头。尔时北上与君别，蔡州城外花如雪。梦里犹寻汝上云，醉中却忆淮西月。丈夫富贵各有因，如君立身亦不群。行年四十未白发，生儿十八期青云。君从秋日遥分手，我向东风一回首。山下长搴旧薜萝，楼前应长春杨柳。"}