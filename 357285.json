{"id":"357285","title":"沁园春·寄范笏溪代柬","dynasty":"清代","author":"黄之隽","text":"孤馆虚窗，记昔同君，客兴最豪。向蚖膏泪处，研朱改曲，虹堤齿外，浮白观潮。迹散汀萍，颜看屋月，遣梦相寻怕路遥。吟诗否，想杏花春雨，替我魂销。今朝。懒做洪乔。为传简朱门一一敲。但玉烟墨拓，未同拾芥，珠编画谱，须望投桃。蟫史残笺，鸡窠秘笈，炙盏应留十夜钞。还书债，与相思债等，总待归桡。"}