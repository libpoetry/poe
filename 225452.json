{"id":"225452","title":"邓成彦邀李益之朱乔年及某一饭适忌日无侑觞","dynasty":"宋代","author":"邓肃","text":"点额万里归，兀坐冷如水。惭愧北阮贤，为余饭设体。既邀折槛朱，仍约骑鲸李。人乳已方丈，清歌迟皓齿。那知事大谬，反误占食指。得鹿傥是梦，翻羹得无鬼。我生饮红裙，万事空一洗。所失如蝟毛，岂惟一饭耳。端恐荀陈会，自此参辰矣。凭公反高阳，勿专兰亭美。主人或素餐，苏晋端可拟。何妨具大烹，肉食从客鄙。"}