{"id":"1105056","title":"遣兴","dynasty":"宋","author":"文天祥","text":"一落颠崖不自由，春风相对说牢愁。稚驴黑月光中吼，饥鼠青灯影下游。岂料乾坤成堕甑，始知身世是虚舟。遥怜海上今尘土，前代风流不肯休。东风吹草日高眠，试把平生细问天。燕子愁迷江右月，杜鹃声破洛阳烟。何从林下寻元亮，只向尘中作鲁连。莫笑道人空打坐，英雄收敛便神仙。"}