{"id":"662208","title":"东华真人图代寅轩先生题","dynasty":"明","author":"石宝","text":"徐生入海不复还，人传已在三神山。山头宫殿千万间，青玉琢户黄金镮。银城射日日色斑，望之可见不可攀。不可攀，那可度。谁人海上遇安期，貌得山光入生素。雕琼作树瑶作华，白璧楼中张采霞。灵芝五色蒲九节，青鸟窗前堕红雪。蟠桃结实三千秋，大仙小仙来宴游。或驾苍麟，或骖赤虬。或乘白鹿，或服青牛。采丹葩兮绿萼，杂瑶草兮为羞。扬清歌兮云驻，玉麈挥兮风流。扬歌兮挥麈，吹箫兮击鼓。弹湘弦兮执鹭羽，青凤吟兮白鸾舞。吾不知其为谁，或童颜而貌古。东华真人须满腮，吐吞日月餐风雷。天浆一滴可以祛尘胎，何况日饮三万杯。黄芽夜半珠累累，瑶光直上冲三台。青头童子时往来。我欲因之问王母，瑶池之会岂可复得哉。吾间东方朔、李谪仙，年来亦在瀛洲边。二君于我有旧故，公其为我相周旋。不知奇辩犹能雄，斗酒一吟今几篇。东华真人笑不语，但见花梢露如雨。桃源旧事言未终，回首洪波几桑土。"}