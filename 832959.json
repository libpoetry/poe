{"id":"832959","title":"高阳台 再和叔问待月溪堂之作","dynasty":"清末民国初","author":"朱祖谋","text":"寒玉秋筠，衰丝暝柳，矾头浅画林峦。溪月生迟，低窥不照愁颜。尊空尚恋回肠地，伴怨虫、微语荒阑。最销凝、独梦飘镫，连唱投竿。鹧鸪啼老江南事，算樵风家世，人外閒閒。卅载吴栖，鹤天长占高寒。乡心历乱趋残夜，有雁行、飞度关山。傍西风、一倍哀时，词客休还。"}