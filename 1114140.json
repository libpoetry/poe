{"id":"1114140","title":"端康之间地名越城五山秀峙有蜿蜒飞跃之状山有五龙庙当秦时神媪临江五龙从之游没葬山上庙祀至今灵响甚著乡人以风雨候龙之归因作送迎辞五绝句以遗之","dynasty":"宋","author":"李纲","text":"风雨潇潇云气浮，五龙归觐到灵湫。星霜换易江山在，尚忆当年水际游。五山秀峙若飞腾，下有澄潭百丈清。不用燃犀窥秘怪，从来神理恶分明。万霰干霆霹雳飞，潜藏神用济烝黎。何须箫鼓祈膏泽，肯为乡人有所私。贝阙珠宫不可寻，时因风雨听清吟。叶公好画真龙出，却恨今无好画心。日染波光红洒洒，风摇影里碧鳞鳞。神灵来去初无迹，多少江头求福人。"}