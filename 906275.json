{"id":"906275","title":"次韵叶观文再赋游灵源桃花二洞之作 其二","dynasty":"宋","author":"李弥逊","text":"山行有底急，路转乃尔长。舆肩憩清荫，屐齿寻幽芳。突兀见古殿，委蛇度飞梁。馀红点涧色，新丝浮岩光。人径出鸟道，僧居俨蜂房。前山去未了，后骑低可望。逢人贵同气，偶地忘殊方。径催文字饮，稍近花草香。语味写素隐，诗工发深藏。湛辈欣有得，折杨愧成章。"}