{"id":"652766","title":"题鸿山邹校理溪山小隐","dynasty":"明","author":"谢晋","text":"旧叶梁溪上，青山带草堂。地形殊锦里，风景似潇湘。竹树疏还密，蘋芜绿更香。几家遥隔浦，一径别归庄。鹤伴寻诗杖，鸥随载酒航。林霏浮墅色，帘影动波光。苔厚封琴荐，花轻点笔床。樵歌知伐木，渔唱罢鸣榔。吟思清秋浩，书声白昼长。半村烟雨嶂，两岸水云乡。永望情无已，频过虑共忘。何当谢尘事，来伴咏沧浪。"}