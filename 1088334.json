{"id":"1088334","title":"淳熙戊戌七月二十九日与子晦纯叟伯休同发屏山西登云谷越夕乃至而季通德功亦自山北来会赋诗记事以云卧衣裳冷分韵赋诗得冷字","dynasty":"宋","author":"朱熹","text":"端筴得幽贞，考槃寄兹岭。未成长往计，抱恨中耿耿。秋风吹庭树，遥夜枕席冷。感彼岁序移，慨此心事永。明晨发孤兴，趣驾向绝境。跻攀力虽倦，想象意逾骋。云山一以眺，俯仰疑倒景。检校石田收，眷恋茅屋静。淹留复未遂，外物愧张邴。珍重同来人，妙语各清整。击节三叹馀，超然得深省。"}