{"id":"905426","title":"至启伏蒙仆射相公以小子近司靶阁罕扣芜音忽徵庸陋之词盖示记怜之旨特贻篇什俯耀行藏捧玩无厌感戴交切谨依高韵奉和聊抒下情","dynasty":"宋","author":"李至","text":"句无骚雅口难开，岂称明公唱和才。多病正怜拈笔懒，相思还喜送诗来。读临危坐抛青史，吟绕幽庭蹑绿苔。欲琢一联聊报谢，志疏词拙自先咍。"}