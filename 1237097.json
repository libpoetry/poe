{"id":"1237097","title":"鸣鹤遗音　苏武慢  并序","dynasty":"元","author":"凌云翰","text":"云缕虹竿，月钩星饵，海上金鳌曾钓。蓬岛连根，昆崙无外，不比人间嵩少。返本还源，成功满行，坐待紫皇飞诏。笑令威、千岁来归，知换几番华表。谁曾伴、阿母重游，蟠桃再结，目断西飞青鸟。林屋无扃，洞天不老，铁笛一声云杪。皎皎灵台，荧荧明镜，尘土等闲昏了。看火轮、飞出扶桑，万户千门皆晓。智不如愚，辩何如讷，大巧又何如拙。螳黠蝉痴，鹤长凫短，总是一番消歇。逝者如斯，挠之不浊，止水本来明彻。君试看、云散天开，见出自家秋月。谁种得、白雪黄芽，交梨火枣，不怕北风吹裂。头上簪花，手中拍板，稽首金银宫阙。见说麻姑，高骑鹏背，载酒过门相谒。便呼童、拗折松枝，扫取一庭残雪。玉砌雕阑，朱门紫陌，争似道人茅宇。樽有新醪，盘无兼味，自傍小溪垂缕。富贵何淫，贱贫亦乐，此外更无他语。有时将、明月为家，或共白云为侣。还俯视、六合之间，茫茫何物，不入灵台丹府。绿水青山，野花啼鸟，已把此心留住。梦熟黄粱，尘飞沧海，转首便为千古。问雪堂、归去何时，江上一犁春雨。芳草纤纤，游丝冉冉，可爱地晴江碧。世事浮云，人生大梦，岐路谩悲南北。漉酒春朝，步蟾秋夜，却忆旧时巾舄。问故园、何日归欤，松菊已非畴昔。谁似我、十亩柔桑，千头佳橘，饱有绿阴朱实。溉釜烹鱼，饭疏饮水，胜咀绛霞琼液。鸟倦知还，水流不竞，乔木且容休息。喜闲来、事事从容，睡觉半窗晴日。破帽多情，布帆无恙，兴尽便寻溪转。明月来时，浮云飞尽，千古翠屏宜晚。桂棹兰桨，荷衣芰制，偏称药炉经卷。看轻鸥、点破长烟，一望水连天远。尝记得、雪满山阴，舟回剡曲，何必过门相见。浩气难消，哀情谁会，万里碧空横剑。一道虹桥，半天龙驾，尚忆幔亭开燕。要长生、须出人间，未卜道缘深浅。身在云间，目穷天际，一带远山如隔。隐隐迢迢，霏霏拂拂，蔓草寒烟秋色。数著残棋，一声长啸，谁识洞庭仙客。对良宵、明月清风，意味少人知得。君记取、黄鹤楼前，紫荆台上，神有青蛇三尺。土木形容，水云情性，标韵自然孤特。碧海苍梧，白蘋红蓼，都是旧时行迹。细寻思、离乱伤神，莫厌此生欢剧。雾驾云軿，雨巾风帽，一剑凌风飞过。下视茫茫，遥观历历，不复更知天大。日月居诸，春秋代谢，几见授衣流火。记岳阳、三度曾游，未必世人知我。游戏处、柳树为徒，榴皮作字，聊说行藏如左。列豹重关，封狐千里，不满楚人哀些。瓦砾黄金，蓬莱别馆，归去有谁知那。不须分、天上人间，南北东西皆可。驴背驮诗，鸱夷盛酒，晓踏苏堤残雪。露阙云门，璇阶玉宇，照耀日华光洁。见说孤山，犹存老树，清兴一时超越。画船归、更有渔舟，此景顿成奇绝。还四顾、表里通明，高低一色，尘土不容毫发。却忆韩郎，花开顷刻，谁得染根仙诀。雪后园林，天开图画，眼界迥然俱别。待黄昏、约取林逋，湖上朗吟香月。醉里闲吟，兴来独往，山静悄无人语。两岸桃花，一溪春水，似忆仙源无路。花上莺啼，云间犬吠，偶到洞仙琳宇。便相留、闲话长生，嗟我委形非故。图画里、昔日天台，当年刘阮，此说荒唐无取。避世秦人，放舟渔子，却恐偶然相与。岭日将沉，林风忽动，吹落半帘红雨。待少焉、月出东方，拄个瘦藤归去。有酒无殽，柰何良夜，客有鲈鱼相惠。如此山川，几何日月，三国竟成何事。目断风帆，江空岁晚，觅句谩思无已。怕多情、笑我华颠，甚矣吾衰久矣。客知夫、水与月乎，盈亏如彼，逝者有如斯水。舟放中流，听其所止，夜久江流声细。鹤为予来，客辞予去，予亦就眠篷底。忽羽衣、过我林皋，惊觉一番残醉。仙客难逢，白云谁扫，知是采芝何处。皓鹤归来，金鸡啼罢，梦断阆风玄圃。松下高歌，橘中残著，饥后自餐龙脯。待偷桃，曼倩重来，为问木公金母。君不见、洞里桃花，花间啼鸟，又是一番春暮。弱水三千，巫山十二，指点虚无归路。君抱琴来，我邀君饮，我醉欲眠君去。向人间、游遍朱门，静看只如蓬户。君实园中，尧夫窝内，独乐正同安乐。维水泱泱，予怀渺渺，西望每思伊洛。草色随车，花香袭屦，风景至今犹昨。被杜鹃、啼破天津，便觉市朝萧索。谁复见、万古龙门，三春桃浪，冲岸紫鳞争跃。月到风来，水流山在，安得二贤同酌。心上经纶，鉴中治乱，叹息九原难作。笑红尘、逐利争名，总是蝇头蜗角。"}