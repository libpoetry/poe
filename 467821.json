{"id":"467821","title":"鹧鸪天 病中得家书，次晨写怀","dynasty":"当代","author":"黄绮","text":"天给青山作比邻。艳阳院落惜花晨。病中惟愿亲朋健，乱后时思姊妹真。曾吊影，转伤神。又因时节惹悲辛。破门空灶居无定，夜梦归来问米薪。一举何由累十觞。饥寒曝日愧行囊。乱鸦荒冢都寒食，曲水繁花可异乡。贪诵读，说兴亡。自知斯世忌颠狂。携游香海刘郎在，减尽风情饱雪霜。回首时艰更耻归。十年作客复奚疑。常惭沉梦如耽酒，不信多情为学诗。爱与憎，是和非。岂无标准任人为。春寒谁识雄心苦，片片飞花似战衣。老屋寒更补旧裙。风林灯火总惊魂。明朝阴雨薪难采，借米邻家粥未温。教后辈，恼先君。不知时事重虚文。春宵诗意输猜破，红袖抛珠暗约婚。贞洁身危近七旬。乱时遇事见深痕。幸抛世业离繁市，可保残年住远村。长卧病，且安贫。弥留无语念儿孙。白棺埋入青山背，好傍孤杨觅旧坟。"}