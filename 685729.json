{"id":"685729","title":"送彭参议父归崇明诗二首","dynasty":"明","author":"邓林","text":"篮舆就养到薇垣，共羡君家五福全。令子才名方显日，先生寿算古稀年。归心夜切松楸梦，行李朝登罨画船。作客何如乡土乐，莼羹香美鳜鱼鲜。青衫乌帽鬓如霜，人是金闺老夕郎。行李远来因念子，归心难系为思乡。雪晴江岸梅初放，岁晚河桥酒正香。祖帐莫辞同一醉，明朝云树杳相望。"}