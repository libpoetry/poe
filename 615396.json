{"id":"615396","title":"赋得卫敬瑜妻为姚太史节母","dynasty":"明","author":"李孙宸","text":"兰蕙为芳柏为节，机杼盈霜襭盈月。卫家有妇年十馀，夫婿一朝成死别。植来墓树尽连枝，岁月春秋屡改移。自去自来江上燕，年年还向屋梁飞。生命不辰那复怨，偏栖并及飞来燕。含情相念转相怜，密意隔年传缕线。岂为酬恩感故人，由来匪石心难转。卓哉妇义挺千秋，纲常道丧世悠悠。谁似姚家生太史，母德岂但襄阳俦。二十藁砧亡，诸姑在乳哺。非难地下从衰门悬一缕，艰虞况复百忧煎。未亡之人当门户，茫茫谁为问穹苍。手鞠遗孤日正长，孤理遗编母理织。相对寒檠夜未央，跳丸得似流光疾。四十馀年如一日，一朝太史振家声。天赉皇家作良弼，始知大贤奋迹自多奇。是母故能生是儿，鸿鹄育成苞凤彩，此志宁教燕雀知。"}