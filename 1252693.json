{"id":"1252693","title":"湖光山色楼口占四首","dynasty":"元末明初","author":"顾瑛","text":"天风吹雨过湖去，溪水流云出树间。楼上幽人不知暑，钩帘把酒看虞山。晴山远树青如荠，野水新秧绿似苔。落日湖光三万顷，尽随飞鸟带将回。雨随牛迹坡坡绿，云转山腰树树齐。江阁晚添凉似洗，隔林时有野莺啼。紫茸香浮薝卜树，金茎露滴芭蕉花。幽人倚树看过雨，山童隔竹煮新茶。"}