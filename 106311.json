{"id":"106311","title":"次韵宾旸张氏山园红菊","dynasty":"元代","author":"方回","text":"惟菊可配松，受命天地正。吾家植千本，朝耘暮灌润。未言制颓龄，且用乐野性。严霜百草死，后皇布肃令。始知贞劲节，老硬异脆嫩。俗圃莳红卉，赖君古道振。斥谓非其类，一洗灵均根。骚人昔所餐，此辈何敢竞。恶紫如恶莠，鲁叟遁无闷。世眼重脂粉，君子故安命。"}