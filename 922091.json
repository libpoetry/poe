{"id":"922091","title":"月华寺","dynasty":"宋","author":"苏轼","text":"天公胡为不自怜，结土融石为铜山。万人采斲富媪泣，祇有金帛资豪奸。脱身献佛意可料，一瓦坐待千金还。月华三火岂天意，至今茇舍依榛菅。僧言此地本龙、象，兴废反掌曾何艰。高岩夜吐金碧气，晓得异石青斓斑。坑流窟发钱涌地，暮施百镒朝千锾。此山出宝以自贼，地脉已断天应悭。我愿铜山化南亩，烂漫黍麦苏茕鳏。道人修道要底物，破铛煮饭茅三间。"}