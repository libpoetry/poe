{"id":"1108493","title":"挽方孚若寺丞二首","dynasty":"宋","author":"刘克庄","text":"使君神隽似龙麟，行地飞空不可驯。诗里得朋卿与我，酒边争霸世无人。宝钗去尽中年病，珠履来疏晚节贫。昔共诛茅听瀑处，溪云谷月亦悲辛。斯人讵意掩斯丘，六合茫茫不可求。射虎山中如昨日，骑鲸海上忽千秋。帝方欲老长沙傅，虏尚能言博望侯。回首濑溪溪畔路，跛驴无复从公游。"}