{"id":"1076132","title":"时宰生日诗六首 其四","dynasty":"宋","author":"周紫芝","text":"凤管吹新阳，夙驾款寒谷。銮车次原庙，阴云立纷覆。皇天倏开霁，羲驭亦返轴。明庭朝百灵，云韶奏新曲。天神下璇穹，精意俨森肃。霜华洁彫俎，夜寂响鸣玉。燎烟升紫坛，龙旂护黄屋。齐明坐宣室，肸蚃来万福。大沛均四方，穆穆熙庶俗。熟知廊庙功，一德天所烛。"}