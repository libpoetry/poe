{"id":"499949","title":"夏日忆故乡风景","dynasty":"明","author":"于谦","text":"石榴树底红巾蹙，薝卜枝头露香玉。薰风拂拂自南来，时向高堂埽炎燠。湘帘半捲日迟迟，竹阴参差柳阴绿。红绡焕烂蜀葵开，金弹累垂卢橘熟。端阳佳节竞繁华，角黍堆盘映醽醁。一从游宦隔天涯，马首红尘厌驱逐。有时飞梦绕钱塘，此景依然在心目。今年夏月居晋阳，南北风土殊炎凉。清和已过近五月，草木犹自愁飞霜。故园物候不可见，尘沙塞草空茫茫。云山望断几千里，小楼尽日空徜徉。"}