{"id":"658904","title":"与严太守道卿同登莫釐峰","dynasty":"明","author":"王鏊","text":"微雨发春妍，东风花外软。艮朋约佳游，遥指莫釐巘。平生山水心，老脚肯辞茧。壶觞纷提携，曲磴屡回转。小憩山之腰，秘境渐披蒇。紫翠盖幢翻，青黄绣裀展。须臾造其颠，四顾目尽眩。太湖小汀滢，风帆时隐见。吴门俯可掇，越峤杳堪辨。摩挲旧题名，班驳半苔藓。日斜下山椒，窅尔迷近远。问途值樵夫，失脚悔已晚。悬厓飐伶俜，绝壑窥淟涊。熹微认前村，山寺吠鸣犬。解衣得槃礴，仰视坐犹喘。韩公镌华岳，正自恐不免。登高弗知厌，持用戒轩冕。"}