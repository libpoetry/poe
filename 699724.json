{"id":"699724","title":"哀鞠四绝","dynasty":"明","author":"郭之奇","text":"离悯初闻百绪倾，凄其苫次但魂营。当年陟屺嗟无死，今日哀莪恨有生。儿向征途母计归，密缝手线在儿衣。祇今线绝临行手，儿纵归来膝下非。游子飘篷失故形，哀哀匍匐望行星。伤心露草依风树，每夜玄霜杀晓青。孝薄无繇达至尊，陈情五上自声吞。纵然此日酬王事，已自今生负母恩。"}