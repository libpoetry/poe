{"id":"702438","title":"次韵艾武选奉使朝鲜卷","dynasty":"明","author":"程敏政","text":"薰风笳鼓出皇都，争说官曹本上枢。关外兵车迎汉节，海东文物绍箕图。青宫位正严宸左，紫诏光临绝塞隅。胡越一家覃化久，不须重译问前途。使槎行处及芳时，陆海争先睹凤仪。邮传直过平壤道，祖筵何必渭城词。受金使者应惭贾，佐省名郎却重綦。屈指定知归日近，马蹄沿路看辛夷。"}