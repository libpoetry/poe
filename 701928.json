{"id":"701928","title":"过采石题谪仙楼时门人刘宪石为太平守出饯于此因步青莲韵","dynasty":"明","author":"黄锦","text":"谪仙楼上谪仙游，仙去楼空江自流。千古文章波底月，一时峻节水中丘。乘风几度回天姥，歌凤如将历九洲。总为才高难入俗，思君不见使人愁。偶乘彩鹢一登游，仰止高山俯碧流。世事滔滔浑似水，百年鼎鼎几如丘。却怜地主仝刘宠，为爱清尊泊祖洲。此日相逢须尽醉，明朝分袂不胜愁。"}