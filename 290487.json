{"id":"290487","title":"种芍药·丰台居人何所作","dynasty":"清代","author":"乌尔恭阿","text":"丰台居人何所作，十八村同种芍药。年年此地花繁时，浅紫深红如绣错。我今移植秋分前，草束蒲包入城郭。土人为言花色全，丛虽剪短根非弱。栽培有法初不繁，冻水冬来须如约。预为花计我何乐，惟愿花开斗相若。招邀故旧暮春集，罗列樽罍花畔酌。不堪持赠留常看，岂慕诗人笑相谑。要知花鸟皆友于，请看园圃即丘壑。莫辞短径灌溉勤，来春烂漫犹可度。城西国花旧有堂，牡丹盛开红千萼。城中谁与殿春风，晋花为相殊不恶。"}