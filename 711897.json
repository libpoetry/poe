{"id":"711897","title":"放歌行答何皇图","dynasty":"明末清初","author":"陈恭尹","text":"君不闻汗血驹，坠地即能走千里。日食不能满一石，低首盐车鸣不起。又不闻丹穴雏，览德徘徊天路衢。积粟如山不一顾，食必竹实栖高梧。古来志士不草草，易得是饥难得饱。陶公独为子春歌，此声千载君知道。池亭细语暮春天，出处之义何皎然。相门才子有公等，亚夫德裕安能贤。四诗赠我殊霶霈，三舍犹应避旌旝。丈夫相得在中心，字句形骸乃其外。灵洲之气久不开，骄马蹴踏朝汉台。世风披靡不可道，岂无豪俊多英才。陈梁丘海四人杰，后生不识为何来。爱君意气独健举，欲驱短翮乘风雷，披衷置腹无矜猜。呜呼，即今谁能为此语，君家昔盛君尚孩，安得还君旧府当三台。"}