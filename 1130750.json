{"id":"1130750","title":"呈朱卿","dynasty":"宋","author":"韩淲","text":"谪仙曾昔冠词场，一笑岩花满意芳。月里直攀蟾桂种，风前常惹御炉香。从他凡艳倾城色，本自高名观国光。少为清秋试题品，五云归路鹤天长。弭节高溪又一年，功名终古画凌烟。经筵星拱云霄上，言路风行雨露边。早达未应真勇退，晚成当不负胪传。丛生桂处秋光好，磅礴閒心且醉眠。乘流遇坎过饶阳，不见长安且惜芳。酒到此时瓶欲罄，诗来明月韵偏彊。无端醉里乾坤大，有底吟边岁月忙。一笑渔樵与争席，春风何事不彷徉。"}