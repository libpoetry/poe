{"id":"810712","title":"临江仙 题画","dynasty":"清","author":"毛奇龄","text":"姊妹相逢何处是，朱栏斜倚双桐。坐来委抱鬓笼松。画裙欹履窄，金钏隔纱红。寂寂春园人不到，看时多少朦胧。绿坡生草细茸茸。银猊闲戏逐，翻向绿坡中。三月暮春春雨后，申江初放桃花。忻看锦帨挂官衙。名姝如谢女，夫婿是秦嘉。制得香奁妆百福，珠屏烂若朝霞。麻姑曾过蔡经家。仙厨将进酒，图上见来么。何处玉台堪倚镜，徐陵原有新题。今来同住巷东西。门迎桃叶渡，人胜苎萝溪。散掷明珠安有价，无钱多买胭脂。只愁初制夏侯衣。茜裙裁剪未，帘外杏花飞。五月榴花开似锦，一尊长对花前。看看又值杖乡年。蟠溪多寿考，绮里本神仙。虽则东方能玩世，无须金马门边。君身何事不堪传。吟来忘岁月，笔下有云烟。海上青螣看负角，丹山凤翮初成。男儿二十建修名。陆机刚作赋，方朔正谈兵。自愧蹉跎多去日，羡君先请长缨。南箕不用咏三星。锦筵香薤发，官阁早梅生。客舍灯花开似锦，寒屏有梦惟鱼。新来喜得弄獐书。蓝田秋产玉，碧海夜生珠。绣褓画襕初试浴，遥看紫气充闾。君家原有旧鹓雏。他时汤饼会，啼听是何如。洛下久无同甲会，试看江左耆英。年来七十诵黄庭。孙芝千朵艳，儿竹万条青。怪道探书多绿字，闲堂代有传经。桃花染得綵衣成。杜陵谁最好，吾爱蒋元卿。"}