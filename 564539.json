{"id":"564539","title":"送许少华中丞十六韵","dynasty":"明","author":"孙承恩","text":"汉室推贤日，周畿仗钺辰。谋谟禆庙略，怀夹沛皇仁。已见流亡甚，兼虞寇盗频。旬宣催命急，拔擢拜恩新。许子真奇杰，高才迥绝伦。人称今法从，我识旧儒珍。制阃心同石，飞章笔有神。行空看骥足，跋浪偃鲸鳞。天设关河险，时须保障臣。百僚资弹压，四牧重咨询。造士弦歌动，临戎鼓角振。诗哦每横槊，局对或留宾。令与风霆迅，恩将雨露均。端期苏槁朽，不独静烟尘。慷慨匡时志，勤劬报主身。即看勋业地，图画照麒麟。"}