{"id":"685398","title":"苕溪陆文宝挟笔过云间持卷求余言而一时缙绅之户不啻百篇有论笔法自赵松雪用落墨而始废者有为笔卦者近世肤学小子率意妄作类如此可叹也已因赋五绝","dynasty":"明","author":"贝琼","text":"近代何人下笔精，吴兴松雪最知名。欲过大令归前辈，竞学中郎耻后生。吴兴松雪真奇士，书到通神逼二王。谩有儿童誇并驾，更无弟子得升堂。退之作传聊为戏，子云草《玄》真好奇。更有区区工画卦，强分奇耦学庖牺。石鼓镌功元自缺，秦碑颂德久应讹。一时篆籀今谁解，白发江南玉雪坡。谩秃霜毫临北海，更求雪茧写兰亭。也知不改无盐陋，浪抹青红斗尹邢。"}