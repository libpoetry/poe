{"id":"413383","title":"乙卯十月幸获休致翌日城北声越寄诗来因步韵奉酬","dynasty":"近现代","author":"施蛰存","text":"小儒昧时变，顽钝日愈昨。芒角不自消，行藏叹瓠落。一麾出横字，归卧北山阁。官止神欲行，从此免唯诺。曳尾涂中龟，敛翮云间鹤。委心任去留，俯仰两无怍。犹念徐孺子，见几未能作。栖栖季孟间，偪仄难着脚。笙竽非旧音，滥吹等南郭。伫待解尘缨，长共观濠乐。"}