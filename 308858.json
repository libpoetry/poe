{"id":"308858","title":"台城路·涅槃楼","dynasty":"现代","author":"赵熙","text":"眼前了了无生法，君看此楼深处。苦海元乾，禅天不坏，去路依然来路。新蝉自语。坐万绿阴中，早凉高树。枯蜕无声，不知人世有风露。香台微雨乍歇，客来拚痛饮，休更心苦。人各一回，劫凡千变，我亦恒河小住。江干战鼓。甚造出虫沙，渐台郿坞。世外金容，翠岩天万古。"}