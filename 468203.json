{"id":"468203","title":"悲古墓","dynasty":"明","author":"谢肃","text":"西出莱城门，原陆何渺渺。古墓如星罗，威纡带长道。行人日往来，焉念窀穸窈。鸱鸮鸣白杨，狐兔眠蔓草。零落忽在斯，长夜终不晓。贵贱昔分殊，今复谁丑好。圣贤谅拔萃，盛德拟穹昊。既殁常若生，希慕苦不早。流光疾于驷，始壮歘已老。溘焉朝露晞，微命安可保。自非立脩名，徒劳怅怀抱。"}