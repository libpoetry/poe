{"id":"623222","title":"雨次遥望彼秾削色诗以叹之","dynasty":"明","author":"郭之奇","text":"眼中花尚有，天外景全虚。零落脂容减，凄清粉泪馀。每疑风柳妒，一听晓禽疏。忍气催条末，伤心抱蕊初。小青微态出，轻碧细芽舒。人在秦淮住，家依洞口居。渡江何用楫，知姓许同裾。恐失烟光去，犹留软艳挐。醉红相酝藉，新绿任吹嘘。难倚春嚬笑，故招雨吐茹。廉纤湮窈幕，迷?染低袪。远绛朝潜洗，浓芳夜稍除。大都情似泣，应使黛愁舒。此意谁堪托，销魂独向余。"}