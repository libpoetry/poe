{"id":"675039","title":"送周中丞贞庵北行次韵","dynasty":"明","author":"杭淮","text":"忆君五年不得见，一见匆忙何即别。金函将贺世室成，玉佩趋朝寸心热。关山苍茫岁云暮，癯形千里当冰雪。愿君努力加餐饭，马上重裘慎朝发。长安腊尽春色回，喜气风云动城阙。宠沐君恩拜舞馀，缅想应回二三月。琅琊山深紫霞烂，欧子亭高白石裂。期君此时须少留，置酒花间候车辙。"}