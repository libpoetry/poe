{"id":"1132867","title":"赠王法官","dynasty":"宋末元初","author":"于石","text":"石作人言豕人立，或啸其梁阚其室。道人叱咤鞭雷公，驭风骑气行虚空。赤手缚鬼如缚虎，画地为牢通鬼语。登坛摄将如有神，问其姓字皆忠臣。生不求生以害仁，死犹赫赫濯厥灵。百鬼啖尽何足恤，吾独因之三太息。关云长，张睢阳，凛然大节死不屈，至今日月犹争光。荆州一失不复得，江淮保障谁之力。欲为汉唐开太平，老天胡不留斯人。"}