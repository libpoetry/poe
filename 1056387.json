{"id":"1056387","title":"双井敝庐之东得胜地一区长林巨麓危峰四环泉甘土肥可以结茅庵居是在寅山之颏命曰寅庵喜成四诗远寄鲁直可同魏都士人共和之 其一","dynasty":"宋","author":"黄大临","text":"一溪婉婉如平篆，四野青青似画图。阮客放船迷洞府，化人携袂到清都。山中安用名丞相，天下于今得广居。我即其间构宫室，预愁帝梦有华胥。"}