{"id":"856555","title":"胜胜慢/声声慢 其三 和张文伯木犀","dynasty":"宋","author":"王之道","text":"菊团封绿，莲萼凋红，萧然独见芳姿。短墙高榭，疏筠怪石偏宜。香遍秋风到处，微雨过、清露零时。花阴下，称笺毫唱和，杖履追随。曷似江头竹外，凌霜犯雪，岁晚争奇。夕赏朝吟，劝秋莫放离披。细看石楠玉茗，叶纵似、风韵输伊。最好处，拥新妆、临鉴碧溪。"}