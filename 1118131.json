{"id":"1118131","title":"池亭夏昼二首","dynasty":"宋","author":"陆游","text":"造物宁非念老生，池亭幽事悉施行。群鱼聚散忽无迹，孤蝶去来如有情。小硙落茶纷雪片，寒泉得火作松声。曲肱假寐翛然寤，不为敲门梦不成。茅舍芦藩枕小滩，萧森那复畏炎官。醉床酒解香初过，懒架书横梦未残。馋爱流匙菰米滑，渴便满杓粟浆酸。儿孙幸有团栾乐，未觉浮生一笑难。"}