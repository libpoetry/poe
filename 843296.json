{"id":"843296","title":"通天岩","dynasty":"清末民国初","author":"俞明震","text":"但见九州大，安知岩壑深。不有登高兴，安知天地心。少壮背人去，瞥如鸟投林。竦身伺日影，一息皆精神。回光射丛薄，细路披碎金。暂与涤烦冤，遗此一寸阴。百转出寒雾，隐隐浮城闉。晴雨失气候，万态含酸辛。惜此物力阜，郁塞无冬春。岳岳姚江叟，教养开芜榛。欲民通生计，先使变土音。豁蒙即治理，闭关皆弱民。我来理冤愤，百屈不一伸。高天照冥昧，后起无哲人。生平悲悯怀，望远情倍亲。况兹值岁暮，归心如转轮。"}