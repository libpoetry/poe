{"id":"600775","title":"题群龙图","dynasty":"明","author":"王弘诲","text":"吁嗟真龙不可见，人间画龙犹争羡。倏忽纵横如有神，咫尺沧溟浮素练。俨然耸壑昂青霄，冲波拔浪江天高。巉岩同禀至阳粹，峥嵘头角出洪涛。一龙翘首扬其鬐，奋身直上拿空虚。一龙曳尾出渊沄，回身转脊何逶迤。三三两两峙相探，含珠吸水风沙暗。是时元气湿濛濛，河海漭沆山泽通。禹门天地云雾里，白昼雷霆行地中。嗟呼神物变化不可穷，胡为酒酣相视不改容。乃知丹青巧为此，潜以翰墨偷天功。君不见紫云墨龙绕帝阈，笃生真主符乾祝。夜来黄袍军中呼，横戈中原如破竹。又不见南阳卧龙起草中，三顾益州隆准公。八阵图开扶汉鼎，指挥吴魏分雄雌。云龙际会原非偶，攀鳞附翼古来有。祇今鱼水幸相逢，天上夔龙自先后。我闻好龙称叶公，真龙闻之降其宫。近来画者洞微子，神龙现相来相从。精诚感通理或有，劝君着意为点瞳。会须一夜破壁去，九天霖雨霈苍穹。"}