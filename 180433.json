{"id":"180433","title":"送孙宾老宰丹棱","dynasty":"宋代","author":"李流谦","text":"回也真贤哉，陋巷一箪食。卒然问为邦，所告王者事。轲亦印微言，曰可禹稷配。学道则爱人，偃昔尝有志。他时武城弦，嘿与圣意会。聊寄莞尔笑，汲深孰知底。欲令诵所闻，姑以割鸡戏。圣贤存心处，万类宅生地。先生为已功，及物乃糠秕。十室有忠信，百里吾敢鄙。六经作县谱，赵张不到此。春风七条丝，可以驯桑雉。尧舜治天下，乃与治射比。一朝坐廓庙，用有大小尔。我昔从公游，顽璞不受砥。经时去函丈，榛棘撑肾胃。朅闻卫返鲁，倦马始休辔。欲申趋隅问，已作横策起。人生楦宇宙，孰为不配计。著书有存亡，德业亘千祀。"}