{"id":"1105992","title":"又寄公仪四首","dynasty":"宋","author":"王圭","text":"紫掖新书换使符，春晴红旆照行舻。曾持白简风何厉，更伏青规论益孤。月露清吟应到骨，江山别梦欲成图。闻教双鹤先归去，还到辽城似旧无。又拥双旌去守蒲，波从天上泛归舻。青云慷慨逢辰早，白发逶迤事主孤。薄宦多端非我素，清吟终日是君图。锦江春色年年好，忆把游人醉袖无。千里行行近帝都，拍堤新浪喜衔舻。天涯芳草春过尽，楼北浮云客望孤。醉倚东风轻万事，梦留沧海阻归图。为怜何逊多才思，还信休文带减无。花扑行人柳荫渠，每逢嘉趣为停舻。留连一水风光暮，怅望今宵月影孤。汉橐暂持来法从，皋禽还引上仙图。中条侯骑知非远，肯尽都门别酒无。"}