{"id":"883731","title":"佳雨应祈因思昔年诸友作诗今再叙旧","dynasty":"宋","author":"朱长文","text":"晏侯昔为州，岁旱庆霖雨。夫君与方子，吟思共清苦。不才辄继声，玉石愧同处。赓酬自邦君，高歌遍幕府。开编读英辞，风义恨修阻。历年屈指八，阅守今已五。温温刘苏州，扬仁美风土。篇章极清新，操行到淳古。去年掌胶庠，幸此荫德宇。遇君来自西，暂作皋桥旅。并游盍簪裾，良宴陪樽俎。辱顾眼俱青，言诗多见与。近当庚伏间，不雨病禾黍。田乾如龟裂，一溉劳远取。如惔沴气生，望岁群心沮。园居虽閒旷，何处逃蕴暑。使君忧悯深，雩祀以时举。精诚祷祠下，若与神告语。随车油云飞，阖境膏泽溥。槁苗兴膴原，涸辙通别浦。万轮水可汲，千笠草务去。籼禾与稏稻，指期入我庾。清晖登溪山，馀润满林圃。中吴垂白叟，买酒相抃舞。扫石邀良朋，清风快谈麈。此时无一诗，欢意何以叙。朝家日隆平，二圣保基绪。施仁塞天渊，敷政皆尧禹。旧臣留旦奭，新相拜房杜。风和调舜琴，俗厚空周圄。销变召泰和，协气应律吕。吾侪夙承学，嘉庆幸亲睹。相期美康平，复见颂多稌。"}