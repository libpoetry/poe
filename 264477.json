{"id":"264477","title":"癸酉重九日集清凉山扫叶楼以龚半千半亩园诗分均得家字","dynasty":"现代","author":"王易","text":"霜下众林羸，拨篱见寒花。佳辰集宾侣，山楼揽明霞。岩岩石头城，商声遍哀笳。风景固不殊，举目成叹嗟。中年信多感，况值秋期赊。代谢知天心，荣瘁观物华。王城盛冠盖，俗声涴筝琶。何缘觅清凉，僧厨饭胡麻。缅念野遗翁，剥六际纷拿。冥鸿未容篡，威凤宁堪笯。一卷香草堂，遗音正而葩。落叶犹可扫，古愁真无涯。千秋视倏忽，万化归虫沙。古道世莫因，疑正而信邪。登高赋愿言，由赐徒尔誇。投林指飞鸟，倦客须还家。"}