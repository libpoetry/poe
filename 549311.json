{"id":"549311","title":"久旱祷雨有应","dynasty":"明","author":"曹于汴","text":"利珰凿地脉，名山不能云。关市纷豺虎，戾气彻苍旻。去年六月书不雨，迨今河汉飞红尘。昔闻土养人，今见人食土。饥来去何之，凄凉空败堵。父子忍仳离，白骨暴如莽。饿夫十八万，枵然聚畿辅。路逢榷利人，不言而敢怒。我皇恻恻躬祷桑，以实不以文煌煌。釐弊无异除新法，剔奸何啻烹弘羊。颂声成轰雷，喜气成灵澍。虽然草始青，鼓腹若大餔。家家机杼鸣，处处禾黍布。公家固不贫，万里尽外库。君不见从来大乱兴，每自荒年起。民饥则流流则聚，一夫揭竿大事圮。迩来景象亦如此，不有甘霖胡恃矣。"}