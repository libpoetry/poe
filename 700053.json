{"id":"700053","title":"桐城杂咏四首","dynasty":"明","author":"陶安","text":"寂寂山之阿，佳菊发崖谷。人言采其英，延年且明目。紫萧间杂生，修茎密不曲。荫此婆娑丛，见萧不见菊。筮人求灵蓍，指萧即其属。刈为五十筹，捧之进玄椟。尊閤洁室中，焚香致恭肃。解韬左右分，假尔吉凶告。恐此或未神，掇取无乃速。金蕤岂不芳，一时意未欲。悠悠岁云暮，凌寒抱幽独。仁杏两巨株，夹立门左右。栽植多历年，干直枝叶茂。两淮兵祸烈，邑屋残燬久。岁徵战舰材，穷谷斧斤走。居然脱戕毙，疑有神明守。此来筑室居，乃喜见骈秀。西株戈戟张，东株车盖覆。又如卫士严，猛气出介胄。主人爱护之，从此保真寿。物遇自有时，不必计迟骤。晚窗坐未久，忽若松风鸣。问言何所鸣，荅云涧水声。我来已再旬，不闻此声清。今夕特尔殊，潺湲复錝铮。岂非冬寒候，万树凄风生。飘荡震原野，廛嚣杂营营。群响有时辍，原泉独流行。昼夜无息机，天然发韶英。去为江与河，洪涛播大瀛。因念古君子，名扬耻过情。美德有根本，广誉久益荣。舍北有废园，灌木深且蕃。剪鏺忽明豁，有物峙草间。瑰颀似人立，乃是石假山。汲泉洗宿翳，三峰各苍颜。亦钟神秀资，似无斧凿痕。此地山既多，层峦缭周垣。烟霏媚朝暮，晴雨皆可观。云何昔人意，因假遂遗真。思欲庐峻顶，㟝嵝悉下陈。泰华在我闼，浩与寥廓邻。"}