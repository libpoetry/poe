{"id":"287215","title":"安平乐慢·辛未元日，和万俟词隐","dynasty":"现代","author":"夏孙桐","text":"剩雪檐梅，新烟院柳，屠苏一盏生香。朝正仗杳，赐酺欢停，云际苑树空望。九陌喧阗，见尘摊宫制，采侣蛮妆。映掩棘驼旁。依然不负韶光。尽过眼青春，满头白发，离乱身惯他乡。寥落金吾禁，酒旗戏鼓更逢场。羽换宫移，浑忘却、花飞絮忙。只东风、年年有约，埽愁仍发诗狂。"}