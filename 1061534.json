{"id":"1061534","title":"驱雀行","dynasty":"宋","author":"李昭玘","text":"田间小儿杖驱雀，雀飞上枝不敢落，绕树咒骂语声恶。三时耕锄一时穫，老牛力尽石田薄。五龙作嗔风吐雹，赤乌烧云龙见逐。南村卖桑北村熟，狐尾毵毵穗齐屋。县门大书催赋粟，南关飞挽夜摩毂。扫舂缚箕十指秃。一米未炊汝先啄，直须杀汝偿我腹。田父坐语儿，雀不暴人人亦饥。但令家雀千群饱，莫使征西战马肥。"}