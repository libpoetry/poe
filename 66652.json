{"id":"66652","title":"七月十五夜醉卧三贤阁梦玉山隐君会稽外史与","dynasty":"明代","author":"琦元璞","text":"中语以记神交云耳龙门与天通，鸟道当绝壁。青天挂石镜，倒影太湖碧。飞亭压清湍，幽谷时游观。千崖古雪积，六月松风寒。仙人挥玉麈，扣门避秋暑。不意麋鹿群，忽识鸾凤侣。脱巾长松阴，展席风满林。青苔委玉珮，白石鸣素琴。凄清草树色，照映璚瑶质。山灵献神异，鹿女将花入。斑棘促诗成，玉手飞金罂。岩花与涧草，鲜新□才情。会稽足风流，支遁非谑浪。因逢许询辈，气宇稍跌宕。浮生百年期，绿发易成丝。生当圣明世，不乐复奚为。古人皆黄土，感慨心欲折。何如杯中物，醉倒石上月。月出山雾开，天香下空来。酒罢上马去，木末清猿哀。"}