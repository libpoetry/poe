{"id":"118211","title":"再和·穴鼠何须窭数衔","dynasty":"宋代","author":"苏辙","text":"穴鼠何须窭数衔，粗官不用苦高谈。夜倾渌蚁风吹竹，昼拥黄雪覆庵。每作微词还自笑，偶渐余润亦成酣。公诗精绝非伦拟，自古骚人尽在南。燕窠泥土一春衔，惭愧封侯止立谈。旧隐尚闻存竹径，归休但要葺茅庵。钓船梦想沿溪泛，酒盏遥思向日酣。强欲迟留依幕府，吴公行恐召河南。天教穷困欲谁衔，生事那须一一谈。自笑丰年尘满甑，不堪雨后菌生庵。士师憔悴经三黜，陶令幽忧付一酣。他日归耕若相忆，尺书频寄北山南。"}