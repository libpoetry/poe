{"id":"692503","title":"题王氏水竹居","dynasty":"明","author":"杨士奇","text":"家住龙河碧玉湾，清风绕屋万琅玕。旧闻嵇阮诸才子，常聚南园与北园。王园西畔接文溪，种竹临溪个个齐。剩有山阴三月趣，彩毫丽句吐红霓。国初耆俊满西昌，文采风流重二王。我忆为童随杖舄，筼筜谷里听琳琅。最忆琼台太守贤，早从林馆究微言。寻源曾溯羲文上，细论先天与后天。临澴千岁散枝繁，又到虹溪几叶孙。溪上森森皆玉立，只应诗句咏淇园。少日林泉共隐沦，披衣扫石荫晴云。前年重过嬉游地，亲见诗人咏五君。叨禄京华总白颠，天恩有典赐归田。煮茶亭上伴烧笋，更折长竿共钓鲜。"}