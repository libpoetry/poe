{"id":"698902","title":"张氏别业八首 乐志堂","dynasty":"明","author":"徐渭","text":"备言志所乐，何关堂与基。主人向我道，但看鸟悦枝。阁中餐霞人，绝无烟火色。谁宰武陵鸡，来作渔郎食。题诗竹坞中，竹长时出垣。谁能将铁笔，一画牡丹园。小岛含巨浸，能滋化叶开。青莲大如许，跏坐几如来。别沼分湖水，因名小若耶。水流有大小，却一样荷花。大堤绕芙渠，平铺三百步。谁云水中花，不甃陆行路。镜水及苧萝，相望不盈尺。郎家浣花桥，妾家浣纱石。万顷茫茫处，开轩榻绛州。水光自湿研，不用汲池流。"}