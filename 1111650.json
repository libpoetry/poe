{"id":"1111650","title":"朅来","dynasty":"宋","author":"吴汝一","text":"岭上朅来观白云，翔鸾奋鹤浮天英。斜开锦绣春树满，溶溶半露遥山青。忽然变现成苍狗，万里长风霍无有。海龙塞气不敢吹，日照虚空无老时。岭上朅来弄明月，千里银光寒不缺。虾䗫魍魉走死尽，直数秋毫上金阙。心如此月月如心，嗒然独据无弦琴。腾腾转空白日昼，诗带流星过南斗。"}