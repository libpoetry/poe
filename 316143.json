{"id":"316143","title":"一萼红·水堂阴","dynasty":"现代","author":"谢觐虞","text":"水堂阴，倚云根岸帻、露粟映斜簪。旅雁传声，山蛾敛黛，秋色何事冥沉。人意共清商早换，聆高唱、暂寂雨中禽。池馆风流，河山尘壒，呼唤登临。还说东南宾主，自渡江烽火，节序惊心。万感吴钩，五噫梁咏，过时人物追寻。称湔祓乱离情绪，好壶觞、一醉贱黄金。知否兰亭图就，画浅愁深。"}