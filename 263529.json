{"id":"263529","title":"宴清都·和卢浦江","dynasty":"现代","author":"王闿运","text":"春梦无拘管。人去后，粉墙花影撩乱。分明月在，阑干倚处，佩香犹暖。荼蘼似肯相伴。奈夏雨、池台绿换。只刺藤、曾罥罗裙，横斜占了西苑。窗前帕印脂冰，床偎簟汗，娇笑如见。重帘暂护，芳尘莫扫，一方空院。良缘若道真断。怎犹得、欢情在眼。耐思量、惟有闲愁，依依傍晚。"}