{"id":"1112745","title":"岁暮闲韵四首","dynasty":"宋","author":"张耒","text":"岁暮柯山客，端居不出门。风烟限僻壤，闾井若荒村。江鸟占寒暑，楼笳报晓昏。风枝吹断蔓，霜叶拥陈根。慷慨看星剑，烦愁泥酒樽。孤烟吹日晏，寸炭语宵分。未肯伤麟泣，还须视舌存。可能天理错，难与俗人论。魑魅徒为尔，枭鸾竟异群。江湖休浩渺，心拱北辰尊。岁暮柯山客，萧条酒一樽。贫闲缘事少，老冷赖炉温。草木千山麓，蓬茅数亩村。相逢半农圃，无事理鸡豚。落井吹鸣碓，横参对掩门。人归邑犬吠，江黑夜虹翻。栉感颠毛减，书愁病眼昏。按方成小酿，徵古搆新文。默喻乾坤意，静看魑魅奔。何须叹虎兕，吾道古来尊。岁暮柯山客，晨兴理小堂。重云隔短日，老树拱清霜。暖足加炉炭，翻经炷佛香。蠲疴药探箧，破闷酒盈觞。江落朝宗急，年登播殖忙。江鱼切玉白，楚稻扑云黄。猎获频供炙，邻蔬屡许尝。吾谋殊未失，曝背负朝阳。岁暮柯山客，端居欲滞淫。空山唯古木，短日更层阴。水国风霜晚，幽人井硙深。年饥无贷粟，冬暖有残砧。静枕闻鸣雁，开门对远林。乌宾朝日上，鸡送曙河沉。今古竟一致，乾坤固有心。悲歌激壮气，未觉鬓霜侵。"}