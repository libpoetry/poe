{"id":"865370","title":"送李丞相四路宣抚","dynasty":"宋","author":"邓肃","text":"冷风吹海烟雾开，绣衣使者天上来。手持天书传天语，促起天下豪杰魁。下堂拜命汗如雨，上堂鸣鼓旌旄举。要令南国生清风，不辞马上蒸溽暑。平生直气高苍穹，四海草木闻威风。业以自任如伊尹，那使流言动周公。君臣今日机锋契，六十九州归重寄。屠龙事业警狗偷，谈笑定缚吴元济。功成上天相都俞，指呼瓦皪化华胥。日辟农桑三万里，二十四考书中书。我今流落穷吞纸，蟾蜍爬沙鞭不起。归欤自筑茅三间，为作野史书雄伟。"}