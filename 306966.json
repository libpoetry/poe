{"id":"306966","title":"贺新郎·题冯熙东邻巧笑图时同客南溟","dynasty":"现代","author":"杨圻","text":"红豆枝枝发，种相思年年南国，王孙采撷。月照西楼红袖冷，谁倚雕栏如雪。看楼外行云千叠。一曲箜篌公无渡，正画屏银烛怜轻别，曲终尽，怨难歇。才人生就相思骨，也明知花难解语，对花还说。绝域春归人又去，一例芳菲怨澈。算满眼风尘愁绝。红粉青衫知己感，为他人我亦能呜咽。坠欢事，谁收拾。"}