{"id":"699073","title":"寿大司马吴公","dynasty":"明","author":"徐熥","text":"班缀鹓鸾爵上公，鼎烹龙虎貌还童。铁冠曾执三湘宪，铜柱犹存五岭功。曳处履声为赤舄，悬来弧影是彤弓。渭滨未许长垂钓，闻说君王正梦熊。进贤冠换七星冠，箧里阴符不再看。上帝久颁书玉检，先皇曾赐露金盘。白蒙头上应还黑，赤在心中已是丹。借得方平壶十二，更于今夕献瑶坛。"}