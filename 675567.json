{"id":"675567","title":"去金马关别二司诸同寅","dynasty":"明","author":"陈洪谟","text":"我来庚辰初，万里动遐思。岂不惜薄劣，君命胡敢违。明明国常宪，奉扬臣之宜。矧兹荒服外，人心还浇漓。贿成放以宠，刑政日纷披。我材本樗栎，所志良不卑。愿言效前哲，明允人乃依。舒惨一以理，而敢乘之私。苞苴与女谒，赫赫天鉴兹。任重道更远，心役神已疲。所幸僚寀贤，日夕相夹持。寡过虽未能，励行真有资。脂辖忽东往，宁免负乘讥。诸君并才俊，矫矫麟凤姿。神尧起唐服，万国开重离。拔茅忆连茹，以次升鼎彝。祖鞭谬先着，临岐增忸怩。把酒不能别，贡言非谀词。明朝渺南北，曷负同心期。"}