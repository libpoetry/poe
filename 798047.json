{"id":"798047","title":"念奴娇  纬云弟三十作此词因和其韵同半雪赋","dynasty":"清","author":"陈维崧","text":"醉拍阑干，叹去者苦多，光阴倏忽。知我平生悲愤事，惟有当头明月。准拟骑鲸，不然射虎，一吐胸中郁。吴钩负汝，好将衫袖频拂。追想红烛呼庐，青楼赌酒，往事推华阀。小季已称三十岁，何况暮年黄歇。斜阁秦筝，横摊越绝，烧尽炉中柮。凭高远望，江流一线如发。"}