{"id":"734999","title":"楚山歌自郴州还桂阳作","dynasty":"清","author":"颜鼎受","text":"楚山高复高，楚水深复深。悠悠行路难，每伤游子心。游子越险阻，往来桂与郴。郴江鸣湍急，桂岭秋夕阴。西涉雉鸡冈，东眺龙虎岑。缥缈白云峰，萧疏黄叶林。俯瞰金牛潭，泠泠泻寒音。草木渐摇落，猿鸟多悲吟。纵观豁高目，长啸开幽襟。欲招苏耽鹤，且携宗炳琴。严城照霜月，四围鸣杵砧。酌酒聊自劝，慨然思难禁。"}