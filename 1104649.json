{"id":"1104649","title":"出火祀大辰十二首 降神用《高安》。","dynasty":"宋","author":"郊庙朝会歌辞","text":"烨烨我宋，火德所畀。用火纪时，允惟象类。神以类歆，诚繇类至。有感斯通，孚我阳燧。乐音上达，粤惟出虚。火性炎上，亦生于无。我镛我磬，我笙我竽。气同声应，昭哉合符。火在六气，独处其两。感生维君，繄辰克相。何以验之，占兹垂象。腾驾苍虬，歘其来飨。星入于戌，与火俱诎。火出于辰，与星俱伸。一伸一诎，孰操纵之。利用出入，民咸用之。"}