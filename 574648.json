{"id":"574648","title":"秋夜","dynasty":"明","author":"邵宝","text":"青天一片月，万古中秋期。我生自能视，六十一遇之。孩童不足论，弱冠始有知。有酒不能饮，而况能吟诗。天道有阴晴，世途多别离。高思华峰顶，旷忆沧江湄。幽居未成往，对影空嗟而。今逢圣明运，适我病起时。东亭海云散，寒光益轩墀。邀我平生友，清尊复在斯。今夕如不乐，问君欲奚为。"}