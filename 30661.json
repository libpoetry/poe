{"id":"30661","title":"六月十三日上陈微博士","dynasty":"唐代","author":"唐彦谦","text":"骄云飞散雨，随风为有无。老农终岁心，望施在须臾。平生官田粟，长此礼义躯。置之且勿戚，一饱任妻孥。青青泽中蒲，九夏气凄寒。翾翾翠碧羽，照影苍溪间。巢由薄天下，俗士荣一官。小大各有适，自全良独难。穷居无公忧，私此长夏日。蚊蝇如俗子，正尔相妒嫉。麾驱非吾任，遁避亦无术。惟当俟其定，静坐万虑一。"}