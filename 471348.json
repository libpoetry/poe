{"id":"471348","title":"次夕降抟雪径满鹅鸭卵余睡而复起烧竹照之八十韵","dynasty":"明","author":"徐渭","text":"把炬循除立断藜，鸦惊弹雪宿卬低。终宵有许垂鹅伏，片刻应能没马蹄。一一劈分舒阔掌，团团捲掷碎霜梨。红场尽海毬争打，白鹭横江荻未栖。崩屋塌檐支正急，窥窗入窦倚相暌。后飞轻薄高难下，先引威棱导且齐。隔岁窖藏犹霰雹，群儿想象入狻猊。瓣觚出六摧桃李，瑞舛过三党稗稊。博浪金椎徂击遍，弥天白纛杀机提。鸾髡鹄赭吹毛尽，竹哭梅啼到骨披。穿重解深三窟兔，侵多不剩一丸泥。暗随鹏翼长沙拍，亮误鸡司短曙啼。灰烬挑残寒夜火，袍谁脱与故人绨。流苏既缟堪钩挂，粉的浑绵向镜低。风絮谢娘难可拟，烟芦■客几成迷。公孙被襆凉如铁，子母蚨缗泻若澌。兽径易漫麋散迹，猎弓难放麝香脐。岩俱周处南山额，毳尽苏卿北海羝。鲛室百窗帘蛤蚌，羌胡一国水玻瓈。饥脾苦逼长安殍，酸鼻寒凄宰相醯。叶尹如捐棺可玉，麻姑未老海堪梯。洪厓走汞流松外，穆满量珠赏竹西。绿鬓取裁髽髻样，金钗都换柰花鎞。儒齑瓦瓮盐艰糁，侠啖屠门蒜太臡。蝙蝠假仙摇石乳，蚺蛇冯胆搅银堤。将纫作盖俱成羽，取缀为裘尽是麑。鹰隼攫身功夺狗，牛羊埋角罪归鼷。轩辕镜色飞桥顶，欧冶镡霜掣剑溪。荡样乾坤成玉合，纷纭翳膜刮金篦。杨妃暗粉玄宫发，卓氏綦巾皓首齐。此际胡云黄满塞，当年梁简赤曾题。霁微未必清钟磬，洒急如堪付鼓鼙。红袖共斟将共若，锦囊须佩却须奚。寒郊瘦岛吟成蛰，煖肉肥肌屏作闺。渐离荆卿僵易水，赵王代娣冷摩笄。瑶枝上汉参云雾，银鬣行天睹駃騠。并是凌寒贞岁柏，不同趋热媚权烓。亲淹上国裘曾敝，眼见金吾骑总缇。尽领熊罴供扫拂，别从雉兔较罟罤。高培粪梗团成菌，柔仿山毛嫩作荑。肖惨睢盱夔罔两，塑娇咽项女蝤蛴。妆涂恨少施肌发，刻画争先解佩觿。何事井喷烦蜥蜴，秪冯阴焰飐虹霓。瓠犀璀璨排嫣齿，榴子龃龉堕老齯。解榇紫騧鲜豹犊，俄穿翠襮化貂袿。宫奁镜煖因椒瑾，塞壁刀斜谢鸊鹈。木稼怕官谣杂谶，草乾愁牧马频嘶。娲皇炼石霄犹漏，帝女烧铅杼懒挤。冻霤尖持燕匕首，明窗尘射魏刀圭。睥睨钉断于阗带，沙砾砻刓令尹圭。连日大酺粲尽掬，倾筐堆帛取如携。骑都烂漫糜羊胃，庖坦纵横解犊膍。燕颔不醒颓锦帐，蛾眉邀醉叠金椑。即堪楚曲流宫徵，必唤齐伧许滑稽。荡甲摇犀明练组，长雕大镞拭弧錍。孤烟罢突真三日，破釜县脐仅一黳。水木骑羊来代递，滕封弄雨各诃诋。心忧掘阅衣麻矣，狂走芄兰带悸兮。霎尔黄肠溲赑屃，俄然白骨葬鲸鲵。为灯跋烛须臾灭，沃锭消璆顷刻赍。公向苍仪腾皓洁，竟忘赤地混缁黧。随飙过越迎关吠，度叶为花带鸟栖。蜂蛱误猜堪蜜蜡，清明才断正饧䬾。西池万里吹黄竹，东郭双䟫趼赤鞮。想见穹酋鸣立?，亲看床足缩趺蠵。恰妨青帝迎春仗，无救朱炎病夏畦。压取刚条俱偃偃，试寻劲草但萋萋。几时千仞消淩?，何处双桑赫海輗。形虎似盐虚晋俎，调梅无味枉商鑴。蝗蟊未必沈三尺，甲拆先应了一刲。庄语夏冰虫定怪，赵襄冬日袄争徯。风偏助势长成练，月总输光不到犀。履薄有人愁坠谷，乘危无尽上埋奎。岂无黄道辜葵藿，翻以丹心许蒺藜。火急寄言青女道，添霜啼杀伯劳儿。"}