{"id":"71874","title":"沁园春·世事何穷","dynasty":"元代","author":"刘敏中","text":"世事何穷，遇合无媒，飞升有丹。看兵尘蜗角，争知地窄，云垂鹏翼，岂信天宽。一语侯封，九阶夜转，白发十年不调官。人曾说，道本来分定，枉了心艰。苟非吾有诚难。问广厦何时千万间。羡柴扉草阁，自成潇洒，斜风细雨，不用遮拦。麾去青骢，呼来白鸟，要伴扁舟画里看。遨游耳，尽才情风调，付与溪山。"}