{"id":"685685","title":"拟吴宫行乐词五首并序","dynasty":"明","author":"邓云霄","text":"阵扫东南一敛收，水犀十万日椎牛。君王气盖百二州，锦帆龙舸江中流。吴歈子夜风傅曲，台上栖乌不得宿。苏台高出浮云外，吴越诸山几案对。美人舞罢王半醉，丝管啁啾滴空翠，珠帘卷却吴江水。斗鸡陂西走狗塘，云芽露蕊红兰芳。美人拾翠行采香，珠璎宝衱摇琅琅。归来响屟香风绕，月娥西镜森相照，天鸡不报吴宫晓。乌啼集菀不集枯，越王行酒妻与夫。东南半壁开霸图，烟沉烽净一事无，今不行乐胡为乎。茂苑花，阊门柳。万石钟，千日酒。醉杀吴儿小垂手。采莲夜渡消夏湾，鱼龙听曲沧波间。谁解浣纱裁白纻，岁岁年年呈妙舞。"}