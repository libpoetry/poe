{"id":"811659","title":"春草","dynasty":"清","author":"弘瞻","text":"春风消息散平原，为爱离离野草繁。望里莺花三月路，愁中烟雨六朝魂。乍随柳色青连岸，斜逐溪流绿到门。漫向陌头寻往事，依然南浦怅王孙。窗前生意始纤纤，小院稀锄色更添。往日夕阳吟杜牧，祇今春水赋江淹。晴烘芳径侵朱履，雨暗空闺映翠帘。倘过午桥风景地，白羊还认酒家帘。春来是处总关情，偏近池塘雨后生。滋蔓傍人如有意，托根随地不知名。裙腰一道撩飞蝶，钗股千茎衬落英。莫把官袍论颜色，年年空惹路尘轻。"}