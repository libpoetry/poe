{"id":"1047037","title":"澹岩","dynasty":"宋","author":"蒋之奇","text":"零陵水石天下闻，澹山之胜难具论。初从崖口入地底，始见殿阁开重门。乃知兹洞最殊绝，洞中金碧开祇园。宽平可容万人坐，仰视有若覆盎盆。虚明最宜朝日照，阴晦常有黑云屯。盘虬夭矫垂乳下，巨兽突兀巨石蹲。木香一株在岩壁，人迹峭绝不可扪。灵仙飞游享此供，常驾飙驭乘云轩。我来正逢春雨霁，氛翳开廓阳景温。呀然双穴露天半，笼络万象将并吞。只疑七窍混沌在，五窍忘失两窍存。神奇遗迹未泯灭，至今犹有斧凿痕。云床石屏极隈隩，昔有居士常潜蟠。避秦不出傲徵召，美名遂入贤水源。咸通曾为二蛇窟，元畅演法蛇辄迁。从兹其中建佛刹，栖隐不复闻世喧。惜哉此景久埋没，但与赤子安枯禅。次山子厚爱山水，探索幽隐穷晨昏。朝阳迫迮若就狴，石角秃鬝如朝髡。豪篇矜誇过其实，称誉珉石为玙璠。环观珍宝欲奄有，不到胜处天所悭。嗟予至此骇未睹，不暇称赞徒惊叹。恨无雄文压奇怪，好事略与二子班。芜词愿勒岩上石，勿使岁久词灭漫。"}