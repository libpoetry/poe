{"id":"475674","title":"余羁秣陵乞休累疏而格于新令郁郁之怀伏枕增剧遂效杜子美同谷体为秣陵七歌时丙戌九月既望也 其五","dynasty":"明","author":"丰坊","text":"有友有友来界塘，温其如玉白面方。步出西清日未午，握手谈笑神扬扬。彗摇东壁馆飞鵩，君身甫出邹阳狱。嗟我生余行路难，何似当年同鬼录。呜呼五歌兮怀管鲍，落花纷纷满庭草。"}