{"id":"99961","title":"与叶淳老侯敦夫张秉道同相视新河","dynasty":"宋代","author":"苏轼","text":"荆溪父老愁三害，下斩长蛟本无赖。平生倔强韩退之，文字犹为鳄鱼戒。石门之役万金耳，首鼠不为吾已隘。江湖开塞古有数，两鹄飞来告成坏。劝农使者非常人，一言已破黎民骇。上饶使君更超轶，坐睨浮山袜累块。髯张乃我结袜生，诗酒淋漓出狂怪。我作水衡生作丞，他日归朝同此拜。"}