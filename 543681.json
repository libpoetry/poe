{"id":"543681","title":"赵侯汝申以学术兴起一方怜才下善阖邑推其长者兹以七贤图属余赋之倘亦有王阮忘年之意乎敬题短歌","dynasty":"明","author":"胡应麟","text":"赵侯款我城南屋，堂上高悬画一幅。是时六月凉飙生，万个琅玕照新筑。衣冠不类河朔豪，船舫曾非剡溪曲。细看乃是晋诸贤，醉倚长林弄修竹。疏枝的皪横潇湘，密叶珑葱卷淇澳。珠帘粉阁坐相对，尽日明窗看不足。彷佛当时六七公，持螯白眼横霜空。脱巾露顶挂石壁，仰天大笑来清风。匆匆典午事难说，烟尘澒洞盈寰中。此时不醉欲何事，眼看浮世真虚空。步兵睨树啸声发，浚仲清言宛如屑。子期鼓鞲仍著书，伶也携壶更荷锸。阮生拨阮嵇生弦，目送飞鸿游太玄。就中山公最长者，百觚在手情颓然。南阳赵侯世希有，满腹珠玑贯牛斗。偷桃偶堕方朔缘，谪向人间卧岩薮。生平饮酒但数巡，座中宾客长千人。何人把赠周昉画，跃然对我融心神。胡生晚得酒中趣，跋扈飞扬有深意。一朝睹此形貌亲，恍若诸贤把余臂。为君作歌还赠君，生绡落笔飞玄云。何时买断筼筜谷，共作林中避世人。"}