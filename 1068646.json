{"id":"1068646","title":"许道宁松","dynasty":"宋","author":"王安中","text":"玉骨巑岏雪作顶，清溪下舞蛟龙影。忽惊发地扶屋极，谁向天公乞刀尺。道人逸气天云高，韦偃毕宏皆坐超。奔崖断壑皆睥睨，悲风激激星劳劳。胡为乎挂卿高堂之素壁，许侯笔兴万牛敌。坐来一气回霜秋，四顾满堂皆古色。老夫卜筑寄云松，屡揖伯鸾携敬通。忽见婆娑眼中物，使我嚼句生天风。千章奇材卧涧底，公独区区悦其伪。我知金石贯冰霜，便与髯卿同一味。君不见丹霞大士烧木佛，此老胸中果何物。"}