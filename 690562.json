{"id":"690562","title":"陈集生太史以诸将诗五章见贻次来韵赋答","dynasty":"明","author":"张萱","text":"南风不竞腥云涨，北斗常殷赤羽驰。症结隔垣窥赵虢，揲荒瓜幕问轩岐。须知剺面攒刀日，却是磨牙反噬时。自信傍观能审局，邢苗分邑莫教迟。角徵宫商应管无，入关空有五侯俱。未闻素服迎秦帅，浪说弯弓射郅都。降魔倒授金刚杵，奔命纷飞竹使符。且向咽喉问通塞，休将唇吻较赢输。及郑何妨亟剿民，休论老上与军臣。启疆声吠□□辈，悬阙魂惊垄亩人。阃外十连空彳亍，隆中三顾未繁频。杞忧嫠恤嗟罍耻，不献金钱止献身。推毂遥闻六乘传，宵衣旰食彻宫县。文昌祲入中黄暗，左角光摇太白连。曾国未横曹刿剑，秦庭谁赠绕朝鞭。涉川莫忘衣袽戒，巢幕曾经曲突然。词场掉鞅百夫雄，拥膝长吟桂海东。酣战曾阳曾止日，霸心汉祖数歌风。转圜正喜逢三接，走檄遥惊遍百同。为报文渊虽矍铄，烟霞已锢万山中。"}