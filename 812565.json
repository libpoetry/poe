{"id":"812565","title":"于忠肃谦","dynasty":"清","author":"严遂成","text":"狼山一溃帝尘蒙，千骑凭凌趁朔风。定策饴甥惟卜贰，成功魏绛不和戎。戒严久失边关险，备豫谁筹甲仗空。若使此腔无热血，奉迎安得至南宫。大厦全凭一木支，欲加之罪究何辞。蟒衣封贮贫如素，竹沥亲调宠太奇。曾沮徐珵南渡议，未齐杨善北行赀。东宫废立臣心苦，自有千秋汗简知。"}