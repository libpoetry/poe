{"id":"174569","title":"少稷家观雪赋江字三十韵","dynasty":"宋代","author":"韩元吉","text":"雪暮来无际，长吟坐北窗。未嫌光夺月，先恐势填江。云色生冰柱，风声倒石矼。疏帘才的皪，破屋渐铮鏦。始讶乌能白，旋惊马尽{左马右龙}。会朝琼饰弁，猎较素绸杠。玉帝开宫阙，瑶姬拥旋幢。仰空蜂作阵，窥径蝶成双。价重连城璞，明逾钉壁釭。冷烟纷莫辨，冻溜不成淙。计拙夸辽豕，涂穷笑越尨。载牛迷象齿，覆鹿误羊羫。酪乳浮茶卢。花瓷莹鼓椌。崖枯频畏住，鹄瘦暂胮肛。共想周王宴，谁虞汉使降。献衣知念札，加璧殆追逄。蹇驷深忧没，篮舆重莫扛。淹钟应预赐，增斗定先撞。短日栖穷巷，丰年卜万邦。缁尘异羁旅，华发逐耆厖。处士欣寻戴，参军岂遇庞。裘穿心易怯，履败足微跫。荷笠閒垂钓，回船稳系樁。清狂晨仄帽，泥饮屡空缸。酬唱才皆敌。歌嘲笑语或哤。闭门嗟懒惰，授简愧愚憃。戈戟森磨厉，韶钧富击挫。絮盐翻雅况，兰竹变新腔。取醉华灯烂，催归戍鼓鼙。晴檐成夜雨，更听陇头泷。"}