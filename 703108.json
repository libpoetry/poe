{"id":"703108","title":"题沈克全鹤沙八咏 海岳晴岚有招鹤楼","dynasty":"明","author":"谢晋","text":"海日空濛里，仙山缥渺间。楼前人指点，岚际鹤飞还。静夜往来绝，垂虹跨秋水。两岸绿杨中，人家明月里。声动霜飞华，声沈月低影。客舟将梦回，闻时发深省。寒塘潮渐满，暮艇赴潮归。人语烟中集，鸟惊树上飞。春雨濡膏泽，东庄足一犁。农歌听渐窅，烟树望中迷。闪闪落霞边，飞惊去两两。返景入西湾，复照凄罾上。翟公有故园，客散罢歌舞。不知翟公先，此地曾榛莽。彭仙乘鹤去，闲室閟松阴。明月自来照，白云闲到今。"}