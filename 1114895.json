{"id":"1114895","title":"次韵任使君咏梅二首","dynasty":"宋","author":"李新","text":"堂上高人解赏音，孤根未放草来侵。不妨此后颁春力，却得从前爱日心。模腊曾看黄淡淡，试妆犹恐晕深深。而今驿使行如织，听取新来塞上吟。平时化力与扶持，莫道春工未肯私。暗有浮香通淡月，瘦无寒叶到空枝。腹中太白何多锦，句下韦郎自不知。阴谷未开公见否，葭灰暖律更烦吹。"}