{"id":"764993","title":"水龙吟 七夕寿冶湄大令，用辛稼轩韵","dynasty":"清","author":"徐釚","text":"鹊灵此夕填桥，支机石畔经纶手。龙梭夜剪，星轺小驾，华驺如旧。谪向人间，满街风露，几经回首。羡六桥三竺，閒时管领，白苏侣，能追否。泻落银河珠斗。捲晶帘、篆烟消昼。休题往事，且看拍手，儿童奔走。准傋今宵，添筹割炙，弹筝行酒。倩天孙偷取，鲛绢一幅，为君称寿。"}