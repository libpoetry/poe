{"id":"1039036","title":"啄木","dynasty":"宋","author":"韩琦","text":"剥剥复卜卜，意若念良木。营营求蠹心，未获空我腹。或露一裆红，或展双翅绿。捷缘都卢橦，响弄羯鼓曲。搜索不知疲，利嘴信摧秃。忽尔破奸宄，种类无遗族。内孽固难辨，一发知潜伏。彼实害珍材，尽殄此非酷。直疑天意深，不使嗜粱肉。专为众蠹仇，侍饫弗与足。如令知庶味，恣择虫与粟。杞梓任阴贼，长喙罢攻触。饱食作群飞，时下泉沼浴。归鸣凉树阴，暮趁高枝宿。"}