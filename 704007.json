{"id":"704007","title":"天顺癸未夏大司空南宫白公省堂之后以盆池植莲数本六月中旬有花亭亭出水间世传植莲须谷雨前过此而植则无花惟此莲五月才植今已相次盛发而初发一朵尤高洁可爱异于常品他公馆寓第虽先谷雨而植者犹未有花是诚司空公之贤超越群辈故造物者先时发此以彰美之况公以忠清刚正简在圣衷年逾强仕已峻擢柄用若此异时进台衡掌钧轴展大谋猷建大勋业以俪美古之大贤君子不卜可知是又必宰造化者预以此而示兆也前监察御史孟端之子公乘暇具酒肴延太子少保","dynasty":"明","author":"韩雍","text":"中台台下石池莲，偏得纯阳气脉先。开出好花香十里，留为清赏集群贤。风摇翠盖斜擎露，水护红幢细引泉。宾主相忘看不厌，酬杯犹儗碧筒传。把酒临池共赏莲，主宾尽美更谁先。东朝少保人中杰，南省司空天下贤。十丈漫劳誇玉井，双头不用数天泉。何如此会真难得，应与濂溪迹并传。"}