{"id":"810751","title":"忆家园四首","dynasty":"清","author":"牛焘","text":"家住城西傍翠微，竹篱墙外有禅扉。山僧唱罢鱼山梵，惊起林鸦破晓飞。非城非市市城边，一带园畦曲引泉。篱外自馀闲敞地，村童逐伴放飞鸢。新槐绿竹夹门栽，婪尾鼠姑先后开。多种菊苗留晚节，预炊青麦酿香醅。门前踪迹绝尘埃，非是主人避客来。野径小桥湾转处，难容车马破苍苔。"}