{"id":"701882","title":"杂诗九首","dynasty":"明","author":"黄淮","text":"乾坤妙无迹，化机自旋斡。秋霜殒劲条，春阳启苞蘖。消息互来往，进退相排轧。卓哉古君子，析理甚明达。处困犹处亨，志定不可夺。房宿孕神驹，飞腾出西极。紫电寒掣云，汗沟赫流赤。历块暂一蹶，穷年困舆枥。莝秣不充饥，逸气那能抑。瑶池春水波，清渭烟草碧。顾影旧长鸣，浩荡惟所适。潜鱼乐深沼，栖鸟恋旧枝。物类各有托，羁人独何依。微躯非槁木，跬步不可移。天道信无忒，祸福恒相持。塞翁岂不伟，百世知者希。灿灿桃李花，离离松与柏。肖形居两间，所志将安适。岂不乐华妍，民彝有常则。疏越縆朱弦，椫杓不采饰。遐哉圣贤心，敛衽三叹息。蒿蓬相因依，飘飘逐风起。风力有时息，零落在泥滓。兰蕙幽且清，扬辉被芳沚。白露凝为霜，华叶亦披靡。蒿蓬何足叹，嘅此蕙与兰。兰衰有馀馥，犹足奉君欢。惠风起潜颖，秋霜瘁蕃柯。悬车屡改辙，倏如流电过。纷扰昧平生，壮志常蹉跎。凄凄朝露叹，呴呴劳者歌。我生非无足，局促将焉何。弃置勿哀郁，哀郁伤天和。事夫移所天，结发愿终老。朝花未改容，零落同秋草。涕泗沾衣巾，沈思惄如捣。妾有明月珠，朝夕置怀抱。虑恐生埃尘，拂拭常自保。安得悬君轩，照君即远道。朋友以义合，在古理则然。信义苟不亏，宜同胶漆坚。良人与我违，斗杓屡西旋。辞色旷不接，中心常悁悁。如何反掌间，弃我如蹄筌。醇酒味不薄，春花色易妍。谁云一丝泪，能令金骨穿。四海同文轨，大道无回曲。琐兮远游子，岐路自相逐。岐路多荆榛，翳翳迷人目。彳亍尚多艰，伤哉千里足。谓尔尔不信，覆谓予言渎。俛仰多所怀，谁能事休复。歌我鹿鸣诗，聊以慰幽独。"}