{"id":"800379","title":"五人墓行","dynasty":"清","author":"邵长蘅","text":"春光淡沲山塘路，游丝晴絮娇芳树。路旁剥落三尺碑，云是前朝五人墓。借问五人谁，中间突兀颜佩韦。东西四冢排累累，墓门昼锁松风回。书生曾读前朝史，依稀能说前朝事。天启年间岁在寅，缇骑四出惊狂猘。此时一舸飞吴阊，罽靴绣袄来昂藏。吏部短衣出就逮，观者拥塞如堵墙。轰薨万口那可辨，哭声震天日色黄。五人大呼奋臂起，形势欻忽豗羹螗。谁何一校先横尸，中丞却避御史忙。诏收弃市罪激变，至今死骨传芬芳。忆昔逆阉恣涂炭，鋘斧铜瓮衣冠殃。诸公骈首填牢户，东林首指左与杨。箯舆就考备五毒，尸虫啮肌不得葬。委鬼更灼爇天焰，穹祠金榜蛟龙翔。凤阙敢拟至尊埒，龟趺忍立成均旁。往往蒿呼九千岁，冕旒衮玉争辉煌。宁知势歇顿翻覆，阜城自绝阉奴吭。生祠处处毁斥尽，木石估值充边防。岂惟阉祠旋毁撤，廿年变故那能说。鼎湖凫雁飞满天，钟山天寿狐狸穴。玉匣珠襦夜不扃，皇陵白骨愁冬青。眼前寂寞一抔土，参天桧柏苍虬鳞。年年寒食山桥畔，指点飞花说五人。"}