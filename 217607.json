{"id":"217607","title":"水龙吟·淡烟轻霭濛濛","dynasty":"宋代","author":"赵长卿","text":"淡烟轻霭濛濛，望中乍歇凝晴昼。才惊一霎催花，还又随风过了。清带梨梢，晕含桃脸，添春多少。向海棠点点，香红染遍，分明是、胭脂透。无奈芳心滴碎，阻游人、踏青携手。檐头线断，空中丝乱，才晴却又。帘幕闲垂处，轻风送、一番寒峭。正留君不住，潇潇更下黄昏後。"}