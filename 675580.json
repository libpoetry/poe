{"id":"675580","title":"贺闻山先生生旦用韵","dynasty":"明","author":"陈洪谟","text":"华堂锦瑟传纤手，檐鹊飞双鹤鸣九。玉壶满泛长生酒，持来再拜为公寿。颂比冈陵随众口，况添葭莩复年友。噱饮何妨杯似斗，金盘缕切冰丝藕。君家本是文章薮，棣萼荆花照轩牖。鹍鹏运海力能负，龙马行空声正吼。遐龄拟出彭乔右，维岳降神生岂偶。商岩霖雨还属某，渭水熊罴兆非后。我醉放歌日巳酉，浓墨大书愧如帚。哄堂一笑儿童走，黄钟之侧鸣瓦缶，乘兴更欲开馀瓿。"}