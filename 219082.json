{"id":"219082","title":"张君明昆仲袖唱和诗见过","dynasty":"宋代","author":"章甫","text":"村东主客群飞鸿，月明霜重声摩空。村西老人如瘦马，伏枥倦嘶天北风。村东村西无百步，杖履相寻还有数。儿啼妻病不出门，羞见梅花无好句。雪晴日出天无埃，故人蹑屣联翩来。明珠白璧满怀袖，使我一见双眸开。文章虽云一小技，妙处非难亦非易。染丝织锦未足工，点铁成金始为贵。我穷半世坐吟诗，诗成不救寒与饥。亦知造物厌嘲弄，有手只堪持酒卮。愿君少吟诗几首，请君多办百壶酒。但得新诗胜旧年，为君醉倒春风前。"}