{"id":"695330","title":"清溪钓矶","dynasty":"明","author":"林光","text":"百年几许清溪兴，若个清溪是夙缘。白鹭黄鹂皆眼界，桃花流水自山川。尘埃万里终寥落，衣袖千回此濯沿。我有长歌堪附搭，酒杯何处话先天。忽闻此日清溪侣，何处深潭应浅陂。流水放歌还胜事，春风击棹更童儿。不辞海上神仙酒，亦有山中野老诗。万里羊裘虽自得，等闲不羡钓鱼矶。"}