{"id":"211955","title":"摸鱼儿·醉与君","dynasty":"宋代","author":"刘辰翁","text":"醉与君、狂歌又笑，不知当日何调。孤山梅下吟魂冷，说甚那时苏小。沧波眇。奈此岛，累累竟是谁家表。归欤白鸟。看四圣飘香，朱门金榜，化作竺飞峤。衰也久，旧游梦翠禽绕。坱兮轧、皎兮窈。相思一夜窗前白，谁识余怀渺渺。残年了。听画角，悲凉又是霜天晓。馀音杳缈。叹五十之年，我加八九，君隔几科诏。"}