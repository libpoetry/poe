{"id":"812418","title":"舟行里下河","dynasty":"清","author":"许传霈","text":"未曙梦频醒，村鸡闻断续。晓风拂帐清，零露霏帆足。寒不启篷窗，兀坐拥絮褥。臭声绕脚喧，人稠一灯绿。朝朝养疴方，波心射红旭。淮南多小菽，味美如香粳。舟子深知我，瓶瓮炊粥成。谢食日兼旬，饮此胜瑶琼。客路无药饵，得此亦怡情。蒹葭飞白鹭，汤汤流淮水。蓼岸有农家，诛茅成小市。田车挂帆席，无人自奔驶。长歌彼乐郊，渔唱晚烟里。"}