{"id":"1236560","title":"杂咏三首","dynasty":"元","author":"周霆震","text":"海宇久承平，风尘忽四惊。官僚生间道，黎庶死乘城。壮士天山箭，将军细柳营。寥寥千载事，忧世与谁评？颍蔡俄中起，荆襄转盼休。兵符留北府，臣节仗南州。万宇声华劫，千官富贵羞。圣恩覃雨露，未必乏嘉猷。所至失坚城，宜令鼠辈轻。茫茫谁报国，草草众兴兵。吴楚悬三户，河山隔上京。几时苏北望，飞骑报尘清。"}