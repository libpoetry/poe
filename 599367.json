{"id":"599367","title":"送曹洞峰宪副陟广右 其四","dynasty":"明","author":"霍与瑕","text":"静院坐终日，悠思独沉沉。忽报大夫车，清暇时惠临。倒屣往迎之，侍座肃裾衿。高谈非世鞅，一一千古心。国风寻坠绪，雅颂振琅琳。恂恂勖后辈，勉勉嗣徽音。我佩此嘉言，珍重比琼琛。冉冉忽经时，岁月苦骎寻。前路远无穷，驽力岂所任。中夜起永叹，念此思独深。"}