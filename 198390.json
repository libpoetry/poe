{"id":"198390","title":"题族兄耐轩","dynasty":"宋代","author":"廖行之","text":"乾坤一覆育，日月恒回旋。百川滚滚流，昼夜不舍旃。岂无桃杏姿，孰与构筠坚。物理耐则胜，人事败以獧。君看伯禹功，手足甘胝胼。苟无尼父志，缁磷多夤缘。躁轻易与耳，顽顿终安然。吾宗伯也亢，学世其家传。韬藏第怀宝，穮蔉须丰年。双扉俨庭牖，一字深苇弦。此意当竟成，永言愿无愆。吾闻约与乐，仁者斯两全。君能处以一，我见成皆天。伊傅终佐时，吴邓徒多钱。他时轩中人，更耐官九迁。"}