{"id":"284761","title":"鸳湖曲·鸳湖碧水寒如玉","dynasty":"清代","author":"李雯","text":"鸳湖碧水寒如玉，画阁明帘向城曲。城头万堞波底明，城下千门漾空绿。花桨轻桡相斗飞，川光杳荡摇霏微。天鸡云中张锦翼，芙蓉露下披红衣。此中云物亦无数，朱门筑断凌波路。岂闻金管随清风，时见荒台满凉雾。季冬霜野无飞叶，芦根雁翅相切切。此乡游女不綄纱，玉梭手冻冰丝绝。明年二月桑如麻，湖上女儿颜胜花。十三携出青丝笼，影落湖中生彩霞。"}