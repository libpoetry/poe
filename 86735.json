{"id":"86735","title":"荔枝岩·异境閟神奇","dynasty":"宋代","author":"刘克庄","text":"异境閟神奇，一罅通深阻。呀然张蟾吻，光怪腹中贮。始来尚觌面，稍进但聆语。回头失尘世，束緼行里所。石房容十客，石柱径丈许。眠獒若将吠，坠果疑可咀。平生闻化城，今见玉楼橹。陟高既趫捷，循狭或伛偻。忽逢路穷处，浅浪隔洲渚。心知仙圣居，欲到无飞羽。向非薪烛力，往返何异瞽。重游傥未卜，聊向诗中睹。"}