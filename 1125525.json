{"id":"1125525","title":"送楼攻愧知婺州二首","dynasty":"宋","author":"袁说友","text":"壮年才气压词场，众已相期白玉堂。垣制孰非经大手，斯文无复数他杨。诸公政尔需调鼎，一语翻然忽抗章。汲黯固知当大用，得君徒欲重淮阳。三十年间企绝尘，久同朝迹话平生。论文密处虽朋友，投分深时即弟兄。自恨我无分袂语，但输君已著鞭行。东阳一苇杭之便，毋惜公馀蚤寄声。"}