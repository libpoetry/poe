{"id":"575859","title":"飞仙归来词题武林朱以方招鹤轩","dynasty":"明","author":"孙蕡","text":"飞仙兮归来，无徘徊乎临皋。蜀江雪落滩嘈嘈，潜龙起舞风怒号。霜明赤壁山月高，琼琚仙翁魂梦劳。飞仙兮归来，无容与乎青田。春龙破玉耕紫烟，群仙环佩声锵然。思乘逸响盘九天，羽衣不得长蹁跹。飞仙兮归来，无留恋乎高轩。华衣巍冠多祸愆，漳河之水流潺湲。商都绿草生芊绵，崇居广厦不可以久延。飞仙兮归来，无嘹唳乎华亭。琳琅金薤惭世英，文章锦绮身后名。终古白璧多青蝇，三吴云间不可以久宁。飞仙兮归来，无浩荡乎辽海。离家一去三千载，蜃气罡风晦文采。华表凌寒欲谁待，城郭如故人民改。飞仙兮归来，归翱翔乎馀杭。武林水绿山青苍，海潮八月来钱塘，潮头白马神龙骧。西湖凯风菱芡香，三高琪树可以栖玄裳。飞仙兮归来，归同隐于越山。临清屠苏云半间，晴窗月榭开雕阑，画楹翠筠玉珊珊。素琴鸣丝朝罢弹，匏尊浊酒可和颜。衣汝以五彩之春云，食汝以百斛之琅玕。轩庭不惊乐且闲，飞仙归来莫盘桓。"}