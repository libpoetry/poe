{"id":"812950","title":"苏澳从军诗","dynasty":"清","author":"张云锦","text":"海滨寻废垒，幕府驻征辕。徵将趋风至，分营偃月屯。冑披生虮虱，笳动啸狙猿。此地犹愁绝，前驱那可言。无路荒山峻，参天古木高。修蛇临涧跃，怪鸟绕营号。瘴毒蒸丰草，炊烟爇湿蒿。不须言战事，士气已萧骚。死边为烈士，搏兔乃戕狮。末将能相殉，忠魂可并祠。捐躯难瞑目，裹革尚存尸。后劲多观望，阴风撼大旗。古无人迹到，艰苦趣军行。深入多疑伏，前驱半死生。雨淫天助虐，日久帅休兵。慎选防关将，何劳战鼓声。楼船穷海泊，唤渡易轻舟。浪涌如奔马，波回似没鸥。雨风交洒落，性命听沉浮。已济看来处，惊人浩浩流。"}