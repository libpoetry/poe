{"id":"814623","title":"感怀杂诗","dynasty":"清","author":"郑世元","text":"贫贱非所忧，菽水有馀欢。毛义喜形色，意讵荣一官。用愧七尺躯，无由洁晨餐。斗粟不任舂，负米计弥艰。大义在不辱，守身重丘山。安得力耕养，十亩乐闲闲。刘协著《雕龙》，怀之谒休文。磬折车辐下，有才惧无闻。又闻鲍明远，奏诗义庆门。韬知恐沉没，上书以求伸。无称虽可疾，荣名胡因人？荣名虽可宝，此身亦宜珍。眩玉贤者羞，自媒贞女嗔。崇实宾自至，奚为丧我真？泰山不自高，因丘垤以形。河海不自广，因沟浍以名。他山有砺石，良璧逾晶莹。木槿争朝荣，松柏弥见贞。何妨粟有秕，维箕簸之精。何妨苗有莠，镈赵耕者明。"}