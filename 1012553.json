{"id":"1012553","title":"弟子薄坚仁以幅缣写圆悟禅师像径山裕虎丘隆二高弟侍焉绍兴丙辰二月八日予乞食之苏台过其家且出以相示再三有请辄随喜赞云","dynasty":"宋","author":"释正觉","text":"力世佛宗，心传我公。一拳活计，一喝家风。影草呈机也三圣却瞎，精金出冶也百丈还聋。绰绰有裕，恢恢而隆。阿难迦叶之多闻抖擞，目连鹙子之智慧神通。真得不借之应，大同不宰之功。百川曲折兮自然到海，万象森罗兮不可逃空。"}