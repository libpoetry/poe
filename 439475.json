{"id":"439475","title":"上巳游西园分韵得兰字与杨礼部携同院诸公赋二首","dynasty":"金","author":"赵秉文","text":"相逢草草即杯盘，谁识吾曹个里欢。燕蹴檐花堕茵席，鱼摇波日动栏干。无穷照影溪溪柳，不住吹香畹畹兰。已属清明连上巳，更容飞盖接鹓鸾。跨凤骑麟玉笋班，蹇驴不作杜陵酸。已烦茧纸书陈迹，更许仙舟泛碧澜。酒令致师严细柳，诗朋鏖战剧皋兰。鳌头却返瀛洲去，梦觉扬州鹤背宽。"}