{"id":"419811","title":"金缕曲 其一 答吴遇春见赠","dynasty":"近现代","author":"姚鹓雏","text":"六幅湘帘里。正无聊、香消睡鸭，春寒似水。忽诵吴郎歌一阕，蓦地古芬凝纸。更触拨、江淹残绮。说剑吹箫都过了，礼天台、我欲无言耳。几复辈，总难拟。谁堪江左无双士。剩而今、梅村长句，东南之美。松麈茗鸥清似玉，正始玄风后起。笑桓侯、舞矛无技。鼙鼓残宵浑欲动，看四郊与平多垒。君可作，我衰矣。"}