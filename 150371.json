{"id":"150371","title":"赋桐庐陈守瑞粟图","dynasty":"宋代","author":"姜特立","text":"仲尼不瑞麟，周公旅命禾。两对本一道，胡为有殊差。麟固首四灵，可贺亦可嗟。或云一角兽，莫能辨真讹。鹖雀奏天子，朱雁兴乐歌。文士颂连理，野夫献嘉瓜。羽毛草木异，皆物之精华。於事竟无补，徒然务矜夸。食乃民之天，有一皆可嘉。君不见丰年乐岁人鼓腹，凶年死人如乱麻。以此较得失，周孔道不颇。桐庐陈使君，理道蠲烦苛。蛊敝既振饬，刑罚从宽科。民生乐其业，自足致时和。有农献嘉粟，累累来山阿。数穗至八九，纷然一何多。图状况传玩，志牒争编摩。使君政举成，为祥理则那。促归不待满，合上金銮坡。嘉禾阙补亡，精笔非君何。"}