{"id":"1217241","title":"送同袍","dynasty":"元","author":"廖大圭","text":"楚人不爱宝，白璧埋空山。贾胡得明珠，置之骨肉间。富贫诚自取，愚智不同年。方今江湖上，龙门尽开关。百宝浩如海，虚往蕲实还。居诸易云迈，少壮不可閒。送子即长路，而我胡为然。相期匪一朝，顾影深自怜。曾飙发中野，返景明飞翰。留连岂不好，局促非所安。驱车日以远，满目新山川。他乡有明月，夜夜照子寒。行止各异趣，梦寐空盘旋。归来傥及早，共采桑上莲。"}