{"id":"1117978","title":"小园新晴二首","dynasty":"宋","author":"陆游","text":"散发阳狂不计年，园林只在小窗前。断虹千尺卷残雨，新月一钩生暮天。腊酿拆泥留客醉，山茶落硙唤儿煎。物华心赏元无尽，剩住人间作地仙。衰病犹烦药石功，残春终日在园中。地偏幽草为谁绿，雨霁新花如许红。足蹇扶持须稚子，杯深暖热赖邻翁。此身虽向闲中老，若比休休却未同。"}