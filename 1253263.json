{"id":"1253263","title":"邵弘远用陈祠部韵赋诗见寄和以荅之","dynasty":"元末明初","author":"陶宗仪","text":"故乡遥隔一溪青，眼底湖山兴趣增。菊本剩栽多按谱，鱼秧新种未容罾。旧藏书富县签庋，重庆堂高衣采登。未卜何时能往访，怀人长望泖云层。青出于蓝分外青，承传世学喜加增。济川舟具帆樯柁，渔海人资网罟罾。豹管一斑惭浅见，天门八翼会高登。老余待尽南村里，屋上添茅岁岁层。"}