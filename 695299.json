{"id":"695299","title":"同唐荣夫大行人余宗周侍御过马文明中舍西轩小酌席中赋二首","dynasty":"明","author":"林光","text":"薰风暑汗正沾裳，邂逅还来共此觞。冰碗凝寒摇日影，荷筒分窍吸天香。庭花总有催诗意，鸟语浑如笑客狂。多谢诸公能爱我，欲挥馀兴上轩墙。面面清风洒葛裳，麻姑陈酒更盈觞。宜男砌草迎人绿，菡萏盆荷称意香。笔底敢降今日敌，胸中无复少年狂。阿谁绘得閒滋味，几片丹青挂短墙。"}