{"id":"1235600","title":"书况","dynasty":"元","author":"朱晞颜","text":"十载风尘倦往还，细看巾帽一汍澜。愁多白发三千丈，路折青泥百九盘。丘嫂漫嗤仪舌在，故人谁惜范袍寒。天涯多少驱车客，不信人间行路难。老去身慵忆壮游，尊前无计破牢愁。青衫不掩功名泪，白发难藏富贵羞。风雨可堪鸡废职，稻粱那计雁为谋。因思自鬻于秦者，何事当年乐饭牛。"}