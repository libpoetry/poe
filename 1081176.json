{"id":"1081176","title":"次韵邦美叔和天启见寄","dynasty":"宋","author":"陈渊","text":"竹风挟雨撼篷窗，静听秋声转骚窣。朝来饥卧媚微凉，叩门不作渊明乞。小栟见饷有新诗，七言端为吾家出。共谁渠有古人风，孰识中藏谪仙骨。书如周鼓未差讹，语效商盘仍诘屈。谁与和者叔不痴，落笔成章一嗟咄。无用如今君岂樗，自寇从来我非漆。板茅它日傥相寻，好在山深林更密。"}