{"id":"817080","title":"送黎乐安归越南八首","dynasty":"清","author":"缪公恩","text":"诏许羁臣故国回，天书一纸下三台。晓来跪听堂皇下，怪底镫花昨夜开。半生已分老东辽，赖有方书破寂寥。此日来归真意表，岂惟没齿感皇朝。太和堂上正三春，把笔倾杯两意亲。毡笠羊裘心自远，知君不是等閒人。缟纻相亲十二年，东风昨夜有啼鹃。短吟惜别无奇句，几度挥毫意惘然。琐尾流离痛从亡，沈沙折戟战场荒。英山岚翠琤江水，回首当年总断肠。云山几万隔黔滇，铜柱西南更有天。日暮怀君舒望眼，断魂祇在夕阳边。杯酒相邀强作欢，贺君不敢泪阑干。黯然已是悲生别，况复音书一纸难。赠君玉玦当刀环，去去行旌大惠山。为嘱西风秋夜里，好吹清梦度榆关。"}