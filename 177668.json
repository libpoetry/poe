{"id":"177668","title":"牡丹十六韵","dynasty":"宋代","author":"王禹偁","text":"艳绝百花惭，花中合面南。赋诗情莫倦，中酒病先甘。国色浑无对，天香亦不堪。遮须施锦障，戴好上瑶簪。苞拆深擎露，枝拖翠出蓝。半倾留粉蝶，微亚摘宜男。邻妓临妆妬，胡蜂得蕊贪。忽翻晴吹动，浓睡晚烟含。话别年经一，相逢月又三。遣吾撏白发，为尔换新衫。池馆邀宾看，衙庭放吏参。仙娥喧道院，魔女逼禅庵。乱折窠难惜，分题韵更探。歌欢殊未厌，零落痛曾谙。谷雨供汤沐，黄鹂助笑谈。颜生如见此，未免也醺酣。"}