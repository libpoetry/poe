{"id":"279458","title":"八声甘州·禊饮莫愁湖，客有话阮凌华及徐祁故事者。用元遗山韵","dynasty":"现代","author":"周岸登","text":"玉京琴危弦起哀歌，胡笳拍中传。对明湖澄镜，残棋收局，金盏垂莲。重按衔笺燕子，曲里葬婵娟。中有乌孙语，凄感千年。不似芳华幽怨，是汉妃出塞，青冢藏妍。羡卢家犹得，兰室篆沉烟。数遗闻、编留董鄂，更愧他、飞燕有伶玄。偏输我、自低回处，拥鼻花前。"}