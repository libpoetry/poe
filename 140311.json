{"id":"140311","title":"寄南康使君仲晦五十二兄","dynasty":"宋代","author":"黄铢","text":"故人已别，出拥朱辕轓。昨尝枉札素，谓言寻里门。云胡不践诺，使我心烦冤。天门深九重，叫阍闻有言。狺狺猛犬吠，噎噎黄霾昏。何由一褰开，豁然见乾坤。沈忧谅难寤，掩默孰与论。秋风吹层波，落叶何翩翩。林端月照夜，谷口云迷村。谁同紫芝友，桂枝谁攀援。江蓠老已尽，况复芳兰荪。应当虎符峦，茕茕劳梦魂。"}