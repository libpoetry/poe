{"id":"1071698","title":"题李伯时画昭君图","dynasty":"宋","author":"韩驹","text":"昭君十七进御时，举步弄影飏蛾眉。自怜窈窕出绝域，八年未许承丹墀。在家不省窥门户，岂知万里从胡虏。丰容靓饰亦何心，尚欲君王一回顾。君不见班姬奉养长信宫，又不见昭仪举袂前当熊。盛时宠幸只如此，分甘委弃匈奴中。春风汉殿弹丝手，持鞭却趁奚鞍走。莫道单于无复情，一见纤腰为回首。含悲远嫁来天涯，不知夔州处女髽。寄语双鬟负薪女，炙面慎勿轻离家。"}