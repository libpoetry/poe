{"id":"899576","title":"声声慢 题吴梦窗遗笔别本作题梦窗自度曲霜花 腴卷后","dynasty":"宋","author":"张炎","text":"烟堤小舫，雨屋深灯，春衫惯染京尘。舞柳歌桃，心事暗恼东邻。浑疑夜窗梦蝶，到如今、犹宿花阴。待唤起，甚江蓠摇落，化作秋声。回首曲终人远，黯消魂、忍看朵朵芳云。润墨空题，惆怅醉魄难醒。独怜水楼赋笔，有斜阳、还怕登临。愁未了，听残莺、、啼过柳阴。"}