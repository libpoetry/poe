{"id":"702244","title":"送大司成陈琴溪之南雍","dynasty":"明","author":"湛若水","text":"忆昔与君尸璧水，东厢南厢只尺耳。嗟予有行君不疑，德业相成同一致。琴溪溪上风泠泠，君归予南旋北征。诗歌钟鼓停夜月，观光庭草待君青。圣人临雍思南国，思得司成司礼乐。谓君德化犹在人，君之南行当不薄。亲承诏旨出明庭，春明门外春花生。花光一路送君行，明年君北还相迎。"}