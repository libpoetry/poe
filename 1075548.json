{"id":"1075548","title":"吴兴道中过落石祠庙貌甚严榜云唐李英公庙","dynasty":"宋","author":"周紫芝","text":"天厌孤隋失群丑，鹿走中原死谁手。爬搔痒疥不足平，虬髯少年十八九。经营四海多腹发，英公扶持真臂肘。从来断国要老成，公独含糊无可否。留得宫中老孽妻，几覆昭陵一杯酒。蚤岁功名塞天破，九庙丘墟只回首。狐埋未几狐掘之，天上浮云倏苍狗。更凭顽石作灵祠，颇似当年柳州柳。不如梁公摩虎须，为言百岁不祔姑。提师十万复谁可，兴邦一言还要渠。人间万事本难料，老将未须轻腐儒。"}