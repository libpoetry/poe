{"id":"620908","title":"南都篇","dynasty":"明","author":"黎遂球","text":"春泛秦淮水，秋宿莫愁湖。金陵占王气，玉殿镇南都。南都自是周丰镐，大江东去如环抱。山山回首拱神京，树树垂枝临古道。天阙平悬牛首高，栖霞隐望鸡笼晓。体势横看列五行，光景从知涵万宝。更识龙盘气象奇，更誇虎踞石城威。铁锁波臣朝万里，腰回海若叩丹墀。春潮蜿蟺蛟龙雨，晴浪云雷燕子矶。魏文嗟天天所限，诸葛窥吴吴不移。孙吴自昔持魏蜀，六代繁华聊自足。岂但秦游良为常，还看晋室风成俗。夷吾江左起功名，召伯东山品丝竹。乌衣子弟尚清谈，玉笛郎君弄新曲。灵和柳丝既可爱，含章梅额尤堪续。年年梅柳满江春，苦惜前时歌舞人。景阳楼上钟都歇，华林园内草仍新。金莲六尺委初月，羊车小队埋芳尘。何处新亭空有泪，何人种树不沾巾。李白紫裘应换酒，江总青溪谁买邻。绣衣亭可问，功德水为真。雨花长干里，生莲前代僧。游佚岂长策，江山宁可凭。皇明定鼎驱□□，居然在德不在险。渡江龙战本心服，用武长驱如席捲。方中新卜亦相宅，旬宣教化重分陕。九十六里天街斜，一十三门星衢转。尧阶罗列俨神圣，禹服雍容临黻冕。后湖图籍宝亿兆，东壁文章同万卷。朱门金阙远相望，参差甲第诸侯王。虎臣爪目深列出，卫士唇齿怀慨慷。车书一统正易俗，日月大明咸觐光。谁信贻孙终放墓，谁知燕子为肯堂。惊传靖难师方起，汉朝七国宁堪比。即看赤舄问成王，频愁朝服临东市。忠臣肝胆剖十族，义士皮囊跃一匕。贞玟影血配苌弘，苦节题诗羞柳子。纷纷行遁继奇忠，啧啧先朝能得士。忠义满朝犹失守，如何可大还可久。未若三垣正北辰，长此分星望南斗。迢迢鹅鹳列雄犀，肃肃寝陵屯细柳。分明阁道朝衣冠，敢道官僚备刍狗。南官北使斗豪华，看花射酒五侯家。秋月馨香碎弦索，春灯浓澹堆屏纱。萤光万点串楼阁，龙涎一顷泛琵琶。阑干隔水连桥曲，舟骑看山随意过。吴绫蜀锦称情性，汉鼎周彝来咄嗟。佳人金钗倩脱藉，词客綵毫挥斗茶。翡翠珊瑚渡桃叶，莺舌梅魂梦笔花。独笑扬雄嗜奇字，提椠怀铅来即次。草堂何用作移文，钟山招隐才微至。献赋供覆缶，不试徒多艺。羞同卫玠看，时从郭璞筮。一饭子胥感，五斗先生醉。声色太真心，社稷思远志。愿戮神州力，何忧鉴湖赐。豳风有咏歌，前王同乐利。贤亲其不忘，偏安乃非计。"}