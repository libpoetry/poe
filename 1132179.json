{"id":"1132179","title":"安丰倅李华被旨监军入闽讨贼华身督诸将先破贼巢穴所乡辄胜招捕使之成功监军之力居多守汀州四年民赖以安有应变压难之才仆游汀邵间实知其详为赋二首","dynasty":"宋","author":"戴复古","text":"三年壮士起淮濆，贾勇从公定七闽。在昔猩鼯中夜啸，而今桃李万山春。临危性命轻如叶，破敌机锋妙若神。自此南人不知反，使君还亦是天人。英雄疏略书生腐，守调如公天下无。眼底纷纷付谈笑，胸中事事有规模。从他要路争驰毂，独坐偏州再剖符。平寇功成在谁手，乱山深处问樵夫。"}