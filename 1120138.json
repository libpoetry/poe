{"id":"1120138","title":"汝平诸公见和复用韵二首","dynasty":"宋","author":"陈棣","text":"鹅黄快泻映金盆，白堕湘酃岂并论。酩酊不妨寻醉侣，鞠躬底事入公门。杯觞往往陪嘲谑，笔札时时荷记存。指日看君乘障去，好将韬略靖羌浑。新诗敏捷雨翻盆，樽酒何时与细论。拟把铅刀侔巨阙，却惭布鼓过雷门。天心月胁形容遍，春蚓秋蛇体势存。但得唱酬为老伴，此生道眼未容浑。"}