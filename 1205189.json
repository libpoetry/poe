{"id":"1205189","title":"木兰花慢 常熟徐氏山园","dynasty":"元","author":"张可久","text":"看红梅未了，搴杜若，结幽兰。喜树遮云鬓，地开月面，竹亸风鬟。投竿。钓鱼台下，似画舫、和雨阁前滩。龙挂古藤千丈，鹤眠矮屋三间。跻攀。危磴小阑干。松外倚高寒。且缓步寻诗，忘怀唤酒，满意看山。斓斑。紫苔外晕，拂苍云、字字碧琅玕。说与花间胜友，主人未可清闲。"}