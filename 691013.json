{"id":"691013","title":"李伯襄太史招同马伯起赵裕子载酒访余丹丘各赋二律","dynasty":"明","author":"李云龙","text":"看山谁遣鹤书招，仙侣翩翩羽盖飘。瑶草石坛如有待，白云珠树递相邀。雨滋岸柳烟迷席，风约池萍水荡桥。黄石赤松他日事，暂随鸾驭听吹箫。丹台寂历锁青氛，几处花蹊起鹤群。访道偶逢香案吏，焚香同礼玉晨君。花间听鸟斟琼液，石上题诗染白云。兴剧不知归路晚，孤亭萝月坐氤氲。"}