{"id":"834194","title":"多丽 忆湘","dynasty":"清末民国初","author":"易顺鼎","text":"梦游仙。被秋尾到湘边。怎荒波卷将古碧，重来万感依然。向君山夜凉吹笛，记臣里春暖寻钿。柔绿随篙，静红驻几，倩花扶影上渔船。再相见浣纱溪女，已是断魂钿。江亭外，晚风高树，换了鸣蝉。待何时煮莼烧竹，倚篷浅醉深眠。吐骊胎一双儿月，评鲈价三五人烟。鱼浪蘋吹，雁沙苔映，真从镜里度流年。颤数点水窗灯火，闲把楚骚笺。侬愿守黄陵祠庙，青草湖田。"}