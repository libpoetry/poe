{"id":"239288","title":"慈顺堂·我官广文馆","dynasty":"宋代","author":"彭龟年","text":"我官广文馆，门巷正萧索。王孙幸过我，开口有请托。索诗慈顺堂，一再不可却。人心有太平，此岂易描摸，夭夭吹棘心，韡韡灿棣萼。君方大欢足，天地费酬酢。而我独零丁，诗复那可作。因君索诗苦，谩荐尝试药。中庸十五间，此理非外铄。反身若不诚，为善终未乐。"}