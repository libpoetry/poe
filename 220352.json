{"id":"220352","title":"汉中行·汉中在昔称梁州","dynasty":"宋代","author":"吴泳","text":"汉中在昔称梁州，地腴壤活人烟稠。稻畦连陂翠相属，花树绕屋香不收。年年二月春风尾，户户浇花压醪子。长裙阔袖低盖头，首饰金翘竞奢侈。自从铁骑落武休，胜事扫迹随江流。道傍人荒鸟灭没，独有梨花伴寒食。君不见当年劫火然，携老扶幼奔南山。又不见拗项桥边事，七八千兵同日死。死则义魄犹有归，存则偷生漫如此。三人共，一碗灯，通夜纺绩衣鬅鬙。八口同，半间屋，煮{左米右勾}椎冰常不足。家粮一石五券钱，一半入口一半官。男担军装出边边去，女荷畚锸填濠还。梁山奕奕水汤汤，知他风几玉节郎。昨日汉川过，香气夹道花成行。还挝青鼍鼓，复拥白鹊旗，帐犀殿后车鸱。营中闻之暖挟纩，尽道节制吾父师。东军本皆孝顺儿，好在良牧绥牧之。太清鱼不蕃，太缓琴不理。师中有吉当自求，度外无功更谁喜。秋风淅淅吹芙蓉，山童唤我歌汉中。中欲歌兮何，为语前途胡秘阁，莫使兵贫复如昨。"}