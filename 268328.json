{"id":"268328","title":"贺新凉·题宗友石小影","dynasty":"清代","author":"郑兰孙","text":"一幅云蓝纸。写少文、悠然独立，胸襟如此。蜗角蝇头何所计，世态任它非是。又岂羡、等闲青紫。李杜文章欧柳笔，擅词坛、风雅闻遐迩。清名盛，久倾耳。杖乡时节居乡里。享林泉、优游清福，有谁能此。松柏岁寒姿益茂，鹤算频添无巳。好闭户、闲研经史。酒盏诗筒俗尘远，更轻衫、羽扇传神似。寿者相，共瞻视。"}