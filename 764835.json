{"id":"764835","title":"南浦 鸳鸯湖","dynasty":"清","author":"薛时雨","text":"春水长蘼芜。问晚来、鸳鸯并宿何处。打桨趁文禽，沙堤上，惟有浴凫飞鹭。风光艳丽，湖名也作消魂语。画船缓度。看多少垂杨，绿迷洲渚。渔庄蟹舍排连，又菱角鸡头，乘春培护。此地足幽栖，应容我、他日棹歌来去。心盟白水，抽身便作烟波侣。东流可溯。待准备吟囊，更题鹦鹉。"}