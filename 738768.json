{"id":"738768","title":"元祐党籍碑","dynasty":"清","author":"陈德正","text":"国运士气相终始，衣冠流祸何时已。事由我辈半激成，调停未罢绍述起。当时特标乱政臣，丰碑矗立端礼门。子孙禁锢身系累，岭南万里犹君恩。司空门下臣京记，夷列罪状分次第。某也首恶某附丽，前书具官后姓字。颁之天下垂万世，天下万世不可欺。恩仇反覆竞一时，小人自为门户计。好恶谁能移是非，石虽可毁名不灭。千载凛然见高节，史家记载未能详。赖有此碑上论列，庆历之世已萌芽。中间蜀洛更纷拿，包荒无力伏莽发。一时互指为奸邪，剥削隐然在元气。放逐殛流日多事，祖宗培植几百年。可怜一网无遗类，消长从兹治乱分，官家别用一番人。君不见厚陵松柏寒食路，社饭明年思老身。"}