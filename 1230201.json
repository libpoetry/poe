{"id":"1230201","title":"赠臧鲁山廉访","dynasty":"元","author":"刘濩","text":"肃政光华远，清台启拟公。节移梅岭北，轺发桂江东。楮帐筛寒月，椰杯鼓朔风。瘦童空挟杖，贫病不装狨。徼俗三年问，威名百郡雄。星芒垂浒洛，雪色照宾融。敷教有虞庙，讲经夫子宫。端严锄犷戾，易直牖倥侗。吏滑加笞竹，官贪解印铜。冤销千褐父，恩洽万黄童。花缦戏冬暖，瓠笙吹岁丰。仁频苞嫩绿，古辣酿轻红。象迹烟中堞，鲸波雨外篷。夷珠人有斛，粤布我无筒。剖决心如水，驱驰鬓已蓬。六条方奏最，四牡欲歌功。为有澄清志，迟输献纳忠。织云添衣绣，鞭霆亦乘骢。楚尾吴头会，三湘七泽通。天文恢翼轸，地盖接潭洪。牙纛联分政，旌旗列总戎。鹜争肥似雁，罴搏猛于熊。怀璧枉无罪，见金忘有躬。化源安溷溷，狱市积匆匆。大器能绳物，先声已击蒙。道傍豺果避，窟底兔几空。勿珥终凶笔，毋关报怨弓。左饘并右粥，后稑更先穜。采菊赋归老，爱莲无极翁。理明轻势利，语妙入盲聋。文祖欧阳古，诗宗鲁直工。挽回铅椠习，超出簿书丛。顾眄山须动，揄扬石可砻。羽仪倾振鹭，啄抱遍哀鸿。念昔初腾踏，时方息战攻。考工崖黯黯，试累海昽昽。赤芾彼三百，素丝兹五总。稳行卑剑阁，善纳小云梦。甲子从头数，冠绅进秩穹。阶兰香浣露，田玉气嘘虹。世或探斯鷇，吾宁牿尔犝。察鱼应小慧，听蚁岂真聪。静躁聆徽外，刚柔省彀中。江湖归独步，宇宙涉丹衷。德骥曾思附，仙舟偶未同。耐寒衣故白，好古佩仍葱。梦枕频鲜荔，羁帆几落枫。泥涂龟各曳，霄汉凤稀冲。励操期霜柏，吞声等爨桐。渐忘身显晦，得究学初终。韩子哦双鸟，庄生感二虫。乐莘晞衎衎，忧杞笑忡忡。选举翳唐盛，方闻及汉崇。贡琛凌渤澥，怀组际穹窿。谷欠防饥敛，盐因析利笼。骇民牛觳觫，虚士鹤氋氃。黼黻需耆俊，饔飧给老癃。会看杨绾贵，不计孟郊穷。温井觇阳长，明奎卜道隆。斲辞规爱助，华发尚狂侗。"}