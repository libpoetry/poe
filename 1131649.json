{"id":"1131649","title":"病中寄武公望二首","dynasty":"宋","author":"廖行之","text":"四十馀年尚转蓬，渠论南北与西东。但知爱子三迁教，不办谋生一亩宫。北海可怜真意广，步兵良苦漫途穷。人生择术须循分，鹏鴳逍遥自不同。轻去千金若弃遗，高情勇决固应稀。端来共我茅一把，不肯折君腰十围。世事弹棋无定局，人情蒙阱有深机。生涯也趁身强健，况是平阳德可依。"}