{"id":"418628","title":"金缕曲","dynasty":"近现代","author":"丁宁","text":"市远繁声歇。峭寒侵，凄凉病榻，旅怀愁绝。何处歌声春样暖，唤起伤心叶叶。想绣褓花枝交缬。慢抚轻怜珠在掌，绕回廊数遍花砖缺。伟大爱，无边热。半生栗碌乡关别。更那堪南陔梦醒，鬓丝如雪。魂断庭闱何处是，未语柔肠先结。空梦绕、青林冷月。梗泊萍飘三十载，了枯禅、弹指轻沤灭。漫回首，倍呜咽。"}