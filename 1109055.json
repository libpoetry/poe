{"id":"1109055","title":"病起十首","dynasty":"宋","author":"刘克庄","text":"架帙纵横砚有埃，先生久不至山斋。散花魔已降摩诘，裹饭人谁访子来。又与杜康绝交矣，并疏毛颖少恩哉。几时真得金篦力，书债重偿酒禁开。薄有桑麻在北溪，辎车悬了驾鸡栖。专房安得莫愁妾，同穴除非法喜妻。绒挂屋梁聊藉草，萤穿窗隙胜然藜。谢公虚下闻筝泪，输与刘伶醉似泥。未纵心年乞退休，年垂八十更何求。相方好事下白屋，帝岂无人记玉楼。绶未必为翁子福，扇安能障彦回羞。吾诗绝似渊明诔，莫遣他人弄笔头。亹亹清谈犹可听，星星短发不禁搔。昔如八骏走千里，今似九牛亡一毛。吟苦都忘年事老，寝酣始悟早朝劳。箕山只在人间世，尧大如天未易逃。有四宜休七不堪，岂容华皓尚痴贪。固难唐突耆英社，尚可追攀老学庵。酷嗜蟹螯聊自酌，高悬麈尾共谁谈。吾闻多寿常多辱，伯始何须饮菊潭。昔与诸贤共造廷，如风吹絮浪飘萍。溘先忽忽同晨露，殿后晖晖独曙星。未肯肩随金谷友，幸留面见草堂灵。伯伦旧与吾通谱，欲往从之唤不醒。酒户诗坛聊尔耳，也吟唧唧醉陶陶。鲸鱼翡翠兼群体，蜾蠃螟蛉视二豪。京洛饮徒烦借问，江湖社友谬推高。可怜小杜醺酣者，浪许诗人仆命骚。暮年字字费冥搜，少作如山弃不收。作美新文生失节，留封禅草死包羞。怀中探锦都无几，身后悬金未易求。懊恨新来刚制酒，世间何物可浇愁。变风而下世无诗，幼学西昆壮耻为。老去仅名小家数，向来曾识大宗师。百年不觉皤双鬓，一字谁能断数髭。诚叟放翁几曾死，著鞭万一许肩随。有粟二囷书数厨，一生受用小规模。要令后裔师吾俭，不愿多财使尔愚。旋作续书传福畤，偶成小楷付官奴。自惭未至韩公地，老语谆谵谩劝符。"}