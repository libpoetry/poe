{"id":"433587","title":"落花","dynasty":"近现代","author":"温倩华","text":"几声啼宇一春终，庭院深深葬落红。晚泣斜阳朝泣露，愿随流水怕随风。拈来因果愁难数，老去容颜色即空。叮嘱奚奴勤扫取，莫教零乱辱泥中。阑珊改尽旧丰姿，凤泊鸾飘别故枝。飞向谁家春寂寂，却依芳草意迟迟。夜来风雨愁无那，门外天涯梦不知。输与杨花遭际好，扶摇偏有入云时。无言凝泪落毵毵，残艳何劳燕子含。都作旅行向天末，那禁回首望江南。忏除绮障三生业，梦醒繁华一现昙。等是有家归未得，树犹如此客何堪。强随柳絮舞高低，身世飘零不忍提。香梦偶因胡蝶恋，断魂生怕杜鹃啼。勾留艳迹凭蛛网，狼藉春痕付马蹄。寄语东风须著力，莫教堕溷莫沾泥。小谪尘寰误转胎，难从青帝返瑶台。文章水面知谁识，祸福天心费我猜。一别已看花事了，再来须待好春回。相逢终有分离日，应悔当初羯鼓催。没人庭院易黄昏，芳草斜阳静闭门。满地残红人独立，一帘新绿鸟无言。三千粉黛春如梦，十二阑干月有痕。极目天涯肠欲断，只馀杨柳自成村。由来薄命是前因，历劫年年逐溷茵。犹有色香何忍扫，便无风雨也成尘。一生开谢谁为主，两字飘零欲问春。绝代容华衰落尽，捲帘愁煞倚栏人。邱迟文采不须论，禅榻茶烟昼掩门。芝盖空劳宫女望，画楼凄断美人魂。晓风残月迷离迹，细雨疏烟黯淡痕。愿乞金铃逾十万，护他色相永留存。"}