{"id":"721239","title":"舟中瓶梅","dynasty":"明末清初","author":"陈子升","text":"顾影中流棹并斜，寒姿清切望天涯。绿珠价重曾名井，碧玉生来自小家。乱却游蜂过别苑，添将立鹭写晴沙。即看琐碎明珰色，何处扬帆采石华。清川临镜认氍毹，骨象亭亭本应图。楚客微辞怀白雪，江妃弹泪谢珍珠。欲离尘网游三岛，量著仙衣点五铢。一样苧萝山下水，鸱夷生计决归湖。木兰花老觉新香，横笛风回水一方。南雪峥嵘不到地，中庭摇荡早经霜。催来两桨湖烟冷，配得孤山鹤梦长。情在陇头愁隔谷，且看渔父濯沧浪。山人衣白到扁舟，昨夜朝天露缀旒。世上波澜疑沐鹄，壶中形影不惊鸥。囊须献笑分前席，内手知寒映敝裘。二十三丝丛水调，一时一瓣记箜篌。远趁银云海市光，擎将小贝出龙堂。月明鲛女珠为泪，水冷溪姑石是郎。似有佩遗遵汉广，欲随帆转望潇湘。谁怜美晰来迟暮，蘋草汀洲日已黄。"}