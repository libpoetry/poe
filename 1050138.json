{"id":"1050138","title":"酬颖叔见寄","dynasty":"宋","author":"郭祥正","text":"铿铿南华经，语意妙复妙。高能出苍旻，卑不厌藜藋。阴静偶暂处，影迹两莫吊。息踵真人徒，息喉愚者绍。方同造物言，万变领枢要。既能无怛化，勿凿混沌窍。百家拾其馀，所得及遗溺。至音听以气，世或昧此调。不见杏坛讲，犹为渔父诮。君看泰山顶，半夜日先照。惟逢蒋颖叔，沉默造玄窔。落笔逾万言，严密若诰诏。嗟予久聋瘖，此道雅未剽。一昨闻君谈，神悟百骸疗。人忘道术游，鱼忘江海跳。昭亭果见期，为子发长啸。"}