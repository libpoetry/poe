{"id":"1075680","title":"晚行湖堤望南山诸峰","dynasty":"宋","author":"周紫芝","text":"曳履步远壑，挽衣枝短筇。霁色过急雨，馀霞漏微红。照眼一湖净，环湖几山重。不知何禅灯，明灭苍翠丛。但闻烟霞间，绕山鸣乱钟。暮年行乐意，不与足力穷。明晨倘可迟，尚堪历诸峰。有幽固当探，无客谁与同。馀子不足偕，形往影自从。言旋且当尔，兴在何由终。"}