{"id":"780218","title":"疏影 题周梦岩学使“评梅山馆图”","dynasty":"清","author":"叶绍本","text":"千林雪冱，是何人结屋，冻云深处。篱落垂垂，相见无言，浑把东风领取。缟衣怕逐明蟾隐，莫唤起、双双翠羽。但巡檐、索遍幽香，一点芳心谁诉。绝爱青山眉妩，绕横枝面面，玉容增嫭。一抹疏烟，山阁无尘，俊煞神仙伴侣。高寒玉宇前因在，凭想像、孤怀如许。漫惊疑、花下无蹊，铁石当年曾赋。"}