{"id":"1224408","title":"览元次山舂陵行有感近事追和其韵以寓鄙怀","dynasty":"元","author":"黄溍","text":"惟王始建官，民命有所司。奈何阅流殍，束手无一施。属者秋夏交，上状殊酸悲。赤日纷按行，人马同时疲。连阡见标榜，不救饥与羸。仍闻恣鞭箠，惨忉伤肤皮。检覈须再三，供张常恐迟。哀哀鬻儿女，贸贸行安之。感兹欲无诉，既往何由追。尚惭喔咻恩，稍缓租税期。云胡有仓卒，徵敛更相随。但将充其数，肯复计尔赀。肉食不自鄙，谓我非敢知。栖栖甔石储，剥割无或遗。言是邻壤凶，藉此敷恩慈。宁知是州人，俟死无他为。出语馀喘息，行步须扶持。犹令比乐土，疾苦喘谓谁。俯首州县间，逭责自其宜。况迫大府令，联络飞符移。豺狼方在郊，鹰隼宜用时。区区狝狐兔，政尔何增亏。吾贱不及议，为君陈苦辞。"}