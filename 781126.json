{"id":"781126","title":"寄和常理斋四弟二十一首 其七 来札嘱家有藏书许借观且代为收贮无徒饱蠹鱼意甚高矣然亦何遽少什袭耶愿仍留百城为将来骥子之资且上慰老伯倚望万里之外不时把观常如君环左右也因申谢之","dynasty":"清","author":"慈国璋","text":"爱我惟君少俗衷，百城权寄速邮筒。知怜枥骥思千里，更惜蟫鱼饱一空。阶树参云真乐趣，琅函插架旧家风。倚闾望罢犹披览，万卷应留慰老翁。"}