{"id":"688018","title":"送李陈二子赴中宿","dynasty":"明","author":"成鹫","text":"南国芳菲共一丛，夭桃秾李挹清风。河阳欲问栽花地，乔樾当门是狄公。龙驹并辔别仙羊，万里秋空疋练长。一顾定知声价重，主人原是昔孙阳。三尺青桐七轸丝，匣中流水有遐思。鸣琴单父今知己，不用黄金铸子期。击楫闻鸡并著鞭，车书同轨更同天。阳春有脚无遐迩，到日宁忧雨露偏。"}