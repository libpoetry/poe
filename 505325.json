{"id":"505325","title":"惠州","dynasty":"明","author":"唐之淳","text":"雨出蓟北门，已涉辽东境。驱驰未辞劳，遇胜辄神领。惠州古名邦，山水甚清紧。水无龟鱼乐，山有金银矿。龙蛇画塔庙，象贝充市井。一从桑海变，此地为民梗。弃之蕃汉间，清野绝巡省。孤萤败壁光，老树颓垣影。方今纡圣念，规取作藩屏。军麾蔽沙漠，版筑兴远近。欲令斯民人，恢复旧风景。愧予厕戎行，登览亦多幸。夜中起长叹，五月尚寒冷。时时见宝气，星斗吐芒颖。平明更前驱，秣马度东岭。"}