{"id":"1200441","title":"己亥秋淮南饥客中怀故里朋游寄之","dynasty":"元","author":"宋无","text":"行李依吴榜，飘蓬更楚乡。山川岁云暮，风雨夜何长。此地从兵革，斯民复旱蝗。荐饥怀赈粟，久渴望携浆。船妇争遗穗，樵童拾弃芒。哭丧多藁葬，征旅少赢粮。岂有灾重并，而无户损伤。一年租幸免，众口饭谁将。生晚羞干禄，忧时念彼苍。悲歌思请剑，颓堕辄椎床。宵枕当寒溜，晨梳候曙光。牧羊人戢戢，放马草荒荒。木落明秋野，江空月照霜。城乌头并白，水树叶先黄。羁客情难遣，朋侪兴不忘。投琼花院内，博塞竹林傍。尚恐诗盟浅，犹嗔吏鞅妨。偏提随款段，笭箵下沧浪。稍遂田园计，终须萝薜藏。松筠亲戚辈，麋鹿弟兄行。春寺寻暄暖，晴波泛渺茫。清泉濯足冷，紫菊染巾香。醉任王侯贵，閒辞礼数忙。庞公厌州府，陶令乐柴桑。酬答幽期惬，交游素愿偿。短章应得附，真赏莫能量。颇似岑参句，多因杜甫扬。流传千载后，直欲继前唐。"}