{"id":"721373","title":"送劳书升观察赴召入都便道归石门省觐二首","dynasty":"明末清初","author":"陈恭尹","text":"黔山一线走滇池，转粟曾供百万师。盖代勋劳天上识，暂时膏雨岭南知。盛年早定千秋业，信宿真成九罭诗。当日声名推第一，即看雄略又如斯。石门秋好片帆间，十载王程此日还。常恋白云依子舍，暂移卿月到家山。麒麟作脯餐能具，獬豸为衣舞亦斑。双白堂前开一笑，吾儿功已著平蛮。"}