{"id":"1141688","title":"雁南飞","dynasty":"宋末元初","author":"戴表元","text":"雁南飞，飞且鸣，我不爱尔绝汉排云之健翼，爱尔秋来意气各有适。江湖万里同风声，风声万里秋萧索，山乡田荒水乡薄。不应专为稻粱来，得饱自住今亦乐。群飞嘹唳奈尔何，青天茫茫无网罗。谁知世有苦心者，夜半闻声悲转多。雁南飞，劝尔飞时莫近征妇舍，手触边衣添泪下。更莫飞近贫士屋，弦绝樽空怨悽独。雁南飞，飞且止，世事惊人例如此。我昔扁舟五湖水，年年见尔秋风里。如今未断少年情，一度雁来心一惊。今年雁来明年去，明年去去江南路。欲将书寄去边人，明年认作书回处。"}