{"id":"776856","title":"和杨宝吾韵","dynasty":"清","author":"林启东","text":"斯会居然唱渭城，高谈能使四筵惊。就中大有针砭益，此外何容瓦缶鸣。极目青山思命驾，关心白水忍寒盟。知君别具风流趣，不学诗人太瘦生。旧事当年任茧丝，吏才仙格两兼之。野多驯雉觇三嗅，堂有飞鳣懔四知。衙鼓催时犹读律，园铃缀处几题词。只今听取舆人诵，满道棠阴去后思。忆自蓬莱别谪仙，足音何日更跫然。琴移一鹤情如旧，舄化双凫迹竟前。良晤几曾劳梦想，神交端不落言诠。北轩也赋高轩过，文字原来有夙缘。闭户穷年拙且愚，敢将酸腐混称儒。润馀枯笔佣为食，韵入华笙谱作图。遮莫鲲鹏齐击水，那堪驽马正长途。岱东高绝湘南远，衣钵从教不负吾。"}