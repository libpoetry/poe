{"id":"1152871","title":"汉武帝杂歌三首 其三","dynasty":"唐","author":"韦应物","text":"汉天子，观风自南国。浮舟大江屹不前，蛟龙索斗风波黑。春秋方壮雄武才，弯弧叱浪连山开。愕然观者千万众，举麾齐呼一矢中。死蛟浮出不复灵，舳舻千里江水清。鼓鼙馀响数日在，天吴深入鱼鳖惊。左有佽飞落霜翮，右有孤儿贯犀革。何为临深亲射蛟，示威以夺诸侯魄。威可畏，皇可尊，平田校猎书犹陈。此日从臣何不言，独有威声振千古，君不见后嗣尊为武。"}