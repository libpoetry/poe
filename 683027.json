{"id":"683027","title":"次韵荅唐云卿礼部二首","dynasty":"明","author":"文徵明","text":"关河岁晏客衣单，满鬓秋风裹鹖冠。尘土自怜疲马倦，江湖谁念白鸥寒。去来信有天机在，阅历方知道路难。憔悴不忘飘泊处，方舟冰雪潞河干。漂泊东吴万里船，漫劳诗帖慰穷年。君知世有东方朔，我愧身非鲁仲连。梦断五湖天渺渺，愁悬双杵月娟娟。相逢总是羁栖者，目送飞鸿共黯然。"}