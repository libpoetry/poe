{"id":"575459","title":"送文学郭建初归闽","dynasty":"明","author":"戚继光","text":"夕阳惨澹众芳歇，木叶脱尽群山高。一尊万里坐超忽，浮生如此亦已劳。君来暑深去秋杪，意气自谓凌风涛。醉挥彩笔时侧目，况复过从鞬与櫜。青袍凋敝犹未售，古今扼腕多英髦。幕中校艺万夫敌，衔杯出塞谁称豪！问天天欲何为者，高阳大名遽相假！逸态常留山简前，壮心不在少卿下。朔风归渡延平津，何日风尘手重把？君王更起黄金台，会见东南至天马。"}