{"id":"814594","title":"风物吟","dynasty":"清","author":"郑大枢","text":"迎年红紫斗春风，四季花开浥露丛。未字女儿休折采，王昌只在此墙东。花鼓俳优闹上元，管弦嘈杂并销魂。灯如飞盖歌如沸，半面佳人恰倚门。宜雨宜晴三月三，糖浆草粿列先龛。凤头龙尾衣衫摆，踏遍郊坰酒已酣。海港龙舟夺锦标，缠头三五错呼么。行看对对番童子，嘴里弹琴鼻里箫。六月家家作半年，红团糖馅大于钱。娇儿痴女频欢乐，金鼓叮鼕嚷暑天。"}