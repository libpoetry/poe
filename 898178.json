{"id":"898178","title":"游楚州天庆观观高道士琴棋","dynasty":"宋","author":"张耒","text":"颓垣苍苍锁乔木，草满荒庭不容足。坏檐破壁秋雨馀，蛛网萧萧风满屋。黄衣道人出迎客，野态生疏脱拘束。围棋尽扫一堂空，烹茶旋煮新泉熟。弹琴对客客卧听，悦耳泠泠三四曲。离骚幽怨松风悲，流水潺湲履霜哭。日斜携手步空廊，鸣鸠相呼竹间宿。黄昏门闭人语绝，空殿幽幽掩微烛。我生资身最淡薄，每厌烦歊幸幽独。何当不踏朝市尘，长伴高人种松菊。"}