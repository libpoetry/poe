{"id":"1169950","title":"公莫舞歌","dynasty":"唐","author":"李贺","text":"方花古础排九楹，刺豹淋血盛银罂。华筵鼓吹无桐竹，长刀直立割鸣筝。横楣粗锦生红纬，日炙锦嫣王未醉。腰下三看宝玦光，项庄掉箾栏前起。材官小臣公莫舞，座上真人赤龙子。芒砀云端抱天回，咸阳王气清如水。铁枢铁楗重束关，大旗五丈撞双镮。汉王今日颁秦印，绝膑刳肠臣不论。"}