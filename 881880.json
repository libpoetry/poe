{"id":"881880","title":"天香 宛委山房拟赋龙涎香","dynasty":"宋","author":"吕同老","text":"冰片熔肌，水沈换骨，蜿蜒梦断瑶岛。剪碎腥云，杵匀枯沫，妙手制成翻巧。金篝候火，无似有、微薰初好。帘影垂风不动，屏深护春宜小。残梅舞红褪了。佩珠寒、满怀清峭。几度酒馀重省，旧愁多少。荀令风流未减，怎奈向飘零赋情老。待寄相思，仙山路杳。"}