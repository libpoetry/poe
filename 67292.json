{"id":"67292","title":"浈阳峡·清晨醉别曲江守","dynasty":"明代","author":"吴师禹","text":"清晨醉别曲江守，直下浈阳望峡口。须臾舟子亦动容，两岸高插数百峰。日气在峡吐不得，苍岚紫霭霏濛濛。下视潭影无天色，但见石根没深黑。十丈岩头灵乳开，百寻壁上暮钟回。余峰一一断复续，蓊葱各欲出风雷。舟中野客苦残病，决眦支颐揽奇胜。不堪夕色下遥阴，翠微枕上寒相竞。"}