{"id":"688836","title":"飞来寺","dynasty":"明","author":"何即登","text":"只身天地一虚舟，谁向风尘叹敝裘。新月半悬孤磬夜，晚风遥傍峡山秋。无期白社频呼酒，得醉青山且破愁。二十年前曾聚散，可堪吾道尚沧洲。晚泊孤舟欲借眠，双林秋色净堪怜。归猿洞照千岩月，夹水山开一线天。斗转夜寒仙院外，尊移风动佛灯前。乱鸡何处醒吾酒，忽见窗间杂曙烟。"}