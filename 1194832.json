{"id":"1194832","title":"和袭美馆娃宫怀古五绝","dynasty":"唐","author":"陆龟蒙","text":"三千虽衣水犀珠，半夜夫差国暗屠。犹有八人皆二八，独教西子占亡吴。一宫花渚漾涟漪，俀堕鸦鬟出茧眉。可料座中歌舞袖，便将残节拂降旗。几多云榭倚青冥，越燄烧来一片平。此地最应沾恨血，至今春草不匀生。江色分明练绕台，战帆遥隔绮疏开。波神自厌荒淫主，句践楼船稳帖来。宝袜香綦碎晓尘，乱兵谁惜似花人。伯劳应是精灵使，犹向残阳泣暮春。"}