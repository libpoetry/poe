{"id":"437257","title":"和渊明饮酒二十首 其二十","dynasty":"金","author":"赵秉文","text":"渊明非嗜酒，爱此醉中真。谓言忘忧物，中有太古涥。回首市朝中，万事牛毛新。去年持使节，悠悠过西秦。宫阙随飞烟，衣冠化埃尘。当时凭轼士，慷慨嗟徒勤。所以山林客，乐与鱼鸟亲。西登太华顶，旷望长河津。寄谢三峰云，聊欲滥吾巾。誓将从此去，笑谢当途人。"}