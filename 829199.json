{"id":"829199","title":"哭张少轩忠武公","dynasty":"清末近现代初","author":"杨圻","text":"百世忠贞事，徒劳想像中。宁知逢丧乱，得以见英雄。大业多遗恨，斯人竟败功。可怜移祚后，委曲法梁公。仗剑趋行在，三年扈羽林。对扬惊数异，节铁拜恩深。邈矣知人哲，苍然报主心。解衣推食事，殊礼到而今。独有孤城在，金陵血战中。八方催草诏，一旅尚弯弓。须发秋霜白，关山夜火红。争传万人敌，画像满江东。"}