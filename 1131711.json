{"id":"1131711","title":"恭和御制回銮诗二首","dynasty":"宋","author":"慕容彦逢","text":"日转蓬瀛诏跸归，晚阴风色倍清微。从教小雨沾花润，不放纤尘傍辇飞。万井欢心陪盛观，盈涂嘉颂纪鸿徽。时和岁稔民同乐，古昔升平似此稀。十万宫花簇马归，宜秋门道晚阴微。云随香雾相萦去，尘傍珠鞯不敢飞。盛事传为尧壤颂，薰风催入舜琴徽。年年池苑春如许，天子持盈燕幸稀。"}