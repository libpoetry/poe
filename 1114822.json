{"id":"1114822","title":"沁园春 其八 再和","dynasty":"宋","author":"李曾伯","text":"绮阁香销，玉砌梦残，凄凉旧台。对御沟红叶，一番木落，宫墙黄菊，几度花开。水溯岷源，山联吴会，目送征鸿安往哉。都休问，六朝人物，谁拙谁才。平生衮衮烟埃。记匹马当年荆蜀淮。叹雕零殆尽，词源已竭，消磨未去，酒量犹恢。八跪蟹肥，四腮鲈美，客有可人招不来。油幢暇，凭栏一笑，相与传杯。秋岂悲人，人不悲秋，比春更浓。有蕙兰风度，尚存芳菊，牡丹之献，犹在芙蓉。举蟹持醪，得鲈作鲙，晋宋间人有此风。休轻笑，彼柴桑傲吏，龌龊篱东。携壶与客还逢。愿时许先生杖履从。叹尘踪如寄，鸥凫江海，性真聊适，蜩鴳蒿蓬。刮眼青天，惊心黄叶，立尽梧桐月正中。凄然久，看物情终竟，不似春容。"}