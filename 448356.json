{"id":"448356","title":"恶隼行","dynasty":"当代","author":"陈永正","text":"大漠秋昏急举烽，脱罗恶隼飞摩空。白狼以北少行迹，边墙滚滚唯惊蓬。渐看劲翮长天没，骏马无鞍弓无括。弋人仰首意惘然，迷茫但有沙草阔。何来一弹排空起，挟雷奔电即千里。须臾追将及，蹑景衔其尾。追将及，衔其尾，衔其尾，霹雳起。轰然势万钧，毛血纷而坠。戾身化为焦，戾声绝人世。脐脂自照古有闻，遗臭无穷后难继。"}