{"id":"975888","title":"高风台歌","dynasty":"宋","author":"项安世","text":"台之高不知其几仞兮，但见燕雀仰视如冥鸿。风之来不知其几里兮，但见南海北海声逢逢。我时醉卧洞庭之北巴山东，耳边澒洞呼汹怖杀侬。起来欠伸拍鸿蒙，问谁作此狡狯变化惊盲聋，乃是清江江上盘园翁。翁本自与时人同，袍带靴笏从儿童。亦尝随牒作小史，亦尝建纛称元戎。偶然兴尽自返盘园中，意行倦止由心胸，岂与郢中小儿论雌雄。儿曹颠倒鸡著笼，金朱眯眼视梦梦。仰见騄骥脱鞅行青空，便欲俎豆老子配食蜚廉宫。纷纷俗论安足穷，二三君子人中龙。南安太守科甲高，袖有桂馆之香风。庐陵相公名位高，笔有造化之春风。雨岩居士卧榻高，句有湖海之英风。三君合谋奏天公，急羁此老勿使慵。国于羊角九万里，奄有九霄寒露之空濛。封师巽伯为附庸，不许抗表辞官封。向来挂冠冠愈穹，老子一笑朱颜红。"}