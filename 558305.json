{"id":"558305","title":"丁未端午早梦侍讲林亨大与一同官而年少者携幼子过我情好甚洽方饮景星楼上即别去时亨大归省于闽因儿辈书声而觉以诗记之","dynasty":"明","author":"张弼","text":"十年不见林亨大，万里孤舟一梦来。玉面同官真俊杰，綵衫小囝尚婴孩。景星楼上方酣饮，秀野桥头又促回。忽听书声惊梦觉，空庭晓日照苍苔。"}