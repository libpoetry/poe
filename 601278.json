{"id":"601278","title":"壮游叹","dynasty":"明","author":"唐秩","text":"眼界不开心胸寒，脚迹不广眼界窄。自古贤圣与仙佛，生来何曾恋家宅。天地生我本奇特，近年人事日萧瑟。奇志汨没头低垂，自恨自坏将谁责。惜昔曾为公子行，画船箫鼓真煌赫。紫盖辟人无官职，方伯避车山道侧。当时先君爱教我，名山携我登览星高摘。可怜年少无知识，江山妙处未曾得。归来胸中还驰忆，有时讲论求精辟。如今正欲出游观，堂前老母半垂白。胜境于人多逆格，寥寥斗室孤吟客。琴诗一会只八人，惟好琴诗交不择。有托而逃混下流，谁知威法相惊嚇。嗟尔为我家破荡，欲向江山探奇迹。山中淡酒亦堪沽，路畔啼莺空痛啧。花娇草软满眼明，诗媒何处非良策。君如浮萍无常迹，我似井蛙徒阁阁。人生行藏难自期，离合悲欢不定额。一曲离歌夕阳陌，停云散尽惊秋色。"}