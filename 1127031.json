{"id":"1127031","title":"和外舅夙兴三首","dynasty":"宋","author":"黄庭坚","text":"瓜蔓已除垄，苔痕犹上墙。蓬蒿贪雨露，松竹见冰霜。卷幔天垂斗，披衣日在房。无诗叹不遇，千古一潜郎。风烈僧鱼响，霜严郡角悲。短童疲洒扫，落叶故纷披。水冻食鲑少，瓮寒浮蚁迟。朝阳乌鸟乐，安稳托禅枝。暑逐池莲尽，寒随塞雁来。衣裘虽得暖，狐貉正相哀。僧汲辘轳晓，车鸣关锁开。不因朝鼓起，来帙乱书堆。"}