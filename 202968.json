{"id":"202968","title":"泊吴江寄胡武平","dynasty":"宋代","author":"蔡襄","text":"遥夜吴江濒，露坐鬚成葆。天空不带云，野逈正收潦。徘徊波上月，滟漾浮光好。清风送炎歊，翻觉秋气早。乃问苕溪路，舟虞为予道。水行至州下，楼台压烟岛。净居譬如仙，嘉产极富媪。念君镇雅俗，适以资恬浩。岂不欲一往，驩诚寄凫藻。纵游穷佳赏，剧论写幽抱。嗟予远庭闱，六年见春草。终日讽陔蘭，无路羞羊枣。胡为久去家，一虑心如捣。今而赐告归，计课免仇讨。前之奉慈颜，敢惮勤舆阜。北来尚何时。汀洲白苹老。儻得杯酒同，为君一醉倒。"}