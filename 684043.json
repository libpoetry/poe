{"id":"684043","title":"甲申冬十二月十三日","dynasty":"明","author":"王世贞","text":"长安东风散木稼，德星荧荧照江社。五年南阳思卧龙，一日中国相司马。父老能追弘治日，斯人岂出三原下。即看凡羽羡葳蕤，坐使饥乌亦喑哑。笑呼诸儿煨榾柮，团栾且说升平话。未央玺书东南驰，天下万手皆齐眉。不将两字詈文仲，直向千秋歌子皮。乃知金陵朘元气，祇为冻水标明医。圣王威庆与天合，焉用区区梦卜为。一蛇上天一蛇蛰，即死不爱春雷知。"}