{"id":"1215563","title":"石桥山","dynasty":"元","author":"黄镇成","text":"散策南山下，逶迤登石桥。五涉曲涧水，两山郁岧峣。夤缘度绝壁，攀萝俯山椒。悬瀑泻层崖，冰华垂空飘。盘纡上石磴，天梯飐回飙。厕足得平地，耸身凌丹霄。入谷烟霞深，松竹声萧萧。会当发天秘，剪此荆榛条。结屋栖白云，览瞩千峰遥。土沃既宜耕，山深仍可樵。因之习天游，已足远世嚣。悠然万物表，我隐谁能招。"}