{"id":"812034","title":"纪梦","dynasty":"清","author":"孙原湘","text":"昨宵春梦太分明，乍倾欢娱作吃惊。华褥妥时钗暗堕，罗襦解后烛羞擎。心忪早树啼乌影，胆怯虚廊步舄声。奇绝大都危绝处，仙游才得到蓬瀛。辟寒香暖绿熊茵，滑称凝酥转侧身。枕畔昭仪珠作月，帏中甘后玉生春。欢称何止卿怜爱，低语还防婢欠伸。回忆向来翻似梦，矜严意态是何人。碧桃珠露润无痕，一夜仙源百夜恩。斜月预通花径路，轻风偏打画楼门。衣声綷縩搴帷缓，香气氤氲恋被温。玉洞明知难再返，且申密约近黄昏。"}