{"id":"1057920","title":"子和惠贶佳什惇叙世契诵咏感慨情见乎辞因次其韵","dynasty":"宋","author":"刘跂","text":"恭闻裕陵初，文物万古先。仁英所造士，台阁遍招延。堂堂丹阳公，发轫自宾筵。维我先大夫，整驾亦周旋。一时起接武，千里称比肩。俱陈曲台议，共校天禄编。心期久相契，燥湿无改弦。晚登廊庙席，玉笋照华颠。厩马并飞盖，斋榻连脩椽。到今启事帖，尺牍馀藤笺。忆我既冠后，群趋集英前。公持柱史橐，水镜资平铨。谓宜掇上第，击节称奏篇。声名竟寂寂，感遇空拳拳。事过剧脱兔，迩来三十年。翰墨恍未落，拱水森已圆。嗟哉最孤露，罪戾深益缠。迷途虽云指，顽质何由镌。以兹众恶归，白首犹迍邅。屡惊流夜郎，敢望尉通泉。弦肠恐齐断，身璧欲俱捐。岂知巢倾覆，胎卵却复全。圣主日方中，照曜无党偏。宸笔下霄汉，一洗空宿愆。生还出望外，喜极悲泪涟。诗书手自束，衣袂轻欲翾。犹忧抱沈瘵，针石久未蠲。朅来问医药，蹭蹬淮之壖。追惟曩时乐，梦破无重眠。畴知王公子，但说副车贤。持带走穷隶，趣驾来飞旃。劳我鬓霜雪，欢颜语㛹娟。北堂太夫人，备福独绵绵。往者三殿朝，吾亲亦班联。问讯逮妻女，悲欢深怆然。升堂一拜阻，自痛久拘挛。念子事方殷，使客舟车骈。拨忙屡顾盼，尊酒劝留连。新诗又来辱，巨轴星斗悬。七字健欲活，靡靡争春妍。夷途取騄骥，武库出戈鋋。骤闻吴叔辩，霍然病欲痊。感子重拜嘉，傥未沟壑填。西风理归棹，往稼汶阳田。王途正清廓，天子仁如天。轩冕岂不好，于我亦青毡。政惟萧丘火，寒焰宁复然。亨衢子当骋，愿言早著鞭。高闳富令息，犊子亦所怜。世交固未替，更赖清白传。"}