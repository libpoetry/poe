{"id":"115259","title":"光山谣·舣舟淮南望新息","dynasty":"宋代","author":"张耒","text":"舣舟淮南望新息，天遣清淮限南北。崎岖细路入光山，野色苍凉秋日白。八月获稻田无水，蚱蜢群飞稻干死。危桥绝涧闻水声，喧喧汲水争瓶罂。昏昏落日衔远山，乌啼车辙未得闲。县公吴生我世旧，为我烹羊酤斗酒。灯前醉饱纷就眠，五更开门星满天。长年他乡心惘然，远途辛勤难具言。"}