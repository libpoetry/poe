{"id":"543014","title":"门有车马客行","dynasty":"明","author":"胡应麟","text":"门有车马客，意气何扬扬。千金饰玉鞭，百金宝剑装。传呼动里闾，顾盼自生光。长妇出迎客，问客来何方。客言自幽蓟，乍者发渔阳。道逢远征人，寄书来故乡。开缄竟何道，细书八九行。昔为丝与桐，今为参与商。参商各异地，羽翼安得双。长跪再拜客，邀客暂徜徉。烹庖出丰膳，高宴罗酒浆。愿为传语欢，努力莫相忘。"}