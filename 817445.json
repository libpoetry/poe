{"id":"817445","title":"香秋海棠八绝","dynasty":"清","author":"戴梓","text":"解释无香恨，高楼此一过。美人春不识，肠断意如何。渟涝明于镜，涓涓向夕波。窥窗清影现，鼓瑟写湘娥。国色应难并，开时鹊渡河。昨宵人乞巧，为尔堕金梭。挺艳肢横姹，含情媚拂娥。一心分四出，幽怨为谁多。卷叶亚青螺，开花鄙绛荷。不教春识得，雅韵在秋莎。只恐来青女，还宜护绛罗。婀娜娇若醉，不忍近摩娑。妩极愁翻入，怜深妒转多。吴宫留不得，只合伴秋荷。众卉开都尽，嫣香独此多。寄言春芍药，亭北漫吟哦。寂寂秋容媚，离离晚色和。相看情不接，我欲解烟蓑。"}