{"id":"1242525","title":"奉听玘法师讲楞伽经，留别","dynasty":"元末明初","author":"张昱","text":"玘公注经回，于世无所慕。结坛在南坞，心与道为务。行苦缁素归，律严鬼神护。吾从挹清芬，肺腑久皈附。仰聆楞伽旨，灌顶发甘露。四众瞻礼间，绕床天花雨。古无雪山子，我愿黄金铸。兹行匪漫游，实以闻经故。初地谁不明，末法自迷误。不谓攴道林，犹识许玄度。忻然酬宿愿，言笑亦已屡。出寺且复留，徘徊川光暮。还当理轻楫，时到茅家步。师既不忘予，予忘南坞路。"}