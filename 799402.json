{"id":"799402","title":"七夕河","dynasty":"清","author":"李振钧","text":"红墙何啻阻仙凡，难达回文字几函。隔岸双星情脉脉，经年一渡话喃喃。淩波佩和商飙飒，洒泪潮通海雨咸。浪拍秋空银捣练，船来天上锦张帆。试临析木搴香幄，好取支机濯翠岩。捉月拟将槎共泛，填桥不藉石能衔。曾闻列宿芒寒动，又说恒河影倒嵌。惆怅微云开曙色，津梁握别手掺掺。"}