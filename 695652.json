{"id":"695652","title":"甲子请告绝句十二首中多缀以旨意亦葵藿之思","dynasty":"明","author":"林熙春","text":"为赋初衣愧不才，宁云几动见几回。起家忠谏劳天语，一字千金换不来。再以全身吁阙庭，圣明犹复喜明刑。自知驽品非千里，岂肯妨贤负法星。岂谓逃忙恋太函，乞骸无以扣阍三。谁知冲圣留供职，未许劳臣便释担。屡下温词慰出山，其如鸟倦已知还。恩留供职犹无己，翘首何时得赐閒。五望天恩望不穷，衰龄已自达重瞳。更怜任事还清健，此日何当眷转隆。出山无补尽堪羞，敢谓资深与望优。特晋司农需召用，温纶六锡迈前修。六臣同斥久同盟，披擽当年抗疏情。随荷玉音天上至，老成忠直可胜荣。极目天南路八千，驿程犹欠买舟钱。殊恩赐遽归韩峤，实录仍令纪载传。自愧微臣锡马还，翻蒙隆礼誉耆贤。叩天祇欲收成命，成命依然下九天。溯从青琐点朝班，四世承恩戴似山。莫觌天颜陈谢悃，八行清泪寸心丹。载德南行数月长，天门稽首结离肠。趑趄一步一回首，与世俱传不忍忘。一出青门暑色浓，衣冠祖道望行踪。归与击壤同声祝，不负乾坤一老农。"}