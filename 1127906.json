{"id":"1127906","title":"杂诗五首","dynasty":"宋","author":"曾巩","text":"三季已千载，古道久荒榛。纷纷东汉士，飞鸣不当辰。经营救氛沴，此志卒埃尘。士生有进退，何必弃其身。其道虽褊迫，其行绝缁磷。公心不吾诳，复求无此人。贫仕任固小，会计未可失。方今备千品，内外有卑秩。孰当责在己，施设能自必。拘文已难骋，避世固多屈。细云且可略，于大复何实？所就正如斯，与古岂同术？虽非万钟富，苟冒归一律。焉能示朋友，学仕空自咄。韩公缀文辞，笔力乃天授。并驱六经中，独立千载后。谓为学可及，不觉惊缩手。如天有日月，厥耀无与偶。当之万象瑩，所照百怪走。此其自然光，万物安得有？其人虽已殁，其气著星斗。穷天破大惑，更觉功业久。其馀施诸小，未负风义厚。当身止自善，所遇时则不。致官九列齐，此理嗟亦苟。去就惟用舍，士固无常守。孔孟非其称，斗禄应未取。惜哉天下才，甘受外物诱。少年百事锐，岂谓身力孱。心笑古时士，树立势苦难。差池岁月迈，自照失朱颜。初心不复道，龃龉常未安。纷纷忧与劳，几不伤肺肝。人生省己分，静默固其端。诗书可自喜，施设谅漫漫。相去几年今与古，睢阳几人朱与紫？嗟哉二子独有名，义烈乃能长不死。当时美人欢未足，一日苍皇行万里。岂无公卿尊且宠，急反与胡为眼耳。丈夫感激世莫测，二子引身蒿下起。忠驱义激鬼神动，漠漠胡沙来此止。"}