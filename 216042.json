{"id":"216042","title":"高阳台·宿霭笼晴","dynasty":"宋代","author":"方千里","text":"宿霭笼晴。层云遮日，送春望断愁城。篱落堆花，帘栊飞絮，更堪远近莺声。岁华流转，似行蚁、盘旋万星。人生如寄，利锁名缰，何用萦萦。駸駸皓发相迎。斜照难留，朝雾多零。宜趁良辰，何妨高会，为酬月皎风清。舞台歌榭，遇得旅、欢期易成。莫辞杯酒，天赋吾曹，特地锺情。"}