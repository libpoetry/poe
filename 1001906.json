{"id":"1001906","title":"小憩月华寺问智药眉山两公遗迹","dynasty":"宋","author":"曾丰","text":"韶溪经其前，曹溪纬其背。峥嵘两溪间，月华得吾爱。开山不知谁，立屋已忘代。寺碑兵火馀，断石犹未废。始淂智药公，与法作无碍。梁题烟煤中，残墨犹未败。始得眉山公，与寺为不坏。馀诗谩赘疣，满壁空癣疥。我生迟百年，生与眉山背。鸟为娇人声，山作傲物态。老大堂头僧，曾受智药戒。试从言下挑，要看急中对。寺以月华名，中包法沙界。方当月未生，敢问华安在。得月而忘华，堂头大机械。更和月也忘，始出机械外。"}