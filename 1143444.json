{"id":"1143444","title":"壬辰六月旦日记异","dynasty":"宋末元初","author":"陆文圭","text":"六月朔旦昧爽天，我梦蝴蝶飞翻翻。一声惊觉不可执，铿然有物堕我前。阴风萧萧榻震动，褰帷一咤声寂然。向空抹漆无所睹，堂上呼灯人自眠。一生学道心勿动，养气未敢轻先贤。元忠昔日鬼移床，厅庑之下凡三迁。稚圭卧内见匕首，金带忽置城头边。二公名德余不及，鬼贼揶揄空自怜。神奸无复照金鼎，偷儿何暇哀青毡。二端是否吁莫辨，一夕仓卒嗟何缘。吟哦未断纸窗白，山寺风雨鸣钟悬。起来搔首空四壁，湿薪灶婢愁炊烟。"}