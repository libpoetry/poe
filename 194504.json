{"id":"194504","title":"久雨喜晴检阅计院纪以舂容之篇敬用韵为谢","dynasty":"宋代","author":"吴潜","text":"乐天何爱咏，尧夫非好吟。愧乏康济术，粗怀饥溺心。弥旬雨翻屋，耄倪泣苍{左昏右页}。微臣职刍牧，痒痛入肌深。行若负刺芒，坐如隐毡鍼。再拜告神明，寸心秉坚金。蠲租还已债，议狱并弛刑。但求讲实政，何暇竞虚名。天威咫尺临，昏翳忽开明。宿苗既丰硕，穉秧靡飘淫。阿香亦效灵，排阴吐洪音。推出太阳辉，天外旋收声。老守宽近忧，濁醪呼客斟。客有劝翁归，前身岂傅霖。"}