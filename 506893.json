{"id":"506893","title":"送尹参议之福建","dynasty":"明","author":"杨荣","text":"出仕清时久，朝绅喜共推。丰神何卓荦，志气亦瑰奇。美质名邦产，才华治世资。光韬和氏璧，秀挺邓林枝。蚤岁游侯泮，潜心下董帷。一经登虎榜，三策对龙墀。入侍枫宸早，迁官棘寺宜。平反无所隐，直道不容私。孤鹗终当荐，良驹岂久羁。躬逢千载遇，名达九重知。宸翰铨升日，藩方佐政时。拜恩偏感激，受任敢稽迟。闽海千山路，春风二月期。江花含宿雨，岭树隐朝曦。父老欢迎迓，官僚想设施。宁论瞻表率，直欲赞雍熙。好似鸣阳凤，长倾向日葵。优游宣治化，岂弟慎威仪。源洁流斯远，形端影自随。宦成当勿怠，责重更精思。常衮勋宜继，韦丹政足师。庙廊犹有待，竹帛可前追。运海鹍鹏翼，凌寒松柏姿。盛名须振举，素操尚坚持。仰体抡贤意，毋忘赠别诗。始终能敬懋，庶不负畴咨。"}