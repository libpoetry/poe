{"id":"686874","title":"即事偶题二首","dynasty":"明","author":"伍瑞隆","text":"篱落水清浅，萧萧松与竹。人家断岸口，隐映依古木。野桥危截虹，江船聚清肃。映月架阴壑，清影相断续。玉轮澄空潭，山色射森绿。我来恣所适，次递问近属。刈草累丘垤，家才稻梁足。余志在名山，寒日每苦促。此地无芟扫，标韵乃不俗。萧疏积光景，清理自相触。十月北风恶，朝来逆船起。使橹如使山，竟日不百里。萧萧雨中花，风急飞似纸。舟人惘相顾，百丈曳江址。俯肩冲泥涂，没胫逐前侣。客子瞑深坐，相与角艺戏。淩厉呼明璚，偃蹇发叶子。虽无速到术，乃有辟寒理。须臾天无云，清寒月逾美。晴飙洒丹壑，万里澄渊沚。一苇信长风，三更返城市。"}