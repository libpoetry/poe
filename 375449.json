{"id":"375449","title":"酹江月·梦中曾到","dynasty":"清代","author":"蒋士铨","text":"梦中曾到，向东林结社，西林拄笏。大石桥边呼慧远，不畏虎声剩谷。鹿洞芝肥，麝囊花紫，醉倚芙蓉簇。白云留我，莲花峰下同宿。醒后游迹俱非，衣鹑马狗，仍逐穷途哭。十载天涯几两屐，踏遍太行千曲。投笔归来，布帆无恙，稳泛浔江绿。青山相对，形容偃蹇如仆。"}