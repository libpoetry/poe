{"id":"1124182","title":"冬晴三首","dynasty":"宋","author":"赵蕃","text":"冰雪四十日，朝光开晓霜。短褐忘蓝缕，茅檐失荒凉。缅思江南梅，安得置汝傍。明朝傥更晴，一苇聊可杭。吾家章泉村，有竹数十百。平时爱不伐，雪后多摧折。江东绝近书，未省有无雪。颇复念此君，谁欤抚霜节。我家读书堂，堂下才几席。常年曝背地，兄弟兼子侄。长者坐藜床，稚者把书帙。此段不可忘，何时复能集。"}