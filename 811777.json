{"id":"811777","title":"夔州怀古","dynasty":"清","author":"任端书","text":"乱山深处销孤城，宇宙清秋尚郁蒸。见说蜀王成杜宇，早看秦火接夷陵。虎牙天险凭关隘，鱼复江流感废兴。今日俞矛歌汉德，片帆安稳浪纹层。平时夔子初分国，后日公孙始作家。白帝春秋迷草树，黄牛朝暮起烟霞。啼猿路绝人居少，飞鸟沙平阵气斜。闲倚江船论往事，长年高唱上三巴。"}