{"id":"1237264","title":"送管元帅南征","dynasty":"元","author":"萨都剌","text":"楚帆风一叶，此去几时还。日暮汉江碧，雨晴湘竹斑。边声连草木，野色动荆蛮。决策平徭后，归心北固山。万事归来好，淮阴二亩园。教儿书满架，过客酒盈樽。野水到门外，渔船系树根。除书下霄汉，坐席恐难温。幽居有真趣，何必在山村。楚竹深藏屋，淮河直到门。钓丝鱼浪细，书帙燕泥昏。吟笑坐终日，佳期谁与言。残雪复残草，凄风吹未消。王孙去不返，魂魄有谁招？往事皆如梦，无人问早朝。荒陵斜照里，松柏晚萧萧。人道省郎好，簿书清昼閒。惟公不自喜，忽尔要思还。酒债西湖路，归心北固山。閒愁且抛却，莫遣鬓毛斑。"}