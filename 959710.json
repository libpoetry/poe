{"id":"959710","title":"慈乌行","dynasty":"宋","author":"郑獬","text":"鸦鸦林中雏，日晚犹未栖。口衔山樱来，独向林中啼。林中有鸦父，昔生六七儿。一朝弃之去，空此群雏悲。意谓父在林，还傍前山飞。山中得山樱，欲来反哺之。绕林复穿树，疑在叶东西。东西竟无有，还上高高枝。高枝仅空巢，见此涕沾衣。复念营巢初，手足生疮痍。朝飞恐雏渴，暮飞恐雏饥。一日万千回，日日衔黍归。今我羽翼成，反哺方有期。如何天夺去，遂成长别离。山樱正满枝，结子红琲肥。而我不得哺，安用自啄为。嗟嗟我薄祜，哺之固已迟。尚有慈母恩，群雏且相随。"}