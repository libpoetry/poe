{"id":"214632","title":"贺新郎·晓色明窗绮","dynasty":"宋代","author":"袁去华","text":"晓色明窗绮。耿残灯、寒生翠幕，鸟啼人起。一夜西园新雨过，细草闲花似洗。漾澜影、柳塘春水。闲昼双飞归来燕，正东风、漫漫吹桃李。还是个，闷天气。回廊小院帘垂地。想连天、芳草萋迷，短长亭外。愁到春来依然在，旧事浑如梦里。又生怕、人惊憔悴。楼上谁家吹长笛，向曲中、说尽相思意。三弄处，寸心碎。"}