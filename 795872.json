{"id":"795872","title":"齐天乐 先大人七终日哭奠作","dynasty":"清","author":"王瑗","text":"百身难赎生吾父，柔肠断来如剪。掌上擎珠，膝前琢玉，海水量恩还浅。何悭鹤算。竟续命丝难，返魂香远。恨赍难留，邓攸无子枉为善。凭棺惟剩弱女，欲灵椿伴萎，无奈萱恋。强解愁颜，潜挥痛泪，七供俄惊期满，几筵拜奠。愿佛力垂慈，天心终眷。遗腹生男，德门绵一线。"}