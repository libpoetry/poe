{"id":"232744","title":"吊友人朱子大","dynasty":"宋代","author":"周文璞","text":"与君昔并丹阳船，形容惘怆俱可怜。自说宅囿及百年，藏三小山出云烟。土伯小庙自题扁，持照清池分丑妍。吁嗟先君方下世，侄子卖半相炒煎。出寻方伯待救护，与我密者才万钱。是身灾疢恐凋谢，语未脱口吁皇天。那知君今亦逝川，洪崖白石梦杳然，竟从他姓改受廛。呜呼，朱君无归，归来但见空屋椽，入抱山骨于黄泉。"}