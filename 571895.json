{"id":"571895","title":"集小修筼筜谷偶成","dynasty":"明","author":"袁宏道","text":"东家贷蜲屏，西家贷华烛。髻鬟错巾冠，欢场稍秾缛。虚窗淅沥风，四围遮被襆。凉月荫丛枝，十亩莎庭绿。主人季次贫，衣马欣驰逐。三秋客渚宫，百金倚吴肉。归来双羞囊，风枝扫空屋。徵伎列樽罍，情侈欢不足。幸有万竿篁，寒梢泻春渌。荡尽管弦心，豁开烟岚目。何处觅清歌，微风戛修玉。"}