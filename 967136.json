{"id":"967136","title":"题潘大临东轩","dynasty":"宋","author":"贺铸","text":"陈公少荒诞，一室未遽扫。事功竟何成，老魅死不早。潘郎治寓舍，帚秃无遗蚤。庭砌莳兰萱，未霜除恶草。明窗羃轻素，朝日上杲杲。烟蔓擢薰炉，松腴浮墨沼。著书析鲁史，百传见脱藁。贼乱久逋诛，吾方力穷讨。不应两观下，仅获少正卯。坐可骄素臣，俾渠眸子瞭。而翁晏退食，笔削日课了。伯仲咏南陔，馀风飒林杪。安知自娱适，聊尉堂上老。起居侍杖藜，寒燠躬炀澡。昏定仰屋眠，是中亦大好。"}