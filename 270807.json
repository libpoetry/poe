{"id":"270807","title":"孤鹊诗并序","dynasty":"清代","author":"宋湘","text":"无侣复无巢，日夕旅即次。一枝岂有择，双栖若无意。尔鹊何为者，得非抱贞义？方春二三月，群飞竞相媚。乐生物之情，志勤物之事。而鹊处其间，不闻亦不避。莫或余敢侮，侮者自不至。有时风动枝，略效雨缩翅。晴干听天时，欢喜付人世。此岂果鹊情，无由道鹊志。荧荧檐际星，照影不到地。明当复归来，独客户且闭。"}