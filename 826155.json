{"id":"826155","title":"高阳台·木君赋此词，瑰曼可诵，爰依其韵，更赋秋草","dynasty":"清末近现代初","author":"叶恭绰","text":"院落无人，风霜欲老，篷根尽耐孤清。化作萤飞，亏他照影分明。西园懒赋新诗句，触愁心、蝶梦都醒。忆年时、步屧空阶，夜景寒灯。望中旧日铜驼陌，甚哀蛩唤遍，万杵寒声。战马漫山，披图别样凄情。寻常便到听鶗鴂，只青袍、意气难平。甚天涯、一道裙腰，翠辇曾经。"}