{"id":"1142133","title":"述怀二首 其二","dynasty":"宋末元初","author":"龚璛","text":"葺荷不用织，采莲尚可食。芳时安可常，秋风鸣槭槭。美人明月珰，青霓以为裳。手揽北斗柄，低昂挹天浆。天浆解渴心，下土何茫茫。九牡阊阖开，寸诚函绿章。焉得飞仙术，与陪鸾鹤翔。所忧岁年驶，敢畏道阻长。启户辨夜色，驱车溯晨光。终然江海澨，临路空徬徨。"}