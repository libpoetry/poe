{"id":"811487","title":"己亥五月二日东山大忠祠祝文信国公生日","dynasty":"清","author":"丘逢甲","text":"岩岩古潮阳，有山峙其东。下为信国祠，额榜曰大忠。丹青半剥落，冠笏犹清雄。我来主此山，私淑怀愚衷。载稽登科记，降神缅维崧。是为夏五月，万树榴花红。令辰纪端二，致祝叩寝宫。忆公昔驻此，酹张许二公。祠碑俨在壁，马冢荒原中。炎精忽不祀，支天难为功。我今酹公酒，司令仍祝融。胡风西北来，边愁浩无穷。河山易破碎，回顾忧心忡。何以邀公灵，海气天濛濛。寒鸦几夕阳，懔懔思英风。公生端平间，厥岁曰丙申。谁云火德衰，魁杓指朱鹑。郁郁富田乡，紫云气氲氤。日月既合朔，其夕生伟人。天鸡声一鸣，龙挟云而神。安知阳九厄，遂肇揽揆辰。朝纲正颓坠，正士多丧沦。真魏两大儒，不使秉国钧。震电惊明堂，天意为之嗔。空下罪己诏，满目嗟胡尘。咄咄蒙古师，迫人过女真。是岁楚蜀吴，将帅奔命频。所幸奇渥温，斥地北海滨。姑缓南牧师，匪曰虏气驯。小朝誇天堑，文学仍彬彬。公生二十年，宝祐纪丙辰。一举冠东南，对策登紫宸。忠肝发古谊，识者王应麟。蹉跎二十年，遂成不朽身。得年四十七，为寿千万春。公生阅己亥，逮今十有二。公甫四龄时，头角已顿异。屠维大渊献，于时岁方次。念天生公心，畀出为国瑞。安知国多难，飘萍感身世。艰难道路间，将相名空寄。当题词东山，已表殉忠志。天倾不可拄，孔孟付仁义。溯题词距今，六百廿一岁。三豕又渡河，来公驻师地。春水和平桥，读公碑上字。东山拜公祠，红棉昼飞絮。一朵莲花峰，海风吹欲坠。落日望帝啼，血洒英雄泪。宜振者人心，宜作者士气。所愿藉公灵，斯道或不匮。寿酒跻公堂，敬表希贤意。此意良无穷，种树为之记。桂蕴九天香，松郁千年翠。夜望魁斗光，正照南离位。公诗纪生日，实始山中作。客聂、谢朱、萧，唱酬夕飞爵。筑堂面大江，文笔峰崿崿。自号曰文山，姑写山中乐。于时军国事，平章付秋壑。茫茫天下计，铁铸六州错。浮沉一麾守，山居未能廓。白雁渡江来，皋亭北风恶。嗟公困奔走，百折志不弱。辛苦立二王，海滨足难托。流涕赴燕时，哀歌日光薄。指南与吟啸，两集未零落。屡吟初度诗，乾坤声寂寞。四年五章在，俯仰感今昨。即今为公寿，宁止陈杯杓。华表倘归来，请赋南飞鹤。庭蕉实方黄，荔子丹离离。撷之用荐馨，薄寄千秋思。有明萧黄门，实肇为斯祠。去今三百年，往烈谁攀追？兰陵二生者，为我陈牲牺。祝公自公义，繄我宁独尸。佳客万里来，新射策丹墀。与公天上名，俱书白玉碑。此来上公寿，香火缘可知。彬彬潮人士，登堂同观仪。肃雍俎豆间，如见天人姿。左张而右陆，磊落雄须眉。东山富奇石，为虎为龙螭。石气上为星，寒燄生尾箕。睢阳两忠臣，半夜来灵旗。比邻倘相呼，应诉君国悲。愿公勿复悲，来歆此寿卮。同堂祝公者，愿公为之师。同持忠义心，以为治平基。运会值大同，一统兼华夷。岁岁此祝公，清芬生鼎彝。勿诵炎午文，勿歌皋羽辞。渊渊金石声，风雨方催诗。"}