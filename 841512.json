{"id":"841512","title":"表忠录题辞","dynasty":"清末民国初","author":"曹家达","text":"铜鼓山头风怒号，赤溪城里蛮云高。炎荒不蚀孤臣骨，边秋乱捲灵胥涛。和州防禦自千古，苍茫天意骄胡虏。虫沙一片下临安，不见赵家乾净土。当年误国贾平章，宫人狎客耽馀杭。半闲堂中磕睡汉，黄柑荔枝倾樊襄。杭州歌缓秋阳烈，黯淡滩荒水清洌。为国锄奸郑虎臣，草閒偷活终一决。维扬再举公前驱，舟师并命焦山隅。祝融回禄倒相遏，焦头夜走彭咸居。中天两两晨晨斗，游魂炽盛横江兽。潜军退保南兰陵，?瓦江山支锦绣。兰陵城边妖鸟飞，金山语谶胎危机。姚陈授命安节死，将军铁骑离重围。弟兄挥手不相顾，只身入海忧天步。屡濒十死志不回，慷慨当年旧都护。谁怜天步稽厓山，裹尸马革臣无还。酒酣望海一恸哭，血泪迸落胸怀间。胡尘南窜军书急，馀烬南来更收拾。微臣碎首不可赎，海枯石烂天为泣。买家遗慝陈宜中，背城谋沮倾三宫。当时怒断卞彪舌，耿耿热血张侯同。厓山百里道相距，荒祠岁岁登燔俎。八百年来光照人，省识佳城葬公处。迄今山郭屹朝晖，堂堂更换人民非。我读斯编重恻恻，海天凭吊魂来归。"}