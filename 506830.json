{"id":"506830","title":"送余侍讲还乡","dynasty":"明","author":"杨荣","text":"西昌有佳士，力学工文章。才名动江右，驰誉翰墨场。科第膺妙选，秘阁蒙恩光。制作播当时，古人相颉顽。金石谐雅奏，干莫发光芒。优游玉堂署，意气独轩昂。论议振风采，英声重辉煌。朅来偶婴疾，归思何遑遑。陈辞伏阙下，承恩还故乡。征帆挂薰风，祖饯潞水傍。眷言成远别，握手心徊徨。倒此双玉壶，相劝各尽觞。怀思向何处，万里吴云长。"}