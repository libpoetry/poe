{"id":"281376","title":"哀鸿篇·鸿雁从何来","dynasty":"现代","author":"林朝崧","text":"鸿雁从何来，来自沧海滨。似为饥所驱，哀哀鸣向人。弋者满天下，挟弓窥秋旻。高鸟看渐尽，幸汝得全身。奈何困口腹，终日长悲呻！硕鼠食汝苗，使汝生计钝。虽不毙弹射，饥死惨亦均。我无活汝术，目击徒怆神。凤凰百鸟王，鹓鸾为其臣。朝餐琅玕饭，夕饮玉池津。丹穴分馀粮，羽族皆回春。嗟哉汝翮摧，飞去永无因。一物不得所，足伤天公仁。我愿陈此词，泣血叩帝闉。"}