{"id":"628907","title":"由黄龙洞越大小石楼登飞云顶","dynasty":"明","author":"李云龙","text":"回车出古洞，振策登石楼。丛林开复闭，曲径阻旦脩。扳萝寻去路，藉草酌分流。午始历翠壁，时复憩丹丘。既登危峰顶，迥与青云浮。长啸划霄汉，俯身摘斗牛。群山既历历，远江亦悠悠。览胜结遐想，观逝动烦忧。不能保百龄，何用图千秋。誓将申独往，乘云恣遨游。美人倘我邀，大药幸可求。"}