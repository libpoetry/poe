{"id":"812906","title":"卜算子 榆荚钱四首","dynasty":"清","author":"宋琬","text":"良冶让天工，不怕铜山匮。铸就青蚨亿万缗，乱向枝头寄。鹅眼易飘零，贯朽还垂地。欲付新丰旧酒楼，少个开元字。不见鼓洪炉，但见泉刀泻。袅袅垂杨欲聘梅，千万春风价。撒漫古城边，暴富田翁舍。斗草儿童扑满轮，一掷斜阳下。宜向库中藏，却向林端挂。荡子东君不作家，散作莺花债。万选绕丛悬，赤仄连青霭。满地残英谁主人，贱把春光卖。花作五铢衣，偏被桃花哂。女伴闲将归信占，恨杀无凭准。树也有贫时，俄看枝头窘。不信东风解爱钱，一夜偷将尽。"}