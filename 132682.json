{"id":"132682","title":"送黄司户改官东归","dynasty":"宋代","author":"项安世","text":"江西黄郎中，有声满天宇。于菟老岩穴，晚出彪更怒。三十补州掾，勇往不辞苦。首尾庚申年，所事七府主。不惟吏事知，竞以文学许。飞章不停剡，礼幣争罗取。前年开科场，小试便更举。四海张南轩，人訾公独与。平生中庸篇，口诵心复睹。官满贳金归，囊无一钱处。傅家有风烈，真不愧此父。阿戎更奇俊，邂逅得佳侣。三年下陈榻，内省愧参鲁。出言每不忌，逆耳终无拒。反兹号畏友，不独赦狂督。乃知君子心，未易见涯浒。若令到天阙，定合簉鵷羽。为邦固常法，有用必超补。人情重离别，临路各凄楚。远客见归人，惊心念乡土。秋风楚江岸，吾亦辨归橹。期公父子来，同看西湖雨。"}