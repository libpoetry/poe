{"id":"1106709","title":"舟中和叶圣予三首","dynasty":"宋","author":"王柏","text":"云欲回风势，先埋逼晓山。催程推路险，破冷觉杯悭。帆腹欣初饱，篙师相对闲。卧闻严子濑，只在片时间。桐江波渐滑，霁色午方开。香火严兰若，烟霞老钓台。崖高微径险，水转万山回。欲访先生裔，相从买一杯。江阔风帆急，潮回沙露痕。寒林无剩叶，茅舍各成村。雁落烟波渺，鸦归野色昏。未知孤客棹，今夜泊谁门。"}