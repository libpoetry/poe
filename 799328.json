{"id":"799328","title":"亡妇榇归自闽生去死还惨裂心肺幽灵有觉亮亦同之爰述长途之踽凉弥感重泉之暌阻作魂归来歌觞而告之歌曰 其四","dynasty":"清","author":"李振钧","text":"魂归来兮达乡县，丹旐前扬兮陈野奠。郎缟衣兮泪如霰，空想像兮盼倩。山万叠兮终觌面，入此中兮永弗见。子即有知兮何适我眷，矧无知兮遑我恋。呜呼四歌兮歌欲倦，黄云四塞兮尘容变。"}