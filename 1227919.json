{"id":"1227919","title":"裴公亭吟","dynasty":"元","author":"李泂","text":"朝游鸿濛津，暮出天坛东。手把天符书，笑逐黄眉翁。翁行宛若飞空龙，倏烁万里生星虹。翻然为我一挥霍，楼观尽入青冥中。是中泉石秋玲珑，泉下禹穴沧溟通。长林月色散轻雾，潭影下烛玻瓈宫。坐来况值青春暮，一日千蛾献歌舞。水殿风翻凤髓香，浓绿迢迢出廊庑。宫墙亦有裴公亭，溪毛映水连钱青。饮酣起舞岸巾啸，太行落日春冥冥。太行西来几千里，我自南来浙江水。浙江潮回不寄君，只忆横空紫烟起。岸烟起，空氤氲，不烦击石呼将军。我行慷慨谢公去，更欲长揖南溟君。会稽山上落花里，扶携醉入千峰云。"}