{"id":"1117553","title":"写黄庭","dynasty":"宋","author":"邹浩","text":"来仙阁上道生成，芝满丹田郁郁青。不为换鹅为物役，焚香閒自写黄庭。黄庭窈窈在吾身，洒扫尘氛集万神。但自精诚如一日，莫愁金阙不高真。高真元是世间人，能密枢机到上清。天地有终吾不老，环刚犹得度群生。群生何事日营营，浪以三元作五兵。未及残人先自贼，几时重得见升平。升平无象亦无名，翼翼巍巍拱玉宸。流泽自周人自乐，普天同入万年春。"}