{"id":"642798","title":"患眼偶述","dynasty":"明","author":"胡奎","text":"幽居气郁蒸，病眼偶相仍。翳翳如迷雾，荧荧若乱星。无愁眵满睫，不泣泪交膺。晨起羞看日，宵眠怕见灯。金篦那可刮，银海若为澄。爽忆铜盘露，寒思玉井冰。但令心似水，宁望酒如渑。欢伯从今断，仙方信莫凭。披襟从放浪，散发任鬅鬙。白葛巾休裹，乌皮几暂凭。坐须临水竹，行必倚山藤。即遣三尸去，非关五色瞢。宗之元自白，阮籍本来青。才匪张司业，诗惭杜少陵。挥毫聊自慰，持以谢良朋。"}