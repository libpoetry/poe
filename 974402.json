{"id":"974402","title":"寒雨感怀呈斯远三首 其二","dynasty":"宋","author":"赵蕃","text":"少读隐逸传，雅意烟霞人。居官早自缚，半世几没身。青衫类枯叶，两鬓如烂银。人知趋走苦，己重疾病湮。归微三径资，尚窃太仓陈。邻里有伏腊，弟兄无越秦。况此交友高，而能朝夕亲。君还志远游，所愿犹逡巡。我乃叹寡与，未易论苦辛。勿道车马乏，勿嫌风雨频。"}