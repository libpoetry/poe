{"id":"1106171","title":"酬王浚贤良松泉二诗 松","dynasty":"宋","author":"王安石","text":"世传寿可三松倒，此语难为常人道。人能百岁自古稀，松得千年未为老。我移两松苦不早，岂望见渠身合抱。但怜众木总漂摇，颜色青青终自保。兔丝茯苓会当有，邂逅食之能寿考。不知篝火定何人，且看森垂覆荒草。君诗爱我亦古意，秀眉昔比南山栲。复谓留侯不及我，人或笑君无白皂。求仙辟谷彼诚误，未见赤松饥已槁。岂如强饭适志游，封殖苍官荫华皓。赤松复自无特操，上下随烟何慅慅。苍官受命与舜同，真可从之忘发缟。诗虽祝我以再黑，积雪已多安可扫。试问苍官值岁寒，戴白孰与苍然好。宋兴古刹今长干，灵曜台殿荒檀栾。二泉相望弃不渫，西泉尚累三石槃。其流散漫为沮洳，稍集小砾生微澜。东泉土梗久蔽塞，穿治乃见甃甓完。道人慈哀波及远，沟荡两取合土山。山前灌输各自足，辘轳罢转井口闲。取遥比甘觉近美，与旧争冽知新寒。爞爞夏秋百源乾，抱瓮复道愁蹒跚。疾倾横逗势未足，嗟此善利何时殚。虑长易脆有大檀，伐坚羌庐窟孱颜。金多匠手肯出巧，风水千里安知难。没羽之虎行林间，箨龙失职因藏跧。循除静投悲瑟瑟，映瓦微见清潺潺。三年营之一日就，有口共以成为欢。论功信可侈后观，何似当时万竹蟠。"}