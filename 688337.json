{"id":"688337","title":"次黎别驾景升归休韵二首","dynasty":"明","author":"江源","text":"不逢叔度几经春，叹我胸中半俗尘。千里行囊双匕首，五湖烟月一归人。功名富贵非吾愿，钟鼎山林只此身。回首且寻陈太史，白沙新水是通津。朝市奔趍二十春，粤江回棹洗嚣尘。云泉似昨寡轮鞅，松菊如今有主人。紫蚬青螺浇白酒，蒲葵木屐称闲身。区区白首何为者，宦海风波尚问津。"}