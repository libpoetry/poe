{"id":"1253007","title":"过闽关九首","dynasty":"元末明初","author":"刘基","text":"关头雾露白濛濛，关下斜阳照树红。过了秋风浑未觉，满山粳稻八闽中。峻岭如弓驿路赊，清溪一带抱山斜。高秋八月崇安道，时见棠梨三两花。建溪激箭向南流，石齿如锋斗客舟。篙子踏歌浑不畏，行人遥望替生愁。驿路高低度岭关，兜离人语杂夷蛮。江花巧似驼茸白，山果浑如码碯般。饭淅香琼酒潋霞，驿亭到处只如家。征夫但恐咨询阙，莫向天涯怨路赊。漠漠轻云结晚阴，依依斜日挂遥岑。炊烟忽起桑榆上，散作鲛绡抹半林。道上黄埃扑马鞍，汗流如水透中单。忽惊疏雨林梢过，急换罗衣更怯寒。剑水悠悠南去深，黄茅苦竹自成林。日烘溪雾生秋瘴，风搅山霏作昼阴。岭上高秋生火云，往雷送雨忽纷纷。鹧鸪更叫空山里，纵是无愁亦厌闻。"}