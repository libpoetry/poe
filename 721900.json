{"id":"721900","title":"丁卯腊月十三日恭逢家慈大人八十有四寿日喜赋五章","dynasty":"明末清初","author":"屈大均","text":"岁岁嘉平月，诗称寿母篇。麻姑将九十，桃子定三千。养恨芝薇薄，居愁市井偏。多金辞仲子，未是许身年。八十还馀四，生年值甲辰。讵知王氏腊，犹是汉皇人。膝下头皆白，堂前綵自新。多孙争杖屦，扶过杏花邻。忠养无穷日，难终孝子身。三千王母岁，六十老莱春。竹笋冬方茁，梅葩腊已新。炉红烧雉熟，持作早餐频。内则时时读，中言子法多。味调鱼子酱，香入燕儿窠。未恨清贫甚，徒嗟少壮过。莱衣无所有，日夕一渔蓑。有子黔娄似，生涯老更贫。多惭难绝俗，所幸未违亲。作苦成无养，为高致不仁。游盘今不敢，且保白华身。"}