{"id":"963490","title":"小雪前三日钟冠之约余侍老人行山舟发后洪入杜坞自郑盖庵过阆山趋翔凤山菁山遍览杨坟秀园遂至何山道场山乘兴薄吴兴访玉湖书院水晶境界而归自戊子至庚子阴晴相半胜处辄徘徊赋诗饮酒伟哉观也数诗见后 谨和老人凤口遇雨","dynasty":"宋","author":"洪咨夔","text":"狂暖酿成雨，逆风摇断桡。寂谈王舍卫，闷想郁台萧。游兴孤芒屩，归期数翠翘。推篷占霁色，木末散声招。"}