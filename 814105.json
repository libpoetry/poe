{"id":"814105","title":"采桑子 正月二十日从吴天石处获读纬云弟京邸春词因和其韵声情拉杂百感风生一夕遂得十首不自知其所云也","dynasty":"清","author":"陈维崧","text":"今年明月无情甚，偏向江东。只照军容，不放银花万树红。凤城飞下征南骑，一片刀弓。铁甲呼风，愁杀思乡沈侍中。轻轻过了元宵也，春雪才融。零雨还濛，雨细如愁糁碧空。孤灯炙罢和衣睡，莫打晨钟。绣毂银骢，准拟今宵梦里逢。何人又唱安公子，汉苑烟浓。魏寝霜封，犵岭蛮乡一万重。雪消巴蜀添春水，谁驾艨艟。陡起鱼龙，此夜横江有阿童。早年丧乱曾尝过，复壁为佣。城旦为舂，儿女宵啼贼火红。回头三十年前事，笺恳天公。衰鬓如蓬，莫遣咸阳又举烽。杜陵诸弟飘零甚，几阵离鸿。捩影长空，燕市梁园类转蓬。后湖一雁尤酸楚，竟逐晨风。一去无踪，雨打夭桃坠冷红。添丁屈指今三岁，未识而翁。睡去朦胧，耳畔呼耶语句工。关河梗绝书难达，何日相逢。绣褓亲缝，颠倒天吴短褐中。有人来自尚书墓，燕子楼中。红粉成空，树树衰杨夜起风。非公人尽嫌余懒，絮酒难从。疏散谁容，头白羊昙路已穷。昨冬并说西樵死，送尽英雄。祇剩衰翁，寒日西颓贯白虹。从兹东海无奇气，鱼眼波红。鳌背霜浓，瑶岛琼台何处峰。年来怕作伤心句，双袖龙钟。左耳新聋，莫把箜篌唱懊侬。不如且作消愁计，卖药无终。鬻畚山东，自署人间亡是公。今朝吾弟悬弧日，四十匆匆。谁荐扬雄，谒者监门孰与通。耦耕毕竟家山好，山黛初浓。杏靥才烘，迟汝风光一笑同。"}