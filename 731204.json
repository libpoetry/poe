{"id":"731204","title":"五贤咏·子家羁","dynasty":"清","author":"旻宁","text":"鲁昭政不明，童心一言定。强臣久擅权，谗人暗启衅。公族子家羁，忠正国之俊。明达审机谋，谠言罔见听。群小竞昏怓，懵然即笃信。日入慝将兴，终成一朝忿。野井求诸人，胡不早如晋。恶定而好亡，憸邪握其柄。宛转辱乾侯，双琥暂受命。平子何诈谖，言甘欲从政。已非貌而出，无劳频致讯。伤哉志不伸，忠良空饮恨。"}