{"id":"746069","title":"雨后同孟棠孝廉夜登玻璃泉清心亭","dynasty":"清","author":"王荫槐","text":"三秋积雨多，客夜听泉至。溟濛峭峰顶，疏林冱云气，秉烛照回廊，古径压空翠。西风吹高岩，打头乱叶坠。长淮寂渔火，暗听惊涛沸。万瓦黑甜中，一镫隐湖寺。兹地数登览，夜景领尤异。烹泉话石栏，眼前获新契。亭名玩清心，澄澈平旦意。何用警霜钟，静理悟禅谛。"}