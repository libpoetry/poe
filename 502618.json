{"id":"502618","title":"奉寄浮丘郑助教兼柬董记室","dynasty":"明","author":"王恭","text":"西胶博士金门客，白马青袍夹城陌。天池种藻上林花，身受皇恩不顾家。春风几见桥门柳，禄米唯应足沽酒。囊无一物寄妻孥，箧有空书示僚友。忆昨骊驹未别乡，新宁山水竞风光。县人争揖芭蕉馆，墨客都寻柿叶房。六平山下秋同屐，半占峰南夜联席。别后相思何处寻，凤台碧草连天色。王门记室最情亲，官暇相过德有邻。飞札定应思漫士，因风也或寄樵人。"}