{"id":"301657","title":"兰陵王·送厉虞卿南归，用清真韵","dynasty":"现代","author":"冯开","text":"野烟直。疏柳依依弄碧。长亭路、尊酒送君，席帽黄尘黯行色。回头念故国。憔悴长安倦客。芦花外、秋水自生，一夜愁心抵千尺。前欢坠无迹。只旧日斜阳，红上离席。一声珍重调眠食。看玉盏未釂，锦车何在，漫天烟草失故驿。隔形影南北。心恻。泪痕积。叹送客天涯，如此岑寂。飘零俊侣愁无极。剩日暮穷巷，几声风笛。黄昏残雨，却又向，梦里滴。"}