{"id":"754511","title":"真子飞霜镜歌","dynasty":"清","author":"谢雪","text":"斋中金石雅堪咏，宝匣初开窥古镜。谁人铸出碧菱花，一片清光月同净。真子作镜名飞霜，背铸梧桐栖凤凰。真子一去不复返，造象依然镜里藏。琳琅修竹戛清影，几上剑光明耿耿。破土龙孙解箨时，残春正暖何尝冷。更有莲花出小池，珠盘翠盖走灵龟。灵龟腹下成虚纽，好让丝绦系更垂。镜背下方有池水，上方云气飘飘起。顾兔天光照水光，千年不改常如此。真子披衣坐竹林，却当初夏弄瑶琴。七弦一拂动风雨，晴来忽激清商音。倏尔长空变凉节，破晓霜华霏玉屑。翡翠楼前片片明，鸳鸯瓦上丝丝结。此时寒逼衣袂轻，月残霜落更虚明。青铜内有古人在，琴上无声如有声。此镜千年圆不缺，真子为谁疑未决。若是山阴道上人，一舟相访霜如雪。"}