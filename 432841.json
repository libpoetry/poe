{"id":"432841","title":"怀人诗","dynasty":"近现代","author":"俞长源","text":"刘子高儒后，门榜旧青溪。三世禅师法，空文补殆齐。及君守素业，落拓江湖栖。未尝以文曜，清芬满缁衣。为学贵师承，君业如日升。里巷峨门墙，恨我不可登。帐中未刊稿，于佛犹传灯。今日望江右，郁陶与时增。韩非病口吃，而能著文章。管生倡富国，而不羡濠梁。海上人如海，傲岸一身藏。街谈与巷议，采之满君囊。湖上云山阁，追随白石庵。访迹惟蔓草，问君何以堪。祖泽固未央，翩翩厚德涵。雏凤久不见，清声寂淮南。"}