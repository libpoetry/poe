{"id":"641599","title":"织布谣","dynasty":"明","author":"董纪","text":"朝拾园中花，暮作机上纱。妇织不停手，姑纺不停车。园中花有尽，虫蠹兼风损。苟遇商贩来，腾踊价无准。经多愁纬少，买花连夜造。不惜斤两过，且要边幅好。门前索租赋，催钱又催布。细意织得成，犹恐监官怒。年饥负私债，钱物无称贷。拟尽纳官馀，抱布城中卖。城中布虽贱，得钱图得现。不恨利轻微，但愿身常健。举家忙不已，一丝难上体。钱布汗血成，监官莫轻视。"}