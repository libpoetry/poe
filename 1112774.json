{"id":"1112774","title":"夏日杂感四首","dynasty":"宋","author":"张耒","text":"我前十日至，柳叶不蔽日。我后十日来，芳条如绀室。枝间有好鸟，鸣和若琴瑟。渠渠哺其雏，啄我园中实。梢梢笋成竹，濯濯草过尺。心惊岁已半，念此日月疾。朝来数叶堕，盛夏有萎色。悲哉一阴生，长养从此极。士而怀其居，孔子亦云非。贤臣事晋侯，夜载使逃齐。酖毒比晏安，君子不可怡。乐小必害大，安近远之迷。野刍养骐骥，当念和銮驰。一饱愿即止，几何非犬鸡。高贤意有在，汲汲不敢迟。安能守槽枥，长伴儿曹嬉。群动入夜息，我归亦安眠。脱我身上衣，援枕体晏然。朝日常营营，有生不可閒。羲和戢其光，幸此须臾间。人生一世中，大小无百年。胡为不自暇，长抱勤苦叹。才者勇设施，诞者夸势权。彼有驱其心，欲休谅无缘。我本与世疏，少慵老成顽。何为不引去，坎坷行所难。娟娟檐前月，虽缺犹媚好。团团理丝虫，养身恃其巧。无能老蝙蝠，乘夜出堂奥。那能捕飞蚊，未解聒耳闹。悲歌草间蚓，辛苦自鸣噪。尔生可以默，何所欲而躁。鸣蛙诉其渴，谓若天可祷。瘖蝉死不鸣，岂以诉无效。悠悠群动情，谁得辨丑好。我歌岂徒然，亦用自警告。"}