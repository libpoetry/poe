{"id":"845744","title":"水调歌头 寿王制置十一月初六","dynasty":"宋","author":"无名氏","text":"宝历契昌运，岳渎启珍符。汾阳忠义勋阅，此际挂蓬弧。正属阳生子月，始见蓂敷六荚，宝剑出昆吾。芒射斗牛分，光彩照坤舆。备文武，宏器量，足谋谟。世传韬略，出专阃制誓平胡。尽护貔貅百万，仰副九重委注，指日复舆图。祝寿如山阜，进位陟洪枢。"}