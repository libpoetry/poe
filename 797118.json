{"id":"797118","title":"南浦 池上","dynasty":"清","author":"张珊英","text":"槛外碧潺潺，看縠纹，乍生细浪如缬。春草绿初匀，新涨后、石隙幽泉呜咽。飘来花片，都付与翠波流彻。粉香依约逐轻鸥，争教尘涴颜色。垂杨蘸影依依，疏蘋微动处，鱼儿刚没。归燕掠波来，纶丝上、惊起蜻蜓双翼。晚霁云开，恰全浸一轮明月。小桥联袂低吟缓，正是薄寒时节。"}