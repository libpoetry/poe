{"id":"141963","title":"次韵秦寿之雷江阻风","dynasty":"宋代","author":"王之道","text":"君之是行亦不恶，到处名山得佳作。江神好事欲援例，横起狂风卷帆脚。要求诗句须少驻，故戏舟师令暂泊。雷江正在淮南岸，万顷黄芦映于廓。不知眼界阔多少，但见炊烟耿墟落。归心浩浩孰撩动，归梦忡忡予忖度。怒涛底事强留滞，清夜无眠屡惊愕。溯游初冀日千里，今比驱车反成错。人生离合自有数，谁谓江神能见谑。新诗入笔走骅骝，奔逸绝尘那可却。何妨有酒发妙思，坐对陶泓自斟酌。韵来严语险属和谁，顾我才悭子非虐。"}