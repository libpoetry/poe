{"id":"420346","title":"龙山会 毕训纪事","dynasty":"近现代","author":"沈轶刘","text":"三月些些影。做夏伤春，梦觉还憧憬。前尘飘断梗。凭谁话，楚水吴山悽哽。收拾旧眉痕，又分付、新螺端整。望长门、千金赋罢，寸怀难省。来宜无产生涯，矛盾齐规，敏辩成佳证。闲情诗展境。南窗坐、到眼龙华烟暝。短笛暗吹凉，江海事、重催孤兴。理残曩、淞波放棹，且寻归艋。"}