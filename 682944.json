{"id":"682944","title":"贞烈祠二章","dynasty":"明","author":"尹台","text":"鼎移谁不污风尘，一妇临危独陨身。生誓丹心宁负义，死凭碧血与传神。八砖祠庙高天近，千仞宫墙皦日新。今古烈名畴拟并，千山嵊岭对嶙峋。痛哭中原二百州，东南降帜忍包羞。勤王八族兵先殪，死贼一门妇可留。伏腊贞魂长礼殿，江山遗恨漫旃裘。天常未向中闺绝，正气吾邦昔所流。"}