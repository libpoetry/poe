{"id":"962493","title":"送唐寺丞丈解郡绂东归一首","dynasty":"宋","author":"度正","text":"北溟有脩鳞，其大无匹俦。化而为羽翼，顷刻遍九州。天地吾一体，日月吾双眸。一饮万斛泉，一饭万头牛。藏修丘壑间，昂昂亦无求。尘寰何迫隘，飞鸣不自由。虾蟹及蛙黾，孤豚及青鼩。纷纷如猬毛，乘时恣喧咻。其耳若不闻，其声转清幽。其貌甚閒暇，其心亦休休。长思日月明，西天云雾收。东至于蓬莱，西至于昆丘。北至于穷发，南至于不周。宇宙渺一视，去息无拘留。我欲效鹤雏，鸣和声相酬。终焉附其翼，一旦凌空游。使彼毛羽虫，垂头自怀羞。此心如白璧，秋阳照江流。"}