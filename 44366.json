{"id":"44366","title":"述哀","dynasty":"现代","author":"陈独秀","text":"亡兄孟吉，与仲隔别，于今十载。季秋之初，迭获凶电，兄以肺疾客死关东，仓卒北渡，载骨南还。悲怀郁结，发为咏歌，情促辞拙，不畅所怀。聊写衷曲，敢告友生。宣统元年秋九月，陈仲志于沈阳寓宅。死丧人之戚，况为骨肉亲。所丧在远道，孤苦益酸辛。秋风衰劲草，天地何不仁。驾言陟阴岭，川原低暮曛。临空奋远响，寒飙逐雁群。一月照两地，两地不相闻。秉烛入房中，孔怀托幽梦。相见不暂留，苦虑晨鸡弄。寄裙频致辞，毋使薄寒中。言笑若生平，奚以怀忧恸。起坐弄朱弦，弦乱难为理。凉风叩庭扉，开扉疾审视。月落霜天冥，路远空延企。掩户就衾枕，犹忆梦见之。辗转不能寐，泪落如垂丝。扁舟浮沧海，去住随风波。浩淼不可测，起伏惊蛟鼍。仙人御离合，聒耳如哀歌。海立天俯仰，安危在刹那。一朝落玄渚，尧桀无殊科。救死恐不及，岂复悲坎坷。坎坷复踽踽，慷慨怀汩罗。孤篷岂足惜，狂澜满江河。区区百年内，力命相劖磨。蓬莱徂弱水，南屏落叶多。所违不在远，隔目成关河。生别已恻恻，死别当如何。感此百念结，巨浪如嵯峨。噰噰鶺鸰鸟，双飞掠舷过。与君为兄弟，匆匆三十年。十年余少小，罔知忧苦煎。十年各南北，一百无良缘。其间十年内，孤苦各相怜。青灯课我读，文彩励先鞭。慈母虑孤弱，一夕魂九迁。弱冠弄文史，寸草心拳拳。关东遭凶乱，飞鸿惊寒弦。南奔历艰险，意图骨肉全。辛苦归闾里，母已长弃捐。无言执兄手，泪泪雍门弦。相携出门去，顾影各涓涓。弟就辽东道，兄航燕海边。海上各为别，一别已终天。回思十载上，泣语如眼前。见兄不见母，今兄亦亡焉。兄亡归母侧，孑身苦迍邅。地下语老母，儿命青丝悬。老母喜兄至，泪落如流泉。同根复相爱，怎不双来还？朔风吹急雪，萧萧彻骨寒。冰砾裹蹄足，蹇骡行蹒跚。寸进复回却，蜷曲以盘桓。盘桓不能进，人心似弹丸。汽车就中道，人畜各喜欢。一日骋千里，无异策虬鸾。余心复急切，长夜路曼曼。路长亦不恶，心怯且自宽。吉凶非目睹，疑信持两端。驱车入城郭，行近心内酸。入门觅兄语，尚怀握手欢。孤棺委尘土，一瞥摧心肝。千呼无一应，掩面不忍观。仆夫语疾语，一一无遗残。依依僮仆辈，今作骨肉看。故旧默无语，相视各汍澜。中夜不成寐，披衣扶孤棺。孤棺万古闭，悲梦无疑团。侧身览天地，抚胸一永叹。"}