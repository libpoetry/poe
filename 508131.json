{"id":"508131","title":"金台惜别","dynasty":"明","author":"李贤（原德","text":"玉河堤上杨花飞，玉河堤外客西归。晚色苍苍惨别恨，东风荡荡吹征衣。昔君从父凉州谪，回首家山邈胡越。塞阃惊回旅梦孤，杜鹃啼破边城月。边城月，缺复圆，月光常照玉门关。对月空教动乡思，西陲万里何时还。翻怀亲友司封客，生长相违重堪惜。携琴命驾上京华，聚首开怀论畴昔。亲情契合未云久，官舍匆匆又分手。烟光二月蓟城春，祖饥一尊燕市酒。行旌遥指夕阳西，驿路青山足品题。雨霁函关吟处好，云连秦树望中迷。我闻君子擅文武，剩有奇谋禦戎虏。立志休同燕颔流，致身期与嫖姚伍。他年霄汉重相逢，当时故旧欢无穷。皇家金石赐不薄，愿言壮岁收边功。"}