{"id":"704366","title":"邓山人招同邹令尹黄少参黄令尹张都运郭学宪游六榕寺","dynasty":"明","author":"黎民表","text":"古寺何寥落，榕阴故不迷。薜萝心共赏，琴酒日相携。霜树经龙卧，云房避鹤栖。兴来成徙倚，红叶正堪题。尘劳捐世网，放浪得閒身。座上青松麈，林间白葛巾。看花惊烂熳，对酒肯逡巡。香火思前事，追游是宿因。生涯能几度，登览记吾曾。地拥青猊座，行逢白足僧。中厨供茗饮，四壁照莲灯。莫更思身外，随缘亦小乘。尘中遗妙境，树杪并朱阑。万象披云出，孤鸿背日寒。艰危予侧足，骚雅尔登坛。回首烟花地，临风一笑看。"}