{"id":"1111502","title":"和王德甫见寿二律","dynasty":"宋","author":"何梦桂","text":"百年閒梦寄山窝，世态人情任唯阿。竹裹贞心经岁老，梅开白眼看人多。身从野叟分樵牧，莫遣山灵扫桂萝。黄阁朱崖身外事，一蓑牛背夕阳歌。灶堕丹飞昔未仙，重来人世了前缘。自怜白发随孤影，空抚青萍忆少年。黄菊秋馀花尚耐，玄梨霜后果初圆。问君何以为翁寿，但诵黄庭内外篇。"}