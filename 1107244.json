{"id":"1107244","title":"閒居自遣","dynasty":"宋","author":"乐雷发","text":"雨积桑枢长昔邪，谁能载酒访扬家。汉庭用少臣今老，鲁俗皆冠我独髽。忧国苦无蠲忿草，看书喜对决明花。衰颓懒作江湖梦，拟鬓三桠养鬓华。许由溪上小屠苏，红树苍山对一臞。白发功名惟剑在，青灯活计并锥无。谁言荆楚多奇士，却笑乾坤一腐儒。桐帽貂冠俱有分，寄言儿辈莫揶揄。"}