{"id":"1113592","title":"次韵梅花","dynasty":"宋","author":"李之仪","text":"送腊迎春亦是常，独高梅蕊报年芳。风来彷佛逢荀令，月下分明见寿阳。开遍漫誇千种韵，天然别是一般香。从今漏泄东君意，直到霜前菊蕊黄。岭上才分一寸光，群花次第促来妆。绝胜群玉山头见，须信昭仪体自香。妙赏不逢徒老去，佳期难得为谁芳。定应痒处无人会，空怨相邀客姓王。"}