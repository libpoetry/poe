{"id":"808096","title":"沁园春","dynasty":"清","author":"杨芳灿","text":"对月高歌，细数生平，纷纷角张。叹少儒戎幕，徵裘凋敝，相如园令，赋笔摧藏。寄泪音书，惊心烽火，容易人归百战场。吾衰矣，渐容销秦镜，鬓点吴霜。风沙古塞伊凉。竟误认、他乡是故乡。怅五湖烟水，空思泛宅，廿年尘土，未许搴裳。忍负盟鸥，更骑官马，羞向关西道姓杨。谁招隐，说小山丛桂，吹满秋香。"}