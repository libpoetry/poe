{"id":"695622","title":"御园牡丹","dynasty":"明","author":"林熙春","text":"长安春色百花庄，却羡花王喜向阳。根自上林呈国色，味攒佳气见天香。金茎露湛胭脂湿，玉树烟浮琥珀光。莫道群芳君独擅，多君况复侍君王。云里帝城绮树装，莫春春色擅姚黄。谁云芍药能堪侍，始信芙蓉远避芳。禁苑栽培成锦绣，瀛州歌咏尽笙簧。良辰怎令花神笑，相与同称万岁觞。"}