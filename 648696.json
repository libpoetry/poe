{"id":"648696","title":"送曾蒙训分教弋阳","dynasty":"明","author":"杨士奇","text":"明珠产合浦，奇璞出蓝田。士生礼义门，由来端且贤。曾氏吾同里，诗书奕世传。科名起特达，赫赫光后先。之子禀赋异，秀质何娟娟。少小服家训，一志勤简编。插架皆手泽，旦夕侍钻研。致恭闾曲间，出入恒颛颛。名达部使者，荐上吏部铨。天子试文辞，挥毫玉陛前。擢佐百里教，往分博士筵。维时七月中，芙蓉秋满川。驱车出潞滨，问买江南船。弋阳几日至，定及黄花鲜。训迪敦表率，荐祀致精虔。劲翮在远霄，宁当久翾翾。功行贵及时，无为孤盛年。流光逝不处，伫聆清誉宣。"}