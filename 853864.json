{"id":"853864","title":"义鸡行","dynasty":"宋","author":"方岳","text":"西家粥粥鸡将雏，俛啄蚱蜢行相呼。羽毛未合事纷夺，四顾不虞乌毕逋。翻窥捷取血丹吻，性命须臾那可忍。草深决起落东家，垂翅离披犹蠢蠢。东家司晨乃有雄，平时嘴距凌秋风。怒冠趋前作雌伏，以翼覆藉哀穷凶。初脱祸机惊未定，生意中閒不能寸。时其饥渴经纪之，踸踔梳翎苏委顿。物生知母不知父，此虽其类非其侣。陈婴杵臼义所激，郭解朱家侠何取。呜呼人有不如物，呜呼今固不如古。从来山泽生龙蛇，人间父子成豺虎。"}