{"id":"773259","title":"渡海歌","dynasty":"清","author":"吴玉麟","text":"大嶝门内山蚕丛，大嶝门外海空濛。冯夷无惊涛不怒，扶桑初挂日曈曈。上香酹酒拜妈祖，割牲焚楮开艨艟。桅竿百尺亚班上，布为巾顶箬为篷。舵工神閒火长喜，罗盘乾巽南与东。船如箭发樯如马，不觉破浪乘长风。横洋浩瀚渺无际，琉璃万顷含苍穹。前有一沟涌赤水，长鲸嘘吸成长虹。乍疑火龙翻地轴，回看眼底尚摇红。复有一沟黑如墨，湍流迅驶更不同。日光黯黯惨无色，毒蛇滚滚腥气冲。海道尝闻此最险，下趋直与尾闾通。每遇阴霾天色恶，飓风引去无终穷。习坎既出心犹悸，云间忽见白鸟翀。澎湖岛屿可指数，排衙六六环葱茏。夜景苍凉潮正上，明珠十斛散虚空。星斗低垂银汉近，蛟龙潜伏水晶宫。天明水碧变深黑，露晞雾霁薄烟笼。渐而变蓝渐变白，赤嵌彷佛在目中。鲲身七曲断复续，乍隐乍现微沙虫。片帆纡回向晚入，荡缨遥辨钲鸣铜。舟人皆言此行好，风力不雌亦不雄。十二更洋二日过，邀神之福皆由公。诸君之言吾岂敢，济险实赖众和衷。量水下碇傍北线，安平更鼓声逢逢。"}