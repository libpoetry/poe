{"id":"1088401","title":"秋日告病斋居奉怀黄子厚刘平父及山间诸兄友","dynasty":"宋","author":"朱熹","text":"出山今几时，忽忽岁再秋。江湖岂不永，我兴终悠悠。况复逢旱魃，农亩无馀收。赤子亦何辜，黄屋劳深忧。而我忝朝寄，政荒积?尤。怀痾卧空阁，恻怆增绸缪。东南望故山，上有玄烟浮。平生采芝侣，寂寞今焉俦。朝游云峰巅，夕宿寒岩幽。为我泛瑶瑟，泠然发清讴。裂笺寄晨风，问我君何求。洪涛捩君柁，狭硖摧君辀。君还苦不早，无乃非良谋。再拜谢故人，低徊更包羞。桂华幸未歇，去矣从君游。"}