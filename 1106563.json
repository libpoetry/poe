{"id":"1106563","title":"观政堂成上黄少誉二首","dynasty":"宋","author":"王质","text":"胸中道德五千文，聊借高堂发妙音。背倚飞楼怀古意，面临止水正人心。新荷此际敷青叶，稚柳他年贮绿阴。但使厨烟无太远，时来分座伴孤斟。颍州丞相旧能名，传到云孙尚典型。月在澄潭心共白，山围宴坐眼同青。暂离方丈群仙侣，独抱黄庭一卷经。十顷玻璃能几许，看公击水渡南溟。"}