{"id":"505655","title":"戏柬池莘仲","dynasty":"明","author":"李昱","text":"少年一饮轻千钟，力微难染桃花容。年深始作汗酒法，以一当十味且浓。王君亲传坎离鼎，出瓮鹅黄煮秋影。檀心味烈九酝同，醉倒伯伦呼不醒。清晨喜见双玉瓶，中涵沆瀣光冷冷。鸬鹚之杓鹦鹉盏，坐使宾主皆忘形。我老多愁酒难敌，故人未肯分馀沥。座中甘作刘公荣，醒眼终朝看山碧。"}