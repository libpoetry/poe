{"id":"1074809","title":"伯瞻作酒官植竹局中见索鄙句","dynasty":"宋","author":"周紫芝","text":"虞郎种粟秋不收，一生坎轲多穷愁。有才无命百寮底，人笑猕猴骑土牛。蚤时脱身隐吴市，晚岁作吏分糟丘。贵人官高印如斗，君独鸡栖马如狗。骑曹只可呼马曹，漫仕何人知漫叟。平生好竹心未阑，小分云岭青檀栾。横窗尚恐翠露薄，得雨便作秋声寒。向来曲糵一扫尽，风月已足供蹒跚。吾门如市心若水，箕坐不知身是官。念我平生绝韵友，相从久结无情欢。君当下榻我亦往，风雨对眠听梦残。"}