{"id":"722610","title":"桂枝香  二首","dynasty":"明末清初","author":"屈大均","text":"殷勤八跪。但暮送潮头，朝迎潮尾。正值沙禾始熟，竞衔双穗。黄膏四角随圆月，任雌雄、入秋皆美。虎门船返，两篮紫甲，一筐红蜕。况滥口、河鲀大至，被生钓千头，腥吹墟市。多谢鱼姑肯卖，百钱随意。更纤手、细将香秆，并霜鳌、对对穿起。急归烹取，蘋花深处，浊醪相媚。菱塘北角。笑春蜕未肥，秋蜕方软。才是禾茎露冷，荻花霜晚。膏成榴子筐筐足，把玄黄、月黄同满。虎头潮退，篝灯照取，水村腥遍。喜更有、金华火脔。与海镜甘分，河豚香乱。频学芙蓉沉醉，不须人劝。渔家最好真风味，就松江、莼脍谁换。季鹰归未，秋来能到，我加池馆。"}