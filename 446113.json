{"id":"446113","title":"金缕曲","dynasty":"当代","author":"刘梦芙","text":"拂晓披衣早。过中秋、月华犹晦，雨丝凉袅。菡萏池边红正盛，昨夜西风尽扫。听柳外、数声啼鸟。佳景堪怜留不住，送商音似说严霜到。人世病，更难疗。阴晴万变都看饱。奈无端、此身偏困，几重城堡。天地生成麋鹿性，终恋长林丰草。空自羡、子陵高蹈。今日未知明日事，揽云烟化作新诗料。归面壁，一灯照。"}