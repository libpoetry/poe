{"id":"689840","title":"西苑二首","dynasty":"明","author":"张元凯","text":"春晴壶峤紫城隅，掖路云深柳万株。绮阁跨池因汉凿，花宫叠石总秦驱。峰为翠凤翔华盖，树作苍龙护蕊珠。岂是君王游豫处，豳风无逸殿中图。曲房宣室自逶迤，圣主中宵正受釐。湛露晓凝千片玉，甘泉春长九茎芝。鸟栖御宿啼偏早，花近朝阳落故迟。自识万机宵旰切，望仙台下草离离。"}