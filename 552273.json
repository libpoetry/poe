{"id":"552273","title":"至日南郊恭纪同徐嵋云文选孙三如考功黄率行验封限韵","dynasty":"明","author":"孙传庭","text":"祗天大礼三先甲，罄地精诚七阅辰。正廑殷忧连下土，转思至德合穹旻。望灵夙戒勤将享，奉贽亲临毖祀禋。云绕郊宫华似盖，月依辇路碧如轮。儒臣履舄联双佩，卫士兜鍪挽六钧。气肃牲牷登豆列，光浮玉帛鼓钟陈。釐樽馨馥初将酒，燎火辉煌不尽薪。煖入管灰宵动玉，漏催宫箭晚传银。紫烟轻拂仙韶远，黄道重旋御仗新。肃驾凫趋环左掖，庆成嵩祝彻中宸。忭欢自叶迎阳义，抟捖知回造物仁。九塞无虞烽尽息，万年有道福长臻。"}