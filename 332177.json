{"id":"332177","title":"沁园春·送蓝公漪还闽","dynasty":"清代","author":"曹贞吉","text":"闽海畸人，凌轹词坛，飞扬若斯。况烟云落纸，南宫北苑，锟铻切玉，周鼎商彝。大翮山头，鸿都门下，一艺分来自可师。延秋路、对西风黄叶，欹帽吟诗。沧浪遗派攸归。除高柄、林鸿更有谁。喜霜浓月白，共君一醉，短衣孤剑，此去安之。三尺残阳，两行枯柳，衰草平芜有所思。今行矣，想旧庐无恙，松菊依稀。"}