{"id":"768624","title":"摸鱼子 其二 立夏日有感","dynasty":"清","author":"沈皞日","text":"乍清和、山城飘泊，客中惊换时序。故园茅屋茶烟起，梅子樱桃堪数。曾几度。又脱我、春衫冷却围棋墅。无端此住。问苦菜王瓜，风筵露径，谁共一灯语。斜阳外，皖口潮声如许。正当双桨飞去。閒鸥两两波心坐，梦里笑人辛苦。邀笛步。好买个、轻舟东下京江渡。柘西归路。有蚕浴桑云，蚁浮松酿，卧听刺桐雨。"}