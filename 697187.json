{"id":"697187","title":"西湖十咏","dynasty":"明","author":"胡应麟","text":"雪消尘净见层空，山色湖光面面同。巘崿遍围云母障，波涛长浸水晶宫。青天游盖飘香雾，白昼飞梁堕彩虹。隔岸近移苏小宅，画船齐泊藕花东。一鉴空明暮霭收，短箫长笛乱云流。天浮殿阁连三岛，风引帆樯到十洲。峰际欲呼巫女下，波心如抱洛神游。翩翩苏白留题满，得似才情瀫水头。缤纷桃李尽成蹊，夹岸晴沙送马蹄。远水落霞萧寺外，孤峰残雪断桥西。阑干半倚青林出，睥睨遥看碧树齐。小扇轻罗歌未阕，楼船已到百花堤。徙倚危阑醉目醒，淡妆浓抹望难停。波摇西子眉端绿，山叠文君髻上青。杨柳千丝围别墅，芙蓉万朵簇南屏。回桡欲到钱塘岸，一派弦歌月下听。锦缆牙旗夹画桡，双高晴色望岧峣。诸天龙象围三竺，大地鼋鼍架六桥。丹壁幡?时隐见，白云铙吹互飘摇。斜阳一抹人归处，多少红妆落翠翘。油壁香车夹路驰，目成何处两蛾眉。荷风锦席参禅夜，梅雨纱窗入梦时。湘浦佩环无别恨，曲江亭院有佳期。菱歌唱彻黄昏后，对对文鸳浴水湄。千山台殿列金银，草色湖头绿渐匀。白傅堤前题柳客，陆侯祠畔卖花人。连峰黛簇婵娟髻，满路香飞叱拨尘。四百旗亭游未半，遥看斜日堕红轮。一望平湖翠幕悬，湖心亭上剧堪怜。凌波舴艋双双度，掠水鸳鸯队队眠。灵隐僧归云色里，净慈人醉月明前。吴姬十六俱年少，竞结同心玳瑁筵。碧空如水净无氛，雁子凫雏荡濲纹。系缆半依秦帝石，携尊齐酹岳王坟。荷花色照千门月，桂子香飘万壑云。向暮西泠风转急，渌波横溅石榴裙。玉勒金鞍照绮罗，游人成队出清波。丹青屏障穿萝竹，紫翠楼台夹芰荷。丝笮似携卢女到，画桥曾约泰娘过。千篇未少风云气，柰此湖山媚客何。"}