{"id":"697270","title":"陈囧卿过访二首","dynasty":"明","author":"胡应麟","text":"危楼百尺暮云孤，象纬寒飘玉鹿卢。校士当年曾越郡，空群此日更燕都。天闲尽获龙媒否，海甸仍求骏骨无。最忆牙樯兰水畔，沧浪一曲和潜夫。高天云雾玉宸班，咫尺龙鳞近圣颜。静夜鸣珂朝北极，清秋拄笏望西山。风驰騕袅三千队，电拥骅骝十二闲。惭愧方皋谈灭没，盐车憔悴太行间。"}