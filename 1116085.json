{"id":"1116085","title":"九月十六日出郡登舟如钱塘十七日舟中杂兴","dynasty":"宋","author":"汪莘","text":"落日扁舟万古心，半山明耀半溪阴。渔盐商贾都来往，纵有客星何处寻。一簇沙鸥占碧波，手摇双桨叫吴歌。大罗只许诗人赋，不许诗人上大罗。天地穷时事不穷，最伤心处是凉风。少年每下悲秋泪，投老情知泪亦空。两夜江心对泬寥，恍兮惚里有逍遥。堂堂皓月排空出，自觉精神涌碧霄。碧天似水元非水，碧水如天不是天。人现非天非水处，君来何处觅神仙。白云晚向山中出，白雾朝从水上生。三百里滩轰笛过，鬼神惊倒怒龙声。莘野磻溪亦偶然，每逢耕钓忆前贤。春风秋月闲来往，只付时人一醉眠。横石滩头古钓矶，绿波击破雪花飞。老翁识得鱼争处，手把纶竿满意归。日暮沧江驻客舟，眼前境界起诗愁。沿山几处人烟僻，摘粟收麻到白头。巍然钓石压江滨，烟水茫茫断四邻。天帝座边元是客，刘郎何得欲相臣。"}