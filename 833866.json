{"id":"833866","title":"金缕曲 泊皖城，忆张紫帆，三次前韵","dynasty":"清末民国初","author":"易顺鼎","text":"空翠浑无界。猛推篷四围山色，乌飞犹碍。想见诗仙吟眺处，湘管一枝曾带。认云气都经刻画。眼底长江东下急，问何能流出兴亡外。且还我，看山债。迎江塔影岿然在。怅难寻夕阳天末，楼名镇海。三国六朝如梦过，禁得英雄几醉。早付与风飘雪洒。不解近时何意绪，但茫茫总觉愁来会。怀古恨，共君悴。"}