{"id":"800293","title":"题卢征君嵩山草堂图","dynasty":"清","author":"高士奇","text":"神鬐在水不入篊，仙禽在野不受笼。达人泥土视轩冕，林峦刬迹偕洪蒙。嵩山征君巢许踪，高柯百尺龙门桐。召拜谏官卧不起，草堂僻径临巃嵷。岩姿壑籁有神会，自写不假丹青工。墨痕迥出浓淡外，绝境直与虚无通。手书十志字健劲，藤枝薤叶纷相蒙。在昔右丞妙诗画，辋川旧本留清风。征君绝艺亦兼擅，蓝田少室将无同。弘农好古惬真赏，跋尾小印蟠丝红。笔法独启元祐派，胚浑坡老兼涪翁。开运下迄淳熙代，五阅丁未云流空。神物不随陵谷变，浩叹者谁周益公。庆元到今夏几世，暗中呵护烦苍穹。黯然之光久愈发，何啻宝玉摇晴虹。我在修门昔曾见，爱此叠巘藏玲珑。归田五载亲抱瓮，柘湖拓地芟嵩蓬。石廊洞户颇幽雅，十指愧未娴皴烘。重来那免猿鹤怨，故园青碧孤芳丛。云烟一卷快入手，槐根欹枕游高嵩。"}