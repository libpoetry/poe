{"id":"725556","title":"结客少年场行","dynasty":"南北朝","author":"刘孝威","text":"少年本六郡，遨游遍五都。插腰铜匕首，障日锦屠苏。鸷羽装银镝，犀胶饰象弧。近发连双兔，高弯落九乌。边城多警急，节使满郊衢。居延箭箙尽，疏勒井泉枯。正蒙都护接，何由惮险途。千金募恶少，一挥擒骨都。勇馀聊蹴鞠，战罢暂投壶。昔为北方将，今为南面孤。邦君行负弩，县令且前驱。"}