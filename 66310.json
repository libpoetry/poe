{"id":"66310","title":"题九鹭图","dynasty":"明代","author":"萧鎡","text":"宣德年间边景昭，彩色翎毛称独步。近时林良用水墨，落笔往往皆天趣。鸳鸯凫雁清溪流，寒鸦古木长林幽。等闲得意即挥洒，一扫万里江南秋。此图九鹭真奇绝，散立清烟乍明灭。日长坐久看转亲，飘来点点青天雪。翱翔霄汉殊不惊，欲下未下浑有情。潜踪独趁水边食，延颈忽向芦中鸣。吁嗟！林生精艺有如此，座客见之谁不喜。洞庭湘渚在眼前，暝色惨淡凉飙起。方今圣主覃恩波，四海山泽无虞罗。悠悠群鹭各自适，虽有鹰鹯奈尔何。"}