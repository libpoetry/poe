{"id":"701940","title":"平谷道中二首","dynasty":"明","author":"黄㴻","text":"荒林寒日映郊墟，驿路苍生送使车。岩壑空疏秋烧后，人家萧索晚炊馀。村田近水多沙砾，野树经霜半栎樗。却忆吾闽风景好，此心端欲赋归欤。不嫌双鬓冒风尘，众责都缘萃一身。诗句独凌燕峤雪，梦魂长绕越溪莼。自惭吏事平生拙，安得民风太古醇。回首帝城三百里，拟将衷悃达枫宸。"}