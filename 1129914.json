{"id":"1129914","title":"次徐监簿韵贺吴侍郎新第落成","dynasty":"宋","author":"释善珍","text":"碧落仙人上界还，手携奎壁下天关。百年第宅复金盏，万卷图书围玉山。霜压老槐龙卧壑，春催红药凤衔环。时危报主诗人志，好爱苍生莫爱闲。词源本本自欧苏，胸次湖江跨楚吴。纵未押班坐鸱閤，亦须开府佩麟符。拂衣太华今无放，卜筑中条昔有图。久矣笙竽喧众耳，新声待奏凤将雏。"}