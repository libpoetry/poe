{"id":"684886","title":"竹枝词 五首","dynasty":"明","author":"王洪","text":"妾貌如花朝暮新，郎心似水荡青春。相逢好是回塘路，荷叶深深不见人。门前杨柳岸边花，几度逢郎来吃茶。日晚莫□□□□，月明直送到侬家。荷花浦头春月明，问郎何处唱歌声。月明易缺似郎意，花开不断是侬情。前年粜米上瞿塘，今岁装盐过岳阳。伴侣相逢终日醉，有钱不似在他乡。五月瞿塘无客过，黄陵庙前春水多。但使黄金随处有，任他湖海足风波。"}