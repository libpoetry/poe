{"id":"187340","title":"题雪岩胡则潜诗卷首","dynasty":"宋代","author":"姚勉","text":"君有雪岩余雪坡，坡中雪少岩雪多。试将二雪平章看，坡中雪比岩如何。有人问我坡间雪，一色平铺寒玉洁。夜深明月可中庭，化作冰壶底俱彻。不如君岩雪更奇，怪松夭矫银龙垂。倚岩一啸望清晓，千崖万壑俱瑶池。莫将多少分优劣，只喜坡间同此雪。芦花月色一样看，吾雪本来无欠缺。群芳秃尽梅始花，同云羃羃天之涯。蒲团竹屋坐听雪，春虫扑窗蟹行沙。书来题作雪家契，最爱君书此三字。世人爱热冷即嫌，我独与君同此嗜。雪无彼此只一家，玉堂茅舍何等差。红垆一片会真趣，藩篱剖破非封蜗。雪堂仙伯骑鲸去，天台雪巢复何处。与君分钓雪江寒，同唱孤舟蓑笠句。"}