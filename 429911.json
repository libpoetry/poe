{"id":"429911","title":"晚游半亩园遇敬宜守白释戡睹一奇石亦标值求售感赋此诗","dynasty":"近现代","author":"黄浚","text":"荒庭鹊声乾，冻雪不掩秽。曲房诚奥如，奇礓负还戴。名若半亩限，萦折旷其内。笠翁小慧人，想见巧点缋。幕府记歌馀，循畦拾寒菜。池方受井华，墙矬迓岚黛。虽归旄车族，风雅有遗爱。自从铜仙移，万泪促兴废。幸免再过墟，畴偿千金贷。我来残阳中，老树郁寒态。石兄值几钱，相鬻不可代。吟人逢三五，耸缩作悲嘅。共怜壁间碑，其语甚慵愦。焉知风轮急，细大同一碎。不见趯台陂，枯鱼出冰背。"}