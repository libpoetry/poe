{"id":"630239","title":"题观音大士像三首 其三","dynasty":"明","author":"释函是","text":"大士灵通，多在忍土。以无缘慈，哀五浊苦。感应道交，如子得母。水中月影，非去非到。空谷响声，前后之步。我以心眼，观大士处。几丧目前，而哑然住。能非所观，所非能觑。绝待而歔，有语无语。以示禅者，如箭锋拄。俯仰折旋，无容顾伫。信口而呼，纵目所注。神光俨然，不可思虑。大悲观音，为物作矩。共此未来，皈命顶礼。"}