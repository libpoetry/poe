{"id":"432739","title":"思佳客  游仙词","dynasty":"近现代","author":"罗元贞","text":"无笔无书闭小楼，恹恹成病倦凝眸。世间味道从头领，客里情怀入晚秋。人悄悄，梦悠悠，醒来谁与话瀛洲。云寒日暮潇潇雨，蜗角幽居何限愁。秋水将穿尚绝音，独舒仙翅海西寻。风狂雨急千红泣，天醉人痴万马喑。楼寂寂，夜沉沉，启门知病悄惊心。床前久坐兰如气，几度怜寒为整衾。魂越河山浴月光，重帏回看紫云房。徘徊鄂渚江妃影，无限思量压返航。如此夜，不嫌长，明眸细语倚篷窗。船头携手临风立，织女嫦娥窃笑狂。楼阁玲珑水接天，重来剥啄动云烟。揽衣惊起眉犹笑，红浪被翻任漪涟。情话细，晚妆鲜，天宫何幸会神仙。此生此夜消清福，明镜明朝应少年。"}