{"id":"1114505","title":"次韵宋德器春晚即事五首","dynasty":"宋","author":"李流谦","text":"室空超众止，理妙契无同。帘卷半规日，香吹一线风。草晴唯欲碧，花晚尚能红。老我閒居兴，清应到小童。久习成衰怯，何方疗阔疏。柴车穷巷客，贝叶长年书。每愧沾沾喜，宁甘郁郁居。蓍神吾未暇，坚意听盈虚。灵明观自己，纠错漫殊途。睨柱誇完璧，探怀失系珠。封侯真不愿，作佛尚堪图。解我无还语，根尘法本粗。楼迥支筇久，庭閒转榻频。松衰无直干，竹好但新筠。漫仕惭逋客，躬耕羡野人。可能千里意，端的为吴莼。柳老阴阴密，榴繁灼灼明。持杯了醒醉，拊槛置枯荣。谷旷箫笙杂，江空镜像呈。澄心著老眼，物物见真情。"}