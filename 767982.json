{"id":"767982","title":"花心动  归迟","dynasty":"清","author":"丁澎","text":"薄幸归迟，故匆匆、佯羞醉倚庭角。力怯难扶，已尽黄昏，谁与西楼密约。鸾筝翠袖争留恋，宜消受、眼前离索。更无奈，烬冷熏篝，灯儿半落。底事朦胧负却。任假语、惺惺心头拖沓。料可意人、千种温存，多少风情片霎。香罗暗结诃梨子，玉腕上、脂痕一掐。分明是、此情被侬道着。"}