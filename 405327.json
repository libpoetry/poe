{"id":"405327","title":"三年（五首录三）","dynasty":"近现代末当代初","author":"徐震堮","text":"三年经苦战，四海尽闲田。户出添都马，人输助国钱。但知山可撼，肯信海难填。自古兵犹火，焚身亦可怜。梁窦当朝宁，嗟君志亦荒。一时无赖贼，尽化夥颐王。硕鼠过三岁，哀鸿遍四方。纵无刘项在，民已欲偕亡。军国征求急，其如骨髓枯。俄空上苑鹿，化作满天蚨。画虎翻成犬，亡秦岂谓胡。他时麟阁上，应为若曹图。"}