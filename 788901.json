{"id":"788901","title":"探春慢 春烟","dynasty":"清","author":"孙鼎臣","text":"夹水楼台，峭寒城郭，平林浅蘸如画。似有还无，欲开仍合。腻住垂杨无赖。微雨空濛里，便忘了、踏青挑菜。酿成十日春阴，牡丹芳意偷解。迢递板桥西畔，卷一桁碧波，银蒜高挂。雁趁疏钟，鸦抛残墨，盈望乱山暮霭。好是愁人也，渐暝入、碧纱窗外。甚日归来，淡痕扫上眉黛。"}