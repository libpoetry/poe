{"id":"420712","title":"南浦 酬陈少苏谢幼青二兄","dynasty":"近现代","author":"李继熙","text":"客边听雨，向西窗，剪烛快清谈。各有豪情逸致，挥笔兴尤酣。此日相逢何处，念同时落魄滞天南。怅家山万劫，绿鳞黄耳，信息总难探。历尽崎岖世路，但生来傲骨为谁嫌。况是钟期既遇，流水奏何惭。从此气求声应，喜吾曹，嗜好共酸咸。算风流蕴藉，酒狂诗瘦镇相兼。"}