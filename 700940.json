{"id":"700940","title":"陈春宇太史闻余谈衡山之胜有作因次韵答之二首","dynasty":"明","author":"梁孜","text":"当年楚泽采芙蓉，纵览何如百二雄。夜半祝融观海日，秋高弥勒御天风。披襟独酌云霄上，散发狂歌瀑布中。曾与支公留偈别，愿持杖屦再相从。七十峰头一探奇，素心元与白云期。山僧解说谈经石，樵父能传治水碑。峭壁迎风苍树合，悬崖蔽日古藤垂。寰中胜绝应难赋，搦管多惭白雪词。"}