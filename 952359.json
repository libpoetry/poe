{"id":"952359","title":"谢李端明惠李翰林集","dynasty":"宋","author":"林季仲","text":"江汉滔滔去不回，几人留得诗名来。要须洗以千斛水，莫令胸臆生纤埃。清狂我爱李太白，乱之鸥鹭谁嫌猜。一生事业在杯酒，富贵于我何有哉。长安市上唤不醒，醉眼徐为君王开。挥毫散雾金銮殿，气使权倖如奴儓。风骚独步千载上，鞭挞扬马咍邹枚。长流夜郎得不死，定知造物须怜才。文采至今独未泯，耳孙气象何崔嵬。寤言世士少风骨，慨然力欲扶衰颓。刊传家集流海内，廉顽立懦兹为媒。分颁亦及蓬荜士，使者踏破阶前苔。神交不待读终卷，骑鲸恍惚来瑶台。气酣日落酒不足，更挽天河注玉杯。呜呼俗隘直可哀，吾非斯人谁与陪。朝游蓬莱夕方丈，去去相随翔九垓。"}