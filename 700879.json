{"id":"700879","title":"册立冠婚分封四咏","dynasty":"明","author":"梁斗辉","text":"帝里祥光曙色曦，瑶山高映五云奇。少阳已起中天运，万户同欢履泰时。合殿春回花绽锦，青宫瑞霭露盈芝。遥知齿胄风长在，应有夔龙集凤池。问竖曾闻日几回，龙楼深处正徘徊。招贤不藉留侯策，豫教常悬贾谊才。鹤驭风清调玉烛，蓂阶气盎接蓬莱。微臣更有承华颂，留对君王次第开。熙朝燕翼轶成周，元服三加又好逑。一自虎闱来翟茀，伫看麟趾叶睢鸠。天开社稷千年运，人乐乾坤万古秋。为嘱佗时簪珥处，鸡鸣歌后谩淹留。三星历历自分明，光烛薇垣灿玉京。天上六龙乘日驭，皇家五凤缀云英。器凝宝箓绵周鼎，坐拥雄藩定汉盟。百二山河从此壮，好将怀德固维城。"}