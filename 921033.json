{"id":"921033","title":"以双刀遗子由，子由有诗，次其韵","dynasty":"宋","author":"苏轼","text":"宝刀匣不见，但见龙雀环。何曾斩蛟蛇，亦未切琅玕。胡为穿窬辈，见之要领寒。吾刀不汝问，有愧在其肝。念此力自藏，包之虎皮斑。湛然如古井，终岁不复澜。不忧无所用，忧在用者难。佩之非其人，匣中自长叹。我老众所易，屡遭非意干。惟有王玄通，阶庭秀芝兰。知子后必大，故择刀所便。屠狗非不用，一岁六七刓。欲试百鍊刚，要须更泥蟠。作诗铭其背，以待知者看。"}