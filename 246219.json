{"id":"246219","title":"琵琶仙·题垂虹感旧图","dynasty":"现代","author":"王蛰堪","text":"烟雨松陵，宛然是、数抹丹青谁画。因念呜咽歌箫，长桥旧行迹。都诉与、江波淡月，漫应许、此间重忆。入眼狂飙，惊天乱劫，空费吟笔。问何似、缣幅牵情，弄寒影、伤心到词客。还恐霎时凝伫，起悲怀难抑。窗半掩、帘风坐久，倩绿杯、肯把愁涤。祗恁蛩答幽阶，夜声岑寂。"}