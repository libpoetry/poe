{"id":"1208457","title":"马伯庸淮南别业号石田山房指韵求诗仍依次用","dynasty":"元","author":"宋褧","text":"窈曲愚公谷，萦旋戴氏池。人从西掖召，文任北山移。畦稻收新粒，岩花艳故枝。地因人愈胜，心共景相宜。户昼孙常闭，园春董不窥。纷华忘世变，衷素付天知。暗筱藏仙客，乔林叫窃脂。淮流纡大带，楚岫作修眉。辋水堪摩诘，樊川称牧之。山房空蕙帐，猿鸟望归期。"}