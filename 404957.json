{"id":"404957","title":"六丑·辛卯春日作","dynasty":"近现代末当代初","author":"王韶生","text":"正阳春有脚，又目送、双丸交掷。绿茵梦湖，翩翩飞鸟翼。莫问行迹。物候偏惊际。绛桃秾李，艳冶倾江国。名姝过处闻香泽。柳拂红帏，花开紫陌。华年直堪怜惜。漫笙歌宛转，声透帘槅。云亭岑寂。对峰青清碧。水暖银鳞跃，成信息。城南未老诗客。认罗衣锦字，此情何极。壶方冽，半渐巾帻。浑不似、白石新词自谱，弄箫鬟侧。閒愁苦，趁付潮汐。恐画梁、尚有归来燕，何时见得。"}