{"id":"1193795","title":"淅上","dynasty":"唐","author":"司空图","text":"华下支离已隔河，又来此地避干戈。山田渐广猿时到，村舍新添燕亦多。丹桂石楠宜并长，秦云楚雨暗相和。儿童栗熟迷归路，归得仍随牧竖歌。西北乡关近帝京，烟尘一片正伤情。愁看地色连空色，静听歌声似哭声。红蓼满村人不在，青山绕槛路难平。从他烟棹更南去，休向津头问去程。"}