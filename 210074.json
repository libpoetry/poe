{"id":"210074","title":"疏影·千峰翠玉","dynasty":"宋代","author":"陈允平","text":"千峰翠玉。送孤云伴我，罗窗清宿。拂晓凭虚，春碧生寒，衣单瘦倚筇竹。东风不解吹愁醒，但芳草、溪城南北。认雾鬟，遥锁修颦，眉妩为谁愁独。江上轻鸥似识，背昭亭两两，飞破晴渌。一片苍烟，隔断家山，梦绕石窗萝屋。相看不厌朝还暮，算几度、赤阑干曲。待倩诗、收拾归来，写作卧游屏幅。"}