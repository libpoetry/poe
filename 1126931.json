{"id":"1126931","title":"和陈君仪读太真外传五首","dynasty":"宋","author":"黄庭坚","text":"朝廷无事君臣乐，花柳多情殿阁春。不觉胡雏心暗动，绮罗翻作坠楼人。扶风乔木夏阴合，斜谷铃声秋夜深。人到愁来无处会，不关情处总伤心。梁州一曲当时事，记得曾拈玉笛吹。端正楼空春昼永，小桃犹学淡燕支。高丽条脱雕红玉，逻逤琵琶撚绿丝。蛛网屋煤昏故物，此生惟有梦来时。上皇曾御昭仪传，镜里观形只眼前。养得禄儿倾四海，千秋更有一伶玄。"}