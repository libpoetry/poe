{"id":"1210837","title":"灵泉院","dynasty":"元","author":"杨弘道","text":"长原崩赤土，形丑穷且卑。人灵代天巧，竹树施屏帷。荫蔚凝青霭，磨戛生凉飔。隐见阿兰若，寅奉竺乾师。斸场插殿脚，洞穴安门楣。凌霄燃明灯，吐焰髯龙枝。芭蕉驻翠鸾，妥尾灵泉池。方甃流不竭，一片青琉璃。袅袅架苍竹，冰箸县无时。甘冷怯漱齿，雅与烹茶宜。肘腋野人家，属属复离离。闻说员庄好，未竟神已驰。去此无十里，水竹尤清奇。穷通常傍人，落日游子饥。志愿恒滞违，不独在于斯。滞违亦自佳，庶曰昌吾诗。"}