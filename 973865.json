{"id":"973865","title":"仲威复枉粥字韵诗见属甚厚不可不答","dynasty":"宋","author":"赵蕃","text":"盛时无穷民，汉诏优廪粥。迩来诏书行，亦赍帛与肉。荐才职诸侯，因异驾徵卜。共思急贤治，惟日有不足。士生幸斯时，讵应隐岩谷。盍出致吾君，尧舜其尔俗。馀孽何足云，况说故地复。堂堂胡澹庵，夫子乃其族。看君妙人物，门户真不辱。必须长养成，明显待拭目。而我本散材，谬赋支离粟。宜从力田科，邂逅赋取菽。敢如陶渊明，归欤托松菊。亦有父时书，续将教人读。"}