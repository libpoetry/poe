{"id":"687781","title":"沈公见寄次韵奉答","dynasty":"明","author":"庄昶","text":"婆娑独对皇天影，谈笑都来俗子喧。芥子须弥还我闼，千红万紫亦春园。心无牛口干秦穆，迹继龙头愧邴原。江上神龟尾方曳，放情泥淖不须掀。一回人物如公少，三楚姓名从古喧。沧海会同都活水，芳菲次第各名园。藜羹莫道无莱妇，兰畹应谁负屈原。自古是非看汗简，一番披抹一番掀。阶前惊犬虎频过，门外催租吏更喧。欹枕月横千丈石，种芝云里四时园。崇高枫陛今惟圣，贫病桑枢旧姓原。苦雨闭门如坐井，一帘垂地未教掀。閒来一坐都忘却，为有东风入耳喧。春意宜人何独我，花光著处不皆园。燕泥软趁高高履，莺谷斜连短短原。回首江门去年道，两三连袂任风掀。攻心真乐浓如酒，避俗高人寂不喧。接羽云霄千仞凤，交阴椿桂一家园。趋庭舞罢星临户，倚竹诗成风满原。更爱紫荆花意动，花根活水手随掀。"}