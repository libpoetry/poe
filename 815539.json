{"id":"815539","title":"寿佟太夫人三月七旬晋九","dynasty":"清","author":"殷葆诚","text":"花满春城酒满卮，高堂庆祝正芳时。年登耄耋邀天眷，身历艰辛仰姥慈。共说唱随宣令德，侧闻训迪迈严师。称觞深愧无宏量，窃效台莱上寿词。诗礼传家重孝贤，芬扬彤管式绥边。每因助读添针线，屡为承欢彻珥钿。风雨关怀先众起，晨昏著意后时眠。生平物力弥珍惜，八十年来未改弦。贤嗣干城树令名，遐龄天锡瑞河清。春风入座安调息，华发盈颠自建行。吉日良辰联上巳，辉腾婺宿祝长生。慈祥心地温恭度，嘘吸冲和善气迎。莱彩斑斑笑语多，当筵王母尽婆娑。康宁福寿徵洪范，觞咏宾朋胜永和。绕膝芝兰花吐萼，介眉樽斝酒生波。北堂孝养南陔志，谱入笙镛继雅歌。"}