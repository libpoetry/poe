{"id":"1100633","title":"婺源琉璃万灯歌","dynasty":"宋","author":"李龏","text":"婺源灯匠夺天巧，做出新灯极精好。细细琉璃万缕中，织得禽鱼及花草。锦娘眷眷绣娘羞，煌芒五色耀冰毬。江梅盈枝玉彯蕊，离枝满树红堆头。水晶不瑩珠玑冷，屏间云母空烘影。百尺长竿横画梁，宝盖悬空系纤绠。绿滟鳞鳞晃曲波，斜冈蹙蹙映平坡。瓶中栀子豆心绽，篮里海棠绒带拖。午夜高堂明似昼，璧月涵光灿星斗。蜡香坱霭焰春阳，锦光倒射金杯酒。此灯绝妙世间无，乃是婺源灯画图。梁园下客非夸大，从今不必说姑苏。"}