{"id":"173106","title":"安成令以长桥图来且示王民瞻记喜其有成因短","dynasty":"宋代","author":"王洋","text":"楚人问晋勇，答曰好以暇。后人或疑之，针也其税驾。吾意政之馀，观此得用舍。晋士傥不然，安能一战霸。韩君令安成，不待期月化。始如逆走丸，卒若快啖蔗。为政行辟人，修梁插飞架。异时常病涉，举邑佥矜诧。王子吐琳琅，文章助光价。缘波凝暮朝，皓月迷清夜。谁云困后革，不可事耕稼。聊书以记之，来者可凭藉。"}