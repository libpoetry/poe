{"id":"420867","title":"金缕曲 送友人至三磐防次","dynasty":"近现代","author":"王季思","text":"词苑论交谊。最难忘幼安奇节，龙洲豪气。酒后狂言惊四座，白眼看人一世。偏许我忘年知己。燕市悲歌谁击节，枉抛残湖海英雄泪。壶玉缺，壮心碎。回首长安何处是。忍重看江山半壁，依稀天水。三月东风吹海蹙，想见中原万骑。问记否西城题字。快意铅刀期一割，倚南天长剑宁终弃。君行矣，我且至。"}