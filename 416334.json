{"id":"416334","title":"东风第一枝 辛未季冬，探梅过香雪海，赋此","dynasty":"近现代","author":"吴梅","text":"暖雪烘晴，浓香送晚，横斜十万如海。试行光福山中，小立圣恩寺外。都无隙地，有一片红霞遥盖。但徙倚六角荒亭，细识绛仙丰采。宸翰泐旧题尚在，骚客去瘦吟难再。甚时灯火河桥，又值素苞破蕾。南枝虽然，怕老至芳华先改。待醉谱白石新声，月夕玉人齐拜。"}