{"id":"786414","title":"赋赠丁茂才锡勋从内兄","dynasty":"清","author":"洪繻","text":"昔日君家富华藻，琴书冠佩春风好。老成凋谢危乱来，全家航海辞蓬岛。楼台亭阁烽火中，丁令重归颜欲老。中原山水已沈沈，故里风烟殊草草。君来已叹风景非，君怀不与当初违。过我床头论书史，奇气激昂风雨飞。三、四年间两相见，闽山、台海开生面。旧时头责不余嘲，今日神交不汝倦。纵谈时事更谈诗，海外今无此襟期。五千年史三更展，五大洲图四壁披。时时激我功名念，夜永灯抽一尺燄。上岸已同张子舟，冲霄欲作干将剑。君今踪迹又一年，去帆阻滞蛟螭涎。他日未署青山券，此间先买阳羡田。可叹辞母别妻子，弟兄三人寄于此！北风萧萧吹海涛，不免望云又拊髀。"}