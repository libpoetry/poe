{"id":"1088208","title":"游密庵","dynasty":"宋","author":"朱熹","text":"弱龄慕丘壑，兹山屡游盘。朝隮青冥外，暮陟浮云端。晴岚染襟裾，水石清肺肝。俯仰未云已，岁月如飞翰。中年尘雾牵，引脰空长叹。旷岁一登历，心期殊未阑。矧此亲友集，笑谈有馀欢。结架迫弯埼，徙倚临奔湍。共惜前古秘，今为后来观。落景丽云木，回风馥秋兰。林昏景益佳，怅然抚归鞍。谅哉故山好，莫遣兹盟寒。"}