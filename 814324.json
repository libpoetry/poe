{"id":"814324","title":"古诗三首","dynasty":"清","author":"周馨桂","text":"春风吹万物，气象咸光辉。悠悠静者性，颓然与不违。青山既如笑，黄鸟时来飞。惜无童冠侣，长日空掩扉。虽则掩空扉，幸无生是非。豺虎既搆患，苍生无生理。天心未厌乱，命世才不起。士生此世间，富贵益蒙耻。伊余伏草泽，万事不挂齿。苟全乱世命，读书求其是。意得自怡悦，忘情到生死。悠悠世上人，俗类自相亲。读书日闭户，往来遂无人。二三同学外，邈然若胡秦。君子克自立，乃在贱与贫。一朝富且贵，但用展经纶。君看青史上，曷贵有庸臣。"}