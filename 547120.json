{"id":"547120","title":"听琴篇呈李雪沪先生","dynasty":"明","author":"于慎行","text":"雨鸣潇潇风满壁，虚堂孤坐春草夕。何来两客登我堂，坐索瑶琴鼓前席。吾家焦尾旧无弦，世路逢人不解传。丈人锦囊出绿绮，为我挥手松风前。宫声一曲试瀛洲，文物翩翩禁苑游。人间帝子铜龙馆，海上仙人绛玉楼。倏忽凉飙飘四屋，新声转作潇湘曲。沙清石碧江水寒，月明叫入汀洲宿。弦悲调急声转微，满堂击节泪沾衣。幽兰白雪何要眇，此意世人知者稀。丈人自是贤豪客，横琴呼酒双眼白。借我朱弦三尺强，试理清商入萧索。"}