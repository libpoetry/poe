{"id":"697007","title":"自严滩至新安途中纪兴十首呈司马汪公","dynasty":"明","author":"胡应麟","text":"四百滩头路，峰峦面面青。路疑行绝栈，滩似泊空舲。平地飞千瀑，高天突万星。不因司马在，吾岂别玄亭。一滩高一丈，滩尽到天都。叠嶂云飞动，阴厓日有无。辛夷残紫落，踯躅乱红敷。独少行云庙，分明入峡途。明发寒逾甚，羊裘当锦袍。争风帆力猛，破雪橹声豪。闇谷迷红树，悬厓露碧桃。居然丘壑底，不用武陵逃。悬水三千仞，奔流落大川。片帆危欲堕，群缆急争先。石险时栖鹘，峰高欲跕鸢。兹游信奇绝，点笔漫成篇。树色逶迤合，山光次第来。岸疑夸父坼，厓似巨灵开。蜀客迷三峡，闽人话七台。移舟傍鸥鹭，此夕漫惊猜。嵯峨探虎穴，䆗窱入龙宫。百丈飞湍下，双篙巨石中。地危真破冢，天近欲乘风。恰称诗怀壮，长歌万虑空。密缆纷如织，高樯望若攒。怒涛翻绝壑，飞浪叠层峦。不雨青天润，无风白日寒。苍松植何代，百尺架㠝岏。片石俱飞动，千山竞送迎。地真游黯淡，天似入蓬瀛。缆束高厓度，樯穿绝壁行。谁呼谪仙至，白日跨长鲸。白岳新游快，青溪旧迹存。乱山冲虎过，奇石象狮蹲。贾舶环枫社，渔梁护荜门。飞鸿渺天末，消息信乾坤。十年怀命驾，千里棹孤航。大壑行严濑，飞流涉吕梁。猿猱晨作伴，豺虎夜成行。咫尺龙门在，无劳叹望洋。"}