{"id":"264733","title":"百字令·雄藩客帝","dynasty":"现代","author":"王用宾","text":"雄藩客帝，尽摧枯拉朽，目无余子。平等自由还未得，日日侵陵胡底。边备犹虚，寇兵伺隙，缓急将无恃。频年征讨，九州依旧残碎。徒自咄咄书空，毛锥安用，大戟长枪抵。词赋纵堪悬日月，莫补时艰狂费。倚剑长吟，凭鞍环顾，欲问天天醉。流光难返，几乎周甲平岁。"}