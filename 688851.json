{"id":"688851","title":"送侯若朴同年还商丘三首","dynasty":"明","author":"何吾驺","text":"三叹斯文在，龙池起凤凰。美名同八洛，小陆更称狂。间世收鸿宝，弥天吐夜光。西山留别草，北极满琅琅。当朝论作赋，余意每难明。一日逢之子，千秋托友生。调声翻大历，选法动西京。坐忆同巢鸟，差池感和鸣。共赏长安月，同寻静竹盟。遽随秋色去，其奈客愁生。分柱弹孤鹤，留笺赋早莺。未须金马是，君自宝鸿名。"}