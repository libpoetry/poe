{"id":"682257","title":"感怀二十首","dynasty":"明","author":"于慎行","text":"皎皎天中月，照我虚堂壁。抚枕心不夷，起视今何夕。摄提指孟陬，年岁忽复易。跳丸日夜驰，迫迫将焉适。烈士怀贞心，夸毗营寸尺。因时览群动，感叹无终极。皑皑原上霜，萋萋道傍草。金石有销铄，人生安可保。大化为炉锤，万物何缴绕。达士耻近图，所思在远道。荣瘁非有期，修名苦不早。焉能自结束，坐向风尘老。日出上东门，桃李何灼灼。回风中夜起，嘉树纷其落。昔时五侯子，宝马黄金络。北里吹笙竽，南邻钟磬作。斗鸡出长杨，挟弹过平乐。光采照云日，意气何轩霍。高台一旦平，里巷飘飞藿。不见东陵瓜，近在青门郭。迢迢泰山隅，渺渺无行迹。猿鸟夹路啼，松桂百馀尺。中有啸歌士，鸣琴卧泉石。夕采山上薇，朝吸松间液。放情凌绛霄，流目瞩四极。宴息藐无言，中情多所适。我欲往从之，惜哉无羽翼。薛公昔好士，珠履罗高堂。酒酣指白日，各欲吐肝肠。相印甫脱肘，门前迹已荒。魏其盛宾客，田侯安敢望。一绾大将组，车马盈路傍。疏者为胶漆，亲者为参商。朝暮市门改，贵贱交情伤。灌夫与冯子，意气何飞扬。悠悠数千载，此道久沦亡。朔风凄以厉，憭慄吹人衣。玄云起大陆，雨雪何霏霏。孤鸿号中夜，百卉具已腓。长恐坚冰至，凛凛伤骨肌。鸡鸣感时物，游子驾言归。白日回青阳，春草萋已绿。游子忽不乐，沉吟聊踯躅。踯躅将何为，念彼东山麓。涧壑生白云，冈峦荫修木。飞泉落绝壁，璆然写哀玉。山水有至音，安用徵丝竹。长揖陌上人，去来从所欲。东出长安门，倚马息道周。上有百年木，下有万古流。华轩驰广陌，冠盖如云浮。去者日以远，来者日以遒。朱颜入朝市，皓首将安求。应侯朝上书，蔡泽暮西游。荣枯在俯仰，譬海浮水沤。所以赤松徒，屣脱万户侯。陟彼高台上，天风吹我裳。顾见双黄鹄，浩浩摩空翔。振翮翳若木，矫翅凌扶桑。羽翼岂不修，其如天路长。横绝薄四海，中道以徬徨。如何燕雀群，追逐令人伤。吾慕汉阴叟，灌园聊避世。搰搰自行汲，不肯生机事。掉首谢圣儒，比之为技系。混沌虽假修，厥言良有味。世人徒营营，心劳自憔悴。三年雕一叶，为日已蹉跎。木鸢徒跕跕，不能出网罗。天巧固已凿，于世亦何加。大圆惟混混，万木生条柯。工者力常少，拙者力常多。操斤代大匠，伤手将如何。登彼蓟门道，东望渔阳城。渔阳秋草落，万里阴云生。鸣笳弥旷野，虏骑何纵横。羽书东西驰，刁斗日夜鸣。一战左贤遁，再战谷蠡惊。白骨蔽榛莽，落日空原平。成功苟如此，安得有吞声。十五弄柔翰，操业游艺林。纵志有遐览，颇见千古心。委质事明主，岁月忽已深。怀思敢不报，所愧在浮沉。悲歌览青镜，长恐华发侵。大块陶万籁，纤巨固殊音。微尚在虚恬，经世非所任。俛仰感白日，啸咤谁能禁。家本东海裔，樵牧东山下。先子秉儒术，歌音追大雅。一吏稍浮沉，举世无知者。眇予秉薄祜，宛洛随车马。丘陇日以遥，松柏在原野。风木无停音，雨露凄其洒。一为皋鱼叹，零涕缘缨泻。昔我珠树林，荧荧照琼岛。子仲工文词，奇气何夭矫。如何时不遇，岁宴空山道。卞玉苟不开，谁知为世宝。伤彼蕙与兰，含芳扬绿藻。严霜被空谷，将欲同秋草。用大世所难，咄唶令人老。习习泽中鸟，斑斑五采质。天寒游石梁，十步不得食。一朝栖灵囿，羽翰生颜色。餐君玉山禾，饮君丹霞液。道旁有寒士，感之长太息。拂拭岂不怀，人养非所适。愿因晨风发，振我凌空翼。大鹏运溟海，举翮触四隅。鹪鹩巢一枝，栖息常有馀。适志无小大，窥化有盈虚。昔日五侯里，狐兔嘷其墟。君平卜百钱，常有终岁储。老氏戒止足，千古铭盘盂。栎社有大树，轮囷以樛棼。下枝蔽牛马，上干干青云。匠伯睨不顾，终古绝斧斤。翡翠巢南海，何尝慕世氛。金丸落珍木，惟以羽毛文。膏火为谁销，兰香徒自焚。多材实身累，沉溟与道群。六籍既已远，扬马不可作。铅刀为湛卢，腊鼠称周璞。伟哉二三子，将操郢匠凿。胡为崇亢厉，亦复呈丹雘。裂吻御寒菹，飘帷奏清角。信美非大观，矩裁焉所托。雅道和且平，治音安以乐。不悲而嘘唏，皇风无乃薄。黄帝游赤水，象罔得玄珠。遇道皆如此，安用图与书。奈何江左流，所味在清虚。六籍皆糟粕，三坟为土苴。得鱼可忘筌，无筌焉取鱼。譬人适莽浪，伥伥将奚如。悲哉道丧世，一叹徒愁予。"}