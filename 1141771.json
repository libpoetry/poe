{"id":"1141771","title":"赠制笔生许文瑶","dynasty":"宋末元初","author":"刘辰翁","text":"许生精艺谁可及，材用刚柔以制笔。水盆洗出紫兔毫，便觉文章生羽翼。蒙恬将军为动色，为是秦王旧时物。丞相斯曾从驾行，载此篆书封禅碣。从秦至今几千载，兔尚存皮竹可采。利济天下功不有，入手千人万人爱。我昔为郎居粉署，用笔唯于许生取。轻衫日对紫薇花，写遍江淹梦中句。"}