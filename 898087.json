{"id":"898087","title":"寄曼叔求酒","dynasty":"宋","author":"张耒","text":"青衫畿丞顽不羞，三十持板拜督邮。归来无物与消愁，典衣沽酒寒无裘。囊空酒贵不可得，缩手愁坐凝双眸。秋风破屋冷飕飕，夜长不眠吟掉头。岂无邻家酒可偷，简书缚汝如穷囚。淮阳冬醪滑胜油，唇焦不饮已经秋。汲公直声闻九州，小子昔也从公游。悯怜憔悴赐颜色，时丐馀酌濡其喉。军厨嵯峨糟作丘，万瓮沸响玉蚁浮。辙鱼所愿斗水游，不敢多取烦阳侯。玉瓶未至涎已流，想见潋滟浮金瓯。歌成缄书还自咻，一醉犹须越境谋。"}