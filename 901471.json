{"id":"901471","title":"送叶伸出使河北","dynasty":"宋","author":"张舜民","text":"君今使河北，几日渡黄河。脱身出台省，杖节犯风波。东南耆旧中，如君能几何。何人把袂留，顾我饯则那。燕赵多佳人，善舞体婆娑。不学白纻词，能唱瓠子歌。歌罢令翁愁，井灶宅鼋鼍。安得佐禹才，干旄饰五紽。与君并驾驱，坐使民气和。挥汗强援笔，矢辞愧不多。"}