{"id":"676840","title":"春夜与吴山人饮穆前江宅招妓弹琵琶不至","dynasty":"明","author":"卢楠","text":"我昔弄月沅湘浦，灵妃飘风鬼洒雨。遥看江上数峰青，宝瑟如闻心更苦。春风小落前江家，高开玉烛烧残花。青蛾何处不相待，北堂一曲空琵琶。琵琶声已歇，空馀胡地月。黄云塞前水北流，霜风夜啸猿沉秋。古来蝉鬓已寂寞，何令此夕独生愁。不如与君饮美酒，披襟一笑轻王侯。"}