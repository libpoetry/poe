{"id":"683381","title":"偶成","dynasty":"明","author":"王世贞","text":"欲识君恩重，优閒到始知。空城聊假节，玄岳是真祠。酒病那从起，书淫不要治。未应千里外，片檄似风驰。一雨夜来足，添衣身转轻。浊醪生睡理，脩竹韵书声。少事人方贵，无营意亦平。偶因贪化日，聊尔话长生。薄有澄清志，犹疑节制非。一城如斗大，三户似星稀。返照松筠妩，初晴笋蕨肥。春寒夜来急，无梦可成归。好作山僧拟，其如霜鬓毵。升堂无法说，退院少机参。草色深趺坐，花阴静步檐。晚来铙吹发，应似礼伽蓝。"}