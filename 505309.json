{"id":"505309","title":"通州立夏日作","dynasty":"明","author":"唐之淳","text":"涉春尚鲜雨，入夏转多风。扬尘眯人目，鲜云丽璇穹。夕夜河汉白，朝日旌旗红。驱马出营门，凭高望云中。草色青万里，惊沙飒飞蓬。灵景耀宇宙，流光激烟虹。天兵赫以壮，敌气销无容。顾言孱薄姿，翩翩送羁踪。孟阳舍吴会，南陆蓟门东。缨緌易介胄，颜状惊仆僮。老亲政在望，弱息未有从。岂不怀所归，所归我元戎。"}