{"id":"736510","title":"西海门","dynasty":"清","author":"汪天与","text":"鸟道直穿云，不假盘旋上。有时膝代足，手扪那容杖。目眩怯回头，坐稳时一放。精神犹惚恍，心胸为涤荡。力竭到峰巅，平衍神忽王。亟趋西海门，路转光明藏。千峰划然开，紫翠呈万状。夕阳在西麓，倒射芙蓉幛。谁为问巨灵，仙窟何年创？石床置碧霄，玉屏列丹嶂。云峦一万重，三神山在望。何须蹑仙踪，且快兹游壮。"}