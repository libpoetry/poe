{"id":"332160","title":"绮罗香·沈融谷新娶夫人，善琴书，同人共赋","dynasty":"清代","author":"曹贞吉","text":"柳密藏鸦，堂空语燕，大好夭桃天气。蝶粉初消，二月东风破睡。镜奁映、笔格珊瑚，砚匣伴、眉妆翡翠。最怜他，腕底横斜，乌丝闲写丽情字。珍珠指下乱撒，弹入明光一曲，声随流水。儿女喁喁，点缀小窗幽致。妒两行、银雁轻飞，堕万里、玉关清泪。记夜深、金鸭烧残，迷离香雾里。"}