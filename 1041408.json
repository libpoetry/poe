{"id":"1041408","title":"负暄四首 其一","dynasty":"宋","author":"刘敞","text":"岁晚天地闭，积阴冻乾坤。大钧止亭育，群鬼私自尊。窃弄造化柄，擅令众阴存。幽奸发玄漠，死气蒸黎元。朋党渐相蔽，大辰诉其冤。帝惟百物忧，恐不见阳春。敕使拘众鬼，朝曦送微温。大明焕幽郁，和气迥昆崙。初晓尚馀禀，渐高遂增暄。烦冥避穷朔，玉烛调中原。众蛰久僵俘，今来更腾鶱。微禽鴳与雀，弄影势飞翻。草木反生意，益思擢鲜繁。潜鱼离冰穴，无数游清源。嗟我同此庆，兀然坐朝昏。缊袍幸可赖，卒岁无复论。稍稍出辞气，仰天荷公恩。始知过狐白，愿得陈至尊。昔宋有愚叟，亦能款君门。况今事西讨，十万罗櫜鞬。烽火通警急，铁衣绕夷蕃。幸悲堕指魄，少慰无衣魂。诚使胜挟纩，岂在衣便蕃。斯言出感激，忠信非诈谖。何由露天听，虎豹守天阍。"}