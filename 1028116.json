{"id":"1028116","title":"送从子沆宰郧乡","dynasty":"宋","author":"楼钥","text":"小阮幼钟爱，长乃遭百罹。风木既深痛，棣华更缠悲。所赖有吾子，独立守家规。上有门户托，傍有孤与嫠。忽为麇国行，溯江秋为期。冬涝与夏涨，汉水足险巇。掺袪送子去，风帆不可羁。城中楮为币，邑下尤可知。定知公事少，不必事作为。用智正恶凿，大道本自夷。家无壮子弟，宗族各天涯。幸有知己人，方且把一麾。四海皆兄弟，官寮善待之。眠食谨调摄，家务须自持。俸薄用宜啬，无使实漏卮。此别动深念，毋忘故乡思。一书抵万金，时寄宾鸿归。"}