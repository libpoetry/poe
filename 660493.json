{"id":"660493","title":"安平镇追颂先帝治水之功也","dynasty":"明","author":"谢迁","text":"黄河夜决荆隆日，冯夷怒逐天吴吼。洪流汹涌奔张秋，长堤一扫津吏愁。波涛入海运渠竭，南来北往舟航绝。下流昏垫尤可伤，多少苍生侣鱼鳖。奏书星驰插双羽，宵衣旰食廑当宁。大寮承命合分忧，夙夜经营靡宁处。丁夫百万如蚁集，连延市镇成聚邑。皇仁恻怛重劳民，诏旨丁宁戒毋急。四方畚锸真子来，伐石捲埽声喧豗。不须沉玉媚河伯，堤完倏忽功奇哉。玄圭告成自天锡，百神效灵人效职。安平再续神禹绩，万岁千秋歌圣德。"}