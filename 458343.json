{"id":"458343","title":"六月二十八夜醉作金鉴才老师画山水歌","dynasty":"当代","author":"卢青山","text":"素宣洁若吴女霜，婷婷倚壁垂虚堂。我来举目觑未及，已觉满室生青光。纸上之山静而黑，有如虎蹲欲搏势贲张。谛观山意深无底，一层望过一层苍；谁叱夸娥驰神力，万峰叠向一峰藏。峰脚四五欹枝树，枝间隐隐窥颓墙；嗟尔隐者意不足，隐身之外更欲隐茅房。茅房之侧纸之角，三寸留白为沧浪。纸外五湖波浩淼，长飙日夜吹清凉。画师之笔吾莫测，画师之魂吾能尝：似觉五岳四渎伏纸背，精神透纸喷奇芒。仰观俯想如木立，欲乞中宵画前息。淩明扣户呼朝餐，榻上茫茫馀一席。但见画中云烟横絪缊，有人芒杖行水侧；回首轩眉似相颔，转过斜坡形已失。屐声渺渺回空堂，堂外江山何寂历。"}