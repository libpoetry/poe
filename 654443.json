{"id":"654443","title":"谒考亭朱夫子祠","dynasty":"明","author":"何乔新","text":"嘉树何莞莞，方塘亦溶溶。溪山幽胜处，中有夫子宫。慨自孔孟殁，秦坑焰复红。吾道殆欲熄，斯人如盲聋。天未丧斯文，乃启洛水翁。茫茫寻坠绪，恳恳开群蒙。夫子振其后，超然盖世雄。六籍重研究，心与往圣通。长风扫阴翳，皦日行晴空。明王旷不作，天下孰予宗。䲭枭噪威凤，蜿蜒嘲神龙。携持二三子，讲道空山中。昕夕弦与颂，衿佩何雍容。至今建溪上，断断驺鲁风。乘鹥溘遐逝，声光赫无穷。嗟予生已晚，慕道恒忡忡。少壮不自力，倏觉头欲童。兹晨款门墙，再拜涕沾胸。九原如可作，执鞭以相从。"}