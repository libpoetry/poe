{"id":"744200","title":"月麓和尚碑","dynasty":"清","author":"褚华","text":"北军夜拥都督行，帐前奇士哭失声。勤王义旅檄难起，白首眼见沧桑更。闭门懒埽空廊雪，自忆兴亡梦中说。学仙学佛两无心，此身但与尘缘绝。君不见，临安台殿荒梧楸，六皇龙种编九流。钵盛脱粟甘独茹，弗骑款段西可游。一抔遗塔青苔古，骨化王孙节弥苦。行人若吊宋遗民，岂止西台谢皋羽。"}