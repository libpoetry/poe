{"id":"704275","title":"阁老石淙杨公司空鹤山李公都宪东皋王公为同年之会予以年家子与席奉次石淙公韵二首","dynasty":"明","author":"潘希曾","text":"台星瑞世累朝来，鼎立春风寿域开。宿德已为天下老，流芳还拟岁寒梅。题名三百元同榜，入会儿孙几举杯。乐事也知须尽兴，疏帘迟日任西颓。四海通家有自来，登堂今日绮筵开。试看当鼎调和手，都是先春馥郁梅。盛世喜成嘉会礼，后生叨进旅酬杯。三山并峙真堪范，竟日酣歌玉不颓。"}