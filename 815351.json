{"id":"815351","title":"吊汤纬堂殉难凤山","dynasty":"清","author":"赵翼","text":"一官海外正班春，伏莽无端起劫尘。绝徼岩疆城守责，名场词客阵亡身。民皆相率登陴哭，贼亦群惊按剑瞋。定有他年栾社祭，传芭曲里送迎神。讼堂閒处富吟笺，不以才传以节传。宦远似飘罗刹国，魂归好附贾胡船。生前诗有题襟集，身后家无负郭田。漫读孝经堪退贼，可怜儿死父尸边。"}