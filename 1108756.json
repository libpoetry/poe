{"id":"1108756","title":"喜大渊至二首","dynasty":"宋","author":"刘克庄","text":"乾鹊查查得许忙，弓寮越境访溪堂。故交有约过安道，季世无人吊卜商。聊为先儒增管见，不烦太乙下藜光。要知韩孟新吟否，此则赓酬第一章。敕尾词头老不任，偶逢寸暇惜如金。进赓圣制董弦曲，退伴君联石鼎吟。晓漏闻钟犹共话，雪泥蹑屐每相寻。而今不辨人颜色，坐久琅琅认语音。"}