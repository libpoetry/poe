{"id":"1127622","title":"燕居十六首","dynasty":"宋","author":"彭龟年","text":"事以义为本，尤须礼作舆。有时当致曲，切勿背吾初。多贪缘纵欲，多欲必伤生。来日应难料，空留不善名。酒尽或容求，恩伤不可收。伟哉王相国，沈默孰与侔。荆棘不须栽，须容驷马来。面前如路窄，何地不蒿莱。迂辔不难为，长愁与我违。忍贫胜忍辱，免被好人嗤。好语噤难出，卑词强应酬。只云逃口祸，却恐遂成偷。事事皆由命，穷通各有时。穷通吾顺处，虽命亦何为。竞索驾高车，吾宁守户枢。安能念荣悴，且欲辨贤愚。宿怨养痈疽，终须殒此躯。若能忘物我，天下尽平衢。为利较锱铢，真成小丈夫。脂肥不满腹，罪已塞堪舆。七情随物感，惟怒最难平。我若能忘物，如雷动太清。我身何自有，毫发自亲来。身且非吾物，何论身外财。好毁非佳士，毋轻听彼言。如人名父母，急去不须闻。物害须当去，无为煦煦仁。可怜永某氏，爱鼠却伤人。冬月不启壁，深虑惊蛰虫。物方全性命，如我爱吾宫。捧檄为亲喜，拖绅岂我荣。若谋妻与子，宁不愧何平。"}