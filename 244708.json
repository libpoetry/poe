{"id":"244708","title":"听请道人念佛","dynasty":"宋代","author":"赵文","text":"平生不喜佛，喜听念佛声。大都止六字，三诵有馀音。唱偈类哀切，和声等低平。蝉联未肯已，绵弱殆不胜。馁息僅相属，柔吭时一鸣。听兹颓阘韵，生我寂灭情。坐令喧竞中，便欲无所争。乃知象教意，妙觉在声闻。俗人不解此，梵教杂歌行。敲铿鼓笛奏，真与郑卫并。能令妇女悦，未必佛者听。"}