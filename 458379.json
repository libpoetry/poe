{"id":"458379","title":"游浦江仙华山至大钟峰，栈道险若无托，下视深崖无底，予惧不敢登。前行里许，心犹颤战。盖予自幼年，每俯高危，颅中辄似有人语曰：跳下去会怎样，跳下去会怎样。语极怂恿。予深识乎死亡之诱，其力绝大，故若楼头崖角，予皆跃跃欲临，然皆不敢独伫，尤不敢盘桓，但亟观亟退而已。畏死惜命，惧其万一也。峰侧适有二女，俯壑怡然，语笑如雀。予问曰：不怕么。彼等夷然不屑，曰：这不有栏杆么？予为挢舌不下。甚矣哉，英雄之雌者也","dynasty":"当代","author":"卢青山","text":"钟峰兀笋立，顶上孤亭拄。栈道危能连，曲折如藤附。我来足自缩，呼吸窒欲堵。前视无片云，苍冥横万古；下视无底壑，森然不可睹。似有小人声，温存贴耳语：荡荡自由天，胡不一跃去？跃去果如何，不试孰能预？我岂畏峰高，畏此语楚楚。使我神恍惚，彼意果何许？自我呱坠时，彼已同我住。虚若罔两影，潜蛰我灵府。我行彼亦行，我处彼亦处。我眠彼同眠，我醒彼不寤。偶开烛龙眼，一瞥我肺腑。光如闪电奔，使我惊而怖；亦若佳人盼，使我迷如蛊。微语诚瞑寱，震我过雷鼓；复似苍茫钟，馀音颤无度。神定乃谛观，彼固眠如故。日夕自怵惕，孰敢相撄侮；殆彼真醒时，即我永眠处。欠伸理鬓容，探足试轻步。蜕我枯骸往，曾不一回顾。渐行渐浮空，飏飏生黑羽。二目出幽光，四觅将孕妇；逐此将生人，更为生之主。飏飏复嘤嘤，呼彼群相聚；譬若惊蝗来，蔽空尽其侣。日月周天行，光芒弥宙宇；孰能识其真，生者尽盲瞽。"}