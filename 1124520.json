{"id":"1124520","title":"三和","dynasty":"宋","author":"项安世","text":"易简乾坤正理，宽平雅颂真情。何处如今更有，壁间床下秋声。某良士某良士，古之人古之人。名利坐中雠敌，诗书千载交亲。义不作进学解，分应有坐客寒。自省开斯未信，何言颛禄须干。作者向来十数，名随草木俱堙。圣贤生世不数，文章何代无人。万古垂名岂敢，三年费俸长闲。有酒似陶元亮，无愁学庾子山。公诗百战万选，人才三少两多。若许追攀及格，稍容积渐盈科。典诰残于胜建，声诗失自韩齐。一言蔽思无邪，三万解曰若稽。大国并吞江汉，小家垂罄瓶罍。贲育但叉手揖，沮溺漫穷年推。族望与淮俱远，时名似兰斯馨。投老误期怀祖，作公定类东亭。老子于此不浅，先师教我资深。但使发乎情性，何愁呕出肝心。"}