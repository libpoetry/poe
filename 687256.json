{"id":"687256","title":"园居","dynasty":"明","author":"孙传庭","text":"辟地开三径，诛茅搆一椽。藜羹堪饱食，竹簟任高眠。夹岸千株柳，环溪百亩田。今年穑事好，足了酒家钱。窥园时纵履，随地得悠然。曲涧双桥转，危崖一径穿。摘蔬遴嫩菌，试茗汲新泉。憩荫垂杨下，飘飘意欲仙。迂僻真成性，终朝静掩门。就中微有会，此外复何言。种得花千树，沽来酒一樽。自非庭畔鹤，不许破苔痕。不是耽元寂，吾生合隐沦。烟霞支病骨，山水爱閒身。草阁全无暑，花田别有春。祗应成独往，鱼鸟却相亲。浮名吾自厌，岂与世相违。远岫孤云没，空林一鸟归。屠龙心漫切，刻鹄事全非。终计惟深隐，西山蕨正肥。清事吾犹懒，况于俗事关。亭空惟贮月，案静独延山。作赋羞雕棘，敲棋厌角蛮。评花与选石，尚谓碍馀閒。交游近冷落，吾亦拙逢迎。山色当门古，溪光拂座清。平畴开远眺，曲径引閒行。老此无馀羡，堪同鹿豕盟。离骚原夙好，斋坐探深幽。哀怨悲今古，文章第一流。高才多放逐，浊世合夷犹。读罢馀深感，床头酒满瓯。"}