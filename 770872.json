{"id":"770872","title":"一寸金","dynasty":"清","author":"王时翔","text":"玉宇琼梯，待瞰秋光又推堕。恰石公山外，白云飘至，陶家篱畔，黄花留坐。残叶生文火。茶烟袅、竹扉半锁。萧闲甚、一缕清言，似醉初醒梦初破。转悔当时，三年京国，青衫软尘涴。算五湖浩荡，何妨远泛，奇峰缥缈，尽容高卧。霜橘新红么。幽林下、矮亭结个。君归也、打了包儿，便随乘钓舸。"}