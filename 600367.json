{"id":"600367","title":"春雪歌","dynasty":"明","author":"王弘诲","text":"苍灵敛手让玄冥，蛰龙始奋玉龙争。技穷邹衍吹燕律，气骄滕六纷纵横。四野同云天一色，曦轮晻霭春无力。瑟瑟初看霰集晞，霏霏旋觉寒威逼。漫天灿烂屑琼瑰，筛地轻盈糅粉灰。平铺瓦陇后居上，巧入帘栊去复回。咿喔误鸡传唱早，仓皇吠犬越山道。杨花飘泊搅閒愁，流苏零落惊春老。春老仙人姑射来，细拈六出斗阳开。净土累将增岳渎，和羹糁就拟盐梅。鸳甃暗消冰溜仄，翠楼湿透鲛绡蚀。冷蕊休劳蜂蝶猜，幻葩终避芳菲匿。不堪心赏滞繁华，肠断莺声殿暮鸦。何处银杯贪逐马，何人缟带浪随车。九衢车马矜劝悦，紫貂坐拥金罍热。祇羡风前雪作花，宁嗟日后花如雪。雪花花雪自年年，春来春去漾流泉。君不见天边日出檐边雨，变幻冰山自古怜。"}