{"id":"685733","title":"馀姚访陈司封即席赋二律","dynasty":"明","author":"邓林","text":"问水寻山取次行，姚江西畔访寅兄。同袍意气今犹昔，补衮文章老更成。雾雨暂容玄豹隐，风云终起大鹏程。虚名累我将何用，赢得萧萧白发生。忆昔承恩入选曹，大夫从事独贤劳。六年共署联衙纸，几度同燃继晷膏。疏傅清名照汗简，屈平哀思满离骚。升沉自古应难料，且对芳筵醉碧醪。"}