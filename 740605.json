{"id":"740605","title":"过岭","dynasty":"清","author":"纪昀","text":"大雪幕荒榛，冻云压高树。冲寒上高岭，冈峦莽回互。苍然暝色合，四望疑无路。迂曲得人踪，一线微通步。仰睇郁嶒崚，俯窥杳烟雾。隔涧见行人，蠕蠕似蚁附。高者木杪悬，卑者草际露。前者偻而援，后者耸而赴。石磴滑屡颠，林风吹欲仆。徒侣递相呼，十步九回顾。慄然悸心魂，失足愁一误。侧闻定鼎初，狂童此负固。桓桓李文襄，转战实兹处。仰攻彼尚克，徐行今乃怖。人生才地悬，宁止恒沙数。丈夫志四方，感激酬知遇。仗钺良未能，叱驭吾其庶。黾勉趣役夫，去去无多虑。"}