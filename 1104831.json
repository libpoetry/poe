{"id":"1104831","title":"恭进理宗皇帝挽词","dynasty":"宋","author":"马廷鸾","text":"仁孝初闻代，讴歌早戴虞。多能天与圣，大度祖同符。恻怛钦刑诏，严恭事帝图。初终两甲子，经远有宏模。典学怀终始，熙明四十年。立心天地厚，接统帝王前。舄奕临雍礼，昭回赞道篇。古今惟理大，尊号冠瑶编。天保惟勤政，春秋有复雠。园陵初谒汉，境土合归周。连海沧波静，长江兵祲收。庚申重立极，功与建隆侔。神册方增授，龙髯遽莫攀。千秋思沛邑，七月葬稽山。春暗觚棱影，星回羽卫班。寝门如昨日，无复侍威颜。尽拜宸奎赐，新编圣训成。孙谋方燕翼，龙驭忽遐征。四海尧音密，三年舜慕情。因山图固在，合应若神明。"}