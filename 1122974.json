{"id":"1122974","title":"碧泉九日有感","dynasty":"宋","author":"胡宏","text":"祝融地势东南俯，西北星辰拱汉关。冷落山河凭玉几，凋残名物损朱颜。西风凛凛鹏空抟，朔雪飘飘雁亦寒。正恐中原消息断，问谁曾到五陵间。云日韬光山水幽，亭亭风送雁来秋。当时祓禊千华好，今日登临万叶愁。刻蜡桂香环远路，缕金莲色乱方舟。丹青妙处身知在，不作浮鸥信浪流。"}