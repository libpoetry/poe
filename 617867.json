{"id":"617867","title":"为陈湖仲进士大父寿时尊甫新迁国博","dynasty":"明","author":"陈子壮","text":"世家诚易识，同姓复难忘。诸子高阳俊，令昆大父行。受书惟孝友，应诏自贤良。无愧公卿长，兼难元季方。喈音元扈上，丹木峚山阳。风积天池羽，兰滋大国香。泥金喧赐第，冠玉动名郎。少小升卿字，峥嵘祖德章。研田逢岁近，璧水衍流长。负局偕樵斧，敲针倦钓璜。出关为李耳，入市即韩康。元有书千卷，青窥药一囊。如云鸠杖祝，湛露雉羹尝。驷马初过里，三鳣日到堂。鲁公从拜后，孔父益循墙。南极衣冠气，崧高日月光。看花逢甲子，吹律中篪簧。圣果三真授，璚音八会飏。方诸修桂树，圆海浴扶桑。怪尔鸡窠出，儿孙乳不妨。"}