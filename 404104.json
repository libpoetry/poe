{"id":"404104","title":"念奴娇·九龙除夕。戊寅，一九三八年","dynasty":"近现代末当代初","author":"黄咏雩","text":"镫前卖懒，正嘻嘻儿女，团圞今夕。靧粉缃桃娇欲笑，也作媚人春色。刚卯新镌，屠苏熟酿，世味椒盘辣。浮生如寄，可堪重念畴昔。谁省往事都非，眼中双日月，僚丸轻掷。徙倚高楼天尺五，那辨浮云西北。抱朴移居，浣花避乱，我亦飘零客。东风驱腊，几时归燕相识。"}