{"id":"663287","title":"次何逊落日泛江赠鱼司马之作奉送刘美之","dynasty":"明","author":"边贡","text":"相投已盍簪，相赠还留带。昨暮长安西，今朝苑城外。谁言车马地，复得须臾会。会君心暂悦，去君心转切。秋岐蔓寒草，隐隐烟不绝。归雁影联翩，坠叶声骚屑。端居尚兴感，况乃万里别。桂舸溯江湘，何时到蛮汭。蛮水夜悠悠，月明登郡楼。幽兰翠萦渚，紫蘅香绕洲。应歌楚人词，坐惜勋名浮。"}