{"id":"1115799","title":"十山歌呈太守胡平一","dynasty":"宋","author":"杨万里","text":"豺虎深交雁鹜行，到官管取汝无妨。只将剽劫为喧闹，喝放归来尽陆梁。群盗常山蛇势如，一偷捕获十偷扶。十偷行赂一偷免，百姓如何奈得渠。淦客前春荷一猪，城门卖得两千馀。明朝回到石斧岭，连吃数刀今在无。说似行人且细听，螺冈门外莫宵征。前头石斧韩婆岭，第一单身不要行。后赵前丁两使君，群偷望见总星奔。后人却笑渠侬猛，仁及偷儿不及民。王黄二盗久驰声，手棒腰刀白昼行。逢著村人持一物，喝令放下敢谁争。近有村人带血论，使君亲与验伤痕。鹜行刚道非行劫，只是行人两作喧。贤尹如何受吏谩，青天白日万人看。忽然一展霹雳手，尽杖偷魁窜远蛮。北门今早顿然清，怀璧操金尽夜行。却有一般可怜底，群偷枉却费家兄。行人满路喜歌呼，小盗何须辱庙谟。早个使君归鼎轴，为禽颉利系单于。"}