{"id":"229062","title":"瑞岩行者写华严经求僧","dynasty":"宋代","author":"释宝昙","text":"荷屋老子僧中龙，平生眼里无诸公。莫年愈觉气深稳，木寒霜净天无风。朅来精进复精进，焚香却扫大圆镜。数十万偈堆如山，从头一唱一加敬。波澜散入诸子中，华藏海与川源通。秋毫茧纸快收拾，百城烟水行无穷。善财再见文殊日，一臂黄金摩顶讫。选佛场中及第归，便是西来好消息。石林道与鞔峰齐，老子晚与诸孙期。云霄羯鼓到汝手，打底打兮吹底吹。"}