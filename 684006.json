{"id":"684006","title":"承大司马濮阳苏公惠览诗集率尔有酬","dynasty":"明","author":"王世贞","text":"青门耕烟一老臣，黄石赤松先后身。天书姓名隶琬琰，何足道哉汉麒麟。自谱游仙度红玉，凤笙云璈宛相属。犹有军中突厥盐，污他半部清商曲。苏家五言李少卿，半割汉语归王庭。昨埽祁连并收得，奚珠错落珊瑚明。焉支山头湛卢紫，仰划天河赤璚水。写作人间龙凤鸣，一洗千秋濮中耳。"}