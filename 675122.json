{"id":"675122","title":"同养斋游慧力寺","dynasty":"明","author":"孙伟","text":"禅房闭幽阒，依依近寒城。江光动林景，岩雾迥阴晴。日宴远山出，新松差长成。客来僧自起，坐久钟亦鸣。窈窕竹廊静，时复兰烟轻。眷此同年友，暂驻车马荣。契阔慰初展，语散情复萦。法侣喜相偶，煮茶支跛铛。碧瓯濯孤兴，起爱缘云行。憩涧悦佳树，冷飙徐有声。且复一欢酌，放歌沧浪清。"}