{"id":"1124246","title":"徐审知置酒会者三人以为此春酒以介眉寿分韵作诗蕃得介眉字二首","dynasty":"宋","author":"赵蕃","text":"纷纷春来华，渺渺动行迈。浮川向吴会，走陆转江介。酒勤三釂爵，礼重百其拜。既慰推迁悲，亦劳驱驰债。饿死因细腰，半额由广眉。是知风化速，有类形影移。时人走功名，我辈陈诗书。虽病勿是疚，虽贫勿自悲。"}