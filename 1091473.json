{"id":"1091473","title":"寄日新并柬苏庭藻时在秀州","dynasty":"宋","author":"周孚","text":"漕河千里流，十日可往返。风帆昼夜至，子独音问罕。平生锥画沙，落纸龙蛇满。不应孟公豪，直作叔夜懒。岂云附炎热，正恐厌衰散。交游半鬼箓，老病仅馀喘。久为后辈玩，智与发俱短。徵书子勿怪，炙手借馀暖。向时苏季子，坚操石可转。迩来亦效颦，烦子更推挽。并将百篇诗，慰此昏病眼。"}