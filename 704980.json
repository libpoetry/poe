{"id":"704980","title":"论诗呈双鱼","dynasty":"明","author":"霍与瑕","text":"俯仰千古馀，将诗与君评。浑浑太古音，雄深为世经。载赓自虞廷，五歌传夏声。商颂既清庙，幽微入无形。上泄天载秘，下宣文治精。小雅及大雅，渊渊皆难名。滔滔江汉流，倬倬云汉明。纪纲万国具，允矣信大成。小雅多言政，大雅多言德。古人信知言，昭昭存简策。伤哉周德衰，变雅一何多。徒写君子忧，丧乱可奈何。王风雅之亡，鄘卫风之变。变雅多隐忧，变风多哀怨。离乱亡国音，万世良足鉴。岂无君子人，幽怀空永叹。更有栖衡门，又如歌简简。轻世肆其志，高尚不自乱。惓惓尼山叟，凤衰游不倦。磬写当年心，滔滔竟不反。晚归正诗歌，百代垂明宪。国风虽离乱，时闻平淡音。降及离骚作，哀思不可任。驰骋不可御，纵横更莫伦。遂为词赋祖，精华世所歆。嗟哉铁石肠，徒寄此璆琳。秦居列国中，其声独浑雄。霸图虽烈烈，夏商亦遗风。矧据关河胜，地厚气亦钟。所以春秋末，居然并七雄。汉初尚淳质，文雅殊未釐。风气颇类秦，诗歌犹甚稀。建武招文学，词章郁以摛。泛滥多雄赋，然而古意衰。一十有九章，实擅汉代辉。下及魏晋间，曹谢揽其奇。作者日以多，风骨日以卑。江左传六朝，纤巧益以滋。诗章与世运，升降展相依。唐亦六朝变，声口皆馀波。济之以浑淳，沛然遂成河。中叶李杜兴，巍然萃其英。古风赖一回，雄才砥沧溟。晚唐又渐靡，清声徒泠泠。作者岂不勤，气习良难胜。五代更无闻，宋朝且未评。渺渺盛世音，终古不复起。气格日以微，波流日以靡。欲障此颓澜，吾侪当自励。驰骤应千古，上下宜百世。囊括尽诸家，包含兼六义。志立事竟成，谁云古人逝。与君更切磋，一篑毋自止。予亦悠悠者，鞭策赖君子。在天有星辰，河汉为其章。在地有山川，草木贲其芳。诗乃人之华，蕴藉耀其光。内外本一致，德言互显藏。实德展无量，矢言自辉煌。古者以道志，末世但轻飏。与君更勉力，内心不可忘。"}