{"id":"1105296","title":"次韵海棠","dynasty":"宋","author":"方岳","text":"暖酣翠袖倚清妍，露洗轻红待举鞭。娇懒不知春二月，风流堪聘晋诸贤。天生富贵家何在，花有神仙谱未编。谁锁二乔深院落，只将愁思过年年。残风剩雨今如此，莫遣胭脂雪满枝。洛浦梦酣花半醉，华清浴困手双垂。一杯而别亦何恨，十日之春能几时。不遇少陵休怅惋，醉中试作补亡诗。"}