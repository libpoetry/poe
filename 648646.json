{"id":"648646","title":"龙给事湖心草堂图","dynasty":"明","author":"杨士奇","text":"巢湖介淝舒，子昔所栖迟。葺茅结幽宇，远托湖中坻。开轩面远岫，绕槛荡文漪。幽坡藉丰茸，芳林揽葳蕤。远绝往还迹，閒适惟诗书。朅来游虎闱，逦迤登赤墀。驰声倚文翰，焯有好爵縻。岂不怀初服，引睇渺天涯。致身义所重，在旧仁不遗。自公有馀暇，披图写遐思。"}