{"id":"779201","title":"霓裳中序第一 为歌姬楚云作","dynasty":"清","author":"陈世祥","text":"嫦娥怯清影。暂别蓬山下尘境。来作春风管领。尽玉艳香柔，柳慵花暝。当筵自逞。问阿谁儿女能并。除非是，飞琼瑶阙，唱步虚幽冷。夜永。落花无定。更纤月流云都凝。画堂双烛相映。有万颗真珠，飞光圆莹。怎娇花情性。早占了、歌场曲圣。书生句，雪儿知否，笑未堪留赠。"}