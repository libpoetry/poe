{"id":"58182","title":"天魔舞","dynasty":"明代","author":"瞿佑","text":"承平日久寰宇泰，选伎徵歌皆绝代。教坊不进胡旋女，内廷自试天魔队。天魔队子呈新番，似佛非佛蛮非蛮。司徒初传秘密法，世外有乐超人间。真珠璎珞黄金缕，十六妖娥出禁御。满围香玉逞腰肢，一派歌云随掌股。飘飖初似雪回风，宛转还同雁遵渚。桂香满殿步月妃，花雨飞空降天女。瑶池日出会蟠桃，普陀烟消现鹦鹉。新声不与尘俗同，绝技颇动君王睹。重瞳一笑天回春，赐锦捐金倾内府。中书右相内台丞，袖无谏章有曲谱。天魔舞，筵宴开，驼峰马乳胡羊胎。水晶之盘素鳞出，玳瑁之席天鹅抬。弹胡琴，哈哈回。吹胡笳，阿牢来。群臣竞献葡萄杯，山呼万岁声如雷。天魔舞，不知危。高丽女，六宫妃。西番僧，万乘师。回纥种类皆台司，汉儿回避南人疑。天魔舞，乐极悲。察罕死，孛罗归。铁骑骤，金刀挥。九重城阙烟尘飞，一榻之外无可依。天魔舞，将奈何！多藏金叵罗，急驾白橐驼，阴山之北避兵戈。"}