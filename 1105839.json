{"id":"1105839","title":"游毛公洞六首","dynasty":"宋","author":"王之道","text":"说诗人去想云车，千古青岩倚碧虚。训诂未容端拜议，一言聊复问关雎。旋披荆棘入山来，洞口晴烟翳不开。试问真人竟何处，他年相就谒蓬莱。须信桃源路易迷，野人遥指过山西。由来石室非仙窟，漫向云中觅旧蹊。山前踊跃见樵人，欲问神仙更问津。指点长柯向东去，不知银穴又非真。徘徊银穴送斜晖，散遣长须上翠微。青鸟似知予意确，故传仙语傍人飞。偶因青鸟遂幽寻，翠壁苍崖白日阴。三扣石扉人不识，满山松竹自悲吟。"}