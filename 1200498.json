{"id":"1200498","title":"寄山中僧","dynasty":"元","author":"宋无","text":"名山旧隐岩峦秀，精舍萧閒殿阁虚。像礼旃檀千古佛，经翻贝叶五天书。兽依草座跏趺后，禽下花台施食馀。空翠湿衣横楖栗，绀泉澄钵涌芙蕖。鹫峰梦绕云中寺，鹿苑身栖物外居。清梵夜回松月冷，孤禅昼起柏烟疏。曙钟寒韵侵虚籁，午供春香入野芜。道念有时怜老病，尘缘无计问真如。远公若许来同社，陶令何妨去结庐。便向东林傍尊宿，菩提从此发心初。"}