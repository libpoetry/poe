{"id":"925088","title":"赠吴子野道人","dynasty":"宋","author":"苏辙","text":"食无酒肉腹亦饱，室无妻妾身自好。世间深重未肯回，达士清虚辄先了。眼看鸿鹄薄云汉，长笑驽骀安栈皂。腹中夜气何郁郁，海底朝阳常杲杲。一廛不顾旧山深，万里来看故人老。空车独载王阳橐，远游屡食安期枣。东州相逢真邂逅，南国思归又惊矫。道成若见王方平，背痒莫念麻姑爪。"}