{"id":"123680","title":"七月五日夜雨快晴","dynasty":"宋代","author":"范成大","text":"丰隆坎坎夜伐鼓，灵湫老龙撇波舞。褰云掣电上清空，倒卷天潢作飞雨。向来炎官作夏旱，万里彤霞烘玉宇。岂惟牛马困蚊虻，垄上行人口生土。我从雪浪叶舟来，不谓山城热如许。天公知我愁欲病，施与一凉苏逆旅。稍闻水绕屋除鸣，不觉星从云罅吐。千山濯濯净鬟髻，缺月娟娟炯眉妩。浮生此景万事足，但欠清歌对芳醑。天上秋期正多事，趣驾星桥跨银渚。人间四者自难并，莫妒黄姑迎织女。"}