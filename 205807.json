{"id":"205807","title":"八声甘州·又新正过了","dynasty":"宋代","author":"叶梦得","text":"又新正过了，问东风、消息几时来。笑春工多思，留连底事，犹未轻回。应为瑶刀裁翦，容易惜花开。试向湖边望，几处寒梅。好是绿莎新径，剩安排芳意，特地重栽。便从今追赏，莫遣暂停杯。有千株、深红浅白，倩缓歌、急管与相催。凭看取，暖烟细霭，先到高台。"}