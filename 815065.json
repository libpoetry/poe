{"id":"815065","title":"壬辰1832春捧檄来澎随同芸皋观察查办抚恤蒙赐书画联扇赋诗申谢","dynasty":"清","author":"施模","text":"福星载道海壖东，千里欣乘破浪风。地报偏灾移建节，士逢元礼仰宗工。种桑有术忠宣相，放赈因时富郑公。陋习革除施化导，从兹澎岛庆年丰。文章经济达丹墀，鹭岛荆襄见措施。政为救荒筹积贮，心存爱物起疮痍。法书唐代双钩帖，佳话东山一曲棋。感谢春晖垂普照，向荣小草许呈诗。"}