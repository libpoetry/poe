{"id":"786392","title":"陈生丐题琴砚图","dynasty":"清","author":"洪繻","text":"中郎绿绮琴，衰汉流沙漠。米家海岳砚，宣和尤虏掠。名士所宝储，乱世等残箨。当日席上珍，此日泥中蓄。子女与玉帛，同时填沟壑。况是玩好间，何足铸金错！莫怪名士身，自视常丑恶！何来陈元龙，意气独磊落！有琴不破碎，有砚不唾辱。兵燹出劫灰，灵光存殿阁。一弹再三叹，摩挲风云作。不知是何世，高唱回风曲！兴到走龙蛇，谁能为缚束！逍遥閒中趣，几忘有荼毒。照影绘为图，人苦我自乐。我愿同之游，赏音看挥霍。他日留名山，知有辽东鹤！"}