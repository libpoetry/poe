{"id":"864541","title":"秋夜有怀醉书十韵","dynasty":"宋","author":"王琮","text":"秋风从何来，飒飒入窗牖。残镫耿不寐，照我客颜厚。故园岂不佳，亦颇兴怀否。黄金桂百树，碧玉池十亩。猿鹤响空山，亭台映疏柳。觥筹杂野蔌，笔砚得佳友。愁无弹鹊句，隽有持螯手。人生行乐耳，功名有时有。点检屐几两，土苴米五斗。浩然归去来，万事不如酒。"}