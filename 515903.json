{"id":"515903","title":"怀母歌送祁使君忧制东还","dynasty":"明","author":"周瑛","text":"君母去年七十六，齿牙未动鬓犹绿。我母今年七十九，齿牙已落面浮垢。昨传岭表饶风霜，北堂萱草先萎黄。君得家书哭欲死，天地辽邈魂飞扬。我昨有书来故里，书中亲致慈母语。谓我年来稍健康，弃官就养儿姑止。闻君往日曾求归，当道满眼知心稀。病书累上格不举，六年啼遍斑斓衣。我今为母坚陈请，疏入台司瓶坠井。此生心事何由伸，中夜呜咽如吞鲠。君今为母东还乡，素冠素鞸复素裳。慈母音容不复见，徒劳百拜啼空堂。我因送君转悲切，愁肠百解还百结。母心不识儿心悲，犹把甘言相解说。孝心自古无贫难，茅檐菽水皆成欢。行当闭门卧不起，毋令后悔生愁叹。"}