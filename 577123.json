{"id":"577123","title":"过浯溪读磨崖碑","dynasty":"明","author":"陈琏","text":"禄儿搆难陷两京，乘舆西幸九庙惊。河东二十四列郡，曾无一人如杲卿。汾阳淮南信英杰，义旗指挥僭伪平。东宫即位在灵武，乾坤再造海宇清。二圣重欢意方洽，两宫流言吁忍听。元子文章严且简，太师笔势纵复横。我时泊舟断崖下，寻读石刻半灭明。摩挲不尽千古意，东风吹雨天冥冥。"}