{"id":"289771","title":"宿张家口，出大境门，至阴山之麓，怅然而返","dynasty":"现代","author":"连横","text":"大漠起寒云，连天暗秋色。蜿蜓万里城，到此势忽扼。群山抱东南，大河横其北。壮哉此雄关，攻之不易克。如何景泰孱，一战竟败绩。巍巍齐化门，亦遭胡骑迫。天子幸生还，也先已无敌。缅念文皇猷，威棱震绝域。屏翰固金汤，燕云资羽冀。子孙宴深宫，沦亡忽顷刻。固知山河险，守之在人力。有清起沈阳，蒙儿供驱策。左控科尔沁，右擒厄鲁特。凯旋幸热河，宫花侵御席。鹿酒宴盟王，雀翎环贝勒。百里置一堠，十里驰一驿。壮哉此雄关，往来无停息。昔日界华夷，于今通贸易。逶迤骆驼群，铃声接朝夕。沿河十万屯，亦可艺黍稷。其次马牛羊，放牧资繁殖。西北重边防，群胡驯羁勒。固知山河险，守之尤在德。中叶事偷安，朝政愈不饬。阳夏会风云，辉煌汉帜赤。五族共一家，库伦忽反侧。旷野竖旌旗，排云列剑戟。活佛本庸愚，俄人为鬼蜮。虎视日眈眈，狡谋肆蚕食。保大定藩封，犁庭在一击。当涂遂包容，拊循岂得策！壮哉此雄关，勿为丸泥塞。我志欲请缨，慷慨事金革。提剑出国门，驱车度沙砾。眼底隘居庸，浩气吞戎狄。因思古人豪，铭功耀玄幂。班超亦书生，手平卅六国。及今尚未衰，继起追前迹。戈挥瀚海云，月冷沙河笛。翘首望阴山，抚然长叹息！"}