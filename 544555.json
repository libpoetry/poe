{"id":"544555","title":"不佞自燕中归后却扫闭关一时秇苑诸名公以吏事来越者虽闻问间通而逢迎都绝乃君禹苏丈独下询刍荛穷搜草莽停驺倾盖把臂忘形至贻赠诸篇金石铿訇风霜错落揄扬蔑副愧汗弥深敬题排律五十韵奉酬大雅","dynasty":"明","author":"胡应麟","text":"宇宙开鸿运，东南毓骏才。华名悬八斗，秀色动三台。磊落贤豪契，纵横哲匠来。青袍多士避，赤帜万人摧。内翰词谁匹，中郎句独裁。王维元擢隽，杜牧载抡魁。片玉咸阳市，千金碣石台。称臣离草莽，谒帝上蓬莱。太液春风近，长杨霁雪回。朱衣兰署入，绛帐棘闱开。并列中朝彦，同蒐大厦材。门庭饶董贾，廊庑半邹枚。执宪皇情注，传经众望推。高空抟凤羽，大泽市龙媒。伏夏墙逾峻，毛韩席乍回。连山翻彖象，分野别台骀。桃李参差发，荪荃次第培。生徒纷负笈，士伍竞衔枚。藻鉴明逾郭，包涵德过裴。剪裁俱绣绮，追琢尽琼瑰。紫贝穷鲛室，明珰撷蚌胎。星辰谐奠丽，河汉并昭回。七十抠衣侍，三千曳履陪。风标崇泰华，气象薄岨崃。彩笔扶桑畔，朱弦若木隈。书藏神禹穴，赋就越王台。携客观江涨，逢僧话劫灰。岚光停竺寺，霞色候天台。指顾登槐棘，从容问草莱。干旄晴掩映，卤簿昼徘徊。少日题孤愤，频时和七哀。卜居邻木石，隐迹混尘埃。鸿鹄长矜志，鲸鲵惯曝腮。清湘晨葺芰，孤屿岁寻梅。漫诧形如鹤，真成背欲鲐。红颜劳想像，白眼任疑猜。总道三鳣隔，能堪驷马来。逃荣知石户，守分识澹台。把臂行红药，论心坐绿苔。金兰投管鲍，胶漆誓陈雷。厚义黄河溢，深衷赤日摧。长镵犹雨雪，短铗骤风雷。浮海怀偏壮，藏山兴未颓。枯株惭匠斧，钝质快神锤。拒户非干木，逃家异老莱。兰阴花烂漫，瀫水树潆洄。且自探玄草，何妨醉绿醅。天长穷鸟逝，地旷大鹏回。浩思凌三极，元神摄九垓。会令千古色，闽越共崔嵬。"}