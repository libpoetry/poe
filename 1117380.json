{"id":"1117380","title":"闲中吟","dynasty":"宋","author":"邵雍","text":"闲中气味长，长处是仙乡。富有林泉乐，清无市井忙。烂游千圣奥，醉拥万花香。莫作伤心事，伤心易断肠。闲中气味真，真处是天民。富有林泉乐，清无市井尘。烂游千圣奥，醉拥万花春。莫作伤心事，伤心愁杀人。闲中气味全，全处是天仙。富有林泉乐，清无市井喧。烂观千圣奥，醉拥万花妍。莫作伤心事，伤心事好旋。"}