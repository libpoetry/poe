{"id":"515458","title":"题英雄夺锦图","dynasty":"明","author":"程敏政","text":"天外苍鹰决云下，山麓玄熊亦惊咤。锦鸡势落双彀中，草偃风回不容罅。五羊赵王工羽毛，水墨孰与林良高。閒中作此有深意，不用千钱归水曹。水曹世家原古歙，三试场中三奏捷。英雄夺锦人争誇，斯士斯图正相协。呼童启轴悬中堂，青春白日生辉光。郢人燕说亦有道，远大相期君莫忘。"}