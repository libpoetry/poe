{"id":"817167","title":"寄山阳鲁通甫孝廉二首","dynasty":"清","author":"缪徵甲","text":"秦淮几度苦相寻，见后离情怅又深。千古文章多涕泪，两人心迹在苔岑。我仍豹隐含神雾，君定莺迁到上林。咏罢霓裳应转忆，江乡尚有爨馀琴。太平何用刘蕡策，错比刘蕡更惘然。久病本如疲乏马，不耕况是下中田。重修破网鱼终羡，再补荒天月定圆。寄语仲连休念我，梅花三径近安眠。"}