{"id":"674683","title":"泽州察院对雪","dynasty":"明","author":"周伦","text":"人生如尘雪，飘飖天壤间。随风逐上下，踪迹靡所缘。寄托有妍丑，所得皆自天。琼霙舞苍旻，巧出神功全。埃氛倏净尽，六合精空悬。团盖五松树，矫立霜台前。积翠凝素华，寒色相鲜妍。岂徒肃霜威，亦以占有年。升廪市尊酒，小饮瞻松巅。松巅数斗雪，一盏诗一篇。堂阶下鸟雀，独坐心泠然。"}