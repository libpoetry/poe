{"id":"1116039","title":"次韵奉答诸公","dynasty":"宋","author":"汪大猷","text":"自入中书不计年，只将方寸作良田。桑榆物外都无累，桃李人家剩有缘。放意不妨娱绿野，勒功何必向燕然。姓名元在丹台上，千岁徜徉小洞天。衰年已过纵心期，安得聪明及往时。既老固应全晚节，虽贫岂暇计留资。元非矫饰求为异，自是行藏要合宜。曾记诗僧林下约，为将踪迹报渠知。"}