{"id":"502580","title":"钱林一崟负谴赴京师","dynasty":"明","author":"王恭","text":"泽国噭春雁，风花送离筵。挥觞念行子，驱车发闽川。秉笔事藩府，辞家已三千。何知公冶系，徒使尼父怜。翘首白云冈，含悽鹡鸰篇。回林顾天属，远道同周旋。白璧非不贵，精诚合其天。明当抵京邑，秦台镜高悬。含恩沐春露，发兴归秋田。故里足禾黍，西崖好林泉。选幽拂霞坐，寻云谒金仙。閒来结吟社，暂割寰中缘。"}