{"id":"76146","title":"春感·少时狂走西复东","dynasty":"宋代","author":"陆游","text":"少时狂走西复东，银鞍骏马驰如风。眼看春去不复惜，只道岁月来无穷。初游汉中亦未觉，一饮尚可倾千锺。叉鱼狼藉漾水浊，猎虎蹴蹋南山空。射堋命中万人看，毯门对植双旗红。华堂却来弄笔砚，新诗醉草夸坐中。剑关南山才几日，壮气摧缩成衰翁。雪霜萧飒已满鬓，蛟龙郁屈空蟠胸。邻园杏花忽烂熳，推枕强起随游蜂。遶看百匝几叹息，吹红洗绿行忽忽。暮年逢春尚有几？常恐春去寻无踪。青钱三百幸可办，且判烂醉酤郫筒。"}