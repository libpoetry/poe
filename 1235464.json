{"id":"1235464","title":"题南雄府壁二律","dynasty":"元","author":"刘鹗","text":"榕阴满地草齐腰，官舍如僧更寂寥。隙地风凉人牧马，长廊吏散昼鸣枭。寸心谩切公家务，两耳惟听使客轺。可是逢迎少蹉跌？谤声载道骨形销。少年馆阁恣游嬉，老去何期堕有司？酬应敢云千虑失，奔驰知忍几回饥？据鞍尚觉精神壮，度岭方怜气力衰。何日归来茅屋里？夜凉閒听玉参差。"}