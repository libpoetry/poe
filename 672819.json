{"id":"672819","title":"送阁老熊峰石公祭告泰山阙里","dynasty":"明","author":"费宏","text":"一函香帛出彤墀，东祀亲烦阁老斋。七十二君封禅地，百千万世帝王师。新朝望秩遵虞典，故国牲牢忆汉祠。祝册御名劳自署，华原使传已先驰。颂声远播怀柔后，道化孚昭感格时。登望杜陵游甚壮，低回迁史去何迟。秦碑细剔莓苔字，周桧徐攀雨露枝。秘迹未缘窥玉牒，遗音如或听金丝。长途记述诗偏富，盛礼遭逢兴亦奇。青简裁成须大手，銮坡翘首数归期。"}