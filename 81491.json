{"id":"81491","title":"虎洞·空山秋高木叶黄","dynasty":"宋代","author":"陆游","text":"空山秋高木叶黄，茫茫百草凋秋霜。逶迤深谷白昼静，群鸦竞噪众鸟翔。洞中有虎何猛烈，牙如利刀爪如铁。奋髯掉尾初出穴，昂头四顾吐其舌。双睛忽动飞电回，层崖长啸阴风来。山中藜藿谁敢采，野外狐兔皆悲哀。嗟虎之猛有如此，自是贪残日无已。岂无壮士裴将军，弯弓射之殄其类。方今上有明圣君，广爱民物怀深仁，推诚不但祝罗网，登用牧守需贤人。四郊无事民安静，有若刘昆多善政。嗟虎虽猛当如何，胡为饮泉卷久阿？明当负子东渡河！"}