{"id":"830566","title":"登剑门峰拂水桥","dynasty":"清末民国初","author":"俞明震","text":"鱼贯出层岚，帽檐欹晓日。咿哑答鸟声，风舆坐超忽。直上穷窅如，下临诧奇绝。云与石争山，怒泉抵其隙。回风一震荡，乔林溅飞沫。危桥通两崖，关锁见气力。曳杖入清雄，觅我经行迹。十年沧海心，未与钟磬隔。人生重回首，春光有今昔。不见鹁鸽峰，墓草萋萋碧。"}