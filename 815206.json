{"id":"815206","title":"秋咏十二首","dynasty":"清","author":"洪繻","text":"我心忧如何，西风起庭柯！朝下洞庭叶，夕吹洞庭波。洞庭在何处？沧海接黄河。愁思从中至，日月速羲娥。事业不一成，春秋空经过。幽怀何所适？散发晞阳阿。独自出门去，忽忽不知处。恍若得所思，旋觉无所与。鱼鸟起寸心，天渊入吾虑。举头得所爱，青山露林櫖。斜照含西峰，夕色误朝曙。胸次忽澹然，斯意谁与语！"}