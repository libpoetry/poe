{"id":"102716","title":"明日南禅和诗不到故重赋数珠篇","dynasty":"宋代","author":"苏轼","text":"未来不可招，已过那容遣。中间现在心，一一风轮转。自従一生二，巧历莫能衍。不如袖手坐，六用都怀卷。风雷生謦欬，万窍自号喘。诗人思无邪，孟子内自反。大珠分一月，细绠合两茧。累然挂禅床，妙用夫岂浅。朝来取饭化，乃是维摩遣。全锋虽未露，半藏已曾转。说有陋裴頠，谈无笑王衍。看经聊尔耳，遮眼初不卷。三咤故自醒，一吷何由喘。请归视故椟，静夜珠当反。安居三十年，古衲磨山茧。持珠尚默坐，岂是功用浅。"}