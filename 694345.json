{"id":"694345","title":"留别诸友","dynasty":"明","author":"陈献章","text":"台书春晚下渔矶，中岁行藏与愿违。鸥鹭自来还自去，江山疑是又疑非。难将寸草酬萱草，且著鹑衣拜衮衣。但得圣恩怜老母，满船明月是归时。昆崙西北是官陂，灭迹烟霞我自迟。独往恐逢江上雪，相思还寄陇头枝。风云想见千年会，消息终还七日期。总为高堂难离别，乾坤行道岂无时。欠服松花一大车，颠毛垂白齿牙疏。非关圣代无贤路，自爱清风卧绛厨。道上或逢人卖屦，眼中谁谓我非夫。他时得遂投閒计，只对青山不著书。钧渚风长袅故丝，水花含笑海鸥疑。都将老子行藏意，分付东溟水月知。自昔愿从巢许后，而今岂异帝尧时。凭君寄语张东所，更与飞云作后期。"}