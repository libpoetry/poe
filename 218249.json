{"id":"218249","title":"贺新郎·修竹更深处","dynasty":"宋代","author":"陈亮","text":"修竹更深处。映帘栊、清阴障日，坐来无暑。水激泠泠如何许。跳碎危栏玉树。都不系、人间朝暮。东阁少年今老矣，况樽中有酒嫌推去。犹著我，明流语。大家绿野陪容与。算等闲、过了薰风，又还商素。手弄柔条人健否，尤忆当时雅趣。恩未报、恐成辜负。举目江河休感涕，念有君如此何愁虏。歌未罢，谁来舞。"}