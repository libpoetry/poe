{"id":"690088","title":"六礼有将式克语之三加有辞式克御之死丧之威翕共与之饮食言笑肃慎祇之增增来仍式谷以之毋俾此邦不竞谓之","dynasty":"明","author":"张宁","text":"伊厥肇基，实既于强。不腆后人，孰搆孰堂。骏美弗传，忧心京京。载服于田，载艺于桑。亦有良朋，于橐于囊。硕果不食，先业用光。何晦于夕，何著于昕。举或坠之，事必式因。毋安于易，毋恤于艰。念敬尔守，祀事孔陈。先公有言，予岂不闻。冥冥积德，在我后人。"}