{"id":"688547","title":"杂兴次罗赞善韵四首","dynasty":"明","author":"许谷","text":"住世谁看石化牛，寄生真梦蝶为周。因游淮水留孤艇，为看钟山结小楼。旧牍堆床鱼乱走，新篘入盏蚁先浮。杜陵自识吟诗趣，苦思何缘老未休。谷口无劳慕子真，白门我亦种瓜人。贫因好客常赊酒，老为祈年每赛神。独喜葵阴能卫足，翻嗟象齿竟焚身。秋禾夏麦谋生好，岁岁欣尝两度新。为谢山灵莫献嘲，年来泉石许论交。开轩不剪蘼芜草，上树能窥鸟鹊巢。竹坞有风门不闭，茶铛无火石频敲。闲中亦有关心处，药裹书签两未抛。静里浑将岁月忘，澄神端坐竹方床。济时已负廷三策，算老俄惊杖一乡。寸管窥天形太狭，北辕之越路空长。玄谈绮语知无补，不及潜心《道德》章。"}