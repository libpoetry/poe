{"id":"246220","title":"水龙吟·曲阑弹损危弦","dynasty":"现代","author":"王蛰堪","text":"曲阑弹损危弦，离鸾远逝蓬山外。伤心九畹，云催雨急，幽芳开坏。向日寻常，此时方觉，千金难买。怅焦桐韵杳，祗今赢得，恨如水，愁如海。始信魂归不再。恁新情、一时都改。昏灯午夜，孤窗只影，凄凉同在。入眼风尘，三生宿业，倩谁能解。奈前生蒙昧，今生缘了，结来生债。"}