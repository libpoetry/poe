{"id":"404989","title":"蝶恋花·甲午春三月凤老病殁香江，越半月余赋悼亡。匆匆已三年矣。适璞翁示新作，感事怀人，泫然不知涕泪之何从也。遂继声焉","dynasty":"近现代末当代初","author":"王韶生","text":"影树亭空人不见。岁岁花开，十里霞垂伞。暮雨珠帘谁共卷。等閒省识红妆面。风送神山疑路远。化作芳泥，不解随波转。十二栏杆徒倚遍。回肠一曲弦俱断。"}