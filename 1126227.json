{"id":"1126227","title":"和曾守祈雪二首","dynasty":"宋","author":"曹勋","text":"怪来六幕了无风，虚室光摇表里同。端木已飞花委积，老蟾应借色朦胧。忍寒须放儿辈喜，清赏莫令樽酒空。想得明朝呼舞处，森严冠佩大廷中。天其或使不轻飞，有待随轩故作迟。风静圆虚才半夜，雪随精意若前期。影藏寂寂沙头鹭，寒入青青垄首岐。千里欢谣归太守，邦人固已播声诗。"}