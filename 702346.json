{"id":"702346","title":"丙申郊祀斋居次陆廉伯太史韵","dynasty":"明","author":"程敏政","text":"东风吹冷袭虚襟，芸阁西头接羽林。上界疏钟清客梦，广庭明月空斋心。回惊旧壁题名遍，转觉微官阅岁深。此夕圜丘天尺五，拥衾时听属车音。露下虚庭月满襟，仰看残雪罥疏林。久叨禁直随班尾，共誓斋明协帝心。三宿夜分莲漏永，一年春到竹宫深。题诗欲继云间陆，蝉噪终惭海鹤音。"}