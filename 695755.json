{"id":"695755","title":"大阅歌","dynasty":"明","author":"欧大任","text":"渔阳上谷护神京，统制京军大将营。櫜鞬岂但三千士，甲盾今称百万兵。身作长城惟一剑，气雄强虏请长缨。宁论六郡良家子，不数三河侠少名。麒麟锦带佩干将，鱼鸟分麾跃骕骦。夷虏尽归典属国，朝廷先系左贤王。运筹硕画资帷幄，制胜先声出庙堂。愿得虎臣分斧钺，周家磐石万年长。"}