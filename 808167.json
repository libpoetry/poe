{"id":"808167","title":"高阳台  题华秋岳横琴小像","dynasty":"清","author":"厉鹗","text":"剑气横秋，诗肠涤雪，风尘湖海年年。三径归来，慵将身事笺天。草堂不著樱花梦，寄疏狂、菊涧梅边。想清游，如此须眉，如此山川。枯桐在膝冰徽冷，纵一弦虽设，亦似无弦。世外音希，更求何处成连。几时与子苏堤去，采蘋花、小艇冲烟。笑平生，忘了机心，合伴鸥眠。"}