{"id":"829954","title":"寄仲容南京","dynasty":"清末近现代初","author":"戴贞素","text":"露白葭苍望眼遥，离亭杨柳正飘萧。有情鸿雪添惆怅，无价文章任寂寥。曾是王侯期望绝，乍令公子梦魂销。临春结绮今何在，莫把繁华问六朝。安排瘦骨老江乡，休管名流笑我狂。别院纵无葵向日，疏篱犹有菊凌霜。北游回想皆陈迹，南望今经几战场。若到孝陵论霸业，为予杯酒酹斜阳。"}