{"id":"703976","title":"失题","dynasty":"明","author":"韩宗礼","text":"碧山风雨长离忧，湖海烟尘恨未收。有客扣镡歌六月，何人击楫渡中流。数声鼓角斜阳暮，两地飞鸣鸿雁愁。庾信江南哀不断，更堪王粲赋登楼。经旬雷雨蛟龙起，入梦云生虎豹屯。四海羽书飞白日，十年戎马跃中原。但闻苏武辞金阙，不见班生入玉门。紫塞黄榆千万里，沈阳花月欲消魂。"}