{"id":"1226297","title":"灯花联句","dynasty":"元","author":"张雨","text":"星阁迎寒閟，霜钟动夜摐。酒深燔朮火，漏下续兰釭。寸草荧芝小，丹葩瑞带双。金枝交婉娈，银粟乱鬃鬞。蜡结飞蛾笑，膏融吐凤愯。汞珠光透镜，火齐幻垂幢。的的煇青琐，淫淫飐玉缸。烛龙擎紫盖，翘燕缀红䝄。邻眼书窥隙，仙眉墨晕窗。狂吟心蕊发，喜听足音跫。折堲风吹座，钩帘月堕江。青藜如见遇，挥手出纷厖。"}