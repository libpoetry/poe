{"id":"667974","title":"经光山晚宿寺中王汝希过访喜作","dynasty":"明","author":"王廷陈","text":"龙宫瞻郭外，鹫岭落城隅。傍树疏灯出，缘溪晚骑趋。珠林旋皂盖，竹户拥缁徒。海内谁相假，君来意不无。屯邅劳藉慰，阔绝倍欢娱。万里排云翼，青春汗血驹。雅怀怜孺子，高论惜潜夫。萝月纷纷白，松云黯黯孤。苍茫登觉路，怅望出迷途。日月辞三殿，风烟下五湖。辛勤陈往事，邂逅即良图。后会应无定，宁辞酒重沽。"}