{"id":"1106737","title":"题泽翁小卷","dynasty":"宋","author":"王柏","text":"绿阴最深处，楼阁出林杪。江阔野桥间，目断行人少。断岸江波阔，迢迢十里宽。人烟藏处密，霁色媚寒滩。石护山溪口，溪溪自有原。若非江海量，曷受百川奔。寂寞小桥前，山人住何处。村童酤酒随，策杖同归去。两水汇长江，绝壁上苍翠。前头风浪恶，危樯且深避。缥缈云烟外，迢迢江水明。数家藏密树，一塔峭孤城。野渡人归处，纵横八九家。晚来寒力健，风飐酒帘斜。晚得知心友，芳樽日日开。不辞江路远，依旧抱琴来。名利驱驰急，江山自古今。舟行水上意，人立渡头心。到岸未为了，行行万里涂。举头岐路惑，岩畔遇樵夫。"}