{"id":"6211","title":"冀州客舍酒酣贻王绮寄题南楼","dynasty":"唐代","author":"岑参","text":"夫子傲常调，诏书下征求。知君欲谒帝，秣马趋西周。逸足何骎骎，美声实风流。学富赡清词，下笔不能休。君家一何盛，赫奕难为俦。伯父四五人，同时为诸侯。忆昨始相值，值君客贝丘。相看复乘兴，携手到冀州。前日在南县，与君上北楼。野旷不见山，白日落草头。客舍梨花繁，深花隐鸣鸠。南邻新酒熟，有女弹箜篌。醉后或狂歌，酒醒满离忧。主人不相识，此地难淹留。吾庐终南下，堪与王孙游。何当肯相寻，澧上一孤舟。"}