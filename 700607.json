{"id":"700607","title":"暂宿行营舟中二首","dynasty":"明","author":"高启","text":"蒹葭霜露冷侵船，落雁惊乌总未眠。戍卒独明高栅火，居人同宿废村烟。醉中远梦欺长夜，乱里穷愁折壮年。莫问身闲何到此，久思提剑学防边。角声未起大星低，夜静寒营独马嘶。树叶萧萧霜后堞，河流汩汩露中堤。一军睡枕谁能稳，数里归舟自欲迷。起望此时忧更切，边烽不隔远峰西。"}