{"id":"221249","title":"喜雨呈赵使君","dynasty":"宋代","author":"刘黻","text":"闰余五月即六月，一雨不来天欲裂。邦侯赤心走群望，唤醒痴龙睡时节。雷车凤驭相后先，甘霔连天声未歇。茅檐静听老农语，今岁夐与他年别。烟瘴压低曾见雪，晴未兼旬雨复咽。区区枯草宁有知，孕出灵芝光吐结。邦侯求仁求此心，表里不欺天地彻。为霖何暇蜥藏翁，占云已喜鹳鸣垤。斗顿溪流高一尺，尽与疲氓洗炎热。晚禾猎猎实方腴，早稻津津香已馝。饥者可饱饱者逸，深夜城箫响清绝。持此丰年还圣主，愿同何武歌休烈。"}