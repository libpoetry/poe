{"id":"50592","title":"题子昂重江叠嶂卷","dynasty":"明代","author":"沈周","text":"王孙无运开英雄，聊写江山藏画中。还从惨淡见旧物，似有涕泪含孤忠。长篇禹贡与作稿，一图万里连提封。张韩刘岳果何功，入关萧相将无同。王孙本号松雪翁，能事错认营丘公。丹青隐墨墨隐水，其妙贵淡不数浓。萦滩曲濑导巴蜀，沓惸长峦连华嵩。空濛野马轧云日，浩荡碧縠吹秋风。王孙隔此不可从，水晶双阙金芙蓉。招之千年或一出，黄鹤岂不思江东。"}