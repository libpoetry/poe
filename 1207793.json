{"id":"1207793","title":"赠揭景哲茂才别","dynasty":"元","author":"范梈","text":"司揭本楚官，子孙以官氏。揭阳汉建侯，氏实出于史。同源而异流，流各昧其源。泛舟在中河，安得穷昆仑？驱马燕山市，路逢子揭子。为我述其先，本自司揭始。及乎旴徙洪，着与揭阳通。以兹究其源，濒海而南东。南东烟涛恶，将身犯蛟鳄。远拜故侯坟，遗踪尚如昨。归来见翰林，赠以双南金。集贤亦敬叹，高文留赏音。二公天下士，子亦庭阶美。胡不揽家毡？黄朱耀闾里。九万扶摇风，相看尚转蓬。高楼有横笛，送雁上长空。"}