{"id":"699548","title":"与曾退如过葡桃园话旧偶成","dynasty":"明","author":"袁宏道","text":"问我低回何事，十年梦到胸中。今日兔葵燕麦，当时秋雨春风。古井已无完槛，石榴依旧烧枝。莫道故人如梦，梦中却有长时。鹤啄苔而不去，僧振械而相迎。少师影堂尘掩，古佛绀殿草生。葡桃阅人几载，衣绦量去二围。不放云烟渺漠，焉知鸿鹄能飞。"}