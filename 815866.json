{"id":"815866","title":"望江南 十首","dynasty":"清","author":"顾贞立","text":"东亭好，太史旧名家。望去有庭皆叠石，看来无树不梅花。既此是烟霞。东亭好，佛阁石为龛。曾羡莲台双并蒂，愿依弥勒一花憨。还把本来参。东亭好，疏雨逗庭梧。小酉阁前山水画，晚妆楼外辋川图。燕子引新雏。东亭好，青粉薜萝墙。梅子乍圆莺语滑，杏花微雨燕泥香。小立傍斜阳。东亭好，青盖绿阴圆。元览楼前题白雪，三馀阁上驻婵娟。一望似神仙。东亭好，阑砌玉玲珑。一点烟鬟留夕照，三层楼阁接垂虹。人在画图中。东亭好，最忆是花朝。破寂自倾鹦鹉盏，拈题先得美人蕉。阁倚凤凰箫。东亭好，无事掩深闺。痛饮长歌红烛夜，沉香小像曲屏西。何处不堪题。东亭好，梅子乍圆时。璧玉邻家催斗草，青溪小妹解弹棋。吟就护兰诗。东亭好，石榻对茶烟。丹桂香飘金粟岭，碧梧阴覆卧雪轩。斗韵与飞笺。"}