{"id":"812905","title":"如梦令 离情四首","dynasty":"清","author":"宋琬","text":"刚到凤凰台上。无那骊驹三唱。愿作博山炉，魂逐沈烟游飏。罗帐。罗帐。高筑愁城千丈。织女黄姑月月。偏受天公磨折。正尔拜双星，蓦地燕南越北。新月。新月。乍缺乍圆似妾。小胆空房多悸。那更鸟啼蛩嚏。帘卷看银河，心与繁星俱碎。红泪。红泪。长浸合欢翠被。别后云鬟慵整。蛛网鞶囊金镜。罗袜步空阶，几曲雕栏独凭。花影。花影。满地月明清冷。"}