{"id":"408657","title":"雨中偕仁寿姚景唐（焕文）登江油窦圌山","dynasty":"近现代","author":"李超琼","text":"游山最爱山奇特，怪雨盲风阻不得。攀跻尽处见神工，截断飞崖未倾仄。两崖石笋争参天，铁絙百丈相钩连。西壁巉巉路悬绝，危险更指东峰巅。何年峰头有茅屋，驯虎昼眠当户伏。洞中空说藏神仙，笮桥终古无人蹴。今来山雨呜萧萧，眺久目眩魂为摇。回看脚底上山路，梯楼百转穿僧寮。吁嗟乎，山之奇辟得未有，此行莫恨饥驱走。坐待烟销霁色开，与君俯瞰阴平口。"}