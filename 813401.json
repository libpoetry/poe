{"id":"813401","title":"感兴","dynasty":"清","author":"李经述","text":"凉飙振四壁，啾啾鹤鸣悲。宵长不能寐，百绪纷中驰。披帷览明月，夜气清明时。逐往事已误，警来心孰知。空寒出古虑，懔默以自持。结交竟何为，太息难复言。云雨互翻覆，变态日万千。今人非古人，托意徒缠绵。神女游汉皋，佩解双珠圆。洛川步罗袜，朝霞映日妍。精诚偶一合，奚啻千百年。昔有素心子，抱袂时相随。今昔既殊势，恻恻令心悲。荃兰变萧䒘，灌溉无能为。此地非京洛，素衣胡乃缁。古人乞食者，问君君岂知。"}