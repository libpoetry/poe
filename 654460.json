{"id":"654460","title":"巡黄花镇","dynasty":"明","author":"何乔新","text":"驱车出东郭，行行指边城。是时岁向暮，阴霭昼晦冥。惊风号枯柯，寒鸟鸣嘤嘤。中官候道左，边帅戎服迎。旌旂分旖旎，剑戟亦纵横。阅兵黄花镇，驻节驴安营。山路石确确，断溪冰始凝。羸马鞭不前，仆从皆涕零。昔贤畏险道，我胡不自宁。边氛正澒洞，讵敢惮遐征。三陟记严寒，尚虑稽王程。安得霍嫖姚，一扫边尘清。"}