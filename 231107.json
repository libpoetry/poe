{"id":"231107","title":"汪起潜谢送唐诗用韵再送刘沧小集","dynasty":"宋代","author":"陈起","text":"二年不觌盂山贤，戌客打门惊幽禅。手持姑溪之双鲤，中藏片玉龙鸾镌。弘璧天球匠意古，未数大历郎与钱。自非仙蜕得灵骨，何以坐拍洪崖肩。秋高约我西湖边，是时抱衾借枕眠。未赓疏影暗香句，且继寒泉秋菊篇。箧中尚有诗一编，持赠虽微意则虔。锦段料应重下剪，向来清思涌如泉。"}