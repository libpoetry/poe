{"id":"1004813","title":"送次卿兄还新安","dynasty":"宋","author":"程端蒙","text":"闻君戒明发，值此深秋时。相送碧山下，殷勤荐离卮。与君夙通谱，况尔学同师。所期在闻道，肯为矜文辞。易通久沦没，遗书亦参差。向非考亭翁，入德将焉施。驾言各勇往，实践仍精思。圣贤去千载，凛凛如在兹。君归歙水上，岂徒事耘耔。至言启茅塞，予方日孜孜。"}