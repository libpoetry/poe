{"id":"686055","title":"送谢参军转赋二首","dynasty":"明","author":"卢龙云","text":"财赋东南藉上供，梯航此日远相从。亦知岁事穷檐苦，独喜春光帝里逢。治粟功多秦内史，持筹心慰汉司农。莲花幕下风流客，伫见贤声达九重。清才每喜分曹暇，王事都缘国计劳。行里山程梅雪霁，望中亲舍岭云高。四方民力随飞挽，此日宵衣念转漕。待尔承恩辞阙下，鲲游应及赋秋涛。"}