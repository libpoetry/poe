{"id":"643036","title":"送李山人还富春","dynasty":"明","author":"胡奎","text":"北山佳气翠冥冥，南渡衣冠识地灵。龙穴云归晴作雨，蚌潭珠出夜如星。承闻先世传遗泽，复见诸孙守一经。空谷白驹何皎皎，前朝宰木尚青青。骑鲸仙去长怀李，化鹤人归或姓丁。进履好探黄石洞，吹笙还过赤松亭。正期岁晚寻瑶草，应许天寒寄茯苓。他日鸣驺来入谷，待余重勒草堂铭。"}