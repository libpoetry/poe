{"id":"957175","title":"烟江叠嶂","dynasty":"宋","author":"范成大","text":"太湖嵌根藏洞宫，槎牙石生奫沦中。波涛投隙漱且齧，岁久缺罅深重重。水空发声夜镗鎝，中有晴江烟嶂叠。谁欤断取来何时，山客自言藏奕叶。江上愁心惟画图，苏仙作诗画不如。当年此石若并世，雪浪仇池何足书。我无俊语对巨丽，欲定等差谁与议。直须具眼老香山，来为平章作新记。"}