{"id":"702059","title":"寄祁羡仲兼讯卢唐宪庞与虔","dynasty":"明","author":"曾仕鉴","text":"千里书来采石矶，西风鸿雁叹分飞。违时野鹤拚青鬓，忧国山人自白衣。客满金陵酒不虚，梦回康乐赋何如。云泥转盼成今昔，肠断西昌乞食书。忆卧飞云醉亦寒，海深宵日赤同看。幔亭北望燕台远，回首垂天笑羽翰。尔去同盟有马生，侯芭如爱草玄成。尊残石洞躬耕后，莫问悠悠世上名。卢庞并尔公车诏，意气何人贡禹冠。肯学少年虚痛哭，汉家卿相满长安。"}