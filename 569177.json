{"id":"569177","title":"昙阳子性命三十六体仙篆歌","dynasty":"明","author":"王世贞","text":"地衣味美身无光，欲凿不凿混沌忙。结绳诸繁忽已忘，河马洛龟亦披猖。平林夜鬼愁羲苍，鸟迹而下至岐阳。彼籀之徒始滥觞，斯高小竖澜遂狂。吾师八法初未详，冶炼至阴成干刚。悟性立命寿无疆，遂谒金母朝紫皇。授以三元明光章，悯余溷浊同秕糠。示以性命俾不忘，字字心画纮天纲。三十六气枢雷罡，七十二字拱素王。星回汉流雨露香，龙跳虎卧鸾鸿翔。魄夺秦汉超黄唐，十二小劫追赤明。邺架夜色何煌煌，检之白玉尺锦囊。五色流苏束牙箱，山卿俗书点良常。王烈不识怜嵇康，紫点未肯传杨郎。我生何幸依大方，此书此躯偕未央，蕊珠人鸟长彷徉。"}