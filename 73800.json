{"id":"73800","title":"沁园春·自揣平生","dynasty":"元代","author":"魏初","text":"自揣平生，百无一能，此心拙诚。甚年来行役，交情契阔，东奔西走，水送山迎。遥望神州，故人千里，何幸今年共此行。潇潇雨，算几番茅屋，灯火残更。从教长路欹倾。弃一醉、都浇磊块平。向白云直上，君吟我和，绿波江畔，我唱君赓。恰到相逢，又还相别，惭愧人间功与名。长亭外，望野烟春草，不尽离情。"}