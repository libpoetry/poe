{"id":"406054","title":"水调歌头 雨夜集饮秦淮酒肆，用东山体","dynasty":"近现代","author":"沈祖棻","text":"瑶席烛初灺，水阁绣帘斜。笙舟灯榭，座中犹说旧豪华。芳酒频污鸾帕，冷雨纷敲鸳瓦，沈醉未回车。回首河桥下，弦管是谁家。感兴亡，伤代谢，客愁赊。虏尘胡马，霜风关塞动悲笳。亭馆旧时无价，城阙当年残霸，烟水卷寒沙。和梦听歌夜，忍问后庭花。"}