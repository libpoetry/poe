{"id":"52580","title":"榕城小妓奇奇歌","dynasty":"明代","author":"吴兆","text":"奇奇十二发垂肩，婉伸膝上谁不怜。鸦头髻样望如坠，杏子衫新红欲然。市门半面窥人惯，门前潮水东西漫。阿爷欢喜阿娘娇，东家妒杀西家羡。六月南气荔子红，斜柯轻立踏如风。八月西风龙眼低，今年攀折与枝齐。年纪虽小齿清历，汉语吴歌声的的。刘家碧玉未须论，越客明珠应不惜。借问春来几树花，双抛桥畔是儿家。"}