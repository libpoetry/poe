{"id":"1091189","title":"钧天曲","dynasty":"宋","author":"薛季宣","text":"清都太皇居，窈在冥冥间。神光贯中极，希微炯非烟。紫宸邃以虚，绛阙高于天。受职徕百灵，肃雍朝九寰。大飨通明殿，张乐玉京山。九奏感人心，万舞形物先。谷神霭清唱，黔嬴抚鸣弹。缅彼世间音，下里何㛹娟。阗阗响雷鼓，蹁跹举云鬟。彗孛小垂手，日月两弹丸。阳春假优装，投霓忽高弦。壶矢一笑电，歌风发三叹。呼吸成千尘，神仙讵长年。峨峨帝王都，积苏浮九埏。箫韶间猗那，斗蚁蚊雷喧。虫沙与猿鹤，等细不足言。遗音寄五柳，海山学成连。"}