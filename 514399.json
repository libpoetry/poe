{"id":"514399","title":"定海李挥使东溟一览卷","dynasty":"明","author":"程敏政","text":"李侯落落千人雄，指挥战舰横雕弓。倭奴敛迹向沙岛，不敢出没鲸涛中。新楼拔地几百尺，倚徙下见冯夷宫。掀髯长啸动林木，胜览直尽东溟东。晴光荡潏开鸿濛，旭日正上扶桑红。亭台隐显蜃气灭，斥堠远近蛮烟空。青山遥遥断海口，横天独鹗乘秋风。时呼一斗霹雳酎，浇此百岁尘埃胸。流年任尔添白发，飞思直欲凌苍穹。迩闻谢兵学辟谷，匣中剑气韬长虹。蓬莱三山渺何许，异日倘见安期公。披图击节壮吾子，高歌远寄南归鸿。"}