{"id":"700681","title":"幽居四乐","dynasty":"明","author":"高攀龙","text":"我爱管幼安，萧然一水榻。诗书有馀閒，户庭无尘杂。四海方沸糜，吾独深闭閤。辛勤海上归，乐此旧井邑。徵书何为者，莞尔笑不荅。我爱陶元亮，采菊东篱时。悠然南山意，怡悦心自知。北窗睡初起，读书忽解颐。正尔得尊酒，日夕欢相持。我爱陈希夷，神游帝之先。空山后壁下，谷口飞泉边。结庐傍丛竹，开户当清涟。麋鹿游堂上，落华满庭前。幽人在何许，松下方高眠。我爱邵尧夫，缅怀发清吟。当其在百原，危坐必正襟。会此丸中理，宁受外物侵。心空百营息，气静天根深。爰以风月谈，聊见羲皇心。"}