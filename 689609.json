{"id":"689609","title":"用前韵自述","dynasty":"明","author":"吴琏","text":"渺渺烟村逸士家，远天孤鹜衬飞霞。松稍郁郁淩霜气，草尾垂垂阁露华。眼到江山浑是兴，春来红白自开花。家藏斗酒需时久，携向沧江问钓槎。古洞烟村三四家，桃花二月蒸红霞。锄芸直慕老莱子，蘋藻岂须阴丽华。入馔白鱼来碧海，研朱清露滴梅花。故人天上知多少，谁问沧江老钓槎。四海冠裳共一家，可容衰朽老烟霞。边尘不动虏还虏，弦诵霭然华自华。恋主蚁蜂真异种，向阳葵藿实名花。孙阳眼到成高价，未信张骞独去槎。"}