{"id":"471413","title":"京察后小述","dynasty":"明","author":"汤显祖","text":"邑子久崖柴，长者亦摇簸。含沙吹几度，鬼弹落一个。大有拊心叹，不浅知音和。参差反舌流，倏忽箕星过。幸免青蝇吊，厌听迁莺贺。贱子亦如人，壮心委豪惰。文章好惊俗，曲度自教作。贪看绣夹舞，贯沓花枝卧。对人时欠伸，说事偶涕唾。眠睡忽起笑，宴集常背坐。敢有轻薄情，祇缘迂僻过。一命淹陵署，六岁逢都课。浮噪今已免，不谨前当坐。有口视三缄，无心嗔八座。骨相会偏奇，生辰或孤破。吾心少曲折，古人多顿挫。脱落慕仙才，点掇希王佐。咄咄竟何成，冉冉谁能那！"}