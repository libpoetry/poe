{"id":"1060480","title":"答李广心见赠","dynasty":"宋","author":"洪朋","text":"龙山四面何蜿蜒，下有黄云二顷田。朝来爽气入吟思，外家吾叔真才贤。十年不见令人瘦，一日相逢开口笑。已呼小吏办酒樽，更遣官奴歌水调。烧镫软语为情亲，竹叶榴花俱可人。客无庸归此道意，一曲骊驹何足云。银钩玉唾粲侧理，笔端逍遥有能事。鼎来富贵更妙年，枳棘栖鸾聊复尔。"}