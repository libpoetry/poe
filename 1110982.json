{"id":"1110982","title":"送林熙之诗五首","dynasty":"宋","author":"朱熹","text":"君行往返一千里，过我屏山山下村。浊酒寒灯静相对，论心直欲到忘言。仁体难明君所疑，欲求直截转支离。圣言妙缊无穷意，涵泳从容只自知。天理生生本不穷，要从知觉验流通。若知体用元无间，始笑前来说异同。十年灯火与君同，谁道年来西复东。不学世情云雨手，从教人事马牛风。古镜重磨要古方，眼明偏与日争光。明明直照吾家路，莫指并州作故乡。"}