{"id":"703914","title":"寄寿曾璇石六十时任南户部","dynasty":"明","author":"韩日缵","text":"紫垣朝夕列鹓行，南极祥分北斗光。视草独私天雨露，伏蒲曾补帝衣裳。持筹报国心仍壮，执戟为郎鬓未苍。遥忆初筵将进酒，寿杯还共圣恩长。葭灰吹律动初阳，寿酒新开汉殿旁。钟阜祥烟来几席，燕矶明月引壶觞。梅花早绽罗浮玉，竹叶寒倾上苑香。故国有人遥献祝，岭云溪雨忆相将。"}