{"id":"815242","title":"忆江南","dynasty":"清","author":"胡延","text":"成都好，晴日卖花天。玉局观边羊角旆，黄师塔畔鸭唇船。桥市小游仙。成都好，凤钥少城开。粉蛤墙阴红桂落，玉虹桥畔翠莲堆。金碧隐楼台。成都好，红矗薛涛楼。蟹噀烹泉揎翠袖，蛮笺砑锦勒银钩。春入小桃愁。成都好，春月碧鸡坊。翠箔笼灯歌管歇，武担石镜贴云凉。花落百家塘。"}