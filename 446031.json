{"id":"446031","title":"高阳台 初夏橘洲公园有怀","dynasty":"当代","author":"熊东遨","text":"露湿莺声，烟青柳色，渚园长夏清幽。廿四番风，昨宵暗渡汀洲。倾杯欲共芙蓉醉，奈芙蓉、不解离愁。漫侵怀，一抹衡云，一注湘流。年来有约因谁误？但鸿飞眼底，梦绕心头。寂寂孤琴，可堪重上西楼。凭高莫问春消息，怕春还、鬓已成秋。向江滨，立尽斜阳，眺尽归舟。"}