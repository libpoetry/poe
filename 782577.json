{"id":"782577","title":"题亡友史即山行乐","dynasty":"清","author":"戴亨","text":"少壮游京华，驰骋声誉场。王侯争识面，裘马趋道旁。轻财重然诺，挥斥千金装。阴风吹盛夏，呼吸变炎凉。魑魅不匿山，行处难周防。中年易名姓，归隐剡溪旁。剡溪入空谷，猿鸟愿同行。长林任偃蹇，流水清俗肠。科跣挹凉飔，濯缨晞朝阳。岁久毛骨换，因之乘鸾凰。兹图俨在目，混俗岂云臧。人事多错误，高蹈遂不遑。荏苒时已逝，哀哉悲溘亡。赍志不能遂，魂将返故乡。诗名满畿甸，永为词坛伤。"}