{"id":"823047","title":"绕佛阁 游唐开化寺怀辛子","dynasty":"清末近现代初","author":"赵熙","text":"断岩泻翠，枯坐老衲，花外禅宇。芳意如许。最怜梦里，鹃声唤春去。梵钟报午。香送半盏，泉味牛乳。闲听蛙语。宛然万里桥西，杜祠路。雁足盼天末，缥渺邛崃山远处。何幸故人，因风传尺素。想玉样清标，消减丰度。买将茫屦。趁豆垄秧塍，消夏烟树。浣龙湫，洞天凉雨。"}