{"id":"1110819","title":"诉衷情令","dynasty":"宋","author":"朱敦儒","text":"青垂柳线水平池。芳径燕初飞。日长事少人静，山茧换单衣。箫鼓远，篆香迟。卷帘低。半床花影，一枕松风，午醉醒时。老人无复少年欢。嫌酒倦吹弹。黄昏又是风雨，楼外角声残。悲故国，念尘寰。事难言。下了纸帐，曳上青毡，一任霜寒。青旗彩胜又迎春。暖律应祥云。金盘内家生菜，宫院遍承恩。时节好，管弦新。度升平。惠风迟日，柳眼梅心，任醉芳尊。月中玉兔日中鸦。随我度年华。不管寒暄风雨，饱饭热煎茶。居士竹，故侯瓜。老生涯。自然天地，本分云山，到处为家。"}