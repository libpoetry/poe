{"id":"433290","title":"浣溪沙　　秋吟选四","dynasty":"近现代","author":"梁三苏","text":"赋就长门可值金。题桥旧事苦搜寻。低帘难掩日西沉。纵有梁园唯病酒，只无红袖识琴心。休休容易又秋深。许妾轻摇蚱蜢舟，好凭风顺逐闲鸥。无端浪压小船头。真个欲行行未得，不如作罢罢难休。荻花孤骛一江秋。似妾寒蝉究可哀，秋来绿梦已成灰。蛮风瞎雨又相摧。馀恨一襟魂欲断，亡羊十载盼重回。夕阳犹染旧庭台。杨柳春风不到西，琵琶空怨塞前悲。汉宫秋月尚依依。斜日孤烟鸿雁渺，关山魂梦鹧鸪啼。断肠人在水之涯。"}