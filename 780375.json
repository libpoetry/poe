{"id":"780375","title":"齐天乐 寒月","dynasty":"清","author":"周之琦","text":"广寒已是销魂地，西风况禁凄恻。鹫岭初升，鸳楼乍映，依约圆冰飞出。澄辉似昔。只酒罢春溶，梦孤秋碧。漫忆前身，水精帘下又今夕。青天重诉怨抑。素蟾流影外，难寄消息。悄倚娥妆，闲抛绿药，一杵元霜空惜。瑶笙夜寂。斗青女婵娟，误他孀魄。泪点金波，任教菱镜湿。"}