{"id":"413820","title":"敬步家大人示景璠韵","dynasty":"近现代","author":"冒效鲁","text":"我生百不谋，所好在纸笔。颇甘皇甫淫，略识金刚别。开缄发奇光，懔若西来喝。读之既三四，妙处难与说。璠常谬自许，治学疑有术。规规模古人。了知非圣佛。陈陈两相因，杰特何由出。诗诚无益事，差胜愒时日。但能行吾情，赴笔应汩汩。此法亦匪他，理明辞自达。语真贵易解，晦涩乃其失。苟无惊人句，终与尘埃没。胡为骋狡狯，徒取呕心血。须如箭在弦，势难遏不发。犹当加以理，垂久冀不灭。再拜大人诗，三复意未讫。"}