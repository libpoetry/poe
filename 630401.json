{"id":"630401","title":"莫厌贫十二首 其三","dynasty":"明","author":"释函是","text":"贫贱无长虑，富贵有深嗜。多嗜常多忧，薄虑鲜所蔽。人情类皆然，是亦焉足概。往昔古帝王，自视若胥隶。持此贫贱心，行吾所无事。衡门栖迟者，所贵非寡累。一身不足营，万物我皆备。逍遥托巢许，黾勉夔龙志。即使长独处，耦耕岂不愧。植杖竟何人，岂以隐显异。"}