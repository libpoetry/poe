{"id":"1158391","title":"和左仆射燕公春日端居述怀","dynasty":"唐","author":"任希古","text":"丰野光三杰，妫庭赞五臣。绨缃歌美誉，丝竹咏芳尘。圣历开环象，昌年降甫申。高门非舍筑，华构岂垂纶。凤邸抟霄翰，龙池跃海鳞。玉鼎升黄阁，金章谒紫宸。礼闱通政本，文昌总国均。调风振薄俗，清教叙彝伦。星回应缇管，日御警寅宾。叶上曾槐变，花发小堂春。思挂五都冕，言访北山巾。赫赫容台上，千祀耀平津。"}