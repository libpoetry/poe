{"id":"176968","title":"下江·下江值云簇","dynasty":"宋代","author":"董嗣杲","text":"下江值云簇，水色透沙清。挂席风势烈，两岸无人行。野市门多关，久绝鸡犬声。时势驱之然，茫昧嗟予生。兴怀孤山人，种梅千古名。浮荣梦幻耳，世事春云轻。邻船羞小鲜，佐以红酒烹。欣然暖曲身，慨此奔走情。退省毋悠悠，进寸徒营营。拄笏看西山，归来有时成。"}