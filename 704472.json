{"id":"704472","title":"予告出京师贻同好诸子四首","dynasty":"明","author":"黎民表","text":"释来趋阙庭，洁身奉君子。改服践二京，提椠馀十祀。并辔参群龙，衰贱难隶齿。倦翮思林皋，游鳞羡江汜。干没今有期，离忧自兹始。君门日九重，行子在万里。岂无衣与繻，所念在桑梓。揽蕙遵前途，泪下不能止。东阁多奇士，林风迈前闻。而我斥鴳羽，安能凤凰群。招延觏良宰，翻飞荷明君。攀援绝马邓，论缀殊渊云。荏苒经岁时，思树尺一勋。驽钝未及展，驱策诚已勤。行将反初服，沮溺同锄耘。抚已寔踰量，所志惭食芹。双凫戏中沚，羽翼相因依。眷言二三子，畴昔同裳衣。嬿婉未及终，云雨当乖离。往婴鸰原戚，今怀机杼悲。贞悔难具卜，荣贱同一时。众人各有营，畴能恤其私。君子重明义，申以皎日期。采撷异葑菲，以报琼玖贻。扬旌出三河，引领望双阙。饮饯倾路岐，缨緌尽朝列。婉娈贻赠章，光辉夺明月。上有慎脩涂，下有遄回辙。懿此同心言，念之五情热。昔如形与影，今为环与玦。朽钝诚已疲，提携俟明哲。"}