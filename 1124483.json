{"id":"1124483","title":"次韵谢王?秀才四首","dynasty":"宋","author":"项安世","text":"掩关饱黑甜，屏迹慕乌有。何心望披拂，注意及衰朽。劳君崔魏徒，过我沮溺耦。拜手把瓜桃，扪胸愧箕斗。春来无酒债，客至得诗材。论文舌本壮，诵句须髯开。鲜芳曜楛朽，骏步惊驽骀。巍巍王谢家，衮衮世有才。书生无炎凉，市道有赢诎。世方重陶猗，君独师贾屈。反生自求良，背己方成黻。乐地名教中，金珠彼何物。一万里江天，供君作诗用。灵均泛沅澧，子美去梁宋。两公取不竭，留与我辈共。莫歌白云词，便作清庙颂。"}