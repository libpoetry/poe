{"id":"202142","title":"骊山歌·君门如天深九重","dynasty":"宋代","author":"李廌","text":"君门如天深九重，君王如帝坐法宫。人生难处是安稳，何为来此骊山中。复道连云接金阙，楼观隐隐横翠红。林深谷暗迷八骏，朝东暮西劳六龙。六龙西幸峨眉栈，悲风便入华清院。霓裳萧散羽衣空，麋鹿来游墟市变。我上朝元春半老，满地落花人不扫。羯鼓楼高挂夕阳，长生殿古生青草。可怜吴楚两醯鸡，筑台未就已堪悲。长杨五柞汉幸免，江都楼成隋自迷。由来流连多丧德，宴安鸩毒因奢惑。三风十愆古所戒，不必骊山可亡国。"}