{"id":"845037","title":"感旧四章 丁叔衡师","dynasty":"清末民国初","author":"曹家达","text":"淄渑不能辨，动与俗流乱。胶漆不能固，适为泥水判。念我丹徒师，高言瑟玉璨。古道照人颜，进我广陵散。群阴巧相搆，中道忽冰炭。盈盈一江水，北流无畔岸。相去不盈咫，风飙路中断。疚怀永不赎，睇古发长叹。古欢已三世，里居声相闻。清门钟瑞玉，令德荐遐芬。高才发华藻，抗心稽典坟。宾兴甲午岁，鸷鸟涣其群。湘乡得椽笔，治丝除其棼。胡为飓风发，吹灭江东云。每怀芳杜若，不堪持赠君。才士多怫郁，陆机发高论。山水还自寇，蒙庄观道存。昔我同盟友，壮志天池鲲。臭味共都梁，啜胔六籍根。玉楼夜相召，帝天何太昏。幡然思首邱，江潮为声吞。朝露既溘至，握手终无言。结怀在太虚，高天迥寒碧。念君力疾书，纨素未尘迹。相阔不三月，陵谷倏已易。一朝庭下花，化作高邱柏。时荣类刍狗，促促何所迫。"}