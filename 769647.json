{"id":"769647","title":"贺新郎·月下同高集生先生、孙殿球、邓去华水边小步","dynasty":"清","author":"陆震","text":"鱼跃澄潭罅。思从君、投竿东海，钓鳌为鲊。海面白波山屹立，万弩迎潮而射。有百怪、纵横其下。此景莫教人世晓，恐惊他、胆破侏儒怕。取铁网，珊瑚挂。一声长啸星河泻。恰依然、渔舟夜火，寒江图画。自笑劳生真太苦，乃至作人牛马。剧怆感、孤坟浪打。赢得如霜枯骨在，久人间、名姓无知者。千秋业，口何藉。"}