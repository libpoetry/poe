{"id":"825396","title":"三月三日林山腴招集南河泊","dynasty":"清末近现代初","author":"郑孝胥","text":"微阴三月三，草生水初活。相将趋水次，天影与波阔。春水似胜秋，冰释未匝月。水边虽无人，春气自发越。畏庐商画稿，最取山一抹。林间窣堵坡，势若涌木末。嬉游甘适野，聊散冲冠发。肉食者谋之，榱栋崩且折。吾侪归何党，曷不乐今日。"}