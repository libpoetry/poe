{"id":"422696","title":"百字令 其一 吊赵登禹将军","dynasty":"近现代","author":"卢前","text":"芦沟桥下，听一声口号，冲锋前去。卷地风沙刀过处，残敌头颅飞雨。疆场空阔，仰天大笑，快意哉登禹。男儿死耳，男儿死必如许。一鼓再鼓而前，至于三四，壮气凌今古。赢得创伤千百孔，为国开条血路。所恨孤身，难兼忠孝，抱憾惟慈母。将军往矣，问谁踏接君步。"}