{"id":"737694","title":"游叠彩岩风洞示从游诸生","dynasty":"清","author":"李茹旻","text":"天孙纤就七襄锦，天风吹落堆漓江。湘妃汉女拾不得，化为巨石舂涛泷。縠纹皴绉耀初日，扬辉烂若烧华釭。里底况是?珑玉，外文中通美可双。谁磨利斧凿心脊，剔抉灵窍开顽蠢。造化小儿好游戏，狡狯无乃伤鸿庞。前敞南荣辟堂奥，岩溜一缕飞流淙。溅珠跳沫无昏晓，仿佛金石鸣琤鏦。僧言煮茶甚甘冽，游者往往携罂缸。急令引瓢试铛鼎，数啜果媚枯喉噇。旋螺䆗窱出山背，划然龈腭含崆㟅。拱辰亭矗碍星宿，支撑华盖排天杠。壁立千仞俯空阔，连延野绿来轩窗。历落村庄争入眼，原田绣错纷耕䎫。海燕沙鸥掠洲渚，青蘋渺渺吹兰茳。还邀天籁穿地肺，风挟雨液声??。石气冷兼凉飔入，冰人肌骨神为?。祝融之墟乃有此，恍疑身世超炎邦。笑谓同人可归咏，为舞雩曲翻新腔。待携七尺桃笙来，结夏枕此六月飞雪之石矼。"}