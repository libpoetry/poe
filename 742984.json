{"id":"742984","title":"五鼓起赴苏斋作坡公生日适西湖风水洞拓得苏题姓字四楷迹同赋","dynasty":"清","author":"法式善","text":"年年苏斋拜公像，拜公辄复吟公诗。自题姓字风水洞，当日只有春禽知。梅花开落七百载，定山村僻谁寻之。苔荒翠湿冷岩月，恍惚照见公须眉。轩昂四字嵌云壁，玉虹作气空天吹。系马花间久相待，观鱼池上常萦思。独惜开轩李居士，搜尽杉桧无题碑。新墨拓成旧字活，端严跳脱鸾凤姿。眉州乳媪帖第一，此石何啻交柯枝。苏斋日暖布帘卷，溪桥春入千茅茨。笑我骑驴胜骑马，疏星破月摇寒漪。石屋旧游感前梦，晓城薄雾笼朝曦。推倒垣墙见灵隐，杭湖风水将留兹。"}