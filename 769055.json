{"id":"769055","title":"齐天乐·滕王阁见亡友董晴川次吴梦窗韵二首石刻填此和之","dynasty":"清","author":"黄之隽","text":"依然阁署滕王字。江风夜吹鸱尾。画槛摧丹，文窗卸绿，前日何人曾倚。惊涛四起。把眉阔西山，拍残妆翠。几许帆樯，问谁颜鬓最憔悴。咸亨年少俊笔，已将歌舞事，都付秋水。浩劫千年，危甍换昔，聊识霞天馀意。尘情暂洗。待宗浪淩风，阮途收泪。漫惹閒愁，又搀凭眺里。"}