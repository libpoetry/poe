{"id":"495328","title":"闰元宵排律十四韵","dynasty":"明","author":"张煌言","text":"献岁杓频指，良宵箭独稠；东皇添玉历，南陌驻银钩。蓂荚应双吐，椒花已两浮；小年灯市永，午夜漏声悠。月令初中节，风光第几筹？蟾辉看倍皎，莺语听全流。复拟传柑会，偏宜秉烛游；流黄连夕怨，拾翠隔旬愁。柳弱先披拂，梅寒故逗遛；乾坤分正闰，夷夏辨春秋。只此尊天统，因之念帝忧；耗磨何足论，伏腊岂相谋！金钥方重辟，银缸可再篝？香尘还冉冉，歌吹几时收！"}