{"id":"1028530","title":"书草屋壁","dynasty":"宋","author":"蒲寿宬","text":"天地无终穷，万物乃刍狗。勿誇杏为梁，何如瓮作牖。昔闻巢氏民，仁义亦奚有。蠢蠢不识知，居居自醇厚。今来丰屋士，文法困绳纽。力竞蝜蝂虫，计生养狙叟。谁家甲第巍入云，何人鹑衣不掩肘。岂知鬼瞰因高明，安得春阳到穷蔀。蜗庐能几何，蛮触胜亦负。忆我柴桑翁，荒宅十馀亩。草屋八九间，柴门五株柳。野水滋粳?，春畦足葱韭。永日为琴书，停云念亲友。仪秦枉饶舌，施龙漫多口。白衣苍狗安可知，不夷不惠自可否。"}