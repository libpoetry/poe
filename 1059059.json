{"id":"1059059","title":"戏世美","dynasty":"宋","author":"邹浩","text":"杨家绝艺十六弦，公卿往往趋宾筵。妙龄才子更豪酌，月中醉倒西湖船。楚宫残梦几春晓，五陵好事犹喧传。只今展江尝托足，香风带恨留苔钱。谁令故人不他寓，朅来亭上仍秋天。幽花脉脉鉴清潩，似与当日争蚩妍。此心如水亦滉漾，那堪釬拨还锵然。骅骝夜半解归镫，青灯烱烱空韦编。砧声渔唱起何许，坐久波面生寒烟。故应鸥鹭有深意，忽焉鼓趐鸣窗前。"}