{"id":"1112609","title":"神宗皇帝挽词三首","dynasty":"宋","author":"张耒","text":"独化陶钧运圣谟，八方寥廓入雄图。将军已勒边山颂，博士初修玉检书。西望忽惊新石阙，东来不是旧金舆。编年谁秉丹青笔，流落周南一腐儒。三百年成玉鼎丹，缟帷惊变紫宸班。遗弓有泪哀何及，嘶马无踪去不还。霜露无情金阙暗，山川常在石麟閒。青衫曾赐当年桂，欲附龙髯不可攀。风霆武略走夷蛮，云汉文章著不刊。万世基扃传夏启，百年威德畏轩辕。月游渭水仪空在，舞罢西陵泪未乾。肠断反虞歌彻后，满山松柏夜霜寒。"}