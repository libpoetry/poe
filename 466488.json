{"id":"466488","title":"韩国学界为金退庵亡国后隐居不仕之节义征诗限韵，赋此二首以应","dynasty":"当代","author":"刘梦芙","text":"斋名鼎鼎仰扶阳，远绍夷齐德自芳。群仕新朝荣黼黻，独存劲节傲冰霜。躬行道义人皆敬，偕隐渔樵世可忘。万古桐庐江上月，清辉分照水流长。日暮王城易帜时，填胸孤愤几人知。清高允继前贤轨，忠义堪为后世师。雷火毁碑神有怒，松篁护墓志长持。儒门正气撑天地，不尽光芒史册垂。"}