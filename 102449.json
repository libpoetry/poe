{"id":"102449","title":"王晋卿示诗欲夺海石钱穆父王仲至蒋颖叔皆次","dynasty":"宋代","author":"苏轼","text":"谁云千里远，寄此一颦足。平生锦绣肠，早岁藜苋腹。従教四壁空，未遣两峰蹙。吾今况衰病，义不忘樵牧。逝将仇池石，归溯岷山渎。守子不贪宝，完我无瑕玉。故人诗相戒，妙语予所伏。一篇独异论，三占従两卜。群家画可数，天骥纷相逐。风掠原野，电尾梢涧谷。君如许相易，是亦我所欲。今朝安西守，来听阳关曲。劝我留此峰，他日来不速。"}