{"id":"704951","title":"滕王阁宴集括阁序送张宪长小圃年丈北转","dynasty":"明","author":"霍与瑕","text":"绣闼雕甍几度秋，江湖襟带自悠悠。逢迎千里仙人馆，宾主一樽帝子洲。声断衡阳惊雁阵，响穷彭蠡唱渔舟。骖騑上路扶摇接，捧袂今辰且共游。万里晨昏奉百龄，迷津舸舰亦趋庭。淇园绿竹今青笋，邺水朱华旧紫荆。临别赠言惭短引，遥吟逸兴盻长亭。襜帷暂驻龙光射，日下长安驰彩星。"}