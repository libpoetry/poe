{"id":"1072575","title":"谢魏彦成知郡寄惠漂布","dynasty":"宋","author":"王庭圭","text":"江南渡头浣纱女，年年舟上织白苧。织成还自漂江沙，女手纤纤白于布。水边时有钓渔人，何异淮阴漂轻絮。一饭能识韩将军，不负平生名漂母。州西寒士衣百结，太守怜渠心甚切。为作絺衣倒接篱，炎官火伞方张设。恨无青丝白玉鞭，醉骑白马踏江月。谁知南国任公子，留待深冬禦霜雪。"}