{"id":"738982","title":"清明日同人城南看花各赋七言古诗追和苏东坡杨孟载两先生作","dynasty":"清","author":"保禄","text":"东坡久不出，孟载亦已矣。一朝风雅擅千秋，六百年间两壬子。吉祥古寺荒苍苔，西江省掖安在哉。更逢我辈文酒会，看花又向城南来。今年闰岁春尚浅，草色才青柳条软。桃花李花漫烂开，新红乱飐玻璃盏。诸公豪迈世绝伦，狂歌雅谑皆天真。浩劫不须问前后，座中俱属当时人。槛外西山衔落日，诸公有兴转超逸。春水平铺玳瑁筵，香风争送珊瑚笔。气酣诗就声铿锵，花前酹酒呼苏杨。千古风流有同调，九原一笑神洋洋。"}