{"id":"975747","title":"次韵苏主管大矾山歌","dynasty":"宋","author":"项安世","text":"我昔典司群玉峰，中有一峰如此雄。层圭累璧以亿计，垂棘悬黎知几重。瑶墀日上光煜爚，琪树风过声冬珑。依稀西母翳白凤，彷佛波神驱玉龙。自从失脚堕尘土，无复有梦登芙蓉。扁舟独钓秦淮月，忽见当年眼中雪。苏郎那得便欺人，云是来从武都穴。春深犹在玉皇家，秋杪却安淮海宅。谁欤有力负之走，夜半赑屃群鳌力。自是苏郎有仙骨，造物向君难久啬。遂令仙圣役鬼工，预割云根分半席。亦知客子是前官，送与新诗合消得。客今跛鳖行步悭，无复鳌背观鲸澜。何如举此为客寿，却送苏郎登道山。"}