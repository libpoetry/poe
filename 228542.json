{"id":"228542","title":"和讷斋题晓山亭","dynasty":"宋代","author":"杜范","text":"理粲万象，孰妙孰徼。卓彼南山，目游心讨。露气澄澈，净不容扫。瑟瑟风松，剪剪烟篠。甘梦未觉，一声晨鸟。恐随宾送，岁月空老。整冠危会，抱膝自笑，天际飞鸿，健翮矫矫。一念既彻，何远不到。我卷我书，岂其弗考。万动纷起，万虑冥澡。斯物之格，斯理之奥。随寓随得，靡间昏晓。云麓固夷，石壁非峭。目在而察，炯炯独燎。有临泰华，或视以渺。山岂不崇，乃见之小。扁亭者谁，有揭斯表。"}