{"id":"515663","title":"送庶吉士汪抑之养疾南归","dynasty":"明","author":"程敏政","text":"几日东风来，河冰已全解。之子将告归，离情渺江海。念子极英妙，一举魁南宫。射策动天子，籍许金闺通。选试白玉堂，青萍益增价。倚马万言成，触目五行下。攻文不自已，稍稍疾见侵。经年别桑梓，归梦西江浔。承恩出都门，戒道以南往。喜有水部兄，图书接官舫。忆捧育材诏，我愧章句师。群英数请益，空空竟何施。与子今暂违，完养无自烁。能识舞雩心，行矣当勿药。子本越公胄，近出文公乡。至言久相领，敢谓一日长。遄归定何时，及此答隆遇。病起罢春醪，悠然赋长句。颇闻二千石，视膳亦有期。予言倘印可，一笑誇儒医。"}