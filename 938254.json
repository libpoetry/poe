{"id":"938254","title":"游岘山次韵三首 其三","dynasty":"宋","author":"陈与义","text":"转路山突兀，众山之所望。懒融不下山，揖山会虚堂。大空出盘嬉，小空时侍傍。我游瞻铁凤，力尽随木羊。石窗非人世，意欲淩风翔。巉巉窗中人，出定发有霜。过眼几浮烟，关身一禅床。教我安心法，入鸟不乱行。似知使君尊，起炷柏子香。陇云亦堪寄，分作我归装。好在窗前竹，伴师老苍苍。"}