{"id":"865096","title":"曹子方用釜俎字韵赋诗见遗予洎张文潜晁无咎蔡天启因以奉酬并示四友","dynasty":"宋","author":"邓忠臣","text":"长爱陈思咏萁釜，几年不见徂南土。朅来相逢翰墨场，夜窗共听空阶雨。跃马蔡卿能齧肥，好书张侯期饮乳。晁令知从博士迁，智囊不厌传经苦。于兹邂逅如夙契，眷我劬劳勤晤语。诗成乍变龙虎文，笔落更惊鸾凤舞。我将隐遁山林姿，公等整顿乾坤户。分同斥鴳抢榆枋，难伴牺牛登鼎俎。"}