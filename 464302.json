{"id":"464302","title":"沁园春 弟戴六十双寿","dynasty":"当代","author":"魏元旷","text":"偕隐黔娄，遁迹穷栖，鸥汀蟹乡。叹今日行吟，浣花杜老，当年豪气，拔剑王郎。洛下机云，汉廷枚马，披发谁知走大荒。凭谁共，麻姑东海，种竹栽桑。愁来莫漫悲凉。忆得句、梅村意态狂。道山园再葺，读书万卷，湖田晚熟，纵博千场。再起东山，指挥群寇，讵惜霜欺两鬓苍。庚寅日，依然绂佩，银烛华堂。"}