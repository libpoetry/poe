{"id":"708951","title":"真珠帘  题画","dynasty":"明末清初","author":"曹溶","text":"黄莺屡唤支筇去。黛香浓、石隐心情如故。文杏小亭台，消得王维幽句。脉脉筠帘遮不定，又一派、动人愁处。何处。是碧沼流花，渔梁飞渡。频念访戴新盟，把诗瓢挂了，再携茶具。难买此时闲，况旧游曾住。裘马平生挥斥久，付玉笛、吹开迟暮。未暮。听松底鸥吟，万山春曙。"}