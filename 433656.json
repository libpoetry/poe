{"id":"433656","title":"恭和荫乔老先生留别榆林士民之作敬步原韵","dynasty":"近现代","author":"董国安","text":"到处云雷险象屯，榆关别有一般春。戎和魏绛人皆利，母比郑侨众共亲。任尔波澜平复起，笑他仁义假为真。风沙安息贼氛扫，无使尨惊感帨巾。无形能化险中屯，梅柳江边暗渡春。谕服叛军单骑壮，慈同生佛万家亲。言虽委曲心如见，事恐纷纭记不真。手著一编英气在，何容半语似头巾。经纶有道济艰屯，不愧华宗名遇春。大难削平欢士庶，生祠供奉俨君亲。斯人可使同归化，举世奚云太认真。岂是文章能动物，愿求施教启箱巾。"}