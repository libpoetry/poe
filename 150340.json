{"id":"150340","title":"吴焕章送行","dynasty":"宋代","author":"姜特立","text":"素行躬韦布，长材轹缙绅。老成吾甚畏，竞爽尔谁邻。半刺人称屈，全牛技未伸。难兄曾托契，薄宦偶同寅。和韵长愁险，开樽屡饮醇。高谈烘白昼，妙舞艳青春。方幸交情密，还欣道义亲。到家才旦暮，回首遽参辰。越榜惊行速，吴牋荷寄频。施松从此始，折柳竟无因。指日腾夷路，兹时记故人。聊凭五字句，千里话殷勤。"}