{"id":"693604","title":"鹭洲胜会以病阻赴漫占二首","dynasty":"明","author":"邹元标","text":"懒慢山中学耦耕，丁丁伐木忆同声。天开章贡千年会，人卧衡庐百感生。未许春风分半席，独将明月拥孤城。从来鹭水澄澄绿，好向江门共濯缨。东风吹动万回青，夜送花香扑满庭。野鸟间关还解语，青山突兀对传经。少年碣石高谭麈，老去江湖是客星。独往独来无一事，大夫不是醉为醒。"}