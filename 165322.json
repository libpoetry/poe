{"id":"165322","title":"郑亨仲作亭西山颜曰可友以书求诗为赋","dynasty":"宋代","author":"潘良贵","text":"君不见子猷嗜好与俗殊，种竹不可一日无。又不见太白清狂世绝伦，举杯邀月独相亲。风流二子去已远，尘埃那复闻高人。郑侯未遇身更閒，躬耕自乐岩谷间。开亭容膝日寄傲，坐对嶕峣崒嵂之西山。西山苍翠如堆玉，松奏笙竽云作屋。澄鲜爽气日夕佳，不学时情易翻覆。田文唾面嗔小儿。翟公署门良可嗤。悠悠权利悲一时，乐哉此友谁能知。郑侯与我论心久，年少相从今白首。对山勿著绝交书，要须著我成三友。"}