{"id":"773749","title":"鸡笼山","dynasty":"清","author":"朱仕玠","text":"维水之所归，星辰恣荡潏。大地一巨岛，矧兹千里凸。要之南北殊，亦有寒燠别。鸡笼北境尽，闻有照海雪。未随瘴销镕，长留寒凛冽。蛟鼍冻局缩，魍魉避澄澈。溯初缠世网，灵台渐磨灭。催迫羲车奔，昏迷斗柄斡。百年音过耳，一逝箭离筈。家山当严冬，皑皑沁肌骨。冷逼町疃隘，僵卧扃关闭。可怜堆琼瑶，乌能旋蹩躠。何如溟涨开，浩荡霏玉屑。风姨快展布，滕六逞浇泼。气侵凝碧宫，光射瀛洲闼。愿赉济胜具，跣踏万壑洁。目睛刮翳障，脏腑洗污涅。剖开蒂芥胸，还纳团圞月。丹田沃神泉，天鼓叩清越。安期挹咫尺，木公许参谒。刀圭一朝授，羽翼生俄忽。上乘万里风，振迅鬖髿发。遨游蔚蓝天，金殿蜷雌蜺。玉女笑投壶，人寰惊列缺。确隤固无尽，灵芽亦不折。相与竟终古，安知时代阅。"}