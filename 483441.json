{"id":"483441","title":"自避诏岩转东至真武祠","dynasty":"明","author":"王履","text":"金帝俨尊崇，高寒压故宫。路回秋藓碧，门闭夕阳红。画壁埋蓬块，珠栊宿网虫。腐床留璲瑀，古帐失虬龙。有几承虚供，无碑表旧踪。炉烟聊缥渺，檐铎自玲珑。东失天孙壮，西忘太白雄。大千惊聚掌，方寸怏填空。郊岛能持满，关荆敢合从。未甘扪井手，不数荡云胸。索价元讥彼，缨情岂在侬。清方排暑郁，秀已泄春融。灵气蟠幽壑，冷风吐暗松。众雄分峛崺，群峭上攒丛。涨绿迷深浅，凝青护叠重。侣吁三十洞，嶕喜二千穹。道士云含岫，畸人鸟脱笼。便当称白石，何必待青童。榻旷从伸脚，庵低且鞠躬。危登传宝贲，掞水割非蒙。计饭惩过饱，窥粮怕倏穷。无眠忧曀雨，频起看西东。暗雾层层豁，寒星点点通。明朝携往识，分与满山风。"}