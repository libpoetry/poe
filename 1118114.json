{"id":"1118114","title":"秋感二首","dynasty":"宋","author":"陆游","text":"扶杖龙钟迫耄期，江湖木落更堪悲。醉中光景似得志，梦里朋侪如少时。落笔龙蛇仲蒙帖，满怀风月季长诗。前朝名胜凋零尽，百岁关心只自知。圣世优容许乞身，归来犹幸齿齐民。渔家那有悬车地，蔬食何施祝鲠人。獠婢临溪漂衣絮，蛮童扫叶续炊薪。生涯如此仍秋暮，赖是从来惯处贫。"}