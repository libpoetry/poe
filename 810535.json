{"id":"810535","title":"和家兄敬怀秋日閒居","dynasty":"清","author":"万光泰","text":"燕来育群雏，雏出燕欲去。单衣未归箧，复衣复当絮。踆乌迅不停，顾兔疾难御。微茫造化机，举手作新故。愚夫怀千忧，志士亦百虑。何如《蟋蟀》诗，行乐岁聿暮。城市众所骛，清旷还郊坰。春荑媚柔绿，秋至果实零。野雀晨俱来，网虫夕可听。嗟彼穷巷士，短褐仅盖形。平生相牛法，肯易相笏经。浮云去皎皎，晚日空庭青。瘿尊含古制，㾌琴韫奇曲。席门无高车，枢断绳自续。比邻二三叟，但话桑麻俗。饮水侑亨瓠，剪韭佐脱粟。百年腐儒餐，粗粝愿已足。登高望湖涘，历历明帆樯。朝来小阴翳，正昼仍骄阳。曝布标长竿，曝书满竹床。雨声忽东至，湿我罗衣裳。阴阳多变化，有目迷翕张。衣袽戒既济，宁谓勿过防。露晞岸草黄，霜落林叶赤。连畦种污莱，各有卤莽获。篝车陌头载，墉栉屋后积。南山落豆萁，伏腊缶自击。吾生寡筋力，幸辨菽与麦。《伐檀》感风诗，素食徒挟筴。匡衡世农夫，扬雄岂仕籍。驱雀彼何为，今人不如昔。"}