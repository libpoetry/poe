{"id":"956971","title":"次韵郊祀庆成","dynasty":"宋","author":"范成大","text":"帝德重尧绪，天心与舜禋。庆期符后甲，元日际初辛。土纬扶南极，旄胡拱北辰。律谐风自艮，衡正斗垂寅。桂燎灵宫晓，萧脂太室晨。百神森壁垒，万卫密钩陈。日月青旂色，雷霆玉辂尘。洗兵银汉水，收雪紫坛春。天步临黄道，仙班像玉宸。陶匏宗素朴，琮璧慕精纯。秘祝裒时对，高斿欻下宾。金钟鸣杰簴，朱火熭芳薪。日丽鸡竿矗，天旋凤律新。端门敷锡后，六合共絪缊。"}