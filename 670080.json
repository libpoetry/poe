{"id":"670080","title":"求志园","dynasty":"明","author":"李攀龙","text":"吴门有奇士，二弟偕好修。鞍马照红颜，往来长者游。带剑何良绮，垂缨亦绸缪。岂不揽豪贤，我志非所求。驾言旋北郭，灌园依一丘。白云荡虚壑，馀映翻寒流。置酒临高台，邈焉怀其俦。鸿鹄既云举，千里常悠悠。清风动帷幕，皎月光沉浮。读书见古人，鸣琴调逾幽。无取广川观，昔在汉阴叟。天子御飞轩，龙蠖时乃瘳。回首望中原，壮心未可收。"}