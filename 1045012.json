{"id":"1045012","title":"赠玉师失鹦鹉词","dynasty":"宋","author":"徐积","text":"红蹊翠坞风花客，家有千山万山碧。一从流落在人閒，玉环绦重金笼窄。金笼一片烟霞晓，花艳成团柳枝袅。足穿蜀锦茜靴牢，身著吴绫绀袍小。参差微露红霞裙，丹喙即是胭脂唇。真是人閒富贵物，何异朱门罗绮身。慧性驯姿良可取，只被多言仍巧语。前身不是亡国臣，即是倾城倾国女。门外人来连报客，点茶沽酒俱催索。叫人名字学人言，吴语秦声俱记得。大都有似原人为，视人欢戚为笑啼。俗客面前多俚语，逢僧辄诵陀罗尼。嗟嗟何用畜此禽，岁月养成奸巧深。莫信口中一片舌，对面千里万里心。主人曰予未有知，为爱能言不放归。不道奸心多诈伪，吭肠才饱脱身飞。"}