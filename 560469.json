{"id":"560469","title":"韩克赞求存一道人诗","dynasty":"明","author":"徐庸","text":"韩君魏公之子孙，世家久矣为清门。传圭袭组来有自，九天雨露蒙深恩。阖闾城西寄踪迹，万殊虽多号存一。纤微私欲讵能蔽，方寸昭然湛虚白。居除务外惟执中，诚敬守持多厥功。良相良医念先德，平生志在苏疲癃。肯分贫寠并豪富，邀请人来随即赴。橘叶浪称庭内井，杏花空满门前路。乌飞兔走春又秋，不二价闻追相休。汗青他日立佳传，董狐直笔文章优。"}