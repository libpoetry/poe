{"id":"778190","title":"金缕曲","dynasty":"清","author":"杨葆光","text":"岂料真成别。霎时间、风飘雨泊，柳枝仓猝。不敢人前轻堕泪，淹透香罗袖褶。刚过了、伤春时节。只有离情伤难尽，子规声、夜夜来啼血。人去后，向谁说。临岐岂道思归切。道才人、流名自远，绮怀宜割。此语不禁沈痛甚，牵我肝肠寸裂。问甚日、交枝花发。抛却今生期来世，许天长、地久同心结。歌往事，当呜咽。"}