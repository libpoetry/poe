{"id":"701535","title":"怀罗浮四首别王用仪","dynasty":"明","author":"黄佐","text":"旅食燕台两变星，图南长拟蹑鹏翎。无端夜雨惊心事，梦断罗浮未了青。水帘洞口草生云，大石楼前花扑人。唐世轩辕今我是，罗浮那有别家春。伏波铜柱埋南纪，郭隗金台落北州。看取长空没孤鸟，白云多处是罗浮。罗浮秋色与天高，约略明朝买去舠。万丈飞云携手上，共君眠石听松涛。"}