{"id":"1133508","title":"合欢带 效柳体","dynasty":"宋末元初","author":"仇远","text":"令巍巍、一段风流。看情性、忒温柔。记得河桥曾识面，两凝情、欲问还羞。沈吟半晌，蝉敧舞鬓、莺涩歌喉。到黄昏饮散，□虽未语，心已相留。纱窗低转，红袖同携，随花归去秦楼。酒力难禁花易软，聚眉峰、点点清愁。瞋人笑语，朦胧娇眼，䰀鬌扶头。醒来时、月转西厢，隔窗犹听箜篌。"}