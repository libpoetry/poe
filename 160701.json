{"id":"160701","title":"喜晴行呈陈宰","dynasty":"宋代","author":"王炎","text":"秋尽黄云涨南亩，修我囷仓筑场圃。不堪雨脚如县麻，坐见禾头欲生耳。令君意与神明通，炉熏未断来天风。吹开六出花数点，转盼杲杲扶桑红。日下鸟乌声亦乐，村北村南争刈获。白酒香浮老瓦盆，樵歌缓扣乌犍角。有客携家来受廛，丰登未见如今年。老农扶杖笑相语，只恐双凫朝日边。"}