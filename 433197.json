{"id":"433197","title":"祝英台近","dynasty":"近现代","author":"顾宪融","text":"酒微消，灯欲晦。兜上梦中事。拂拭吴霜，清泪乱星坠。溯来飒飒双眉，宝筝楼下，够几度沈吟憔悴。感知己。长乡卖赋金多，未要十分贵。洗尽燕支，花草有真媚。便教鸩鸨欺鸾，枲麻谤锦。更何处惹伊裙袂。一鸢风，三尺絮。鸥梦忽惊破。蹋臂来时，垂杨为低舞。也应吓鼠名高，典骦怀恶，尽颠倒悲欢情绪。和卿住。门前草似人长，门外白云古。收拾诗巢，猿鹤不轻侮。分明桃粥饧萧，忽忽过却。又听到数声蛙部。紫罗毫，青雀砚。楚楚镜台畔。拘煞檀奴，安置不容乱。兴来几笔骚兰，数拳顽石，试补上绣窗同看。乍来惯。此乡幽似温柔，流光暗中换。捉搦迷藏，鹦鹉隔帘唤。输他屧小欹鸳，巾长绾燕。笑一树好花狂颠。暮云轻，人影小。相对峭寒峭。天样红楼，明日隔烟淼。归期纤指频抡，月圆月缺，有云外嫦娥偷瞧。太恅愺。闭门竹影萧疏，瓶笙沸茶铫。私语些时，琼姊不来扰。妙严宝相无方，珠珰卸了。装一个渔姑能肖。掩齐纨，抛楚簟。薄病镇依黯。娇怯心情，妆罢翠眉敛。殷勤杏酪牛羹，邮车频馈，羹无奈不教多啖。发垂髧。瘦来抱月纤腰，一尺几分欠。盼遍音书，菱镜只愁揽。漫言客里狂奴，今番憩矣，负几许蛾眉肝胆。好花残，明镜缺。厮守已三月。情史改场，春事到鶗鴂。伤心娇喘沈时，断霞明处，剩数语丁宁长诀。泪空咽。负心不斩男儿，天意复何说。夜夜萧斋，啼遍杜鹃血。从教焚砚椎琴，拗莲捣麝。怎解得这重冤结。"}