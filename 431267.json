{"id":"431267","title":"菩萨蛮七首","dynasty":"近现代","author":"丁宁","text":"森森画戟红尘隔。葱茏佳气生南国。宝扇紫骅骝。勋劳珍重酬。朱门传唤急。匣剑无颜色。舞罢缕金衣。星河秋雁飞。相思想望银潢路。一朝离恨都抛去。多谢绛云翁。夭桃著意红。霞绡千万叠。黄竹江干泣。歌扇墨犹新。凄凉罗绮尘。龙蟠凤翥阿房巧。驮金走马山阴道。飞阁拂明河。帘栊百尺波。仙寰谁可语。槛外青燐舞。葵麦黯斜阳。红楼春昼长。明姿惠质青娥小。吴音楚语天然好。燕雁几春秋。瑶台相对愁。杨枝呼碧玉。阆院桃初熟。珍重贮金盘。琼浆熨齿寒。犀珠的皪清蕤结。霞绡虹佩娇于月。点屧应春雷。惊鸿鸾袖回。踏摇花似雾。冉冉淩波去。惆怅弄梭人。霄窗蜜苣新。芙蓉两两胭脂涴。西风一夕临青琐。和泪别瑶京。太华残月明。岭云三十六。日暮迷金屋。何处问飞鸾。蘅芜澈梦寒。螳蝉扰扰鸡虫得。循枝执翳无休息。饥雀漫徘徊。隔林惊弹来。迷阳还却曲。莫再伤吾足。何处问归途。牟尼百八珠。"}