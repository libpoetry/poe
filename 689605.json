{"id":"689605","title":"梅","dynasty":"明","author":"吴琏","text":"月到稍头月愈光，雪飞稍外雪辉煌。鱼吞池影腹应洁，鸟宿岩枝魂亦香。庾岭古崖闲自白，罗浮深坞为谁芳。疏枝冷蕊荒篱外，谁识相寻一到旁。松竹冰霜共此贞，一生真不负魁名。横枝笼月影偏好，老干放花香更清。驿使寄人情始雅，鼎羹需实味方成。寻香幸际晴明日，莫踏漫天夜雪行。"}