{"id":"748669","title":"张军门歌","dynasty":"清","author":"王柏心","text":"登坛者谁先溃奔，战死独有张军门。军门奋迹起群盗，能以赤心酬主恩。桂林侍御精鉴裁，川西老将能用才。朝为偏裨暮作帅，少年拔起当河魁。张家黑帜威名壮，骁贼见之魂魄丧。单骑亲突万军中，火箭横飞接马上。力复江淮数十城，全吴不睹烽燧惊。下令恤民专杀贼，壶浆夹道皆欢声。去年建策修长围，壕堑三重断走飞。槛中穷兽日夜泣，翘足可展犁巢威。苍鹰奋击不受绁，骏马脱衔疾电掣。阃外进退孰专决，坐恨庸才制雄杰。奔星去秋犯斗牛，春雪寒飞三尺厚。坏云如山宵压营，军门裹创剑在手。格斗未已俄丧躯，雄师十万骨亦枯。岂惟精锐饱豺吻，天柱长城今则无。吁嗟乎！国家罗致文武士，奇才翻自绿林起。天生忠孝好男儿，不遣功成先战死。白门悲风夜不止。怒激江涛喷海水。"}