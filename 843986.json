{"id":"843986","title":"六月初一日漱芳斋听戏","dynasty":"清末民国初","author":"陈宝琛","text":"钧天梦不到溪山，宴罢瑶池海亦乾。谁分梨园烟散后，白头及见跳灵官。一曲何戡触旧悲，卌年看举寿人卮。相公亦是三朝老，宁见椒风受册时？凝碧池边几泪吞，一般社饭味遗言。史家休薄伶官传，犹感缠头说报恩。此曲能闻定几回？分明天乐梵王台。升平法部乾隆日，娄县尚书旧费才。"}