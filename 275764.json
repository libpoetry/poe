{"id":"275764","title":"九岭·昨者暑气清","dynasty":"清代","author":"李良年","text":"昨者暑气清，岚瘴喜初散。幕府有程期，鸣鏦戒宵半。残月不到地，松梢耿河汉。冥冥列炬移，灼灼萤火乱。空山悟无始，静里阅昏旦。九岭争一隅，径窄中每断。我行尚层冈，仆夫复深涧。浮生付飘忽，肩腋楚人惯。不坠良偶然，履危岂无叹。转苦东日迟，坐待火云烂。稍稍荆扉开，人语出沙畔。前路方迢遥，平明且须饭。"}