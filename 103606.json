{"id":"103606","title":"别後寄永叔","dynasty":"宋代","author":"梅尧臣","text":"前日辞亲泪，又为别友出。愁极反无言，欲言词已窒。荷公知我诗，数数形美述。兹道日未堙，可与古为匹。孟卢张贾流，其言不相昵。或多穷苦语，或特事豪逸。而於韩公门，取之不一律。乃欲存此心，欲使名誉溢。窃比於老郊，深愧言过实。然於世道中，固且异谤嫉。交情有若此，始可论胶漆。"}