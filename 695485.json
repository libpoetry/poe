{"id":"695485","title":"赠太老石斋翁致仕","dynasty":"明","author":"林俊","text":"礼绝官僚识羽仪，九重动色注东墀。手扶日月中天上，志在云雷下直迟。大老忍坚违雅尚，太平深切望来期。锦江烟水行藏外，潞国人传有赐诗。位极功高谢亦宜，眼中曾复见同时。郑公人国心偏重，吕相儿孙福自私。忆赐黄扉麟几易，得来青社燕先知。三杨相业图形在，共指凌烟识帝师。"}