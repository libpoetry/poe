{"id":"1228997","title":"圃田","dynasty":"元","author":"王祯","text":"二顷负郭田，人上宁易取。数口仰成家，片产足为圃。远即加倍蓰，多仍防莽卤。虽云绝里闾，终得并城府。幽可寻山隈，润宜临水浒。未始外犁锄，或亦事斤斧。中可居一廛，外或兴百堵。请学拟樊须，不如闻孔父。业作灌园翁，籍沽输税户。作计务勤劬，佣工赡贫窭。水种要渐濡，粪滋饶朽腐。蔬茹间甘辛，瓠瓜无苦窳。芃芃黍稷苗，蔚蔚桑果树。鬻利达市廛，植木入村坞。界展阵图横，区分僧衲补。随分了朝昏，无心富囷庾。高卧尽元龙，信诬从市虎。閒看穴蚁争，静听井蛙怒。偶尔阅物情，居然为地主。进退绰有馀，奔竞耻为伍。寸壤思康庄，众流独砥柱。自我结蓬茅，从渠爱簪组。畎亩著吾身，乾坤留此土。陵谷几变迁，耕凿一今古。四序转轩楹，八表际庭宇。造境到羲炎，逢时知舜禹。柴荆敝昏夜，桔槔憩烟雨。俱同动植苏，忝与膏泽溥。斗酒一醉劝，槃餐众美聚。口腹粗能甘，身形不知苦。养生诚足嘉，报本非敢侮。五土既有神，百谷岂无祖。斋祭奏《豳》诗，岁时鸣土鼓。不务农务中，是用纪图谱。"}