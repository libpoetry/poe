{"id":"651114","title":"望海歌","dynasty":"明","author":"薛瑄","text":"我生足迹半天下，朅来持节临东夏。万里沧溟入壮观，洞庭彭蠡足惊诧。三韩之西日本东，元冥少昊回祝融。归墟尾闾杳难测，清江碧汉来无穷。碣石依稀望中小，天台不断连山绕。烟波明灭散群鸥，云水空青浮众岛。扶桑渐觉明朝暾，还从海底升金盆。太阴灭尽清辉发，羲和稳驾波无痕。有时飓母逞神武，冯夷击鼓百怪舞。白浪峨峨摧雪山，黑雾茫茫涨天宇。三山六鳌安在哉，祖龙已去刘郎来。楼船不复返秦使，云帆更欲寻蓬莱。雄豪千古俱沦没，唯有潮声尚如昨。从谁海上论盈消，独倚苍山看寥廓。"}