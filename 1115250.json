{"id":"1115250","title":"辛亥元日送章德茂自建康移帅江陵二首","dynasty":"宋","author":"杨万里","text":"极知借寇未多时，道是徵黄有近期。不割半青江令宅，却飞大白习家池。湖山解语云来暮，淮水无情也去思。莫近乡关动归兴，轻黄一点上双眉。西湖一别忽三年，白首相从岂偶然。到得我来恰君去，政当腊后与春前。醉馀犯雪追征帽，送了凭栏望去船。待把衣冠挂神武，看渠勋业上凌烟。"}