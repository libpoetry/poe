{"id":"721042","title":"暑过友人新斋六首","dynasty":"明末清初","author":"王夫之","text":"烧灯照双影，两心在影中。影随灯去留，此心满虚空。骎骎行稻田，薰风为谁发。知君开轩望，县愁凉吹歇。古人不可知，今人我对君。有时发狂嗔，太和自氤氲。萧斋临古甸，绿香飞几席。一峰太极丸，居然自畴昔。飞雨白四峰，人如云中坐。此势不可忘，当眉起顽懦。就子请一言，珍重言复止。如彼冰上行，厚薄自知耳。"}