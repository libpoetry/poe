{"id":"820771","title":"绛都春 题太平花影片","dynasty":"清末近现代初","author":"郭则沄","text":"琼姿似泫。记彩驾驻云，花阴曾见。绣软御街，移取春风入瀛苑。飞英芳昼初开宴。报消息、天山传箭。赵昌图在，谁分嫩粉，染来宫扇。愁远。笙歌散尽，瘦枝吊影，倚天楼殿。漫弄旧香，忆著当时应肠断。残妆如对徐妃面。剩飘零、虚迎铜辇。题庵凭文，龟堂故情怎遣。"}