{"id":"745062","title":"秋日过三元宫山馆听越尘道人弹琴","dynasty":"清","author":"黄培芳","text":"越冈之麓屋数椽，萧疏草树凉娟娟。青山一角横竹牖，残阳半壁闻风蝉。高秋过此不忍去，道人招手何欢然。栖心早岁游物外，风姿俊爽神高骞。道书愧我未曾读，石室且喜来谈玄。清琴妙得沈夫子，饭罢为我弹五弦。平沙古调最清越，恍惚雁落凉风天。迟回更奏汉宫秋，和平幽怨情意传。闻师正有罗浮兴，抱琴好坐飞云巅。黄龙白鹤在眼前，琪花瑶草纷岩边。石楼三更日已县，铁桥缥缈来群仙。此时左顾白玉蟾，右挹葛稚川，何必海上呼成连。嗟余安得蹑屐从师往，四百峰头吹笛眠。"}