{"id":"699275","title":"寄卢伯融","dynasty":"明","author":"袁华","text":"乘桴东下避风烟，矫首淮云思惘然。涨海涂泥皆树艺，授经子弟总才贤。青鸠紫蛤尝登馔，金橘红椒不论钱。白发满头俱老大，冶游花底忆当年。浮家南北久离群，知尔移居向海滨。白首一经能教子，黄茅千顷比封君。异乡花鸟皆春思，故国关山半夕曛。何日酒船还旧里，青山对榻坐观云。"}