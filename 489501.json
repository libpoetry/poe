{"id":"489501","title":"施架阁池上夜饮联句","dynasty":"明","author":"虞堪","text":"槽头醁醑倒不尽，池上梅花开欲齐。今日好怀良足慰，百年高兴若为题。银灯绚席珊瑚烂，綵笔联诗锦绣迷。细雨作花檐际落，清歌如缕拍中低。浑忘司马青衫湿，似听宫莺绿树啼。公子金猊烧笃耨，美人犀筋劝驼啼。也知北海能豪杰，况有东方善滑稽。腰细舞低翻弱柳，手纤杯重压柔荑。先判五夜同倾倒，未信三边尚鼓鼙。倏忽年华梁旦暮，风流人物晋东西。江湖空阔鸿偏到，梧竹高低凤独栖。乘兴放船来笠泽，散愁投辖忆浔溪。襟期久矣交如漆，笑谑颓然醉似泥。潮涨空滩移舴艋，雨晴何处看凫鹥。会须发达摅忧愤，慎勿登临动惨悽。失喜今宵是何夕，酒阑起舞忽闻鸡。"}