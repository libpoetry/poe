{"id":"594200","title":"吴孝甫黄山草堂","dynasty":"明","author":"欧大任","text":"宗炳旅衡岳，谢客游匡山。西已隃荆巫，南欲窥松门。寄托远氛杂，登陟穷攀援。动操琴亦响，披榛屐恒穿。通隐事不同，心惟寄巑岏。吴生沉冥士，遗荣微尚存。犊鼻何不有，垆异临邛鐏。桔槔虽自持，灌非山阳园。井灶久欲卜，枌榆犹未残。家近轩辕宅，浮丘丹液寒。三十六峰前，草堂筑高原。绿筱苍雪磴，清泉白云坛。贲岂待束帛，遁也宜丘樊。傥遗鸾凰音，长啸将飞翻。"}