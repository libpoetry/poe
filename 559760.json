{"id":"559760","title":"题山水","dynasty":"明","author":"曹义","text":"谁家卜筑清溪曲，溪上青山压茅屋。柴门半掩白云闲，春水一湾新涨绿。小桥窄窄通孤村，几家烟火自黄昏。林深红落杏花雨，路滑绿长莓苔纹。望中楼阁嵌云岛，白鹤归来山自晓。青松落阴护石床，紫萝摇烟覆瑶草。寻真野客丹渥容，奚奴相逐携焦桐。手扶鸠杖黄犊健，身披鹤氅仙家风。我观此图增叹息，廿载离家归未淂。风光彷佛似□乡，欲解尘缨机未息。恨无长策报皇家，朝回抚卷恒咨嗟。乘闲聊为赋新吟，归待两鬓如霜华。"}