{"id":"745127","title":"题姜白石像","dynasty":"清","author":"孙原湘","text":"七百年事如秋烟，劫灰中有不死仙。六下下攫终得全，曹衣吴带何翛然。当时鄱阳侠少年，雪花夜打乌篷船。浪游南岳不得旋，手拔龙角弹湘弦。彝陵幸遇萧东夫，东来径参范石湖。声名一旦满天下，四顾谁能荐司马？奋笔自议太常雅，其奈黄钟不敌瓦。偶耽吴兴山水奇，白石洞天插我篱。累累白石不疗饥，腹中惟燕潘柽诗。兴酣自携碧玉箫，间鸥引过松陵桥。鹰扬之印空佩腰，照水白发风萧萧。马塍花开香沁土，小红偷洒燕脂雨。鸑鷟无声石人语，一往孤云竟千古。沈檀雕匣吴绫装，明珠辟火深深藏。风吹鹤鳖如烟动，纸上古香发南宋。"}