{"id":"268478","title":"满庭芳·张沚莼丈索观近词，见和闰清明作，依韵赋答，感音而言，不自知其凄咽也","dynasty":"现代","author":"吴昌绶","text":"罥屋花狂，侵帘草暗，绿章拟诉通明。留春无计，倦策玉骢行。依约啁啾翠羽，梦醒来、都是愁声。芳菲歇，碧云天际，谁遣此时情。苍茫家国思，几多絮语，凭仗流莺。剩新亭涕泪，霜鬓彫零。去去沧波千里，荡孤怀、极目青冥。回首处，移宫换羽，凄绝不堪听。"}