{"id":"843410","title":"晓发铜青峡望贺兰山绕河套北行","dynasty":"清末民国初","author":"俞明震","text":"入塞复出塞，黄河如奔马。捩舵贺兰山，谁是重来者。一发见中原，惝恍泪盈把。沙飞万里黄，月出半轮赭。况闻宁夏乱，战血膏原野。遗黎对鸣咽，一去吾宁舍。极目断冰流，鹰边辨庐舍。行役但悄悄，人烟渐清暇。野旷驼为城，屋低泥作瓦。不知春几时，寒日垂垂下。"}