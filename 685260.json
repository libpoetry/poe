{"id":"685260","title":"祭祖乐章三首 初献","dynasty":"明","author":"王樵","text":"于惟王氏，代有令人。春寿胜义，不事污君。戊申圣作，宇宙更新。诚斋快睹，饮水衔恩。伯兄不吊，误挂吏文。击鼓上书，远叩天阍。帝曰俞哉，事竟报闻。抚其遗孤，三世不分。付以筦钥，让以藏金。爰有文子，一德同心。积善馀庆，及我后昆。兴衰之效，于古有徵。恒由浑厚，以开文明。文明既开，浑厚渐失。谓偶可常，至于骄佚。溯流知源，先祖是思。凡我后人，敬而听之。宗人来止，其萃如云。祖考视之，其初一人。分形连气，有百其身。孰谓同宗，可不同心。愿言不昧，祖考如临。岁时休享，常我顾歆。"}