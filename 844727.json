{"id":"844727","title":"卜算子·忆菊续咏。前岁有作，专咏京师旧事。今广之，复成八阕","dynasty":"清末民国初","author":"夏孙桐","text":"花为寿筵开，愿作重阳景。父老跻堂异事夸，谓兆延年庆。觞咏桂堂连，彩舞兰阶映。回忆寒家极盛时，愧说孙枝竞。斗室贮秋光，少许逾多许。手植花开趣更深，枝叶知辛苦。露蕊向人间，苔盎留痕古。会得天然澹逸姿，红紫嫌尘土。河上种花翁，岁久谐花性。独掩柴门自抱奇，傲骨寒姿并。郑重一瓻情，脱手琼瑶赠。乞得珊钩与玉槃，助我持螯兴。靖节咏东篱，定异风尘态。不见幽人手植栽，高致空悬揣。甫里有家风，茶灶烟波外。花下年年倚洞箫，此意无人解。吏隐隐于花，霜圃皋桥畔。高阁传觞为赏秋，花映珠帘卷。英气间清愁，思旧今犹绻。易主楼台又几时，休问看花伴。传舍笑萍踪，花好留人看。来与秋芳作主人，三径归新管。匝地俨铺金，耐久回冬暖。点点霜华似滴珠，更助琼枝灿。墨妙旧亭荒，荆棘开新圃。列盎盈阶少异观，佳兴临觞阻。独秀玉峰成，五色云屏组。笑此多多论将才，花队编行伍。菊韵贵清疏，番品秾而丽。云髻珠翘欲下垂，舞态环妃醉。色泽映宦瓷，供养宜檀几。海客閒谈种植经，聊广寻秋记。"}