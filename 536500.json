{"id":"536500","title":"将以伏阙北首晨发即事有作","dynasty":"明","author":"王世贞","text":"维稍候鸣潮，伺钥遵广陌。晨鸡再三号，使我天地白。太阳丽层霄，万象欣自获。痛彼泉下台，永閟无生色。微抑不见宣，苟存终何益。席藁一上书，引领希察识。苍麟代司阍，精卫声不隔。倘返杨公葬，得从原阡侧。焚山无馀怼，誓墓有遗则。远愧密亲来，杯酒相慰藉。鸿雁冥冥飞，焉知非谋食。负耒安馀年，托心在兹迹。"}