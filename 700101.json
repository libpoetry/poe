{"id":"700101","title":"山家春兴八首","dynasty":"明","author":"陶益","text":"囊琴披鹤向山中，鸟自歌时花自红。一榻浮云飞不到，庚申常守万缘空。袅袅春风涧谷间，紫芝长护白云閒。今来山阁无邻并，笑杀山人不恋山。茶烟缥缈鹤飞迟，正是初醒午梦时。开衲迎凉花气入，绕篱黄蝶未曾知。定息山斋不记年，花开花落自然然。翻嫌看历鲁多事，莺燕时来已报先。阖闾清坐酒全醒，习静楚香养性灵。休道山房春色少，涧松池草正交青。采药山前懒著巾，孰知城市有閒身。回来独对寒藤卧，不觉菖蒲绿已匀。千村万落总依微，山霭层层带夕晖。入洞朝元无住著，花间眠犬待人归。观海行逢有发僧，芳崖翠壁拉同登。解衣推食云中坐，御戢徒惭报未能。"}