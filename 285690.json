{"id":"285690","title":"解语花·猩英细簇","dynasty":"清代","author":"李慈铭","text":"猩英细簇，绛瓣匀敷，绀萼双趺展。乍分还敛，薰风里、相倚又相遮掩。重台更艳，认高处、五云秾颤。是甚时、蜡凤三珠，齐向枝头见。可似尹邢婉娈，又身轻掌上，来舞飞燕。朝酣深浅，红裙并、偏让暗抬娇面。芳心数点，还密意、如人旋转。长愿深翠朱幡。不作飞红怨。"}