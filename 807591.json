{"id":"807591","title":"桂枝香  石亭探桂和竹逸韵","dynasty":"清","author":"陈维崧","text":"晴秋滴黛。肯闭置车中，学妇人态。南郭先生，约我画溪击汰。石亭老桂槎枒甚，续前游、何妨今再。霜篷汎酒，僧庐斗茗，谈禅说怪。渐石壁、斜翻暮霭。照乱槲丛篁，藓痕缠虿。忽放狂颠老子，生平无赖。西风敛却英雄手，只频年、持螯擘蟹。城阴归晚，缤纷金粟，帽檐齐戴。"}