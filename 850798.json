{"id":"850798","title":"皇雅十首 其五 大卤","dynasty":"宋","author":"尹洙","text":"冀州之疆，粤惟大卤。俗忮而专，地扼而固。协比幽都，荡摇边圉。三垂既夷，凶威弗沮。帝御六师，百万貔虎。剪其附庸，至于城下。锋镝始交，梯冲如舞。蠢尔孱王，请附降虏。我士奋扬，愿究吾武。皇帝曰吁，念彼黎庶。匪鲸匪鲵，复为王土。晋郊既平，九区以宁。陈功太庙，告假威灵。在昔武王，于商观兵。维我艺祖，亦勤于征。匪贷晋罪，俟厥贯盈。圣作圣继，巍巍相承。皇矣二后，功莫与京。"}