{"id":"404207","title":"昼夜乐·帆影。己卯，一九三九年。和双树、六禾","dynasty":"近现代末当代初","author":"黄咏雩","text":"济川旧愿何时了。怅极浦，余残照。天涯望眼虚悬，江上愁心孤悄。鲎背影斜寒正峭。试指点、远山痕小。待说与惊波，有樯乌能晓。半江秋色栏腰绕。暮云连，乱流渺。寄身一例漂萍，别恨暗牵芳草。问讯行人无恙也，恁此去、马当风饱。奈殢雨昏烟，又错疑归鸟。"}