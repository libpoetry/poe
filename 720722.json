{"id":"720722","title":"金菊对芙蓉  本意","dynasty":"明末清初","author":"屈大均","text":"香沁疏篱，菊英谁伴，芙蓉千瓣含烟。与鹅黄相映，弄粉争妍。朱颜一日能三醉，向白衣，笑更嫣然。九华佳色，玉杯共泛，不觉忘天。折取插鬓翩翩。向酒家乱掷，胜似金钱。与新辞芳艳，分付婵娟。长红小白同低唱，更一朵、当锦双缠。拒霜辛苦，因公晚景，一倍相怜。"}