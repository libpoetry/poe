{"id":"1128558","title":"走笔再和凤凰山十韵酬良器解元兼呈文中宣德","dynasty":"宋","author":"葛胜仲","text":"洞府桃花出汎泉，只容刘阮见飞仙。丛条叠颖嫌逋客，好去人间莫浪传。不甘蒿藋蔽流溪，混沌何妨一画眉。若遣周回插杨柳，醴泉便是陆家池。隐吏皆非谩诲潜，夜灯花落广文檐。招寻月月携连璧，不用船中觅孝廉。屈曲云根屋旋移，下窥鸳瓦碧参差。不须欲速求儳路，自地升天理合迟。云巘回环出远青，千层万叠莫知名。白茅峰独如黄宪，不见须臾鄙吝生。催功下下与高高，束火人归闹小桥。莫向九岩生妄见，须知采柏望中遥。滩声留客不容归，更尽西山一寸晖。要看冰轮升紫磨，绕枝寒鹊自惊飞。秋残景物更萧疏，愁寄忧埋尽破除。埃壒是中无少分，昼尘终恐误君书。闻有山房隐茂林，高人不与世相寻。屋虚但有荒基在，恐是宜僚遁陆沈。结友忘怀契道真，水云情话似亲亲。爱君叶落云飞句，知是才高压众人。"}