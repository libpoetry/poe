{"id":"1074670","title":"艨艟行","dynasty":"宋","author":"周紫芝","text":"汉作楼船三百尺，江南父老何曾识。船头击鼓转红旗，船尾踏车人不知。君王英略似汉武，要挽江心射蛟弩。天戈指日殄匈奴，先遣偏舟下江浦。三年血满秋江红，洞庭摇落悲秋风。漫山栅水作城寨，逆气不腥河伯宫。惊涛捲地喷飞雪，艨艟一出千艘空。将军自驾木城去，莫叹龙骧作阿童。"}