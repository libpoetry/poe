{"id":"727372","title":"咏水诗三首","dynasty":"南北朝","author":"释惠标","text":"曾添疏勒井，经涌贰师营。玉津花色亮，银溪锦碛明。舟如空里泛，人似镜中行。持将符上善，利得动高情。骊泉紫阙映，珠浦碧沙沉。岸阔莲香远，流清云影深。风潭如拂镜，山溜似调琴。请君看皎洁，知有澹然心。长川落日照，深浦漾清风。弱柳垂江翠，新莲夹岸红。船行疑泛迥，月映似沉空。愿逐琴高戏，乘鱼入浪中。"}