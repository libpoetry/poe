{"id":"1028064","title":"吴山井","dynasty":"宋","author":"楼钥","text":"钱塘东南一都会，西湖宛在高城外。凿为六井引入城，唐相邺侯功尚在。吴山横亘城中央，左右江湖尽襟带。寒泉迸溢清且甘，发自灵源匪分派。天目两乳龙凤来，秀气所钟此其最。海滨斥卤润作咸，安得一泉独滂沛。四朝驻跸八十年，民聚五方真众大。抱瓮桔槔万夫汲，飞泉仰流筒吸快。大旱不乾潦不溢，数里赪肩竞分卖。人言神龙宅其下，济物阴功至今在。川泽固多资灌溉，此井犹能济阛阓。皇家德泽如此泉，福祚与之俱不改。"}