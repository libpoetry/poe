{"id":"1075623","title":"蜡梅大有生意","dynasty":"宋","author":"周紫芝","text":"幽芳念初分，厚地冻始裂。耐寒怜孤根，忍苦度尺雪。谁持万金良，起死医寸蘖。伶俜初回姿，荏苒似看叶。灌木犹未成，已与凡草别。平生冰玉交，胜韵颇奇绝。微风折轻黄，香雾湿寒月。棐几著冰壶，馀芬散清樾。只今满眼花，想像疑可折。感君分似意，老味倍欣悦。添我小窗春，芳意未衰歇。盛德不可忘，封殖宁敢阙。"}