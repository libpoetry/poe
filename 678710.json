{"id":"678710","title":"辞别二亲","dynasty":"明","author":"周叙","text":"平生有壮志，不解儿女悲。兹晨出门去，忽复伤乖离。所思别双亲，万里将远违。再拜辞膝下，涕泪交两颐。去冬在京国，父书累见贻。为言老母病，衰羸殆难支。念汝久不见，日夕长相思。感此发深叹，傍偟若无依。恨不生羽翮，清风度郊圻。诘朝抗短疏，顿首叩皇扉。陈乞暂归省，以慰臣母慈。圣王敦孝理，优诏特许归。悯臣恳悃意，更赐驿传驰。圣恩诚浩荡，已志尚惊疑。归来入里门，问讯从邻儿。答云近平复，踊跃喜无涯。升堂展家庆，小试斑斓衣。童稚尽惊喜，欢声溢庭闱。亲颜倍欣怿，顾问来何时。江湖多险艰，道路邈逶迤。况兹雪霜候，恐复伤汝肌。起谢幸无恙，祗惭归省迟。一荷父母庇，再荷明主知。剪烛坐深夜，开筵泛琼卮。偕我弟与兄，献寿语嬉嬉。以兹晨夕间，定省得暂施。于焉洽欢庆，庶用伸我私。岁序忽云改，东风振芳菲。韶光不相待，王事有程期。促装复载道，欲去不忍辞。亲故强我别，何堪共凄其。人生穹壤间，出处须合宜。退当竭营养，进当思有为。我情两难即，徘徊欲何之。浩歌向空碧，引睇浮云飞。"}