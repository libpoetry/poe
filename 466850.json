{"id":"466850","title":"山行效贾阆仙四首","dynasty":"当代","author":"李达","text":"众岫秋摇落，微阳石隐嶙。风吹偶惊客，树怪忽成人。迸溜冷难饮，荒涂迷易频。境清犹久坐，宜尔独伤神。石泉晴雨变，山木浅深同。蚁上阴厓藓，虫悬病树风。行藏避客问，樵隐笑人穷。不得携妻息，应羞采药翁。僻境犹深入，长吟得久淹。微行枫叶坠，断壁石形尖。羽退秋穿牖，鬣疏松出檐。昔人耕凿地，桑竹朽株添。避喧今日遂，敲磬此中闻。已作僧留发，长攀壁入云。蛇归苔穴影，鼠窜石松群。绝顶深观化，岚阴换夕曛。"}