{"id":"810586","title":"读史","dynasty":"清","author":"孔祥淑","text":"鸿濛判天地，清辉并日明。仪型孚万国，端由内化成。早朝警永巷，失德误倾城。法戒昭古鉴，尚论贵持平。燕私苟不忝，千载流芳声。诞降开王业，瑞纪《生民》诗。绵绵承世德，三后助鸿基。艰难知稼穑，动静慎容仪。胎教更太任，鸑鹫鸣西岐。有归信天命，蒙难晦明夷。作孚同服事，不使臣节亏。家国通一理，端为百世师。一片骊山火，良由百媚生。艰难祖宗业，累洽启昌明。牝鸡鸣旭旦，禾黍满镐京。祸生于所爱，损积于多盈。致令千载后，殷鉴难为情。淖齿乱齐国，君走不知处。端赖王孙贾，讨贼声威著。袒右驱市人，难其在急遽。藉无倚阊训，何能起衣去。虽非纯臣节，罪得就斧锯。大义伸慈母，全国有令誉。晏安岂可怀，先贤譬酖毒。况在世禄子，怙侈恣所欲。朝日而夕月，孜孜惟不足。劳心与劳力，贵贱各有属。所以文伯母，勤事自检束。教子多义方，不才由土沃。岂独鲁邦瞻，永作保家箓。法律为诗书，周召尽刑馀。汉兴承秦弊，罗织不遑居。邈哉隽子母，好生复太初。闻狱多平反，言笑始自如。秋肃布春阳，讼理永终誉。执地尽若此，囹圄庆空虚。大孝通神明，甘泉涌其舍。当姑未谅时，姜诗难宽赦。溯流汲江水，轩然风涛作。鸡鸣空往还，姑渴愁难破。夜纺市珍羞，下堂犹参佐。使无邻母对，翻益贤妇过。至诚感姑心，仪型远迩播。画虎状狰狞，遥望犹悚惧。况在小儿女，何敢与之遇。父为虎所曳，杨香赫然怒。奋臂不顾身，搏虎如搏兔。扼颈虽靡牙，俯伏驰若鹜。笑彼逐虎者，色变失故步。善撄如冯妇，负嵎犹四顾。纲常弥宇宙，惟孝为至德。慨世巧趋避，灵府尽茅塞。表表叔先雄，伤父尸未得。矢志殉中流，号泣废寝食。岂无弟与夫，永诀良恻恻。亦有子与女，割爱靡姑息。梦告后六日，同浮江之侧。鬼神为呵护，蛟龙为藏匿。大节光天壤，丰碑彰奇特。淮寇一窠蜂，所至无生理。詹女诱甘言，贼反任驱使。父兄脱兵刃，过市跃于水。暂屈非偷生，完贞得所死。骂贼岂不烈，族赤门闾毁。济变策万全，愧此詹处子。君子不知命，势利相奔竞。贤哉于陵妻，尼夫却楚聘。食玉岂不美，衣锦岂不盛。君臣虚以听，况执国之柄。相视若浮云，琴书怡天性。千载仰高风，安贫良非病。牛鸣马不应，由其非同类。嗟齐孤逐女，自媒近于戏。经曲为大防，守礼德始备。三谒王之门，所论皆正议。配相而尊贤，齐国赖以治。其如女道亏，才辩何足异。兢兢深自持，无为盛德累。大节不可夺，精诚能格天。比翼申夙志，连理结后缘。青陵筑层台，张罗思高骞。水深日当心，匪石难转旋。虽贵不慕贵，轻之若云烟。虽贱不辞贱，重之若冰渊。爱极翻成怨，情溺转相仇。夫妇道不终，无礼节其流。却缺耨大野，妻馌进殽羞。献酬如宾客，所慕起道周。观人必微忽，外敬知内修。百行端有本，舍此更何求。习惯若性成，疾难破沈痼。有汉桓少君，闻义顿改素。鲍宣淡纷华，美饰触其怒。毁妆富不骄，守约穷能固。提瓮汲清泉，挽者著短布。即境以炼心，随遇安常度。士志虽足多，妇行良可慕。名遗珠崖令，空将二义传。感人犹馀事，慈孝可通天。臂珠误入关，坐法难两全。母女争就义，闻者涕涟涟。吏劾不忍决，援救珠尽捐。风教起闺闼，此美洵当先。相隐复相让，后母尤足贤。先民询刍荛，故能成其大。管子天下才，改容谢少艾。齐桓勤求士，宁戚歌诡怪。奉迎忧不知，妾倩适逢会。白水识贤心，修宫速反旆。佐齐国以治，赖此一夕话。人无忽于微，虚己超物外。"}