{"id":"410551","title":"普陀千步沙观海","dynasty":"近现代","author":"金天羽","text":"水不入古井，安能宁其波。沧海皱微澜，洪涛相荡摩。一波初改常，诸水行委佗。大力不能制，流转成旋涡。波波复相续，一霎踰新罗。我临千步沙，恶浪翻蛟鼍。奔腾啮沙岸，刚柔齿相磨。来潮方劈箭，去潮复倒戈。两潮互搏击，列阵森鹳鹅。左棉飞沙岙，右亘朝阳阿。海神苦崖束，哮吼齐风魔。千劫不复改，往复成臼窠。我佛但微笑，妙拟珠翻荷。万窍噫风霆，天乐呜笙歌。月出浩漫漫，组练飘银河。醉来坐磐石，洗足狎浪婆。失势委泥沙，悯兹蚌与螺。"}