{"id":"813425","title":"曹仁宪谨荣寿","dynasty":"清","author":"李春澄","text":"风流蕴藉有谁过，数载岩疆费抚摩。化比寇恂河内瘠，诗如元结道州多。中牟物望称三异，南国羔裘爱五紽。我亦伴他骑竹队，跻堂来唱裤襦歌。琴鸣堂上玉鸣珂，案牍何曾废啸歌。风雅共知吾辈少，贤劳偏较友邦多。先敦孝友非沽誉，但豁胸襟即饮和。杯酒跻堂称介福，颂声摇曳比卷阿。治行争推第一流，东瀛南北借宣猷。人如生佛万家祝，座有清风满室浮。为凛官方高节著，欲舒民困苦心求。称觞齐庆华对祝，拟拜并州郭细侯。崧岳何时诞甫申，三秋爽气转洪钧。丁年已折高枝桂，甲子初周不老身。洛水人文誇领袖，瀛东子弟受陶甄。惟公张弛无声色，一个休休社稷臣。"}