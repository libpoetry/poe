{"id":"704619","title":"顷读书虎丘仰苏楼一夜为龙雨所拔因与某上人创而新之文湛持相公为题曰来贤堂兹隔岁重来上人复增建诸精舍偶援笔各题二十字五首 来贤堂","dynasty":"明","author":"黎遂球","text":"客去山花落，客来山鸟飞。帘内香如线，山僧云补衣。野艇居非水，离钩钓新月。圆时作雪看，雪际云波汩。石级上山堂，梧桐荫曲廊。朱阑围碧牖，曲曲塔灯光。白马看如练，苏台故是台。西施当日醉，飞向掌中来。绮罗香十里，歌管占千人。别有松窗寂，山眉放小春。"}