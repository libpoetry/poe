{"id":"697495","title":"醉中放歌五章","dynasty":"明","author":"胡应麟","text":"君不见北斗精，天瓢湛露浮金茎。君不见酒泉域，甘醴瀼瀼地中出。三浆沆瀣盈帝壶，觞泛昆崙尽红液。从知大造亦耽酒，不乐人间复何有。笑杀移封唐汝阳，两缶能令风伯狂。西园公子号无忌，一醉瞢腾小天地。君不见放勋尧，千钟一饮常逍遥。君不见重华舜，百觚一举受天命。袗衣鼓琴二女果，多寿多男祝神圣。谁云至禹衰帝德，旨酒千秋肇仪狄。鄙哉巢父及许由，一瓢不保箕山头。何似携将贮?醁，荡荡巍巍九州牧。君不见秦祖龙，布衣十日咸阳宫。君不见汉高帝，击筑登台望天际。驱山鞭石魑魅走，素媪云中夜流涕。威加四海卷六合，匍匐平城命如叶。不因大风沛上歌，千秋胡颜较仲多。博浪沙中副车碎，底似平原浃旬醉。君不见鲁仲尼，圣德巍巍穹壤齐。君不见姬公旦，赤舄忠勤古今擅。有孚濡首系易终，惟汝无量不及乱。呜呼周孔两大圣，欢伯时时见亲幸。胡为屈子游江潭，独醒反被蛟龙餐。谅为名士传不朽，但读离骚饮美酒。君不见东王公，金茎琼醴延青童。君不见西王姥，高宴瑶池万妆舞。白云在天丘陵出，青雀翻飞报汉武。列仙群圣三百六，笑揖天姝美如玉。东方小儿下界游，蟠桃三熟仍三偷。暂解貂裘换云液，我欲乘风上八极。"}