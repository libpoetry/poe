{"id":"684725","title":"都台纪事四首","dynasty":"明","author":"王养端","text":"九五黄宫八百姬，臣工拜舞贺昌期。春回灵囿时颁历，香蔼瑶坛夜受釐。河渭吐吞秦日月，岱华扫荡汉旌旗。清平乐事何由识，柳暗花明出锁迟。二月皇州春事稀，玉堤琼榭尽芳菲。农官夜候馣寔降，苑监朝供苜蓿肥。宝盖拂云双凤集，衮衣浮日六龙飞。山人无路将芹曝，拟傍台阶颂紫微。彩雾氤氲覆禁城，西山旭日始分明。大官入捧丝纶旨，女史来收馆阁评。白凤青霞开宝宇，金盘玉碗散朱樱。南郊昨介清和节，遍赐莲花报化生。翰墨初呈金马门，群贤此日荷宸恩。细封紫蜡传仙仗，高矗红云俨帝垣。麟阁晓浮花气暝，虎帏春动日华暄。台官忽奏文昌见，天子亲临策士轩。"}