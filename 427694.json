{"id":"427694","title":"南乡子 任生睦宇自沪南来，既偕登越王台，泛荔枝湾，于春寒料峭中得少佳趣，漫拈此阕以纪胜游。时红棉作花，正是岭南好风景也","dynasty":"近现代","author":"龙榆生","text":"才下越王台。放棹夷犹亦快哉。浓抹胭脂迎道左，惊猜。几树红棉照影来。桃李喜亲栽。一笑犹能制百哀。好并奇花擎直干，争开。大器何须费剪裁。"}