{"id":"1123868","title":"李商叟传录临川与黎师侯唱酬怀曾文清公长句用韵作四首","dynasty":"宋","author":"赵蕃","text":"欲访临川苦恨迟，一官窘束费符移。台高纳日朝寻胜，蕉合生风夜语离。别后有怀长入梦，向来未识已传诗。信知习气难除洗，可怪深悲墨翟丝。生世胡为尔许迟，况经事变与时移。论文尚喜两公在，一见何胜隔岁离。落木长江天末恨，清风朗月卷中诗。有怀曾子今冥漠，雨泪真成满面丝。向夕相寻昔步迟，坐残初月见阴移。关心去后几南北，倒指从前屡合离。君叹我贫犹为米，我怜君苦伹耽诗。三山堂下冰溪水，何日扁舟两钓丝。叹息茶山识面迟，经过旧宅恨推移。听泉尚想甘瓢乐，抚竹如亲与物离。千首未多行世集，数篇才刻住山诗。属君勉力任兹事，吾道祇今棼若丝。"}