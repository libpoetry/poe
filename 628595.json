{"id":"628595","title":"青楼曲戏代酉校书寄徐元度","dynasty":"明","author":"李云龙","text":"柳眉花面日萧然，两角鸦青慵委肩。琥珀枕边千点泪，不能滴滴向君前。忆君初度妾家时，爱妾不异琼树枝。水晶帘下看妆立，自点青螺为画眉。鸳鸯飞入青绫被，此时与君翼相比。君有幽盟在妾心，妾有誓言在君耳。自从分散连理枝，梦里灯前空自疑。芙蓉褥冷无心坐，翡翠衾寒睡起迟。妾身虽是章台柳，一片青松心耐守。鸾镜如今尚在怀，玉钗肯落他人手。五陵年少事冶游，隔花抛过锦缠头。妾心匪石安能转，院锁梨花空自愁。关山迢迢不可越，锦字慇勤为君说。君看水上桃花红，是妾此时眼中血。"}