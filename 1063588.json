{"id":"1063588","title":"怀慧廓然","dynasty":"宋","author":"释德洪","text":"萧萧暑雨过，空山成夜晴。月出东南峰，娟娟风露清。飞萤自开合，寒蝉亦悲鸣。兴来忽独往，听此落涧声。永怀西湖上，绝景玉壶明。松际翛然姿，振策自经行。即欲呼就语，忽隔千里程。何时径寻子，夜航过临平。呼猿何足道，摩云亦虚名。未若择法眼，能识廓然兄。应知像教末，大法欲攲倾。谈笑复一出，要使万世惊。灯火作朝夕，已有相似情。愿随人天会，仰看辩纵横。"}