{"id":"1109625","title":"晏公挽词三首","dynasty":"宋","author":"刘敞","text":"望苑牧英隽，岩廊奉德音。功如四支重，化以二南深。安仰嗟维石，能传赖碎金。浮云送哀挽，惨澹更为霖。简易能容士，精诚乐与贤。如何五湖上，非复赤松年。几几空遗舄，悠悠不问天。独应春辍相，令望故依然。衮韨三司旧，笳箫一品荣。独伤去国意，仍以抚封行。落日白驹影，空林黄鸟声。公归那不复，悽怆国人情。"}