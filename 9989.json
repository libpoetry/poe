{"id":"9989","title":"闲居作·多病辞官罢","dynasty":"唐代","author":"皇甫冉","text":"多病辞官罢，闲居作赋成。图书唯药箓，饮食止藜羹。学谢淹中术，诗无邺下名。不堪趋建礼，讵是厌承明。已辍金门步，方从石路行。远山期道士，高柳觅先生。性懒尤因疾，家贫自省营。种苗虽尚短，谷价幸全轻。篇咏投康乐，壶觞就步兵。何人肯相访，开户一逢迎。"}