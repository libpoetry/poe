{"id":"449394","title":"翠楼吟  与君忾镇辉重游西樵怀卉华","dynasty":"当代","author":"陈永正","text":"柏老岩遮，台空翠积，三年梦阑芳意。山川迟问讯，竟谁料、荒寒如此。登临何地。但狐兔孤村，乱愁千里。烟芜蔽。感秋畴侣，穷途浇泪。尚记。花事清游，共良宵坐恋，影斜香细。月崖人并久，两无语、古潭波起。醉魂醒未。剩箧里容华，依然娇丽。归鸿唳。平原星火，残阳红坠。"}