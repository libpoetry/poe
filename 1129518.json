{"id":"1129518","title":"代农答别乘劝耕","dynasty":"宋","author":"释居简","text":"敢忘百拜与三行，非贾非工只得耕。旧不便民毋助长，新非怫众却休更。验今多是迂扶曲，考古无非直胜横。只把襦歌徵别乘，不从谏议问苍生。守令丁宁在必行，女当知织子知耕。课春蚕务从三月，听夏鸡声起五更。畎浍满时瞻日上，桔槔俯处候云横。调疏征省家才给，便买诗书教后生。"}