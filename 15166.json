{"id":"15166","title":"和汴州令狐相公到镇改月偶书所怀","dynasty":"唐代","author":"刘禹锡","text":"受脤新梁苑，和羹旧傅岩。援毫动星宿，垂钓取韬钤。赫奕三川至，欢呼百姓瞻。绿油貔虎拥，青纸凤凰衔。外垒曾无警，中厨亦罢监。推诚人自服，去杀令逾严。赳赳容皆饰，幡幡口尽钳。为兄怜庾翼，选婿得萧咸。郁倔咽喉地，骈臻水陆兼。度桥鸣绀幰，入肆扬云帆。端月当中气，东风应远占。管弦喧夜景，灯烛掩寒蟾。酒每倾三雅，书能发百函。词人羞布鼓，远客献貂襜。歌榭白团扇，舞筵金缕衫。旌旗遥一簇，舄履近相搀。花树当朱阁，晴河逼翠帘。衣风飘叆叇，烛泪滴巉岩。玉斝虚频易，金炉暖更添。映镮窥艳艳，隔袖见纤纤。谢傅何由接，桓伊定不凡。应怜郡斋老，旦夕镊霜髯。"}