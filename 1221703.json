{"id":"1221703","title":"辛亥岁秋帘分韵得上字","dynasty":"元","author":"凌云翰","text":"明时圣主作，文治在所尚。声教极被渐，舆图混轮广。科目网多士，纲维属良相。朝廷尽明扬，岩穴竭搜访。世岂乏栋梁，意在得工匠。棘阑重开设，茅拔皆闻望。有来君子儒，俱为丈人行。校艺辨妍媸，立言关得丧。岂无欧苏出，敢与晁董抗。再鼓勇诸生，三叹永一倡。易书本黄虞，礼乐宗素王。论或准贾生，骚岂比荀况。神奇化臭腐，垒洗见盆盎。金镛或在悬，玉卮恐无当。治音贵和平，赘语删冗长。细句独茧抽，雄篇怒涛涨。千军期独扫，百川可东障。措辞喜华丽，赋质陋木强。有美凤鸣岗，无取马立仗。抚序渐萧条，举目忽清旷。河汉澹微云，天雨绝纤坱。月色秋正佳，潮声夜逾壮。帘风乱星烛，檐露袭斗帐。蟋蟀已居壁，莓苔欲侵桁。念兹岁如流，母使情益荡。谋谁兔三窟，能著屐几緉。千虑有得失，万事付遗忘。为学竟荒唐，扪膺益惆怅。昆崙有丹丘，蓬莱有方丈。愿接卢敖游，相期九天上。"}