{"id":"954135","title":"送子野","dynasty":"宋","author":"欧阳修","text":"四时惨舒不可调，冬夏寒暑易郁陶。春阳著物大软媚，独有秋节最劲豪。金方坚刚屏炎瘴，兑气高爽清风飙。烟霞破散灏气豁，山河震发地脉摇。天开宝鉴露寒月，海拍积雪卷怒潮。光辉通透夺星耀，蟠潜惊奋斗蜃蛟。高楼精爽毛发竦，壮怀直恐冲斗杓。欲飞轻衣上拂汉，拟乘王气戏鹭涛。念时文法密于织，羁縻束缚不自聊。岂无策议献人主，扼持舌在口已胶。当秋且幸际轩豁，谁能儿女听螗蜩。君方壮岁襟宇快，名声乐与家声高。轻舟从游山川底，诗酒合兴皆翘翘。堪嗟宋玉自悲搅，可并张翰同逍遥。功名富贵有时到，忍把壮节良辰消。"}