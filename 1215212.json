{"id":"1215212","title":"送铦仲刚之吴中兼柬柯敬仲博士","dynasty":"元","author":"丁复","text":"奎章佥书博士丹丘生，七年不作官，归来东吴隐其名。东吴日夜大官过，姑苏古台高作层。百花洲春红锦城，二八女儿歌好声。皇皇四牡东南征，厌马坐船贪浪鸣。赢夫一日走百里，爱说此是苏州城。苏州城中乱如蚁，总管以下皆步迎，此时惟有博士闭门叫不应。白玉未破荆山瑛，卞和识之遭刖刑。颇闻有田作里正，五品朝士侪编氓。有田服役信不免，有官免役宜有程。陶潜作令不爱五斗米，种秫五十亩，当时官税如何徵。当门又种五杨柳，长条拂地如马缨。春来飞花散林坰，一点入水成青萍。青松黄菊更三径，把酒长醉不愿醒。试从柴桑栗里较远近，不知几十里到先生南山之上京。朝耕肆微勤，夕息憩紫荆。檐下一斗酒，或与邻父倾。九日无钱闷自写，循篱满摘黄金英。白衣送酒自远至，江州刺史有王弘。铦公日本异王府，青瑶琼宝光，不让星斗明。寅年在金陵，老复在远不得见，卯年临川来，虞公作文更令。子弟赋诗归送扶桑国，政如一日连十星。我闻之大道如日每圆满，小德或者随月生。亏盈天固以此视人世，吾人何以与世相与为变更。铦公尔来一日即索我诗三百首，尔不来祗复索我白发何千茎。"}