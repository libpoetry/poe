{"id":"35179","title":"又题白鹭洲江鸥送陈君","dynasty":"唐代","author":"徐铉","text":"白鹭洲边江路斜，轻鸥接翼满平沙。吾徒来送远行客，停舟为尔长叹息。酒旗渔艇两无猜，月影芦花镇相得。离筵一曲怨复清，满座销魂鸟不惊。人生不及水禽乐，安用虚名上麟阁。同心携手今如此，金鼎丹砂何寂寞。天涯后会眇难期，从此又应添白髭。愿君不忘分飞处，长保翩翩洁白姿。"}