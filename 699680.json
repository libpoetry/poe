{"id":"699680","title":"除夕前一日立春","dynasty":"明","author":"郭之奇","text":"家园春满百花先，旅馆春来冻柳边。淑气初从皞帝转，寒威犹向土牛牵。为留一腊归残岁，却换三冬作旧年。此际相逢如故友，乡怀细语白云前。看春北地见花难，把酒因人作菜盘。剪出宫枝誇綵燕，移来幡胜愧郎官。时当水木互乘代，律动葭莩异暖寒。周史多年空故事，汉书何日涣新观。"}