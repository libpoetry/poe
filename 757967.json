{"id":"757967","title":"百字令 寄怀秋玉兼柬定生夫人","dynasty":"清","author":"江瑛","text":"阑干乍倚，见空阶、一片落红零乱。应是与伊，分别后、渐渐吟踪疏懒。减尽游情，题残恨句，整日柔肠断。征鸿又去，有谁能寄幽怨。堪叹迢递归期，凄迷烟月，还照深深院。小立花阴，痴望久、泪眼看春春晚。九十韶华，匆匆过了，依旧愁难遣。甚时携手，西堂同醉金盏。"}