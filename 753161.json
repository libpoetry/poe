{"id":"753161","title":"有述","dynasty":"清","author":"赵金鉴","text":"浩劫自圆缺，嵩阳山间月。照我石上心，三生浣冰雪。无端掉狂雷，小谪住蓬莱。穷愁炼发骨，风惨暮雨哀。雨霁天色诡，帝命移海水。掣鲸溟云飞，屠龙鳌背紫。浪激斗维漂，岳渎簸惊飙。山崩天柱折，阴壑修罗骄。法螺卷归旆，掉臂空四大。溪深野风清，萧然鸣古籁。境閒日长天，桃花洞门前。烧却渔郎棹，晞发作散仙。"}