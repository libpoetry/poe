{"id":"431702","title":"民国二十五年秋游菊江杂咏","dynasty":"近现代","author":"刘凤梧","text":"高挂征帆过马当，大江九派见浔阳。飘零不觉中秋至，处处西风桂子香。夜泛重湖号大青，芦花深处画桡停。西风陡起沧波动，多少鱼龙梦未醒！鼓枻朝歌太白湖，浪花如雪溅襟裾。江南山色多秋意，尚带朱颜剩小孤。高城悄望夕阳斜，西望湖山不见家。回首沧江波浪阔，断肠人远隔蒹葭。"}