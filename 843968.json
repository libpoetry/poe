{"id":"843968","title":"郑友其大舅招饮偕寒亭观旧植梅","dynasty":"清末民国初","author":"陈宝琛","text":"亭子依然屋转新，梅花亦是劫馀身。净名居士心无住，却替幽香作主人。树树栽成手自浇，别来频梦上岧峣。此情尚有公能会，置酒花时特见招。三九欠寒翻作热，一冬无雨颇妨花。先开意若相回避，桃李非时且吐葩。坐看斜阳月未来，对花摩石少徘徊。平生泥爪无寻处，犹剩鳌峰数本梅。"}