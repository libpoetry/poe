{"id":"582441","title":"晒蚬","dynasty":"明","author":"杨碧","text":"长江俯清溪，粤乡多介族。车螯与蛤蜊，引类为尔属。负甲小逾钱，沙泥聊自足。南熏舞老稚，携罨日相逐。野情超鲜腥，荡析适盈掬。芼以苏蒜盐，吻合香贮腹。不樵堕涧松，登瓦事庭曝。未辄一饷间，破齿风味独。披襟坐茅茨，拉侪注醽醁。昔卷龟壳如，何须举山肉。倾海仍独醒，恨靡荐金屋。渴来烧月铛，馀馨漱寒玉。"}