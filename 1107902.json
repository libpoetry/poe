{"id":"1107902","title":"怀仙吟","dynasty":"宋","author":"白玉蟾","text":"蟠桃脱核吾来时，铢衣拂石吾未归。翻思此日朝玉帝，有泪如雨沾帝衣。自起凭楼眉自茧，琪花开后知谁剪。凤凰阁上定蛛丝，凤凰阁下须苔藓。坐见云来复云去，楼里朝朝还暮暮。人间天上梦悠悠，把酒长吁知几度。不堪吞吐良亦苦，暗想珠宫欠良遇。临风对月但无言，无言即是怀仙处。"}