{"id":"812689","title":"同林鸿过深柳堂","dynasty":"清","author":"吴农祥","text":"肺病多年戴鹖冠，霜藤风竹倚门看。老增气岸逢迎少，贫减风流任侠难。越酒试蒸鱼尾活，蜀姜聊解蟹螯寒。君家遥隔吾庐阔，肯慰行藏问钓竿。二十年前敌五侯，布衣落落重交游。珠林挟弹惊飞鸟，金谷争门驾快牛。爱客祇知兄弟好，推贤宁为子孙谋。平生京国多同学，数向君前泪暗流。"}