{"id":"1236447","title":"涵碧亭","dynasty":"元","author":"陈樵","text":"涵碧池头夏气清，我从三昧起经行。移樽近树传杯绿，向日看山入户青。人似亭前花不语，诗如江上草无名。山中水调知何限，不入熙宁水乐声。入谷沿流曳杖行，亭亡白谷半为陵。蝉惊两腋风初定，树少多年秋不生。水急溜穿南涧石，云深黍没夕阳僧。龟兹板上元和脚，犹有刘郎旧姓名。池曲奔流下石渠，池头空翠湿烟芜。夏禽反舌馀声尽，薜荔连墙寸影无。僧爨屋头猿挂树，鸟衔窗外雨生鱼。长安才子看图画，疑是仇池隐士居。"}