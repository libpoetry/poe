{"id":"200596","title":"雷震·四月老阳尽","dynasty":"宋代","author":"郑獬","text":"四月老阳尽，蛰雷方发声。七月连大雨，碾天三日鸣。夜或发狂震，卧者皆起惊。奔电晔然作，忽如烈火明。高树大百尺，霹倒烧其根。往往光曜中，时见怪物形。飞雹大如指，万弩相奔倾。椎击鸟雀群，掩地交纵横。雷者主号令，为天之常经。奋豫既过时，及此何匉訇。无乃号令失，安得四时平。春秋书震电，推之在五行。天道傥可信，使我心不宁。"}