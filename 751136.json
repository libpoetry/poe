{"id":"751136","title":"芸敏同居法源寺累月初夏余先出都作此为别","dynasty":"清","author":"叶大庄","text":"四月南风雨新霁，麦花初飞柳条曳。短衣匹马走关河，回首觚棱在天际。故人落落金闺彦，横槊论才雄一世。手校华林《七录》书，石渠轮笔先承制。国家右文迈前古，汉学经生持绝诣，旷代承明著作家，卢钱王纪今谁继。佛楼镫光暗高树，日日绳床坐谈艺。诗派商量摘句图，碑林校证题名例。明知春尽将首涂，强为藤花三日憩。吾穷去矣固其所，断翮湖天叫凄戾。君胡亦复厌长安，金爵月明怆分袂。无田栖栖安得归，不饮兀兀甚于涕。帛槌茶磨清江居，自醵社钱作春祭。早晚题诗寄水庄，仪禺绝忆我家弟。潦倒残吟冷醉身，寥天海气吹妖蜧。"}