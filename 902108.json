{"id":"902108","title":"去年十一月十二日致宏如秦州仆饯之馀口复到生口作别明年六月十二日仆自竹山避地溯流上馀口道由生口复经分手之地感时书事奉寄致宏时建炎四年也","dynasty":"宋","author":"张嵲","text":"忆昔游河梁，对床三夜语。平生慷慨心，远别颜亦苦。朔风黄叶深，尚记驱车去。君行已映林，我首犹屡顾。重经分手地，物色宛如许。怀人感河山，抚节惊寒暑。别来世事多，琐细不足数。惟有绿林徒，跳梁犹若故。汉南十二州，一半为盗据。向之西来师，猛鸷类熊虎。从以万马群，旌旃蔽村坞。惟知口打贼，未辨狸搏鼠。徵求徒浚民，万分一无补。空令贫者毙，复使富室窭。去年粟如金，艰食古未睹。今春濒汉州，秋种不入土。如何十万师，不办一朝贮。传闻许汝郊，平民尽俘掳。秋高马首南，跬足仰谁禦。栖山无定居，处邑复多惧。无资忧殍踣，有粟畏攘取。怀安昔所戒，随众谋远举。第恐向他州，未保终安堵。悠悠四海间，托身定何所。忧来如鼎燋，意乱若棼缕。君家聚族多，巢幕多风雨。胡为事远游，遄归莫容与。"}