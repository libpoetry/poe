{"id":"675215","title":"天马行同唐荆川太史游普济寺作","dynasty":"明","author":"孟洋","text":"风催白草霜叶丹，嶙峋黛色标南极。晨起冲寒恣攀陟，扪萝策杖嗟无力。林壑阴森径转回，赤霞掩映青莲开。殿阁参差翠微畔，黄金作户玉为台。玉台金户通流水，门外孤峰插天起。往往飞花下石坛，呦呦驯鹿临崖涘。脩竹长松烟雨间，鸣琴对月醉忘还。回首氤氲渺城市，悠然身世非人寰。江东才子金闺客，遥下天门飞汉节。覃恩中土焕尧文，览胜南州探禹穴。嵩高伊阙剩遨游，淮汝风烟亦暂留。校书懒卧扬雄阁，作赋常思王粲楼。山中载酒摛毫素，尽日讴吟倚双树。飞泉寒谷生光辉，珠宫画壁流云雾。蹊路欣看天马过，驽骀学步愧蹉跎。凌云逐电燕台去，悬想瑶阶响玉珂。"}