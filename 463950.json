{"id":"463950","title":"与诸子游天目湖","dynasty":"当代","author":"杨雪窗","text":"烟含水一勺，风送舟一芥。苍茫棹入丹青里，四山若瓮觉天隘。雨飞浥翠几时收，蹴波好作逍遥游。萦回水尽远山罅，杳渺澄岚天外流。故人慷慨船头立，笑指湖山佐谈剧。水涯鸥鹭总无心，迅翮点破风篁碧。泊舟隐隐见茅亭，他年小驻可重经？朋侣后约知底处，此时逸乐且忘形。苍岩溅沫惊飞瀑，仄径寻幽披草木。紫藤牵裾动诗肠，林涛洗耳疑琴曲。蔡子魂，孟公魄，化为颢气何淋漓。尔来山水有更迭，蔡之弦歌，孟之文字，长与元精塞四涯。满眼风光不可掬，雨冥岸迥觉船移。我来吊古徒为尔，怅然归去意迟迟。"}