{"id":"752192","title":"井陉","dynasty":"清","author":"胡延","text":"井陉西上秋色徂，道长日短愁仆夫。七十二滩不可逾，负重难为辕下驹。翠云十斛岩玉瘦，黄叶一亩霜林腴。涧中石出水生骨，岭上草凋山脱肤。溪童泼剌健似犊，往来负水能疾趋。我独何为行在涂，天寒不归对妻孥。白醪一尊作重九，冯辕手撷红茱萸。侧身西望长嗟吁，閒吟莫待清景逋。"}