{"id":"921280","title":"孔毅父以诗戎饮酒，问买田，且乞墨竹，次其韵","dynasty":"宋","author":"苏轼","text":"酒中真复有何好，孟生虽贤未闻道。醉时万虑一埽空，醒后纷纷如宿草。十年揩洗见真妄，石女无儿焦谷槁。此身何异贮酒瓶，满辄予人空自倒。武昌痛饮岂吾意，性不违人遭客恼。君家长松十亩阴，借我一庵聊洗心。我田方寸耕不尽，何用百顷糜千金。枕书熟睡呼不起，好学怜君工杂拟。且将墨竹换新诗，润色何须待东里。"}