{"id":"691976","title":"送张肖甫出计闽广","dynasty":"明","author":"李攀龙","text":"闻道天书出汉宫，君才博望远相同。少年章奏郎官里，大海楼船使者中。度岭春阴生白瘴，及闽秋色暗青枫。悬知诸将平胡日，圣主先论转饷功。司农飞挽七闽开，刍粟如山百粤来。落日中原看倚剑，清秋大海傍登台。三城羽檄单于过，十道军储使者回。郎署即今多顾问，谁怜魏尚有边才。"}