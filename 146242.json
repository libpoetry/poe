{"id":"146242","title":"则堂·北入京城","dynasty":"宋代","author":"文天祥","text":"北入京城，贾馀庆迎逢卖国。既令学士降诏，俾天下州郡归附之。又各州付一省劄，惟枢密则堂、家先生铉翁于省劄上不肯押号。吴丞相坚号老儒，不能自持，一切惟贾馀庆之命，其愧则堂甚矣。程鹏飞见则堂不肯奉命，堂中作色，欲缚之去。则堂云中书省无缚执政之理，归私厅以待执，北竟不敢谁何。予在北，以忠义孤立，闻其事以自壮云。山河四塞旧瓯金，艺祖高宗实鉴临。一日尽将输敌手，何人卖国独甘心。中书堂帖下诸城，摇首庭中号独清。此后方知枢密事，从今北地转相惊。"}