{"id":"519420","title":"对萱花有感","dynasty":"明","author":"朱诚泳","text":"谁向北堂培寸草，四月花开生意好。何事南风太不情，等闲断送成衰老。人言咀嚼解忘忧，我对此花双泪流。乾坤有限恨何极，犬马私情难与酬。我思柔顺萃吾亲，关雎风化行西秦。内治远同周太姒，敢云公子皆麒麟。七龄愧我尚蚩蚩，机杼参丸劳母慈。一朝奄忽弃我去，鸾车杳杳焉能追。只今已嗣亲藩爵，玉食衮衣非所乐。悲吟镇日对兹萱，忍见花开又花落。花落明年又复开，鸾车一去何当回。沧溟可枯石可烂，抱泣北堂能已哉。哀词难尽付长歌，泪笔淋漓写蓼莪。吁嗟有国不逮养，伤心其奈萱花何。"}