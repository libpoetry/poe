{"id":"633472","title":"飓风歌","dynasty":"明","author":"释今无","text":"天定喜兮天或怒，蚩蚩那得识其故。珠江千顷软琉璃，招招利涉人争渡。阴霾倏忽收日月，天地惨澹失云路。风师河伯皆颠狂，各驱部类恣奋强。雨龙带海朝玉皇，汇撮天河添霔霶。风轮旋转更飙猛，拉折地轴破天纲。六鳌缩项项肤裂，三山箕碎沉岌嶪。邓林一夜尽飞空，狖号猿啼声间切。可怜数里散穷檐，大块噫气一时咽。兵来贼去多苦辛，亦喜踪迹顿磨灭。海幢寺向珠水湄，香灯寥落草离离。贼过仲春如水洗，愁来九夏复风吹。飓风吹兮捲水入，珠玑百斛侵人湿。轰雷不救屋宇倾，空园只抱瓜芋泣。行僧粗莽难守饥，持钵不得心魂疲。食指三千徒落落，冷黔数座苦漓漓。豆苗枯瘦禾苗死，欲走咫尺阻乱离。分同黎庶遭劫运，事事不敢怨疮痍。更愿还吹十日风，白骨撑拄偿天公。"}