{"id":"1127226","title":"冬后","dynasty":"宋","author":"黄裳","text":"万物归来有却无，不知谁与计荣枯。雪天梅信何时得，寂寞中开一画图。令向冬行造岁功，晓来天篆已排空。急催雪意藏萧索，只望琼林一夜风。晓霜初甃瑶池薄，脱稻新炊玉粒香。向我岁寒惟有菊，葛巾时为酦醅忙。方酝新寒晦又明，岁华无几壮心惊。吹斜雁字霜风劲，忽送行人一两声。"}