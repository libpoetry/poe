{"id":"1231636","title":"花游曲和铁厓先生","dynasty":"元","author":"马麟","text":"绮楼十二浮空濛，宝衣翠络熏麝风。宫装窈窕银屏里，鹦鹉呼名隔江水。荔枝木瓜花覆门，珠佩丁东摇曲裙。馆娃宫里潘妃步，赢得一丘红粉墓。探花仙子何处来，乳酒百罚行深杯。夜阑酒倒挥玉椀，遮莫城头催漏板。人生一身东复西，花游日日须留题。尚记题诗动宫使，字落骊珠三十四。金花重赐五云笺，制作清平乐府篇。"}