{"id":"813361","title":"宣府","dynasty":"清","author":"李良年","text":"龙沙燕尾承平日，北顾频烦玉辇游。尚有罗裙传乐府，翻随羌管作边愁。行宫寂寞双槐树，御气销沈旧酒楼。白马青丝何限恨，徐常功业总荒丘。锁钥从来借重臣，貂珰本意揖黄巾。一时坐失关门险，千里俄催鼓角新。日落诸陵谁系马，客逢三月易伤春。中丞祠下摩苍碣，始信孤忠亦有邻。"}