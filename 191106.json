{"id":"191106","title":"和万元亨舍人送芡实","dynasty":"宋代","author":"虞俦","text":"吴兴鱼稻乡，来视刺史印。适丁饥馑后，仓廪无馀蕴。当馈下不嚥，宁望馔中雋。年来稻如云，便觉摇其吻。丰年百物熟，天意毋宁靳。郡候有佳惠，芡实粲光润。东山愿不违，南荡居其近。此物旧知名，采撷手自引。剖蚌讶珠还，泣蛟疑泪迸。软温新剥肉，饤饾初尝醖。遗我水之滨，此意君其问。"}