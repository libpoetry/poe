{"id":"1047723","title":"与德相游云光","dynasty":"宋","author":"沈辽","text":"方驾出齐山，五月未甚暑。遥瞻六峰道，修烟莽如褚。浮屠在山半，卜筑气象古。松风下石窦，阴泉鸣竹坞。堂堂老禅子，游方遍中土。十年不下山，不及朝市语。拂云有幽步，凌空开峻宇。登山复望山，六峰艳如舞。时当一阴候，阳气骄且舞。龙蛇伏草莽，往往暴为雨。由兹向摇落，流光不足数。篮舆当复来，相与同支许。"}