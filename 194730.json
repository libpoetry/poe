{"id":"194730","title":"师文莫君以诗从仆求字顾非所长聊作一篇姑慰","dynasty":"宋代","author":"毛滂","text":"广文无毡风撼颊，冻坐慈恩书柿叶。乞米珍题矫龙凤，望粥娇儿闹鹅鸭。不须欧家管城子，镂象雕犀作袍帢。娥眉曼睩初丰容，一笑自粲非宝靨。当时临池亦若矣，烟苍雨暗漫襟袷。几何白骨变黄泥，安用玉轴留华箧。要当约略记姓名，作底碑傍坐疲苶。我今姓名亦懒记，几砚尘埃卧羊鬣。君诗求字得我惊，萦金悬磬真所乏。归田当赋觅桃诗，岂有来禽青李帖。"}