{"id":"653196","title":"怀恩楼为王宗勋赋","dynasty":"明","author":"张宁","text":"萱草生北堂，朝见夕已萎。慈乌返故巢，鸣声一何哀。感此时物喧，悠然动遐思。况当慈母没，缅怀耿嗟咨。赤子将入井，安能悟乖离。营营愿襁褓，依依眷孩提。周全乳哺艰，三年免于怀。宵缝念儿寒，晨炊畏儿饥。游子日已远，母心增伤悲。殷勤二十载，为子有室家。奈何白日晚，流光忽西驰。明月照高楼，疏棂起凉飔。徬徨中夜长，俯叹泪交颐。慨彼泉下人，相见未有期。"}