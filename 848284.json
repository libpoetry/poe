{"id":"848284","title":"同鲁山韩丞观女灵庙前险石","dynasty":"宋","author":"晁冲之","text":"君不见鲁阳之西两山麓，十里连冈写平陆。青林白昼暗古祠，雀啅虚檐蛛网屋。屋边怪石何瑰奇，凤筋虎骨连肌肉。巉岩欲下落涧渚，澒洞千钧一毫属。天匠惟知刻画功，鬼力深忧护持哭。前峰高蹇下如揖，馀峰危剽皆俯伏。披寻宿莽得佳趣，洼为溪壑呀为谷。香炉佛迹不在外，仙掌蛾眉此其足。秀润潜涵夏木清，空濛映带春江绿。我知此必蕴灵异，何止怀藏易城玉。阒寂嗟来麋鹿游，孤峻幸免牛羊触。自经千载禹刊凿，不逢万里秦驱逐。踟蹰三绕回高冈，却立下视云苍苍。古今谁为好事者，后有韩子前奇章。君不见玉川先生洛阳宅，脩竹萧萧独为客。他年如与鹤乘轩，可来相见铜驼陌。"}