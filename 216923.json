{"id":"216923","title":"题陈所翁为叶半隐作全龙邀同赋","dynasty":"宋代","author":"艾性夫","text":"鸱夷饮江共晓汲，麈尾拂屏翻墨汁。密云黯黯扶天来，黑风冥冥吹海立。涛奔浪骇恣神怪，惊起苍龙九渊蛰。须冉怒插霜戟寒，鳞甲光摇春雨湿。身蟠远势欲万里，吻渴沧溟归一吸。僧繇汗背叶公走，只合庸奴事供给。所翁湖海陈元龙，小傍皇华在原隰。酒酣作画特余事，大手能旋倚天笠。只恐通神风雨急，抉破天门夜飞入，明日山翁倚屏泣。"}