{"id":"537047","title":"赠梁伯龙北游歌","dynasty":"明","author":"王世贞","text":"伯龙七尺苍髯虬，菰芦不散英雄愁。慨然揖我渡江去，欲捲长虹天际头。东连海岱西二华，黄河一线中间流。燕赵悲歌酒人得，原尝侠节眉头识。须留国士径寸心，肯博侯门万金璧。荒草犹尘碣石名，浮云立变华阳色。归来笑谓宗少微，汝曹匏系终何依。男儿有足不立槁，尺鴳大鹏俱饱飞。"}