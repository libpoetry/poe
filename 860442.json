{"id":"860442","title":"龙塘晚游一首","dynasty":"宋","author":"王阮","text":"五湖千里吞吴天，馆娃宫殿何悠然。银山铁垒挽不动，万丈夕阳如血鲜。野人固陋元不识，光芒夺眼眼无力。长安路远人不来，信道举头惟见日。煌煌火德千载期，赤帝之子张赤旗。岁寒水冷自可畏，岂必夏盾同冬衰。冯夷舞归惊且悦，幽壑沉沉忽金阙。媚川谩道水含珠，照水讵誇虹贯月。何处扁舟飞片帆，中有西子轻红衫。想像玉颜人不远，杖头星斗寒相参。"}