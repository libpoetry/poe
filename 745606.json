{"id":"745606","title":"爬沙曲","dynasty":"清","author":"厉同勋","text":"昨离句漏山，今仍山下住。河乾无水舟不前，云是方行十里路。塔高何矗矗，两日犹在目。送尽行路人，使我心转轴。朝爬沙，暮爬沙，舟子持杷泣且语，可怜辛苦不还家。闻汝言，意凄然，同为飘泊东西客，相邀举酒呼青天。问天天不管，那更论长短。不如一曲雍门弹，千古英雄尽肠断。"}