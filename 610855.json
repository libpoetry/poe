{"id":"610855","title":"梅关道上古松歌","dynasty":"明","author":"邓云霄","text":"梅关夹道多古松，老龙鳞鬣争摩空。怪鸟时呼幽壑风，涛声万派山汹汹。客行八月方病暍，萧瑟对此如寒冬。苍颜可入韦偃画，行者息肩骑者下。亭午飕飕竽籁清，太阴黯黯云雷挂。日轮月驭回高枝，木魅山精避深夜。君不见泰山顶、徂徕巅，栋梁剥落大夫老，至今芳誉流青编。何如岭外冲南斗，粤天浩荡开元后。传闻植自曲江手，嶙峋气节俱不朽。神明呵护当再拜，仰止高山几回首。松上悬丝下有苓，花香叶苦通仙灵。谁能筑室依岩扃，花可酿兮苓可烹。科头箕踞烟霞里，下看度岭人如蚁。往来名利空老死，投簪服食果宿诺，我欲从之赤松子。"}