{"id":"699416","title":"放言效白","dynasty":"明","author":"袁宏道","text":"掉头谁拟作公卿，只合林间树下行。臧是谷非凭耳迥，元轻白俗任诗成。有身秪作他人看，无事休将造物争。夜踏芒鞋深雪里，自呼东郭冷先生。贤愚富贵且凭他，山上髻鬟柳上娥。铁网试捞穿海月，渔舟任截过头波。齐肩大士辞荤久，秃发中书感事多。船上老郎江口女，咿哑容易得成歌。鸾靴争说上场难，衫袖郎当且自看。世路两平三仄岭，人情八折九回滩。胸中毛女霞千片，石上王乔药一丸。梦去几番登岳顶，扶桑清水浴赪盘。高人窃欲比无功，閒把心情托去鸿。《易》象有时输瓦卜，骚材兼不废媱风。谋生拙似衔冰鹤，触事刚如蚀木虫。莫放大鹏天上去，恐遮白日骇愚蒙。抺却浓岚作羽衫，抚松终日坐枯岩。盗悲老氏折衡斗，马谢庄生祱辔衔。青凤下来传古字，白云飞去护仙缄。芝田数亩那耕得，收拾山中木柄欃。"}