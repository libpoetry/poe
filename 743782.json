{"id":"743782","title":"缙云霁发由东渡历荆坑交青木合桃花诸岭午抵却金馆","dynasty":"清","author":"张若采","text":"一径入苍烟，寒光随变灭。流云似奔马，练影不可绁。支筇逞腰脚，路竞猿猱捷。天风激飞泉，乱洒晴空雪。阳崿春英敷，幽厓阴翠结。远势上愈工，奇情浩难诘。不知心赏疲，反讶目营拙。大手孰开山，竟为我辈设。何必阆风巅，兹游已冠绝。"}