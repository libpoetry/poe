{"id":"611327","title":"题侍御彭符苏公巡核茶马宴赏西戎图","dynasty":"明","author":"邓云霄","text":"龙飞圣主继离明，端拱垂裳镜太清。哈赤安奢虽跋扈，犹思薄伐戒穷兵。庙算绸缪在牖户，古来王道称神武。抚夷款市示羁縻，戢伏戎心莫予侮。秦地元为天下枢，九重拊髀廑西顾。西京锁钥藉名臣，特简苏公持玉斧。苏公持斧下丹霄，百二山河尽动摇。课吏首推龚渤海，谈兵先起霍嫖姚。边城款市公为政，茶官马监趋严令。戎奴入市跨龙媒，汉贾临关携凤饼。两家贸易肃而和，牵马囊茶行且歌。万匹青骊归苑寺，千箱紫笋渡洼河。戎奴感德皆罗拜，誓为属国防西塞。既变枭音吐悃诚，当宣天语推仁爱。秋日秋风霜满天，苏公张幕静临边。椎牛迭进葡萄酒，列席平铺玳瑁筵。笑指诸戎皆赤子，饮斯食斯同燕喜。高牙大纛急翻风，羌笛胡琴纷聒耳。汉将戎王递引杯，潜消杀气坐春台。欢呼尚守君臣礼，乐事还携妇女来。喧喧击鼓传筹饮，又赐越罗兼蜀锦。不独投醑醉恁深，更思挟纩衔恩甚。从此玉门堪启关，只今榆塞皆安枕。苏公明威凛若神，清霜俄变露华新。驭夷自有金汤策，代狩能敷天地仁。嗟彼安奢与哈赤，跳梁转眼为俘馘。请看归顺醉壶觞，何用凭陵膏剑戟。将帅疏防反剧戎，折冲若个似苏公。雄姿未列麒麟上，宴赏先传图画中。呜呼此图真可羡，诸戎胆落风霜面。始信丹青动鬼神，更疑光怪驱雷电。韩范当年曾备胡，不知能有此图无。庙堂若会图中意，九塞三边可赐酺。"}