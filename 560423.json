{"id":"560423","title":"竹","dynasty":"明","author":"徐庸","text":"春风花卉时易过，风雨一夕随流波。独怜此君不摇落，数竿深喜成婆娑。淇园渭川望不远，沅湘洞庭深处多。黄陵庙前雨初霁，九疑横黛□嵯峨。湘灵鼓瑟曲未了，飞裙度空鸣佩珂。碧云不动暮寒悄，翠袖倦倚愁双蛾。珠宫门掩浸明月，欲归未归其奈何。银钗女儿斗颜色，一声梦觉闻清歌。"}