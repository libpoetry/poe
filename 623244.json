{"id":"623244","title":"定道德经为六十四章漫书所得八首 其八","dynasty":"明","author":"郭之奇","text":"使民复结绳，老死不相陵。甲兵无所用，舟车无所乘。使民复畏威，不言而自归。吾言甚易知，知者亦何希。不知知病，不病乃圣。圣人不病，民莫不敬。不争而胜，不召而应。天之所亘，民胡不定。天网恢恢，天道日回。抑高举下，损去益来。有馀不足，既覆始培。圣人胎之，使世皆孩。以柔胜刚，以弱胜强。处下曷殃，损馀曷伤。受其不祥，为天下王。执契司方，为天古皇。毋为大匠斲，以劳血指握。道本无名璞，人心方寸觉。五千牛背言，一画庖牺学。"}