{"id":"843735","title":"和耐公送关介堂原韵","dynasty":"清末民国初","author":"许南英","text":"昨夜西风团百露，成霜低压菊花枝。倘来青女频相妒，问讯黄英祗自知。溟北鹏宜六月息，山南豹许一斑窥。老夫复去寻薇蕨，送子归山谱荔支。得失穷通爱自如，食贫风味忆当初。已轻陆子千金橐，懒上刘公一纸书。往事抛随东海去，故人招隐北山庐。江湖满地风涛险，且莫临渊再羡鱼！思鲈宦思如张翰，歌凤狂歌效陆通。入梦依稀宋野鹿，攀髯恸哭鼎湖龙。呼天昨日闻仓葛，避地何年访赤松？多谢声华牛、李党，本来心事不相同。旧日盈廷卓卓英，而今宇宙不垂名。风流异代推前辈，经济中华属后生。剩有家山鲲、鹿恨，聊寻烟水鹭鸥盟！酒酣忽下伤心泪，独倚阑干涕泗并。"}