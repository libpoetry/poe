{"id":"1035149","title":"鹤山书院前为荷塘三即其小屿筑亭久矣春后八日始榜曰夫容州","dynasty":"宋","author":"魏了翁","text":"严风吹衣落南土，手批■猱藉封虎。缘山跨谷三里城，架竹编茆百家聚。天公似为羁人谋，闭藏佳境城东陬。介然用之便成圃，下视更得夫容州。水间木末高下照，名字既同形亦肖。自从羸豕伏群龙，红白相辉转明耀。人怜风雪拘系之，委弃衰草蟠寒泥。谁知烱烱含内美，正于槁瘁生光辉。大书三字为吹送，唤起渠阳百年梦。却疑二华痴绝人，身既隐矣名焉用。"}