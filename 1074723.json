{"id":"1074723","title":"次韵石端若惠长句","dynasty":"宋","author":"周紫芝","text":"仲容无双天下士，草木自应殊臭味。嵇康似鹤在鸡群，子阳如蛙真井底。小巫神气惊大巫，一见敛颜羞欲死。眼无皂白敢妍媸，口有雌黄谁?訾。借令卷舌终自羞，吾颡峣然宁不泚。伯仁大腹号空洞，步兵醉语无臧否。君方二子不啻过，视我当如发蒙耳。浪将五字比长城，要为庖丁作馀地。人言政似韩潮州，欲借新声与侯喜。苍颜槁项日摧颓，回雪流风更雄伟。乃知愚知本相悬，何啻人间三十里。我诗颇似西台书，时虽可喜终可鄙。人言嫫毋不自怜，捧心成颦亦成耻。少年有意慕黄初，岂料永嘉闻正始。诗坛新拜少陵侯，颇笑棘门儿子戏。劝君此语勿浪传，俗物还来败人意。"}