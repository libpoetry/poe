{"id":"1077143","title":"余赋佚老堂志宏见和复用前韵成一篇呈兴宗","dynasty":"宋","author":"李纲","text":"人生期百年，得老亦无几。超然高世士，急流贵勇止。挂冠神武门，不与王侯事。驱车返田庐，出关随父子。宁知千载后，夫子亦云尔。虚堂号佚老，游息长在此。心閒齐物我，漏尽谢生死。遗德蔼清芬，承家有贤嗣。行年踰六十，遇物如止水。岂惟诗家流，端是林下士。闭关园日涉，不种红与紫。满庭松桂香，月露浩如洗。风篁自萧萧，池溜方泚泚。知我却叩门，锄榛出芳卉。杞菊初长苗，棠梨半含蕊。清谈款襟抱，忘此德与齿。境幽人复佳，发我斐然意。作诗挂楹间，拙恶何时弭。邓侯亦可人，佳句实予起。抱膝更长吟，芜音惭四始。"}