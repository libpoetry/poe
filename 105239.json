{"id":"105239","title":"依韵和丁元珍寄张圣民及序","dynasty":"宋代","author":"梅尧臣","text":"平生天下友，常以道义求。良朋既我遘，没齿无怨尤。向来六七辈，非可取次俦。议论吐肝胆，慷慨从窜投。上能同所乐，下能同所忧。出处乃一致，颜色无媚媮。诗书每博约，文酒时献酬。其间最达者，今已问喘牛。我如沟中断，不入刀斧锼。未忍舍素业，笔墨老更遒。岂愿学葛藟，柔弱附彼樛。但慕张平子，闲居吟四愁。譬若种香兰，幸勿忧臭莸。顾兹发向衰，仕路行将休。自甘贫贱死，肯作儿女羞。夷齐何其清，尚饿不食周。末途逢元珍，果然知品流。当时守南方，非是寡筭筹。城空无一兵，有智欲谁诹。直令韩彭处，奚所施善谋。在法责固深，屈辱凡几秋。无人一引手，落穽穷更幽。乃以诗战我，摐摐排利矛。用以以击少，左旋而右抽。困蹙全夺气，奔降且无由。孰意吾晚节，获奉君子游。宴屡接其席，行屡接其輈。遂使西归航，岸泊独淹留。张侯喜闻馆，坐久月影收。烛尽继以薪，夜分方还舟。自古贤与愚，一一为冢丘。定知不可免，安用计短修。会须举杯杓，亦莫忘歌讴。"}