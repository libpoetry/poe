{"id":"687938","title":"留别诸子还山","dynasty":"明","author":"成鹫","text":"行行且莫怅离群，笑指前山日欲曛。此际谁为当去客，及时犹得少迟君。归僧箬笠全冲雪，老我茅堂半住云。别后故交劳远梦，夜钟无计遣相闻。七斤破衲五条衣，结束閒身上翠微。满地风尘成老丑，一天雨雪独来归。江山未辨谁宾主，今昨何曾有是非。从此孤僧似孤鹤，出门长与白云飞。"}