{"id":"621113","title":"至南都呈大宗伯李小湾先生","dynasty":"明","author":"黎遂球","text":"四朝耆望重纶丝，天上元杓帝者师。南国化行周礼乐，西京咸肃汉威仪。河图顾自先皇命，鱼藻赓深圣主知。岂止文章雄八代，更隆声望拜诸彝。三台辅弼方虚左，五百夔龙正及期。分陕召公书并著，赉形商佐梦恭思。龙门尽仰知名士，鲤对曾看历齿儿。感激延陵犹挂剑，将无有道愧题碑。问牛调燮逢兹日，舐犊恩情念昔时。赋比枚皋徒率尔，序惭王勃怅何之。雕虫几度愁铅椠，附骥差应致汉逵。北海通家宁敢拟，南山聊赋有台诗。"}