{"id":"693944","title":"丁亥仲春余归自岭右暂憩乡园读杜工部秦州杂咏怅然感怀因次其韵","dynasty":"明","author":"陈邦彦","text":"故国还春色，逋人此倦游。闭帘门内影，兼辆客中愁。鼙鼓连三月，车书隔九秋。奋飞如可达，儿稚谩相留。三辰开玉历，八桂寄行宫。剥复关元造，讴吟自远空。群骑参毕月，诸将马牛风。长叹佻佻子，披霜遍二东。中原馀白骨，岭峤亦黄沙。短袷从新制，飞甍散旧家。檿丝鸣镝疾，骏足注坡斜。濒海风涛地，楼船莫浪誇。奋零应有渐，涕息已多时。岂谓桑柔造，居然麦秀悲。置身怜晚暮，僦舍愧栖迟。会策青藜杖，猖狂恣所之。夙昔游南国，趋程半岁强。山连庐阜峻，江入海门长。古殿翔鹓鹭，良家控骕骦。何时重击楫，伫立鬓毛苍。载驱曾傍塞，逐伴却来归。博道成金注，高山负玉徽。双江援旅绝，五岭戍兵稀。为问谁专阃，经年未解围。海气润三山，彤云缥缈间。岂应无劲卒，谁与固重关。鱼服困何急，龙髯去不还。侍臣恩遇重，回首若为颜。湛湛苍梧水，朝宗去复回。輶轩亲被命，影国为谁来。使旨东西迕，高牙取次开。深惭鲁连策，空复子山哀。铜驼随魏阙，铁马蓦韩亭。堠火连城绝，阴燐夹道青。中台仍晋纬，南斗杂商星。行遁君休笑，时危在远坰。正忆投荒远，应怜侧目繁。何人为李地，无路觅桃源。息影防谋面，孤踪怯傍村。羁栖吾已惯，遮莫老空门。马蹄春趁早，云脚晓鬟低。恩诏来黄屋，中途拜紫泥。园陵吴会北，行在桂林西。何事鹓班远，前村困鼓鼙。短褐冲寒陇，徒行涉涧泉。浮名争属目，贫病任流传。遍野惊群盗，沧江当并边。乡关曾未靖，况也勒燕然。飘寄曾无地，崎岖暂抵家。短垣凭僦舍，瓶粟拟量沙。懒谢扬雄草，愁荒邵伯瓜。春风深闭户，开落任江花。转徙知吾拙，平陂信有天。却怜蓬矢奋，差少羽书传。揽翠依金阁，烹云近玉泉。干戈如永偃，高枕故庐边。物产川原尽，生涯寇盗间。无愁应岸柳，不改是春山。古戍饥乌集，江村乳燕还。未须愁远道，多恐泪痕斑。固穷甘薄宦，久客怅离群。空复依南郭，谁当问子云。练裳怜旭日，萍藻隔春分。流俗从姗笑，佯狂总未闻。迂愚逢世难，寂寞对春光。马首初停策，莺声不度墙。避人疑画地，念乱戒垂堂。何计乘桴去，悠然一水长。漫道驰驱苦，翻疑览胜归。雨窗寒对瀑，海日夜生辉。地迥临蛟穴，峰高碍鸟飞。颇闻骁果在，谁为畅皇威。南武城犹昨，西归路未难。谁能将桂管，一为度桑乾。赤羽摩云近，楼船耀日寒。但令怀报主，端合早登坛。薇柔聊可采，荼苦复谁知。有泪倾遗老，无金结健儿。佗封元禹甸，刘苑旧汤池。闻道新花发，殷红恋故枝。"}