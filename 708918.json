{"id":"708918","title":"念奴娇  登子招同铁厓循蜚古狂饮采友堂坐有张较书","dynasty":"明末清初","author":"曹溶","text":"连朝花谢，惜名花、强欲留春同住。倦起疾书金缕带，斗鸭阑边旧句。羽盏传觞，香尘按舞，快事浑无据。阮途相识，飘零还倚芳树。夜半如意敲残，顾影低徊，莫触伤心处。堂下湿云飞不起，堂上美人清曙。浅黛吴妆，横波楚态，剪烛殷勤语。掀髯一笑，陶公自合归去。"}