{"id":"505167","title":"送别王仲缙先生歌","dynasty":"明","author":"张宇初","text":"为学贵师友，斯文追大宗。江湖近凋落，王子欣相逢。昨我髫童慕儒业，尊君卓起推文雄。先子尝从谒明主，文光万丈腾奎府。固宜英嗣继休声，云梦沧溟隘吞吐。华川钟秀山岳奇，辞源自昔专吴楚。一朝辉彩动贤王，九苞凤羽鸣朝阳。鹓行倚马千万语，班贾曹刘焉足方。我闻王书积万卷，探索朝夕高虞唐。珠玑金玉非嗜好，圣训皇谟世为宝。自缘天纵皆宿成，况此贤才臻辅导。汉唐藩屏知学稀，千古鸿名亘穹昊。却愧山林庸钝资，累蒙恩眷徒心驰。逢君备语仁睿德，执报未能欢欲趋。空山积雨交夏绿，联璧独肯过茆茨。湿云到地绕原隰，啼鸟深林昼阴寂。翠荷斜带碧篁妍，残花低亚清泉急。蒲叶倾尊五月凉，离情缓逐长淮入锦囊。卷帙探遗言，禁苑骊珠光。四悬极谭精蕴深，启沃述作幸纪名。山川世闻久，枯木寒泉冰雪情。千金难遇论杯酒，玉堂金马虚位方待贤，直睹高骞动星斗。品藻惭加樵牧音，大雅宁遗凤麟薮。岷峨苍翠仙者都，莫惜因风慰驽朽。"}