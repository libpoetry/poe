{"id":"607277","title":"牟母薛孺人贞慈诗有引","dynasty":"明","author":"卢龙云","text":"江汉钟奇淑，庭闱萃众芳。早推闺里彦，继擅妇中良。誓志明如日，存孤薄履霜。柏舟宁共矢，芦絮不堪裳。歌鹄自完节，丸熊更义方。诗书遗泽远，孝友颂声长。教仕绩逾最，移忠庆未央。风清萱草茂，露浥桂枝香。星焕集贤里，天开燕喜堂。母恩诚欲报，子道亦同光。"}