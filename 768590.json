{"id":"768590","title":"瑶华慢 高澹人内翰入直南书房，上手摘白石榴一枚赐之，舍人尝不敢竟携归，命友人作半榴图，因题卷末","dynasty":"清","author":"沈岸登","text":"星槎甚处，泛取瓠囊，入上林花谱。铜仙掌底，含露窄、踯躅芳名曾数。丹铅都洗，正倩得、新凉疏雨。忆压帘桂叶秋阴，长伴晓枝瑶圃。蜡珠小结蜂窠，羡隔膜轻明，皱縠分吐。添他十斛，将买笑、定有娉婷人妒。天浆瑩齿。留一半、蔬香传赋。讶年来红豆吟笺，空认啄残鹦鹉。"}