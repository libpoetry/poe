{"id":"1123857","title":"呈周昭礼二首","dynasty":"宋","author":"赵蕃","text":"自从君发信州船，令我登临每怅然。把臂真成一倾倒，转头知隔几山川。憎余况有年年恶，美子诗堪句句传。记取相逢又相别，菊枯荷尽早梅前。又向江头觅去船，故山归路反茫然。秋鸿社燕各千里，落日残霞同一川。酒得老兵犹可饮，诗须我辈始堪传。经行到处无生景，平日梦中今目前。"}