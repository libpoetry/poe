{"id":"757893","title":"瑞鹤仙 题汤节母杨太夫人“吟钗图”","dynasty":"清","author":"苏穆","text":"琼台凋鹤羽。念万种凄凉，小窗倦旅。秋风无处所。折一枝钗玉，燕随秋去。双飞俊侣。早碧化、鲸飙鲎雨。更间关、千里征程，还恐旧巢难住。凝伫。思亲一夜，掩泪相看，白云红树。愁题秀句。清镜里，断肠谱。羡轻裘叔子，朱弦彩笔，争识旧家风度。忆春晖、长似依依，膝前絮语。"}