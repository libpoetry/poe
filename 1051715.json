{"id":"1051715","title":"寄君时","dynasty":"宋","author":"彭汝砺","text":"岂不有性灵，稍可学操缦。公私足忧责，耗蠹几大半。驰驱寝食废，真自残躯干。叔兮识至理，真伪不可乱。读书老不辍，夜坐频达旦。特立无倚著，刚严实予惮。岁时有多少，每复愁分散。顾瞻鹡鸰飞，俛仰发浩叹。安得桑麻田，谷粟粗可饭。晨昏侍萱堂，綵服何粲粲。箴切庶寡尤，诗书恣娱玩。相从不相离，如彼鸿与雁。"}