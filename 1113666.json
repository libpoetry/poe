{"id":"1113666","title":"再作十绝寄胡伯负兵侍仲方尚书","dynasty":"宋","author":"李元实","text":"文昌武库九霄中，翁是新州老澹翁。应念象台今日客，清风端与我翁同。公家富贵足掀天，都出新州十九年。若念象台今日客，方知澹老子孙贤。官职庐陵不是无，文章更亦拟欧苏。若言直气横牛斗，但见人间说姓胡。赤手批鳞事最难，况渠班底一微官。澹翁去后能如此，当作三生石上看。澹翁直气贯三才，入座云仍渐上台。料想而今闻底事，中心应亦念渠回。朝行多少气英英，不怕霜朝曲嘴鹰。一网而今都打尽，庐陵人且说庐陵。绍兴秦桧秉洪钧，澹老昌言斩桧秦。犹恨日来三四子，抗章不说斩奸臣。一从艺祖握乾符，元气都凭直气扶。若欲皇家宗社永，胡家直气岂容无。东西两浙及闽川，皆见鸳行有直言。若我江西独钳口，澹翁九地也埋冤。寄语朝家廊庙人，新州奇事又重新。肯甘富贵忘他底，应为斯人作好春。"}