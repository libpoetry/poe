{"id":"915703","title":"得寿仁寿俊二子中涂家书三首 其二","dynasty":"宋","author":"杨万里","text":"子壮祇觉幼，子学祇觉迟。二子忽颀然，语离又作悲。今年来官下，二子暂我随。悬知住不久，且复相从嬉。鹤书自天降，槐花呼汝归。伯也恐我愁，愿留不忍辞。仲也惨不释，飞鸣思及时。岂有凤将雏，雏长禁其飞。决焉遣还家，一笑更不疑。傍人怪无泪，泪入肝与脾。"}