{"id":"523219","title":"少年行","dynasty":"明","author":"李梦阳","text":"白马白如雪，银鞍耀明月。骑出青云楼，挥鞭向金阙。自言事武皇，出身为椒房。结交乐通侯，擅名斗鸡场。尚主复赐第，轩盖一何光。被酒过都市，杀人如剪蒿。左殪南山虎，右斩北溟鳌。昨朝兵符至，单于寇临洮。奋身出玉门，杀马衅宝刀。横行万馀里，叱咤威风起。夺马贰师城，长揖见天子。调笑大将军，醉骂柱下史。生憎汉相如，白首文园里。"}