{"id":"1060044","title":"次韵李十七僧宜见过兼简杜思诚","dynasty":"宋","author":"周行己","text":"坎壈客游子，岁莫怀百忧。困若伏辕驹，未遇甘垂头。志度蕴刚洁，劲气横清秋。岂事稻粱唼，比翼黄鹤游。人情憎远客，言笑怀戈矛。有道死不泯，能易匈匈不。穷当志益坚，讵逐波上鸥。有杜莫逆交，有李山阳俦。日想文义会，夫我心则休。心休日月閒，忽忽时岁遒。俗子浪嗤诟，日夕竞咆炰。圆凿事方枘，固知不相谋。我徒方外士，汎若不系舟。东西与南北，无入不优游。至此愿随俗，俛眉愧前修。驾言归去来，山寒不可留。薄俗利口实，斩斩非我侔。太息仰明月，忍作寻常流。"}