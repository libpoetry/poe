{"id":"1073465","title":"徙寓妙觉佛舍胥乂民襆被相过赋夜坐","dynasty":"宋","author":"孙觌","text":"客居厌穷独，蓬艾翳环堵。庄舄尚越吟，钟仪犹楚语。吾人有奇操，空洞见城府。相逢逆旅中，雾豹初一睹。拘囹赋囚山，避谤憎市虎。褰裳肯顾我，崖峤走风雨。微吟对清夜，破此五月暑。坠露挹金茎，空花堕犀麈。孤灯映笼纱，泠滟翳复吐。耿耿遂不眠，逢逢听晨鼓。"}