{"id":"830934","title":"霜叶飞  落叶用梦窗《九日》韵","dynasty":"清末民国初","author":"陈宝琛","text":"一秋无绪。霜天里，朝朝风萚辞树。夜长还要警孤眠，听打窗如雨。更恻恻、危枝倦羽。添薪虚忆庭槐古。尽唱彻哀蝉，甚处觅、题红那管，客衣缁素。长记九日江亭，商飙猎苇，此题弱冠曾赋。而今人亦秃成枯，赢共阶蛩语。忍撇却、乾梢断缕。飘零休便随流去。但保得、冬心在，转绿回黄，是归根处。"}