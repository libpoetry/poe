{"id":"1057037","title":"盖公堂歌","dynasty":"宋","author":"毕仲游","text":"胶西丈人头皓白，避世不作诸侯客。黄帝老子是其师，短褐补肩人不识。呜呼相国起文吏，能解干戈谋社稷。诸田喋血腥未已，封裹疮痍与休息。三齐儒生多说士，强读诗书谈治国。席间众口乱如发，乡饮明堂尽陈迹。丈人西来貌甚野，杖藜柴车面黧黑。坐言治道本无事，要尔苍生自安适。尔能高卧知大体，男子耕耘女蚕织。用之天下如掌上，况尔区区城七十。相君再拜受其教，舍以高堂奉颜色。相君已死君不来，千五百年人叹息。眈眈新堂作者谁，密州太守文章伯。太守高吟醉太白，年谷常丰无盗贼。三牛倒曳九仙木，大斤截落琅琊石。脩梁巨柱屹如涌，磊落巍峨称公德。太守思公公不见，辟户张筵望南北。诗成鬼神相对泣，文就龙蛇惊辟易。公今存亡讵可问，况今自有神仙骨。五嶷山高近城郭，太守有堂奚不宅。我欲写公之意于鸣琴，又欲画公之容于四壁，太守胡不置我于其侧。我欲奋飞无羽翼，注目高歌泪沾臆。"}