{"id":"810179","title":"高阳台  为粟香室主人题冰泉集","dynasty":"清","author":"郑文焯","text":"斗玉花田，题璚梅岭，清词绣遍蛮弓。梦换萝衣，倦怀乌帽尘笼。故山落尽荼蘼雪，怕燕归、还误东风。谩销凝，暗草池尊，乱叶楼钟。苍梧旧迹追遗赏，忆呼猿烟语，招鹤云踪。一掬寒湫，采珠应叹江空。袖中重见沧州槁，倩夜弦、弹泪鲛宫。感年芳、红雨桄榔，碧月芙蓉。"}