{"id":"1144405","title":"题昭君画卷五绝","dynasty":"宋末元初","author":"陆文圭","text":"当时随例与黄金，不遣君王有悔心。近使来传延寿死，回思终是汉恩深。妍丑何须问画工，美人终日侍宫中。奉春初计真堪恨，欲望单于敬外翁。青冢千年恨不埋，琵琶马上几时回。宇文高氏争雄日，突厥柔然献女来。己恨丹青误妾身，何消更与妾传神。那知塞北风尘貌，不似昭阳殿里人。啮雪中郎妾不如，脱身无计谩相于。劝君莫射南飞雁，欲寄思乡万里书。"}