{"id":"1122235","title":"富安田舍二首","dynasty":"宋","author":"俞德邻","text":"风饕雪虐驾扁舟，又作田家数日留。雁逐稻粱飞远浦，犬惊杖屐吠荒丘。三杯薄酒延僧话，一盏寒灯伴客愁。白水漫漫妨麦事，催钱县吏亦宜休。漠漠寒云接断芜，平畴积水入长湖。犊眠篱下霜埋草，雁宿汀边月满芦。戟吻苦茶连叶煮，胶牙酸酒带糟餔。数朝已觉人情熟，识字耕田著我无。"}