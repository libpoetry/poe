{"id":"813386","title":"送邹石生之广州","dynasty":"清","author":"李宗瀛","text":"长铗切云冠，秋风白袷寒。故山辞玉女，炎海狎珠官。毒雾飞鸢堕，湍流度马难。诸侯方好士，行矣勉加餐。试说天南郡，迢迢北户开。昌华非故苑，越秀有高台。草木嵇含状，江山赵尉才。龙岩兼虎嶂，锁钥亦雄哉。五岭关山险，三城郡邑新。峡犹传帝子，庭说降仙人。嘉谷衔何日，菖蒲采及春。征蛮如续记，先为访遗民。辟瘴无冬夏，通潮入堰潴。荒田惟种蛤，小市竞租鱼。番赕珊瑚贱，蛮賨翡翠疏。最怜珠浦夜，月晕斗方诸。黄木湾边路，风光处处宜。红泉流古涧，翠羽集南枝。花满刘王坞，榕阴陆贾祠。到时骖哑虎，游览有新诗。玉镜当垆好，珠江打桨过。隔窗啰唝曲，联袂蹋摇歌。带结鸳鸯鸟，杯镂鹦鹉螺。从来南海俗，烟月作场多。歌舞冈非昔，祥兴事亦阑。崖门传驻跸，辇道忆呼銮。一代降王去，千秋正气完。抚时思往迹，感激发遥叹。千古虞翻宅，如今作梵寮。林存诃子树，钟应海门潮。吊客青蝇散，归魂白鹤遥。赤乌当日事，回首飒风飙。湖海须眉客，年来白发新。依人成老大，将母慰清贫。退鹢飞难进，神龙性亦驯。离忧何以缓，莫惜寄书频。"}