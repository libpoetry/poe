{"id":"721288","title":"卧病五羊闻故人蔡艮若之子约行授室情不自已伏枕上得二律感叹遂多勿作寻常诗读也二首","dynasty":"明末清初","author":"陈恭尹","text":"汝早孤能立，艰虞亦有今。虽安为圃计，未负带经心。读易知馀庆，称诗在鼓琴。先公期望意，正不必华簪。十载亡吾友，中宵有泪痕。何曾离梦里，容易闭泉门。鹤发亲犹健，鹓雏翼渐鶱。一抔仍未卜，惭负不堪言。"}