{"id":"1111859","title":"寿王通判五首","dynasty":"宋","author":"吴势卿","text":"银潢漾漾月华清，宝婺辉联处士星。中有老人南极现，三台齐色照篁屏。仙都仙子锦云裳，手授长生不死方。观惠春风今几度，童颜不改只刘郎。留槎阁外记前回，龟伴高斋今再来。试问剑州馀父老，棠阴勿剪又栽培。古称半刺已翱翔，□垒回旋舞袖长。赖有治齐清净法，宏开寿域海沂康。流霞潋滟照炎天，雪藕调冰佐玳筵。屈指西风凉意近，且拚剧饮管流年。"}