{"id":"687011","title":"春日述怀二首答萧翀","dynasty":"明","author":"刘崧","text":"乱馀无地托幽栖，满目风尘失故溪。身拙自怜蚕缩茧，家空偏感燕巢泥。草生北渚愁矰雁，花落东郊忆斗鸡。抱膝独成梁甫叹，故人何许重相携。落日荒村断往还，閒居空复叹间关。溪凫对浴柳当户，野鸟乱啼花满山。夜雨怀人魂梦远，春风欺客鬓毛斑。相知赖有王司直，呼酒时时慰旅颜。"}