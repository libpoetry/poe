{"id":"126756","title":"芳草长吟·芳草更休生","dynasty":"宋代","author":"邵雍","text":"芳草更休生，芳樽更不倾。草如生不已，樽岂便能停。雨后闲池阁，春深小院庭。是时帘半卷，此际酒初醒。密密嫰方布，葺葺绿已成。送回残照淡，引起晓寒轻。静衬花村薄，闲装竹坞清。溪边微水浸，原上未春耕。莫遣香车辗，休教细马行。籍馀无限意，望久不胜情。台逈眉初敛。楼危眼乍明。低低暮云碧，隐隐远山青。翠接鸳鸯浦，萋连杨柳汀。江潭夜帆落，海渚晚舟横。戍壘角一弄，牧童笛数声。沙头双鹭下，渡口乱鸿惊。蓊郁出征地，芊绵奉使程。远披来往路，遍绕短长亭。苒苒秦皇墓，离离汉帝城。荒凉故铜雀，破碎旧金陵。雾鏁前朝事，烟昏后世名。枯犹藏狡兔，腐亦化流萤。纵划奚由尽，才烧又却荣。徒能蔽京观，仍愿且升平。"}