{"id":"532836","title":"秋日集文寿承诸子得寒字","dynasty":"明","author":"黎民表","text":"翻翻双飞鸿，戢羽游河干。蹇予江海士，托交青云翰。黄华届秋序，萧爽可游盘。驩然逅缨弁，聚此西掖坦。长筵列丝竹，中厨具盘餐。光华盛朝阙，幽贞贲林峦。吐讯出金石，漓文馥椒兰。潢污非所贵，明信良已殚。片诺季布重，盈虚翟公欢。隙末申烱戒，相期保岁寒。"}