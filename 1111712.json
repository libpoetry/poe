{"id":"1111712","title":"春阅偶成三首","dynasty":"宋","author":"吴芾","text":"晓驱千骑出郊坰，极目江天万里晴。风入鼓鼙声益壮，日烘旗帜色增明。安边虽是难忘战，和众由来在戢兵。但愿从今烽燧息，早归林下看升平。大阅归来日未西，柳丝摇曳草萋迷。桑开蝉翼枝方绿，麦露虾须穗半齐。池面新荷争出水，道傍飞燕竞衔泥。风光撩我归心动，犹喜初无杜宇啼。肩摩袂属拥如山，夹道争看大阅还。无限儿童齐拍手，几多父老尽酡颜。八方共乐青春好，我亦常欣白昼闲。无奈老来归念重，梦魂夜夜绕乡关。"}