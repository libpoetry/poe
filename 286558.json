{"id":"286558","title":"九日登高放歌","dynasty":"清代","author":"李稷勋","text":"男儿不仕儒冠贱，长啸拂衣去乡县。驱马黄尘九陌深，青琐朱门人不见。悲歌入市寻狗屠，五年落魄雄心孤。有时痛哭枥下马，梦醒秋风城上乌。金台落日横榛莽，邯郸才人嫁厮养。感时怀古心悠哉，浇酒青天海月上。幽州九月沙冥冥，晓雁拂河霜堕星。空波澹沱苇花白，海雨吹凉秋树青。山川满目风景故，饮酒登高能作赋。未央华阙起中天，铜人冷泣金盘露。白云片片轩辕邱，红霞拂拂沧海流。牛羊草落雁门塞，阊阖风寒鳷鹊楼。去年苦雨过重九，今日霜晴见林阜。关河尘影夕照深，成山如发居庸斗。黄花紫萸寻旧闻，天空木落烟纷纷。狂吟侧帽大师塔，伤心酹酒望诸坟。廿载东南断兵火，津海通潮走夷舸。火船电线纵横驰，大地抟抟论圆椭。一朝波动鼋鼍穴，蓬莱清浅雨吹血。早知大错铸难成，江淮空赋八州铁。台海茫茫生远烟，鱼龙白日吹腥涎。髑髅五百田横岛，子女三千徐福船。丈夫盛年苦不健，荷戈杀贼成虚愿。钟鼎旗常自有人，怀抱连城不敢献。龙骧云起化侯王，得时吐意誇身强。对酒不歌两耳热，拔剑四顾心旁皇。人世遭逢抵一掷，燕昭乐毅今陈迹。眼中竖子擅功名，安能郁郁长草泽。登山临水忽怀归，极目天涯泪满衣。辽阳近日多兵甲，黄沙千里秋云飞。"}