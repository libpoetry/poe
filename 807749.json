{"id":"807749","title":"惜馀春慢  立夏前一日竹逸招同云臣修承红友天石惠文补仲云涛放庵二上人赏紫牡丹用宋鲁逸仲原韵","dynasty":"清","author":"陈维崧","text":"飞絮年光，脱绵时节，绿遍裙腰芳草。雒阳贵籍，紫府真妃，脸晕露华春晓。记得年前种时，一朵矫柔，问年犹小。自画堂养就，芳姿渐长，閒愁不少。蓦听得、杜宇催归，浓春将谢，先自替花烦恼。排当檀板，料理金樽，花径夜来频扫。追想开元旧游，玉笛宁王，琵琶贺老。只日斜客散，满栏姹紫，剩游蜂绕。"}