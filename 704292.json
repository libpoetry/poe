{"id":"704292","title":"次韵李宫允赏莲四首","dynasty":"明","author":"潘希曾","text":"骚坛意气许同袍，百战如公一世豪。花畔相携容易醉，又知公瑾本醇醪。纳凉深院怜荷静，共折荷筒当酒杯。十二阑干明月转，酒酣花睡两忘猜。酒傍芰荷香自别，肉兼丝竹调还高。晚来暑退堪行乐，坐待银河洗发毛。碧荷凝露夜凉新，命酒催诗第几巡。痛饮狂歌花事了，我犹忘我岂知人。"}