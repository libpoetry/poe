{"id":"651145","title":"故镇行","dynasty":"明","author":"薛瑄","text":"北山崒嵂界天碧，山前古境烟霞集。两街老木风飕飕，几道寒泉声沥沥。沟塍缭绕禾麦稠，椒林果实被道周。人家门巷甚萧洒，村园水石殊清幽。西边梵宇临深谷，俯视溪田蔼新绿。钟阁风云入壮怀，佛殿金银炫尘目。断碑苍藓还摩挲，细看岁月良已多。赵宋金元迭兴构，黄童白叟争奔波。誇雄竞丽犹未已，衰歇几何还又起。大道由来甚坦夷，何不归斯而舍彼。亲朋导我村北行，丛祠户牖涂丹青。龙堂鬼物极雄怪，土祠洞府何幽冥。还复崎岖历西涧，褰衣竞涉波凌乱。高柳啾啾栖暮禽，平芜渺渺语飞燕。嗟哉此境良亦稀，游览未毕情依依。念我昔年走天下，每逢山水娱清辉。况兹故里好林壑，有田可耕薪可斫。待余他日重归来，拟卜山居寻旧约。"}