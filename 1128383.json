{"id":"1128383","title":"寄台州使君五首","dynasty":"宋","author":"舒亶","text":"闻说天台太守家，全家日日在烟霞。壶中夜酿云分润，洞里秋香玉弄花。四郭青山连市合，一江寒水抱城斜。紫芝黄鹤应相识，梅福年来鬓欲华。使君家是八仙家，不负黄菁与紫霞。麦陇儿童行竹马，月楼鼓角度梅花。彩笺吟就云初合，玉局棋残月半斜。闻说握兰消息近，星郎昨夜倍光华。赤城山下万人家，隐隐烟霄隔海霞。石上仙书留鸟迹，碗中佛供落天花。参云台树寒阴直，照日旌旗暖影斜。遥想铃斋无别事，只缘风景费才华。几夜骊珠落蔀家，直疑光燄映朝霞。彩毫写就千篇赋，红烛才烧一寸花。卓荦高情欲飞动，淋浪醉墨半攲斜。阳春白雪知难继，捧对空惊衮绣华。"}