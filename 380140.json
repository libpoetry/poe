{"id":"380140","title":"高阳台·西湖夜泛","dynasty":"清代","author":"赵我佩","text":"古寺攒筠，青墙休薜，汀边小驻花骝。载酒桥东，酣然醉试春瓯。风湖树籁声先逗，更啼蛩、信到凉秋。玉轮圆、皓月生辉，胜境凝眸。百端竟尔齐句起，恨相思顿杳，易惹人愁。蜡炬生灰，红蕤梦去难留。任它水面弹筝怨，袅炉香、休上帘钩。绕花漪，处处园亭，恰许横舟。"}