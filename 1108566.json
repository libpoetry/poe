{"id":"1108566","title":"挽丘大卿二首","dynasty":"宋","author":"刘克庄","text":"方喜辽天孤鹤返，忽惊蔡岭一牛鸣。理官未遣俦三后，拙宦才令至九卿。尽剪萑莆潢弄息，不囊薏苡粤装轻。厚诬岂待他人雪，自有尧言与辨明。武仲孝标皆已矣，可堪又夺到丘迟。汉家卿将今能几，洛社耆英在者谁。作有道碑宁免愧，过乔公墓定何时。春风自绿原头草，不管人间殄瘁悲。"}