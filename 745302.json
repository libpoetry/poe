{"id":"745302","title":"醉后放舟焦山乘月而归因赋长史","dynasty":"清","author":"钱林","text":"火云烧山山欲焦，船头湿翠风萧萧。孝然高卧唤不起，洞口瞥有仙人招。孤筇入手凌山椒，轩然杰阁开松寥。天光徘徊鹳雀喜，水气合沓鱼龙骄。是时江空初上潮，淡白尽处青为缭。鲛宫倒影晃金碧，海上复见秦时桥。碧城凉梦来迢迢，屏间枯坐茶烟消。老僧欲定定不得，波心一月如珠跳。倚阑何人横玉箫，金支翠旗纷荡摇。我疑混沌死千载，浮出郭墓青峣峣。南宫之石不可标，东坡之带安可要。风流一替水天冷，岂惜为尔飞三蕉。酒酣我亦回兰桡，中流恰遇相妃朝。一声柔橹过江去，鸥花鹭叶秋魂飘。"}