{"id":"1114119","title":"见报以言者论六事其五皆靖康往故其一谓资囊士人上书以冀复用谪居海南震惧之馀斐然有作","dynasty":"宋","author":"李纲","text":"力小安能胜万钧，退藏深渺欲全身。大恩不报有馀责，何必烦言浪指陈。非才自丏罢钧衡，百念灰寒岂复萌。刚道资囊上书者，不知谁继颍川生。尼父乘桴居九夷，管宁浮海亦多时。古来圣贤犹如此，我泛鲸波岂足悲。功似赞皇犹远涉，智如鹤相亦来游。世间万事非人力，只有安心百不忧。苏子曾为海上仙，群龙三复绝韦编。我今日对羲文语，却恨公书取次传。"}