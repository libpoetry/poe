{"id":"746570","title":"林以善画鹰","dynasty":"清","author":"姚清华","text":"黄尘卷地风萧瑟，白日晦冥天变色。翻空一鸟从天来，欲飞不飞向虚壁。金眸铁爪锐莫当，卓立风骨森开张。将军猿臂不得控，一时狐兔皆遁藏。曹霸画马兼画骨，此诀流传幸弗失。尔良画鹰同画马，运腕如风笔屈铁。长林月黑阴风号，纷纷妖鸟来林皋。安得此鹰一奋击，的除六合无鸱枭。"}