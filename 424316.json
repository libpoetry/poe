{"id":"424316","title":"莺啼序","dynasty":"近现代","author":"袁思亮","text":"园林旧时俊赏，敞银屏绣户。翠樽满、醉折花枝，卷帘天半歌舞。暗香动、凉飔荡夕，沉沉罨霭疑无暑。但天孙、惆怅灵槎，夜来风雨。楼傍秋阴，暂暝便霁，飏晴云暖雾。麝薰过、翩入惊鸿，黛螺新画眉妩。弄歌珠、梁尘暗簌，似偷掐、霓裳仙谱。更商量，佳会明朝，再听金缕。巾车乍卸，柘鼓重携，又几亲笑语。芳昼永、麴澜初定，倦耳争洗，间发清商，缓移筝柱。娇波送盼，遥峰颦恨，柔肠回断无人省，只声声、化作情天絮。余音未歇，无端瘦月斜阳，送人惨澹归去。阳春法曲，响绝知稀，正感今怨古。问料理金樽檀板，付与华年，羽换宫移，为谁辛苦。红墙雾隐，蓝桥烟锁，蓬山神海无梦到，笑寻常、蜂蝶猜都误。凭君领取清愁，杜若湘兰，惯题秀句。"}