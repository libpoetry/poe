{"id":"1217236","title":"重寻欧阳书室简信道同游","dynasty":"元","author":"廖大圭","text":"佳游念兹山，何心计脩阻。一来感奇逢，再至欣夙睹。萧萧读书岩，高风凛终古。杂木荒女萝，遗踪记环堵。当时想禽鱼，英姿识龙虎。而我后千龄，披榛悼前武。磴道方涉云，松林忽闻雨。悠悠遂忘归，远意入平楚。既寻石上室，复息林下宇。长飔凉衣巾，薄暮多笑语。乡来同苦辛，殷勤问游侣。"}