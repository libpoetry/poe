{"id":"814111","title":"海棠春 闺词再和阮亭韵四首","dynasty":"清","author":"陈维崧","text":"依稀听得菱花响，三竿日、红完蛛网。半晌注横波，无数鬘云漾。妆成谁见灵蛇样，分付与、百花闲赏。一座丽春楼，尽把轩屏敞。昼长嫌煞乌三足，谁耐唱、摩诃池曲。好梦远如天，落絮平于褥。彤墀火迸红榴肉，簪不稳、一枝寒玉。怯暑那成眠，走觅银塘竹。夜堂月上无人影，小鹦鹉、困酣难醒。正好试金盆，一斛红泉冷。浴馀借得蟾为镜，谁爱取、冠儿重整。低髻卸偏荷，茉莉圈成饼。丝丝烛泪多如雨，捣尽了、月中孀杵。镜听拟来朝，私卜帘前语。坐深裙子红都去，早又是、三通谯鼓。谈解小郎围，权拔钗为麈。"}