{"id":"1063831","title":"次韵周达道运句二首 其二","dynasty":"宋","author":"释德洪","text":"朱门连大藩，知是故人宅。登门一笑欢，忘其身是客。丛林断岸西，聚落一水隔。欲知往来数，鸡犬亦相识。人情改朝夕，世议苦迫窄。公辈月轮高，不涴浊流色。拨书卧清晓，井汲闻馀滴。职严宾谒少，境静意自适。嗟余眷闾里，边风马嘶北。公贤义当亲，此外吾何择。瘴痾苏昼簟，小寝喧鼻息。梦惊哦公诗，清欢洗岑寂。"}