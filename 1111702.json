{"id":"1111702","title":"和经仲春日即事","dynasty":"宋","author":"吴芾","text":"淡烟笼水一溪虚，别有风光在野庐。幽哢唤人回远梦，落红铺水失清渠。此生得酒休辞醉，今日何人是奠居。正向东山念萧索，筠筒烦寄指南车。策杖郊原信步行，沙边春水半涵清。花开旧树香仍在，燕葺破巢功未成。世路十年尘土面，春风万里鼓鼙声。从今准拟开怀去，到手荷杯莫厌倾。"}