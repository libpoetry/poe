{"id":"308406","title":"烛影摇红·梅郎南泊，北望凄然，邂逅朋尊，漫吟成调","dynasty":"清代","author":"陈洵","text":"摇梦清尊，酒阑却望长安远。年时西笑出门行，日下魂飞乱。车马亲朋又散。问平居、沧江岁晚。霓裳惊破，鼙鼓声中，飘零谁管。时节逢君，楚兰别有江南怨。赋情不比李龟年，曾侍开元宴。往事梨园泪断。暗凄凉、西风故苑。良辰美景，天上人间，白头吟倦。"}