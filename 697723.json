{"id":"697723","title":"拟饮酒效陶渊明十首","dynasty":"明","author":"胡俨","text":"偶尔得名酒，日夕斟酌之。顾影忽复醉，回飙吹我衣。颓然即枕席，觉来还命辞。归云返大壑，栖鸟恋故枝。人生贵知止，汨汨将奚为。以心为形役，寓形复几时。人生匪不营，所营在衣食。田畴虽久芜，常业当自力。有男种桑麻，有女事蚕绩。耕织亦云劳，岁功幸已毕。开轩弄书琴，游泳得闲隙。区区百年内，所乐在昕夕。几日不饮酒，饮酒辄开颜。村墟寡轮鞅，柴门昼常关。幽兰吐疏花，荣荣生竹间。白云何处来，日暮宿檐端。流盼不觉暝，明月出东山。秉耒事西畴，同为垄亩民。所忧在饥馁，岂不怀苦辛。苦辛有时息，田园遂吾真。披径携童幼，斗酒即此邻。相见多好言，解颜共欣欣。时当积雨霁，乐此天宇新。春风扇阳和，草木咸敷荣。山川被德泽，天宇流光晶。游鱼泳清川，鸣禽变新声。亦有五男儿，抛书事力耕。田畴既霢霂，更愿桑麻成。所资在口体，粗给岂余赢。凯风自南来，飒然入吾庐。翻翻动书帙，素琴聊自娱。好鸟鸣前楹，竹树交扶疏。北窗适闲旷，美酒湛清壶。南山天际明，浮云空翳如。门前五株柳，篱边几丛菊。柳衰枝易疏，菊荣叶更绿。故人值良辰，相过慰心曲。丘园登菽苴，床头酒初熟。引觞还共斟，寒花粲盈目。翛然适恬旷，遂尔忘局促。朔风何烈烈，场圃已新筑。相与纳禾稼，壶浆辄往复。尽醉舒襟颜，形迹谢拘束。鸡犬鸣深巷，牛羊散平陆。老稚杂笑谈，和乐知岁足。盘飧与粔籹，墟曲走童仆。四序更代谢，流光去如驰。顾匪金石坚，讵可千岁期。昨日颜如花，今朝鬓成丝。寓形宇宙间，为乐须及时。有酒不快饮，徒起雍门悲。时运适其会，达生贵自然。圣远道斯在，岂必羲皇前。悠然得真趣，采菊见南山。凛凛怀光烈，脱屣如玄蝉。嗟哉避俗翁，高风此其贤。"}