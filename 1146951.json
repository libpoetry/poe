{"id":"1146951","title":"大历年浙东联唱集 松花坛茶宴联句（元本不注名姓于联句下）","dynasty":"唐","author":"浙东众诗人","text":"几岁松花下，今来草色平。衣冠游佛刹，鼓角望军城。乱竹边溪暗，孤云向岭明。绕坛烟树老，入殿雨花轻。山磬入天界，风泉远近声。夜禅三世晤，朝梵一章清。上砌莓苔遍，缘窗薜荔生。焚香忘世虑，啜茗长幽情。聚土何年置，修心此地成。道缘云起灭，人世月亏盈。蝉噪林当晓，虹生涧欲晴。水流惊岁序，尘网悟簪缨。池上莲无著，篱间槿自荣。因知性不染，更识理常精。从此应贪味，非惟悔近名。山栖多自惬，林卧欲无营。已接追凉处，仍陪问法行。赏心殊未遍，惆怅暮钟鸣。"}