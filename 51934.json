{"id":"51934","title":"苦寒行·凛凛朔气运","dynasty":"明代","author":"徐祯卿","text":"凛凛朔气运，悠悠玄象驰。北鄙何萧条，漠野恒凄其。崇霜依岫结，峨冰凭岸滋。飞砂塞门来，胡马厉长悲。漂漂密雪兴，叆叆繁云垂。穷兽啼原泽，饥乌号树枝。无衣叹秦风，卒岁咏豳诗。伊予炎荒士，飘飖寄边陲。风土有本性，狐貉非所宜。饮浆岂执热，怀纩犹抱絺。处燥常畏疡，久凉诚恶痺。寄谢父与母，游子难久居。"}