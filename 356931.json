{"id":"356931","title":"念奴娇·用稼轩韵","dynasty":"清代","author":"黄人","text":"魂销无数，正卖花天气，禁烟时节。一缕温馨徐出梦，新换轻罗还怯。泄柳春光，踏青期误，风雨何曾歇？《阳关》歌阙，清明便早成别。一任金缕偷提，宝钗私赠，鹦鹉终须说。碧满天涯人去处，何限鹃声啼血。银汉盈盈，相逢不远，此意休抛撇。西风留约，黄花欣看重发。"}