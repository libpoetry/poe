{"id":"1117014","title":"九日阴雨不止病中把酒示诸子三首 其二","dynasty":"宋","author":"苏辙","text":"九日不能饮，呦呦觉胃寒。妻孥劝把盏，萸菊正堆槃。懒极久成病，年高终鲜欢。道人嫌服药，心息自相安。庭菊兼黄白，村醪杂圣贤。微吟还自喜，不饮信徒然。陶亮贫非病，孟嘉醒亦颠。相看莫相笑，与尔各当年。旱久翻成雾雨灾，老人腹疾强衔杯。官醅菉豆适初熟，篱菊黄花终未开。儿女共怜佳节过，鸡豚恐有故人来。衰年此会真馀几，薄酒无多不用推。"}