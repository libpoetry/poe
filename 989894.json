{"id":"989894","title":"竹马子/竹马儿 柳","dynasty":"宋","author":"曹勋","text":"喜韶景才回，章台向晓，官柳舒香缕。正和烟带雨，遮桃映杏，东君先与。乍引柔条萦路。娇黄照水，经渭城朝雨。翠惹丝垂，玉阑干风静，轻轻搭住。到此曾追想，陶潜旧隐，忆隋堤津渡。三眠昼永凝露。更许黄鹂娇语。似怕日暖，飞花成絮，拟雪堆绣户。待放教婆娑，如眉处、笼歌舞。"}