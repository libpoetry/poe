{"id":"954206","title":"寄生槐","dynasty":"宋","author":"欧阳修","text":"桧惟凌云材，槐实凡木贱。奈何柔脆质，累此孤高干。龙鳞老苍苍，鼠耳光粲粲。因缘初莫原，感吒徒自叹。偷生由附托，得势争葱茜。方其荣盛时，曾莫见真赝。欲知穷悴节，宜试以霜霰。萌芽起微蘖，辨别乖先见。剪除初非难，长养遂成患。虽然根性殊，常恐枝叶乱。惟应植者深，幸不习而变。含容固有害，剿绝须明断。惟当审斤斧，去恶无伤善。"}