{"id":"1075739","title":"时宰生日乐府四首 其二 班师行","dynasty":"宋","author":"周紫芝","text":"汉兵出塞将军行，棘门灞上空屯营。羽书夜半急如火，淮田千里无春耕。庙堂有议如建武，十岁边头不鸣鼓。君王无事两国欢，长乐宫中瞻圣母。鹰饥虎饱不足图，三军渐欲销兵符。红旗尽卷夜烽冷，铜花绣甲金模糊。横议当年猬毛起，公持一言天自喜。尽收诸将入神京，十六卫闲清似水。榆关一骑不动尘，阴功何止活万人。封侯铸印不足说，朱颜一笑三千春。"}