{"id":"1108731","title":"资殿清惠陈公哀诗三首","dynasty":"宋","author":"刘克庄","text":"不比尧夫新悦泽，依然迂叟旧清羸。末年先帝攀髯恨，几处遗民堕泪碑。上自易名真独断，史当立传要雄辞。道山堂上分襟句，岂料今为绝笔诗。清德在人如皦日，荣名加我等浮云。漫张赞下青凉伞，不改辽东白布裙。老惜平生惟此友，吾虽后死愧斯文。昔贤千里怀鸡絮，安得陈之董相坟。端平元祀王正月，我与公同被特招。甲午英游小元祐，庚申景运再陈桥。可怜转枕成春梦，犹忆联鞍趁早朝。若见西山询学子，为言衰鬓雪萧萧。"}