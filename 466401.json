{"id":"466401","title":"念奴娇　寄薛为宏二首","dynasty":"当代","author":"卢青山","text":"马回风吼，更森刀凛雪，梦中谁挽？不认流年流水恨，尚记巴陵狂胆。簪花俏鬓，苔霜尺厚，一例焚兰散。子猷在否？竹芜千亩谁看？万事到底难堪，尚邀云雨，跋扈飞苍阪。裂铁凋梅今夜笛，吹上九重宫馆。试睨王侯，重收覆水，不是当年狂狷。还云未老，肯谁同学拚饭？如天大道，向风霾雨僽，大河谁挽？了了秋寒斫铁具，换了种麻心胆。邵瓜熟后，江鱼肥处，一曲广陵散。讥蝇噪雀，曲终还怕人看。留取桂魄芝怀，赤松同往，何事悲盐阪？夜睡老龙惊浪起，飒飒兀寒摧馆。两地萧然，料移筝柱，赌尽今宵狂狷。我难相慰，愿君强自加饭。"}