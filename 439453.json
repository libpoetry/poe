{"id":"439453","title":"鹧鸪天","dynasty":"金","author":"赵可","text":"金络閒穿御路杨。青旗遥认醉中乡。可人自有迎门笑，下马何妨索酒尝。春正好，日初长。一尊容我驻风光。归来想像行云处，薄雨霏霏洒面凉。十顷平波溢岸青。草香沙暖水云晴。轻衫短帽垂杨里，楚酒相看别有情。挥彩笔，倒银瓶。花枝照眼句还成。老来旋减金钗兴，回施春光与后生。"}