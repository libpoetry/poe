{"id":"766323","title":"定风波 其二 宿州行馆再得艾生书却寄","dynasty":"清","author":"周之琦","text":"瘴云阴、卯饮杯停，骊歌柳岸催发。冷落孤踪，凄迷影事，梦杳庄生蝶。庾楼风，皖江楫。带水盈盈限秦越。情切。到而今翻羡，羁禽天末。翠笺半摺。向邮亭、两度音徽接。正相思，吟苦来鸿片羽，飘堕空廊叶。妙香凝，古欢结。洛诵兰言总心折。行箧。一编常对、澄怀秋月。"}