{"id":"162601","title":"罗汉石·吾闻大幻师","dynasty":"宋代","author":"曾季狸","text":"吾闻大幻师，种种示方便。虽於土石中，神力亦周遍。君看此翠琅，乃有罗汉面。殷勤作礼相，形质皆可辨。初观顶相殊，次观双足现，僧袍如轻绡，风举势转旋。得非方广尊，影落此石片。千年磨不尽，若坚金百炼。我来一瞻敬，赞叹未曾见。摩挲谛玩久，欲去反留恋。叮咛善守护，尊者俱神变。会当清夜阑，神光照金殿。"}