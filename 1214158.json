{"id":"1214158","title":"读张巡传","dynasty":"元","author":"周权","text":"我怀张睢阳，厉节刚不吐。妖氛暗㝢县，奋迅提虎旅。凭城怒裂眦，忠勇激肺腑。擐甲四百战，奇计不可数。江淮卒保障，藉此奠唐土。可怜将孤军，机势已莫禦。食尽兵亦穷，爱妾入鼎釜。雷南空桓桓，馀勇不可贾。身城遂俱亡，大义著君父。人孰不能守，公守以死拒。人孰不有死，公死乃其所。繁霜表贞松，迅水知砥柱。当时偷生辈，淟涊犹妾妇。青灯抚遗编，英气凛千古。"}