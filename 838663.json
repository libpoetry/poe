{"id":"838663","title":"乞巧","dynasty":"清末民国初","author":"许南英","text":"取巧原非君子儒，纷纷乞巧何其愚！我闻用拙存吾道，又闻巧者拙之奴。我生无事不守拙，自安义命心怡愉。天上神仙比我拙，其拙还为世间无。一年一度一相见，牛郎织女天一隅。银河竟绝仙槎渡，填桥还待白项乌？何如黄海、黑海、地中海，凡夫乘风破浪来往只须臾！"}