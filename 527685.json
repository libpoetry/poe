{"id":"527685","title":"画马行","dynasty":"明","author":"何景明","text":"画马如画龙，纵横变化当无穷。吾观月山子，落笔窥神工。曾向天闲貌十马，十马意态无一同。此马传来几百年，古绢犹开沙漠风。树里河流新过雨，簇簇草芽寒刺水。圉人双牵临水边，草色离离乱云绮。令人疑到渥洼傍，波底风雷斗龙子。细看不是白鼻騧，恐是当朝狮子花。紫燕纤离各惆怅，其馀驽劣何足誇。忆昔爱马不惜千金货，君王勤政楼头坐。胡奴黄衫双绣靴，厩中骑出楼前过。红帕初笼汗血香，玉鞭轻拂桃花破。吁嗟玩物竟何益，遗迹徒使丹青播。只今烽炮西北来，沙场未闻千里才。千里才，固有时，回头为问御者谁。君看赤骥与骐驎，挽车太行岭。心期田子方，踟蹰驾辕顷。霜凋苜蓿汉郊冷，骨折秋风自嘶影。君不见古人养马如养士，一饱能酬千里志。今人养马如养豚，厩下常堆蒺藜刺。古之良马何代无，可笑今人空按图。"}