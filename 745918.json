{"id":"745918","title":"读三国志","dynasty":"清","author":"柯振岳","text":"青虹入殿赤符熄，分裂河山号三国。丈夫济世患无才，有才失身堪太息。当日关东起义兵，只有孙曹足抗衡。坚也横死策夭折，荆州一隅困斗争。阿瞒河洛经营早，袁吕纷如落叶扫。唾手神区旦夕间，吁嗟昭烈依人老。龙蟠凤逸尽飞扬，不谒曹公愿莫偿。号令情知非出帝，虚名谬喜附勤王。就中最是荀文若，帷幄运筹王佐略。为汉不忠魏亦疑，白首子房竟焉托。天下英雄惟使君，地无尺土孰为群。武侯眼自高四海，卓识吾还爱赵云。将军帝室之裔骨，国贼曹操权可寡。大义昭然日月光，俯视余子真鸟兽。纵使偏安阻益州，汉家正统系炎刘。顺逆不论论成败，今古人才貉一丘。"}