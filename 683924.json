{"id":"683924","title":"汪山人沂者故伯玉司马宗人也年七十九矣而诗不衰貌又不衰其游又不衰将之赵魏间依穆考功而老焉乞余诗为赠得二绝句","dynasty":"明","author":"王世贞","text":"三辅游成鬓已银，蹇驴犹自踏红尘。明年试斩淇园竹，西入咸关把钓纶。司马盟坛众所宗，为愁年少不相容。穆生学得王家酝，三尺糟丘拟葬侬。"}