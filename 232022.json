{"id":"232022","title":"菜色洁而味辛夜对吴监丞饮饮","dynasty":"宋代","author":"杨冠卿","text":"山泽有臞儒，骨相无食肉。平生藜苋肠，愧负诗书腹。碧涧掇香芹，雕盘堆苜蓿。艰苦谋一饱，未免穷途哭。君今食万钱，肥甘非不足。味厌五侯鲭，嘉蔬列琼玉。云自楚中来，芳辛有余馥。一笑下箸空，鲸饮荐醽醁。吟余诗思清，如行湘水曲。湘君不复见，直欲跨黄鹄。"}