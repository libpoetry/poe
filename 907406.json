{"id":"907406","title":"摸鱼儿 其二 用古“买陂塘旋栽杨柳”韵","dynasty":"宋","author":"李昴英","text":"敞茅堂、茂林环翠，苔矶低蘸烟浦。青蓑混入渔家社，斜日断桥船聚。真乐处。坐芳草，瓦樽满酒频频注。皋禽自舞。惯松径穿云，梅村踏雪，朗笑自来去。车乘坠，争似修筇稳步。前尘回首俱误。安闲得在中年好，抱瓮尚堪蔬圃。高眼觑。算不识、人间宠辱除巢许。风篁解语。应共笑群狙，无端喜怒，三四计朝暮。"}