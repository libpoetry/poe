{"id":"713789","title":"寿汪虞部","dynasty":"明末清初","author":"屈大均","text":"南阳老人汉郎官，七十面如红玉盘。家近浮丘丈人馆，御女早得轩皇丹。二月罗浮大蝴蝶，纷纷出茧食花叶。山人言是小凤凰，五色之鸟为臣妾。有似君家诸小郎，三岁四岁初扶床。琳琅尽是天庙器，神仙之雏不可当。君今垂老多欢乐，左鬓会应生肉角。著书已当内外篇，采药还期南北岳。从来大道贵传人，长生有术予将学。"}