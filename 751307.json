{"id":"751307","title":"二月三日放舟至木渎宿石心村居越日登灵岩山远眺循麓过披云庵看梅冒雨而归纪游 其二","dynasty":"清","author":"刘履芬","text":"微露濡行人，揽衣起破晓。一步一看山，翳丛惊宿鸟。风廊出溟渤，钟声散迟早。松树千百盘，近觉青可拗。思夷勇孤往，步险怯始造。不知路所极，云起手能到。数数到阶级，落叶琴台扫。无与苎萝人，洞门閟春草。"}