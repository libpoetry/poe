{"id":"860961","title":"庆宫春/高阳台 谢草窗惠词卷","dynasty":"宋","author":"王易简","text":"庭草春迟，汀苹香老，数声佩悄苍玉。年晚江空，天寒日暮，壮怀聊寄幽独。倦游多感，更西北、高楼送目。佳人不见，慷慨悲歌，夕阳乔木。紫霞洞窅云深，袅袅馀香，凤箫谁续。桃花赋在，竹枝词远，此恨年年相触。翠笺芳字，谩重省、当时顾曲。因君凝伫，依约吴山，半痕蛾绿。"}