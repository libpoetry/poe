{"id":"713801","title":"广陵篇赠别吴鹿园","dynasty":"明末清初","author":"屈大均","text":"江北烟花是广陵，江南山水惟京口。蕃釐观左一逢君，欲典衣裘取清酒。飞桥十五首红桥，夹岸蘼芜渐及腰。才子偏来明月夜，美人不见落花朝。芜城一赋君能续，更有冶春三十曲。千载知音是紫薇，竹西歌吹伤繁促。哀怨犹多楚性情，荒淫未变吴风俗。山中虽有玉勾天，日月长含第五泉。儿女但能催白发，英雄那得再青年。"}