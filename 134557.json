{"id":"134557","title":"怀素书·上人工书世所稀","dynasty":"宋代","author":"司马光","text":"上人工书世所稀，於今散落无复遗。君从何处获数幅，败绢苍苍不成轴。云流电走何纵横，昏醉视之双日明。烈火烧林虎豹慄，疾雷裂地龙蛇惊。须臾挂壁未收卷，阴风飒飒来吹面。祗疑神物在闇中，宝秘不令关俗眼。嗟予平生不识收，但爱意气豪有余。欲求数字置认侧，安得满斗千金珠。"}