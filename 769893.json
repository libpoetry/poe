{"id":"769893","title":"水龙吟•吴宁周席上作","dynasty":"清","author":"彭孙遹","text":"画堂春静莺花丽，珍重为开嘉宴。金盘荐处，楚酪琼羞，吴羹雪片。曲按檀槽，词翻玉茗，歌喉清啭。叹经年作客，销魂此际，不觉奈何频唤。帘幕高张庭院。又火树、银花开遍。促坐藏钩，分曹戏彩，杯行无算。小器易盈，一时沉顿，玉山将断。记醉中上马，明河欲堕，横参初转。"}