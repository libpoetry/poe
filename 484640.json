{"id":"484640","title":"南园","dynasty":"明","author":"高启","text":"君不见平乐馆，古城何处寒云满。君不见奉诚园，荒台无踪秋草繁。白日沉山水归海，寒暑频催陵谷改。皇天大运有推移，富贵于人岂长在。请看当年广陵王，双旌六纛何辉光。幸逢中国久多故，一家割据夸雄强。园中欢游恐迟暮，美人能歌客能赋。车马春风日日来，杨花吹满城南路。叠石为山，引泉为池，辟疆旧园何足奇。经营三十年，欲令子孙永保之。不知回首今几时，繁华扫地无复遗。门掩愁鸱啸风雨，种菜老翁来作主。空余怪石卧池边，欲问兴亡不能语。春已去，人不来。一树两树桃花开，射堂鞠圃俱青苔。何须雍门琴，但令对此便可哀。人生不饮胡为哉？人生不饮胡为哉？"}