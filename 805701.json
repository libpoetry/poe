{"id":"805701","title":"台城路四首 其三","dynasty":"清","author":"史承谦","text":"一从律管灰飞后，月痕又圆过五。可怪湘累，魂依故国，遗俗尚沿三楚。休夸绣虎。算绝代骚人，情丝一缕。幽怨难胜，漫言今日是重午。流光真觉弹指，苦萦怀琐事，莫伤千古。碧玉堂东，宝钗楼下，多少惊心词句。前欢几度。记黍冷蒲香，眼波横处。薄醉凭栏，戏抛珠络鼓。"}