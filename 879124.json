{"id":"879124","title":"念奴娇 其十四 三和","dynasty":"宋","author":"刘克庄","text":"四朝遗老，须眉白、巧历不知其纪。真唤九重为座主，肯谒侯门王邸。晚会耆英，未论爵德，乡曲无如齿。酒酣度曲，妙音久不闻此。堪叹化鹤重来，但累累华表，旧人存几。散尽黄金，留箧中团扇，怕秋风起。结绮歌阑，披香宴悄，放出深宫里。颠毛虽秃，尚堪封管城子。"}