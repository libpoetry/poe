{"id":"1041474","title":"日醉","dynasty":"宋","author":"刘敞","text":"犀首从横时，无事犹饮酒。我生太平际，日醉亦何有。太平多贤才，台阁固其薮。济世图功名，汲汲常恐后。我宁乐自放，甘与物俱朽。顾惟人间迹，澶漫独已久。智谋乏施设，筋力倦奔走。幸为朝廷知，而免职事守。人当自量度，快意安所受。何能强绳检，希世视自负。晶荧流霞波，泔淡白玉斗。欢来无虚席，嘲笑命宾友。残冬虽馀几，自足数开口。浩歌迎春风，安用独醒叟。"}