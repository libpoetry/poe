{"id":"544595","title":"代赠荥阳新郎君","dynasty":"明","author":"胡应麟","text":"阀阅荥阳郡，簪绅碣石筵。春波明太液，彩日驻甘泉。白屋书连栋，彤庭笔似椽。千言横赤帜，万选夺青钱。旧策龙门避，新诗雁塔传。螭头携雨露，豹尾握星躔。玉佩萦仙仗，金钗簇画船。花香韦曲度，树色灞陵悬。意气惭吴质，襟期洽郑玄。通家兄弟谊，好忆下帷年。"}