{"id":"987375","title":"读荆轲传","dynasty":"宋","author":"高斯得","text":"夜读荆轲传，掩卷喟然叹。结交天下士，贤哉太子丹。报秦一片心，秋莲孤剑寒。介绍田先生，得结荆卿欢。太子一语疑，先生甘自残。荆卿欲藉手，临事敢开口。走见樊于期，愿借将军首。将军扼揽言，念此固已久。得复平生雠，性命何足有。四雄英烈风，精诚凌白虹。函关初未入，气已吞祖龙。其事虽不就，简牍光无穷。奈何今之人，蹙缩如寒虫。"}