{"id":"474402","title":"青溪道士吟留别京邑诸游好","dynasty":"明","author":"屠隆","text":"青溪道士餐白石，扫地焚香坐空碧。月映蒹葭秋水宽，雪覆栟榈暮云圻。山深路僻无人烟，沙泠天空留虎迹。可惜一朝不自坚，来作清朝兰省客。烈日骑马堀堁中，搔首乾坤嗟迫迮。下笔连蜷雌蜺气，吐口夭矫丹霞色。雄心不除侠骨存，十年学道亦何益。何物美器横相加，籍籍声满长安陌。长安大道连平沙，王侯戚里纷豪华。银台画阁三千尺，绣箔珠楼十万家。省郎卜居穷巷里，车马趋之若流水。争设琼筵借彩毫，朝入西园暮东邸。摛辞尽道李王孙，执辔皆称魏公子。主人轰饮醉向天，淋漓红烛落花前。银汉半斜沉夜柝，繁霜歌罢弹哀弦。有客醒然不御酒，独拥香炉对暝烟。吁嗟乎！美服人所指，器盈神理殃。为欢尚未毕，含沙已在旁。匹夫睚眦修七箸，恶声狺狺安可量。子兰谗屈平，登徒毁宋玉。谓奏相如琴，未灭淳于烛。祢生鼓吏惭未能，幼舆丘壑无不足。青天何高高，白日去莽莽。出门眼看北邙山，令人万事抛漭瀁。玉柙珠襦寒雨中，金罍宝瑟高堂上。不闻黄鹄游洿池，岂有神龙挂鱼网。我欲掩口笑古人，古人英雄亦不达。子房赤松待兴汉，范蠡五湖须霸越。即如蒙庄与灌园，安用云台悬日月。马蹄鸡肋空有无，欲休即休何所图。亦不用百官祖道集征虏，亦不用君王诏书赐鉴湖。一骑萧然下风雪，空壕斜日啼城乌。耻为执虎子，宁待车生耳。懒视张仪舌，不问待诏齿。是非野鹤骞孤霞，恩怨金干擘海水。脱我今日之红尘，还我旧时之白云。王绩罢官因坐酒，介推身隐讵须文。风雷不能为之驱，阴阳不能为之铸。胡鹰翻然掣金锁，碧落茫茫堕秋雾。铜马当年悔陆沉，自怜黑发早抽簪。当门杨柳黏天碧，绕屋松杉满地阴。故人他日如相访，万树桃花何处寻？"}