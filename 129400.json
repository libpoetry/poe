{"id":"129400","title":"齐天乐·孤篷夜傍低丛宿","dynasty":"宋代","author":"方岳","text":"孤篷夜傍低丛宿，萧萧雨声悲切。一岸霜痕，半江烟色，愁到沙头枯叶。澹云没灭。黯西风吹老，满汀新雪。天岂无情，离骚点点送归客。归去来兮怎得，尽鹭翅鸥倚，乍寒时节。秋晚山川，夕阳浦溆，赢得别肠千结。涛翻浪叠。那得似西来，一筇横绝。搔首江南，雁衔千里月。"}