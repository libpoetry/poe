{"id":"734871","title":"过平原饮董默庵前辈宅","dynasty":"清","author":"王鸿绪","text":"疲苶万山间，路险天地窄。昨朝出崖谷，豁达平原陌。有使前致辞，邀我话畴昔。策马入城闉，爰访晏相宅。公闻足音喜，早已途中逆。升堂拜未毕，樽俎罗几席。虽感故情深，毋乃不速客。却念十载余，云山两暌隔。今晨快把臂，敢辞露肝鬲。忆昔钩党兴，何处无弹射。我公天人姿，迅举凌风翮。鲰生愧燕雀，翻飞不盈尺。几遭一网尽，那复逃掎摭。时公秉斧钺，察余户扫迹。朗朗明月辉，回照寻山屐。嗟哉彼谮人，阴凝毒雾积。仰荷皇天鉴，涣汗别黑白。抚躬增内省，感激弥局蹐。欲酬屏幪德，踵顶难塞责。《九章》发楚哀，三宥蒙尧泽。吾侪幸无恙，此岂由人画。翳惟至圣仁，始得收魂魄。于公本同患，所以相剖析。当筵聊一歌，往事等驹隙。共倒杯中物，转为别离惜。"}