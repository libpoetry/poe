{"id":"671871","title":"阜城道中寒甚见雾淞匝树记之","dynasty":"明","author":"凌义渠","text":"非霜仍似霰，一夜遂封条。暧暧云垂幕，棱棱冻拆胶。天公善刻画，世界等飘萧。映日珠缨络，迎风玉步摇。参差漾水碧，远近障冰绡。玄圃熹微见，晶宫想像描。编玑贯棘刺，屑粉遍林翘。茧散矜初丽，花腾惜早凋。灾祥随地验，兵疫几时销。曷禁忧如灼，冲寒转郁陶。"}