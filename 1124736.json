{"id":"1124736","title":"梅","dynasty":"宋","author":"徐玑","text":"疏芳点点是春冰，应笑浮华去不停。石畔长来枝易老，竹间瘦得萼全青。孤高自爱香无色，寂寞浑教影问形。莫遣丰□种宫苑，野桥流水最清泠。是谁曾种白玻璃，夐绝寒荒一点奇。不厌垄头千百树，最怜窗下两三枝。幽深真似离骚句，枯健犹如贾岛诗。吟到月斜浑未已，萧萧鬓影有风吹。"}