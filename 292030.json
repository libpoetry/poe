{"id":"292030","title":"俞律诗兄督予先作《登庐山龙首崖放歌》，因走笔赋此，不知能入法眼否","dynasty":"现代","author":"常国武","text":"君不见禹甸名山大宛马，其中匡庐甲天下。又不见匡庐虽以奇秀闻，山水之外饶人文。天人合一始完足，阙一有身乃无魂。忆昔虾夷掠赤县，隳突叫嚣极凶悍。北地中原皆陆沉，海棠舆图割其半。元戎登高振臂呼，底死不作亡国奴。万众守土俱有责，筑我长城宁捐躯。山川草木亦怒叱，炎黄华胄益壁立。铁骑历块过大都，沙场千里殷觱篥。八年血雨腥风中，义师终夺丑虏魄。天旋地转期河清，兵销锄犁田可耕。岂意祸起萧墙里，烽火又见楚汉争。争战三载旧社屋，可怜黔黎苦茶毒。还寄生计仰斧镰，出有车马食有肉。太息世事每转轮，昏著全输好棋局。变法大纛翻变颜，赤地饿殍吞声哭。悲剧频演在兹山，谠论逆耳言者族。一人之心逾骄固，是非非是马成鹿。弥天浩劫跬步来，斯文同袍迭巢覆。国脉危殆一线悬，始作俑者罪难赎。维我邓公出群雄，一扫氛祲扇清风。正道是由易故辙，求真务实屏凿空。筹画总以人为本，维民所止奏事功。仓廪实兮衣食足，此日真见东方红。我今登陟忘老耄，龙首崖上舒双瞳。匡庐奇绝数云海，潮生潮落淡复浓。植杖崖巅久凝伫，伴我左右华盖松。长松与我共尔汝，如子如孙水乳融。须臾云开众山碧，蓦见前山铁船峰。峰崖相看两不厌，如友如朋声气通。招饮便挂帆席至，釜酒一吸龙作虹。吐金满器灾弊祛，永古人寿年亦丰。因悟人天应相睦，相睦之道惟中庸。鼎鼐调和仗群策，聿成大业须有容。吁嗟乎，君不闻商鉴昭昭著青史，治乱两间只片纸。毋使后人哀后人，长歌之意厥在此。"}