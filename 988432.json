{"id":"988432","title":"夜归曲","dynasty":"宋","author":"曹组","text":"饥乌哑哑啼暮寒，回风急雪飘朱阑。琐窗绣阁艳红兽，画幕金泥摇彩鸾。吴妆秀色攒眉绿，能唱襄阳大堤曲。酒酣横管咽孤吟，吹裂柯亭傲霜竹。远空寒云浑不动，老狐应渡黄河冻。暗回微煖入江梅，何处荒榛挂幺凤。归来祇誇青连钱，貂茸拥鼻行翩翩。笼纱蜜炬照飞霰，十二玉楼人未眠。"}