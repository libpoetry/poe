{"id":"650195","title":"中秋宴集分韵得九字","dynasty":"明","author":"金幼孜","text":"圣皇抚区夏，省方事巡狩。蹇予沗侍从，亦获效奔走。杪春始驻跸，和气动郊薮。良辰奉鸾驭，周览遍丘阜。穷幽摭奇秀，幸免载刍糗。寒暑倏更换，星虚已届酉。於焉属秋半，宴会集寮友。肴羞列长席，时果荐芳豆。开尊对明月，序齿论先后。灏气满琼楼，寒光达虚牖。遥空净纤翳，河汉斜临斗。零露浥丛兰，凉飙振疏柳。盍簪有真乐，飞觞屡呼酒。諠哗竞酬酢，笑语或扬肘。分韵各有题，谁能为击缶。鄙词愧珠玉，刬削惭芜莠。俛怀际休运，感激恩尤厚。毕力图补报，矢心期白首。沗兹谐宿好，托交岁年久。切偲赖启沃，洗濯脱尘垢。追陪青琐闱，出入喜相偶。旅怀顿宽释，忧思亦何有。良宵兴未终，既醉犹携手。南楼桂始花，东园菊方茂。登临有佳约，相期在重九。"}