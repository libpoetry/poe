{"id":"1113889","title":"寿泸帅杨尚书","dynasty":"宋","author":"李刘","text":"八年黄伯颍川政，十载武侯泸水功。还向碧幢揆初度，但愁绿诏启元戎。生从峻极崧高降，寿在慈祥岂弟中。今岁添杯添福禄，膝前文度伴仙翁。尚书清禀秋天杳，吉梦元占玉燕飞。南定三军须北定，西归九罭合东归。寿星出丙光丹极，华盖丞辰近紫薇。要减汾阳声乐半，直须扬濯入黄扉。"}