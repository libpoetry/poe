{"id":"401787","title":"夜坐三首 甲寅","dynasty":"民国末当代初","author":"朱庸斋","text":"七日方居末，何如此寂寥。灯深邀影共，门静让虫娇。颓墨经三宿，清尊忍自浇。市闾看咫尺，引步总迢迢。喧聒高楼会，年时我亦曾。挥毫偏惜墨，借月罢张灯。似此平生趣，徒教濩落增。夜深摇兀久，冻蝠自飞腾。讳疾空支拄，人云恐未真。寸心何所负，薄德本无邻。蛮触难论大，蟪蛄宁有春。雕虫深自愧，屑屑未堪陈。"}