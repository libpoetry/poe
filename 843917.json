{"id":"843917","title":"壬戌1922五月十八日为菽庄林先生偕德配龚夫人四十有八双寿闰五重庆诗以祝之","dynasty":"清末民国初","author":"汪春源","text":"忆昔甲寅逢闰夏，于今八载又张筵。画眉京兆闺房韵，点颔汾阳福寿全。诗笔风流主坛坫，梅花眷属总神仙。园亭真率罗耆旧，洛社温公最少年。五月重逢介玉觞，万年茀禄咏鸳鸯。平生爱客同严武，佳日吟诗拓菽庄。益荚阶蓂真瑞事，斟蒲樽酒正浓香。双星耿耿中天耀，觅句登堂颂寿康。"}