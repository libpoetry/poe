{"id":"694583","title":"宝安八景诗 市桥春涨","dynasty":"明","author":"陈靖吉","text":"送春骤雨如翻盘，昨朝清浅今弥漫。此时济川匪舟楫，生民岂免为鱼鼋。长鲸跨江鳞甲动，阑干欲逐浪花涌。惜哉无处唤吴儿，跨上潮头试一弄。旗峰万仞插天碧，山高水深来有脉。古今酌遍野人杯，谁是夷齐谁盗蹠。愿公激浊更扬清，大作霖雨均山城。馀功不独苏久旱，且为赤子洗甲兵。飞流千尺落崆峒，声似晴雷震地动。松花竹木酿醴泉，素绠分碧银瓶冻。当时汲水蛟龙怒，渴饮岂料鼪鼯污。晋郡江山倘有灵，我公电扫看兹举。峒门倚空如壁立，隔断红尘飞不入。三秋风剪银河冰，四时天雨珍珠粒。语清无比贵无价，是谁主张山中挂。水晶宫殿岂无人，琴声玲玲明月夜。滔天腥浪如天来，蛮烟瘴雾拨不开。江神无计役风伯，致使蜃气成楼台。长桥复道千万丈，车盖人马相来往。须臾水天同一色，落日照篷渔歌唱。海月岩前天接水，岩上临之若无地。舶棹清风商客来，江程千里片时至。神飙吹送十幅蒲，惊鸥飞鹭为前驱。危樯过尽千复百，更无行踪流江湖。江心楼阁梵王宫，三千世界疑虚空。渔村相对一水隔，竹篱茅舍有无中。半开霁景更奇特，远树参差青历历。一图水墨海天秋，今古不知谁捲得。"}