{"id":"688690","title":"元夕学士未翁宅灯宴次席上诸学士韵","dynasty":"明","author":"严嵩","text":"德星池馆五云连，翠管银罂照绮筵。伶部按歌传锦瑟，御厨分赐辍金钱。夜看灯月明于昼，人在蓬瀛望若仙。共喜恩波逢圣世，愿将歌颂答韶年。登堂顿觉消尘思，独树梅花清傍人。物色每惊游宦侣，风光先透帝城春。何郎诗兴留东阁，杜老醅香送隔邻。岁岁传觞还此夕，綵灯花胜斗鲜新。"}