{"id":"293973","title":"五福降中天·青岛公园五福楼茗话","dynasty":"现代","author":"张伯驹","text":"水风凉处迎新雨，鸣蝉到秋惊晚。自藕香清，紫薇红碎，万绿丛中一点。林高碍眼，看小径苔深，曲通幽馆。海气山容，天开图画自舒卷。茶寮清坐话旧，忆春明梦影，多少离念。物换情迁，年来岁去，人似寒潮展转。羁怀更懒，怕北雁南云，又成凄黯。等是飘零，杨花心共远。"}