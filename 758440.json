{"id":"758440","title":"摸鱼儿","dynasty":"清","author":"吴藻","text":"不多时、韶光渐老，轻阴依旧如墨。条条杨柳星星絮，已有二分春色。晴未必，又小雨帘纤、作弄纱窗湿。燕来定识，记青粉墙边，红泥亭畔，一桁画帘隔。江南路，知否杏花消息。明朝已是寒食。平头鞋子双鸾稳，还怕踏青无力。愁不得，但当面、逢人背面秋千立。寻寻觅觅。却埋怨东风，等閒多事，吹皱半池碧。"}