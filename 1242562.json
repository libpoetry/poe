{"id":"1242562","title":"天马歌","dynasty":"元末明初","author":"张昱","text":"天马来自茀郎国，足下风云生倏忽。司天上奏失房星，海边产得蛟龙骨。轩然卓立八尺高，众马俛首羞徒劳。色应北方钟水德，满身日彩乌翎黑。纵行不受羲和辔，肯使王良驭輗軏？黄丝络头两马牵，金璒双垂玉作鞭。宠荣日赐三品禄，不比卫鹤空乘轩。大国怀柔小国贡，君王一顾轻为重。学士前陈天马歌，词人远献河清颂。鸾旂属车相后先，受之却之俱可传。普天率土尽臣妾，圣主同符千万年。"}