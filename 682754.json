{"id":"682754","title":"祥日忆亡儿宇瞻二首","dynasty":"明","author":"区怀瑞","text":"三年眠食废，此日倍沾裳。骨肉归黄土，音容忆异乡。吾孙方夺抱，汝弟早中殇。世眼惊鲛泪，诗名惜雁行。人琴徒扰扰，仙籍竟茫茫。何限成亏事，悲歌任老狂。别离无不可，于尔更何心。既悔身前幻，翻劳世外寻。风泠花蝶舞，月皎峭猿吟。积想衡阳远，衔哀梦泽深。香随脉望影，光返烛龙阴。莫为玄成业，情痴自古今。"}