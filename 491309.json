{"id":"491309","title":"病疟述怀六百字","dynasty":"明","author":"刘崧","text":"我行兵乱途，远以唁所旧。遭罹窃自伤，漂落惧莫偶。今夏入阆川，七月出南富。秋中上流江，深入穷水口。是中何岧峣，山密林亦茂。阴风常夜寒，毒雾或昼瞀。砭人甚刀镞，袭体惊激透。当途草木交，压眼崖石凑。怪禽啼呕?，蝮蛇结缪纠。其风杂顽戾，土物恣所取。力作忘春冬，忻忻自鸡狗。惟我贤所主，好客情则厚。授衣候寒温，设席墐蓬蔀。岂知体素弱，易与气为构。起居陟秋冬，焉得免疏漏。昨来遘寒疾，猝至纷莫救。始由欠伸得，更历惊颤久。夤缘膂脊升，洒淅肌理奏。汹汹波涛翻，岌岌山岳辏。初萌冱严凝，挟纩欲蒙首。中更翕炎赫，撤被更露肘。噤寒颤齿龈，炽燎薰耳窦。厌烦将怀冰，恨薄思曝昼。拳联久僵伏，呼叫忽狂走。亭亭发上指，屹屹骨交斗。口咽失常嗜，情性昧初守。饱疑伤粟粒，渴欲咽河溜。缩如蚕赴茧，噞若鱼聚笱。困如虎丧乙，戚若鸟缄咮。气蒸床屡撼，汗漉衣每透。暂苏惊脱鞲，久絷疑被扭。时来如有期，忽去若恐后。窘迫犹仇雠，缠绵共婚媾。朋来勉加饭，客至止陈酒。医师剧攻剿，巫祝妄称咒。或教潜隙地，或诱祭三牡。腊蛇谩时佩，画狮空日觏。逢人畏询问，进食忘腥臭。何由究情状，且复述粗苟。人生天地间，六气等蟊寇。堤防一失所，颠倒竟谁咎。譬之朝廷治，纲纪在明懋。昏邪倘蒙锢，赏罚遂纠缪。周衰始幽厉，商覆由受纣。夭淫既内讧，狂恶复外揉。药言苦乖违，国脉焉得寿。余生三遘厉，此日伤衰丑。炎荒苦奔窜，木石并黧瘦。矧兹中年际，盛气难猝复。客居苟苏息，故里孰侦候。老妻感霜雪，单薄恒在疚。幼子额如玉，差差发初覆。饥寒本吾事，缓急欲谁扣。指期伤远涉，抚事怨寒陋。岂知道途者，方此困驰骤。看云愤重掩，望月愁初彀。萧萧风鸣叶，揭揭天挂斗。羸躯既艰植，愁绪焉得剖。荒村悄寒日，断岸空残柳。戎马又塞途，归期向何首。"}