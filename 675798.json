{"id":"675798","title":"江南别送毛给事吴行人蒋进士","dynasty":"明","author":"徐问","text":"春寒寂寂花事迟，驿楼弱柳青垂丝。玉瓶酒尽客不醉，东风惆怅令人思。问君此行去何极，共说毛君司谏职。直词戆谏昔回天，天子时时借颜色。吴君仗节中州行，骅骝骨格众目惊。归来起居北堂下，汉槎又促趋严程。蒋君年少拾高第，要路勋名行远致。终孝三秋宰木长，细草新蒲乱愁思。可怜去后凡马空，到时花发燕山红。各言相离会何日，长笑百年成转蓬。愧予衡茅守儒素，贫病无书问亲故。心随河水转北流，回首斜阳渺烟树。"}