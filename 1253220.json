{"id":"1253220","title":"赠陈养吾二首","dynasty":"元末明初","author":"唐桂芳","text":"吾观古人诗，瑰怪无不有。譬如尝谷粟，餍饫满腹口。千载锦袍仙，陈言付敝帚。自嫌隘九州，英气荡牛斗。往往说神仙，更嗜杯中酒。至今语铿锵，端的传不朽。每笑昧学徒，效颦益增丑。偶然识陈君，泰华吞八九。直写胸臆奇，五色谢丹黝。岂徒锻鍊工，未许造楼手。所以雄世夫，每向洪荒剖。顷刻数百篇，烂熳烟云走。谁能扣灵扃，定有神物守。嗟予晚闻道，与俗常不偶。昨题墨竹图，疾赏播僚友。呜呼视梦梦，讵敢辨稂莠。自归万山中，三日卧至酉。深惭下笔迟，营吻欲悲吼。君佩双蠙珠，光彩照穹厚。我穷不自振，蹭蹬成白叟。明朝别河梁，新水浸枯柳。文章固小技，作者无数人。寥寥宇宙内，古道日以湮。世祖树鸿业，冠盖何诜诜。鲁斋明正学，识见真儒醇。静修起岩穴，名誉服荐绅。呜呼大江南，虞老一角麟。而今未百年，中原生棘榛。不有大手笔，何由救沈沦。向来运甓翁，多士烦作新。犹思二羽门，一笑经几春。欲往抱贫病，骨瘦两脚皴。夜夜望文星，磊落光如银。"}