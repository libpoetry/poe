{"id":"368787","title":"解连环·信音谁托","dynasty":"清代","author":"杨玉衔","text":"信音谁托。思辽西冷月，雁天云邈。算夜永、亲捣衣砧，乍寒到九边，怕郎衾薄。迤逦征尘，梦屏山、客途难索。想天青海碧，悔恨素娥，枉盗灵药。封侯纵云绶若。奈催人皓发，胡地笳角。漫浪说、山北燕云，把閒草閒花，待总抛却。故国荼薇，忍指栖枝残萼。暂休吟、大旗日落。"}