{"id":"1124646","title":"奉和御制读隋书","dynasty":"宋","author":"夏竦","text":"里仁怀远度，大雅擅嘉名。制礼通时变，求书赞治平。推心清选举，从俭化黎氓。终始承恩遇，芳猷冠老成。荣定诚嘉器，攀鳞属盛时。赏劳恩特异，知足志惟熙。壮节承昭感，崇基保燕诒。但能思卫霍，自可比蓍龟。子盖怀英断，南荒久驻留。清通承眷奖，恭顺望巡游。异宠荣乡党，丹诚破寇仇。边民思旧爱，刻石在西州。"}