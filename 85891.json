{"id":"85891","title":"木兰花慢·瀛洲真学士","dynasty":"宋代","author":"刘克庄","text":"瀛洲真学士，为底事、在红尘。为语触宫围，沈香亭里，瞋谪仙人。为亲近君侧者，见万言策子惎刘蕡。为是尚方请剑，汉廷多惮朱云。君言往事勿重陈。且斗酒边身。也不会区区，算他甲子，记甚庚寅。尔曹譬如朝菌，又安知、老柏与灵椿。世上荣华难保，古来名节如新。"}