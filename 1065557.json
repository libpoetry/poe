{"id":"1065557","title":"再和","dynasty":"宋","author":"廖刚","text":"闻说长安少，祈求废寝兴。精禋俄感格，飘舞遽萦仍。剪水瑶花怯，摇风柳絮凝。共忻田有麦，谁念客无缯。洒迥春恩阔，侵窗晓色增。路漫三径草，光掩九华灯。栖鸟浑无托，渔舠渐弗胜。冈峦徒见陇，阡陌不留塍。庭玉堆盈尺，台云叠几层。困袁那有意，饱武亦何能。斗帐愁孤椀，围炉忆并肱。携瓶闲煮茗，坎地学藏冰。周雅何妨咏，燕山讵可登。齐宫当日景，谢句异时称。抱膝愁无侣，传笺喜得朋。郢歌元独妙，楚曲更相应。跛足惭追骥，凡材强就绳。汗颜从夺锦，痛饮欲临渑。喻问悬荀鹤，虞弦动沈鹏。故应聊遣兴，布鼓岂鼟鼟。"}