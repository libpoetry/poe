{"id":"1136970","title":"水龙吟 其二 和清江李侯士弘来寿","dynasty":"宋末元初","author":"刘辰翁","text":"闲思十八年前，依稀正是公年纪。铜驼陌上，乌衣巷口，臣清如水。是处风筝，满城昼锦，儿郎俊伟。但幅巾藜杖，低垂白鬓，用与绮、问何里。最忆他年甘旨。也曾经、三仕三已。至今结习，馀年未了，业多生绮。安得滕廛，移将近市，长薰晋鄙。望福星炯炯，西江千里，待公来社。"}