{"id":"502587","title":"羽林少年行","dynasty":"明","author":"王恭","text":"生少事嫖姚，出身羽林子。力战三边岂顾身，报雠千里曾轻死。相看雪刃气如虹，白日横行都市中。鸣鞭走马入州县，纷纷郎吏争趋风。自言家住邯郸陌，出入金门侍君侧。门前不数五侯宾，醉里常轻二千石。日晚长楸校猎归，可怜人马生光辉。自矜恩宠常如此，大笑傍人终布衣。"}