{"id":"917155","title":"丹凤吟","dynasty":"宋","author":"杨泽民","text":"荏苒秋光虚度，玩月池台，登高楼阁。风传霜信，遍送晓寒侵幕。凄凉细雨，洒窗飘户，漏永更长，枕单衾薄。梦里惊鸿唤起，坐对寒釭，犹听晨漏残角。先自宿酲似病，共愁造合滋味恶。虽有丁宁语，怕旁人多口，还类金铄。如斯情绪，戚戚怎禁牢落。纵欲凭江鱼寄往，漫霜毫频握。几时得见，诸事都记著。"}