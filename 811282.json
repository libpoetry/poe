{"id":"811282","title":"送何士果同年之京，兼寄怀梁诗五孝廉","dynasty":"清","author":"丘逢甲","text":"如此风波客竟行，浮云落日送孤征。残书十二摩燕阙，游子三春别凤城。戎马在郊愁气象，蹇驴温卷拜公卿。北胡南越人多少，且为中朝告太平。榑桑持节旧词臣，事去空怀曲突薪。五夜楹书供涕泪，九边烽火迫星辰。得时尽作金门客，保岭谁安火种民。欲向乡关数人物，英雄毕竟属何真。徵书郑重逮岩阿，伊吕欣闻有特科。走马笑看人应诏，奔鲸愁说海扬波。梁鸿伏处观时切，黄琬登朝荐士多。长我不才闲抚剑，十年燕市负悲歌。"}