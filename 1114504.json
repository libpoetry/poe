{"id":"1114504","title":"送李仁甫运判赴召三首","dynasty":"宋","author":"李流谦","text":"嵩岱国之镇，凤麟天所生。有人占宝气，无耳著修名。斯道自神圣，尔曹聊重轻。晋书定一付，一代听权衡。累岁徵贤诏，于今始一来。已令人意满，更著驿书催。白璧有成价，蛾眉无巧媒。经纶夙昔事，吾驾不须回。瞿塘六月浪，如马亦安流。舟楫鱼龙喜，藜蒿虎豹忧。低回嗟薄宦，慷慨动商讴。门户今如线，非为粱稻谋。"}