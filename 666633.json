{"id":"666633","title":"送周子贤按贵州","dynasty":"明","author":"薛蕙","text":"万里牂牁路，炎洲百粤南。悬梯穿鸟道，流沫下龙潭。赤坂鼋鼍出，玄崖日月含。虹霓蒸海气，烟雾洒春岚。飞?缘篁竹，垂猿堕石楠。橘花香细细，藤刺绿毵毵。岭外青骢马，台中白笔簪。秦冠高铁柱，汉节照金函。行迈应多暇，登临素所耽。江山吟谢客，物色助清谈。送远都无绪，忧时且不堪。安危廷诤地，迟子促朝参。"}