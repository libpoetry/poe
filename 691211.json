{"id":"691211","title":"閒居二首","dynasty":"明","author":"李孙宸","text":"野老山癯近作邻，为围聊自辟荆榛。疏林乱竹有谁主，白石清泉未是贫。梦里清华都断绝，病来朋旧几交亲。草玄自得閒居乐，不用书门怪世人。任说地偏自远心，何如高寄此园林。云光近水间舒卷，山色开帘任浅深。留客清宵还握麈，临书长日展来禽。从经世味吾都苦，不为忘机学汉阴。"}