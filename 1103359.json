{"id":"1103359","title":"华之高寿鲁斋先生七十","dynasty":"宋","author":"金履祥","text":"金华之高，其色苍苍。维华降神，生何及王。维王及何，文公孙子。天子是师，斯文之纪。翼翼王子，教行于东。思乐东州，舞雩之风。东人之子，其来秩秩。是追是琢，是进是服。有车班班，有来自东。子曰予耄，落此新宫。新宫岩岩，佩玉翩翩。毋曰予耄，而将闭关。自古在昔，圣贤有作。七十之龄，德烈方恪。于时阿衡，一德之书。于时尚父，犹蟠之居。于时宣尼，从心不踰。六籍是正，三千其徒。百里何为，亦显其君。武公九十，懿戒维新。屹屹王子，三寿作朋。视彼霸侯，曾是足论。嵬嵬王子，我人所宗。维北有斗，维岱在东。亹亹王子，毋遏来学。是洁是进，亦审亦度。毋信其言，省其退私。毋晦其明，而左右咨。明明天子，宅此四国。寤寐幽人，旌旄币帛。北山之阳，其及王子。毋然遁思，孤我帝祉。帝心孔翼，帝民孔棘。盍浚其源，而沛其泽。穆穆王子，毋靳尔猷。以永斯文，邦家之休。吉甫作颂，其诗孔陋。相彼兕觥，以介眉寿。"}