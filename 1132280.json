{"id":"1132280","title":"次韵虞万州见寄除夕江村饯腊","dynasty":"宋","author":"魏了翁","text":"非我江山许我赊，有涯生事不无涯。雨添饼饵村村秀，风作羹胹树树花。行玉盘中看物化，缕银幡里感年华。初春心事谁人解，梦落沧江处士家。处士西城落照边，春风吹袂意泠然。閒中受用封千户，圣处功夫禄九迁。竹外缓觞留急景，沙头饱饭看丰年。诗来发我无穷思，拟上沧江别看天。"}