{"id":"1116886","title":"次韵王伯益同年留别二首","dynasty":"宋","author":"苏颂","text":"桂籍昔叨联署等，莲帷今幸接芳尘。埙篪契合均天属，金石交深过古人。直向岁寒期茂悦，肯同时俗论甘辛。优游且作江南令，惠爱于民此最亲。从宦飘飘九见春，共嗟名迹尚埃尘。相逢梁苑留趋幕，不鄙池阳去长人。蚤向文科分甲乙，尝于命历校庚辛。穷通定分非婴虑，惟有交情久益亲。"}