{"id":"682039","title":"送张洪阳宗伯请告还公有閒云馆盖旧业也","dynasty":"明","author":"余继登","text":"去住原无系，行藏意独真。乞身归白社，挥手谢红尘。济世慵为楫，涉江聊采蘋。秋风张翰兴，端不为鲈莼。抱疴甘涧壑，久客厌承明。丛桂宜招隐，沧浪好濯缨。云光檐际落，山色座中清。何限云山意，堪轻世上名。世事何须问，真心但不违。閒云如有约，此日幸同归。薜荔裁初服，凫鸥共钓矶。故乡风物好，转觉宦情微。选胜章江侧，聊开仲蔚园。烟笼南浦树，日永北堂萱。倚槛风生户，当樽月满轩。幽期谁与共，野老共忘言。直气千秋壮，高风百世师。此行真独往，何日是前期。萝径堪龙卧，梧冈想凤仪。莫将报国志，容易逐年衰。世买燕王骏，公焚学士鱼。物情今若此，天意竟何如。岁月青阳逝，年华白发疏。空令芸阁吏，寂寞赋閒居。"}