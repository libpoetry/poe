{"id":"1111981","title":"喜雨二首","dynasty":"宋","author":"吴潜","text":"雷使巡行遍五方，夹秋不怕旱为殃。人閒祥瑞三伏雨，枕上吟哦终夕凉。已卜晚青催出穗，且将早赤急舂粮。有司不损应言损，随分蠲租助盖藏。莫嫌暴涷势如喷，此是家家老饭盆。雨足蛟龙应得谢，秋登鸡犬亦蒙恩。频年已喜稼无贼，今岁尤欣禾有孙。回首江南田谷口，西风飒飒倍消魂。"}