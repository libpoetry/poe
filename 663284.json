{"id":"663284","title":"送王内使敬夫归省","dynasty":"明","author":"边贡","text":"归骖慕乡土，欲止不可能。朝发华阴祠，日夕过灞陵。风林散轻雨，山店明春灯。忽忆旧时路，别来如更增。蟏蛸缀檐牙，游子行到家。邻里登墙头，顾望纷且哗。堂前列车马，堂上生光华。何以为亲寿，宫衣明绣花。草堂近终南，采兰日往来。兄弟各相勉，行歌咏南陔。亲心日以悦，亲颜日以开。閒时语家庆，笑指庭中槐。春潭水烟青，春岸杏花赤。宛转沙上径，依依记行迹。濯缨清浅流，还坐旧苔石。鸥鹭了不惊，遥应识归客。春分酒初熟，香满青门店。匹马随双童，穿林复经堑。夜窗清梦里，花笔生彩焰。好是南山灵，相寻索诗欠。我思何所在，乃在樊川沚。斜月照虚梁，微风动芳芷。悠悠抱沈念，脉脉感前喜。尺练难重持，春冰限双鲤。君陂水多鱼，我湖山有鹊。一飞与一潜，各自相娱乐。同游京辇下，十载镇如昨。昨夜问君行，朝来宦情薄。君才比天马，高躅不可蹈。我心寔亡羊，多岐赖君导。关山一为别，轮轸何时到。感激木瓜篇，琼琚愧相报。枕书卧南窗，月黑灯不明。遥夜无近梦，深交有遐情。鸣琴写幽怀，调苦弦亦清。曲罢不成寝，高林啼曙莺。秣马西送君，行行古城阴。长亭短亭路，千里万里心。春绿变山草，连连冈与岑。归林渺烟光，彷佛闻车音。"}