{"id":"279969","title":"余游稽郡，可大师羁旅接待，感见乎诗，将入会稽山赋赠","dynasty":"清代","author":"李寄","text":"江山越国秀，风雨客途伤。地主知交外，香林道路旁。浃辰情款款，一见话芒芒。脱我双游屐，分师一口粮。黑甜春睡足，白话夜茶长。竹月苍苍过，花风冉冉香。淳之游淡荡，慧远品矜庄。身树空尘积，心泥制絮狂。往还勤麈尾，颠倒发诗囊。但未烧猪肉，何曾禁酒浆。秦峰高突兀，镜水碧汪洋。此是胸丘壑，孤筇任我翔。"}