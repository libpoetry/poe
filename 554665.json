{"id":"554665","title":"送范义庄北上","dynasty":"明","author":"郑文康","text":"元昊有事日，尊公在西陲。有谋者三人，负气不受羁。薄游塞上观，经略能自期。长啸示已志，赋就崆峒诗。欲献耻自售，不献无由知。于焉砻大石，铁笔写其词。壮夫拽以行，三人哭相随。尊公忽有闻，惊问何其奇。召之与相见，欲用还踌躇。一人虽肯留，两人竟西驰。尊公恐失士，亟令急骑追。追之不复返，昊也倚为师。家属在随州，官司重羁縻。一朝遣间谍，矫诏来释之。作乐笑迎去，吾曹被其绐。连兵十余年，职此两人为。兹事载杂籍，将信还将疑。君行遇西士，为我问当时。"}