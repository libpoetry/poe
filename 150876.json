{"id":"150876","title":"余方悼亡适山圃牡丹芍药盛开赋长句","dynasty":"宋代","author":"姜特立","text":"白巾对红艳，哀乐自不同。缅彼古之人，拔去体法中，亲丧至呕血，悲涕固无从。不哭即饮酒，陶然醉为乡。吾爱蒙庄子，鼓盆歌慨慷。吾笑潘河阳，忍泪赋悼亡。自古皆有死，生灭固其常。生也根一气，死焉归渺茫。钏情虽我辈，达节圣所臧。且日饮无何，久久永相忘。"}