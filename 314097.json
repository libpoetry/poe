{"id":"314097","title":"沁园春·忆同李凉肆过刘蔚园水亭，饮烧春于蔷薇花下，醉后题记壁间，乃丁丑浴佛前一日也","dynasty":"清代","author":"陆震","text":"客舍寻君，且酌烧春，往事重提。正昔年今日，记来约略，君家水阁，想去依稀。屋角花开，桥头客至，贳酒炉边手自携。颠狂甚，任当筵屡舞，鬓插花枝。十折鬓变成丝。待再撚、花枝亦可嗤。况羁人心性，年年牢落，故园风物，种种离披。只我与君，相逢于此，时有閒情把一卮。同游者，更飘零何地，陡起相思。"}