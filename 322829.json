{"id":"322829","title":"水龙吟·瓶中桃花，追和先伯父元韵","dynasty":"清代","author":"张绉英","text":"晓来无赖东风，芳菲落尽春犹在。几枝半敛，胆瓶深贮，朱颜未改。银蒜尘轻，玉炉香细，怕他憔悴。尽清明过了，无情飞燕，衔不到、秋千外。斜倚小窗欹侧，想嫣然、不禁铅泪。一缕游丝，数声啼鴃，离愁易碎。凭遍栏杆，半规新月，那堪无寐。便春归、处处残红，却获得他飘坠。"}