{"id":"627405","title":"折桂行","dynasty":"明","author":"廖衷赤","text":"羡君意气自不群，龙种凤毛世所欣。细柳营中开邺架，少年弱冠侪终军。藜火光分乙夜月，彩笔星飞五色云。君家刚斧利如霜，砍折天葩第一香。广寒仙子惊初起，相呼姨妹理新妆。娇姨三五弹筝瑟，小妹两两献霞觞。舞袖双飞落蛱蝶，霓裳一曲奏宫商。玉蟾蜍，玉蟾蜍，仙子辞阙汝知乎。丰城光腾千丈处，夜伴玉郎读秘书。看看桃浪春暖碧，琴剑奕奕古道侧。天池此日涌危涛，震动五湖及三泽。应是大鹏上九重，雷闪电光扬飓汐。秋云雁阵日萧萧，道传公子入皇朝。阳关一饮倾百斗，骊歌酣唱兴初豪。此去金门射长策，对面君王夺锦袍。谁人种就长安花，十里一色点红纱。香随轻尘来簇簇，如龙可是五骢骅。柳汁染衣春色阑，状元头上列仙班。绛衣千官捧胪唱，御香染袖锦襕褊。七宝床前留供奉，八花砖上望君颜。君不见五陵裘马贵公子，一掷千金壮士起。秋老月满兔儿肥，呼卢走韩日千里。夜敲檀板酹金浆，响遏流云淩波绮。纱窗日影拂阑干，春昼沉沉逐画舣。羡君更谁得似君，学海波中翻玉几。我愧不才明主折，欲附鳞翼无可得。为君试作折桂行，长歌一阕壮行色。"}