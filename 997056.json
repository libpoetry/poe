{"id":"997056","title":"送张材翁赴秦佥","dynasty":"宋","author":"黄庭坚","text":"金沙酴醾春纵横，提壶栗留催酒行。公家诸父酌我醉，横笛送晚延月明。此诗诸儿皆秀发，酒间乞书藤纸滑。北门相见后十年，醉语十不省七八。吏事衮衮谈赵张，乃是樽前绿发郎。风悲松丘忽三岁，更觉绿竹能风霜。去作将军幕下士，犹闻防秋屯虎兕。只今陛下思保民，所要边头不生事。短长不登四万日，愚智相去三十里。百分举酒更若为，千户封侯傥来尔。"}