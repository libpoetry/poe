{"id":"760880","title":"海中观日出歌，由汕头抵香港作","dynasty":"清","author":"丘逢甲","text":"双轮碾海飞苍烟，天鸡唤客夜不眠。三更独起看日出，霞光万丈红当天。海风吹天力何劲！黄人捧日中天正。直持原始造化垆，铸出全球大金镜。罗浮看日夸绝奇，裹粮夜半一遇之。自从海道轮四达，属见沐浴光咸池。迂儒见不出海表，苦信地大日轮小。安知力摄万星球，更著中间地球绕。河山两戒南越门，群峰到海如云屯。地邻赤道热力大，日所照处知亲尊。卓午停轮裙带路，金碧楼台老蛟守。世逢运会将大同，天教此起文明度。我是渡海寻诗人，行吟欲遍南天春。完全主权不曾失，诗世界里先维新。五色日华笔端起，墨沈淋漓四海水。太平山上歌太平，遥祝万年圣天子。"}