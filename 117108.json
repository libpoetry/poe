{"id":"117108","title":"上文潞公生日","dynasty":"宋代","author":"张耒","text":"盛德元勋绝等伦，麟符虎节冠宗臣。灵椿上古身千载，一柱明堂力万钧。伐叛豹韬威尚凛，刊名金鼎铸来新。风谣四海占贤相，笑咏山川是主人。万里山河供气概，九秋鵰鹗入精神。光华稷契无穷誉，强健乔松不老身。坐锁熊罴瞻绣衮，燕居松鹤伴纶巾。只应便是神仙事，方丈蓬莱却未真。"}