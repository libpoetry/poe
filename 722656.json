{"id":"722656","title":"后秋兴八首九月初二日，泛舟吴门而作","dynasty":"明末清初","author":"钱谦益","text":"槎枒枮蘖矗平林，刺眼浑疑战戟森。朔气亘天围大陆，金风掠地战重阴。覆蕉野鹿年年梦，啼枕吟蛩夜夜心。漏尽木鱼声策策，依然木叶响寒砧。愁心落雁共横斜，九月繁霜罨鬓华。淮水尚沈龙虎气，汉津犹隔斗箕槎。夜阑渔蟹篝中火，日夕牛羊陇上笳。徙倚东篱难拨闷，判将竹叶负黄花。秋阳黯淡比寒晖，砚匣书床生事微。帘幕霜前新燕去，窗棂日隙冻蝇飞。吹葭自候雷风动，炼石谁支天水违？跃马挥戈竟何意？相逢应笑食言肥。棋罢何人不说棋，闲窗覆较总堪悲。故应关塞苍黄候，未是天公皂白时。火井角芒长焰焰，日宫车辇每迟迟。腐儒未谙楸枰谱，三局深惭廑帝思。十年戎马暗青山，自窜江村水岛间。错置渔湾排信地，横栽虎落抵重关。兵残蜗角频搔首，乐阕龙宫一破颜。倚杖步檐还失笑，天街毕昴若为班？黄叶纷飞沟水头，白云萧瑟自高秋。馀年且问鸡豚社，故国空馀稻蟹愁。匣里兵符凭语雀，镜中衰发乱群鸥。荒陂谁恼眠鹅鸭？午夜喧声似蔡州。全躯丧乱有何功？雇赁馀生大造中。心似吴牛犹喘月，身如鲁鸟每禁风。惊弓旅雁先霜白，染血林枫背日红。闲向侏儒论世事，欲凭长狄扣天翁。长吟坦腹笑逶迤，清浊谁量千顷陂。马枥可能隤莫齿？鹪栖聊复拣深枝。班荆地上秋风过，仆表花间日影移。要勒浯溪须老手，腰间砚削为君垂。"}