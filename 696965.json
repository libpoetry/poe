{"id":"696965","title":"杂吟","dynasty":"明","author":"祝允明","text":"青阳肇物观，披览川隰外。草木寒不荣，玄鸟阒未至。高原有松柏，亦为蠹虫败。繁华须臾间，后凋亦自贵。惟望多麦禾，麦禾可卒岁。春日欣载阳，凄飙霾曀蒙。玄云何许集，昼夜弥衡穹。孤阳秉光淑，元化潜开通。高楼临道院，舒目乔林端。天际浮云开，遥见江上山。山中有禹书，竹简锁石函。我欲往求之，试寻古道观。惟恐云复合，驾言空去还。凤皇粲德文，和鸣亦嘒嘒。举世未曾见，众口称丽美。唐虞有至治，千载盛传闻。学者抱典谟，终年向人论。舜死凤不来，寒士长欣欣。"}