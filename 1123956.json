{"id":"1123956","title":"简徐季益","dynasty":"宋","author":"赵蕃","text":"月台台上几经过，白发重登奈我何。树影漫能参独立，溪声无复乱长哦。不到西湖又五年，况当风雪探梅天。出门有愧登山屦，寻友空回访戴船。我诗虽老竟无工，君句能佳更不穷。立论曾闻紫微老，赠篇期见习轩公。问讯西湖旧隐庐，水边雪后又何如。祇今付与谁人手，籍甚诗名白社徐。南山最数月台高，曾著能诗何水曹。略计出山今几载，生令梅赋阙风骚。自从传得婺州诗，南北飘零阙后期。一纸忽来湖上信，恍然堕我水仙祠。故人索我近题诗，何处如今更有之。十载未论前日梦，一枝还动昔人思。"}