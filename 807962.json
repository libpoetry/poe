{"id":"807962","title":"玉女摇仙佩  咏水仙花和蘧庵先生原韵","dynasty":"清","author":"陈维崧","text":"海国春深，洞天日晚，飘下几枝仙蕊。望去疑无，看来入画，朵朵风前拥髻。欲取馀花比。奈绯桃绿柳，大都难似。髣髴是、楚天如梦，湘水如苔，月明千里。有三两鲛人，群弄明珠，淩波游戏。今夜空廊单枕，酒冷香焦，忽堕花前閒泪。忆得年辰，那家庭院，细雨帘垂丁字。人与花同倚。说不尽此夜，一栏空翠。谁信道、画楼天远，绿窗人去，看花长恁恹恹地。料花也、旧情还记。"}