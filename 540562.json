{"id":"540562","title":"小诺皋","dynasty":"明","author":"王世贞","text":"阖辟以前，乾坤之外，到了不堪穷际。尽追求、尽教胡突，依形附气。何处小儿谵语，羞杀井蛙蛭蚁。说甚么、出世住世治世。黄面瞿昙，青牛老子。更有那、我家司寇，伎俩一般而已。赚人处，还在此。稷下万言，河间千卷，毕竟没些巴鼻。莫轻容、古人瞒过，常谈俗事。妆点几张故纸，无柰藏头露尾。不采他、上计中计下计。浊酒三杯，清琴一几。别饶借、淡风微月，受用剩山残水。五更事，休办取。"}