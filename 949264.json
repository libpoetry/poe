{"id":"949264","title":"摸鱼儿 次韵送别","dynasty":"宋","author":"周伯阳","text":"又匆匆、月鞭露镫，梅花江上归路。海图破碎来时线，何似彩衣低舞。风雪暮。正望断青山，一发云横处。浩歌独举。便想见迎门，牵衣儿女，总是旧眉妩。阳关曲，挥洒紫薇花露。妙音清远高古。经寒杨柳休轻折，摇动一溪霜雾。邯郸步。笑布袜青鞋，去住知何许。汀鸥沙鹭。若问我重来，明年有约，今日是前度。"}