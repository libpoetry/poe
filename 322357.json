{"id":"322357","title":"金缕曲·余自遭变以来，久抛笔砚，春光过半，肠断泪流，无可自解，聊寄长调以写悲怀","dynasty":"清代","author":"张玉珍","text":"小院春寒冽。又无端、过了清明，断肠时节。剪纸招魂招不得，路黑关山影灭。但只有、愁心凝结。五载离情空缱绻，苦而今、踪迹成鸿雪。歌宛转，复呜咽。林中杜宇应啼血。看天边、月缺犹圆，几曾长缺。命薄蛾眉千古恨，旧事何堪重说。化梦里、双飞胡蝶。一霎光阴如露电，愿黄泉、碧落休言别。生已负，死同穴。"}