{"id":"742477","title":"元日大雪叠前韵","dynasty":"清","author":"黄景仁","text":"昨宵连巷喧索逋，我亦瑟缩羞妻孥。朝来抹眵忽失笑，一天快雪云模糊。九重阊阖玉为阙，千门阛阓天开图。三元节见三白端，田公赫赫言岂诬。虮臣称贺孰为达，亦感鼓铸随鸿炉。端坑呵冻晕鸲鹆，闽盏试茶温鹧鸪。不令俗物扰清供，只除哦诗一事无。亟谋岁饮倾市沽，家人围坐言呫嚅。闭门一任烧连寝，隔舍或惊烟起厨。果然一醉万愁失，不用辟恶新桃符。"}