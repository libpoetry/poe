{"id":"262743","title":"张小圃学使以重刊秀野堂本韩诗见贻赋谢","dynasty":"清代","author":"孔宪彝","text":"平生尊韩公，梦寐每若见。学诗名吾斋，古来宝李汉。侧想秀野堂，苦心事摩研。精本世罕求，日久或漫漶。嘉惠重开雕，朱墨何璀璨。流传贵有人，欣复归使院。我登文海堂，获此剧欢忭。篷窗日吟诵，客路消午倦。窃谓公文章，流派实淹贯。光焰万丈长，已导欧苏先。寻源共追溯，乌能得涯岸。性情得所近，学焉志吾愿。拜嘉多余珍，此惠实所冠。"}