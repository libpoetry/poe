{"id":"1130451","title":"慧知微以布衫送寿昌可师有偈答之戏成四首","dynasty":"宋","author":"释慧空","text":"一物全无尽力担，相逢江北又江南。向来贴肉那堪语，更著渠侬一布衫。著时人显衫还隐，不著人亡衫却存。隐显存亡是何物，黄金铸出铁昆崙。寸丝不挂鱼游网，万善严身月入云。若是寿昌端的处，明年一领更烦君。普贤高系象王裤，妙德长拖师子衫。遣向寿昌为侍者，一人不肯一人甘。"}