{"id":"903168","title":"朱师关画梅溪春晓图","dynasty":"宋","author":"张镃","text":"梅溪之水何清哉，万顷玉碧天边来。两山拱挹各异状，上有磅礴巨石散落生莓苔。松萝笼蒙共纠结，带映万蕊纷瑶瑰。香繁粉艳露凝湿，下视凡卉真舆台。露裾褊褼彼仙子，褰裳矫首遥相俟。心清悟物思相羊，指点八极供翱翔。胎仙舞空为前导，紫芝煜煜更芬芳。时当初霁放晓色，赫日滉漾咸池光。罗浮幽梦奚烦数，西湖漫赋横斜句。相逢弭棹定情亲，翠杓瑶罂恣倾举。东鸦西兔从飞驰，维北有斗南有箕。化工精妙得师旨，写入缣素不使捐毫釐。何当著身此溪上，溪清梅白森相向。吾与二子成三人，共看桑田乾海浪。"}