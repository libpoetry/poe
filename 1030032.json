{"id":"1030032","title":"田县尉悲风词","dynasty":"宋","author":"廖行之","text":"风萧萧兮吹我衣，念故人兮我心孔悲。飞霞为襜兮彩云为旂，胡徘徊兮耒江之湄。风萧萧兮吹我裳，念故人兮我心孔伤。星辰为佩兮明月为珰，胡襄羊兮耒山之阳。耒山高高兮耒水清清，高者君之气兮清为君之神。君挟此以生兮不隘以大，胡皎以明兮忽湮以暧。堂有老兮室有稚，能不抱孙兮乐亲以戏。子如不暇恤兮亲宁忍忘，孰夺之去兮不少翱翔。大江之南兮浙江之东，昔与君兮笑言相从。想丹旐兮埋圭玉于土中，千里泫然兮余独感此悲风。"}