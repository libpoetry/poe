{"id":"823616","title":"倾杯乐 其七 散水调，寄怀","dynasty":"清末近现代初","author":"吴湖帆","text":"深苑评花，小山寻句，偏教寸敛眉碧。庾梅弄影，陶菊酿诗，集玉台真色。胆瓶半插寄心事，待春风消息。情多梦怯，阑遍倚、惟有便娟窗北。记曾一番舒啸，绣堤驰马，红袖轻飘掷。对故眼繁华，中年哀乐，感愁肠凝积。莫问谁家，旧巢新燕，王谢寻常客。路无极。争奈似、天涯暗隔。"}