{"id":"696015","title":"游仙诗","dynasty":"明","author":"欧主遇","text":"梧桐窠凤凰，叶向秋风飞。奇龄虽过百，乐事当乘时。周驭不停轨，汉盘玉露滋。爰有容成公，发黑齿复儿。亦有报韩者，先后帝王师。圯上契幽叟，终与赤松子。功成能永誉，仙类良足晞。苏耽二百年，一归号城郭。倾曦与颓魄，焉□□□□。三山故迢递，九霄何寥廓。委怀辟谷仙，丹砂不求获。推分与天游，餐和长年药。忽闻吹玉笙，驾来缑山鹤。"}