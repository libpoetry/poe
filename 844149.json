{"id":"844149","title":"续别台咏怀","dynasty":"清末民国初","author":"易顺鼎","text":"八极神游世界空，寒门熛阙往来中。东云龙向西云露，南海牛从北海风。馆问碧蹄平秀吉，城寻赤嵌郑成功。纷纷蛮触都经眼，莫把英雄溷乃公。十二连山拥白银，水晶宫阙与为邻。鳌腾轴底思掀地，龙入窗中欲攫人。水立九天云四海，风乘万里日三神。临渊翻洒垂堂泪，虮虱从何有此身。走南走北意如狂，冲暑冲寒祗自伤。春露秋霜悲故国，炎风朔雪感天王。胭脂坐令输胡地，翡翠何曾赚越装。总为死生难自了，人间天上两高堂。九江英布听随何，六郡任嚣教尉佗。万里桥边一杯酒，三垂冈下百年歌。深州未出牛元翼，浪泊难归马伏波。回首鸦军斜日远，风云无计起沙陀。"}