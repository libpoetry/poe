{"id":"1239489","title":"卢知州宜兴秩满以避乱久寓无锡视同故乡今知昆山必有怀二州风物之美赠诗言情并致颂祷","dynasty":"元末明初","author":"谢应芳","text":"我思阳羡茶，初生如粟粒。州人岁入贡，雷霆未惊蛰。天荒地老今几年，春归又闻啼杜鹃。山中灵草化荆棘，白蛇何处藏蜿蜒。玉山先生一寸铁，欲刳妖蟆救明月。丹霄路断肝肠热，还忆茶瓯饮冰雪。我思惠山泉，长流无古今。瓶罂走千里，煮茗清人心。向来劫火炎锡谷，神焦鬼烂势莫扑。池边浦石亦灰飞，此水泠泠泻寒玉。高人饮泉五六年，一襟清气清于泉。好为吴侬洗烦热，乘风归报蓬莱仙。"}