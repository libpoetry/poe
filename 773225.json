{"id":"773225","title":"再泊澎湖","dynasty":"清","author":"张湄","text":"横风北来阻归棹，海水起立鱼龙啸。澎湖浮屿出云涛，留我重宿来时□。一过再过岂所期，人生去住殊难料。六代山川江以南，峰堪结屋矶堪钓。欲置閒身入画图，如箭风帆虚远眺。此处青天沦白波，鲸眼摇光日无曜。稀微烟火几渔家，寸树不生人罕到。前年寄碇西屿头，旱气虫虫沙石燥。今年复此枕潮声，墨云颓颓风雨暴。往来行路只艰难，我实不德躬自悼。万里君亲旅梦残，水禽格磔啼神庙。明朝天意复何若，霁月忽从舷际照。孱躯纵便得生还，一夜惊愁发为皓。"}