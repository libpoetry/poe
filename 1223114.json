{"id":"1223114","title":"东湖联句","dynasty":"元","author":"袁裒","text":"旧学芜三史，新居隘一廛。煎熬鱼煦辙，奔窜鸟惊弦。拟整登山屐，须乘破浪船。出关尘已远，过埭意争先。归舶攒桅聚，浮梁断锁悬。潮浑江葑没，塍破岸藤缠。戍栅依樟密，官堤砌石平。机閒蚕唤织，砧响雁传笺。乍静喧烦耳，犹欣辗转眠。鹘桥华屋废，鹅汇曲河连。稛实閒农具，鹾严绝灶烟。急装红蔽膝，辫发黑垂肩。估客编文贝，村家纬木棉。生涯疲剥割，世路窘迍邅。龛室休行客，邮亭叹逝川。韝鹰围猎罢，联骑纵游旋。路转分支港，川明幻别天。鄮城花已暗，甬水恨空传。数堠搜唐刻，题诗纪宋编。会堂夫子像，汲井隐居泉。海眼藏龙窟，山心射鹿田。水鸣知棹急，岸走讶途迁。隐见冈峦近，低昂橘柚鲜。青山犹五里，绿树已千年。归犊如云拥，閒花似火然。苧裳游女净，芦管野伶妍。系缆披团氅，循溪舍竹箯。径香幽菊傲，土薄假山偏。灯火精庐古，衣冠故物全。登门论子姓，对坐叙姻联。金魄筛窗影，丹砂养井渊。萤飞光熠熠，鹤唳翼涓涓。斗室横乌几，方床藉素毡。魂清时入梦，意得竟忘筌。过墓成扃户，遵湖复扣舷。沧洲迷秀麦，真隐拱朱椽。碧洞诸天杳，苍珉帝画镌。梯危频缩武，像寂且擎拳。紫府商霖歇，丹书汉泽宣。铜铺苔暗蚀，经庋燕新穿。倦鸟辞枯柳，游龟戴旱莲。古奁开潋滟，斜縠绉漪涟。淤塞茭排剑，洲乾蓼糁钿。官徵都尉粟，渔纳水衡钱。王绝山灵泣，祠荒野老怜。纸旗邻社闹，草广曲河填。此去真聊尔，斯行信偶然。柏幽藏魍魉，潭黑衮蜿蜒。雅兴呦呦鹿，劳生跕跕鸢。揽芳真啖蔗，写绝拟和铅。辙迹芜菁翳，麻綦枲耳缘。贞娥郁龙虎，冑相绍貂蝉。宰木分神隧，思亭列石筵。风霜翁仲老，香火释迦专。楚些招归魄，王官慨昔贤。拜峰谁控勒，篆水自书玄。屈曲东西路，纵横南北阡。繁华眸转电，得失口垂涎。絮酒悲宗老，囊经想地仙。房温连梵呗，市近接腥膻。破露生衣湿，登坡弱足胼。卧牛遗扁暗，眠鹿绘容虔。金刹从兹访，尘缨合少蠲。伐山灵运躁，冲雪子猷颠。桧煖蜂偷蜜，芦寒鸟啄绵。蟹稀螯数百，樵夥斧论千。淡日收人影，空岚涨土埏。蒲葵遮望眼，茧纸论吟篇。除道家僮懒，偷程地主儇。蚁封徒曲折，驹隙漫拘挛。碎石行行直，修篁个个圆。深丛惊雉翠，夹径耸楠楩。濯锦芙蓉艳，飘香桂子骈。雕楹回复道，斜阁布陶砖。刻画功难尽，翚飞势欲翩。奉常陈剑履，尚服锡纮綖。幰织鲛人网，帷凝罽国旃。妖姝污粉颊，土偶耸高颧。袪石当时力，临渊昔日权。只今留旧业，何处觅幽禅。燕颔风云会，龟趺日月躔。蛛窠缘衮服，鼠迹上朱笾。累仆供朝沃，因僧进午?。佳城蹲五凤，素业废三鳣。胜已穷兰若，名犹慕偓佺。台空霞佩冷，殿寂羽幢蔫。观主何年住，真官永世键。画梁谁复葺，美荫久频朘。木已非真李，僧宜贱寿篯。悲来云羃羃，恨极水潺潺。重岭藏椒屋，斜晖指蕙櫋。暂归心未稳，欲去眼空眩。忆昔穷诛辟，如今猛弃捐。慈山名转赫，困墺耻谁湔。积翠林霏悄，流波海月娟。远钟催宿鸟，横笛挂乌犍。拄笏风骚夐，携壶主仆牵。情怀同黍醴，臭味比香荃。圆泽休论旧，华胥复记前。乳彪号涧侧，哀狖啸云巅。惇族盘餐盛，通家笑语阗。鵁鶄归桨熟，舴艋逆风沿。济胜应难促，临流且赋遄。鸱夷歌逝矣，渔父卜终焉。紫槿遮篱角，丹枫压庙堧。鍊形金骨化，团础土砂坚。破屋啼山鬼，荒碑立老鹯。岁时羞野赛，水旱祷灵篿。西帝澄金宇，东湖铸玉璿。凉飔舟泛泛，晴日草芊芊。射鸭萦长弋，叉鱼击短鋋。酒庐横矮瓮，屠几斫肥牷。衒市僧袍丽，招虚贩鼓鼘。登临难婉恋，想像费平铨。更欲南窥海，谁能北跨燕？同心双茧绪，徇俗走珠蠙。朗鉴词联写，玄谈茗更煎。翱翔诚放浪，匍匐类狂孱。已乏凌云句，时思缩项鳊。还家如梦寐，共点晓霞边。"}