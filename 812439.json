{"id":"812439","title":"师竹由东阳携石洞贻芳卷过访，偕饮酒楼，转至戴海门笠青家，夜归书赠师竹","dynasty":"清","author":"许传霈","text":"春雨暝连朝，客来忽心喜。问客来何方，云从云洞里。为我说白云，年来妙无比。聚散皆天机，归出任行止。旧日洞中仙，今日风尘子。无术洗此心，沽酒不能已。再酌乌程酿，偕来卖酒家。薄暮忘宾主，雨丝风片加。携屐访故交，大戴小戴誇。盘杯已狼藉，鸡犬息喧哗。官冷肠偏热，红烛灿生花。灯灺懒不归，归来人睡足。悄然见卷书，清气扑眉目。展读消酡颜，郭洞逢石屋。贻芳终古芳，紫阳花不独。我本林泉癖，五载梦魂熟。客兮明日行，尔音无金玉。"}