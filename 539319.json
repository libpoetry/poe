{"id":"539319","title":"助甫携见甫过郧镇留饮喜赠","dynasty":"明","author":"王世贞","text":"握手踟蹰惜鬓丝，且先呼酒后论诗。文章李益难终贱，兄弟岑参并好奇。佩玉享来元自蔡，颔珠投罢即称随。青油幕下堪移日，玄武峰头合后期。折节客惊麇子地，跳梁人忆虎丘时。年光并得偏吾老，春色从公到汝迟。但是词人阳九过，无妨物态暮三疑。欲酬荃蕙须防化，莫遣东风道上吹。"}