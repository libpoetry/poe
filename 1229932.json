{"id":"1229932","title":"嘉平十日访文伯纯遂偕施克刚胡明初游眺鳌峰道院饮韦鍊师方丈王敬叔继至分韵赋得山字","dynasty":"元","author":"卢挚","text":"蹇余抱私戚，无以浣苦颜。解组访诗客，息驾依松关。羽流所栖处，稍出阛阓间。丈室俯寒英，芳气云窗閒。烟岫列远郊，石濑鸣清湾。览物得深趣，觞酌聊循环。麻姑逝已久，琴高杳难攀。超摇世氛远，髣髴仙游还。即此悟冲素，何必跻蓬山。"}