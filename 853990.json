{"id":"853990","title":"次韵刘簿观雪用东坡聚星堂韵禁体物语","dynasty":"宋","author":"方岳","text":"江皋黯黯飞云叶，淅沥破窗鸣急雪。乱飘密洒寒正苦，低唱浅斟痴亦绝。冻吟可但笔锋健，醒狂不觉屐齿折。留连急景聊从容，俯仰幻尘空变灭。舒眉一笑各云散，转眼百年如电掣。风凝光眩眼欲花，酒带潮红脸生缬。剧誇陶语何区区，等与谢吟争屑屑。醉翁出令凡马空，坡老挥毫风燕瞥。两公仙去各已久，一代风流尚谁说。吸鲸今夕不可辞，醉中有句铮如铁。"}