{"id":"704667","title":"送陈生游吴","dynasty":"明","author":"薛始亨","text":"清霜南浦折芙蕖，黄叶秋风恨索居。送客暂倾千日酒，辞家宁为四腮鱼。吴王苑外乌啼早，范蠡湖边雁影疏。从此论文中夜月，寂寥空掩旧精庐。乍到金焦泛淼茫，广陵涛气切帆樯。参差白日□京县，留滞浮云非我乡。三月烟花迷枉渚，六朝钟鼓冷斜阳。将军何处闻高咏，枫叶纷纷客路长。"}