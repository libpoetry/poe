{"id":"1130675","title":"高宗皇帝挽词","dynasty":"宋","author":"韩彦质","text":"大历开真主，群雄控六飞。山河千载业，天地一戎衣。复古边疆定，销兵圣母归。依然兴礼乐，文武遍郊畿。为物聊经世，本无黄屋心。重明得传器，大业若遗簪。典册褒崇极，庭闱孝养深。昊天归德报，不使二毛侵。八秩归希有，三灵感具衣。鼎湖龙已远，汾水雁空飞。羽卫愁无色，风云惨不晖。惟馀功与德，千古叹巍巍。"}