{"id":"640815","title":"海子桥大风即事一首","dynasty":"明","author":"童冀","text":"海子桥西风大作，扑面惊砂似飞雹。蹇驴局促驱不前，仆夫睢盱行屡却。傍人指点笑相语，谁遣先生此行乐。韩公半醉纱帽偏，童子竦立高吟肩。惟有王郎跛能履，拄杖落手心茫然。君平杖头无酒钱，羊市街西寻郑虔。从此避风如避箭，闭门经月不相见。剥啄移时始启关，旋吸清泉沃尘面。墙头浊醪如井泉，沈醉不虞归路远。城南招提老赞公，三日不见心忡忡。回鞭便欲造虚白，惊见斜阳天际红。归来独坐增永慨，三复平生康节戒。青灯永夜长自怜，白首相随惟影在。故山万里孤云飞，一身憔悴谁复知。从今风雨閒柴扉，养取病鹤江南归。"}