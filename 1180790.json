{"id":"1180790","title":"和韦相公见示闲卧","dynasty":"唐","author":"贯休","text":"刻形求得相，事事未尝眠。霖雨方为雨，非烟岂是烟。童收庭树果，风曳案头笺。仲虺专为诰，何充雅爱禅。静嫌山色远，病是酒杯偏。蜩响初穿壁，兰芽半出砖。堂悬金粟像，门枕御沟泉。旦沐虽频握，融帷孰敢褰。德高群彦表，善植几生前。脩补乌皮几，深藏子敬毡。扶持千载圣，潇洒一声蝉。棋阵连残月，僧交似大颠。常知生似幻，维重直如弦。饼忆莼羹美，茶思岳瀑煎。祗闻温树誉，堪鄙竹林贤。脱颖三千士，馨香四十年。宽平开义路，淡泞润清田。哲后知如子，空王夙有缘。对归香满袖，吟次月当川。休说惭如揵，尧天即梵天。"}