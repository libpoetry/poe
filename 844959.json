{"id":"844959","title":"秋兰为吴伟卿题四首","dynasty":"清末民国初","author":"曹家达","text":"三闾去后无消息，迢递江南感旧情。吹罢参差湘月白，背人幽怨不分明。何年屈宋降衙官，芳到无言契赏难。寂寞秋塘照空影，袅烟垂露不胜寒。谁将妙手压风骚，一片閒情托素毫。薄饮不愁秋易尽，西风吹梦下芜皋。山入都梁生面开，静无人迹长莓苔。披榛留待真王赏，且看群芳俯首来。"}