{"id":"1129309","title":"颂古五首","dynasty":"宋","author":"释达观","text":"长安深夜雪漫漫，欲觅心安转不安。纵使言前开活眼，那知已被老胡谩。惯弄瑶琴与琵琶，清音历历遍天涯。堪嗟不入聋人耳，空使西山月又斜。鹤立松梢月，鱼行水底天。风光都占断，不费一文钱。良玉不雕，美言不文。烟村三月里，别是一家春。村饮夜归来，健倒三四五。摩挲青莓苔，莫瞋惊著汝。"}