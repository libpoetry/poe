{"id":"604237","title":"黄山歌为吴孝父作","dynasty":"明","author":"张萱","text":"己丑冬十月，客行入新安。结束事探讨，山水恣盘桓。新安山水天下无，一丘一壑皆画图。黄山白岳称最胜，神仙窟宅幽人境。蜡屐曾登白岳颠，芙蓉万朵青冥连。石楠树下天门月，榔梅庵畔炉峰烟。高拂炉峰礼白云，一天晴色正氤氲。薜帷蕙帐遥相待，鹤怨猿愁不忍闻。玄帝祠边逢五老，揖余为□黄山好。轩辕曾此九丹成，白日红颜羽翼生。鼎□龙去非幻妄，名山自是饶精灵。此中幽胜难具说，三十二峰总奇绝。时有幽人自往还，金芝瑶草森罗列。石巉巉，泉洌洌。万树桃花，千峰寒雪。阴晴朝夕态倏忽兮，纷变换乎秋春窈窕缭绕，别有天地兮，莽不知汉与秦之日月。闻此心神觉更开，人间亦自有蓬莱。安得乘风而蹁跹兮，直上轩辕之高台。吁嗟婚嫁苦未毕，怅望名山空叹息。道路驱驰鬓已斑，烟霞梦寐十年间。几向吴云思白岳，遥从粤海忆黄山。黄山主人吴孝父，翩翩词赋凌千古。艺苑当家六十年，曳裾耻与歌鱼伍。潦倒江湖一布衣，籍甚诗名动公府。南浮湘水西入蜀，历七闽兮遍齐鲁。足迹名山几欲半，回首黄山繄故土。已闻白雪满奚囊，更貌黄山在缣素。一幅烟霞任卷舒，咫尺溪山千里馀。交游遍乞琼瑶句，城市何殊木石居。怜予始作长安客，逢君尚滞长安陌。老向风尘可奈何，呼余为作黄山歌。披图欲问烟霞主，轩辕丹灶在何许。紫芝今正腓，白石亦堪煮。我欲从之游，汝胡为乎不归去。今日见汝如见山，他年访山应访汝。"}