{"id":"597487","title":"西园雅集为赵王作","dynasty":"明","author":"梁有誉","text":"魏氏富文雅，邺宫常宴游。贤王开邸第，异代继风流。地即三台旧，人疑七子俦。彯缨俯漳水，散帙对嵩丘。珍木环书阁，仙禽去画楼。开尊明月夜，授简白云秋。景物寰中胜，烟雾象外幽。竹园空赞述，桂树谩淹留。奕叶屏藩重，宗支礼数优。清时多赋诵，况乃集应刘。"}