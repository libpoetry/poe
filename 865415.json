{"id":"865415","title":"避贼引","dynasty":"宋","author":"邓肃","text":"羽檄星驰暴客起，西望烽烟无百里。夜半惊呼得渔舠，老稚相携三百指。蠖屈蛇盘破蓬底，忽欲骞身风刮耳。沙汀舣岸少依刘，万斛愁情空一洗。回思当年侍玉皇，禁垣夜直宫漏长。驱驰谁谓遽如许，客枕不安云水乡。前日蹇驴冲火烈，今此扁舟压残雪。隆暑祁寒欲少休，钲鼓迫人如地裂。草庐安得无卧龙，奉天政赖陆宣公。凭谁急呼人杰起，使我叩角歌尧风。"}