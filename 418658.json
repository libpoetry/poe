{"id":"418658","title":"贺新凉","dynasty":"近现代","author":"顾随","text":"海上春无主。嫩杨枝、匀黄未遍，怎生飘絮。姹紫嫣红无消息，谩道美人迟暮。算只有、几行樱树。细雨初睛残照里，被春风吹落枝头露。花未放。艳如许。花如解恨花应语。是伊谁、东瀛取种，移栽中土。故国华魂飞不刭，一片异乡情绪。便待得、嬉春游侣。十里红霞迷望眼，更香车宝马樱花路。谁会得，此心苦。"}