{"id":"191102","title":"和张簿南坡","dynasty":"宋代","author":"虞俦","text":"春风吹水生碧鳞，南坡花事日日新。水流花出人间去，应有桃源迷路人。四围山绝染黛绿，夹道柳丝摇麴尘。碧桃和露真含笑，海棠过雨犹横陈。蜜脾未满蜂子闹，麦穗欲齐媒雉驯。满堂金玉空为尔，不博班衣膝下春。我今家居奉慈母，长年直欲齐大椿。每当淑景恣游览，白藤肩舆敷锦茵。华发映花更萧爽，朱颜得酒能精神。授柑政类潘骑省，举觞敢望周伯仁。仙家日月虽不老，人生行乐须及辰。张侯故是名家子，万里碧云看致身。朅来吾县鸾栖棘，少年得禄说及亲。洛滨侍从追前躅，喜君有此与我均。花间不用锦步障，莺蝶近前郡勿嗔。双瓶姑饷千日寿，待戒园夫休厌频。"}