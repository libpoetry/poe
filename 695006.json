{"id":"695006","title":"寄沈梅冈四首","dynasty":"明","author":"庞嵩","text":"乾坤邂逅识同心，孤鹤横霄度好音。影透碧云劳仰探，令人不语独沉吟。百年天地几同心，偶识焦桐共此音。归去独看明月上，括囊聊尔付长吟。静时观物动观心，酒到方玄乐太音。安乐小窝人未睡，更从花下共沉吟。万象原来祇一心，目中成色耳成音。到头会领无言意，拍手光风自在吟。"}