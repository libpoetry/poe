{"id":"1107239","title":"义方堂瞻先贤遗像","dynasty":"宋","author":"丘葵","text":"龙龟不再出，谁能探真精。图书天所付，手授之二程。欲知千载意，窗外草青青。三十六宫中，手探足还蹑。一元十二会，理乱在目睫。我欲从先生，□□□□□。性命同一原，谁能发其奥。茫茫太虚中，指出天与道。精思与力践，千古为独到。石井初筮时，已将教为政。真成叔梁纥，有子为孔圣。至今鳌山下，过者莫不敬。六经重刊定，炳炳如日月。毫分而缕析，反约以详说。千载开我人，遗书□□□。炎炎太平翁，谁敢触其讳。乞枭之藁街，公乃明大义。至今读谏疏，凛凛有生气。"}