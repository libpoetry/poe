{"id":"837858","title":"寄满洲国外交总长同宗介石君","dynasty":"清末民国初","author":"谢汝铨","text":"长白山高风雪寒，松花江阔奔狂澜。三千民众建新国，直上扶摇鹏翮抟。五族共和尾不掉，问谁铁石为忠肝。夺取河山压孤寡，胡儿石勒嗤权奸。善后东亚不筹策，久迷当局清旁观。强要终忌鼠投器，躁急应愁猴毁冠。南海幽囚旧天子，复辟军中咨议官。奋飞神雀得生处，不冻山头悲纥干。霖雨苍生罢丝竹，吾宗晋室扶偏安。哀鸣鸿雁集中泽，为谋稻粱心力殚。速选精骑出诛叛，城攻马保降都曼。珠履孟尝门下客，宁弹剑铗歌冯驩。欲说秦师烛之武，壮不如人老更难。只合披裘富春去，子陵台上垂渔竿。"}