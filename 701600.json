{"id":"701600","title":"少年行","dynasty":"明","author":"黄克晦","text":"调笑胡姬夜不归，日高春酒不停挥。下楼忽听中山猎，白马烟中一点飞。渡头相送一沾衣，日暮相思不下帏。潮水莫言还有信，渡船两日一回归。苦竹渡边苦竹枝，常思岭下常思谁。奴自不言谁得会，江风江雨自应知。云起南台墨未浓，俄然一雨暗千峰。篙师解说当年事，台下分明有白龙。越王城里九山分，只见三山翠入云。山下有山看不得，奴从何处可逢君。"}