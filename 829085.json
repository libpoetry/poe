{"id":"829085","title":"远寄（六首选二）","dynasty":"清末近现代初","author":"朱青长","text":"漫写鸾笺寄所知，祗于今日更何辞。双栖梁燕终成客，独倚花人或是伊。珠佩早空江汉女，西烟孤袅凤凰儿。蓬山万里刘郎老，假得龙车去已迟。南归词好去何遥，一尺蓬窗一管箫。昨夜杏花流水梦，西泠桃叶断魂潮。情天缥缈成终古，怨海模糊负久要。缺月疏桐谁省得，风尘知己最寥寥。"}