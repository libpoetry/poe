{"id":"881460","title":"野菜吟","dynasty":"宋","author":"华岳","text":"芙蓉峰下扬雄宅，路入城闉里三百。有山无粟养鸡豚，有水无人捕鱼鳖。山翁菜色流清涎，齿颊连月无腥膻。客来问我何所有，手指万壑烟霞边。青芹不似芦蒿美，石芥防风空剔齿。蕨脑才抽稚子拳，芦牙已迸佳人指。儿童不待明朝阳，花襟路湿争慌忙。携笼拍塞贮不尽，归来满袖春风香。揽衣踏破青铜镜，挼动碧云流一径。漉归银鼎作波涛，无限春工上盘饤。"}