{"id":"1252464","title":"六客诗","dynasty":"元末明初","author":"杨维桢","text":"有客有客来洞庭，驾罔象兮骖奔鲸。千家含景双龙精，玲珑七窍罗天星。莫邪出匣铿有声，一鸣一止三千龄。有客有客来西域，龙高昂兮颈雌霓。腹如巴蚺凤非翼，口牙夜光集月魄。奇声劈山椎霹雳，道人因之写胸臆。有客有客来象山，渡青海，飞龙湾。陪道主，登玉坛；吐星宿，呈琅玕。出入爪甲冰雪寒。号鬼母，惊神肝，一声吹裂虎豹关。有客有客来文山，如金如铁坚非顽。文山颓，不可攀，留尔亦足消群奸。静以安，方以直；带苍玉，佩文石，文星灿然守玄默。有客有客来赤城，碧梧风裁光珑玲。音含太古文七星，直如赤丝清如冰。洗秋壑，鸣秋声，金舂玉应和以平。有客有客来滈池，皤然其腹蠢以痴。曾太古，春风知，至今面肉凝如脂。祖龙朽腐不足奇，和风自活千年枝。"}