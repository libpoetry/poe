{"id":"839230","title":"短歌行","dynasty":"清末民国初","author":"黄摩西","text":"刻犬能吠鸡能啼，不如自蓄真犬鸡。安步当车，晚食当肉，何必云轮与火玉。明晦定朝暮，荣落知春秋。璇玑玉衡无待求。混沌凿，新法作。人必生机械，万物受雕啄。五行之气偶然纵，一逢钳制终无用。谁能销死更制生？弄巧仍为巧所弄。君不闻道法天，天法自然。日月两轮转不息，公输之器今无传。"}