{"id":"1115258","title":"登牛渚蛾眉亭二首","dynasty":"宋","author":"杨万里","text":"谪仙携妓戏人寰，也被千花妒玉颜。半点闲情千古恨，一波秋水两春山。锦袍宫烛云霄上，白苧乌纱江海间。欲寄双鱼招醉魄，月轮捉了蚤言还。山拆江通万里流，菱花双照茧眉头。扫除却月横云样，别有颦风蹙雨愁。明月入波那可捉，长庚伴月本同游。君看夜夜青天上，渠与姮家分管秋。"}