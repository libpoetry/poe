{"id":"665146","title":"秋夜言怀","dynasty":"明","author":"林文俊","text":"秋宇澹无云，荧荧河汉长。街头人语寂，明月照我床。客子夜不寐，揽衣起徬徨。中庭凉露积，绕砌鸣寒螀。因之百感集，中宵涕沾裳。江南八月交，稻熟已堪尝。况复秋风起，还忆鲈鱼乡。朋友讶不归，寄我书数行。为言东邻叟，相约候耕桑。岂不念离居，时哉未忍忘。誓将拂衣去，回首市尘黄。"}