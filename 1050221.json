{"id":"1050221","title":"端州逢故人刘炜光道致酒鹄奔亭作","dynasty":"宋","author":"郭祥正","text":"贵池昔分袂，端江复倾盖。屈指十六秋，华发惊老大。云霄邈功名，荆榛森患害。众人皆欲戮，出门即有碍。咄哉不复道，致酒强高会。苍梧帝魂寂，鹄化遗亭在。翠葆撄玉簪，金鳞跃罗带。风澄岚霭散，棹击天影碎。往古悉已空，来今竟何待。劳形百年间，投足万里内。秋水正瀰漫，醉胆逐澎湃。一丝携六鳌，猛掷沧溟外。"}