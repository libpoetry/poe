{"id":"707913","title":"满庭芳 其七 寿王敬哉宗伯","dynasty":"明末清初","author":"梁清标","text":"绿醑方浓，黄花未谢，后堂深处张筵。歌钟舞袖，轻暖小春天。犹忆尚书曳履，九重识、风度嶷然。归田后，行年七十，步屧若飞仙。翩翩绕膝下，凤毛麟角，璧合珠联。更闲吟新句，小擘蛮笺。客至频开东阁，浑不数、座上三千。趋庭日，折冲樽俎，潭笑息烽烟。"}