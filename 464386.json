{"id":"464386","title":"水龙吟 梦旧游","dynasty":"当代","author":"汪岳尊","text":"宵来梦到前游，雾迷五里疑身堕。朦胧林月，潺湲溪水，微茫村火。老树犹存，歧途能识，不惊坎坷。恍探奇龙洞，飞穿鸟道，拚十日，糇粮裹。谁遣荒鸡叫破。仍萧斋、枕欹帷亸。卅年小隐，一斑难见，依然故我。世态如云，臣心似水，不交尘浣。任幽香唤起，披襟院角，嗅梅花朵。"}