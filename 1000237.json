{"id":"1000237","title":"寄献王中丞","dynasty":"宋","author":"强至","text":"近侍才俱杰，明公望独尊。纪纲新献府，德业旧王门。礼乐陪朱邸，文章落紫垣。训辞含鼓动，气槩独飞骞。厌直词臣笔，坚求牧守藩。图书迁禁閤，封部领家园。晓日旌旗叠，秋风鼓吹喧。万人瞻驷马，千骑簇双鞬。令肃关河静，仁深草木蕃。先皇俄侧席，百姓互攀援。到阙何心绪，遗弓已泪痕。东厢延进对，数刻慰烦冤。一昨逢仁庙，三朝见圣孙。风云归夙契，社稷入危言。罄竭丹诚露，从容玉色温。殿中繄执法，陛下肇披元。爰立宫寮近，由来国史存。台星看比比，淮水正源源。白简抨弹后，洪钧宰制繁。盛期开旦暮，伟烈照乾坤。下客真疏鄙，参戎谬荐论。去年趋大幕，累月奉清樽。召旨催乘传，驽情剧恋轩。此生犹断梗，在处是孤根。岂自身难致，云谁手未援。空弹愁坐剑，感慕主人恩。"}