{"id":"313601","title":"沁园春·欲问东坡","dynasty":"现代","author":"卢前","text":"欲问东坡，人海一身，其何可藏。想平生抱负，使君与操，几亲戎马，犹复登坛。气夺三军，才吞五岳，岂惜讥弹盛孝章。凌云笔，如万流奔赴，推倒瞿塘。古人莫笑余狂。看旧日文场今战场。便挥毫扫荡，已成斗士，或诽李杜，或薄苏黄。直废周秦，无论汉魏，不是吾侪孰主张。三千载，只精灵未泯，尚吐光芒。"}