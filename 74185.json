{"id":"74185","title":"沁园春·道曰金丹","dynasty":"金朝","author":"王玠","text":"道曰金丹，儒曰太极，释曰玄珠。矧三教之道，本来同祖，心存至德，性悟真如。阖辟机关，抽添运用，返照回光复本初。休分别，那些儿妙处，无字称呼。虚中状若蓬壶。寂静形忘一也无。问三教根宗，谷神不死，灵源澄彻，诚意如愚。五气朝元，五常合一，五眼圆明烁太虚。仙儒佛，派殊而理一，到底同途。"}