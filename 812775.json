{"id":"812775","title":"南歌子 闺情","dynasty":"清","author":"吴绮","text":"银甲调新火，珠帘捲晓霞。辟寒初着杏儿纱，正是恼人时节、不归家。莺坐浑身柳，蜂归两股花。一弦春怨语琵琶，昨夜鸳鸯买卦、又须差。欲笑宁能笑，想看懒更看。背人哀怨有般般，不道大家、一样枕儿寒。花底情无限，灯前影乍单。休言别后泪长弹，何似当初未别、尽侬欢。最忆愁时面，难为别后心。梦牵红袖玉楼阴，却是醒来、原自挽罗衿。香冷鸳鸯带，寒轻翡翠衾。一生难负是知音，何况蛾眉、相望到而今。凫藻才宜火，桃笙不耐香。朝来无语暗思量，只恐莲壶银箭、夜须长。梦断惟含笑，啼残懒更妆。龙须六尺锦匡床，怎奈好天、辜负是新凉。"}