{"id":"704978","title":"翠微歌","dynasty":"明","author":"霍与瑕","text":"千山过雨春寒薄，梅花吹落秋枫阁。半仙来往几多时，相思树底鸬鹚勺。翠微村远云容薄，肩舆渺渺孤山阁。山翁打猎晚归来，野味纵横倾大勺。插秧儿女春衫薄，远望官人齐手阁。芝山莫更往东行，潮水涨溪妨午勺。自嗤涉世才疏薄，盘城有样雄投阁。未老蒙恩归去来，绿竹红蕖引清勺。"}