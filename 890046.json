{"id":"890046","title":"游云门寺留题灵运上人房","dynasty":"宋","author":"吴奎","text":"云门入云深，树密山转幽。溪亭脩竹里，激激玉泉流。仁智所遐想，古今为胜游。我乘休沐至，穷览殊难周。金碧楼殿午，寒香松桂秋。清风动高兴，飘越不可收。禅师索题诗，捉笔事冥搜。欲速驰思远，顷刻历九州。象外有真物，惝恍难为求。徒形陈熟言，羞涩为尔留。"}