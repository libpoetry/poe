{"id":"811125","title":"河豚二首","dynasty":"清","author":"王源生","text":"腹皤目睅状粗顽，浪得时名满世间。口腹中人常腊毒，肺肝如见善藏奸。征文误入吴都赋，窜迹难穷丙穴湾。正恐逋逃渊薮在，海风吹去又吹还。彭亨豕腹认前身，天与心肝好杀人。丑类横行惊水族，腥风扇动犯江神。明知性过豨蛇毒，犹道常逾鲙鳜新。当作羹材收鼎鼐，髯苏题品太无因。"}