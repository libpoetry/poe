{"id":"452757","title":"《民国诗词作法丛书》编竣题辞","dynasty":"当代","author":"汪梦川","text":"佛云有末法，沉沉将百纪。狂迷到尽期，贪慢于胡底。黑铁易黄金，乾坤遘屯否。人寿傥能长，河清究难俟。俗谓大中华，文明古无比。浴火尚能生，历劫终不死。泱泱诗之邦，烂烂心哉美。千秋成崔嵬，一旦付倾圮。斯文走马牛，大道遗溺矢。搔首徒问天，书空还拊髀。岂曰无诗人，闻说多才子。炫古鸣井蛙，弄文舞山雉。一日得百篇，千金灾万纸。结集誇牛腰，齐贤续狗尾。避席三家村，折腰五斗米。声气仰上方，情辞哇下里。识荡半瓶醋，言载一车鬼。革命尊绩溪，造韵弃平水。论境攀屈陶，破律诬杜李。雕龙枉作虫，画虎反为豕。自许新诗家，人称老干体。虽多亦奚为，所诣聊复尔。催眠恶频作，入耳垢难洗。覆瓿聚醯鸡，委箧招蠹蚁。我愿后来人，知羞更知止。诗为至美文，莫作等閒技。根器得天生，薰陶有缘起。养气化性情，积学藉经史。文心立纯良，诗教明正始。修辞必用诚，骋思何妨绮。六义允其端，八病未为耻。三关欲旁通，九转终自喜。入室良足多，辟疆先勿企。君怀玉待磨，他山石可砥。区区妄进言，乞恕我无礼。予岂好辩哉，予固不得已。"}