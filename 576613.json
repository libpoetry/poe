{"id":"576613","title":"鸬鹚吟","dynasty":"明","author":"黎贞","text":"小姑山上日落时，鸬鹚争绕荒树枝。蜂屯蚁聚栖不定，又复随风四散飞。散飞不暂离，子母声依依。朝从何处去，暮从何处归。千山万壑汝不栖，独向小姑竟何为。小姑山下小姑仙，英灵庙食来千年，汝来依此非偶然。人皆畏汝如神兵，不敢砍汝树，争敢毁汝营。自生自育安且宁，百鸟之智不汝能。"}