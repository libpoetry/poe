{"id":"814121","title":"蝶恋花  纪艳十首","dynasty":"清","author":"陈维崧","text":"刘氏三娘双姊妹。生小繁华，家住鸡鸣埭。梵字阑干花影碎，妆楼恰与春波对。两小后堂曾博簺。阿母帘前，此日教重会。传语翾风空至再，蝉钗只靠秋千背。帘外桐花闲弄影。不便相辞，悄语传声请。犹自眉峰烟不定，避人奁内添宫饼。说道今宵天色冷。且自留停，莫撼猧儿醒。珠斗斓斑斜又整，人间第一消魂景。犀蒜银钉红玉槅。小小帘栊，不与金堂接。斗草又慵弹阮怯，邀郎今夜抛金叶。百子枝花香粉浥。兰是桩家，好把豪犀厌。小负红潮生两颊，绐郎博进惟榆荚。凉夜金街天似洗。打叠银篝，薰透吴绫被。作剧消愁何计是，鬓丝扶定相思子。对漾红绳低复起。明月光中，乱捲潇湘水。匿笑佳人声不止，檀奴小绊花阴里。栀子帘前斟鹊脑。隔著屏山，爱听银筝好。唱尽红盐人不晓，依稀记是萧郎稿。偷得新声三两调。悄学春莺，唇绽樱桃小。银蒜轻摇郎到了，和羞吹灭兰缸早。亚字阑干花一朵。每到花朝，春梦偏难妥。女伴相携争婀娜，迷藏小捉妆楼左。鬓枣微松蝉翼亸。怕有人窥，轻合黄金锁。戏罢偎人苔砌坐，日移交网花阴簸。拂晓相逢花弄口。如此天寒，何事清晨走。小院绿熊铺褥厚，玉梅花下交三九。招入绣屏闲写久。斜送横波，郎莫衣单否。袖里任郎沾宝兽，雕龙手压描鸾手。一带红墙刚六幅。忽听箫声，欲断还将续。知是东邻吹凤竹，邀来教弄相思曲。风起落花红簌簌。香睡猩绒，小印琅玕束。故说玉人吹未熟，明朝重到黄金屋。年少双文能劝酒。笑折花枝，今夜为郎寿。红烛厌厌笼翠钮，饮深忘却春宵久。若下乌程春酿厚。却笑佳人，腰似三眠柳。明日绿纱窗外走，手摇屈戍妆成否。满院姊归啼恻恻。隔著中门，怅望游丝织。讯至方知娘小极，潜来小揭蜻蜓翼。怕响金梯行不得。半晌徘徊，才到菱花侧。立久微闻轻叹息，春阴帘外天如墨。"}