{"id":"1128055","title":"立冬节斋宿竹宫悼姚高士","dynasty":"宋","author":"程公许","text":"竹宫冬孟严斋祀，深炷炉香跋烛花。凋尽庭梧风摵摵，幽思也到羽人家。燕坐心源如止水，馀工吟笔烂生花。谁知此老真三昧，孔老瞿昙共一家。金鲫鱼犹涵藻涧，玉蕤香未破梅花。人生转眼皆泡幻，勘破须饶老作家。把茅未就橐悬罄，奎画飞来天雨花。欲识高人归宿处，佩霞长侍玉皇家。认取太虚无一物，本无幻翳况空花。桃椎思邈还知否，佳传宁无良史家。"}