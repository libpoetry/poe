{"id":"1142161","title":"寄别孙潜斋","dynasty":"宋末元初","author":"刘辰翁","text":"常笑唐衢生，一恸可以死。焉能流涕被面，日日别知己。又常笑朝鲜，无泪可沾巾，悲歌两语为我吴妇人。平生钟情重离别，一听《阳关》肠一绝。铜驼陌上会逢君，谁料相忘如永诀。昔携手青春，春水一笑禊吏尘。醉能强歌醒能赋，满坐唯有孙尧文。酒阑歌断如转烛，寒食累累新鬼哭。丞相书桐异鸟巢，曾园仙市芳郊绿。海棠三径无根枝，败瓦颓垣亦已锄。旧游勿感有至此，独为吾党权区区。我欲与君重一到，化为长瓶酹荒草。早知世事去如风，只合黄公垆下倒。当时一醉锸埋我，不见兴亡应更好。且复止此休云云，我有臣子高能文。令其讲罢日就君，就君归日诵所闻。吾贫吾老不足念，君须君发何年□。幼安九十愁更愁，空羡一生长乐传。呜呼斯人斯世不相见，绿树莺啼泪如霰。"}