{"id":"1111556","title":"赋风花","dynasty":"宋","author":"何梦桂","text":"玄化浩无极，岂为万物私。燕坐观物化，荣悴故有时。春林著寒葩，犹记去年枝。日暮还复殒，委运不可羁。天机自高下，时命非所知。变化纷万感，逝者长如斯。谁能渺独立，终古以为期。大钧播万物，静观自森著。倏见朝华荣，夕陨亦何遽。升沈信天机，高下两无据。世眼空纷籍，往事逐飞絮。今年花上枝，去年花落处。开落无常期，年来复年去。"}