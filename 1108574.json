{"id":"1108574","title":"送张守秘丞二首","dynasty":"宋","author":"刘克庄","text":"斗垒那堪数旱饥，君侯苦节未为非。宾筵虽画何尝卜，雩祷于天且不违。岁俭粟输仓氏少，郡贫饷入洛阳稀。老农夹道攀辕叹，作么携琴载鹤归。逐客门庭断履綦，时迂小队访茅茨。追随雅有蓬山旧，爱助惭无薤水规。舆腻岂为名士涴，羊碑长遣后人思。安知昭代輶轩使，不向民间采此诗。"}