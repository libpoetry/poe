{"id":"1112701","title":"寓寺八首","dynasty":"宋","author":"张耒","text":"门外清泉浸稻畦，西南脩竹作城埤。川平林断空明处，却有遥山作翠眉。道人钟梵久寂寞，倦客弭车聊静便。我亦云山閒衲子，平生香火旧因缘。病卧淮阳太昊城，牡丹丛畔过清明。那知春暮长江上，竹里招提听晓莺。江城梅子青时节，嫩紫夭红扫地无。修竹满山连草色，却烦林鸟劝提壶。翠眉长好何曾损，寄语啼禽漫不閒。应为残春足愁恨，长疑蹙破镜中山。平晓春云失半山，濛濛小雨暗江干。寺楼倚遍消残醉，只有春愁伴薄寒。错落星河没半空，江城悲角五更风。幽人梦断西窗雨，背壁笼灯到晓红。笼灯到晓只微明，独拥单衾听雨声。葛幌竹床清过暑，萧然未觉负平生。"}