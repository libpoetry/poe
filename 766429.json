{"id":"766429","title":"瑶花 其二 玉兰花下作","dynasty":"清","author":"黄燮清","text":"珊然风格，蓦忆当初，怪似曾相识。珠娘亭院，携手处、正是花香时节。扶肩小语，直看遍、琼楼南北。背粉墙、偷整罗裙，斗影一般清绝。而今六度春风，叹冉冉芳华，前梦难觅。湘妃宝屧，归去也、愁弄冰弦瑶瑟。旧时台榭，料深闭、半庭残月。剩几枝、冷倚栏干，也无人怜惜。"}