{"id":"525078","title":"送斌上人游杭州","dynasty":"明","author":"顾璘","text":"斌公禅林秀，前身海潭龙。明珠濯清水，本性长玲珑。少事大虚老，空门初发蒙。拜趋陈庄座，金篦刮双瞳。低心达磨壁，捧钵曹溪宗。天界大丛林，跏趺坐堂中。头陀满四座，发难如扣钟。吾衰谢抖擞，卧疾维摩宫。与子强荅问，而岂明真空。支许方外交，聊以息微躬。今晨告余别，游方海之东。礼佛普陀岛，参禅雪窦峰。青莲被寒沼，白月悬秋穹。行色有佳景，归云无定踪。我有振衣地，寄在杭万松。浩渺湖海接，逶迤岩壑重。尔往结莲社，陶谢将无同。长谣写心曲，托寄东林风。"}