{"id":"1127503","title":"寄张子直","dynasty":"宋","author":"彭汝砺","text":"常愿从君授古书，血诚沥尽更无馀。漂流岂意来深野，系滞无由后从车。踪迹浸违南郡帐，梦魂长绕武侯庐。仁人有意收庸贱，时寄声音一起予。性质迂回趣向卑，此身敢望圣门归。趋时已愧雕虫陋，学古还忧画虎非。材近蓬蒿难自立，目无松柏竟谁依。重嗟踪迹匏瓜系，翻羡苍蝇附尾飞。"}