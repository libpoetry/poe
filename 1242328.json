{"id":"1242328","title":"摸鱼子 其四 吴门客中九日，次魏彦文韵","dynasty":"元末明初","author":"邵亨贞","text":"雁来时、晚寒初劲，青灯摇动窗户。商声暗起邻墙树，触景乱愁还聚。秋又暮。奈合造凄凉，无处无笳鼓。狂吟醉舞。记满帽簪花，分筹藉草，骑马忘归路。怀人远，有恨凭谁寄语。虚名长是相误。天涯节序浑非旧，留得满城风雨。心万缕。谩自喜、孤高不惹沾泥絮。羁怀倦诉。好分付儿曹，耘耝三径，早晚赋归去。"}