{"id":"300118","title":"换巢鸾凤·送曹纕蘅丈之贵阳","dynasty":"现代","author":"乔大壮","text":"三月蘅皋。试连钱怒马，窦锦征袍。祖筵慵命酒，后约罢登高。都亭杨柳镇劳劳。柰何许闻天风海涛。移情久，向此际、故园飞到。青草。思远道。如梦我旁，依旧朱颜好。太白人豪。夜郎沦转，千万匡山归早。书信来时月中看，半轮心素交相保。花前人，被江南、别赋催老。"}