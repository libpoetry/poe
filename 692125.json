{"id":"692125","title":"酬元美","dynasty":"明","author":"李攀龙","text":"妾本秦宫女，少小扬蛾眉。早辱君王宠，朱颜骄自持。卷衣皆罗纨，明珠纵横垂。头上翠琅玕，爵钗珊瑚枝。盛年处深殿，容华天下知。一朝在里巷，遂为生别离。此身托古欢，南山犹可移。东邻荡子妇，泥沙委路岐。中心指秋日，同穴乃所期。有鸟名黄鹄，乃在琪树柯。下来太液饮，唼喋荇与荷。周游视中土，少年多罗家。金衣菊为裳，不受矰缴加。一举绝四海，离哉天可摩。毛羽未摧颓，鼎俎奈尔何。"}