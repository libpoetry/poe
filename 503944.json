{"id":"503944","title":"毗陵薛黉自号渊泉求铭其室","dynasty":"明","author":"管讷","text":"五行在天，惟一生水。水之有本，源原于始。潴之斯止，孰曰匪渊。道之斯达，孰曰匪泉。盈科后进，弗停一息。维静维深，厥本乃立。弗澄则浊，罔睹山岳。弗挠则清，毫发乃明。挠之澄之，清浊辨焉。匪水若兹，惟人亦然。心而弗澄，百欲是兴。身而弗挠，一私靡扰。昔在圣贤，观厥川海。以近取譬，道无不在。允尔泓父，逝者若斯。我告尔铭，永言服之。"}