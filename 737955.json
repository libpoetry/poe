{"id":"737955","title":"种王瓜篱豆诸蔬","dynasty":"清","author":"黄之隽","text":"昔逮养亲日，灌园佐击鲜。亲亡事奔走，忽忽二十年。倦游返衡门，老圃聊息肩。修我灌园业，情事恍如前。汲水谅非水，清泪同涓涓。此蔬亲不逮，此圃亲所传。终作抱瓮身，五鼎未列筵。瓜瓠如有知，为我根蔓牵。蔓则蔽苍野，根则入黄泉。以告我父母，贫贱子可怜。瓜瓠莫结子，有子亦徒然。"}