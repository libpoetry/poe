{"id":"1107065","title":"效晋乐志拂舞歌淮南王二篇","dynasty":"宋","author":"邓林","text":"东昏侯，自言安，仙华玉寿浮云端。绣窗锦幔飘蜚仙，丹青美女侍七贤。侍七贤，奏笙歌，笙歌逸响哀怨多。苑中花木费绮罗，我欲踰城城有围，愿作双黄鹤，栖瑶池。栖瑶池，辟尘垢，至尊屠肉，潘妃酤酒。石头江上龙驹走，三月春风吊杨柳。唐明皇，自言荣，金舆翠辇游华清。广寒宫殿凝水晶，霓裳羽衣沈香亭。沈香亭，泛流霞，流霞潋滟队五家。谁知野鹿衔宫花。我欲度关关有兵，愿作双丹凤，蜚瑶京。蜚瑶京，隐烟雾，锦绷酥酪，香囊尘土。剑阁萦纡家何许，梧桐叶叶鸣秋雨。"}