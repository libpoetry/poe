{"id":"830158","title":"宿归宗寺","dynasty":"清末民国初","author":"康有为","text":"匡庐四大刹，各擅幽胜处。栖贤与秀峰，石泉穷窈奥。涧流作深碧，交树不可渡。乱山渐合沓，仓翠纡无路。岭开见归宗，昭旷豁云雾。高标跨金轮，宝塔疑神造。倒影入南海，长风洒印度。精宇渐增修，梵呗摇天暮。一节苾刍厨，山簌亦可茹。我佛发金篦，人天作导护。达哉贯休僧，共参玉版悟。我最爱赵州，奇特发妙趣。此心如顽石，入地若可住。愿怀清净理，宗风亦不误。晓发问莲社，远公应我顾。"}