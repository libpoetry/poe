{"id":"759150","title":"偶忆","dynasty":"清","author":"曹玘","text":"偶忆南山屋，寒梅有数枝。却当分手日，偏是发花时。驿馆香侵梦，山亭影入诗。故乡愁满夜，多半为君思。偶忆松深处，苍苔一径斑。夜窗吟落叶，孤烛剪秋山。晚钓鱼初上，春锄笋自删。涧花应不待，开满夕阳间。偶忆溪边水，深阴系短槎。携觞听夜雨，披史咏晴霞。草径逢寒蝶，山桥抱野花。绿蒲新涨里，应已乱鸣蛙。"}