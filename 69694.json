{"id":"69694","title":"题陶弘景移居图","dynasty":"元代","author":"杨维桢","text":"大奴担簦挈壶餐，小奴笼鸡约孤犭屯。雪斑鹿前双婉娈，水云牯背三温黁。中有玉立而长身，幅巾野服为何人？云是永明之隐君，身有黑子七星文。自从夜读《葛洪传》，便觉白日生青云。解冠径挂神武门，蜜灵尚拜君王恩。句容洞天元第八，茅家弟兄遁秦腊。飞宫三接十二楼，下听华阳海声狭。三朝人物半凋零，水丑木中文已成。金牛脱络谁得棰，枯龟受灼宁生灵。金沙丹饭饥可饷，山中犹嫌呼宰相。从此移家金积东，满谷桃花隔秦壤。画工何处访仙踪，修眉明目射方瞳。可无鸡犬逐牛豕，栗橘葛&lt;木屈&gt;皆家僮。铁厓浮家妻子从，名山亦欲寻赤松。华阳礼郎或相逢，清风唤起十八公，乞以玉笙双凤吹雌雄。"}