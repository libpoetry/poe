{"id":"814781","title":"路上杂咏十首 黄叶二首之一 其二","dynasty":"清","author":"金朝觐","text":"阴阴丛绿衬疏黄，点缀林光妙擅场。晚节花香终觉艳，平芜草短莫悲凉。新愁最易催人老，薄病犹堪靓晓妆。信识金风能度物，任他著色向秋阳。翻疑橘柚踰淮生，秋入平林画不成。淡抹微烟含气早，初经凉雨挹尘轻。萧萧似有辞柯意，点点偏馀唤渡情。鏖战西风犹未已，满披金甲护山城。夕阳山树隐隆隆，更有霜容著叶红。仙府紫霞常映日，灵禽丹绶漫迎风。不须载酒心如醉，却意飞花兴感同。旧宴曲江曾赐饼，香尘绮陌正春融。西来节候近澄清，路树临风最有情。绀碧几重深坞隐，朱殷一带夕阳晴。声中血性秋能语，梦起酡颜醉欲醒。我尚看花心未足，红梅只合待春明。花容二月旧时春，霜叶殷红树树新。到眼秋光明绣陌，近畿风景识枫宸。赐绯乍可呼卢采，服紫真能化国人。几点燕山青未了，火云流影尚轮囷。洗却尘容玉露寒，晴光烘染上林端。江枫向夕宜残照，墙杏争春竟误看。未老朱颜怜晚暮，从来紫气近长安。荆关图画分明在，写出秋心一种丹。清明才过尚馀凉，十日征尘道阻长。山近桥陵皆拜伏，田环都邑尽康庄。春晴草木含新润，小别知交感异乡。见说窦家能育子，君今可得好儿郎。"}