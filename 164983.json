{"id":"164983","title":"虚舟·西南使者解官归","dynasty":"宋代","author":"何耕","text":"君不见江干车马纷相送，巨艑峨峨船载重。西南使者解官归，水浅着沙牵不动。如君材具岂多得，合侍明光参法从。何为浅濑着虚舟，颇笑胸中太空洞。问君此意竟安在，欲说向人谁与共。山林钟鼎本同辙，击岸截江随所用。八窗窅窅净无尘，一水泠泠清可弄。何当抱被过君眠，分破江天幽夜梦。"}