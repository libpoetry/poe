{"id":"699322","title":"美人临镜","dynasty":"明","author":"袁宏道","text":"一片湖州水，吹光到晓堂。暗规时世样，校取浅深妆。山髻平分叠，宫眉与斗长。常时樈掠罢，背底立何郎。强起淹馀睡，柔多艳亦多。笑时添两靥，恨至叠双蛾。印指生寒晕，分钗割水波。休将月月比，仙子不如他。野艳云争出，幽閒萼并头。分明呈舞态，只是欠歌喉。西子不离水，绿珠长在楼。娥英若令见，匣取洞庭秋。百看百如意，随他作笑颦。回钗生溜影，分耀及旁人。睡少添自重，思多理注频。面光滑似水，脂粉不如尘。"}