{"id":"1122145","title":"江行五绝","dynasty":"宋","author":"郑獬","text":"马当之西绝险处，青山独出无四邻。且系画船枫树下，行人去赛小姑神。三日禁船官不容，波如连屋万千重。莫向长江争道路，如今风雨属蛟龙。清明村落自相过，小妇簪花分外多。更待山头明月上，相招去踏竹枝歌。快帆美满送船去，忽值高沙船不行。只道今朝风色好，不知还有暗滩生。西江庙前飞来鸟，紫金作翅尾毕逋。翻空趁船接红果，衔去却哺林中雏。"}