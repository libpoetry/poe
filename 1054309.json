{"id":"1054309","title":"和萧十六人名 其二","dynasty":"宋","author":"孔平仲","text":"式微子叹归期滞，疏钟皓月僧窗睡。满郭丹枫已送秋，李白桃红春又至。绿杨朱户锁娉婷，燕赵一笑谁相视。红颜回盼能溺人，有若大川无际涘。吾曹操行薄云天，去险就平当择地。严君平昔教诸子，肯向赣江为此事。勿损仁义纵欢娱，力与主张兴废坠。不才强使酬杜诗，搦管宁能言鄙志。"}