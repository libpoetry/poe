{"id":"1209232","title":"铁釜中莲（暇日宴金华祥符方丈了堂悟公以铁釜置莲方著一花关西杨伯玉徵予赋诗以呈湛庵信公时与者孟志学萧君祐暨仲深也）","dynasty":"元","author":"张仲深","text":"翠拥柔葩濯素商，谁分玉井一茎芳。根通金气秋逾盛，雨裛铅华晚更香。埏埴有功潜土脉，凌波无步到陂塘。自知鼐鼎钧陶力，不受金茎沆瀣凉。"}