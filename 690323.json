{"id":"690323","title":"过荒村四绝","dynasty":"明","author":"张家玉","text":"几日经行白骨堆，萧条穷巷哭声哀。乱离我亦亡家子，总为君王冒死来。缥缈前途路欲迷，黑云留雨四村低。山灵似笑征人马，何事劳劳不住蹄。野冢蓬丘指顾中，青山断送几英雄。卧龙跃马今何在，博得浮名总是空。狐豕妖氛障太清，几回翘首隔西京。朝升幸有扶桑日，依旧红光满大明。"}