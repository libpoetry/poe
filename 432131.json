{"id":"432131","title":"南京失陷痛作","dynasty":"近现代","author":"张鳦生","text":"龙蟠虎踞徒形胜，老朽宁堪握重兵。才诩败军甘受命，旋传敌骑陷都城。谁言军令重如山，失地而今已等閒。士卒关前犹喋血，将军早自庆生还。云黑天低昼欲昏，紫金山下骨成墩。孝陵明袓灵如在，地下重应哭一番。腥风血雨岂人间，巷巷家家尽泪潺。不信炎黄能灭绝，终当振臂戮凶顽。"}