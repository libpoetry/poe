{"id":"935175","title":"五月二十三夜记梦","dynasty":"宋","author":"陆游","text":"夜漏欲尽鸡初唱，梦到神仙信非妄。泉流直舂碧涧底，松根横走苍崖上。徐行林际遇飞桥，峭壁惊涛临万丈。非惟履崄足踸踔，已觉处忧神悄怆。空岩滴乳久化石，宝盖珠璎纷物象。鬼神惨澹疑欲搏，龙蜃蜿蜒谁敢傍。长眉老仙乘白云，握手授我绿玉杖。三生汝有世外缘，一念已断尘中障。虽云曩事不复忆，怜汝瞳子神犹王。何须更待熟金丹，从我归哉住昆阆。"}