{"id":"1039061","title":"甲午中秋夜不见月","dynasty":"宋","author":"韩琦","text":"中秋待月高楼上，浮云妒明逞顽黑。姮娥积贮一岁光，欲放天下不可得。今夕实系天下望，未必举世罹遮塞。欢明戚暗一时偏，人不咎天云所职。吾问云兮尔无心，胡为动与人相贼。岁旱不能含雨来，翻于此夜浓如墨。吾欲独仗倚天剑，上决重阴走奸慝。空中夺出黄金盘，万宇澄然同一色。"}