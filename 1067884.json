{"id":"1067884","title":"七夕","dynasty":"宋","author":"李彭","text":"儿时闻天孙，今夕聘河鼓。鸣机应暂停，飞鹊桥边渡。藁砧倦服箱，舍策息怨语。常时别经年，雪涕作零雨。念各非妙龄，无复啼着曙。痴儿去蹇拙，芳樽肴核具。颇怜柳柳州，文字稍誇诩。昔在台省时，模画秘莫睹。奈何吐愤辞，投荒犹未悟。性与是身俱，巧拙有常度。何能谒以获，讵有期而去。悠悠区中缘，当今爱体素。"}