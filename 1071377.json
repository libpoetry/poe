{"id":"1071377","title":"次韵苏养直寄黄元功","dynasty":"宋","author":"汪藻","text":"男儿当骑生马驹，不但词赋凌三都。愿从北地傅介子，西吞青海东元菟。一行作吏不称意，人间险过宫亭湖。黄郎里中同队鱼，十年太学随诸儒。春风不作霄汉梦，秋雨漫肥瓜芋区。一身长寄白鸥境，千字快扫青松腴。风埃空忆大梁别，尺书不到云泉居。似闻骐骥尚伏枥，饥鹰未饱谁能呼。清江上有仙人庐，何时十幅西风蒲。与君杖屦日来往，浊醪可解饥寒劬。"}