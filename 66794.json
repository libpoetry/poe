{"id":"66794","title":"飞絮篇·江城三月艳阳时","dynasty":"明代","author":"徐桂","text":"江城三月艳阳时，杨花如絮飞参差。悠悠宛转知谁系，历乱轻盈不自持。可怜朝散铜池里，可怜暮落章台市。闲逐游丝去复来，细萦花片低还起。灞桥系马及芳辰，白门藏乌过上春。吹入妆楼全误粉，飘将舞席半成尘。乍高随鸟没遥空，渐卑趁燕绕帘栊。花飞猗靡如回雪，质轻流便不因风。因风回雪何绰约，偏从芳甸穿香阁。东舍王昌暂寄踪，西邻宋玉聊栖托。迹方荡子少宁居，命怜贱妾多轻薄。其奈萧疏欲尽春，已觉繁华不如昨。条风布暖水流澌，池边林畔始垂丝。小小叶间分翠黛，盈盈树下斗腰肢。而今弃掷将何道，而今转薄同秋槁。攀条倚树重留连，行乐韶年苦不早。凄凄草径总铺毡，茫茫榆塞讵成绵。旦辞芳树犹依榭，夕化浮萍已逝川。子规声里千花歇，摇荡春光剧可怜。"}