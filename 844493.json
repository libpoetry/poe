{"id":"844493","title":"玉楼春 十七日再雪","dynasty":"清末民国初","author":"姚华","text":"浓阴散作漫天雪。和入春泥融难劫。忽如银海溅千珠，更向玉楼凋万屑。无人深巷终澄洁。点砌侵阶重又叠。商量暝色肖梨花，约略幽光期好月。青羔不怕东风笑。雪罢晴初寒正峭。庭前一树杏花梢，又搁春红三日闹。兼程远信真难料。檐溜滴残闻鹊噪。深闺犹自坐层帘，隔户穿窗过晚照。"}