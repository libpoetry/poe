{"id":"1235094","title":"次韵张仲宗","dynasty":"元","author":"元干","text":"高贤往往突不墨，造化从来一小儿。执戟逐贫曾有赋，柴桑乞食岂无诗。二顷无田空好岁，四郊多垒已仍年。遥知壁立书生舍，只有溪藤与麝烟。飘蓬闻说旅涂穷，我有枯鱼困辙中。裹饭独期来见客，一杯当卜与君同。冠玉何因常瓮牖，身名未泰少安之。雀罗忽枉黄金弹，惊怖还应震失匙。中台宏议裨初政，学省雄文畏后生。不悟宦游成左计，只今无米糁藜羹。"}