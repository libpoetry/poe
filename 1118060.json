{"id":"1118060","title":"野兴四首","dynasty":"宋","author":"陆游","text":"来日无多去日遒，朱颜那肯为人留。檐声点滴无时雨，野气苍茫极目秋。朝出钓鱼来北渚，夜耕驱犊上西畴。此心所要常无愧，寂寞衡门死即休。江湖萧散葛天民，敕放还山一幅巾。老去饥羸惟恃粥，病来举动每须人。道穷举世知心少，学进吾儿著语亲。更有一端差自慰，短檠不作白头新。早见高皇宇宙新，耄年犹作太平民。虚名仅可欺横目，戆论曾经犯逆鳞。原野暮云低欲雨，陂湖秋水浩无津。萧条生计君无笑，一钵藜羹敌八珍。饱见人间行路难，暂陪鹓鹭意先阑。集仙院里三题石，神武门前两挂冠。饥卧了无千里志，倦飞元怯九霄寒。客来莫笑蓬窗陋，若比巢居已太宽。"}