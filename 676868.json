{"id":"676868","title":"丁督护歌","dynasty":"明","author":"卢楠","text":"朝吟都护行，暮唫都护歌。都护逝不返，妾当可奈何。妾年十五嫁夫君，银毂珠帘庆彩云。还从嘉宾遝四座，刺绣鸳鸯羡五文。高堂拜姑嫜，清厨调菽水。日旭供华馔，香风动纨绮。二十长子孙，霅?满高门。颇偕伯鸾志，叙此向平婚。讵意良人从逮狱，幽垣无分回天瞩。阖门骨肉尽草莽，放室鸡豚那能促。桂帐兰薰知几时，鸦鬓蜩鬟为谁绿。妾身死去无处所，忍向何人说衷曲。去年天使至，籍录发良人。中途不得语，况复能相亲。今年一会面，若堕烟雾身。执手无别言，但诉寒与贫。淹忽岁云暮，已非梦寐真。东家女儿嫁商贾，春去秋来不言苦。何似妾怀常相思，万恨千愁忍饥窭。落叶反本根，归云常在山。君身陷罗网，经岁不复还。岂惟君坎轲，所恨妾命悭。妾非蔡文姬，长跪解君死。有女非缇萦，谁能见天子。一唱都护歌，再唱情转深。愁多不为牛山哀，泪下岂有雍门琴。君心若知妾肠断，愿化东南填海禽。"}