{"id":"682267","title":"哭弟三首","dynasty":"明","author":"于慎行","text":"严霜下前除，朔风凄以烈。今夕复何夕，同生成永别。疾疢能几时，音容忽已灭。稚子号中闺，阿母啼成血。有兄滞天隅，之死不及诀。仰视云间鸿，呼群中断绝。俯观庭中树，琼枝已再折。永啸涕如雨，沈忧鬓成雪。岂不怀大观，至情畴能掇。天地有大运，物化莽茫茫。蟪蛄一何促，彭聃一何长。摧心叹吾弟，茂龄成夭伤。明珠沉碧海，神剑蚀精光。念子平生日，沈痛结中肠。俎几设虚奠，旨酒盈素觞。魂兮无不适，当复来我旁。屏营望南阜，揽涕下沾裳。昔我过里门，诀尔衢路侧。操袂对宾友，悲风声正迫。犹言生离苦，知作穷泉隔。含意恨未伸，生死各脉脉。眷怀握手地，心折秋山陌。人生一世间，忽如逆旅客。谁能以蘧庐，噭噭号真宅。三复桑户吟，一哀聊自释。"}