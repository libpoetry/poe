{"id":"701002","title":"顷以事至留都旧寅诸老用词林故事燕于吏部后堂归成二首","dynasty":"明","author":"梁储","text":"故人交谊重南金，画省风流许重寻。千里云宵违比翼，十年江汉阻知音。祥鸾自合归阿阁，倦鸟惟思返故林。多谢北堂今夜月，后来应照我遐心。停觞休讶饮迟迟，蜡炬分行照翠眉。头白尚怜公记忆，力微虚负主恩私。鹓鸾天上终相远，鱼鸟江边定不疑。他日凤凰楼畔客，相逢还更语相思。"}