{"id":"672289","title":"昔宋欧阳公雪中会客出令赋诗禁体物语因追和其韵以寄兴云","dynasty":"明","author":"林廷玉","text":"六出开残天上萼，缤纷四海摧林薄。戍夫绝塞苦宵征，行旅长途艰早作。能令寰宇尽迷茫，解使乾坤顿恢廓。倚山莫道自坚牢，触日应须谩销铄。倏来忽去逐风颠，蒙头拂面漫空落。偶然飒刺到窗纱，遽尔严凝透狐貉。骚人笔底任品题，儿童阶下随搏攫。凌晨艰食啼乳鸦，向晚迷巢飞冻雀。钓矶??响蓑衣，石径霏霏滑棕屩。莫为今朝凛冽愁，可卜来年丰稔乐。夙成体魄自不缁，天然襟度何须瀹。横纵无计抑松篁，纬繣只宜飞朔漠。顿足应思就火炉，僵手那能事旗槊。千年诗令仰前规，呵冻挥毫为吟噱。"}