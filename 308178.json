{"id":"308178","title":"解语花·凉云透绿","dynasty":"现代","author":"赵熙","text":"凉云透绿，画阁延秋，人病壶天醉。寿华卮里。苏堤路、一舸闹红犹记。衣香舵尾。西子样、南高眉翠。楼外楼、山外青山，领尽杭州味。门对钱塘江水。望西兴红树，潮信风起。驾涛新里，潜庵在、共数欧阳遗事。三秋桂子，果送到、冬青无地。荷又花、人化长星，嗟万方如此。"}