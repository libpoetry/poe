{"id":"721516","title":"同王阮亭宫詹黄忍庵太史高谡苑廷评张超然屈翁山两处士五羊访古作三首 菩提树","dynasty":"明末清初","author":"陈恭尹","text":"访古肃宾朋，淩晨命车驾。嘉树有清阴，风幡古兰若。擢干耸苍穹，垂枝笼碧瓦。坛壝石已朽，盘根自相把。外质何连卷，中空若刳剐。一体含菀枯，四气无冬夏。落叶为轻纱，虚明复堪写。宗风未西来，神物乃跃冶。托身炎海南，所贵在知寡。谁为满百人，羡尔千年者。高阁闻午钟，石门倏已启。抠衣蹑层磴，遥与仙人礼。俯沼濯幽泉，开轩酌琼醴。轻风自东来，管弦发朱邸。未觉所历高，城郭忽在底。群公济时硕，衔命来丹陛。嘉会匪前期，东西各旌棨。奇踪辨羊石，妙墨逢苏米。不谓荒烟馀，名流今济济。文章系气运，颓波藉中砥。酒阑问新题，赋诗效何体。泛广倦邅回，陵高苦奔峭。江中得孤屿，足以雄登眺。西睇苍梧云，东望罗浮峤。遥天落峰影，远水明残照。五羊古都会，往事堪凭吊。中原时逐鹿，一隅常虎啸。丸泥横浦关，左纛炎州徼。赵刘及何冼，异曲元同调。各自一时豪，宁贻千载诮。兹丘隔城市，兴亡非所召。如何游衍地，繁盛乖年少。遗碑卧苔藓，壁垒环颓庙。东风吹古台，归潮鸣石窍。觞咏对同人，临流成一笑。骊颔君所探，鱼竿吾欲钓。"}