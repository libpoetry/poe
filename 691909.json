{"id":"691909","title":"秋日诸友招饮病体未赴","dynasty":"明","author":"李舜臣","text":"一自得归心，追游每共寻。衔杯能月上，开菊况秋深。露白庭阴净，山青海气沉。应多新熟酒，拟作向来斟。始拟户常关，归身反未闲。一秋农自去，竟日鸟俱还。落树出平野，澄潭入晚山。登高虽此月，知濯亩中颜。不复身豪健，千杯似往年。春来能断酒，岁晚未归田。客为黄花命，歌应白雪妍。相从欲何限，今负主人贤。余家南望是，十里到城馀。地僻惟闻雁，村贫亦有蔬。旧开三径在，新结数楹居。早晚攀同驾，来看隐者庐。自汉推经术，吾乡未乏儒。俱操金石奏，谁止玉堂趋。带水滋星气，高城表海隅。病夫何所望，公等日亨衢。"}