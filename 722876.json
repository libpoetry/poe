{"id":"722876","title":"杂体诗三十首 其二十八 谢光禄庄郊游","dynasty":"南北朝","author":"江淹","text":"肃舲出郊际，徙乐逗江阴。翠山方蔼蔼，青浦正沈沈。凉叶照沙屿，秋荣冒水浔。风散松架险，云郁石道深。静默镜绵野，四睇乱层岑。气清知雁引，露华识猿音。云装信解黻，烟驾可辞金。始整丹泉术，终觌紫芳心。行光自容裔，无使弱思侵。"}