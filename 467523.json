{"id":"467523","title":"杂感十首步丘逢甲韵","dynasty":"当代","author":"胡云飞","text":"日边清梦故来迟，卧听斜风拂大旗。银烛心情沉暗夜，金瓶消息谢明时。未能灵筮察詹尹，岂望覆舟容伯夷。涕泪平生堪愧怍，纵横不到岘山碑。民性千年苦未新，河山即此久蒙尘。投砂几度叹衔鸟，拾笔于今写获麟。事有难言文字隔，痛无可忍酒杯陈。小楼独坐栏杆朽，花片沾衣不觉春。高冠长佩去何年？泽畔愁看日影燃。归棹云边无尽水，落花渡口奈何天。醉醒滋味问汀芷，清浊乾坤寻野莲。毕竟痴人今世少，纷纷名士学神仙。梅雨频临夏日催，东南极目战云来。夜明孤岛星河转，昼暗神京斗柄衰。红客汹汹但空叱，清谈事事故难开。暖风江左方迷眼，何事新亭泪洒杯。纵使双轮堕浩溟，丰城剑气在南星。光分千里地先赤，血饮万钟锋尚青。道路荆深埋骏骨，膏肓疾隐守残形。韩非低首无言语，治国新推道德经。眼前乱木不成行，每向穷途哭阮郎。铸铁屡闻成错字，避秦何处觅郊荒。天孙织锦当空幻，誇父争功逐日忙。算是新书全未解，老怀输写大文章。峡水西来劲气雄，巴风楚韵尽其中。孰知曾入庙谟算，直欲一清山势空。混沌七开天亦泪，齐烟九点月如弓。苍生多许长沙相，肯向泉台说邓公？一村何似尽流徒，碧树千门听泣乌。闲久犁同衰骨锈，泪多眼并野田枯。穷途只合去桑梓，沃土尚堪生艾芜。但我愁思无处避，频频仰首望星图。四君子陷陷何深，秦帝坑灰积至今。长夜有人思盗火，青春无泪泣流金。暖寒天气玉能感，明灭海光珠未沉。愤起推窗听风雨，可能更吼劲雷音。小楼隐隐见江村，梦境每闻鱼鸟喧。隔岸桐花飞白日，连天蒿草对黄昏。当年弹剑激弦响，往事听箫啼袖痕。来路重寻更无路，何如盲女近光源。"}