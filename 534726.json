{"id":"534726","title":"风木吟为莆阳康子作也康子痛二亲逝不逮养恒有皋鱼之悲乃余悲实同康子故遂作诗二章 其一","dynasty":"明","author":"尹台","text":"夕风吹庭树，柯叶自飘扬。胡然抱深痛，永夜结中肠。严霜悴芳野，众木纷萎黄。飒飒风愈厉，摧残增感伤。游子顾之叹，飞鸟亦徬徨。飞鸟恋旧木，游子思故乡。故乡有寒原，坟冢郁相望。岂不悼存没，劬劳思所将。天地靡终极，阴阳浩茫茫。逝者窅无作，松柏郁高冈。我欲竟此曲，此曲悲且长。愿假东南翼，寄托以回翔。"}