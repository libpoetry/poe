{"id":"1125300","title":"端午词 内廷","dynasty":"宋","author":"晏殊","text":"百草斗馀欣令月，五丝萦后祝遐年。洞房风暖垂灵艾，神沼波深竞綵船。披风别殿地无尘，辟恶灵符自有神。九子粽香仙醴熟，共瞻宸极祝千春。由来佳节载南荆，一浴兰汤万虑清。仙苑此时收百药，鍊丹飞石保长生。一一雕盘分楚粽，重重团扇画秦娥。宫闱百福逢嘉序，万户千门喜气多。"}