{"id":"401790","title":"菩萨蛮 拟古四首次伯孝韵","dynasty":"民国末当代初","author":"朱庸斋","text":"谢桥一霎闲风雨。回波暗里漂花去。剩有几芳菲。关心朝暮时。画楼双语燕。怕向人前见。消息肯相瞒。累伊罗带宽。隔帘蜂蝶曾相识。拘红管翠劳春力。掩面怯相逢。屏山何处通。旧情拚委弃。空剩还珠泪。烟水望中遥。新妆人正娇。筹花斗草原无意。红笺杠讯欢盟事。消息在重帘，金堂难免嫌。垂杨千万树。只解东西舞。不敢伫春回。相思成寸灰。银蟾锁断朱门路。不教綵凤频来去。郎意费猜疑。芳心难自持。浣纱前日伴。邀得人回盼。此夕斗腰身。拖残金缕裙。"}