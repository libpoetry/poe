{"id":"787575","title":"消寒四集饮洛翘处分得一字","dynasty":"清","author":"许传霈","text":"高山多积雪，登高望奇特。正欲结伴游，先作消寒集。寒消第四筵，竞入芝兰室。炉爇柏叶香，扑鼻酒香挹。豪客置席间，奇语出奇笔。笔落乱云烟，语射中虮虱。时阑兴未阑，青钱选一一。主人策酒兵，恍如铜柱立。抑如沽春酿，杖头先生得。东家拓菜园，菜叶尽肥茁。醉后踏寒畦，蓠外人如鲫。共得咬菜根，无使有此色。"}