{"id":"173447","title":"我有一双眼赠徐氏倣老徐体仆近与思远赓和颇","dynasty":"宋代","author":"王洋","text":"我有一双眼，光可照明烛。我有一寸肠，时复潄醽醁。我有两垂鬓，与君相映绿。我有一双脚，比君非不足。眼能别妍丑，肠不虑荣辱。须鬓每自怜，足力能有遂。一一将比君，未便遽惭恧。胡为被君轻，污田对寒玉，君如邀我游，我亦知所以。朝出任意游，暮归同倒屣。况此郊野间，远近在一视。东抵东家田，绕溪六七里。北向关外行，五里见淮水。我家园在西，鸣泉到清耳。南郊野叟村，殷勤种桃李。大抵浩荡处，潇洒异城市。春云乍为锦，馀霞忽成绮。咀啖尽日美。我亦强自吟，合处粗相似。醉时所经历，醉后诗在纸。连粘动成卷，持行不羞耻。以此不畏君，请君亮肝肺。晴业拟出游，唤我为君起。"}