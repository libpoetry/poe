{"id":"1107792","title":"华阳堂二咏 华阳堂","dynasty":"宋","author":"白玉蟾","text":"幕天席地做生涯，凡圣同居气象佳。拨过浮山供醉眼，斩新风月入诗怀。花间自舞三台鹤，竹外空歌两部蛙。不是道人多计较，是渠诸圣早安排。不著人间一点尘，满堂尽是学仙人。衣衫总带烟霞色，杖屦相随云水身。铁笛横吹沧海月，纸袍包尽洞天春。而今会聚十方客，认看何人是洞宾。"}