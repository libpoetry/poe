{"id":"702602","title":"题诘溪郁振公梅花草堂二首","dynasty":"明","author":"程嘉燧","text":"竹寒沙碧堂成处，移得官梅绕屋栽。未到花时留客坐，恰当人日寄诗来。出郊路熟香偏早，傍舍春生水正回。湖畔垂垂天欲雪，乡愁驿信两相催。何人曾送草堂赀，几首巡檐索笑诗。东阁去逢春动候，西溪邀宿月明时。山空翠袖禁寒薄，雪紧青灯放焰迟。烟角霜钟断消息，窗前一夜为相思。"}