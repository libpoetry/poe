{"id":"675745","title":"丁未春社昆山张石川银台愿来入社坦翁司空以诗招之石川和之录以见示次韵奉答","dynasty":"明","author":"顾应祥","text":"流光去不再，往事安可追。吾侪谢尘务，生平况衰迟。眷兹溪山胜，不乐将何之。卓哉石川翁，才名冠当时。青春命孤棹，雅社怀英耆。旷达迈时俗，古道遵皇羲。匪徒骋游观，真性日以颐。沧桑有更变，久要谅不移。"}