{"id":"748601","title":"越王台","dynasty":"清","author":"何栻","text":"北望中原开口笑，蛮夷大长无人要。黄屋左纛升台行，聊以自娱称帝号。称尊却在无人处，俊杰要能识时务。逐鹿方思逞霸才，斩蛇无奈拘天数。帝王崛起信有真，成家仲家彼何人。地画百蛮归粤尉，天留五岭避秦民。东有朝鲜西有蜀，南隅割断开新局。壮士翻轻万户侯，书生艳说千金橐。"}