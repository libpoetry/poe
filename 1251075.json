{"id":"1251075","title":"喜雨行为瓜尔佳县丞作","dynasty":"元末明初","author":"陈谟","text":"田将入种黄尘飞，高原卑隰同歔欷。秧苗盈尺日夜老，南风捲地吹人衣。夹谷贤侯心栗栗，忧国忧民赋安出。清平禅关地高迥，庞眉老衲动如律。松头上接云气寒，柏树遽作龙身蟠。宝瓶杨枝初洒润，风雷奔走驱涛澜。免冠散水城南北，通身是雨皆天泽。连日滂沱不暂停，大湖长陂收不得。斯民呼舞贤侯燕，白下由来壮哉县。今年奉公百不忧，䆉稏高低满郊甸。"}