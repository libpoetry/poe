{"id":"234086","title":"子时歌·顺数方来兮","dynasty":"宋代","author":"程珌","text":"顺数方来兮，遡而上之洪荒。今不必短兮，古不必长。地有时而玄兮，天有时而黄。知靡草之先秋兮，又当知乔松之傲霜。知沧溟之连山兮，又当知大华之有长江。朝云西暮云东兮，岂期悉避乎阳光。蒙汜浴虞渊兮，又孰知其扶桑。吾乌乎而折衷兮，但当付万化于茫茫。"}