{"id":"828964","title":"种菊同苕雪治芗作七首 其五","dynasty":"清末近现代初","author":"陈曾寿","text":"春花态多方，维菊实兼之。吐纳九秋精，变化绝思惟。衣白与衣黄，洒落天人姿。入道初洗红，连娟青蛾眉。缤纷天女花，微笑难通辞。亦现庄严身，狮象千威仪。颇疑造物巧，意欲穷般倕。得非骚赋魂，搏化为此奇。世人立名字，与俗同妍媸。心省不能言，此妙无人知。"}