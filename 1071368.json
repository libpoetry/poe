{"id":"1071368","title":"次韵周圣举清溪行二首 其一","dynasty":"宋","author":"汪藻","text":"君不见国家有纪狂童干，一溪百绕山千盘。竹兵草草儿戏尔，震泽以南心为寒。初如妖禽啸月晓，忽作聚蚋奔醯酸。九重夜半出秦甲，一麾万里春农安。书生那知破贼事，且复雪涕论悲端。忆初仓惶挺身走，江湖满地皆惊湍。仲宣何暇守漳浦，子美仅能投锦官。朝愁烽连海峤起，暮恐彗扫星河翻。忍饥怖死头抢地，破釜跃鱼苔渍冠。尔时身世狭于掌，俯仰宇宙何时宽。只今同喜风尘定，慎勿忘忧耽酒圣。要须剩作舂陵行，为洗吴儿百年病。"}