{"id":"740129","title":"盘山图歌为吴颖庵少京兆作","dynasty":"清","author":"盛锦","text":"盘山鸟道千盘上，汉代田畴此长往。晴飞九叠康王泉，翠削千峰太华掌。东接渔阳古郡开，征辽唐将洗兵来。中盘突起晾甲石，绝顶平临舞剑台。圣朝威德销鼙鼓，万乘东来耀神武。遥瞻松柏五云凝，原庙衣冠拜列祖。六龙回驻万松阴，黄旗翠帐连云岑，朝呼羽骑射猛兽，夜敕词臣赋上林。上林赋罢重点笔，画手吴公推第一。青松万壑卷风涛，红杏千林烘晓日。云窗雾阁缥缈间，疑有群灵护清跸。十幅鹅溪供一扫，螭头拜献趋朝早。真山画山列香案，信有人工夺天巧。至尊一笑促回銮，别从山外看三盘。风雨诸陵隔关塞，莺花一路接长安。展亲礼毕勤稽古，明日经筵进讲官。"}