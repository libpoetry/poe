{"id":"921929","title":"到官病倦，未尝会客，毛正仲惠茶，乃以端午小集石塔，戏作一诗为谢","dynasty":"宋","author":"苏轼","text":"我生亦何须，一饱万想灭。胡为设方丈，养此肤寸舌。尔来又衰病，过午食辄噎。谬为淮海帅，每愧厨传缺。爨无欲清人，奉使免内热。空烦赤泥印，远致紫玉玦。为君伐羔豚，歌舞菰黍节。禅窗丽午景，蜀井出冰雪。坐客皆可人，鼎器手自洁。金钗候汤眼，鱼蟹亦应诀。遂令色香味，一日备三绝。报君不虚受，知我非轻啜。"}