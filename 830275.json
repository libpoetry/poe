{"id":"830275","title":"上巳花下怅然有感因和俶玉用昌黎寒食日出游韵","dynasty":"清末民国初","author":"陈宝琛","text":"幽栖近水花不病，腊雪孕春开特盛。海棠红过藤始华，紫云羃天百重映。人稀野僻足孤赏，雀啅蜂喧故无竞。悬知京国输馨妍，祗惜禊辰欠觞咏。恶风掀空如扫箨，狼藉顿毁容妆正。明年会有艳阳天，似此烂漫恐难更。衰荣更迭固其所，排斥须臾讵非命？封姨很婞少女狂，谁使操弄青帝柄？念昔螭头赐沐归，众香得气一阳庆。液池琼岛蓬莱春，立马谛看矍然敬。南寻天宁北极乐，西上翠微豁清夐。侧帽平窥韦杜天，衔杯自乐尧舜圣。凤城回首十寒食，一散风花难合并。沧江病卧天所怜，故遣繁英娱野性。难消薄福且招妒，稍负殊芳例遭横。情缘禅力战胜难，清泪如泉绕花迸。春光向阑致可恋，新秧贴罽夹荷镜。批风抹月吾犹人，种树养鱼是亦政。止酒从教议醒狂，懒呤无那逢敌劲。君如为花来已迟，除坐绿阴及夏令。"}