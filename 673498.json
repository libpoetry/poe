{"id":"673498","title":"松径秋声","dynasty":"明","author":"刘珝","text":"紫苔绕径尘无迹，郁郁高松挺秋碧。金气正骄风满林，浑如万壑波涛激。又如晓日蛟龙吟，翠云荡漾江中心。倏忽风微更堪听，冰弦操出重华音。蓬莱宫阙五云渺，鸣鹤寥寥动琼岛。鸾舆时作灵台游，应喜秋光在林杪。风停声歇天宇清，政成刑措当升平。玉署小臣拜恩诏，作诗愧比欧阳生。"}