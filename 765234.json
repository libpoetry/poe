{"id":"765234","title":"题洛神图","dynasty":"清","author":"张晋","text":"华堂素壁翻云涛，阴阳离合光欲摇。美人涓涓踏秋水，轻裾缟袂随风飘。谁将当日洛神赋，移上八尺冰丝绡。铅华剥落蚀光彩，独有神气无由凋。修眉联娟静不妖，明珠缀体云髻高。侍儿结束红抹额，右荫桂旗左采旄。仙姿落落屏凡想，漫疑解偑潜相邀。忆昔陈思感所遭，骨肉猜忌情郁陶。美人香草托深眷，遣辞命意同《离骚》。画时深识赋中理，笔墨能与精灵交。凌波微步杳何处，纵有丰隆不可招。长日焚香荐桂椒，仿佛税驾来蘅皋。"}