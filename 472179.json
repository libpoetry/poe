{"id":"472179","title":"桃花美人行","dynasty":"明","author":"陈鹤","text":"鸾帏鸳阁恋无因，珠镜牙床久自尘。相逢柳絮心还乱，相见桃花意转新。聊作逍遥步，独立可怜春。春日春花复可怜，春心飘荡讵能前。自知颜色非春色，自惜今年异昔年。眉凋难学柳，步弱不成莲。臂褪珊瑚钏，鬓谢凤凰钿。行随双蝶偏羞寡，坐同孤月却憎圆。羞寡憎圆两意深，桃花桃叶一般新。但识花心非妾性，不将折取寄离人。"}