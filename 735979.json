{"id":"735979","title":"岁晏行","dynasty":"清","author":"潘江","text":"岁云暮矣日月除，今此不乐胡为乎？尝恐乐极悲即至，私家催负吏催租。往岁人家馈酒肉，今年除日相向哭。荒田插禾禾无科，半饱将橐半马腹。县官苛政复诛求，卖田完税无人收。爷娘妻子抱头泣，合家忍泪卖耕牛。富家买牛牛价贱，贫家无牛为人佃。隔年乞得千铜钱，且贿吏胥免赴县。赴县入衙谒长官，抢地呼天肉已剜。怒詈鞭笞遭捶辱，依旧追呼不少宽。城中称贷如空谷，哭向黄昏投店屋。不及江陵县里囚，岁除犹得还家宿。"}