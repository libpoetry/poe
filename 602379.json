{"id":"602379","title":"赠同年冯学宪元敏","dynasty":"明","author":"陈履","text":"冯君自是清时彦，儒雅风流世希见。开襟意气薄层云，下笔词华捲飞电。十年作赋奏长杨，万里传经向罗甸。阳春逸调载征途，白雪寒光照群巘。文如谕蜀语偏奇，事比游梁兴非浅。只今传诵有青编，披看字字皆黄绢。建安作者合摧锋，大历词人应北面。古来西北盛骅骝，自昔东南多竹箭。云间杰出有冯君，空群拔萃真何忝。嗟余岭海落魄生，自分才疏如袜线。当年两腋附风云，此日双蓬叹霜霰。人间浪迹亦何如，世路浮名讵堪羡。才高未合东山卧，当途会把雄文荐。愿君未返鲁阳戈，白日中天好酣战。"}