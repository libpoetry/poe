{"id":"812144","title":"冬日由昭明台取径登辛峰亭观落日","dynasty":"清","author":"孙原湘","text":"出门见飞鸟，岁晚吾独间。白云先我心，摇曳苍林间。古台木叶落，苍然见寒山。高处望不极，努力穷跻攀。我游此山巅，兴落山外山。岂知秀绝处，只在城市间。凭高览全邑，屋密树尽删。孤云飞出城，不敢敌人烟。吁嗟殷庶风，此后几百年。远眺殊未已，前山已落日。偏于欲落时，其势犹似出。残霞明半天，并作暮云黑。云中珊瑚盘，反弄黄金色。人坐松林中，愈觉苍翠逼。浩歌归去来，此意无人识。"}