{"id":"878350","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 笛里关山月","dynasty":"宋","author":"刘克庄","text":"月里谁横笛，秋深战垒闲。别吹新曲调，偏照旧关山。响激商飙起，声随陇水潺。远传边塞外，高入广寒间。解白嫦娥发，能苍壮士颜。倚楼人谩拜，何日凯歌还。"}