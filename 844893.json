{"id":"844893","title":"和程肖琴同年适五十述怀二首","dynasty":"清末民国初","author":"曹家达","text":"漫誇要眇美宜修，哀罢江南悔北游。细水浮花留好咏，极天芳草寄牢愁。步兵所向无青眼，潘岳相逢已白头。端恨故家乔木在，烽烟历历望中收。苍狗白云无可记，当年赵李倏经过。名心已断天涯石，别梦难为相见坡。结想华亭皆鹤唳，吹愁羌笛感羊那。嗟予正是肩随侣，半百年光托逝波。"}