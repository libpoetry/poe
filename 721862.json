{"id":"721862","title":"后嘉鱼诗","dynasty":"明末清初","author":"屈大均","text":"去岁崧台下，同人总在兹。嘉鱼惊入馔，端水喜流澌。石室梅开候，羚羊雪积时。玉盘分幕府，饮御重相期。南有惟湘峡，兼之杨柳沙。味甘因石乳，色好似苔花。出每乘深雾，来如漾片霞。今年风日暖，富有是渔家。风暖出岩穴，浮游大小湘。今年炎雪少，更见锦鳞长。十里行厨满，三时下箸香。重唇似滦鲫，北客未曾尝。天寒齐出穴，一一峡门东。水上餐南雾，岩间避北风。忽教珠市满，频使玉盘空。疍女金钱数，纷纷舴锰中。丙穴即端溪，朝来出水齐。长随渔父去，每恐白云迷。锦石山之下，羚羊峡以西。一冬无所事，笭箵只亲携。客邸频留客，嘉鱼一味鲜。系船高峡口，作脍大江边。黄鸟喧冬至，梅花盛小年。满城柑子熟，酒渴不论钱。钗珥家家买，甘腴一一沾。多调花露酒，少著水晶盐。冬逐江潮出，春归石穴潜。明年长至候，更得满闾阎。风俗嘉鱼会，人人至日閒。东西三峡内，上下二州间。腊酒多宜寿，梅花尽解颜。老年宜食鲙，堪治二毛斑。半在崧台市，渔船买更鲜。自烹香积外，相馈大寒前。小用葱花糁，轻将酒子煎。雪儿能劝客，歌曲有馀妍。价贵难论斗，殷勤向老渔。穿教蒲草细，养用玉缸虚。泉冽羹逾美，花肥肉有馀。年年小寒节，不忍当园蔬。多刺鲥鱼似，无腥璅?同。三冬乘雪后，一夕满江中。莫损宜轻网，休惊贵短篷。蓰蓰怜好尾，影过石潭空。小雅知名早，诗人几溯洄。频从丝网得，不上竹竿来。一下文犀箸，忘持白玉杯。相酬无好咏，深愧大夫才。"}