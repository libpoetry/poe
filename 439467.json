{"id":"439467","title":"除夜二首","dynasty":"金","author":"赵秉文","text":"梅花无信报平安，又听谯门画角残。荒郡人烟穷腊外，上方楼阁晚云端。沉沉鸟没天无尽，漠漠烟昏山更寒。日暮数峰犹带雪，城头霁色入栏干。龙钟三十九年春，讳说新年似讳贫。醉白名堂甘后进，小坡著号似前身。自怜耐辱称居士，人笑无机是道人。断送生涯一枝足，不须长物扰天真。"}