{"id":"180093","title":"观小儿瓮戏","dynasty":"宋代","author":"李流谦","text":"五岁小儿初学涉，绝艺亦知天所赋。想见九牛可倒曳，已堪赤手擒猛虎。向来瓮戏真伟观，傥非目击嗤浪语。器小犹须百斤重，兵以壮夫端恐仆。笑谈牛取两足上，电转风旋疾如许。便令百试百不失，父兄从傍亦矜诩。市人骇叹俱失声，我自平生未曾睹。武阳盛气盖全燕，寄区狡谋踣二虏。论年固已一倍长，此儿谁肯哙等伍。虎变鹰扬看异时，经营一饱常细事。世人禀赋有特异，常理未可求其故。相秦童子才毁齿，说项郎君方断乳。拜归怀中笑橘堕，群戏道傍知李苦。登门已解叙通家，对客颇能嗔字父。劾鼠狱词老吏服，汗简清规乃翁沮。卓识有此更惊人，彼以力称吾未与。行行三十成何事，但耗太仓如雀鼠。怃然自笔仍自怜，强说功名在迟暮。人言速成当不久，如我定应千万寿。"}