{"id":"794990","title":"浪淘沙慢 冬至夜作   见《林下词选》、顾贞观成德《今词初集》","dynasty":"清","author":"张学雅","text":"正凄凄，黯然独坐，一灯明灭。情绪此时难说，柳眉空锁双叶。奈诗句慵题逢令节。怕描出、寸肠千结。念往事、星霜容易换，空庭又飘雪。悲咽。耿耿雁鸣天阔。不道悄悄画堂深处，有个人愁绝。抱影自寻思，清夜魂怯。昏烟凝白，向小窗、独语一钩残月。兰麝消、鸳衾空叠。香闺静、更筹将歇。凄风凛、嫩寒侵透袷。想何处、可使遣愁，除入梦，蘧蘧幻成个蝴蝶。"}