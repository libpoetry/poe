{"id":"1127154","title":"和百塔寺四首 四开亭","dynasty":"宋","author":"黄庶","text":"亭前流水醒客耳，亭上白云开客颜。老僧有意厚来往，四面更令看好山。五音入耳大声散，情性破碎不可完。而今虞舜欲仪凤，愿献泉谱为韶源。峨峨佛屋瘦四海，志士叹息伤容颜。高僧淳拙有深意，独自结茅山水间。山僧听泉心不足，凿池汲引为蟾泓。自言犹欲洗俗耳，夜静为闻蛙黾声。"}