{"id":"703778","title":"耕田二首","dynasty":"明","author":"释函是","text":"举世竞干谒，俯仰丧其真。性岂与人殊，难忘贱且贫。遇境辄自信，行浊而志清。此语非圣贤，大言以徇情。性习本同源，明昧互相倾。理必不胜欲，观浅乃无成。凡夫贪着事，吾师之所箴。有初鲜克终，岂不负生平。长揖谢世间，决志归山林。饘粥亦可食，努力事躬耕。少者效勤劬，晨宵予在心。但得无馀想，山水有知音。淹留四十年，宵旦为人谋。此道不可传，明珠徒暗投。悟理贵力行，空闻岂真修。市井多佳士，所识非王侯。追呼马队中，君子之所羞。营营竟何为，不肯归山丘。所食不过饱，粗衣省多求。日出荷锄去，日入濯清流。百虑不干怀，自春乃徂秋。精识与奇情，终古行当休。峄阳产孤桐，爨下获其俦。宿雾隐高林，百里闻虎吼。孰是圣人徒，而为吾道忧。"}