{"id":"264630","title":"兰陵王·闻雁","dynasty":"现代","author":"王易","text":"宵风急，新雁一声寥碧。帘栊悄，小梦依稀，唤起离人动幽魄。嗷嗷自惨戚，似诉，影单形只。渐飞度，几处关山，记否来时楚天黑。层云荡双翼。念宿水眠沙，飞倦无力。天涯万里浑无极。正寒重榆塞，月明湘水，劳劳来去自南北。但为寄消息。悽恻，又今夕。便我亦怜君，同是羁客。冥冥好避他人弋。奈程路空渺，稻粱难觅。不如归去，数举首，望故国。"}