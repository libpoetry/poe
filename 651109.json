{"id":"651109","title":"鹤山小隐","dynasty":"明","author":"薛瑄","text":"大江之右多奇峰，天台远与罗浮通。鹤山苍苍在何许，嘉名独擅东南雄。中有隐士好事者，作图远寄乌台下。乌台柱史隐士交，持卷索我挥狂毫。开图指点山佳处，峭壁回峦簇烟树。涧花流出山中春，松风扫遍溪头路。数椽茅屋何萧然，白云檐宇常周旋。读易已了嘉遁趣，作诗或赋招隐篇。此境初从柱史说，令人掩卷想奇绝。振衣千仞或可期，万里云霄坐超越。"}