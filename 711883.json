{"id":"711883","title":"送沈甸华归杭州","dynasty":"明末清初","author":"陈恭尹","text":"边沙作霾曀衢陌，行子居人总成客。五羊城里三见君，匆匆不得论心迹。君驱高毂日涉野，我倚长竿钓山下。毛锥不及带刀人，牧马童儿笑儒者。夜梦西湖春兴生，归艎正月送君行。大小岭头雪未尽，南北峰高花始明。花光雪色遥相接，花残雪尽应停楫。六桥清浅见泥沙，潜虬何处藏鳞鬣。倒尽今时别酒樽，余亦著书终闭门。命驾相思何可易，因风书札倘能存。"}