{"id":"1016455","title":"梅花","dynasty":"宋","author":"释宝昙","text":"春风不念人寒槁，故遣梅花为掀倒。溪间陇首欲归时，月淡云低著香恼。岂知造物亦儿戏，我苦学诗嫌不早。十分孤瘦为谁妍，一树半开应更好。竹君从旁代渠说，万恨千愁俱一扫。半生何逊梦可怜，日暮西湖心独老。岁寒铁石乃吾事，水仙弟兄诚小草。更须唤取谪仙来，细与平章答苍昊。"}