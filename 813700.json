{"id":"813700","title":"题邵叔宪生遗集","dynasty":"清","author":"杨梦符","text":"玉清小住成朝隐，未敢同高更乞闲。便不终身为祭酒，也应卒业在名山。华阳肯起青龙卧，臣朔原从金马还。绝似当时庾开府，暮年萧瑟赋江关。寒山飞雪客来时，座上春风次第吹。独许清神如叔宝，空惭髫岁识邱迟。青衿弟子文谁似，白发词臣序已悲。昨日闻诗过孔鲤，孤儿风貌似吾师。"}