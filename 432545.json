{"id":"432545","title":"哭沈少鹤八首","dynasty":"近现代","author":"连横","text":"一别匆匆便渺茫，人间何处遣巫阳？招魂独向城南哭，凄绝秋风泪几行。四年风雨话联床，一劫人天别恨长。今夕引杯还看剑，张灯不见瘦腰郎。几度相携入醉乡，酒筹歌板少年场。花开花落春难驻，愁对旗亭夕照凉。红楼一梦说荒唐，憨玉痴颦大可伤。独向枕霞甘下拜，拈花證果出情场。章台走马柳丝长，惨绿年华竟擅场。闻说秦宫天上去，一时花下泣红妆。椿萱衰暮已堪伤，荆树花残更断肠。半亩池塘秋水冷，那堪比翼痛鸳鸯。论交肝胆凛秋霜，况复深情在渭阳。一语告君如皦日，事亲教子我担当。朝夕抠衣上影堂，一回思感一悲伤。年年拟向坟头哭，絮酒亲浇吊白杨。"}