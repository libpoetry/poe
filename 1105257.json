{"id":"1105257","title":"石孙试童子郡广文赠之诗代赓为谢","dynasty":"宋","author":"方岳","text":"不缘青紫不明经，科目多惭旧两生。三豕鲁鱼曾未学，一蜗蛮触已争名。栋梁材欲丘山重，沧海珠遗星斗明。未必童乌能辨此，乃翁先已荷陶成。命穷久已付之天，草木閒兮月一川。无地可容携锸处，有孙犹在佩觿年。老夫耄矣耕方熟，小子识之攻益坚。万岁石场今尔耳，当家衣钵底须传。"}