{"id":"687658","title":"次浔阳二首","dynasty":"明","author":"孙蕡","text":"最爱清狂老司马，浔阳江上泊扁舟。风前醽醁开芳宴，月底琵琶唤旅愁。千载凄凉秋瑟瑟，四弦哀怨水悠悠。天涯我亦飘沦客，泪洒青衫忆胜游。几欲香山寻九老，十年未办草空赀。苍苔石镜应涵月，白社莲花想满池。世外丛林秋似水，天涯迁客鬓成丝。黄芦苦竹湓江岸，独舣扁舟岁晚时。"}