{"id":"608133","title":"臬长李公之堂有雉忽来驯扰若家鸡数日后锦羽焕烂此治世文明之象异类驯服之符也一时缀文之士咸作诗侈其事予遂为歌歌曰","dynasty":"明","author":"区大相","text":"雉朝飞兮下公堂，时饮啄兮来山梁。驯柏台兮扰车傍，性耿介兮体文章。无重译兮致越裳，德泽加兮仁风翔。嘉瑞荐兮贶穹苍，公辅政兮帝道昌。"}