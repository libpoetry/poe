{"id":"1119329","title":"陪盱眙王使君东游四首","dynasty":"宋","author":"陈造","text":"锦席浮波影，牙樯转雾霏。飞花窥碧酒，舞蝶傍红衣。野日歌前淡，云峰望处微。游鱼应与乐，啼鸟莫催归。缆解鸥飞处，船移柳影中。林庐桃李月，浦溆蕙兰风。酒浅能无醉，歌长惜有终。赋诗聊泚笔，寓意未须工。红旗围皂盖，离迾碧山隅。水色涵云树，宾筵著画图。香温金凿落，花亚锦屠苏。醉里银丝鲙，渔舟不待呼。风林山阙处，茅舍两三家。小驻回鹘队，重寻粟玉花。疏烟横暖霭，碧溜漱晴沙。野兴未渠尽，数峰明晚霞。"}