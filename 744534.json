{"id":"744534","title":"放歌行赠陆费春帆至自天津","dynasty":"清","author":"蔡銮扬","text":"陆生好文耻章句，台省荐贤曾不遇。箧中惟有夏侯经，坐上虚传左徒赋。裹粮三月未解贫，纵酒千场已非故。邺下才人那可攀，杜陵男子谁相顾。壮发蹉跎二十余，吹箫击筑过荒闾。空歌白马边头曲，但读黄牛道上书。东堂揖君手重把，三市招邀日游冶。黄纸多闻召侍中，皂囊不得干门下。接半倒且为欢，琅玕一编聊自写。五陵年少轻笑嗤，穷巷回车徒尔为。始知齐鲁诸生贼，不及幽并游侠儿。"}