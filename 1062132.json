{"id":"1062132","title":"庚戌岁六月四日至洪城旧庐无复尺椽怅然伤怀用丙午岁迁居诗韵","dynasty":"宋","author":"洪炎","text":"南州一炬火，我归无所归。六月下惊湍，一叶正复敧。空城何所有，城阙双阖扉。遗氓四五辈，?眙虫鸟栖。潭潭大都府，灰灭馀空基。委重者谁子，汝实凡且卑。蝼蚁轻民命，泥沙捐国赀。犬狼肆噬齧，驱逐乃其宜。胡为使群吠，如恶草蔓滋。哀哉三万室，钟此百六期。故居不可识，将是复疑非。阶前手种花，自怜托根微。露草相对泣，吟风作悲诗。人言城门火，鱼祸自靡遗。我亦无泪哭，且复一解颐。"}