{"id":"1109768","title":"挽敖仪仲","dynasty":"宋","author":"刘翼","text":"半面春风已有情，别来重见眼终青。空斋夜雨十年后，一醉黄花叫不醒。对坐茶瓯日两回，胸怀真率向人开。茶瓯对客如前度，不见先生杖屦来。昼倚篮舆饯一杯，殷勤别语到帘帏。那知此夜成长往，书屋无人月掩扉。书中有种复何愁，酒兴诗狂卒未休。莫唱横塘断肠句，不堪斜日独登楼。"}