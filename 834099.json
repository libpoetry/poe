{"id":"834099","title":"汉宫春 忆春明旧游","dynasty":"清末民国初","author":"易顺鼎","text":"曾几何时，记吹花小巷，踏月斜街。醉题酒家楼上，侠气仙才。软红如雾，又玉骢、踪迹难猜。收拾起、英雄旧泪，黄金铸到丰台。因甚落魄蛮江，但书因雁误，梦与鸳乖。香名料提伊口，笛伴筝侪。春愁海样，费工夫、占得些来。侬只恨、朱帘天半，东风多事吹开。"}