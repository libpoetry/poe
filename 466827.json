{"id":"466827","title":"蝶恋花","dynasty":"当代","author":"张恨水","text":"花影扶疏相并处。默默相看，垂首无言语。纵是无言心已许。相逢何必匆匆去。料得此情卿解取。不道多情，正是多情侣。便道多情千万句。莫如默默还相聚。一岁相逢能几度。不道相逢，又是风和雨。道得离情刚几句。可怜天便催人去。空是名花能解语。相见无多，悔不初相遇。留下衣香还一缕。令人搔首凭栏处。缺了情天休浪补。补了情天，才识情天苦。不信请君还细数。情场几个人千古。不是闻鸡能起舞。断雁哀弦，难作相思谱。只有今生真负汝。萧条逃出情关去。"}