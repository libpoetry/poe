{"id":"599350","title":"用陈唐山韵送艾陵林先生北上三首 其二","dynasty":"明","author":"霍与瑕","text":"冷冷江上风，皎皎江中月。弄月更吟风，几立师门雪。昨日山间来，今朝山外别。别我二三子，驱马朝金阙。禹稷际昌时，颜闵乐高栖。神龙敷雨泽，冥凤渺德辉。显晦各有适，殊途乃同归。不见冬与夏，裘葛各异衣。翩翩青袂去，好语何由聚。送远思凄清，北风吹庭树。乱叶振北风，萧萧下前署。茫茫宦海深，畏途知几处。滩头白浪高，愿公且徐度。"}