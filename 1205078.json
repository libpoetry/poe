{"id":"1205078","title":"雨霖铃","dynasty":"元","author":"宋德方","text":"高山流水。叹知音者，世间能几。终南万里，烟霞归去也，岁云暮矣。拄杖药炉经卷，除此外、有何行李。乐恬淡、清静家风，一片灵台莹如洗。就中妙处因师指。下工夫、战退无常鬼。匣藏三尺神剑，霹雳响、火龙飞起。天下升平无事，白云间、笑傲而已。名利客，不信长生，奔走红尘里。"}