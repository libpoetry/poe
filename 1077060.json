{"id":"1077060","title":"剑潭","dynasty":"宋","author":"李纲","text":"当时神剑埋丰城，郁郁光气冲斗星。千年古狱斸幽扃，下得至宝双青萍。雌雄不知谁与名，拭以异土聊发铏。龙文星彩愈晶荧，正昼无影魑魅惊。雄飞霄汉随雷霆，雌跃渊水归延平。没人下瞰风涛生，天矫化作虬龙形。茂先博识非无凭，神物终合信有徵。沈沈潭影含虚明，宝气久秘必复呈。会当探取搜元精，佩服坐能驱百灵。奸谀膏血纷膻腥，与尔相携游太清。"}