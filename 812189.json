{"id":"812189","title":"赠宋芝田侍御","dynasty":"清","author":"成多禄","text":"一疏居然动九阍，河山虽改片言存。先芬远谪曾金齿，此老生还入玉门。铜狄吟秋馀涕泪，铁函著史自朝昏。平生意气倾湖海，欲话新诗酒满樽。散材心迹议郎名，白发青衫也自惊。卓荦幼安容片席，萧条庾信话平生。十年燕市黄花酒，万里秦关落叶声。一样天涯感今昔，壮心直气总难平。"}