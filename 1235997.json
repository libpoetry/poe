{"id":"1235997","title":"谢易之自京回遗余文物七品各赋律诗一首谢之（七首） 一 危太史撰张节妇传","dynasty":"元","author":"张仲深","text":"操守冰霜四十年，岂期恩渥出崇天。森严史笔千人表，典雅文章众口传。母子素心今始著，友朋高谊久弥坚。不惟家乘当珍重，要与图经续后贤。古来篆籀数冰斯，千载风流想见之。当代典刑遗老在，一庭光霁故人知。屋梁落月疑颜色，翰墨生云揭宇眉。多谢心交题赠意，小斋从此是襟期。日日春宫教谕回，青云翳凤下瑶台。文章有焰缠东壁，翰墨生辉贯上台。华表恩光同赫奕，高堂节义共昭回。故人驿骑亲携送，带得天香辇下来。霜毫拔月出句吴，分赠多应进贡馀。筵阁校经资检讨，管城锡号自中书。九重纶綍曾参赞，三辅英雄藉荐除。今日茅斋陪砚席，且供铅椠沐方诸。唐家宫殿重因循，铭刻坚珉自法真。一代文章超述作，千年翰墨愈精神。龙香浸润驼油滑，兔颖分明茧色新。为向晴窗每临写，从今不数卫夫人。金工采得首山铜，范合全凭橐籥功。轮廓回环函太极，圆方相亚启鸿濛。五铢榆荚非今制，阴缦阳文在昔同。母子权行归至正，悭囊已免一钱空。世祖龙飞奠两圻，岁时巡跸重依违。千官扈从趋黄屋，三子联镳总白衣。眼底关山生藻思，马头楮颖发光辉。诗成京国争传诵，太史遥瞻动少微。"}