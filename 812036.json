{"id":"812036","title":"可人","dynasty":"清","author":"孙原湘","text":"春思春愁搅不和，樱桃花下一回过。即看背影难描画，却露神情教揣摩。围带早从欢日减，衣香偏出静时多。卿心如柳侬心水，其奈东风荡漾何。邢尹谁当第一俦，最矜严是最风流。语缘性巧常倾座，酒怕颜赪略举瓯。乍展画屏微着眼，却拈罗带旋低头。黄昏几阵芭蕉雨，又被迁延半晌兜。"}