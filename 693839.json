{"id":"693839","title":"送何龙友太史还朝十首","dynasty":"明","author":"陈子壮","text":"风云如此际，留滞是何年。总为君亲合，非关出处悬。有书归使节，回梦听朝鞭。恒说中兴事，公才善勉旃。深序追前辈，通才渐老成。圣朝徵实录，之子匪虚名。贺世罗浮凤，怀人太液莺。东南冠冕地，行矣焕弓旌。皇极巍三殿，词头夐一家。露茎新宠遇，云笈旧声华。岁月宫僚缺，聪明讲幄加。开元金鉴在，风度总宣麻。同栖南海曲，并入承明庐。东壁劳相照，他山自不如。祖刘忧国蚤，房杜论交馀。为谢鹓鸾侣，南枝已卜居。人瞻谢傅日，吾爱郗家风。纪有三芝异，出非小草同。诸王曾拥彗，馀子竞雕虫。里妇矉何态，长门亦汉宫。已失杨朱路，那堪问水程。蠡湖阳鸟没，严濑客星明。是处江南草，春风济北生。思君日舟楫，不独放游情。榄水临将发，风流得雅裁。美人明月梦，仙吏白云台。海鹤招琴曲，江鸥劝酒杯。濯缨清可听，不觉榜歌催。经旬维缆意，岁色引离觞。若为尤风缓，从添至日长。梅花诗里腊，黍谷律中阳。云树荧荧晚，何能望帝乡。渐觉山为黛，新开镜是潭。条风当少女，芳草即宜男。玉切朝天佩，香分侍殿簪。东方沾社醉，归袖几馀甘。何人招隐赋，复作北山愁。祖道揶揄笑，仙槎汗漫游。真看天马逸，本自岁星俦。纵入罗浮梦，应随到十洲。"}