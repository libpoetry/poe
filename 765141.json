{"id":"765141","title":"将进酒为荔浦作","dynasty":"清","author":"张晋","text":"富不必千钟，贵不必三公。一杯到手且尽醉，万事变灭随东风。将进酒，为君歌，请君属此金叵罗。人生行乐亦佳耳，百年岁月能几何？君不见，刘公终朝行荷锸，妇言喋喋安能入？君不见，三公倒着白接，拍手笑煞襄阳儿。丈夫胸中郁垒块，孺子老妇何足知？吹玉箫，击花鼓，二八妖姬当筵舞。纵饮无劳较圣贤，高谈久已忘宾主。沉沉清夜开清尊，新声幻眇能销魂。风来芗泽袭襟袖，一斗一石宁须论。吁嗟乎！有生沦落真不偶，浮云于我夫何有。世路风涛八节滩，人情翻覆三春柳。为君歌，将进酒。"}