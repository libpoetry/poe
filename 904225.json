{"id":"904225","title":"贺雨","dynasty":"宋","author":"李处权","text":"太岁治水十二龙，春夏用事秋罔功。半年不雨人作恶，禾苗枯槁井泉涸。使君勤政首劝农，忧国如家愿年丰。斋居意祷天已通，四山升云野返风。雨脚如麻未断绝，檐溜连宵声不歇。竞报兼并发仓廪，千里欢呼舞童耋。上帝犹怒敕雨师，群龙鞭后不敢迟。帝力于民民岂知，始我公田毕及私。槁苗复起井泉涌，更闻击鼓歌鱼梦。庙堂行拜富民侯，归作商家霖雨用。"}