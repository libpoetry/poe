{"id":"528830","title":"题严介溪所藏何竹鹤画","dynasty":"明","author":"陆深","text":"江南五月黄梅雨，湿云不断生远水。风流太守竹鹤翁，家住江南水云里。兴来挥洒出画图，高峰掩映云模糊。江回路转草堂静，雨崩沙塌溪桥孤。钤山堂中群玉府，此幅远淡尤足数。宪使先生最爱才，玉堂学士真博古。到处护持如有神，携来长安手泽新。高人韵士千年迹，孝子慈孙百代珍。"}