{"id":"150758","title":"次石鱼·君不见陇州石鱼生地下","dynasty":"宋代","author":"姜特立","text":"君不见陇州石鱼生地下，中有鰌鲫皆同化。又不见衡湘石鱼生山中，鱼身鳞鬣俱如画。世间何独此石为鱼形，石蛇石蟹皆如生。虾蟆口吻酷肖似，螬蛴动几能行。悠悠荒怪不可考，吾意造物初无情。阴阳融结亦偶尔，俗智讵可窥杳冥。叶君得此不足惜，君自川岳储英灵。来春禹浪忽变化，头角天上看峥嵘。此时回首视此石，弃置殆与砂砾并。"}