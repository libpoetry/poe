{"id":"659212","title":"送胡惟峻奉使云贵便道毗陵省母","dynasty":"明","author":"罗玘","text":"朔方健儿好身手，刺船水上轻于斗。船头搥鼓催船行，船疾如飞百吏走。中有持斧者，头戴獬豸冠，霹雳飞电临百蛮。长淮尽头江水过，千里万里截住为金山。鲸浮金背过山顶，十万艘夫皆缩颈。笑而跃过了若无，人谓御史归之猛。吴中舶趠风，吹冷还吹热。冷于歊熇生清凉，热向深杯觞大耋。阴深柳壮可系骢，䆗窱堂深任容节。王命重于山，丹发白如雪。业已官家作材杰。"}