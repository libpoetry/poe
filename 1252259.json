{"id":"1252259","title":"用前韵寄李本存二首","dynasty":"元末明初","author":"叶颙","text":"浮云常是蔽青天，黎庶何由担弛肩。乡社音尘空入梦，干戈休息果何年。石边清坐真闲者，世上狂图不坦然。安得中山千日酒，与君长醉日高眠。独怜湖海倦游人，忍泣牛衣泪洒襟。经史沈酣千载志，功名辜负半生心。空惊系肘黄金印，徒羡峨冠碧玉簪。何似麻衣破纱帽，石床云屋理瑶琴。"}