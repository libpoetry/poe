{"id":"647603","title":"白云窝","dynasty":"明","author":"王汝玉","text":"道人昔隐吴山麓，檐下常留白云宿。道人今住钟山西，半櫩思借白云栖。吴山钟山相对起，江水江花三百里。多情惟有故山云，长日氤氲落窗几。窗几白云看渐多，道人身在白云窝。兴来击碎铁如意，翻作青天白日起。青天云起知多少，笑指蓬莱山石小。沧溟弱水一杯中，咫尺扶桑海光晓。我生本是无心人，叨入青琐陪朝绅。平生无限江海趣，白云常与情相亲。偶来假榻云窗卧，满屋白云寒欲堕。横江孤鹤一声秋，枕上黄粮忽惊破。"}