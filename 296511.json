{"id":"296511","title":"瑞鹤仙·用梅溪韵","dynasty":"现代","author":"许宝蘅","text":"新霜欺客鬓。记赌酒浇愁，煮茶添润。天涯比人近。托回文锦字，替传幽恨。云遮雾隐。奈雁足参差末稳。有疏桐飘叶空阶，送到那边秋信。休问。雕梁双燕，别后还如，旧时轻俊。拗莲作寸。丝丝断，总难尽。待更残灯灺，梦中寻路，又被凄蛩唤醒。祗拥衾，欹枕无眠，怨蛾蹙损。"}