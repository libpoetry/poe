{"id":"534024","title":"浮丘用前韵","dynasty":"明","author":"黎民表","text":"葛仙坛上转南薰，日莫登楼见霁文。锦绣山河形四塞，金银宫阙气平分。艺兰旧事聊随俗，刻竹高谈屡对君。鲁酒半倾花上露，楚香频撷涧边芸。听笙稍见来天仗，举扇谁能障海氛。丹铫弃来犹偃月，紫荷飞后尚蒸云。鸟窥歌席成清韵，草藉行衣带异芬。但可淹流延夕景，不妨嘲笑倚微醺。欲从溟海看朝日，须向浮丘借鹤群。"}