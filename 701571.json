{"id":"701571","title":"喜晴四首","dynasty":"明","author":"黄佐","text":"解缨息尘驾，复此园田居。昊穹靳白日，后土成沮洳。今晨雨初霁，良怀浩然舒。玄蝉鸣灌木，高鸿淩太虚。飘风卷蓬藋，奇岑映吾庐。挥杯适真性，行歌随所如。离离原上苗，混混随流波。久无持禄资，所望良已多。农人速吾驾，及此风日和。南畴理荒秽，劳者相与歌。间关林中鸟，窈窕陌上华。生态足娱悦，岂惮重荷锄。散步衡茅下，万木环芳洲。白鹭矫其羽，清飙送回流。云何雨无正，雅违林与丘。肃肃天界澄，泱泱川潢收。庶物露其生，景风亦和柔。及辰盍朋好，浊醪相劝酬。清言闲长谣，冥会臻神幽。巍巍紫芝翁，千载相为谋。缅彼商山时，为乐有此不。委形宇宙内，纵浪将焉求。端居抚灵化，流幻成阴晴。晨鸡奏天色，起觉衾绸轻。籓篱未云树，溪壑浩已盈。抱独有馀豫，焉知世上情。邂逅适所愿，丹葵耀其英。摇摇庭绿中，有鸟时一鸣。物色每如此，聊以观我生。"}