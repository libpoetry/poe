{"id":"519443","title":"四时词 其二","dynasty":"明","author":"朱诚泳","text":"长安炎蒸无地著，望望翠乾云扫岳。南来天上火龙飞，谁敢冲烟犯头角。宫院沈沈白昼长，槐阴满地蔷薇香。水晶帘动侍儿入，玉壶金碗供寒浆。碧池荷叶圆如镜，为折荷花断荷柄。捲来荐酒藉清香，满泛流霞飞逸兴。鬅鬙露坐日养慵，三庚惮暑难为容。乘酣直欲袖明月，飞上终南第一峰。"}