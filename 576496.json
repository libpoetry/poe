{"id":"576496","title":"雉朝飞","dynasty":"明","author":"黄哲","text":"野田无人蒿草薄，群雉班班草中落。五月禾熟桐风清，南陂北陂声喔喔。东方渐高晨露稀，金翎绣项争光辉。桑畦如雾行不见，雄鸣挟雌惊复飞。渴饮幽涧泉，饥啄野田粟，群雏来哺声粥粥。宁向郊原抱耿介，不羡云霄竞高逐。鲁恭慈仁，桑阴自驯。鳏茕窃伤，犊牧采薪。下防虞罗，上畏雕鹗。朵颐垂涎，群动交虐。圣人祝网天网疏，八纮山泽无畋渔，蓬机艾戈无尔图。朝出陌上飞，莫还蒿下居。翼众雏兮行且呼，饮而啄兮宁尔躯。雉兮雉兮乐何如，慎勿变化陈仓为怪诬。"}