{"id":"1122660","title":"端平三年春帖子词 皇帝閤","dynasty":"宋","author":"洪咨夔","text":"和凤东风转，携龙北斗回。人间遒铎振，天上兽樽开。冰天寒色饯，旸谷霁华宾。生意乾坤满，宸襟一点春。宽大朝廷诏，中和郡国诗。欲求跻庆历，先使见淳熙。唤仗紫宸披晓霭，退朝清燕坐晴霏。简编有味炉熏永，铃索无声漏箭稀。东风送喜上天颜，吉语飞来井轸间。榆塞雪消鸣镝静，柳营月暖击刁闲。麦苗培秀腊前雪，稻种浸芽春后晴。野老田夫观治象，便从新岁贺升平。"}