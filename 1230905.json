{"id":"1230905","title":"题王叔明破窗风雨图","dynasty":"元","author":"宇文公谅","text":"刘郎读书如学仙，朝不出户夜不眠。时闻破窗风雨夜，正是澄心对圣贤。苕溪王子图景象，敬亭山色青连天。执经念子最清苦，亹亹论道心相传。鸡鸣喈喈天欲曙，疏棂萧飒寒声度。庭前漂麦总不知，屋上捲茅宁复顾。人生穷达那可知，玉堂金马自有期。青藜他日夜相访，却忆破窗风雨时。"}