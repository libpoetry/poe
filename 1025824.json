{"id":"1025824","title":"上平西/金人捧露盘 甲申岁西度道中作原作上西平，从 毛扆校本东浦词","dynasty":"宋","author":"韩玉","text":"折腰劳，弹冠望，纵飞蓬。笑造化、相戏穷通。风帆浪桨，暮城寒角晓楼钟。暗借霜雪鬓边来，惊对青铜。萧闲好，何时遂，门横水，径穿松。有无限、杯月襟风。区区个甚，帝尧堂下足夔龙。不如闻早问溪山，高养吾慵。"}