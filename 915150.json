{"id":"915150","title":"戊子正月六日雷雨感叹示寿仁子","dynasty":"宋","author":"杨万里","text":"今晨忽雷雨，天地又发春。草木閟红绿，生意察已欣。蛰虫且徐动，馀寒未全仁。先生起裹头，三叹一再颦。春风吹万物，不吹先生贫。靖怨一束书，只博两裤尘。自倚文字工，竟取造物嗔。小儿在傍笑，笑我浪苦辛。去年作客子，椒柏羡主人。在家不差胜，更用愁此身。先生亦一莞，我不如儿真。为我满眼酤，不问醨与醇。杖头日百钱，无钱借诸邻。不然衣可典，及此花柳新。"}