{"id":"733373","title":"孙钟元先生北还夜话宁境僧舍","dynasty":"清","author":"曹尔堪","text":"卫源留兼旬，驱车即云迈。迟我一日行，觏止乃大快。移镫视须眉，耿耿照孤介。侠分燕赵风，学疏濂洛派。嘉遁获安贞，长筮得天山卦。追溯万历年，亲历几兴坏。屈指数难尽，披发见何怪。所著宜名山，流传深足戒。梗概绍刘杨，浮名鄙草芥。静观去矜心，庞公床下拜。"}