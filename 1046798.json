{"id":"1046798","title":"梁宣明二帝陵","dynasty":"宋","author":"刘摰","text":"侯景沦江左，湘东复有梁。经纶钟厄会，祸乱发诸王。忍死瞻姑熟，寻戈起岳阳。车书千里蹙，符数百洲亡。二主非神武，开基挟北强。中兴乖晋睿，惭德肖吴光。历闰天馀气，蛙鸣井底乡。快心真噬腊，覆手已牵羊。臣妾随三纪，圭裘隘一方。故都终契阔，宗祀各悲凉。双冢留衰楚，遗孙盛有唐。神灵依古刹，云木抱回冈。野火穹碑断，秋风蔓草黄。樵童雍门叹，穗帐魏台荒。天地双车毂，兴亡一酒觞。冥然无足吊，幽思漫徜徉。"}