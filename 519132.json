{"id":"519132","title":"远游篇","dynasty":"明","author":"朱诚泳","text":"至人思远游，远游竟何之。聊乘汗漫风，直与神仙期。晨兴食方丈，暮归宿瑶池。凭虚弄日月，剑佩光陆离。渴饮九霄露，饥餐千岁芝。平头看星斗，挥手谢尘羁。欢忻朝帝座，指麾役灵祇。归来驭元气，飞云亦追随。步虚振金石，天风吹鬓丝。两仪与终始，三光共盈亏。茫茫尘海人，蚩蚩讵能知。"}