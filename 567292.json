{"id":"567292","title":"二峰篇赠钱塘陆宗礼","dynasty":"明","author":"徐渭","text":"南高峰，北高峰。遮空矫翼非一凤，夹江赴饮驰两龙。此山何年别天目，却走钱塘宛相逐。瑞霭朝朝郁以茐，秀色家家纷可掬。陆生年少气逸群，结屋两峰高入云。读书不能石床冷，攘臂欲取朱袍殷。峰下曾经驻鸾辂，青松十里栽南渡。灵气不磨鬼所护，文章要使江山助。"}