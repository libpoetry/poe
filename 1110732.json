{"id":"1110732","title":"春归五首","dynasty":"宋","author":"朱淑真","text":"片片飞花弄晚晖，杜鹃啼血诉春归。凭谁碍断春归路，更且留连伴翠微。满地落花初过雨，一声啼鸟已春归。午窗梦觉情怀恶，风絮欺人故著衣。狼藉花因昨夜风，春归了不见行踪。孤吟茕坐清如水，忆得轻离十二峰。一点芳心冷若灰，寂无梦想惹尘埃。东君总领莺花处，浪蝶狂蜂不自来。平畴交绿蔼成阴，梅豆初肥酒味新。门外好禽情分熟，不知春去尚啼春。"}