{"id":"309967","title":"安公子·霭霭停云影","dynasty":"现代","author":"邓嘉缜","text":"霭霭停云影。扁舟不系江天迥。一例静缘谁得似，指吾庐人境。更点缀、疏篱曲折花明靓。凭良宵、皓月冰壶映。是眼前佳处，惟有闲身能领。世局楸枰冷。支篱攘臂还非病。太傅东山偏袖手，似无心求胜。便解道、从容养度休驰骋。更思量、热劫如何应。恰清簟疏帘，还他长空云净。"}