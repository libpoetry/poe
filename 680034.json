{"id":"680034","title":"九马猎图","dynasty":"明","author":"王阜","text":"开元神武开太平，一箭功成六合清。当时将相皆从猎，昔日房星互降精。一从射猎渭江上，矫矫飞龙蹴溟涨。九天云引属车尘，九河冰立迎仙仗。仙仗崆峒阆苑东，翠旆拂拂乘天风。动摇五岳风云合，扫荡千原鹿兔空。将军妙笔名天下，人马精神夺神化。云中紫燕气成虹，天上白龙光照夜。漠漠风沙缟素开，艳艳仙驭英雄才。青骢玉面乘云出，玄兔飞黄踏月来。铁骊长鸣呼玳瑁，胭脂竞出霜蹄碎。走狗心驰夕照边，飞鹰志在层霄外。乘兴忽到蜀江西，南苑凄凉六辔齐。玉花榻上成春梦，金粟堆前闻夜嘶。野夫披图三叹息，千年谁继将军笔。恍如瑶水宴蟠桃，五色云中见真迹。"}