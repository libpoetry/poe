{"id":"807540","title":"念奴娇  咏陆云士万年冰扇坠","dynasty":"清","author":"陈维崧","text":"长安六月，玉河桥柳下，凉冰争卖。铜椀擎来高十丈，只是炎熇难耐。忽见风前，水晶坠子，人意先潇洒。飕飗满院，似闻何处清籁。传道太华莲西，尧年古雪，结此玲珑块。磨却千场閒岁月，冷看人间成败。桂窟蟾精，松根虎珀，凛冽还堪赛。更谁偷嵌，几丛藻荇横黛。"}