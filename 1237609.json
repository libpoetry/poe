{"id":"1237609","title":"感寓九首","dynasty":"元","author":"滕斌","text":"宇宙忽空阔，饮马万里流。平生负两眼，及此行寓州。天清健鹘运，木脱饥鹰投。长风吹海雨，濯我紫绮裘。相逢半游侠，把酒髯如虬。慷慨说《史记》，历历山川秋。向来衣带水，目短何无舟。吾爱东方朔，高揖金马门。向非玩六合，安肯来昆崙。昂昂九尺身，谈辩黄河翻。谁知上书意，蛾眉非自婚。不见马相如，俛首狗监恩。人生非桃李，何故不自言。吾爱李太白，玩世如游龙。自知天上谪，何必人间容。海风吹绿发，萧萧卧云松。我昔梦见之，遗以金芙蓉。清辉恍在眼，日落蛾眉峰。西风桂花落，我上天台山。仙子扶我手，泠然苍水环。乘鸾者谁子？飞烟渺难攀。三坐此游戏，弄影银河湾。空山忽风瀑，四顾鸣潺湲。长揖马子微，此岂非人间。春风如绿浪，淡荡洛阳柳。高楼语锦瑟，落花泛绿酒。何人白鼻騧，蒙茸紫貂袖。一字或未识，银菟悬两肘。煌煌贝宫珠，乃落纬萧手。爰居偶钟鼓，牺牛竟文绣。终然同一尽，岂复论好丑。谁知草玄者，穷巷闭白首。步出涌金门，所见土花碧。徘徊衣上月，感此美人夕。美人胡不归，月落江水白。寒潮已复去，海马晓无迹。万弩射鲸鱼，骇浪接天赤。空闻鲁仲连，孤感横八极。哀哀精卫石，填海竟何益。赠客黄金羁，劝客白玉卮。昔我亦为客，得此慨不辞。小草戏其出，槟榔笑其饥。相识何所无，所乐心相知。平生数公子，腰下珊瑚枝。冥冥或相隔，寤寐恍见之。无丝绣平原，无金铸钟期。秋风山阳笛，泪落不自持。赠我火浣席，报君吉光裘。一笑结意气，呼酒黄鹤楼。神交岂待语，与子为天游。携手阆风观，濯发扶桑洲。下俟侠少年，笑嬉藏怨尤。世无羊尤烈，风雪且自谋。东井不可酌，天驷岂服辀。船头书十乘，船尾酒百壶。酒尽书在眼，落月如明珠。忽悟八阵法，纵横如河图。惜哉经世士，未有窥唐虞。季子相六国，所见惟阴符。"}