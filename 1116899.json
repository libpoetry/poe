{"id":"1116899","title":"和前三篇","dynasty":"宋","author":"苏颂","text":"孟郊篇什况咸池，夫子文章我所知。岂特曹刘同品目，固将苏李是宗师。语如转弹逢真赏，喻到鏖兵诧国棋。所集若携归阙下，诸公应序盛山诗。山公偏爱习家池，每出游时醉不知。既见国侨如旧识，何须阮籍乃吾师。亭边菡萏铺新锦，水际闾阎近布棋。欲作宣城十日饮，留连梦得似敦诗。百雉金城十仞池，天声遐憺远戎知。剖符但报三年政，推毂无劳六月师。胡马逸归常见画，塞鸿征尽著残棋。欲歌盛业赓周雅，须假清风吉甫诗。"}