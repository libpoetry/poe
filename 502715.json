{"id":"502715","title":"龙龛龙集并序","dynasty":"明","author":"王恭","text":"莲宇最高处，青萝隐丹梯。钟鸣海色动，四壁闻天鸡。簝竹苍梧野翠分，石林阴洞未归云。香炉峰小开窗见，水乐声寒隔坐闻。回风飒飒吹松栝，落日澄潭见毫发。龙眠水底呼不醒，千岁寒漦雨苔滑。而我发遐想，兴来随所之。缘云踏鸟道，披荒上天池。天池色映黄姑水，手接飞藤洗双耳，鬼谷仙源杳霭间，雁荡天台只如此。望海亭中载酒来，石楠花气拂金杯。葛衣醉倒翻经榻，纱帽狂歌施食台。龙龛法似心无垢，宴坐禅扉说空有。玄度难酬支遁词，凿齿曾于道安厚。浮梁少尹欲朝天，群从相看惜别筵。遥想五云双阙下。时时飞梦绕林泉。"}