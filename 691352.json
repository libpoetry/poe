{"id":"691352","title":"长安春兴","dynasty":"明","author":"李良柱","text":"自是天边雨露滋，上林种种品题奇。佳人拾翠朝云合，公子乘黄春槛移。取醉且须论薏苡，引年何必问松芝。双柑斗酒听莺兴，应笑山翁倒接䍦。乐游原外雪初晴，色换千林鸟乱鸣。迟日看花驱绿耳，少年结客薄青萍。森森织柳迎梅雨，处处催耕布谷声。一自圣明躬籍后，都人指点说升平。徇名徇义一身轻，燕赵豪雄故有声。走马斗鸡诸贵业，雕柑镂蛤五侯鲭。西山爽气朝来散，北极彤云日下生。退食自公惭浅术，綍纶何以答承明。十年通藉侍神尧，汉署怀香几赐貂。银鹘不传清朔漠，金泥屡出宠嫖姚。御沟流水销残冻，禁柳迁莺啭弱条。正说大官初尚膳，忽闻仙乐下云霄。"}