{"id":"519428","title":"临池","dynasty":"明","author":"朱诚泳","text":"我性元来喜幽独，长笑痴人避空谷。临流处处得天真，不问外边丝与肉。一区有地东之偏，甃池那用青铜钱。池深怪我欲何事，聊以贮此千斛泉。华峰船藕谁能掘，玉井千年亦空竭。无缘高觅十丈根，随骑等閒来百粤。朱明守夏薰风凉，花开正作黄金妆。红者惟红白者白，宫城十里飘清香。金鱼无数长过尺，出水荷翻尾摇赤。地底休誇锦作铺，古来浮浪皆陈迹。石鲸风动昆明寒，华清堕翠成阑珊。何如此池开半亩，直与君子长交欢。"}