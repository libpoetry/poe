{"id":"808111","title":"迈陂塘 题乐莲裳访琴图","dynasty":"清","author":"杨芳灿","text":"望巉岩、萧然独往，此中真有佳处。调刁万窍号天籁，天际恍闻琴语。空响聚。正满涧流云、昨夜西山雨。前尘顿悟。纵梦断人遥，弦孤徽冷，怀抱自千古。幽寻苦。足茧一双芒屦。秋衫半涴苍土。林风洒面凉如水，日落但听樵斧。愁泪注。叹野爨烟寒、焦却桐无数。良材倘遇。便携访成连，沧波浩淼，海上刺船去。"}