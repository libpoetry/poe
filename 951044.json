{"id":"951044","title":"沈睿达书简帖赞","dynasty":"宋","author":"岳珂","text":"梦溪笔谈载公之论书曰：书之神韵虽得于心，书之法度必资于学。分制有法，均停相若，三四合体，上下齐脚，多寡不牵，乃异世作。今视其帖，信乎其嗜之专而见之卓也。虽然，艺在当家，习亦有源，存中瞻前，文通比肩。顾翰墨文章之不殊，而俱未若公之知言。知言伊何，以神合天。古人之良，意在笔前。"}