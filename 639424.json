{"id":"639424","title":"水龙吟 次父六月二十四日作","dynasty":"明","author":"叶小鸾","text":"昼长人静沉沉，绿杨正袅深深院。画帘低映，薄罗无暑，汗消珠钏。兰畹香消，湘筠影瘦，翠阴遮遍。听莲歌处处，悠扬逸韵，半入水风烟片。一霎雨馀明净，晚云如黛花如钿。舟移萍乱，芳香袖惹，媚风轻扇。一色红妆，千重翠盖，参差江面。更堪怜、归路平波杳杳，夕阳斜见。"}