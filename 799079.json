{"id":"799079","title":"四犯剪梅花 回山息影，闭户理愁。读六禾蓼芦二词，泠然秋色动摇几案间，愈难为怀。爰依韵和之 其一 辘轳金井·芦花","dynasty":"清","author":"杨玉衔","text":"鲤鱼风起。剪梨云遍地，远弥天际。弹粉林峦，得王维图意。澜翻湖底。愁鱼嚼、与红同碎。搅透秋心，催来暮境，谁能堪此。诸天尘劫待洗。缀枝头朝露，如炫珠泪。鬓白萧疏，对江关颜悴。伊人在水。访生处、蒹葭乡里。吹絮帘栊，装棉屏障，教人寻味。"}