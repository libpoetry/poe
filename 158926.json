{"id":"158926","title":"次韵梅守著作喜守粹冬杪祈雪春初获应之什","dynasty":"宋代","author":"强至","text":"郡境时虽泰，江乡腊已深。群情忧雪晚，精意喜天忱。夙驾才分祷，春空倏变阴。银成佛氏界，琼掩帝家林。始向风前舞，还逢水面沉。乾坤方一色，埃滓莫相侵。薄畏晨光铄，清宜夜魄临。撒监矜巧喻，授简喜知音。月窟埋仙兔，霜毛碎猎禽。验深儿植杖，听落女停针。扃户人安卧，乘舟客访寻。长铺吴地练，竞贡禹邦琳。润未沾农亩，威先到旅衾。马蹄行见迹，鹤发此羞簪。爱洁慵施帚，思烹预涤鬵。难收俱碎璧，漫想辟寒金。飞瀑倾台岭，惊涛过越浔。兆年能作瑞，泽物岂无心。气象符神设，阴阳顺斗斟。护梅偏拂拂，欺柳故森森。樵坞如迷失，渔蓑重不禁。积迟唯濬壑，白早是高岑。炉饮聊堪御，楼观恐不任。当今平坎亚，免使有崎嵚。第止尘心渴，谁开冻口吟。梅州才素逸，藻思众尝钦。高唱俄摅发，终篇绝丽淫。更兼和密霰，并好爽烦襟。属和仍鸿笔，珍藏胜楚琛。正声都欲写，抽曲入瑶琴。"}