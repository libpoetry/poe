{"id":"763653","title":"金缕曲 其五 酬方虎、古直见和，给柬季深、毂梁，五用前韵","dynasty":"清","author":"曹尔堪","text":"天外青霞卷。惜芳辰、蹉跎浑似，女儿迟遣。褪却峰黄惊蝶睡，晓镜涕痕长泫。心绪学、吴娘缫茧。幽砌海棠粘露白。断肠人、暗泣残红浅。鲛帕重，湿难展。远山青比螺纹显。望凌云、珊瑚作网，罘罳映扁。隐约笙璈空际落，静里仙家吠犬。悲世路、黄尘不免。王粲楼头磨岁月。走长杨，借马寻桓典。燕市雪、冰才剪。"}