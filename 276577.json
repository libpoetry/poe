{"id":"276577","title":"过流虹桥感事","dynasty":"现代","author":"汪石青","text":"天地为谁春，风月为谁贼？今古有至情，至情烈金石！我过流虹桥，伤心悲韵迹。上有相思路，下有精诚魄。羊车不可寻，人面从何识。不作连理枝，不作双飞翮。吉士一相望，此情长脉脉！可怜奈何天，创辟钟情格。堤上草心红，湖边秋月白。低徊复低徊，为汝长叹息。安得有情人，一一联珠璧！"}