{"id":"924327","title":"次韵刘贡父登黄楼怀子瞻二首 其二","dynasty":"宋","author":"苏辙","text":"蔼蔼才名世，骎骎日转禺。一时同接淅，平昔共栖梧。揽辔真壮士，拥旄良丈夫。尘埃脱缁绶，水石慰霜须。胜地来相失，清樽未暇俱。射馀空见帖，铸罢祗观模。归计何当决，徂年贵早图。槛中终为食，韝上耻闻呼。顾我千羊毳，平生一钓舻。微官不须满，也复试游吴。"}