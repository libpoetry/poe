{"id":"817352","title":"饮蔚千荷溪","dynasty":"清","author":"戴亨","text":"绕舍东南尽水乡，冰盘雪槛映壶觞。清风独厚羲皇叟，野客偏宜薜荔裳。龙岫已凋梁国苑，锦棚不羡富家庄。更从何处容疏放，挥洒烟云啸咏长。虽有湖塘供老眼，也因心远解徜徉。青槐晴下重阶荫，白鹭炎飞几片霜。隔岸轮蹄纷冒暑，爽人庭榭且衔觞。天时世事从无定，水色山光总未央。"}