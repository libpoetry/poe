{"id":"1106975","title":"次亚愚韵","dynasty":"宋","author":"王谌","text":"万里春光眼界明，半窗斜日醉魂醒。有时梦入庐山去，瀑布声中拄杖行。丝丝杨柳拂轻烟，那惜床头买酒钱。此段风流如不赏，一般佳致又明年。梅脸斓斑褪粉妆，桃心依约晕轻黄。春风花草经行遍，次第安排到海棠。寒梅一树照清池，花底嫣香尚觅诗。稚子不知吟思苦，却来池上数鱼儿。"}