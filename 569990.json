{"id":"569990","title":"赋得柳条恒扑岸花气尽薰舟送沈子","dynasty":"明","author":"王世贞","text":"春风浑似剪，花柳一时齐。不独藏鸦稳，兼令去鹢迷。三眠初作絮，百和欲成泥。旖旎粘轻浪，颠狂扑大堤。青丝愁绾折，红袖惜分携。灞岸云初起，薇垣日未西。一枝从主赐，全树借卿栖。儤直星为柳，含香舌是鸡。河阳妆面好，京兆黛眉低。莫以为郎薄，时时恋故溪。"}