{"id":"703324","title":"庚戌夏彝初司马周公下临海幢赋谢","dynasty":"明","author":"释今无","text":"云林海色昼生凉，喜接台星近上方。百粤尊亲归幕府，三朝才望属奎章。金台远映丹心起，宝殿长留墨汁香。何幸山门逢盛事，天南草木被荣光。猿鹤忻承语意温，始知轩冕道尤尊。朱旗闪日屯云影，碧玉行杯照水痕。天禄千秋高太乙，甘棠一树荫祇园。华封愿祝心无限，象阙频沾圣代恩。"}