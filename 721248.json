{"id":"721248","title":"荔支","dynasty":"明末清初","author":"陈子升","text":"侧生炎夏绿阴阴，答遝曾同献上林。巴蜀锦封频送骑，罗浮丹就亦来禽。香披绛袖窥如玉，宴醉红云胜赐金。闻说渡江萍实赤，朵颐休负日边心。思君颜色比琼枝，岂是炎天雨露私。山带赪霞初起处，日翔朱凤尚饥时。摘来偏倚三珠树，捧出宜堆五色丝。烂向卿云瞻火藻，楚臣犹自荐江蓠。"}