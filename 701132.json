{"id":"701132","title":"斋居枯杏忽复著花漫兴二律呈北厅诸寅长","dynasty":"明","author":"符锡","text":"□前杏古不知岁，剥落莓苔空复春。野老频过犹是主，厨人一见拟为薪。花开造次真疑梦，事出寻常讶有神。吟弄尚堪迟白日，莫教容易委芳尘。一官曾是典容台，可柰衰残去复来。庭树未应随物化，仙葩何意向人开。托根地接清都近，带露香分紫禁回。乘兴能过青琐客，不妨高咏引霞杯。"}