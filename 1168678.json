{"id":"1168678","title":"詶裴侍御对雨感时见赠","dynasty":"唐","author":"李白","text":"雨色秋来寒，风严清江爽。孤高绣衣人，潇洒青霞赏。平生多感激，忠义非外奖。祸连积怨生，事及徂川往。楚邦有壮士，鄢郢翻扫荡。申包哭秦庭，泣血将安仰。鞭尸辱已及，堂上罗宿莽。颇似今之人，蟊贼陷忠谠。渺然一水隔，何由税归鞅。日夕听猿怨，怀贤盈梦想。"}