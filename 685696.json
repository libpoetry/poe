{"id":"685696","title":"含清阁杂诗八首","dynasty":"明","author":"邓云霄","text":"萧散为官岁月，徘徊小阁清虚。入夜白云伴宿，怀仙青鸟衔书。翛然阁上无物，忽尔空中有身。座拥焚檀暖气，窗飞捣药香尘。主人非隐非吏，对坐有江有山。静听渔歌牧唱，笑看鹤去云还。白露可供朝盥，红霞取染春衣。心与江鸥共泛，梦随园蝶同飞。祸福循环失马，死生幻妄浮沤。阁里一炉挥麈，人间万事摇头。宦况萧条无累，簿领清閒有馀。肮脏形骸拄笏，风流罪过抄书。岭上疏松响阁，檐前修竹摇窗。月临人影三个，鹤对閒官一双。听讼聊清肺石，闭门即卧云林。山水七弦同调，烟霞一片知心。"}