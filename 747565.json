{"id":"747565","title":"辛卯夏仲兄客武昌送别后却寄","dynasty":"清","author":"左宗棠","text":"西风吹孤禽，瘁羽身不肥。人生奔车中，志士无光辉。忆昨别兄时，盍旦鸣朝晖。念当远焉去，有泪不敢挥。开怀相慰语，蹙蹙恐君悲。携手上河梁，去矣何时归。别君未币旬，巨浸城四围。顼冥麾黑帜，闯浪堆颇黎。日月澹无色，蛟龙专其威。哀哉泽国民，倏忽阡庐非。传闻鹗渚间，井灶嬉鱼龟。念君不得往，如飞鸟黏黐。嗟予少啬祐，孤露惟君依。三年客邵陵，相见时亦稀。贫居岂能久，谁复惜分离。华颜苟无凋，白首终可期。尘衣才一洗，忽复载行旗。江湖阻修远，我怀君岂知。蛟龙勿君惎，蝮蜮毋君危。一家尽死丧，君我先人遗。念兹并百忧，泣涕以涟洏。晨之西肆卜，默祷烦灵蓍。遂遇离之九，上士详其词。积阴临阳曦，阴险阳则夷。行者遇此兆，上吉莫如之。忧思积中肠，欲信旋复疑。归为阿嫂说，征途亮无羁。阿喜䠚蹃来，强索纸背窥。郁郁低自语，对此增感欷。湘水去悠悠，大别山巍巍。颜色不可睹，况复音书希。故山有黄精，野涧多蕨薇。何当早归来，与君共锄耭。"}