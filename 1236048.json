{"id":"1236048","title":"书半仙亭壁自和二首","dynasty":"元","author":"张养浩","text":"丘园投老谢麾招，相与无非莫逆交。破屋带花红掩陋，矮墙围柳翠添高。日明窗户蟏蛸网，风动兰苕翡翠巢。人境清幽尘事少，诗成元不费甄陶。可人密迩若难招，俗士纷然每易交。流水树围三面阔，远山云放一头高。坐呼赤脚浇新圃，卧看乌衣葺旧巢。衰白太平当自贺，试听工部咏陈陶。"}