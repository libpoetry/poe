{"id":"818493","title":"后湖观荷","dynasty":"清末近现代初","author":"陈三立","text":"秋阴孕晨雨，凉色润郊郭。游侣鱼贯前，野航欣有托。捷疾脱箭靫，飘兀捲笋箨。萧萧葭苇风，零语挂寥廓。菱芡纷纠缦，细杂波光掠。败荷犹映蔚，千顷青漠漠。淤洲得柳堤，板桥半烧烁。一二冲烟鸥，衔鱼眼中落。棘径夹修篁，遂陟太傅阁。云霄万古意，相顾年腰脚。饥僧亦逃去，租吏稍朘削。风景举目非，谁云世外乐。小饮敌荒寒，积虑赦缠缚。归随捆箬舟，听噪城门鹊。"}