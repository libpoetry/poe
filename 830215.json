{"id":"830215","title":"题亡妾何氏所遗书画诗","dynasty":"清末民国初","author":"康有为","text":"天女化为舍利弗，本无障碍女男身。散花究竟涅槃觉，学书初学卫夫人。发愿为吾全写诗，画楼春暖日临池。空将十纸摹梁鹄，留与家书说卫漪。鱼山学行覃溪笔，留得书丹在我家。不写簪花传化度，自然高浑发清华。月霣风寒注逝川，去年此夕奈何天。房栊久闭尘凝簟，书画搜遗墨满笺。儿女悲啼倚灯下，形容绰约步阶前。更无入梦肠空断，且费扶鸾问散仙。智师一字五万钱，千字文无人间烟。旃理临之冰雪仙，忽思铁手拂笺年。浓艳凝香带叶妍，粉痕墨晕态犹鲜。而今落尽残红后，读画题诗更惘然。一枝浓艳发遗香，剩粉残笺空断肠。色相华严常示现，殿将画谱拾群芳。"}