{"id":"1083491","title":"寄题何元晋亦乐堂","dynasty":"宋","author":"范浚","text":"士生堕尘网，窘若囚飞虫。思牵黄耳不可得，况欲云卧听松风。何郎可怜人，耻与俗同调。不作穷愁懊恼诗，独抱青山坐长啸。诛茅结屋傍林塘，石兰露菊秋风香。掉头万事一不顾，仰天白眼倾壶觞。邈予坐阻窥幽躅，梦到东窗攀绿玉。裁诗寄似堂中人，为楷银钩写高竹。"}