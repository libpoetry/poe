{"id":"579593","title":"游灵隐寺","dynasty":"明","author":"江源","text":"故人邀我游灵隐，酒清殽美情亦浓。天晴风暖恣清赏，水曹仙子同从容。千山万山耸奇石，五里十里皆青松。浣手爱汲西溪水，振衣直上飞来峰。冷泉亭上步苍藓，呼猿洞口询支公。主人携酒任所之，飘飘身世如仙踪。十年奔走京洛尘，见说此地如梦中。岂知奉使此一览，乾坤万古双眸空。我观胜地复有几，罗浮五老相争雄。人生百年似风烛，几回胜概能相逢。红尘坐洗三万斛，便觉两腋生清风。主人爱客兴未已，开尊席地合涧东。三酌五酌复十酌，主宾颜色生春红。老僧知我亦酩酊，木犀香茗时时供。疏林落日返飞鸟，隔山远寺闻昏钟。半醒半醉辞主人，肩舆快快还匆匆。凉风吹面酒复醒，收拾此景来诗筒。凭谁唤起骆宾王，天香桂子诗尤工。"}