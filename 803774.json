{"id":"803774","title":"题疏勒望云图","dynasty":"清","author":"左宗棠","text":"男儿有志在四方，欲求亲显须名扬。自来尽忠难尽孝，征人有母不遑将。提戎自少贫且贱，学书不成去学剑。膂力刚强原过人，手挽乌号长独擅。适值潢池盗弄兵，东南半壁烽烟横。我时陈师扫群丑，三千貔虎屯长营。提戎牵裾别慈母，誓志从戎来江右。隶我军籍随我征，勇气百倍无与偶。浙闽东粤及秦中，转战所向皆有功。戎马驰驱度西陇，勋名懋著何英雄。嗣后回酋肆猖獗，我复出关持节钺。提戎敌忾效前驱，马蹄蹴破天山雪。万里遄征久未归，远羁疏勒隔庭闱。登亭南望一翘首，多情时逐白云飞。云弥高兮不可步，亲舍迢遥渺何处？边塞秋风匝地寒，吹起心旌无定住。迩年捧檄来闽疆，絮养犹然憾未遑。同是异乡空陟屺，此怀绵邈长更长。嗟呼举世趋薄俗，每以途人视骨肉。提戎雅有至性存，尚有一言为尔勖。我今解组老归田，不忘魏阙心犹悬。海防善后事孔急，将士还须猛着鞭。提戎素来禀慈训，身受君恩逾感奋。终当移孝作忠臣，为我国家扶厄运。"}