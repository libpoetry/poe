{"id":"834200","title":"水龙吟 和紫帆容园寒夜韵","dynasty":"清末民国初","author":"易顺鼎","text":"与君飞上琼楼，蓬山绝顶愁风露。不如仍在，容园月下，对花起舞。人海中间，居然有此，两三鸥鹭。指寻常池榭，今宵灯火，是后日，思量处。冷福谁来相妒。猛回头旧欢都误。江南一带，空庭晓白，影梅无语。姑射归迟，料应未改，浑身缟素。且红阑拍遍，横吹玉笛，梦游仙去。"}