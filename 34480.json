{"id":"34480","title":"海昌望月","dynasty":"唐代","author":"陈陶","text":"何处无今夕，岂期在海头。贾客不爱月，婵娟闲沧洲。浩然伤岁华，独望湖边楼。烟岛青历历，蓝田白悠悠。谁无破镜期，繄我信虚舟。谁无桂枝念，繄我方摧辀。始见弯环春，又逢团圆秋。莫厌绫扇夕，百年多银钩。金盘谁雕镌，玉窟难冥搜。重轮运时节，三五不自由。疑抛云上锅，欲搂天边球。孀居应寒冷，捣药青冥愁。兔子树下蹲，虾蟆池中游。如何名金波，不共水东流。天花辟膻腥，野云无边陬。蚌蛤乘大运，含珠相对酬。夜鹊思南乡，露华清东瓯。百宝安可觑，老龙锁深湫。究究如情人，盗者即仇雠。海涯上皎洁，九门更清幽。亭亭劝金尊，夜久喘吴牛。夷俗皆轻掷，北山思今游。雁声故乡来，客泪堕南洲。平生烟霞志，读书觅封侯。四海尚白身，岂无故乡羞。壈坎何足叹，壮如水中虬。猎猎谷底兰，摇摇波上鸥。中途丧资斧，两地生繁忧。一杯太阴君，鹪鹩岂无求。明日将片叶，三山东南浮。"}