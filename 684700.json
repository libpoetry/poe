{"id":"684700","title":"腊日梁修撰用之以还家初散紫宸朝七字为韵命赋七首","dynasty":"明","author":"王绂","text":"大化无停机，寒暑如循环。岁华忽云暮，阳和亦已还。人生百年内，忧喜互相关。顾匪金石姿，安得长朱颜。达人会斯理，意与云俱閒。闻道愧独晚，衰也吾何叹。忆我童稚时，乡傩竞喧哗。自从别乡县，岁岁天之涯。俯仰能几时，两鬓忽已华。今年在京国，腊蚁汎流霞。酡颜发高咏，悠悠兴何赊。皇风无远迩，四海同一家。寒旭上东观，残雪明石渠。嘉平锡华宴，晓入承明庐。佩珂肃西清，韶音闻笙竽。自顾草木同，泽被仁风嘘。孰知四序周，正兹万物初。报国乏经济，白首徒嗟吁。八蜡闻古礼，腊日在兹旦。迎祭思报劳，猫虎禦田患。銮舆幸郊原，校猎旌旗灿。获禽足练武，震荡妖氛散。上以共乾豆，下以具宾馔。时雍年谷丰，河海永清宴。十五初志学，性颇嗜经史。谋生计已疏，岂复亲耒耜。自期德业成，拾芥取青紫。中季遂蹉跎，五十始从仕。扈从游两京，伏腊已三祀。寸劳不能效，窃禄抱深耻。瑶花已三白，腊戍当兹晨。田家愿丰稔，对此尤欣欣。岁功已云毕，斗酒叙比邻。共言足公赋，击壤同尧民。惭予不耕者，承乏侍紫宸。素餐不见斥，惟应仰皇仁。我本山泽民，浪迹随渔樵。岂意蒙齿录，置身事清朝。矧居翰林场，交好皆英僚。岁时遇伏腊，诗酒常见招。壮怀固浩浩，白发何萧萧。醉来目云汉，寂默神弥超。"}