{"id":"817347","title":"雨后偕同人过蔚千饮","dynasty":"清","author":"戴亨","text":"幽栖岂必出人群，水绕柴门绝俗氛。联袂来看三径雨，解衣先坐一床云。泖湖皂盖当年事，御沼清尊此日勋。卓荦满堂佳客聚，应占星象动天文。坐看空际雨霏微，云气苍茫绕竹扉。供客佳鱼随网得，开筵野鸟近人飞。浣花溪晚少陵醉，折角巾欹郭泰归。聊为盛时留太古，往来宾主尽忘机。"}