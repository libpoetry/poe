{"id":"1236731","title":"寄武川摩诃院圆明老人五首","dynasty":"元","author":"耶律楚材","text":"临行不暇别圆明，禅客机关百变生。明月清风都不会，落花流水两无情。只知常谒摩诃院，谁道曾离归化城。宾主相忘非聚散，笑谈松竹自清声。新诗入手眼增明，老作机锋太峻生。略叙寒温闲礼数，过承褒赏假人情。羡君奋迅超真地，笑我徘徊恋化城。且喜武川归海若，狂流万派尽消声。我爱圆明道眼明，简书时复寄鲰生。谈真辨妄输达士，背正归邪笑世情。且隐骊珠光万丈，奚贪尺璧价连城。穹庐高枕无馀事，静听潮轰北海声。归与不得效渊明，细碎功名误此生。客里正如闲气味，病来犹有好心情。冰弦罢品昭君曲，醉墨闲题苏武城。受用观音法无尽，悲笳风送两三声。一扇儒风佛日明，舍生从此乐馀生。高人编简寻长味，衲子林泉称野情。见道谷绵充廪藏，喜闻流散集京城。自惭无德毗明主，千里虚名浪播声。"}