{"id":"1252869","title":"寓意十首次敬助韵","dynasty":"元末明初","author":"王冕","text":"元龙湖海豪，忘怀但高眠。渊明辟世士，素琴不张弦。古意各有适，薄俗空媸妍。所以武陵翁，种桃竟忘年。白露下亭皋，绿叶飒已槁。弱质不自贵，却怨秋风早。嗈嗈征雁鸣，游子在远道。如何鹿皮翁，忘言对芳草。森森廊庙具，萧艾成长松。蠢蠢川泽灵，蛭蚓为游龙。时明在除祓，世混姑相容。忠义在草莽，谗谄分提封。扰扰路旁儿，仰面惭征鸿。荆轲上秦殿，郦生下齐城。斯须属鼎锯，何如卫叔卿。脱身傲万乘，泰华鸿毛轻。所谓达道人，贵在机决明。青松岁寒物，讵比蒲柳才？冰霜虽剥蚀，疏花应时开。良工岂不偶？中心类寒灰。却怜蘼芜草，遍满黄金台。圣贤不浪出，处士匪怀居。孔明是何人？高卧南阳庐。躬耕良自苦，待时故踟蹰。所为《梁父吟》，岂比《封禅书》。蛮触杂奔竞，蝇蚋纷争喧。鸾凤巢枳棘，鸱鸮集琅玕。风雷久不作，野露生微寒。壮士万里怀，肯谢漂母餐。古来王佐材，多在耕钓间。后地生虚雷，天惊漏秋雨。女娲死已久，此罅谁为补？纷纷读书儿，碌碌无可数。古人今人心，今人不如古。飘飘青琐郎，翩翩夹绮衣。媚媚红楼春，昏昏不知归。朝睹绿发润，暮惊白雪飞。只有陶隐居，颇能知此机。太行本无险，黄河谅非深。堂堂大丈夫，耻为游子吟。俯仰宇宙间，宁无圣贤心。何当五弦奏？南风听遗音。"}