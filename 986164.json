{"id":"986164","title":"送程给事知越州","dynasty":"宋","author":"钱藻","text":"越水浸天云脚乱，越山洗露秋骨巉。山重水远地万顷，居者暇裕无毁谗。朝家左顾倚藩捍，提兵开府为立监。得吾耆老自青琐，命书临遣芝泥缄。公以文章政事豪，骥跃天衢?羁衔。七闽南海劫大利，伟望压俗山之岩。欲公锦衣耀闾里，绶章灿烂拖虹縿。神武方兹五兵戢，高躔夜半隳祅搀。劭农决讼更何事，宁有纤蠹烦荑摲。黄堂歌酒醉宾从，独持大体钩最凡。姓名定入神仙籍，蓬莱上下鸾鹤骖。何当东去一解榻，归心千里追飞帆。"}