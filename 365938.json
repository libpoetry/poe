{"id":"365938","title":"梦横塘·同人集家园郂南水榭消夏，各以诗品为题，余得眠琴绿荫","dynasty":"清代","author":"黄燮清","text":"带风成韵，过雨吹凉，小园浮动春绿。懒枕游仙，且觅取、诗人闲福。尘外冰心，梦中瑶佩，一囊寒玉。渐声闻悟彻，醒倚斜阳，寻秋水、南华读。吾庐秀色天然，傍清流掩映，多种梧竹。石翠萝烟，明画出、楚山屏幅。问谁解、潇湘恨素，欲谱离骚未成曲。最好无弦，抱来三径，与苍云同宿。"}