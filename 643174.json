{"id":"643174","title":"送别峰上人之京","dynasty":"明","author":"胡奎","text":"我闻澄江净如练，优钵昙花世稀见。千载高安古道场，师来重把犀牛扇。先皇在时常引见，诏许谈经明光殿。尚方云锦赐袈裟，甘露天廚分内膳。翩然卓锡鸡鸣峰，帝遗渡杯来向东。神机鼓舌走飞电，玉麈到手扬宗风。白云在天无所住，塔前双桧为龙去。一夜呼龙入钵来，森然化作唐朝雨。五色丝纶下九天，师今又蹋大江船。山色溪声何限意，总归八万四千言。"}