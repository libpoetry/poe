{"id":"415961","title":"甲骨文歌——兼呈江苏省甲骨文学会会长徐自学先生","dynasty":"近现代","author":"常国武","text":"龟甲兽骨草芥耳，肉食之既旋弃之。孰意刀锥施其上，腐臭一朝变神奇。粤在十九世纪末，安阳小屯名忽驰。甲骨文字破土出，众目如瞽神如痴。赖有学者共探赜，真容渐为世人知。肇于殷商诸王室，卜吉卜凶凭巫师。虽非汉字之始祖，大辂椎轮实自兹。从此古文字畛域，吉金竞爽双丰碑。文字工具复技艺，惟我中土秀一枝。数千年斯传薪火，篆隶真草各趁姿。遂使书学成国粹，代有巨匠腾蛟螭。岂止泽被我禹甸，万邦倾慕朝彤墀。忆昔昌黎歌石鼓，叹为至宝涕泪垂。拟荐太庙永呵护，享之久远比鼎彝。甲骨光价倍蓰过，予生何幸窥其蠡。独恨两丸蚁旋磨，岁月骎骎鬓已衰。旁搜远绍无余力，还仗时贤抉幽微。徐侯惠书邀吟咏，才思枯窘难为诗。勉追韩公续貂尾，惭愧俚句与陈辞。"}