{"id":"1253169","title":"溽暑作古意六首","dynasty":"元末明初","author":"陈谟","text":"湿云涵薄雾，日光如镜尘。杨花吹满床，燕雏娇近人。双双白练带，衔得樱桃新。微薰似清暑，复慢幽人肌。泉声翠帷隔，花艳玉瓶滋。谁缄双青梅，题作无情辞。溶溶雨沼波，宿来得新鱼。但看萍无踪，始悟鱼安居。莫照钗头花，钗落惊双凫。剪下菖蒲叶，换却流苏带。虽微纂组工，自是清净态。画帘景迟迟，雕盘香霭霭。困多病不如，尘生风自卷。蕉心先雨开，菱花后时剪。宿有锦字书，教儿枕头展。枇杷香在手，将喂陇头鹦。娇鸣久不食，振羽谢多情。从今无浪言，浪言郎君惊。"}