{"id":"246344","title":"齐天乐·雪声次韵梦碧师","dynasty":"现代","author":"王蛰堪","text":"真妃初罢瑶池浴，霏霏作花如剪。巷陌铺银，楼台著玉，依约敲檐谁辨。龙沙漫捲。正交错翻纷，吟边白战。起舞回风，合教遗恨洛川岸。蓝关迁客驻马，出门愁落道，烟锁琼苑。灞水桥头，销金帐里，别有人间寒暖。鳞光照眼。听急霰惊风，打窗零乱。雪茗瓶笙，梦魂期共浣。"}