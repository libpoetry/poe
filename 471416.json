{"id":"471416","title":"顾膳部宴归三十韵（时大水，饥）","dynasty":"明","author":"汤显祖","text":"年深情易盈，春阑气方燠。斋房常自清，登临每伤独。同人风义生，命我春酒熟。新雨道无人，越歌山有木。甚设苦难常，为期省相速。适往才张具，且坐遗巾服。行棋过格五，点局残花六。豆间依古礼，坐次随年录。素盏溢芳温，青蔬杂兰菊。无事极脂膏，风斯映明淑。心清笑则雅，兴洽谈逾穆。留连清夜沉，偶叹春年肃。河北人犹流，江南子初鬻。行人深掠食，县官粗赋粥。杏花差有畔，苦草正无幅。黄星春不死，青岁鸟犹宿。微禄幸三饱，清斋休五肉。秀麦候皇明，妨粢怅神牧。一入同向隅，诸兄须仰屋。凡百关天运，有万依王福。江湖初绕霤，神州方蕴椟。举白但欢展，辞觞敢颦蹙。灭烛步除阴，明月隐深竹。风庭犹数杯，淋浪居末逐。金柝夜沉沉，玉街清朅朅。还斋深思余，倚槛端居伏。风露蔼延和，华桐暗相馥。岸帻且轻首，啜茗殊清目。侧看星尾迟，远听鸣鸡速。向署首明祠，灵妃方捧祝。"}