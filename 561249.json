{"id":"561249","title":"盘谷歌为司寇高公赋","dynasty":"明","author":"严嵩","text":"乐清山水天下奇，中间茗屿更逶迤。坤灵勃郁萃元气，何人卜筑开新基。高公百年草堂在，林色川容未曾改。地隔桃源长子孙，村标盘谷名江海。盘谷幽栖自隐君，后人济济藉芳薰。一溪桑梓横青野，九畹兰荪结綵云。堂下阴森满松柏，风雨泠泠护幽宅。岁时蘋藻荐明馨，阶前半是朱衣客。司寇承恩著锦袍，江山掩映罗旌旄。后来杰出况非一，上下彩凤看翔翱。礼成叙饮复酬倡，接盏飞觥各相向。里闬风猷出故家，朝廷礼乐归群望。吁嗟乎湛恩馀庆奕世存，路人尽识于公门。请君试听歌盘谷，昔日三槐安足论。"}