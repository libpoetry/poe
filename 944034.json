{"id":"944034","title":"送曹器远从使虏","dynasty":"宋","author":"陈造","text":"暑风焮面黄尘底，曹侯据鞍轻万里。晓趁官程夜未休，不为功名为知己。男儿生有四方志，谁能俛眉妇车里。周原咨度使尘飞，汉官威仪渠颡泚。异时横草恐不免，此去灌瓜聊复尔。赤县神州吾旧物，文谟武略君奇士。列圣恩波迄未涯，百年胡运今如此。山川险隘须默究，他日上前烦聚米。杀胡之林定何许，持酒遐望一启齿。归来有句敌车攻，老子滞懑资一洗。"}