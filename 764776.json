{"id":"764776","title":"霜叶飞","dynasty":"清","author":"严绳孙","text":"故乡他日。丹枫路、草堂斜转山麓。绕篱清涧断桥东，尽日汲寒玉。正欹枕、矮窗晴旭。山厨扫叶晨炊熟。醉卯酒如泥，把插架陈编，卷了不遣侵目。岂少摈落江山，芦人渔子，容易伴我幽独。为探梅信爱冲风，挂蒲帆十幅。要游倦、归来新浴。樵青扶醉移红烛。待先生如此去，四十三年，问他陵谷。"}