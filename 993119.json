{"id":"993119","title":"寄光化退居李晋卿","dynasty":"宋","author":"梅尧臣","text":"久无归田人，今喜子去禄。移家汉水滨，日见汉水绿。川鳞可为饔，山毛可为蔌。竟岁厌往还，行堤乐风俗。青巾艑上郎，漆鬓颜如玉。倚樯临落照，独唱江南曲。听若在江南，欢然自为足。我心虽有羡，未遂平生欲。更期毕婚嫁，方可事岩麓。买山须买泉，种树须种竹。泉以濯吾缨，竹以慕贤躅。此志应不忘，他时同隐录。"}