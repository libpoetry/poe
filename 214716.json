{"id":"214716","title":"念奴娇·衰翁憨甚","dynasty":"宋代","author":"侯置","text":"衰翁憨甚，向尊前、手拈一枝寒玉。想见梅台花更好，一片琼田栖绿。短辔轻舆，大家同去，取酒偿醲馥。元来春晚，万包空间黄竹。休恨雪小云娇，出群风韵，已觉桃花俗。羯鼓声高回笑脸，怎得天公来促。江上风平，岭南人远，谁度单于曲。明朝酒醒，但馀诗兴天北。"}