{"id":"691703","title":"徐汊风阻雨雪四首","dynasty":"明","author":"李梦阳","text":"风急江船绝，年残野色凝。密云寒夜柝，流霰洒舟灯。四望湖天黑，孤吟羁思增。旁村有夫妇，对火缀鱼罾。南雪竟为雨，北风增野寒。漏船喧夜语，摊湿搅晨餐。转苦人烟绝，生憎鸥鹭乾。吾行尚濡滞，估舶尔应难。阻舟江柳下，信宿五湖中。立水偏吞雨，飞沙半逆风。夜樯扶岸集，渔火乱波空。信有悲欢异，应知易地同。常年遇泛客，煞厌说风波。雨雪空江夜，伊予悲慨多。沙人荷伞至，滩鸟景舷过。幸及投簪会，山中有薜萝。"}