{"id":"1227522","title":"歌风台","dynasty":"元","author":"傅若金","text":"黔首厌秦暴，龙德奋炎刘。英雄乘天诛，拔剑起相仇。天风隳陵谷，飞云扬九州。天下事既定，怀土未遑休。置酒宴高台，中厨进庶羞。悲歌落林木，父老皆涕流。功臣日菹醢，壮士从何求。至今丰沛间，长顾使人愁。故乡帝所爱，零落遗旧丘。大运各有终，圣贤谁能留。焉知万岁后，魂魄复来游。"}