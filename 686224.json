{"id":"686224","title":"十骥咏 御赐千里雪","dynasty":"明","author":"卢象升","text":"疋练飞腾眼界空，白云为窟矫如鸿。轻麾羽骑狼烟靖，长驾应推第一功。历尽关山几万重，渥洼神骏喜相从。五明共道非凡品，百战先登果异踪。骧首云霄月影庞，胭脂丛里玉无双。惊鸿舞燕何堪比，一骑横秋饮汉江。细柳军容昔自奇，六花指点绕旌旗。千群战骑争相逐，独向春风顾盼迟。蔚也其文夺锦辉，中宵欲吼剑光飞。瑞质不随玄雾隐，凯歌声彻五花騑。记得临戎策马初，骅骝紫色映征裾。慇勤好为求刍牧，遍历风霜体自如。逐影霜蹄赋隙驹，追风铁骨傲征途。宁将汗血求金紫，但愿功成列画图。叆叇烟云覆碧蹄，朝来天厩暮辽西。昨宵逐电分明见，八尺玄虬带障泥。玉立亭亭孰与偕，空群逸足藐天涯。当场一任玄黄战，騋牝三千独尔佳。一夕金飙遍九垓，边庭将士诧龙媒。孤臣久励凌霜操，唯带秋容马上来。"}