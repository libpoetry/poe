{"id":"1122193","title":"范阳同年示及零陵三题率然为答甚愧妍唱 火星岩","dynasty":"宋","author":"俞希孟","text":"信美真灵宅，呀然洞府通。皇家尊盛德，南夏享阴功。庙貌邻炎帝，峰名比祝融。游人思所谓，无独爱嵌空。旭日多横照，幽岩得粹华。次山名此地，潇水汇其涯。峭壁生云叶，危根溅浪花。终携羡门侣，晨坐咽东霞。岩腹潜云构，清凉十亩间。天留盘古穴，人识宝陁山。坏像烟岚湿，高僧岁月闲。圣时无遁客，佳境付禅关。"}