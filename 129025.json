{"id":"129025","title":"八月十四夜对月","dynasty":"宋代","author":"方岳","text":"澄空四无云，明月如凝霜。岸巾南窗下，领略今夕凉。鸱夷渴生尘，风味不可忘。欲上排九关，笺此世故忙。百年几今夕，今我持空觞。竹君自可人，清影飞度墙。挹彼风露姿，浣此冰雪肠。明当醅瓮熟，春溜翻糟床。良夜难虚拘，当复会此堂。所不偿予言，有如明月光。"}