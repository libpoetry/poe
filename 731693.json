{"id":"731693","title":"义士行","dynasty":"清","author":"顾炎武","text":"饮此一杯酒，浩然思古人。自来三晋多义士，程婴公孙杵臼无其伦。下宫之难何仓卒，宾客衣冠非旧日。裤中孤儿未可知，十五年后当何时。有如不幸先朝露，此恨悠悠谁与诉。一心立赵事竟成，存亡死生非所顾。呜呼赵朔之客真奇特，人主之尊或不能得，独有人兮长叹空山侧。"}