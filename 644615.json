{"id":"644615","title":"上巳约友登南楼","dynasty":"明","author":"方孝孺","text":"生意忽满眼，不知春浅深。良朋旷嘉会，浊酒难孤斟。迢迢城上楼，高朗宜远临。曷不一举趾，纵望渊与岑。逍遥群动表，舒豁万古心。古人巳寂寞，继者应在今。蕴真有至乐，外慕非所钦。畴昔舞雩咏，千秋虞氏琴。穷达各有适，宇宙流遗音。景风生穆清，佳趣溢鱼禽。愿言领众妙，无为郁冲襟。"}