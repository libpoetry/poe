{"id":"713923","title":"赋得蝴蝶茧赠王黄门幼华","dynasty":"明末清初","author":"屈大均","text":"罗浮蝴蝶有洞穴，天蛾吐丝白如雪。千丝万丝作一茧，仙胎只为凤车结。终日缠绵如有情，变化一一通神明。茧中久蛰经霜雪，雌雄之雷不能惊。枝间厚裹乌桕叶，山人采得盈筐箧。四百峰边大小村，家家皆有大蝴蝶。黄门近自京华来，邀我共上麻姑台。不爱纷纷五色鸟，不求朵朵同心梅。只怜凤子多香茧，神物人间知者鲜。携归置在梧桐间，明岁车轮双翅展。仙人骥骥最相宜，庄得其雄老得雌。云霞衣服谁能似，日月精华总在兹。君亦当年勾漏令，自入罗浮多啸咏。鲍靓丹炉造未能，袁宏山疏题初竟。干金何物作装还，蝴蝶之茧徒斑斑。已掷沉香教作浦，更包锦石使成山。"}