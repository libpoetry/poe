{"id":"788371","title":"怡贤亲王挽诗三十韵","dynasty":"清","author":"胤禛","text":"天锡亲贤笃本支，惟王德业赞纯熙。功存廊庙寰区仰，道冠宗藩百辟仪。少日温恭承帝眷，髫龄孝谨荷恩慈。问安每候龙楼启，扈跸常随豹尾驰。圭璧精神昭粹质，风麟苞彩擅英姿。自然才艺该文武，卓尔端凝绝党私。三纪无惭臣子道，八年攸赖股肱资。溯从大统祗承日，历想嘉猷翊辅时。佐理万几安亿兆，综厘庶政挈纲维。度支式定邦财裕，水利功兴浩泽施。减赋蠲逋勤布算，栉风沐雨劝镃基。淤流通外成膏壤，田垄开时养稻粢。九品抡才分玉石，六韬训士总熊罴。霜威秋肃明条教，恺泽春温善抚绥。万里边防襄庙算，两军输挽佐畴咨。任兼宫府仔艰钜，理析豪厘辨等差。伟绩固难更仆数，清标更系久长思。撝谦不恃金枝贵，精白匪求黼座知。乐善荐贤时亹亹，奉公体国日孜孜。宽仁恤下孚群望，廉洁居心凛自持。八字褒崇皆实行，四时赐赉必晴曦。庆流正喜天人合，善积还期福禄宜。岂意赓扬方际盛，忽惊寝疾永睽离。鞠躬遑恤身前汁，矢志空余没后悲。犹忆恳情辞吉地，竟循薄葬守遗规。公卿徒步随旌仗，老稚扶观泣路歧。赠谥载光崇德典，加坛还树册勋碑。明祀配享千秋重，素服衔哀浃月期。纵极宠荣颁礼数，难酬懿美罄言词。应知灵爽归仙籍，留得鸿名万古垂。"}