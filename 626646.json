{"id":"626646","title":"送李九华之潮阳 其一","dynasty":"明","author":"岑徵","text":"三合化无方，循环如转轴。密云漫西郊，众阳当小畜。曰余昧所营，不向灵氛卜。悠悠松菌资，贞脆两无属。吾子秉慧质，与道为起伏。简珠潜沙泥，崇兰托薋菉。敢以小人心，谬量君子腹。岁月不华予，逝者一何促。恒惧朝露晞，德音终不淑。行矣茂远猷，怀哉嗣芳躅。"}