{"id":"764805","title":"瑶台聚八仙　同人湖上赏荷座客有谈秦淮风景者感赋","dynasty":"清","author":"薛时雨","text":"绕郭红芳。谁比似、西湖六月风光。水天无暑，柔橹荡处悠扬。三竺浮岚笼竹树，六桥软涨狎鸳鸯。尽徜徉。绿荷四面，人在中央。秦淮那便让此，有山温水腻，粉艳脂香。十里珠帘，而今一片沧桑。少年游迹寄处，猛回首，烟云劫一场。休惆怅，趁花间酒熟，沉醉鸥乡。"}