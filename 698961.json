{"id":"698961","title":"为郑先生题画四首值大醉 网鱼图群雁迅飞","dynasty":"明","author":"徐渭","text":"撒网打鱼惊雁飞，钓竿閒挂冷鱼矶。醉馀正好割鲜脍，怪杀松鲈画里肥。画里樵夫若个图，腰横片斧月痕初。不堪斫取真梁栋，只好供薪热茗炉。春雨潇潇醉酒尊，何人命咏牧图浑。溪寒月落牛自渡，老牧醉眠何处村。扁舟自分老江湖，秋水长天没野凫。长笛一声裂江壁，欲堕不堕觉画图。"}