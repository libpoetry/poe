{"id":"502686","title":"吴云归兴送别王明府子侄还姑苏","dynasty":"明","author":"王恭","text":"何处发归兴，吴江多白云。晴教积水青枫合，寒带空洲远雁分。游子前年别张掖，酒泉南头夜霜白。扁舟忽过钓龙台，回首姑苏是乡陌。小阮曾为叔父知，十年应负竹林期。参差雨雪遥相问，迢递关河又别离。羡君兄弟东归去，白马双嘶首前路。行人未听虎丘钟，春风已绿吴门树。莱衣重戏莫迟迟，百里邦君有所思。悬知旧国看云处，不比甘州见月时。"}