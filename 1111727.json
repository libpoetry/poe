{"id":"1111727","title":"和泽民二首","dynasty":"宋","author":"吴芾","text":"归心已动不容留，多谢君恩许退休。虽喜溪山归似旧，却惊岁月去如流。门前已是开三径，湖上何妨具一舟。莫道此时无伴侣，得公足可共遨游。欲绍家声每自鞭，肯同流俗饮贪泉。已将止足安心地，更把吟哦乐性天。笑日桃花将献媚，先春梅蕊欲争妍。人生会合真难遇，幸有杯觞且共传。"}