{"id":"1126109","title":"次韵重九之什","dynasty":"宋","author":"商倚","text":"英豪献策广庭中，问辨纷纷似叩钟。名奏九重书密上，士欣千载运亲逢。莺鸣定获乔林乐，凤举应容众羽从。盛世文章由此变，坐看风俗反醇浓。昔年此日故园东，烂醉牛山到暮钟。已往光阴那再得，如今羁旅又重逢。渊明把菊情虽厚，子美登台愿莫从。且看群书攲枕卧，病多仍负酒杯浓。"}