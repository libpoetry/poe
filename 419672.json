{"id":"419672","title":"绮罗香 其二","dynasty":"近现代","author":"姚鹓雏","text":"委蜕蝉枯，巡畦蝶瘦，故苑荒残千树。闲澹秋光，那有落红飞絮。甚墙阴、一例纷纷，只催起、暗蛩凄楚。更银塘、露冷莲房，枯荷听到几声雨。啼乌商略去住。随分青山汨没，休沾尘土。野锉疏烟，付与数家炊黍。便成灰，培壅新苗，还赢得、课功场圃。伫明年、新绿枝头，好花长护取。"}