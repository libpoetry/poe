{"id":"496928","title":"京口桃李园作时戊寅春赵敬甫邬汝翼陈永年同游","dynasty":"明","author":"张元凯","text":"三月弭帆京口渡，大堤十里垂杨护。故人行乐桃李园，恰有花开一万树。烂漫常生五色霞，氤氲散作晴空雾。赤城忽拥锦江流，朱方即是琼台路。游子来回总是迷，佳人采摘还相妒。拾翠寻芳乐未休，相逢且作少年游。斗鸡走狗花前队，秾李夭桃树底讴。莫将螓首疑闳孺，更傍蛾眉认莫愁。团扇扑时粉蝶乱，?船飞处红英浮。沉酣聊且眠金谷，潦倒那堪控紫骝。但恐芳菲易销歇，长江寂寂流明月。黄金纵有南山高，难买春花秋更发。片片飞花踏作泥，阴阴桃李自成蹊。开时不尽一杯酒，孤负枝头黄鸟啼。"}