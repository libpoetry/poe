{"id":"1128101","title":"次韵元厚之少保留题朱伯原秘校园亭","dynasty":"宋","author":"程师孟","text":"少年为学已名家，才折丹枝病可嗟。节带冰霜凌万竹，文含风露丽于花。也怜美玉犹存璞，人恨良金未出沙。赖有隐居如谷口，直将高意抗青霞。君家幽寂似山家，闻者其谁不见嗟。闭户几多闲日月，扫园有限旧烟花。书窗燕坐琴横石，吟径徐行杖卓沙。壁有谢公题好句，国人方此识馀霞。碧瓦春城十万家，可怜夫子独堪嗟。园林犹有前朝木，冠盖难寻故主花。亭瞰夕阳邻古刹，池通野水见晴沙。天然操尚无尘滓，合住蓬莱弄綵霞。"}