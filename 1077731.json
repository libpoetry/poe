{"id":"1077731","title":"中秋望月有感寄叔易季言并简仲辅弟","dynasty":"宋","author":"李纲","text":"前年河内中秋月，玉帐初寒铁衣滑。羽书狎至不成眠，坐伴清光到明发。是时季弟在幕中，病隔纱窗共谈说。出师未捷身已危，继被宸章召还阙。去年中秋寓宋都，金针篆字看除书。夜同叔弟坐月下，仰望赤气环斗枢。经营两河初就绪，斥罢将帅良非图。陵晨廷争不可得，上还印绶归东吴。今年谪官旅湖外，又值中秋有佳气。纤云四卷天无河，月色满庭如泼水。缅怀诸季会合难，但与阿宗相劳慰。举杯邀月应笑人，处处相逢万馀里。我生端遇国步艰，出入将相三年间。功名富贵亦何有，慨念四海悲汍澜。心驰沙漠关塞远，身堕江湖风露寒。不须更问世间事，但愿对月身常闲。"}