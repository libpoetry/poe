{"id":"701795","title":"园亭杂咏七首和樗亭弟 池","dynasty":"明","author":"黄衷","text":"倒影树淩乱，落耳蛙声碎。但看凉夜中，皎皎孤月在。敢拟弄水轩，悬匏比崇博。况有濠梁情，凭栏羡鱼乐。飞梁渡平塘，映花复映竹。试语济险功，长虹跨乔木。曲陵沧海上，那计五湖程。莫小池中物，时哉并四灵。露槿岂不荣，绛榴红亦簇。何似水芝英，无风自芳馥。洒洒琅玕枝，既洗愈秀雅。莫作风雨声，有客南窗下。谁谓高秋花，不及当春草。我有金万铃，春花无此好。"}