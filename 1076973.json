{"id":"1076973","title":"述怀","dynasty":"宋","author":"李纲","text":"早游文翰圃，误齿缙绅涂。兰省为郎久，霜台奋舌孤。荷知诚特达，励志敢踌躇。屡赐枫宸对，亲蒙御笔除。月卿论钜礼，柱史进寒儒。黼座当阳日，螭坳载笔初。明堂颁政事，路寝集簪裾。绣案横雕槛，天香夹御炉。翠华来宝辇，清跸警嵩呼。法驾临真馆，芳尘从属车。重瞳瞻日月，粹色仰琼瑜。侍立亲龙衮，书言粲帝谟。视朝崇政罢，劝讲迩英馀。丽日明金殿，轻风响佩琚。漏声寒淅沥，槐影绿扶疏。紫橐陪时彦，黄扉寓直庐。仙游疑阆苑，清梦岂华胥。遇事肯怀禄，衔恩宁惜躯。惟惭涉道浅，岂恨与时迂。犬马知爱主，龟蛇思报珠。未终青史志，一奏皂囊书。谁谓爰丝直，端同汲黯愚。谪官来剑浦，襆被出神都。感激心独苦，飘零岁已徂。悽悽念终养，冉冉叹征途。四海尽蒙泽，孤臣方向隅。愿回天上照，一起辙中枯。"}