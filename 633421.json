{"id":"633421","title":"题王伯子四雅亭","dynasty":"明","author":"释今无","text":"偶亭主人清且贤，弹琴问政何翩翩。黎童蛮女歌来暮，渡海孤僧逢偏早。文章词赋日相投，一别三年长秋草。去秋又搆四雅亭，衣冠满座百壶倾。习家池馆日相求，竹林之下风飕飕。棋声诗思皆劲敌，即此可以凌王侯。中少一幅乞人笔，续貂岂堪容此物。濡毫树底为君挥，胜事留传在翠微。"}