{"id":"416874","title":"大圣乐 一九四二年怀蜀中故人","dynasty":"近现代","author":"胡士瑩","text":"饯腊人家，迓春弦管，岁华凄艳。溯五年、云雁无书，诗袂酒襟，慵向客窗重检。圃雪苑梅残年影，怕容易东风吹梦淡。飘零久，算尘海半生，虚名空赚。多情竟成万感。奈人自疏狂才自减。看闲闲车马，为谁凭损，天涯阑槛。鼓角定惊峨眉月，滞千里回帆江浪险。愁敧枕，听迢递、严城更点。"}