{"id":"677890","title":"王昭君歌","dynasty":"明","author":"赵迪","text":"自顾倾城姿，六宫人莫比。薄倖丹青人，使我恨至死。忽朝嫁我天一方，托身万里何茫茫。宫月歌残杨柳色，梨云梦断罗衣香。玉容暝对边尘泣，昭阳恩宠何嗟及。云边箭落雁声寒，帐中霜重貂裘湿。蕃王强妾若尽欢，异域不通言语难。肝肠暗与弦俱断，独抱琵琶向月弹。"}