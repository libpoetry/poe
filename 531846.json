{"id":"531846","title":"都城引送陈七表兄之横浦","dynasty":"明","author":"黄佐","text":"都城十月尘如山，朔风吹雪行路难。侵晨我已驾马出，薄暮始随栖鸟还。下马入门见兄到，张灯与兄拂巾帽。三年不得奉颜色，一觞且共开怀抱。兄之大父我外翁，声价昔震蓬莱宫。家有图书出秘府，兄能取次藏胸中。此时吐露惟衷款，笑谈衮衮良夜短。促膝翻愁朱火尽，萦窗忽见金波满。相看本是同根生，世态悠悠安足评。天涯未易输肝肺，海内谁云皆弟兄。我随玉节别兄去，荆门梦渚烟中树。陇头两见秋云飞，又向都城得相聚。都城阁道从天开，虎豹为关鸾凤台。簪缨无数不敢到，兄以材贤长往来。兄辞家久常思母，天遣为丞向横浦。万树梅花道板舆，一水何曾隔乡土。兄今十月出都城，风景如前非合并。孤舟明日河桥路，微雨萧萧无限情。"}