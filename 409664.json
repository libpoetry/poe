{"id":"409664","title":"柴扉杂咏九首 其一","dynasty":"近现代","author":"杜关","text":"夜读游侠传，慨然思京津。京津同盟者，男女逾千人。情切弟兄好，谊合姊妹亲。当时矜气节，志在摧暴秦。仗剑入都门，谁不见性真。中有一烈士，吾友彭家珍。一弹惊帝座，贤于十万军。论功膺首赏，开国第一勋。张杨黄吴白，蔡薛孙萨文。其他义勇士，芳徽难具陈。从容以授命，蹈义而依仁。死者长巳矣，生者腼然存。自从民国来，同盟乌足论。汪李浮海去，朋党各区分。或为降北虏，或为洪宪臣。或则汩其志，或则辱其身。背信如陈馀，趋势如华歆。卖友以希荣，叛主以孤恩。昔也何同气，今也何害群。纵知权利途，最能扰天君。士穷见节义，水乱识清浑。贞松有本性，浮萍无定根。宁为原宪贫，不羡苏季尊。宁为陶靖节，不作周彦伦。道德日以养，争攘徒纷纷。感此伤今昔，安得不沾巾。"}