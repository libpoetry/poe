{"id":"1249990","title":"题良常居士山居","dynasty":"元末明初","author":"吴克恭","text":"良常标名山，句曲主仙洞。茅君倚翠麓，白云满高栋。上有岩栖士，山入与云共。芝草鸟为耘，桃红鹿衔送。茅君老兄弟，夙昔勤远梦。子独擅为邻，幽深补其空。风瓢悬雅乐，灵朮分仙供。息我山木阴，怀人玉箫弄。暂时苦劳事，非必能抱瓮。洗药爱源泉，掇英比朝饔。归静其抱一，知尚亦殊众。鹤驭来何方，寻君引余鞚。"}