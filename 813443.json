{"id":"813443","title":"叠前韵答振之","dynasty":"清","author":"李振钧","text":"疏佣那望绾青银，大好湖山愿寄身。命果无愁甘守拙，诗常有债转忘贫。能言鸟不巢幽谷，解笑花偏斗早春。毕竟才华曾有几，也应难料后来人。也如郊岛两诗囚，吟袂同悲宋玉秋。好丑随人初嫁女，盛哀阅世旧封侯。多才自古难青眼，好友于今渐白头。万事若能如我意，大河应亦向西流。怕向人前话感恩，故衫憔悴旧啼痕。古槐能幻淳于梦，芳草难招屈子魂。尘谪何因偏綵笔，天涯无处不朱门。任君学得安心法，清浊从来未易论。波翻沧海总无惊，去住身如一叶轻。红豆几人犹问卜，青山到处可题名。久虚阆苑看花约，空负瑶阶望月情。莫道持螯堪共醉，满天风露是秋声。"}