{"id":"688001","title":"郭元修广文入山话旧","dynasty":"明","author":"成鹫","text":"三年两见锦江春，未识当途是故人。君若不来予不往，各分明月与嚣尘。乘车戴笠倍多情，长老峰头笑一声。僧未隐山官未擢，相逢不敢问前程。问予何事在人间，却为无钱可买山。愿得旧游身早贵，大家成就一人閒。松寮一宿去匆匆，江上回舟趁好风。归去若逢贤地主，漫云城外有山翁。"}