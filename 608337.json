{"id":"608337","title":"入西樵 其四","dynasty":"明","author":"区大相","text":"涉海时泛滥，登岳信阻修。未若兹山胜，逶迤起平畴。烟霞接敝庐，林壑即近陬。旦发淩东坂，倒景穷西陲。畦疃高下起，瀑布纵横流。人家住重岚，水木涵清秋。啸歌白云动，衣袂青霞浮。金砂事未著，玉版谁见留。葛洪慕丹井，安期访蓬丘。此山多胜事，缓步得冥搜。一枝聊偃息，八极可神游。"}