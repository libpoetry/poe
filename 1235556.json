{"id":"1235556","title":"八月十六日送张仲举至秦邮驿是夕邵文卿置酒云峰台望月二首","dynasty":"元","author":"成廷圭","text":"水驿官船晚未开，月明乘兴且归台。扬州鹤怨山人去，甓社珠迎国士来。千里何时重命驾，百年今夕此衔杯。同君尽醉交游地，为问秦郎安在哉。云峰台上今宵月，奇绝平生此一行。天水光摇秋万顷，星河凉转夜三更。谪仙被酒骑鲸去，游女吹箫学凤鸣。明发星槎上河汉，定传诗话到蓬瀛。"}