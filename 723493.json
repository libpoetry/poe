{"id":"723493","title":"正旦上司宪府诗","dynasty":"南北朝","author":"庾信","text":"诘旦启门栏，繁辞涌笔端。苍鹰下狱吏，獬豸饰刑官。司朝引玉节，盟载捧珠盘。穷纪星移次，归馀律未殚。雪高三尺厚，冰深一丈寒。短笋犹埋竹，香心未起兰。孟门久失路，扶摇忽上抟。栖乌还得府，弃马复归拦。荣华名义重，虚薄报恩难。枚乘还起疾，贡禹遂弹冠。方垂莲叶剑，未用竹根丹。一知悬象法，谁思垂钓竿。"}