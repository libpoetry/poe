{"id":"828259","title":"寥志弟遗水蜜桃夜起食之感赋","dynasty":"清末近现代初","author":"陈曾寿","text":"触热中夜起，移簟临风轩。渴食水蜜桃，肺腑彻甘鲜。壬君昨遗我，含笑出袖边。肫然让梨意，犹似儿童年。忆昔母在时，壮大承偏怜。悯其终日劳，篝灯复丹铅。仆媪每传赐，小盂枣栗莲。当时昧不觉，此境俄已迁。人生所至乐，随之入沉泉。沉沉复沉沉，万劫不再缘。母去子安存，馀骸何有焉。翻恃哀暂忘，惛茫命苟延。一桃味深回，悲起遂不眠。"}