{"id":"114813","title":"春云怨·春风恶劣","dynasty":"宋代","author":"冯伟寿","text":"春风恶劣。把数枝香锦，和莺吹折。雨重柳腰娇困，燕子欲扶扶不得。软日烘烟，乾风吹雾，芍药荼弄颜色。帘幕轻阴，图书清润，日永篆香绝。盈盈笑靥宫黄额。试红鸾小扇，丁香双结。团凤眉心倩郎贴。教洗金罍，共看西堂，醉花新月。曲水成空，丽人何处，往事暮云万叶。"}