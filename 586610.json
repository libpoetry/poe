{"id":"586610","title":"舟次繁昌阻风戏作","dynasty":"明","author":"周用","text":"江湖五月南风生，北船迟滞南船行。南人多在北船上，日日思家万里情。起来搔首与天语，愿得广莫良风至。人皆笑我违天时，我愿彼苍从人意。韩子讼词苦无端，郑弘隆德终能济。寄奴登舟风亦转，坡老掷珓风亦还。宫亭之神分上下，个个使船郊使马。风兮风兮听我语，从我之意解人苦。晨转北兮暮转南，两两平分谁恼汝。"}