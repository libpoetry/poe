{"id":"659121","title":"伤庭梧","dynasty":"明","author":"王鏊","text":"庭前两梧桐，肤寸手所掇。岁月曾几何，直上殊挺拔。峨峨双幡幢，云汉相摩戛。谓言召南棠，百岁辞剪伐。独嫌清秋夜，障我中天月。星辰互蔽亏，胸次不得豁。意欲稍去之，惜此方薆郁。飓风忽西来，势倒沧海竭。屋瓦尽飞扬，行道多颠蹶。挺然与风争，倔强蛟龙跋。终然不自持，划若崩山坼。杜陵惜楠树，我意亦恍惚。信哉昌黎言，木高风必折。勿言势崔嵬，蝼蚁中潜穴。似闻崇明沙，滨江马陀窟。万室随江流，老少多漂没。公胡久彷徨，为此良咄咄。翻惜堂搆初，不种松与柏。"}