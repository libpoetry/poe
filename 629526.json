{"id":"629526","title":"北山写怀","dynasty":"明","author":"黎玉书","text":"一从君别后，蒲草坐高幢。响梵钟敲梦，栖禅云到窗。浓烟吞远岫，浅水接轻艭。月色裁眉叠，灯花吐眼双。骚场分玉楮，曲部倒银缸。衣钵身閒住，旗枪舌战降。城深迷故苑，岸曲泻奔泷。僧影看癯鹤，花关吠小尨。吟中怀赤帜，句里话澄江。鸟篆镂苔璧，龙精触石矼。竹枝翻旧曲，杨柳入新腔。几度寻幽侣，其如隔海邦。"}