{"id":"466608","title":"赠答新草 其二 赠贺苏老","dynasty":"当代","author":"何永沂","text":"杂文何事入诗来，一路桃花带血开。当代吟坛新体立，聂旗风展聚奇才。大梦弥天大悟难，不朝不市不深山。年来独立非遗世，试看当门曳一兰。为人除刺笑嘻嘻，读破群书勘透诗。不是佳人不是贼，守中有道寿无疑。画诗雅正久闻名，寄一枝春一段情。疏影横斜何况白，教人能不梦魂清！击节长歌太白风，记曾授课醉颜红。永兴诗酒逍遥夜，彩袖频斟笑玉钟。江湖悟艺吐吞霞，铁笔为诗独一家。不向东皇乞圣谕，自教古树绽新花。君诗嬉骂格堪传，共我红旗五十年。他时再会双同客，不在吟边在酒边。才子商潮等若虾，斗龙近又险沉沙。不死熊郎天不薄，梅妻拿手浣溪纱。惜君敏捷诗千首，醉此飘零浊酒杯。纵号东遨休近海，最宜倚马越王台。小楼衔月夜阑珊，白话为诗我大难。不向翰林充学士，只留佳句在民间。“未经年少已中年”，抛卷凭栏独黯然。我爱君诗非假古，各人头上各人天。相忘人说在江湖，我谓诗坛道不孤。破帆破浪湿灯亮，共把冰心寄玉壶。君子之风思欲齐，果然人物在江西。曾吟帆影碧空尽，又赋同舟醉玉溪。赋到沧桑意近痴，始能识得段家词。冰天跃马吾曾梦，纸上风云自不知。不是高官一小民，人堆互觅感情真。世有诗缘多在梦，明朝道别又红尘。自体裁成韵自骄，狂来挥笔怨吹箫。今古中洋一炉冶，诗坛也许有新潮。岂能无句赠平郎，四十为诗大不妨。试辨君才材有别，从容潇洒雅之堂。"}