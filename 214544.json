{"id":"214544","title":"解连环·妒花风恶","dynasty":"宋代","author":"蒋捷","text":"妒花风恶。吹青阴涨却，乱红池阁。驻媚景、别有仙葩，遍琼甃小台，翠油疏箔。旧日天香，记曾绕、玉奴弦索。自长安路远，腻紫肥黄，但谱东洛。天津霁红如昨。听鹃声度月，春又寥寞。散艳魄、飞入江南，转湖渺山茫，梦境难托。万叠花愁，正困倚、钓阑斜角。待携尊、醉歌醉舞，劝花自乐。"}