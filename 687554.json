{"id":"687554","title":"夏日卧病得诗十首","dynasty":"明","author":"孙继皋","text":"客久堪谁过，官閒稳自慵。琴书供病色，花竹散尘容。昼杳沧洲梦，时寻白鹤踪。东方有高隐，吾意倘相从。会心那在远，小筑见幽情。过雨宜花事，当风忽鸟鸣。青山供卧起，白日废逢迎。懒病依然惯，非高吏隐名。幽居无俗事，小径即花源。薜荔春常在，轩窗月每存。焚香惟晏坐，对客只清言。更爱看山色，新开傍竹门。不浅烟萝兴，尘中亦掩关。诗情消白日，病骨傲青山。野鹤焚香下，閒云散帙还。浮名将薄宦，吾意有无间。偶尔成幽赏，居然得隐心。月檐松树迥，门径枣花深。窃禄从宾戏，论诗许客寻。浮生元不薄，何必定抽簪。伏枕违丹掖，端居坐紫微。颇怜官舍寂，未觉吏情非。乳燕窥悬幕，鲜云护赐衣。还思散直处，钟月远微微。偃蹇供常病，栖迟隔故乡。检书槐月晓，移枕竹风凉。翠管虚中禁，金茎足上方。圣朝无羽猎，未敢奏长杨。万事堪高枕，官衙况薜萝。闭门玄草歇，开牖白云过。竹翠晴犹湿，荷香晚更多。陆沉翻自爱，不复厌婆娑。乞假辞朝谒，耽幽学隐沦。病翻思客至，閒不厌官贫。高树团晴霭，秾花恋晚春。物华偏在眼，肯惜酒杯频。官阁暑犹寒，生涯寄药栏。风尘吾意懒，岁月主恩宽。短发牵丛桂，同心忆采兰。小盘甘苜蓿，时复一加餐。"}