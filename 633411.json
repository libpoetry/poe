{"id":"633411","title":"琼山诸秀才秋闱不第诗送之归","dynasty":"明","author":"释今无","text":"男儿负所学，挟笔干时贤。所求贵得志，展翼青云巅。家住扶桑下，门临铜柱边。海水一万里，崎岖路几千。只身涉溟渤，行李滋蛮烟。富贵如可求，艰难甘弃捐。讵意竹箭流，还教点额旋。孙阳实未来，绝尘徒自怜。且归玩沧海，五车恣幽研。他年一昂首，自然摩高天。石房垂椰叶，芸室烧龙涎。药苗穿篱秀，秋韭割来鲜。烹鸡下美酒，茉莉薰昼眠。人生有如此，圭组何必先。我本谈空士，旧游曾留连。道义既云合，交情良亦坚。相订或重来，开池种白莲。今转送君去，殷勤一赠言。客路日易短，寒螀啼君前。悲欢岂有定，倚仗久难诠。五尺何多力，万事如钩连。秉心皈绣佛，胜着祖生鞭。"}