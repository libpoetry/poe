{"id":"816971","title":"书事五首（壬午）","dynasty":"清","author":"雷钟德","text":"十丈龙旗彻晓横，圣明赫怒整戎兵。折箠未用笞强敌，授钺惊闻出上卿。岂有谢安虚坐镇，本来殷浩最声名。鲸鲵跋浪风涛恶，吃紧临轩跂望情。横海楼船大纛旗，汉家杨仆足威仪。岂期东海掣鲸手，翻作南山隐豹姿。楚国小罗犹乱次，秦人窥赵巳坑师。西师自古推韩范，谁料文章当济时。越裳消息正心哀，闽峤军声更急雷。岂谓师丹浑忘事，可怜山简自浮杯。艨艟片段浮江下，血肉飞腾作雨猜。独使至尊忧社稷，风云翊戴几人才。水陆军声羽檄纷，诏书特起故将军。但闻巴蜀索军实，不见旌旗卷塞云。胡骑数传边报急，秦庭可有哭声闻。圣恩宽大惟行赏，敕赐金钱策战勋。果然壮士返朝暾，一战先惊骄虏魂。岂意北庭方献捷，遽闻南越已无藩。失机纵寇皆人事，屈己安民亦圣恩。天道好还非汝贷，蛟鼍血溅海犹浑。"}