{"id":"102391","title":"送程七表弟知泗州","dynasty":"宋代","author":"苏轼","text":"江湖不在眼，尘土坐满颜。系舟清洛尾，初见淮南山。淮山相媚好，晓镜开烟鬟。持此娱使君，一笑簿领间。使君如天马，朝燕暮荆蛮。时无王良手，空老十二闲。聊当出毫末，化服狡与顽。勿谓无人知，古佛临涛湾。赤子视万类，流萍阅人寰。但使此可人，余事真茅菅。"}