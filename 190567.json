{"id":"190567","title":"水心亭·水从灵涧来","dynasty":"宋代","author":"胡宏","text":"水从灵涧来，清泚不可污。经过我亭下，妙见涓涓处。见处事如何，欲说岂无路。百丈生潮头，一勺本性具。经纪大地间，形势中国著。江汉荆襄望，河渭关洛固。衡山折底柱，触石堆滟澦。沄沄三千丈，瀁瀁四海布。岂有不岩阻，盈科演然去。岂有不堤防，润不涣无住。畇畇青山田，渺渺均{左氵右阴}注。荡荡白虹舟，飘颺任奔翥。来者无终穷，济者无量数。周流造化功，妙体不竞愫。寄语观水人，事不在章句。"}