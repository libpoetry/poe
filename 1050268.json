{"id":"1050268","title":"送杨缜供备还京","dynasty":"宋","author":"郭祥正","text":"伯玉弘农后，轩轩真丈夫。首虽峨武弁，满腹藏诗书。三年监郡兵，一日云解符。考之闾井言，公廉卒如初。未尝害一物，纵舍乃有馀。我方卧空屋，袒跣与世疏。感君数相过，晨坐定及晡。新诗并美酒，问遗无时无。老境重可惜，远别复何如。羡君五福全，客官奚拘拘。子孙俱禄仕，京城富园闾。精神趁强健，优游早悬车。祝君可以归，为君吟归欤。"}