{"id":"774607","title":"新竹竹枝词","dynasty":"清","author":"郑鹏云","text":"循例家家拜玉皇，半求名利半安康。不知案上司香吏，曾否分明达上苍。端阳佳节约同游，角黍堆盘自应酬。况是今年风景好，大家海口看龙舟。盂兰胜会斗繁华，女伴娉婷伞半遮。绝似芙蓉初出水，一枝叶护一枝花。搓丸风俗纪闽南，净手焚香祝再三。新妇背人拈一颗，当垆私自卜宜男。"}