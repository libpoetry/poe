{"id":"696143","title":"复江浦张都宪二首","dynasty":"明","author":"罗伦","text":"圣主忧勤稼穑难，大臣忠奋亮天官。日边红杏春前种，海上黄茅梦里观。玉殿薰风清社稷，冰壶秋月照心肝。东篱无限秋光好，留与渊明晚节看。万鼎横天玉铉扛，尧波导海息舂撞。秋飞野草青千里，春递莺花满万邦。云外凤毛真有侣，海边鸥鸟信无双。功成南纪标铜柱，自见闻风万壁䧏。"}