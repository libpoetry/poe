{"id":"605916","title":"天界寺宴集","dynasty":"明","author":"卢龙云","text":"近郊多宝地，兹地景偏饶。诸天开净域，上界出僧寮。阴森翳草树，乔木且干霄。万松间修竹，绿荫垂丰条。值我同心友，折简相招邀。夙驾西南隅，弭盖陟山椒。历览穷幽胜，徙倚任逍遥。置酒长檐下，远俗隔尘嚣。鸟哢声声巧，林响复翛翛。举杯能勿醉，耳热一长谣。日晚促归骑，始觉路迢迢。秉烛兴未尽，入户已深宵。"}