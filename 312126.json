{"id":"312126","title":"拜星月慢·秋愁","dynasty":"清代","author":"陆求可","text":"烟草催黄，风蒲驻绿，几阵金飙刮面。蛩语猿啼，闹幽人庭院。漏声永、乂手瑶阶玉砌，唯有阑干倚遍。露白天高，看寒生翠幔。算为欢、有红裙轻艳，更休道、岁月如驰电。可奈回首生平，苦风流云散。入秋来、何地消愁叹。带移孔、瘦骨刚馀半。又那堪、辘轳声声转，晨昏不断。"}