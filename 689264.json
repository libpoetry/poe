{"id":"689264","title":"古怨诗五章","dynasty":"明","author":"何景明","text":"陨叶辞旧枝，飘尘就岐路。迟徊决绝意，言念平生故。泥泥行间泥，零零蔓草露。岂不畏沾污，为子无晨暮。抗义一何明，结志誓不解。对面有背弃，何言万里外。陟疆朝采葑，陟畛暮采菲。所重在德音，容色安足恃。白玉虽光辉，瑕疵在其内。徙看色笑亲，讵识肝胆异。势夺恩爱移，交离谗毁至。弃捐岂我伤，卑薄乖情义。寸心抱贞固，投一安有它。讵知所同欢，散聚倏朝霞。昔为山上石，今为浪中沙。孰云无转移，漂荡令心嗟。清晨临御沟，御沟东西流。垂杨夹广路，躞蹀行紫骝。挥鞭不顾返，斗酒谁能留。嘅焉中道情，覆水倘可收。"}