{"id":"1117622","title":"易守建业毅夫有诗赠别次韵五首","dynasty":"宋","author":"陆佃","text":"太守无堪久借留，君王恩礼与升州。亲舆自可时来往，渔唱犹能数献酬。风色得经扬子渡，月明知在海棠洲。北山楷木今成列，独傍师门想见丘。凌晨寒日弄辉辉，我旆东来子旆西。对此销魂两无语，恨初相遇一何稽。梅花可惜空随驿，鸥鸟多应不下溪。犹有往来鱼与雁，好将诗什当书题。紫案焚香拜敕黄，无因久借盖公堂。不堪落日离魂断，赖有薰风引梦长。吹律渐知寒谷暖，卖浆曾值暑天凉。他年果若成功去，乞取南阳作邓王。春渚秋潭不可寻，回头城郭碍高林。但知自白三分鬓，更与谁论一寸心。红粉泪痕消片玉，故人情分重千金。临岐不忍醒时别，一任玻瓈酒盏深。谁信金陵刺史肠，曾怀珠玉夜光芒。一尘侍从才虽短，双奉君亲日更长。得郡免营三釜粟，过都容捧万年觞。遥知南北相望处，风在檀栾月在棠。"}