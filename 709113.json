{"id":"709113","title":"水陆道场祭幽歌","dynasty":"明末清初","author":"王邦畿","text":"白日堕落山气腥，黑云飒沓海气凝。老僧法力开幽冥，天坛之上位之中。莲花佛顶六角红，古铜铃铃声吽吽。吽吽咒语不可议，上彻九天下九地。地上死人地下生，嗜欲饮食如生平。老僧观水天雨雨，老僧观药天雨乳。老僧观日天与光，老僧观花天与香。盘桃千颗生火瘢，香黍如珠饛丘山。老僧悲，鬼子啼。老僧喜，鬼子嬉。老僧穆穆鬼子肃，百宝光明透重狱。南无接引阿弥陀，昔时鬼少今鬼多。昔时鬼子多白头，今时鬼子多缺头。缺头持头来，持头续头去。老僧指向鬼子陈，眼前黑面是仁人。"}