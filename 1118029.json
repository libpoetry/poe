{"id":"1118029","title":"新凉书怀四首","dynasty":"宋","author":"陆游","text":"乌帽围宽带眼移，闭门惯忍日长饥。文章虽愧声名误，志节宁随血气衰。天地无私非困我，圣贤可学有馀师。短檠正叹经时别，凉入郊墟喜可知。药物扶持病少苏，残年不恨老菰芦。潦收溪椴鱼争售，岁乐村场酒易沽。无日桤林无坠叶，有时燕户有新雏。秋风剩起扁舟兴，安得州家复镜湖。邻曲今年又有年，垂髫戴白各欣然。先输官庾无逋赋，共赛神祠有社钱。退傅寄声情缜密，晦翁入梦语蝉联。灯前细与儿曹说，蠹简犹堪数世传。山川遗迹晋唐馀，水竹相望许洛居。一齿屡摇犹决肉，双眸虽涩尚耽书。郊原夜夜驱耕犊，村店时时秣蹇驴。客问若为娱老境，吾儿未与短檠疏。"}