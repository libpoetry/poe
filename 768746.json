{"id":"768746","title":"高阳台 夜雨不寐","dynasty":"清","author":"赵庆熹","text":"细咽风砧，缓敲檐铁，无端作出声声。透薄窗纱，偏生不肯天明。芭蕉自说凄凉语，又何尝、必要人听。奈多情，至此魂销，入耳偏清。衫边记起斑斑泪，记秋江夜泊，枕上潮生。一样无聊，乌篷换了青灯。常时惯说侬多梦，恁今宵、作也难成。一更更，容易教人，候到鸡鸣。"}