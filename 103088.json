{"id":"103088","title":"邺中行·武帝初起铜雀台","dynasty":"宋代","author":"梅尧臣","text":"武帝初起铜雀台，丕又建阁延七子。日日台上群乌饥，峨峨七子宴且喜。是时阁严人不通，虽有层梯谁可履。公干才俊或欺事，平视美人曾不起。五官褊急犹且容，意使忿怒如有鬼。自兹不得为故人，输作左校滨於死。其余数子安可存，纷然射去如流矢。鸟乌声乐台转高，各自毕逋夸疐尾。而今抚卷迹已陈，唯有漳河旧流水。"}