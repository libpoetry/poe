{"id":"458058","title":"贺新郎　寄呈尚永亮、王兆鹏二先生","dynasty":"当代","author":"卢青山","text":"剥啄声喑哑。试开关、支离有客，倚廊檐罅。仰鼻宽唇森露齿，行似时钟摆打。问汝客，来何为者。蓬勃毛髯淹颊颧，是山中逸出猿公也。尚能语，亦可罢。温茶小案清而雅。正商量、庄文屈赋，唐春宋夏。一瞬精魂驰万古，裳羽飘飘来下。听舌底、奔腾阵马。拾取唾馀囊一裹，向归来、惆怅无朝夜。欲长侍，听公骂。"}