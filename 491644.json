{"id":"491644","title":"虎逐狼","dynasty":"明","author":"刘崧","text":"野狼据山作巢穴，连年呼群食人血。一朝猛虎入山来，虎自凭陵狼迹绝。山中久厌狼害人，乍得猛虎惊良驯。岂知残毒乃本性，鼓吻磨牙更雄骋。一鸟死，百鸟哀，一狼逐，十虎来，山藏泽薮胡为哉。吾闻周公驱猛兽，不用长戈并劲弩，政教修德施溥。人民欣欣乐含哺，麒麟来游凤凰舞。上天甚明民甚苦，更万万古莫生豺与虎。"}