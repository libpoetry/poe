{"id":"688689","title":"九月十日同宫保浚川会少傅桂洲宅席上有作次韵","dynasty":"明","author":"严嵩","text":"高城过雨浮埃净，东阁留宾绮席开。紫艳未呈芳节菊，黄封先出内家醅。幽怀晚径频移榻，醉眼秋山独倚台。退食相过应不厌，共看名籍在蓬莱。还怜颜鬓三秋改，怅望风烟万里开。病客未能忘野兴，玉人犹喜对仙醅。霜晴白雁来沙碛，日晚祥乌下石台。朱绂缪惭随奉引，可应重问北山莱。"}