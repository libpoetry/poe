{"id":"566442","title":"长歌","dynasty":"明","author":"夏完淳","text":"我欲登天云盘盘，我欲御风无羽翰。我欲陟山泥洹洹，我欲涉江忧天寒。琼弁玉蕤佩珊珊，蕙桡桂棹凌回澜。泽中何有多红兰，天风日暮徒盘桓。芳草盈箧怀所欢，美人何在青云端。衣玄绡衣冠玉冠，明珰垂絓乘六鸾。欲往从之道路难，相思双泪流轻纨。佳肴旨酒不能餐，瑶琴一曲风中弹。风急弦绝摧心肝，月明星稀斗阑干。"}