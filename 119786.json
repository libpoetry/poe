{"id":"119786","title":"一节食·医经戒多食","dynasty":"宋代","author":"陈造","text":"医经戒多食，书恶殄天物。细茹取微足，卫生此其档。是铭当匕箸，况我已衰疾。胡为冒所戒，一卧复十日。恙疴不虚生，一一自口实。大嚼健武事，欲强蒲柳质。行年逾知命，备历世纤悉。山肤与水豢，尝味几十七。婪酣复不已，颐正昧终吉。昔人议四凶，饕餮乃其一。不见辟谷翁，曾是汉良弼。"}