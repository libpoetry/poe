{"id":"569074","title":"咏诸功臣像二十六首 其十四 故荣禄大夫太子太保吏部尚书赠太保王忠肃公翱","dynasty":"明","author":"王世贞","text":"昔在英景朝，天步实多艰。矫矫一巨公，降崧自钟山。受脤奠辽海，飞檄扫南蛮。再入司统均，晚际一何殷。不诡亦不比，侃侃曹石间。远迩苞苴绝，旦暮军门闲。左掖造膝归，屹然冠朝班。眉寿古所希，荣名安可攀。"}