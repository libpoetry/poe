{"id":"488606","title":"酬许希旦郑兆采陈尧勋方子韩四子赠别之作","dynasty":"明","author":"佘翔","text":"佘生落落谁与友，大抵猖狂常使酒。自分茂陵四壁贫，交游往往嗟白首。小技雕虫岂有名，一时揽结弟和兄。寂寞但留玄草在，从他白眼漫相轻。途穷无奈步兵哭，却向天涯走碌碌。若道穷交不世情，足音谁复到空谷。许生郑生气雄哉，投我明珠海上来。慷慨片言露肝胆，纵横万里走风雷。更有方生歌白雪，听之不觉声悲咽。陈生尺牍雅称奇，三叹瑶华追往哲。吾党风流异少年，中原鞭弭誓周旋。赋掷金声元不贱，结交宁论橐中钱。嗟彼骎骎肉食者，其人龌龊其音哑。一言不合便拂衣，安用日夕弄杯斝。河梁别酒见交情，倚剑当年气不平。须贾袍仍怜范叔，渐离筑自和荆卿。我今扁舟向何所，岂为生离泪如雨。弟兄湖海坐相望，眼底儿曹足与语。"}