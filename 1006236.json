{"id":"1006236","title":"酹江月/念奴娇 其一","dynasty":"宋","author":"葛长庚","text":"思量世事，几千般翻覆，是非多少。随分随缘天地里，心与江山不老。道在天先，神游物外，自有长生宝。洞门无锁，悄无一个人到。一条柱杖横肩，芒鞋紧峭，正风清月好。惊觉百年浑似梦，空被利名萦绕。野鹤纵横，孤云自在，对落花芳草。来朝拂袖，谁来南岳寻我。"}