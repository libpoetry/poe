{"id":"1107313","title":"见张魏公二首","dynasty":"宋","author":"冯时行","text":"危机易蹈退难安，进退如公地最宽。忧国忧家双鬓白，通天通地一心丹。久虚海宇苍生望，专结庭帏綵绶欢。终始哀荣情罔极，谁云忠孝两全难。四海于今望治安，当头退避也应难。是非历历开新听，变化纷纷入静观。孰把后图歌寤枕，再将前事倚危栏。重拈今古看奇特，幸记尘冠久不弹。"}