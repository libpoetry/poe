{"id":"826531","title":"庆春宫·西园赏菊，镫畔一丛，冷艳动人，醉折花枝，感吟成调","dynasty":"清末近现代初","author":"张尔田","text":"碧剪镫啼，红揩镜笑，秋光煖护钗蝉。冷蚁浮杯，醉蜂簪帽，露华点点香残。素心金铸，泪绡里、斜阳半阑。晚妆帘卷，小结盘虬，弄影婵娟。犹疑老圃尊前。浓麝沈薰，背理羞鸾。点屐霜腴，扶纱烟瘦，东篱载梦轻还。一壶凉讯，雁声逗、西风鬓斑。澹然凝对，真色罗屏，野服黄冠。"}