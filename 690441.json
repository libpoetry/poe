{"id":"690441","title":"读沈司马伯含被言十二章有感用来韵却赠孤愤离怀黯然对深或可观予同社不必万人传也","dynasty":"明","author":"张萱","text":"闻君抵客戏，自是责躬诗。彼巳亦何有，我辰良在斯。升沉那足问，巧拙总堪嗤。松菊应无恙，归来且勿疑。君自能工瑟，人其共巧簧。归与休浩叹，旨否已深尝。厌浥嗟行露，阴疑念履霜。沟中虽未断，暂欲谢青黄。未及招山鬼，如何触水工。知君鹤已放，咄彼蚁相同。杖履双峰顶，楼台一水中。冥冥鸿已逝，不复落虚弓。世路原倾仄，吾侪岂辟便。盲风虽鼓浪，皓日自行天。鸡鹜从争食，夔蚿转共怜。昔人殊未达，摧抑叹回邅。曾笑嗟来食，宁甘蹴尔羹。自能完寸璧，何必易连城。远草依人碧，深花刺眼明。孤舟春色满，顿觉一身轻。曲糵粗能了，絺衣且薄污。盟寻洛社客，伴结高阳徒。大木岂堪斲，原田莫浪图。行藏君自卜，不必问玄夫。不信鹤阴和，今知鼠口甘。屠龙虽有技，扪虱竟空谈。□□□□恶，逢泉岂□□。□□罔极者，犹说士常耽。宦态不可少，君才独患多。障澜谁是柱，回日苦无戈。南国已如燬，北山今有罗。暂归临海峤，得句报羊何。借箸心常苦，筹边计独劳。一官徒肮脏，两鬓觉萧骚。有秽萤常集，无声犬亦嗥。宿根原彗业，归计向禅逃。物情皆是是，之子独非非。便足超贤劫，何知杜德机。众人今齮龁，我辈转归依。独惜名贤去，昂头问少微。未老烛之武，无兄直不疑。山川岂应舍，爵禄莫长辞。此志难具纪，外人那得知。艰危正吾道，贱子且陈词。屋比原生巷，缨彯贡氏冠。高文时共唱，古调几人弹。苦海风波易，穷交道路难。乾坤殊莽莽，从此不须宽。"}