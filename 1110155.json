{"id":"1110155","title":"和红蕉二首","dynasty":"宋","author":"吕陶","text":"嫩青丛里色何如，猩血虽红莫夺朱。晓荐赤璋开缫藉，夜燃绛蜡照珊瑚。秾华如擘霞光纸，芳价堪酬明月珠。欲识此花坚与否，愿将真偈叩文殊。绮窗开处画堂西，红绿相参数尺低。种得青琳生宝焰，裁将丹锦护封题。染因乘露皆鲜翠，舞为交竿少整齐。惆怅夜来经暮雨，妆痕几点带娇啼。"}