{"id":"887439","title":"丑奴儿慢/采桑子慢 其一 黄钟商麓翁飞翼楼观雪","dynasty":"宋","author":"吴文英","text":"东风未起，花上纤尘无影。峭云湿，凝酥深坞，乍洗梅清。钓卷愁丝，冷浮虹气海空明。若耶门闭，扁舟去懒，客思鸥轻。几度问春，倡红冶翠，空媚阴晴。看真色、千岩一素，天澹无情。醒眼重开，玉钩帘外晓峰青。相扶轻醉，越王台上，更最高层。"}