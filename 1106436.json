{"id":"1106436","title":"用前韵答弥明圣言二首","dynasty":"宋","author":"王炎","text":"清昼浑无客叩关，不知春色满溪山。少年侧目云霄上，今日藏身翰墨间。挥麈逢君谈世事，举杯为我变衰颜。归来更倚绳床坐，剩得劳生一日閒。游丝落絮弄春晴，挽我花边唤曲生。挈榼在门惊剥啄，褰裳出户喜逢迎。小园曲折藏三径，暇日从容共一行。且复解颐谈衮衮，圣贤深处不容声。"}