{"id":"858000","title":"绿头鸭/多丽 名岳宫作","dynasty":"宋","author":"王安中","text":"魏都雄，凤皇飞观云间。佩麟符、荀池元老，暂辞西省仙班。憩甘棠、地澄远籁，咏华黍、河卷惊澜。碧草萋迷，丹毫冷落，圜扉铃索镇长闲。绣筵展、三台星近，锵玉韵珊珊。金尊滟、新醅方荐，薄暑初残。政成时、欢馀客散，后园朱户休关。度秋风、画阑枕水，挂夜月、雕槛骑山。锦帐笼香，鸾钗按曲，琵琶双转语绵蛮。劝行□、傍眉黄气，先报衮衣还。登庸际，应褒旧德，喜动天颜。"}