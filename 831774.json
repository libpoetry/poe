{"id":"831774","title":"星郎先生挽词","dynasty":"清末民国初","author":"林朝崧","text":"曾下元方拜，余先识阿群。辖投怀畅饮，扫榻忆论文。谊以忘年写，情缘世好殷。佯狂偏爱我，老病却忧君。一别经芳岁，相思隔暮云。素书犹问候，凶讯忽惊闻。太息仪型远，谁知著作勤。词章吾友绍，德行里人尊。印岫舒霞绮，房溪漾縠纹。回瞻游宴处，长怆死生分。礼欠灵软送，神驰宿草坟。写哀诗满幅，寄侑纸钱焚。"}