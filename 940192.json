{"id":"940192","title":"谢孙奉职惠胡德墨","dynasty":"宋","author":"陈师道","text":"奚李风流尽，法传外诸孙。常山陈赡子，怀抱自高攑。孰云胜潘翁，惟眉山公言。四海未尽试，一变归九原。胡郎少年子，外家典刑存。一点落髹漆，重价压玙璠。孙侯磊落人，情义久益惇。解囊赠玄圭，孰知师白猿。我资不解书，下笔辄自喛。良宝不受辱，默默面称冤。"}