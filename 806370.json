{"id":"806370","title":"齐天乐五十首 其十","dynasty":"清","author":"端木埰","text":"夜堂风露清于水，惊心又逢秋令。蒲柳凋零，蛩螀怨抑，写出无边凄紧。莲更渐永。喜书味重亲，小窗灯影。寂历松阴，满庭凉思鹤初警。秋心无限感触，倚雕栏静对，明月孤炯。莽莽惊莎，萧萧落木，千里关河路迥。风霜送冷，最念取无衣，万家凄哽。悄不成暝。暗催宵梦醒。"}