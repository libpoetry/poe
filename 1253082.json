{"id":"1253082","title":"和刘伯温秋怀韵四首","dynasty":"元末明初","author":"宋濂","text":"美女颜如花，身有椒兰气。胡为素风生，白草同憔悴。金鸾委鬓云，愁容怯新媚。黄金固云贵，铸形难铸泪。已矣复何言，荣名本非觊。仙人韩伯鸾，弄箫吹紫兰。一吹洞芝长，再吹翠云寒。红日长不死，何忧芳岁阑。常乘双鹿车，遨游三素端。有时念下土，临风动哀叹。浚川泉窦疏，不浚川乃塞。凿牖漏檐明，弗凿坐深黑。感此益自愧，空负躯七尺。近方学心斋，万动一时寂。面对天阙山，终日如宾客。默默两无言，岩姿澹将夕。我家潜溪曲，正面溪上山。揉桂作阖庐，文杏为重关。新栽二尺松，毳毳杂黄管。白鹤寄书来，问我何当还。移之万仞冈，瘦骨撑孱颜。"}