{"id":"835635","title":"夺锦标 荆沙登轮舟","dynasty":"清末民国初","author":"胡薇元","text":"月岭高空，罗洲澹远，划断荆南秋影。不用蒲帆桂楫，星驭风驰，火轮雷迸。看江船滚滚，早飞过、湘湖如镜。恨青山、到眼须臾，也似平陵萍梗。怅望碧天夜迥。蟹港渔汀，点缀武昌佳胜。试问当年黄鹤，人去楼空，劫灰犹冷。剩墟烟一角，又消息梧桐金井。正还家好梦，水驿千程俄顷。"}