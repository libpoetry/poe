{"id":"1037758","title":"馆中锡宴","dynasty":"宋","author":"胡宿","text":"紫殿程书广，鸿都校籍成。宸心眷儒学，慈宴诏枢衡。供帐来金闼，胪传下玉京。三山开秘宿，七阁敞修楹。革履趋朝暇，华貂映席明。弁繁星错落，佩杂玉锵鸣。炉静飘芳蕙，图开识禁橙。壶均天所酒，鼎荐帝馀羹。夏屋彰仁洽，衢樽乐治平。丹楼晨唱近，碧树晓寒轻。宇内年书有，人间月就盈。非烟舒渥旨，爱日助皇情。凫藻深欢意，鱼蒲溢颂声。萧斯蒙湛湛，露彼仰英英。故事留东观，崇恩自上卿。何言挈瓶陋，亦玷举觞荣。已重高门地，还歌食野苹。微生徒枣钝，弱植但葵倾。就日欣逢旦，瞻河喜见清。更期纡翠葆，千载诧登瀛。"}