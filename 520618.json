{"id":"520618","title":"阊门歌送郭令","dynasty":"明","author":"祝允明","text":"鸡鸣角乌乌，阊门将启涂。船头卒徒拥，屋底翁媪呼。呼将儿孙起，来送郭大夫。大夫强汝柔，大夫明汝愚。大夫饱汝饥，大夫康汝痡。教汝兴礼节，教汝诵诗书。大夫舍汝去，汝能不思乎。君子悦其文，细人念其劬。说向君子道，能歌歌大夫。阊门开，百姓怀。云帆指金台，天王御㝢万国来。万国来，仰帝力，王道荡荡，平康正直。天子岂不思，思哉建皇极。皇极建，若三五。大夫忠良伍，志岂在朝暮。清风穆如，去者慰，存者怀，穆如清风，怀其存，慰其去。穆如吉甫，以永今古。"}