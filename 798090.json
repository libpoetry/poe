{"id":"798090","title":"洞庭春色  甲辰除夕怀西樵司勋阮亭主客","dynasty":"清","author":"陈维崧","text":"归去来兮，斗鸡走狗，闾巷沈浮。叹臣之壮也，如人何事，身将隐矣，于世焉求。四十男儿悲老大，笑那便、车前少八驺。填胸事，看人奴笞骂，一半封侯。回首风尘萍梗，怪年来、长傍迷楼。记广陵风景，青山绿水，琅琊兄弟，长史司州。名士终朝能妄语，更头没杯中笑不休。红烛夜，对故园椒酒，想尔风流。"}