{"id":"743879","title":"渡黄河","dynasty":"清","author":"钟启韶","text":"徐州河声吞吐里，千家围住河堤底。堤东一塔出高寒，影插黄河半天水。我向徐州问官渡，棹上河声上流处。是时北风刮河堤，芒砀山色迷东西。欲雪未雪天云低，惊沙拂水马鬣齐。立马满船风里嘶，驿程更指荒村口。驻马河边一回首，符离迢递接彭城，只隔江南数行柳。逢人借问荆山河，春水未上桥不波。挥手去矣吾颜酡，大河以北春风多。"}