{"id":"303561","title":"玉漏迟·癸未岁暮，在茶园，东望芦苞，寇氛顽恶，不得归，倚此自遣","dynasty":"现代","author":"黄祝蕖","text":"芦江归梦断。霜风野角，几声吹紧。江水无情，空把年光流转。强欲作翀天飞去，惜不是、淮王鸡犬。羞自恋，腐儒滋味，苜盆茶碗。恨晚。宝剑重磨，直捣黄龙，一醉葡萄盏。雪鬓萧然，白日催人苦短。万事浮云散尽，剩一寸红心未损。新岁赶。独坐又编诗卷。"}