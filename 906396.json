{"id":"906396","title":"黄山在歙郡之北雄丽杰出可与嵩少争衡世传黄帝与浮丘容成公鍊丹其下功成仙去南有紫阳蓊郁相望唐景云中仙人许宣平旧隐也伯氏来倅之始锄荒聚砾为台数仞揖二山之秀既成予自宣来乘高四顾飘然有凌云意思电旌风驭朝夕往来其间作歌以招之云","dynasty":"宋","author":"李弥逊","text":"髯龙飞空去云急，雨翁蹋云挽龙入。猩啼鹤怨凝春愁，三十六峰黛鬟湿。紫阳照空天夜明，栖烟采玉唐宣平。碧桃自熟人自远，千秋月露含凄清。璜台十成架兰芷，花风吹楼蔓香起。青霓叩阍帝下游，挹斗扳箕荐琼醴。南山北山朝莫青，云关岫幌开鳞鳞，众真胡为驾凌冥。寄言流星盍归只，宰官自是骑鲸李。"}