{"id":"106360","title":"老马行·十年何啻骑千马","dynasty":"元代","author":"方回","text":"十年何啻骑千马，望风此马甘为下。老夫与尔共艰难，定非苟且相逢者。忆昔专城鬓欲霜，宇宙茫茫成战场。指呼壮士斩群贼，蹀躞溅血沾靴裳。{外广内殷乙换二}中始与驽骀列，夜夜向风嘶晓月。咆哮跳踯不受鞍，独我乘之心妥帖。韩干曹霸画图同，耳小胸开蹄踣铁。吴隄朝望海门潮，蓟门暮踏燕山雪。黄云衰草出长城，碧眼虬髯逢者惊。百人走驿落喘汗，力追不及犹缓行。痛饮烂醉仍宵征，了无倾侧肩舆平。发雕齿钝两衰暮，重到江南如隔生。我閒解官甘寂寞，尔病良医频灌烙。去年西湖往探梅，雅称是翁俱矍铄。陌上谁家年少郎，千金美妾规紫光。谨营刍豆尚努力，永伴残年田子方。"}