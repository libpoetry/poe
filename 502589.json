{"id":"502589","title":"谩歌","dynasty":"明","author":"王恭","text":"饮君玉壶酒，听我击剑歌。孝王宾客久寂寞，梁园修竹今如何。五陵年少无知己，胶漆陈雷更谁是。昨日青云四五人，弃我悠悠一杯水。锦袍白马何匆匆，当街上马生春风。并辔朝回双树下，看花醉倒五陵东。他人逐势争先后，伫立道傍齐拜手。君不见张良韩信贫，流落江湖聊寄生，一朝恩宠赐颜色，岂得长为飘泊人。"}