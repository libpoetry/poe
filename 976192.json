{"id":"976192","title":"登金山","dynasty":"宋","author":"唐文若","text":"江流出岷蜀，万折东南倾。兹山若巨舫，势欲扼沧溟。天高象教尊，海岳朝百灵。云水渺四极，下上涵日星。朱甍倚霄汉，倒影鱼龙惊。重游十年旧，挂席鸥鸟轻。维扬魏公幕，回首剑戟明。行都望北固，铁瓮高峥嵘。孤舟系烟月，六尺僧窗横。印师支远俦，静对如风铃。旷怀怜此翁，得法世虑平。尘劳霜发秃，风月冰壶清。乞诗写崖壁，指月双浮萍。"}