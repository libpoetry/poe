{"id":"604194","title":"寄赠邢子愿太仆 其三","dynasty":"明","author":"张萱","text":"景光洵可爱，富贵非所求。志士实荣名，哲人慕前脩。念彼麻中蓬，断金在良俦。所以绛灌朝，徒令贾生羞。伫立望东国，空谷维白驹。形影不得亲，何以投漆胶。既无凌风翮，道路阻且悠。临川结遐想，永叹增劳忧。迢迢参商乖，忡忡窹寐逑。所托声与音，万里效绸缪。神交自昔然，何必抚尘游。君卧东山岑，余归南海头。一矢期代兴，努力共千秋。"}