{"id":"1110091","title":"奉寄子发","dynasty":"宋","author":"吕南公","text":"春雷动地竹牙生，社雨淋冈蕨臂擎。田野杯盘容我饱，牛羊鼎俎为谁荣。能无智虑随天转，未有工夫与俗争。苦忆南园江健令，解于忙处用閒情。解于忙处用閒情，绝口多财与美名。剥啄至门方就枕，毕逋归树却催耕。烧香事佛人俱佞，曳屣歌诗我亦清。笋蕨又芳春酒冽，相思何计可同倾。"}