{"id":"769139","title":"怀亥白兄","dynasty":"清","author":"张问陶","text":"丈夫志功名，焉能惜离别。良时苦蹉跎，不愤非豪杰。六月黄尘匝地飞，骑驴远作燕山客。憔悴乌衣百不如，少年惟读等身书。神驹所向无空阔，且上金台吊望诸。我独胡为羁水国，不鸣不跃生涯拙。壮年销损在穷途，家事如毛那可说。南诏归帆望白头，长安飞札待高秋。移家近日临江住，日对江山无尽处。"}