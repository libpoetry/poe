{"id":"544619","title":"李本宁廉访以武侯庙八律见贻倚赋排律四首 其二","dynasty":"明","author":"胡应麟","text":"时务真谁识，崎岖见武侯。勤劳同稷契，正大协伊周。鹿任奸雄逐，龙占俊杰留。相才元独擅，将略定谁优。治世休从惠，交邻或用柔。南荒穷绝域，少陆荡神州。取善规忠益，开诚布远猷。仇家偕饮泣，敌国竞含羞。纪法森鹅鹳，机神运马牛。巍巍三代下，王佐嗣先忧。"}