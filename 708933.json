{"id":"708933","title":"万年欢  济武同诸子过周雨文山房","dynasty":"明末清初","author":"曹溶","text":"小径平分，驾高轩、碾破袁安深雪。何意催将春到，柳丝争发。户外雕戈拄眼，且静对、瑶琴声绝。黄金去、意冷封侯，荷锄来斸山骨。酸心壮游已歇。待天涯息战，弹剑留别。休学湘累，桂醑毕竟神物。人澹修筠欲舞，莫便是、淩波仙袜。今宵纵、冻影遮窗，不妨峰顶寻月。"}