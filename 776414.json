{"id":"776414","title":"昭忠祠","dynasty":"清","author":"许廷崙","text":"红墙一角夕阳斜，古木森森栖暮鸦。行人动魄下马拜，断云坠落天之涯。赤嵌城外涛飞雪，风惨潮悲声悽绝。白水还如曩日心，碧山已变何年血。在昔生祠祀功臣，功臣不朽千万春。庸庸那得共庙食，老死牖下犹灰尘。奋袂一呼衽金革，尺寸皆能勒竹帛。身没王事投汨罗，招魂欲唱灵均歌。崇祠并建妥以侑，雕甍金碧瞻巍峨。能使顽廉懦者立，教忠可以海不波。呜乎，教忠可以海不波，棱棱正气扶山河。"}