{"id":"834427","title":"东风第一枝 壬戌十二月二十日立癸亥春，和梅溪韵","dynasty":"清末民国初","author":"姚华","text":"接福催题，行台列戏，岁时能记乡土。旧游无梦寻踪，暇日有松闭户。葭灰竹管，是静里知窥春处。更底事词笔干卿，看取水痕烟缕。寒日短烛迎俊句。清夜永酒浇孤绪。岁朝十日催人，笛月几番问侣。江南花早，渐次第明年听雨。正好鸟唤起春来，切莫又呼春去。"}