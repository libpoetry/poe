{"id":"694756","title":"黄岩谢孝子遗事七首 奉母避乱为军士所执以死卫母","dynasty":"明","author":"周瑛","text":"母死儿亦死，母生儿亦生。兵刀是何物，门外自纵横。持刀刲股肉，股痛儿不知。岂不戒毁伤，母病儿若痴。翳翳白日静，迟迟青山行。心兜试宽窄，恐母坐不宁。茆檐春日温，儿背稳如几。问母欲何之，行行过东里。种蔬屋东头，供母朝夕需。母性最好洁，儿蔬敢自污。取赀东海上，梦母为盛妆。今日在路上，明日在母旁。亲魂归室庐，亲体托林峦。如何谢孝子，守墓久不还。"}