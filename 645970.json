{"id":"645970","title":"登陆文安公象山祠堂故址","dynasty":"明","author":"张宇初","text":"羲尧体乾运，王道持伦纲。舜禹袭神器，精一斯传彰。周亡《雅》、《颂》息，仲尼语张皇。伊说佐受命，况轲司振扬。伟兹大经奥，百世垂辉光。陵夷几更历，明晦违天常。濂洛启潜綍，建中续虞唐。青田荆山璞，宏闻皎旻苍。寸心宰灵妙，昏塞非违伤。动静该至理，惕焉惟内强。圣训炳星日，卓操逾冰霜。横经宅雄胜，古象增浑庞。雪馆夜灯集，风庭春雨长。关闽觉支蔓，吴楚被馀芳。驽质愧庸昧，师谟幸遵详。云岑慕远谒，佛刹榛莱藏。探陟访遗旧，荒基屹崇冈。肃衿悚瞻睇，天宇澄秋阳。翠台耸前挹，旷缈归毫芒。浮观励先躅，敢意窥鸿荒。湍驶难砥柱，大音孰仪凰。八表视环辙，千龄仰休光。"}