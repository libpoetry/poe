{"id":"1198680","title":"晋鼓吹曲二十二首 其十八 顺天道","dynasty":"魏晋","author":"傅玄","text":"顺天道。握神契。三时示。讲武事。冬大阅。鸣镯振鼓铎。旌旗象虹霓。文制其中。武不穷武。动军誓众。礼成而义举。三驱以崇仁。进止不失其序。兵卒练。将如阚虎。惟阚虎。气陵青云。解围三面。杀不殄群。偃旌麾。班产军。献享蒸。修典文。嘉大晋。德配天。禄报功。爵俟贤。飨燕乐。受兹百禄。嘉万年。"}