{"id":"307873","title":"齐天乐·玉箫吹断南州雁","dynasty":"现代","author":"詹安泰","text":"玉箫吹断南州雁，清盟俊游何地。海国涛翻，山城绿绕，梦醒月明千里。吟怀似水。又一片边声，怨红啼翠。绝徼相看，醉魂孤剑向谁是。长安西笑尚隔，古香零乱处，门巷空记。点勘丛残，激凉琴筑，别有风云生指。雄心未死。肯泪渍青袍，恨题宫纸。预约荒鸡，浩歌中夜起。"}