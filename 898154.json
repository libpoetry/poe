{"id":"898154","title":"寒夜拥炉有怀淮上","dynasty":"宋","author":"张耒","text":"长安暮冬雪如山，坚冰错落于其间。八荒一云同惨淡，北海怒回江海翻。老人此时不复出，闭户燃薪守蓬荜。忽忆去年淮上舟，有客致酒颇豪逸。三更堂下霜折木，坐上美人鸣宝瑟。人生有情亦可怜，明眸皓齿如眼前。主人金章作尘土，烟飞星散江南天。知非蘧公时一叹，读书梅叟并萧然。百年万事费排遣，软语须问东家禅。"}