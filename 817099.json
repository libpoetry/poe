{"id":"817099","title":"送医士方际泰归茅山三首","dynasty":"清","author":"缪彤","text":"卖药长安市，超然寄一身。摺驴偏识路，破袜不生尘。入世性情古，还乡面目真。自惭留滞客，对尔叹劳薪。万族罹氛祲，颙颙待此人。戍兵屯戊己，望雨急庚辛。汤火心徒切，君臣剂有神。能将上池水，尽与济生民。茅山称最胜，结屋傍嶙峋。白鹄常为伴，黄精得养神。松云凉梦寐，僮仆使麚麇。曾读《宋清传》，犹嫌未绝尘。"}