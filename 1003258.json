{"id":"1003258","title":"燕山亭  中秋诸王席上作","dynasty":"宋","author":"曾觌","text":"河汉风清，庭户夜凉，皓月澄秋时候。冰鉴乍开，跨海飞来，光掩满天星斗。四捲珠帘，渐移影、宝阶鸳甃。还又。看岁岁婵娟，向人依旧。朱邸高宴簪缨，正歌吹瑶台，舞翻宫袖。银管竞酬，棣萼相辉，风流古来谁有。玉笛横空，更听彻、裳霓三奏。难偶。拚醉倒、参横晓漏。"}