{"id":"815379","title":"天香二首","dynasty":"清","author":"项鸿祚","text":"纨扇凉轻，纱幮月静，嫩阴浅隔庭树。艳雪玲珑，小莲葱茜，清绝自然无暑。兰姨蕙姊，可相识、蕊珠仙侣。最称晚妆浴后，熏风暗飘窗户。凭栏几番摘取，下瑶街、茜裙沾露。待剪冰丝穿就，茗瓯闲贮。莫道罗帱夜短，更携得、琼芳鬓边觑。一枕秋香，催人梦雨。玉唾含漦，珠胎溅沫，骊渊未醒痴睡。碾月肌明，镂冰骨软，不数鹧班新制。银膏浅炷，应化作、鲛人铅泪。螺甲重添活火，鳞鳞翠帘风细。凉宵水纹浸被，漾空濛、海天云气。更好凤团闲对，麝塺初试。一自星槎去远，剩仿佛、吴家断肠字。冷抱薰炉，蓬山梦里。"}