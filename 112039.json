{"id":"112039","title":"二相·披竹简兮典谟","dynasty":"宋代","author":"诸葛兴","text":"披竹简兮典谟，圣手断兮唐虞。登群龙兮辅翌，萃一堂兮都俞。知人兮帝之哲，动天兮帝之德。画象兮民不犯，舞干兮苗已格。迨一旅兮中兴，严庙貌兮稽陵。感会遇兮风云，崇像饰兮股肱。愤夷楚兮陵上国，忽庭坚兮祀俄息。泚麟笔兮特书，喟夷吾兮有力。何汲汲兮诡诞，谓明良兮相贼。奸雄托兮自文，慨齐东兮毋惑。仰而察兮草木殖。功之远兮难名，民之思兮无斁。"}