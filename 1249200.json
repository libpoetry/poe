{"id":"1249200","title":"秋华亭以天上秋期近分韵得秋字","dynasty":"元末明初","author":"顾瑛","text":"开宴秋华亭子上，共看织女会牵牛。星槎有路连云渡，银汉无声带月流。取醉不辞良夜饮，追欢犹似少年游。分曹赌酒诗为令，狎坐猜花手作阄。最爱柳腰和影瘦，更听莺舌弄春柔。金茎露落仙人掌，锦瑟声传帝子愁。络纬岂知都是怨，芙蓉莫恨不禁秋。碧空珠斗微风动，重欲移樽为客留。"}