{"id":"1125074","title":"漫成呈文潜五首","dynasty":"宋","author":"晁补之","text":"无心看春只欲坐，偶骑马傍春街行。可怜愁以草得暖，一寸心从何处生。花如怨人不近眼，深院一枝春得知。东风不是不爱惜，刚为花愁真是谁。十年闭户不作舞，为客一整红罗裙。莫倚琵琶解写怨，朱帘垂下阿谁闻。平时无欢苦易醉，自怪饮乐颜先酡。乃知醉人不是酒，真是情多非酒多。不是生情薄桃李，广陵一株名最高。俱飞蛱蝶莫猜忌，端为蜻蜓避伯劳。"}