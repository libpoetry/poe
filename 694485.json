{"id":"694485","title":"湛民泽携诸生游圭峰甚适奉寄小诗呈文定上人","dynasty":"明","author":"陈献章","text":"天风吹入紫云层，高阁逢秋快一登。多少傍花随柳意，还馀一个玉台僧。秋落遥峰翠几层，不知何处啸孙登。而今小坐黄云看，谁道方袍不是僧。洞崖秋藓碧层层，夺竹穿松际晓登。想得紫芝初入手，汲泉钻火欲呼僧。阁天孤峙老棱层，万古荒台万古登。君逐我来无记性，东坡言是德云僧。"}