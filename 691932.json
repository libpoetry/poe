{"id":"691932","title":"春兴四首","dynasty":"明","author":"李濂","text":"老兴逢春兴转饶，无端白发任飘萧。山中有客传丹诀，月下何人弄玉箫。满眼风烟骄蛱蝶，一枝天地足鹪鹩。野晴台寺花争发，缓步长吟续楚骚。碧草城南路不分，野人诗思正纷纷。聊随谢客寻幽壑，何必桓谭识古文。春日苦耽新秫酒，洞天思谒大茅君。东风吹起花如霰，肠断梁台日暮云。雁门春曙战尘收，骢马当年说壮游。冰解滹沱胡骑去，草青沙漠塞鸿留。单于台下无耕耒，苏武城头有戍楼。归卧沧洲聊极目，庙堂筹策为云州。嵩渚先生麋鹿姿，早春乐事许谁知。晴游杏坞诗成捷，夜醉榆村酒散迟。身世一锄聊半饱，江湖双鬓未全丝。逢人不解藏踪迹，笑赠山中五色芝。"}