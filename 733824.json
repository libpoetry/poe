{"id":"733824","title":"寄青浦丞李青立","dynasty":"清","author":"王士禛","text":"麟趾异凡蹄，凤毛异凡羽。君为南阳孙，豁达类其祖。请从复辟论，即事感今古。神龙奋幽蛰，天星落如雨。仓皇夺门功，造次成肺腑。舆台珥貂蝉，政柄归奄竖。陈请滥恩泽，带刀依负斧。晋文定王室，请隧不见许。吁嗟彼何人，凭藉乱狐鼠。爰立当危疑，踪迹等羁旅。当时武功伯，唇齿终龃龉。公实仗忠信，臲卼成心膂。呜呼三杨后，伯仲见伊吕。天地郁风云，将相如龙虎。爱君清门后，克秉高曾矩。低眉百寮底，手版趋公府。青袍映春草，远向春申浦。妇有林下风，乐事笑眉妩。诗寄雁南飞，因风堕洲渚。"}