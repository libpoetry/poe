{"id":"821514","title":"古倾杯","dynasty":"清末近现代初","author":"汪东","text":"滟染瓶花，暖回杯酒，帘里春光先到。纤纤玉指，朱弦细按，偷理相如琴稿。岁华荏苒潜移，雏莺已老。风帆劲翼，翩如是鸟。一别千里，从此孤鸾掩照。算可有、方壶圆峤。漫长想、琅玕芝草。只自检征衣，裁缝针线，旧事同回绕。匆匆几日欢笑。换得恁、洒涕丹枫，牵愁远道。立望四野，归鸿声杳。"}