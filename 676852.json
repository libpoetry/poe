{"id":"676852","title":"出自蓟北门行","dynasty":"明","author":"卢楠","text":"翩翩羽林儿，少学龙虎韬。膂力过贲育，英风拥行旄。展艺万人欢，上马盘弓韬。怒挥鲁阳戈，倒刺寒潭蛟。腰县繁弱弓，仰射太行猱。北出雁门塞，从军树奇劳。占辔李轻车，应募霍嫖姚。羽檄动边序，烽火无昏朝。分兵救广武，转战龙城郊。投鞭瀚海浑，结阵阴山高。朝擒左贤王，暮捣单于巢。拓塞亘万里，夺旗列千遭。边霜飞玉关，汉月照银袍。疾风彯云斿，黄沙惊马镳。天寒角筋劲，堕指如剪蒿。岂不怀金闺，畏此简书遥。仗义报明主，杀身诚足要。"}