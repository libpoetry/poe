{"id":"962119","title":"昔游诗十五首 其七","dynasty":"宋","author":"姜夔","text":"扬舲下大江，日日风雨雪。留滞鳌背洲，十日不得发。岸冰一尺厚，刀剑触舟楫。岸雪一丈深，屹如玉城堞。同舟二三士，颇壮不恐慑。蒙毡闭篷卧，波里任倾侧。晨兴视毡上，积雪何皎洁。欲上不得梯，欲留岸频裂。扳援始得上，幸有人见接。荒村两三家，寒苦衣食缺。买猪祭波神，入市路已绝。如今得安坐，閒对妻儿说。"}