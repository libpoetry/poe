{"id":"688456","title":"中秋赏月寄京中诸友","dynasty":"明","author":"祁顺","text":"别却清光已隔年，又逢秋半赏婵娟。沧溟水阔来偏缓，边徼楼高得最先。万里总誇今夕好，一轮应比昨宵圆。京华此景知何限，欲驾飞鸾会众仙。飘飘微雨洒轻尘，淡淡凉风扫暮云。天上月轮看处满，人间秋色坐来分。金蟆落影高低见，丹桂飘香远近闻。玉宇琼楼悬望切，此心元自不忘君。"}