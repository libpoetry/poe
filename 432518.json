{"id":"432518","title":"秋日渡江游吉林公园，归途集定庵句得诗八首","dynasty":"近现代","author":"连横","text":"大宙东南久寂寥，秋心如海复如潮。祗今旷劫重生后，江上骚魂亦可招。小道群芳一稿车，又来萧寺问年华。梅魂菊影商量遍，不看人间顷刻花。天风鸾鹤怨三生，终贾年华气不平。今日当窗一奁镜，六朝古黛梦中横。秋光媚客似春光，绝色秋花各断肠。偿得三生幽愿否？他身来作水仙王。侧身天地我蹉跎，红豆年年掷逝波。又被北山猿鹤笑，满襟清泪渡黄河。商量出处到红裙，选色谭空结习存。撑住东南金粉气，此山不语看中原。彤墀小立缀鸳鸾，意思精微窈窕间。绾住同心坚俟汝，两人红泪湿青山。木犀风外等秋潮，剑气箫心一例消。且买青山且鼾卧，清尊读曲是明朝。"}