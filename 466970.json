{"id":"466970","title":"昔曾插队水坪，一别经年，今秋重游，得绝句七首","dynasty":"当代","author":"陈仁德","text":"当时年少不知愁，投笔躬耕夏复秋。惟有乡心抛不尽，梦魂夜夜返忠州。树前久立却彷徨，昔日亲栽已老苍。落叶似知归客意，飞来头上诉衷肠。眼前旧景尚依依，迤逦群峰罩落晖。却忆山沟天色晚，一蓑烟雨踏泥归。独倚柴门百感并，当年居处听虫鸣。西山日落凉风起，犹忆阶前待月升。"}