{"id":"703237","title":"辽海舟中","dynasty":"明","author":"释今无","text":"黑水行无地，黄沙已近天。一帆风夜正，四望月空悬。宿雾不归岛，危樯半入烟。飘飘悽梗泛，木偶倩谁怜。落日孤舟晚，临风四望穷。鹤飞低近浪，云起远浮空。水怒人心善，霞明世界红。去年行碛雪，不与此情同。鹢首喧难定，牙旗涷不飞。吟残深夜烛，着尽耐寒衣。浪飐惊风密，星随晓月稀。辽阳不可望，但逐塞鸿归。不识伤心处，征蓬旅泊时。一宵频雨雪，千里尽流澌。石色看天近，云根出海迟。余生多所慨，自觉愧冯夷。沧溟十万里，日日石尤风。归梦寒难达，悲心久易穷。星飞人面白，蜃出海灯红。惟有无生理，安危自可通。中宵风逾恶，千丈浪难平。有泪还肝胆，无亲任死生。星光迷去路，寒气咽金声。纵有维舟日，何堪此夜情。"}