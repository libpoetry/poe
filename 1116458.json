{"id":"1116458","title":"杂兴四首","dynasty":"宋","author":"苏泂","text":"满地秋声鼓吹同，草根无赖更寒蛩。情知万事终摇落，忍见霜林一叶红。秋衾薄薄换吴绫，灯焰无多一半青。却忆旧时荆楚岸，夜深风雨泊船听。兰佩其如楚客悲，年年谁作感秋辞。不应白骨苍苔后，更爱西风落叶时。琵琶亭下维舟处，水落江空夜雪残。记得长官邀我醉，县衙当面玉为山。"}