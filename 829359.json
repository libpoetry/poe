{"id":"829359","title":"壬子二月同恪士梅庵至西湖寓刘氏花园","dynasty":"清末近现代初","author":"陈曾寿","text":"淡澍青冥里，湖山正寂然。十年藏我梦，孤影入钟天。步冷溪桥旧，心苏钓石前。一椽聊可借，横榻晚梅边。竹树深深地，天留听雨声。山藏馀塔淡，阴迥逼花明。点滴无春思，飘摇损客情。道人寒不睡，煮茗话深更。小立真忘世，栖迟荒径苔。岚光压新柳，莺语及残梅。二月春犹静，微阳晚暂开。临流商去住，何日更重来。"}