{"id":"686082","title":"送高学谕致政还江右二首","dynasty":"明","author":"卢龙云","text":"二载山城雨露初，薰风远道送征车。拂衣未是嫌官冷，垂橐无须问禄馀。邹鲁泽成桃李荫，苏湖经就草茅书。阶前玉树凌霄发，会有青藜共石渠。南来造士见功高，湖海元龙气尚豪。不为三鳣糜岁月，却随一鹤返林皋。归来满径犹松菊，别去环门自李桃。即拟宫衣荣彩服，何须白马恋青袍。"}