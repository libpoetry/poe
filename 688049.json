{"id":"688049","title":"赠星士汪晓窗","dynasty":"明","author":"朱升","text":"五星三命元非古，后世推详便尔灵。若舍根源求克应，晓窗谈说自堪听。十人谈命九无术，有术逢迎不直言。今日见君成促坐，清风蕃露洒前轩。纷纷世俗爱言好，好命如今见者稀。言好暂欢终受訾，晓窗不是欠圆机。不掩逸邅不讳贫，高谈慷慨见天真。彦章自是江南宝，且向江湖觅好人。我亦劳居算五行，三分富厚七分清。春深雨足长青草，数亩山田自可耕。"}