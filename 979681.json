{"id":"979681","title":"水龙吟 寄留守无愧文","dynasty":"宋","author":"晁补之","text":"满湖高柳摇风，坐看骤雨来湖面。跳珠溅玉，圆荷翻倒，轻鸥惊散。堂上凉生，槛前暑退，罗裾凌乱。想东山谢守，纶巾羽扇，高歌下、青天半。应记狂吟司马，去年时、黄花高宴。竹枝苦怨，琵琶多泪，新年鬓换。常恐归时，眼中物是，日边人远。望隋河一带，伤心雾霭，遣离魂断。"}