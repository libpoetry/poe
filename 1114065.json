{"id":"1114065","title":"申伯见和拙句且示七言律诗两章有未肯承当制科之意次韵报之","dynasty":"宋","author":"李纲","text":"才性如君岂易窥，断碑摸索已无遗。百家小说都成诵，一藏魔言总记持。东里多知工润色，西施虽病善颦眉。制科便与承当取，正是逢场作戏时。圣朝制举萃高门，文采风流日益新。功德在民尤表表，子孙宜尔又诜诜。策名当学富彦国，避世休同梅子真。响答诗筒逼皇祖，谠言惊世更何人。"}