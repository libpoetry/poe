{"id":"730551","title":"三月二十一夜南皮夫子招饮水际竹边亭","dynasty":"清","author":"毛澄","text":"微风拂修竹，萧槭菰蒲声。宿鸭忽引吭，格磔水鸟鸣。恍然泊烟渚，欲濯沧浪缨。是时疏雨过，野凉亭外生。官事少得閒，坐定知三更。解衣挂竹枝，扫叶然瓶笙。楼阴浸水黑，镫影暗不明。酒香聚游鱼，闻语了弗惊。我生坠忧患，万事秋毫轻。不图尘堀中，触此江海情。一杯酹髯翁，来领夜气清。"}