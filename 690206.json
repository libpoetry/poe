{"id":"690206","title":"除夕同张振卿押韵作数绝","dynasty":"明","author":"张羽（凤举","text":"官忙刚得夜深眠，除夕它乡更惘然。贫病谩怜犹故态，儿童浪说庆新年。曾听朝鸡警独眠，午门灯火夜森然。一官此日天涯外，远效华封祝万年。江阁疏钟恼客眠，俸钱酤酒醉陶然。明朝况是正元节，百岁浮生又一年。休沐寒宵正稳眠，疏迟赢得发黟然。黄杨已受春功薄，犹恐明朝值闰年。"}