{"id":"155955","title":"过分水岭初出建宁界","dynasty":"宋代","author":"喻良能","text":"辛卯逾闽峤，淳熙出建关。弥漫第五渡，险绝百重山。近夏凉风发，新晴丽景还。翠烟飞缥缈，好乌语绵蛮。密树青罗幄，连峰碧玉环。野英纷剨剨，岩溜碎潺潺。小艇横清泚，飞桥截碧湾。机舂流水激，架厂石崖悭。紫笋和泥采，青梅带叶攀。未能供旨味，聊得悦慈颜。取醉三杯适，欹眠一饷闲。自怜霜鬓白，人羡彩衣斑。物色挥毫里，家山隐几间。狂歌聊尔耳，同志傥吾删。"}