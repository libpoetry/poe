{"id":"312916","title":"金缕曲·题凌芷沅《翠螺阁遗稿》","dynasty":"清代","author":"陆茜","text":"独抱牙琴怨。忒无端、一弹再鼓，朱弦重断。天下伤心谁此似，恨海终难填满。叹岁月、暗中偷换。刻烛论诗人似玉，怎匆匆、镜里空花幻。便梦也，抑何短。翠螺眉黛红螺研。最凄凉、一般闲却，张郎斑管。剩有玉台酬唱稿，待付香檀梨板。未读也、寸肠先乱。何况痴情侬亦累，算蚕丝、未了馀生喘。愁病味，倍偿惯。"}