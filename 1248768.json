{"id":"1248768","title":"桃花马","dynasty":"元末明初","author":"张宪","text":"房星下饮瑶池清，神光夜化花龙精。东风满背骑不得，冰痕净洗黄鱼腥。斑斑朱英点晴雪，滴滴真珠汗凝血。高蹄蹴蹋花雨香，仰面嘶春春正热。周家穆满游玄圃，万里西驰觐王母。青丝系树摇玉珂，锦绣丛中五云舞。归来复入玄都观，紫陌韶华政零乱。天闲不数连钱骢，路人只作文彪看。天台九曲溪流芳，解鞍春水浮丹光。刘郎牵入落花去，扑面玉鞭蝴蝶忙。风流自许王武子，未信叔痴痴不语。千年骏骨作铜声，燕昭台高金似土。"}