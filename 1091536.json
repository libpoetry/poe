{"id":"1091536","title":"次韵彦康","dynasty":"宋","author":"周孚","text":"读书策新功，子久勖此课。蒲梢籋寒云，了不见坎轲。深怀浃背耻，但欲袖手坐。新诗忽来辱，快读起疲懦。还疑正始在，欲突黄初过。斯文未易到，吾党真可贺。向来豫章法，政复如此作。钮头三寸泽，子质况黄糯。只今百尺的，已见一矢破。更期十载后，凛凛谁子奈。耆年日凋丧，我亦老寒饿。奇穷不自惜，乃复珍此货。但恐黄禾空，子驹谁秣莝。"}