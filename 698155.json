{"id":"698155","title":"秋日同杜刺史游百万湖因芙蓉盛开舣舟湖中主翁苏原山人携尊以赏之散后苏原赠以佳章遂次韵以答谢云","dynasty":"明","author":"饶相","text":"秋菊盈盈九月天，木莲湖上亦呈鲜。飘如西子缠绡舞，艳似真妃带酒眠。偶对芳姿呼二妙，却逢具眼号双贤。从今作古风流远，未遇知音莫漫传。公馀并辔之东郭，兴发停骖泛柏舟。却喜簿书无废阁，可堪尊酒俯清流。萧条时事浑忘乐，荡漾湖光亦散愁。为爱秋芳西照暝，从容笑语未能休。节逢寒露风初凛，景入秋深山色臞。欲就闾阎访隐逸，恐惊村巷罢传呼。丛花作伴堪乘兴，斗酒相须不用沽。借问东君谁得似，贤哉广受汉农夫。贤哉广受汉农夫，幸识荆州乐与娱。对榻剧谈真旷达，同舟共酌复何拘。风来听竹如琴奏，醉后攀花似杖扶。安得江淹传彩笔，为君题景比西湖。"}