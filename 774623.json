{"id":"774623","title":"游八堡圳水源感作","dynasty":"清","author":"赖绍尧","text":"朝溯浊水头，暮沿浊水流。浊水汹涌无今古，导源乃自触口之山湫。就中引水筑堤闸，下溉万顷良田畴。百年乐利生玩愒，农病乃始为官忧。磺溪有司古遗爱，关心民瘼西门俦。昨日发书徵父老，欲以舆论参民谋。愧予南亩一袯襫，时从父老讲锄耰。曾闻晚禾重节候，耕种不得逾清秋。愿藉堤防出众力，速兴水利祛民愁。穰穰禾黍慰私祝，高歌同咏满车篝。"}