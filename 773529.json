{"id":"773529","title":"台中县房里大甲两溪","dynasty":"清","author":"梁成楠","text":"鸟嘴尖山何崿崿，白龙两缕排空落。捲尽泥沙入海波，瀰迤盈眸石珞珞。千年水石恣击搏，水飞石立相为虐。有时水强挟石走，风雨声中猛虎作。有时石强水波怒，龙蛇拗触势尤恶。有时敌石潜师退，分道并侵争夺掠。飞沫怒流震万霆，巧乎有道难容脚。昔年乙酉初临渊，九十月交水始涸。舟人捩柁舟如驶，急睨岸人抛缆索。岸人齐力身手好，一声邪许无前却。水推之行人力挽，不尔船同鱼纵壑。劳生何啻百经过，今日孤云竟何托。藤县中丞真好事，驻军大甲为筹度。谬谓投鞭足断流，岂知铸铁空成错。人谋不遂鬼谋空，徒峙神祠称锁钥。今年丁酉我重游，日本工师事绳削。积木高齐火燄山，一溪一溪成略彴。真从枕席过鲜水，差拟复道萦剑阁。万事始知难见巧，馀生所见今非昨。寄书南北两飞鸿，行路虽艰艰亦乐。"}