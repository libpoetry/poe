{"id":"843255","title":"舟发萍乡遇雨","dynasty":"清末民国初","author":"俞明震","text":"趋枻避风沙，雨势压绝壁。万木噤无声，石气浓欲滴。层阴失象纬，猿鸟各悚息。侧疑坤轴陷，俯咋雷电逼。山颓万窍号，云水递呼吸。始觉澄潭腥，恍听幽岩泣。回虑抱深忧，远瞩愁六极。云破日气苏，万象复森立。水际一灯来，清光散空湿。冥会歛众嚣，存神偶寥寂。"}