{"id":"692233","title":"送胡士琏贵州按察使","dynasty":"明","author":"杨士奇","text":"澹云心事坚冰操，白首如公见几人。抚字久烦熊轼重，澄清今睹豸冠新。乱山啼鸟蛮烟里，深树蟠蛇獠水滨。何幸明时建官府，会持轻典播皇仁。圣主恤民频有诏，远臣宣化岂无闻。激扬自古关王政，表率于今仗使君。淮水扬帆侵晓月，楚皋飞旆拂秋云。独嗟二十年相好，复此匆匆惜袂分。"}