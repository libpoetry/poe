{"id":"597629","title":"十月从留都南归江上阻风端居默祷厥明连得顺风径渡鄱阳入豫章计日踰岭","dynasty":"明","author":"林大春","text":"十月泛长江，风帆宛自开。朝发江东门，寒风欣北来。谁知中道间，风乃与时乖。帆开飞不去，日暮江厓栖。故人阻烟波，舟师委沙泥。投诗谢河伯，潜心雁所怀。清宵若有应，晨兴路不迷。千里倏然至，思亲愿始谐。何以报罔极，流风吾当回。"}