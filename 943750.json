{"id":"943750","title":"次王尚书韵呈石湖","dynasty":"宋","author":"陈造","text":"圣经三百篇，凛凛诗鼻祖。日月悬太空，不作雕篆语。可学不可议，仲尼亲去取。变为屈宋骚，刻画已愧古。曹刘骥騄骋，沈鲍鸿鹄举。并称五字雄，绳墨盖陵武。甫白壁万仞，视彼柳樊圃。又如曹邾郑，屏息从晋楚。黄陈嗣前作，风壑啸两虎。公生四子后，相望心相与。溟渤无弃流，酸咸或登俎。取源自圣经，长袖固善舞。清篇神所护，近句谁先睹。乡来仪朝行，拱揖尊帝宇。出使辞气振，前席情素吐。非公任安危，衮阙几不补。归来将诗坛，越笴傅之羽。陈黄伯仲尔，胡复用心苦。学力我枯涸，进冀濡教雨。首肯公不疑，更用询季主。"}