{"id":"1118371","title":"三峡歌九首","dynasty":"宋","author":"陆游","text":"神女庙前秋月明，黄牛峡里暮猿声。危途性命不容恤，百丈牵船侵夜行。不怕滩如竹节稠，新滩已过可无忧。古妆峨峨一尺髻，木盎银杯邀客舟。十二巫山见九峰，船头彩翠满秋空。朝云暮雨浑虚语，一夜猿啼明月中。锦绣楼前看卖花，麝香山下摘新茶。长安卿相多忧畏，老向夔州不用嗟。险诈沾沾不愧天，交情回首薄如烟。东游万里虽堪乐，滟滪瞿唐要放船。蛮江水碧瘴花红，白舫黄旗无便风。涪万四时常避水，棚居高出乱云中。乱插山花篢子红，蛮歌相和瀼西东。忽然四散不知处，踏月扪萝归峒中。万州溪西花柳多，四邻相应竹枝歌。问君今夕不痛饮，奈此满川明月何。我游南宾春暮时，蜀船曾系挂猿枝。云迷江岸屈原塔，花落空山夏禹祠。"}