{"id":"1114262","title":"同苏阮二公晚春游西溪","dynasty":"宋","author":"李弥逊","text":"力破愁城觅醉乡，苏凫阮屐共行藏。解吟疏影思和靖，忍见夭红似洛阳。禅客缓催梅子熟，骚人正咏牡丹芳。酬花但促传杯手，冰炭君休置我肠。唤客班荆杂乱言，雀罗成日罢张门。自缘贫病无过辙，可是疏慵不出村。阮子何人对青白，韦郎几日寄寒温。北枝留得瑶香在，更约文尊此地论。"}