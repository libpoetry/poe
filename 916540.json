{"id":"916540","title":"水龙吟 其二 武宁瑞莲","dynasty":"宋","author":"杨无咎","text":"晓来雨歇风生，素商乍入鸳鸯浦。红蕖翠盖，不知西帝，神游何处。罗绮丛中，是谁相慕，凭肩私语。似汉皋佩解，桃源人去，成思忆、空凝伫。肯为风流令尹，把芳心、双双分付。碧纱对引，朱衣前导，应须此去。好揖清香，盛邀嘉客，杯行无数。唤瑶姬并立，如花并蒂，唱黄金缕。"}