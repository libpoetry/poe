{"id":"683531","title":"戏为江左变体","dynasty":"明","author":"王世贞","text":"朱雀桁头空系舠，玄武门傍难上潮。三眠三起人如柳，一年一度鹊为桥。懒妆人道孙娘髻，废飧侬学楚宫腰。秦镜照胆那照苦，汉酒消愁怨不消。二八薄命私所怜，嫁得燕颔复鸢肩。楼船将军难问地，戊己校尉不论年。银缸送影聊暂对，绣茵分寒仍半偏。贱妾红颜坐来变，安能君心常宛然。"}