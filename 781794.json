{"id":"781794","title":"木兰词","dynasty":"清","author":"王采薇","text":"生男勿喜欢，生女勿悲酸。女生当县弧，女足亦莫双行缠。不见木兰女，代爹征可汗。出门望行尘，日色青漫漫。顾笑诸少年，泣行何汍澜。流尘凝双眉，飞露缀两肩。闺中何能贵，不及铁衣锦鞯黄金鞍。闺中何能豪，不及衔霜度雪听风湍。蛇矛丈八气决前，精感白日昏沙烟。生还见天子，天子动色言。要金佩玉作纤步，绰约顾影惊千官。上堂拜父母，父母疑重看。开帘觅我故时镜，手脱长剑分双鬟。君不见东家女儿好颜色，朝贫穿针莫贫织。西家女儿衣盈箱，自矜嫁得金龟郎。男儿封侯妾何有，要取黄金自悬肘。"}