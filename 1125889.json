{"id":"1125889","title":"次韵和元舆待制后浦宴集三首","dynasty":"宋","author":"郭祥正","text":"往岁遭风洞庭浦，悔不携锄从老圃。昨日金城逢故人，万丈虹蜺思一吐。更在芙蓉池上游，桂枝为楫木兰舟。舞妓相将棹歌去，疑是西施浣纱处。皓腕翩翻雪藕丝，婉若游龙或惊鹜。愿公对客少留连，早晚沙堤问归路。欲飞太白嫌秋暑，约我留连菊花圃。撷芳持酒听君吟，冰丝轧轧吴蚕吐。只今且挈茗杯游，沧浪同泛采莲舟。君当复入玉堂去，为吾还思采莲处。叶间争看戏鸳鸯，花底谁曾爱鸥鹜。柳州烟岛自迷人，员峤方壶岂无路。谁为宓妃寻洛浦，且看芙蓉照秋圃。烂漫折随罗袖归，芬香忍对西风吐。官池不属野人游，画鼓喧喧驾鹢舟。宾从欣陪史君去，筵开正在红云处。独携椽笔发清唱，老鹤昂藏映鸡鹜。敢辞倒载委篮舆，绛腊行行夹城路。"}