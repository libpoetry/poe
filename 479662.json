{"id":"479662","title":"冬至谒陵次三江送行韵","dynasty":"明","author":"顾清","text":"初阳映雪暖欲蒸，千门瑞气通诸陵。朝廷报本严奠扫，秩礼远自前王兴。秋霜春雨意惨惨，奁香篚帛心兢兢。高皇统天祀万世，奋自垄亩挥戟矜。两都并建始文祖，鼎命重为诸孙凝。传闻桥山初启邑，鸾舆玉趾几降登。小臣何幸得将事，敢论暑雨仍寒冰。经涂百里净如扫，舆夫踊跃誇力胜。回龙小憩才半道，瞬息已睹洪仁灯。入门弛担随所适，东寮西馆各有朋。山僧频见头亦白，为我载演牛车乘。寒光淩乱入窗户，起视海月摩空升。瑶宫银阙自万古，虽有晦蚀无亏增。嫦娥悄立如有恨，欲斩桂树嗟谁能。斋居元不碍酬咏，公诗险语何层层。磨崖拟刻永昭颂，挽断千仞寒溪藤。"}