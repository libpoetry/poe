{"id":"307781","title":"齐天乐·国难日深，客愁如织，孤愤酸情，盖有长言之而犹不足者","dynasty":"现代","author":"詹安泰","text":"海天风日波涛壮，凭将劫灰磨洗。去国陈辞，横戈跃马，眼底英豪馀几？风怀老矣。听商女琵琶，隔江犹是。杯酒长空，望深到处腾光气。东华事随逝水。梦骄天路远，愁恨谁寄。红雨迷春，娇花拥月，多少前游佳丽。消残痛泪。忍重觅秋魂，鬼歌声里。怅断关河，倚楼中夜起。"}