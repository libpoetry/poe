{"id":"1117809","title":"寓叹三首","dynasty":"宋","author":"陆游","text":"日夕羊牛下，月明乌鹊飞。林林皆有托，贸贸独安归。疾痼方求药，秋高未制衣。岷峨不遂隐，更恨昔谋非。交世非初志，谋生又绝疏。家贫思辟谷，人忌悔知书。门异回轩巷，乘无秃尾驴。老顽君勿怪，万事有乘除。短发不禁搔，纾悲赖浊醪。潦收溪濑急，木落寺楼高。善饭馀何欠，看云亦足豪。今朝有奇事，江浦得霜螯。"}