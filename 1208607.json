{"id":"1208607","title":"端午日雨霁暂出齐化门回入城遥面京西诸山及市肆风景追忆延祐六年六月廿有二日侍诚夫尚书兄初自江南还都亦经此路仍值雨晴今十有五年矣感念畴昔因赋此诗","dynasty":"元","author":"宋褧","text":"官柳垂阴霁景鲜，忆携家具过通廛。雕盘粔籹映珠幰，绣陌骅骝辉锦鞯。上国繁华过陕洛，中朝文物胜开天。由来几度南柯梦，惟有青山似昔年。"}