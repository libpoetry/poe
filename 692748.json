{"id":"692748","title":"贵竹杂咏","dynasty":"明","author":"杨慎","text":"林云菁雾不分天，清露常如雨线穿。百里迥无烟火接，依稀犹似燧人前。绮缯缠髻作雕题，铁距穿鞋学马蹄。清晓樵斤探虎穴，黄昏汲瓮下猿梯。铜鼓声中夜赛神，敲钗击钏斗金银。煚郎起舞姎徒唱，恼杀长征久戍人。保甸坡前不可留，盘江渡头惟一舟。驱鼋役鹊无奇术，谁是寻源博望侯。龙马先朝出养龙，御前赐名飞越峰。人间神骏宁无种，天上孙阳不易逢。"}