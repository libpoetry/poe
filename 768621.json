{"id":"768621","title":"疏影 再题蕃锦集","dynasty":"清","author":"沈皞日","text":"丹霞惜别。寄蛮烟障雨，画图一阕。枫影秋江，梅影春江。尽入离愁时节。最高楼处歌金缕，将凤纸、吹花题叶。记罗浮、道士相逢，句里斜阳曾说。自许玉田差近，向碧城梦里，飞下清绝。七孔神针，缝六铢衣，襻带多安无缺。笔床垂老心情在，好付与、满庭香雪。倩虫虫、宛转红牙，不数晓风残月。"}