{"id":"1055943","title":"句容澄上人群玉轩求诗","dynasty":"宋","author":"李之仪","text":"日日不离山，爱山终不厌。因地端有来，及此若尚欠。当轩出巑屼，昏膜遽效砭。枝撑檐楹窄，明灭烟云暂。幽禽时一鸣，隐约隔天堑。早闻群玉峰，世境未易占。却应三昧力，易致兹可验。便拟绝高深，两足恐不赡。幻化浪攀缘，胶扰窘囊槛。会须揖清风，方暑对枕簟。"}