{"id":"817411","title":"题运使卢同年抱孙画屏十二首 雅集图","dynasty":"清","author":"戴亨","text":"通籍客京华，身显心仍寂。耽吟聚名流，溪山亦生色。春秋佳日多，尊酒谋良觌。倚树听新声，涉露采芳泽。振笔发高吟，奇情透金石。欣赏倾众情，欢饮忘形迹。日落各言旋，相思复相觅。群峰耸苍翠，延赏豁心目。载酒呼朋俦，探奇向山麓。登顿出云厓，烟霄聊置足。俯躬拾琼玖，举手揽朝旭。万象逞殊观，胸臆屡超忽。凭虚发长啸，流声振林谷。乘醉招鸾凰，高情逸埃俗。政简夜心清，明月照幽独。春露泫杂花，微风扇芳馥。崖窦溜鸣泉，泠泠漱疏竹。掬之注精窑，活火煎虾目。拭盏试龙团，芳香透毛骨。采焙法羽刍，封题贮箱簏。敬慎小臣心，涓滴沾殊渥。在昔宋广平，世号铁石肠。及其作花赋，彩藻何芬芳。万物生有情，背之多不祥。百花逞奇丽，大块情所将。此身随化转，当春神明昌。至道怀环玮，掸掞胸中藏。日莫采兰归，佩之终不忘。昔人盛游览，杭颖无低崇。风雅久沦没，废为葭苇丛。譬彼亿兆情，壅滞不得通。虽有惠下心，政治难为功。贤牧为疏导，众生欣相从。天水望空阔，豁然开心胸。中流一洒酹，怀古酬高风。美玉耻自炫，湮没岂初心。同气不相求，吾道将中沈。所贵忘势分，亦在真知音。大名久自擅，诗酒偕登临。遂令枯寂士，声誉驰古今。此意良独厚，世罕测其深。至今平山上，谁复能追寻。北固当金焦，京口为门户。大江日夜流，滔滔自隆古。万派此中分，千峰奔栋宇。兴废感梁陈，苍茫辨吴楚。广陵谢榷鹾，边庭将射虎。男儿志四方，敢复怨行旅。北顾心神伤，依依恋明主。古人处忧患，著书长不朽。出身膺世务，此事不暇有。宽閒天付君，大业期担负。旷渺无杂缘，神明通户牖。心游法象初，道阐羲文后。济蹇宜反修，默默验奇偶。通塞何庸心，艰贞以自守。滦水不上天，旱魃形狰狞。小民惧无岁，嚣然遂不宁。抚之失其道，何以销未萌。奉诏起循吏，精祷格皇灵。化雨应时来，枯禾尽回生。发粟宥其愚，众庶歌欢腾。天人相感召，斯理洵可凭。魏相宰茂陵，文翁治巴蜀。经术持化民，往往易成俗。使君今名儒，建塾亲教育。俗学每拘墟，糟粕转相勖。岂知导肯綮，批却随心目。况以身为律，宁不争自淑。士气顿改观，英才待收录。中庭悬沧溟，云涛翻栋宇。据厓者为谁，浩落须眉古。仰看蜃市变，俯视蛟螭舞。隐显虚无间，三山若可睹。惝恍群灵来，杂遝偕风雨。此际一乘槎，大药应相许。望望驰心魂，飘然若空举。达人无滞情，出处随所宜。茫茫涉宦海，倦游亦应归。况兹岁云迈，风波时有之。缅彼山嵯峨，终古无改移。山椒招白鹤，山麓采紫芝。烟霞换身骨，岁久不自知。乐山诚至计，勿为世所欺。"}