{"id":"1127626","title":"秋兴","dynasty":"宋","author":"彭秋宇","text":"沙尘破褐客秋风，落落亲朋半老翁。野旷有时闻啸虎，天宽无处寄征鸿。四方玉帛燕山北，万里帆樯海水东。回首可怜歌舞地，芳花石础树阴中。西风捲地送凄凉，目断归帆落日黄。雁过江天云漠漠，龙游沧海水茫茫。故人入梦三更月，近事惊心两鬓霜。试把浊醪浇磊磈，樽中犹带芷兰香。"}