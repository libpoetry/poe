{"id":"235037","title":"绕佛阁·暗尘四敛","dynasty":"宋代","author":"周邦彦","text":"暗尘四敛，楼观回出，高映孤馆。清漏将短，厌闻夜久签声动书幔。桂华又满，闲步露草，偏爱幽远。花气清婉。望中迤逦城阴度河岸。倦客最萧索，醉倚斜桥穿柳线。还似卞堤虹梁横水面，看浪飐春灯，舟下如箭。此行重见。叹故友难逢，羁思空乱，两眉愁、向谁舒展？"}