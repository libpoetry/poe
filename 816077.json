{"id":"816077","title":"乙卯夏四月，将之都，留别巧卿词史二首","dynasty":"清","author":"曹毓英","text":"不胜情处若无情，姿态虽妍骨不轻。每向灯前吟好句，屡从弦外听新声。浮沈薄宦卿怜我，摆脱红尘我望卿。北地苦无风月好，闷来惟取浊醪倾。兹行总莫定归期，欲去回头意已痴。可有衷言持作佩，那堪别绪乱于丝。良缘未订三生约，青盼难酬一夕知。他日燕都逢郡友，幸贻尺素慰遥思。"}