{"id":"1147413","title":"陪颜使君饯宣谕萧常侍","dynasty":"唐","author":"皎然","text":"江涛凋瘵后，远使发天都。昏垫宸心及，哀矜诏命敷。恤民驱急传，访旧枉征舻。外镇藩条最，中朝顾问殊。文皆正风俗，名共溢寰区。已事方怀阙，归期早戒涂。繁笳咽水阁，高盖拥云衢。暮色生千嶂，秋声入五湖。离歌犹宛转，归驭已踟躇。今夕庾公意，西楼月亦孤。"}