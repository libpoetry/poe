{"id":"754108","title":"汉通天台铜人歌","dynasty":"清","author":"钱孟钿","text":"武皇岁起云阳宫，高台屹与云汉通。欲求真诀炼颜色，紫琼之露飞濛濛。青霄不下两皇子，十二仙人一夜死。文成五利不及一少翁，能使香魂望如水。凄凄茂陵月，玉碗埋苔碧。难闻舍人壶，空羡方朔戟。当涂代汉逾百年，铜人之泪流作铅。移经灞水亦伤别，回头立尽东关烟。君不见古今兴废皆陈迹，金石有情悲过客，化为铜驼卧荆棘。"}