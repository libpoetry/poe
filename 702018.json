{"id":"702018","title":"十想诗十首 河豚","dynasty":"明","author":"强仕","text":"春城灯事动，河豚首登俎。身远阖闾城，梦绕西施乳。蛤蜊称海错，金胎裹银壳。若士海上游，食此翔廖廓。江鲚色如银，大者乃兼尺。雕盘荐腹腴，一饱千金直。子美食樱桃，题诗叹转蓬。空怜点唇绛，尽作滴阶红。枇杷夏中熟，金弹怜多摘。词邦仅有之，空存皮与核。五月熟杨梅，匀圆如火齐。说似西江人，口角流清泚。白鲞即黄鱼，鱼味过于鲞。见鲞不见鱼，空作并州想。鲥鱼信多骨，鲜味此独出。子固不能诗，文名应不没。银鱼笠泽生，小白无乃是。季鹰思莼鲈，此味未应弃。左手持酒杯，右手无蟹螯。谁云宦游乐，秋来倍寂寥。"}