{"id":"674687","title":"送吴廷玉还昆","dynasty":"明","author":"周伦","text":"故人久别离，日夕拟相见。两岁期不来，虚托云边雁。花时拾行李，动以家事恋。秋晚壮游心，百故尽捐遣。水浮更陆走，茧足判黧面。千里倏我即，喜极泪欲溅。更长烛再秉，量窄酒空传。儿女身短长，粟帛价贵贱。官俸聊取给，世态日改变。一一互问答，倾写各争先。揽镜鬓已华，开卷眼辄眩。为言且款曲，试览帝城遍。旬日兴未周，回首倏南盻。匆匆束归装，分袂不得援。钟山起寒飙，长路欲飞霰。小吏执壶浆，旗亭具盘馔。联镳出都门，祖道指乡县。乡心逐旌盖，目送孤云片。寄语秋台儿，慰我高堂眷。明年再及秋，挂席江风便。"}