{"id":"909662","title":"满江红 其三 洪云岩、刘朔斋用韵","dynasty":"宋","author":"李曾伯","text":"蝶梦惊残，仿佛似、东方才白。人报道、城疑不夜，界几无色。敲瓦微听冰线响，开窗倏放风花入。拥重貂、曾不觉寒侵，将何德。呼剡棹，行为客。平蔡垒，何能役。算争如、穷檐高卧，闭门毋出。安得松江江上去，一蓑独钓丝千尺。要不持、寸铁和前修，文章伯。"}