{"id":"807458","title":"念奴娇  十三夜大宗伯王敬哉先生招饮是夜无月七叠前韵","dynasty":"清","author":"陈维崧","text":"先生语我，正一生消受，帝城烟月。红烛短时横笛嗷，夜雨开元白发。霜咽遗弓，风悽内苑，画角声酸切。铜盘承露，泪如铅水不歇。曾记樗杜笙箫，长杨刀箭，从猎霜林豁。父子一时连上相，印纽银螭卧雪。别墅初成，淮淝已捷，屐齿何曾折。谈深酒冷，鼕鼕街鼓将绝。"}