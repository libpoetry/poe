{"id":"1126158","title":"淳熙八年春帖子词 太上皇帝閤六首","dynasty":"宋","author":"崔敦诗","text":"翠管吹寒去，青旗卷仗来。慈皇千万寿，春日上春杯。剪玉酥花细，盘金綵胜宜。六宫呈妙巧，春日颂春祺。凤苑开丹燕，龙楼下翠华。天工不敢住，春日著春花。亲提神器授今皇，帝德王功日日昌。万宇熙台无一事，湖山好处赏风光。今岁东皇作意迟，春朝恰近上元期。长生宫殿花开了，便放人间十万枝。高蹈殊庭二十春，随时游乐为同民。翠舆黄伞西湖路，老耨年年喜望尘。"}