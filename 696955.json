{"id":"696955","title":"诗","dynasty":"明","author":"祝允明","text":"巍巍大山高，瀰瀰长河流。人生百岁间，有乐亦有忧。葱葱陵上槿，朝华夕已休。俶载向南亩，岁乃亦有秋。少壮在努力，老大且偃息。偃息安此生，此生须有成。努力不在少，老死终无名。滔滔川上水，羃羃堤边草。行行远方客，历历山下道。道远行易疲，白日坐已驰。无忧白日暮，秪恐严霜垂。日暮行复朝，严霜草以彫。中谷有道士，颜色常鲜好。被以松柏叶，啖以灵药草。守气存谷神，后天可难老。授我鸿素书，相期青云表。众人不尽闻，安能不枯槁。神农遗世经，谷食烝民宝。物生天地中，万形同一钧。小大各自齐，聚散常相因。高岸忽为谷，沧海亦飞尘。弱质非金石，谁能独久存。生世六七十，永者仅百年。相去几何许，等死焉足论。仙人庄子休，为君颇开陈。夭夭南国子，声伎妙入神。审音类子野，歌舞倾都闉。城邑不足留，引领奉韶钧。浮云翳广路，且与闾里亲。倡家日还往，哇淫累其真。简兮前上处，谓言不足珍。乐府久隔绝，繫籍犹相因。啸歌且自乐，亦以共嘉宾。"}