{"id":"400086","title":"高阳台 衡州守岁同子馀","dynasty":"民国末当代初","author":"朱庸斋","text":"饯岁杯宽，偎人烛短，年年节序空惊。染柳薰梅，东风渐入邮程。谁家弦管终宵聚，伴关山、腊鼓同听。怎禁他，一夜清樽，老尽吟情。回灯试就家园梦，奈行云输与，马影鸡声。剩有新愁，待教重付平明。他时芳草江南满，叹迢迢、春路难经。最回肠，能几花前，更续馀酲。"}