{"id":"1239139","title":"满庭芳 熊元修席上次韵","dynasty":"元末明初","author":"谢应芳","text":"尘拂风生，熏炉烟袅，剧谈天上人间。冯夷击鼓，白凤舞昆山。惊倒五陵年少，听三老、□角鸣湍。江南好，梅前菊后，天气带微寒。客来虽话别，重歌旧曲，不是阳关。笑闲云似我，时去时还。最喜烽烟尽息，青天净、一镜团团。重来也，寻盟鸥鹭，访竹问平安。"}