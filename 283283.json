{"id":"283283","title":"扬州慢·与印昆登天宁寺塔，和白石韵","dynasty":"现代","author":"姚华","text":"千里寒皋，极天无际，暗红解记春程。正烟鬟过雨，似故国山青。念前度诗痕尚在，涴尘沙碧，谁与屯兵。更无人、废院归鸦，来近层城。访碑砌下，数兴衰如梦堪惊。怎塔势孤擎，檐铃不语，都似无情。树树玉羁曾系，晴来路、马作边声。渐清明寒食，愁如芳草还生。"}