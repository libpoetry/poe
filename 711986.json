{"id":"711986","title":"修禊后十日石濂禅师招同诸公雅集长寿禅林即事赋","dynasty":"明末清初","author":"陈恭尹","text":"真妄非二途，愚智各有适。同此闻见中，心目异喧寂。西郊亦人境，静者得幽僻。交错引翠条，萧疏布林石。春事满高窗，鸟声在檐隙。悠然古招提，旷若新开辟。嘉招及令序，竟日随飞锡。论诗陋休远，析理兼玄易。既丧我于吾，焉知主为客。欲别闻清钟，溪山暮云碧。"}