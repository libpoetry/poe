{"id":"812072","title":"深恩四首","dynasty":"清","author":"孙原湘","text":"一绺轻云落剪香，缄题和泪报王昌。并头私愿知难遂，束发深情誓莫忘。绾住同心须不乱，祝将恩分愈加长。从今添入潘郎鬓，胜捧仙鬟嗅枕旁。画帘鹦鹉语呼茶，天女亲擎一朵霞。味美那滑添茗叶，香清浑似带梅花。早知郎性凉须忌，不避人嫌爱越加。我却贪痴还未足，比卿芳乳略差些。玉壶春色比花妍，纤手亲斟与谪仙。情到十分如酒满，缘徵百岁似杯圆。为卿拚死何辞醉，知我沉酣屡劝眠。馀沥互搀莲子盏，分明合卺绣床前。百花谁似玉梅妍，动是飞仙静益仙。绝色惊看天不老，同心痴望月常圆。三年尽受回眸爱，一夕曾邀恣意怜。素女若容缘再续，今宵双拜桂花前。"}