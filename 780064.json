{"id":"780064","title":"风流子 钱塘怀古","dynasty":"清","author":"曹贞吉","text":"英雄开草昧，山衣锦、万弩射潮低。彼吴越一王，高车驷马，威灵五季，玉册金泥。惊回首、西陵烟月淡，葛岭断霞飞。三竺六桥，老髯曾醉，斜风细雨，和靖频题。六飞南巡后，西湖比西子，绿拆红欹。惟忆金明池水，禾黍离离。想德寿重华，两宫游幸，绮罗弦管，缭绕苏堤。千载江山如故，还使人悲。"}