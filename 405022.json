{"id":"405022","title":"台城路·送翼诒赴美","dynasty":"近现代末当代初","author":"王韶生","text":"江郎偏恨工愁赋。东风又吹南浦。渺渺沧波，萋萋草色，酒醒明朝何处。西州寄旅。怪盾墨徒磨，智囊空喻。海角栖迟，念年须鬓尚如许。相逢异时记否。共胶序讲论，商略今古。至乐谈玄，天倪指解，庄惠同矜无迕。羁怀少苦。更怅望前汀，云遮春树。莫绾离情，垂杨千万缕。"}