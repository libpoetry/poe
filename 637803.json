{"id":"637803","title":"送戴志达举人还莆田","dynasty":"明","author":"林光","text":"长日鸟声歇，山静若神守。跫然闻足音，两马山之右。开关询何客，拜此莆中友。款款致衷素，历历未释口。间关山路遥，会晤殊未偶。呼童摘新豆，荐此榄山酒。村酒那醉人，空歌拍铜斗。浮生亦易了，白日好西走。丈夫贵自树，穷通无好丑。乾坤有常业，可大还可久。千疮百孔馀，弥缝鲁中叟。贤曹抱素资，策鞭良未后。吾拙甘死穷，草木同枯朽。"}