{"id":"695880","title":"九日王九德崔继甫沈恩甫见邀同吴虎臣饮八首","dynasty":"明","author":"欧大任","text":"秋色山山照酒杯，满天鸿雁过淮来。谁知万里思归客，半醉西风戏马台。作客黄亭近楚天，参军谁似孟嘉贤。武昌西望龙山宴，多少风流落帽边。高斋宾客未全贫，杯为黄花送百巡。毋论积薪犹不调，十年持戟是何人。总为风尘作吏慵，宁能五斗负千峰。爱君今日东篱下，还著将归邴曼容。楚客柴桑处士风，他乡共醉菊园中。小儿已舁蓝舆待，莫惜千觞劝醉翁。九月清霜林木疏，广文官舍似山居。汝南只道长房事，插帽茱萸尽可书。门外何由有白衣，陆沉车马亦应稀。江州昨日千钱送，那得醒时放客归。邻斋秋酿熟多时，况是天涯九日期。苜蓿满盘花满径，莫令京洛贵人知。"}