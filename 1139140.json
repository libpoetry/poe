{"id":"1139140","title":"雅宜山在城西五十里有德庆庵在其下穹窿山福顺寺长老绍尧翁作诗取以雅宜为号求诗","dynasty":"宋末元初","author":"陆文圭","text":"雅宜山低一拳石，气压华嵩千丈碧。不论城市与林丘，爱山例是诗人癖。寒泉修竹苍崖底，青山解与高人语。花落猿吟总是机，举似山僧尽成句。山僧来献诗人号，百种不如山色好。德庆禅床明月夜，馆娃人海红尘晓。我知山心雅好静，荦确不容车马造。草堂宜雨又宜晴，藜杖芒鞋时一到。"}