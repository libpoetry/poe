{"id":"810501","title":"幽居","dynasty":"清","author":"丁谦","text":"幽居忽不乐，远游南山岑。山光迎暮霭，归鸟皆投林。簌簌涧上松，风过闻远音。泠泠涧中水，浣我尘世襟。山鹤有闲意，山鹿多野心。旷然一相对，机械何从侵。静境触斯悟，幽念息逾深。安知太古上，非复如当今。请从彭泽公，一抚无弦琴。种竹得幽趣，种兰有幽芬。孤怀澹相寄，非期世所闻。东邻有隐士，洒然离俗氛。朝夕过我游，结契连风云。赠君流黄机，报我蜀锦纹。锦纹织奇字，密意通殷勤。殷勤那敢负，誓绝莸与薰。春花与春草，向荣各欣欣。相期共樽酒，薄醉眼斜曛。"}