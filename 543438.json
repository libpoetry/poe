{"id":"543438","title":"题陆信卿书屋二首 其二","dynasty":"明","author":"胡应麟","text":"大鹏抟九万，尺鴳翔榆枋。远近各有适，逍遥固其常。伊人励高躅，卜筑邻山岗。四壁罗琬琰，五车插琳琅。冥搜极浩渺，幽探穷微芒。栖心丈室间，寄情八表傍。丹霞入我牖，白云为我裳。驭风学郑圃，弃瓢怀颍阳。岂同渭川钓，耻为吴市藏。一区足吟啸，万卷聊徜徉。乐哉帷中子，岁年良可忘。"}