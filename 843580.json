{"id":"843580","title":"冬日无聊，南檐负喧甚适，晚则啜茗石梅，因之有作，呈邵息庵二首","dynasty":"清末民国初","author":"方仁渊","text":"一梦华胥到古稀，回头六十九年非。名花爱看栽偏懒，美酒贪尝量不依。欲适人情难免俗，静思世味坐忘机。晴窗日煖绕生意，柳眼梅心春欲归。茶罢归来正晚钟，二三知己笑谈空。山光叆叇炊烟白，塔影琉璃夕照红。粥鼓声中刚腊日，纸鸢风里闹儿童。闭门不管时氛恶，静看英雄造世功。"}