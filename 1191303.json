{"id":"1191303","title":"江陵遇元九李六二侍御纪事书情呈十二韵","dynasty":"唐","author":"窦巩","text":"自见人相爱，如君爱我稀。好闲容问道，攻短每言非。梦想何曾间，追欢未省违。看花怜后到，避酒许先归。柳寺春堤远，津桥曙月微。渔翁随去处，禅客共因依。蓬阁初疑义，霜台晚畏威。学深通古字，心直触危机。肯滞荆州掾，犹香柏署衣。山连巫峡秀，田傍渚宫肥。美玉方齐价，迁莺尚怯飞。伫看霄汉上，连步侍彤闱。"}