{"id":"1106682","title":"夜郎东归黄去非自双井来惠以新诗妙画次韵三绝句赠别","dynasty":"宋","author":"王庭圭","text":"窜逐三危山尽头，出门入门谁与游。归来颇复见此客，下笔论诗不肯休。派后江西出一枝，传家句法自新奇。诸方知子善哮吼，恐是窟中狮子儿。细看君诗如看画，无声诗里画何如。蟠胸秀句吐不尽，落笔因成赤鲤鱼。"}