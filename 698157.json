{"id":"698157","title":"乙丑岁新正五日同杜司寇李别驾郭郡博登郡谯楼眺望且小酌手谈次郭洧上韵","dynasty":"明","author":"饶相","text":"高阁持杯满泛霞，佳宾胜景兴偏赊。贾生忧国何时召，王粲还乡未有涯。帘下奕棋真乐事，风中闻笛是谁家。偶然身外无尘累，共倚阑干醉物华。层楼缥缈可餐霞，历历江山入望赊。路绕烟村真似画，天连云树浩无涯。重重接宇馀千户，袅袅炊烟见几家。暂喜登高舒远眺，却怜憔悴度年华。"}