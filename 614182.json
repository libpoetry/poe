{"id":"614182","title":"和叶明府喜雨诗","dynasty":"明","author":"李之世","text":"残伏方流火，先秋已蛰雷。将无祲忒序，其奈魃为灾。茂宰咨民隐，端居念讵灰。斋心陈嘏祝，望祷遍峨嵬。一雨倏而降，群峰黯未开。空濛屯晓阁，萧飒转疏槐。会以祈霖集，诗应讶雨催。登坛推哲匠，规步恧鸿裁。象岭城千雉，熊波沼一杯。江山留卓异，来者景高台。"}