{"id":"688334","title":"和敖先生雪诗韵二首","dynasty":"明","author":"江源","text":"一雪西江万类奇，晓来帘外更霏微。光摇天地月无影，冻合川原鸟不飞。煮茗可堪分玉屑，读书谁复映寒辉。闾阎冻馁知多少，敢道严威入豸衣。斜斜整整不胜繁，猎骑缤纷走湿原。古径墁平人迹灭，老松擎重鹊巢翻。台前拒敌谁留柏，堂北淩寒更有谖。不独霸桥诗思苦，蓝关迁客正销魂。"}