{"id":"506759","title":"上元赐观灯","dynasty":"明","author":"杨荣","text":"銮舆临御九门开，耿耿星河绕玉台。百辟陪班天表近，六鳌拥翠月华来。箫韶乐奏更筹静，宝篆香飘淑气回。影动翠云连䍐罼，光浮玉殿映罘罳。千枝火树霞凝彩，百宝星毬锦作堆。银烛夜光仍灿烂，琼花春发孰栽培。讴歌迭奏清平调，词赋争呈白雪才。紫陌已令严禁弭，铜壶莫遣漏声催。龙颜有喜频颁宴，鹓序承恩得共陪。沾沐小臣无补报，只将歌颂献蓬莱。"}