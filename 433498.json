{"id":"433498","title":"蔼士乞题所画竹诗久不就晨起读坡诗忽有所感因和其题与可竹石韵三首","dynasty":"近现代","author":"黄浚","text":"森森千亩竹，凛凛一代人。风霜无情物，犹避不坏身。哀哉疾走儿，恣臆为纤新。岂知独立意，善画固为神。淇澳为邱墟，秦人遍九有。可怜干霄志，屈节赋梅柳。胸次一华山，谁能负之走。便当吞渭川，肯閒钓竿手。汪侯老画师，顿顿俭齑粥。夙闻梅格好，乃复擅风竹。师曾亡已久，真赏混珠蓿。吾诗何足重，末技恨画肉。"}