{"id":"1131400","title":"和陈德章春日送客","dynasty":"宋","author":"虞俦","text":"年华看鬓上，春事转头中。羯鼓催花雨，虹桥送客风。未须愁酒债，政复坐诗穷。谁识挥弦意，寥寥寄远鸿。花柳无多事，阴晴不必天。急舂村外雨，并舍晚来烟。白堕先春手，红妆最妙年。庞翁虽不出，门巷得相连。胜事壶觞里，韶华杖履中。歌情千里月，花信几番风。取友须三益，论文笑五穷。含含歌麦秀，庑下老梁鸿。岁月斜川路，风流杜曲天。过墙红杏雨，低户绿杨烟。鸿鹄今千里，莺花又一年。阳春惭属和，五字得珠连。"}