{"id":"758668","title":"满江红 西湖咏古十首 其八 葛岭葛稚川","dynasty":"清","author":"吴藻","text":"句漏当年，早金鼎、丹砂九转。无人识、人间仙令，人家仙眷。碧雾衣凉风蝶舞，红莲饭熟荷蜂幻。看初阳、台上又斜阳，苔花满。占一角，湖山半。望两朵，罗浮远。笑曼都未醉，流霞注碗。古井照星云母冷，灵泉浴日玻璃暖。想天坛、明月鹤归来，吹鹅管。"}