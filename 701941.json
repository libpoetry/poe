{"id":"701941","title":"山厂漫兴寄杨同寅","dynasty":"明","author":"黄㴻","text":"夜来飞梦堕沧江，晓起诗魔未易降。天阔忽看归鹤杳，渚清遥见浴凫双。云移山色侵罗幌，风递花香拂玉缸。为问骚坛诸作者，许谁来往附名邦。公馀閒坐绿莎厅，对案峰峦晚更青。往事十年心尚醉，故乡千里梦初醒。人家巧趁山坳势，诗句工排月露形。系着浮名未归去，几回惭愧草堂灵。"}