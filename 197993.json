{"id":"197993","title":"按视沙苑·南濒清渭北洛水","dynasty":"宋代","author":"李复","text":"南濒清渭北洛水，寒沙东西横百里。中条太华塞秦关，众川无归皆潴此。地维忽断两山高，帝罚罔功五丁死。波飞波激走东溟，积雪回汀拥都鄙。坡陀起伏接城门，荐草甘泉国马屯。云昏雾暗天驷下，星宫夜失房宿尊。骅骝骐骥种各有，一一六印官字存。开元籍马七十万，监苑旧政宜讨论。过都历块汗流血，朝刷幽并暮楚越。天边不从銮辂行，岁久空老狐狟窟。去年驹生风雨腥，戴角肉鬣自有鳞。厩人见怪弃于野，腾入渭水方知神。"}