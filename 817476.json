{"id":"817476","title":"偶然作","dynasty":"清","author":"魏礼","text":"折臂而成医，乃知公叔贤。于时独踟蹰，落日立渠边。课僮潴行潦，轻流正涓涓。惟有清秋风，吹我意婵媛。独立发万端，南望何亭亭。山鸟时来归，载飞还载鸣。日暮倚秋风，慷慨不能平。天宇一寥阔，万里凌孤鹰。山居面石壁，日月去我早。奄忽逝年华，自顾何草草。人生会有处，鸟飞鱼在沼。如何俯仰间，侧侧满怀抱。"}