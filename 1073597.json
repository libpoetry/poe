{"id":"1073597","title":"邹志新追路至甬桥有买田之约三衢道中作诗寄之","dynasty":"宋","author":"孙觌","text":"首路冰雪严，过家梅柳动。故人一笑隔，千里劳远梦。夫君具眼只，阅世妙百中。嗜好和酸咸，不与俗人共。我老卧瘴氛，摧挠谗夫众。败履谁见收，乘槎子宜从。归袖风中翻，翩若孤云纵。殷勤三日别，折柳天下送。那知汉网疏，欲问周鼎重。江皋两牛鸣，塞垒万弦控。终当受一廛，竟欲邻二仲。请师樊迟圃，共抱汉阴瓮。"}