{"id":"1115731","title":"过松源晨炊漆公店六首","dynasty":"宋","author":"杨万里","text":"侧塞千山缝也无，上天下井万崎岖。昨朝曾过芙蓉渡，寻到溪源一线初。山北溪声一路迎，山南溪响送人行。也知流向金陵去，若过金陵莫寄声。后山勒水向东驰，却被前山勒向西。道是水柔无性气，急声声怒慢声悲。日高谷底始微暄，岚翠依然透骨寒。说与行人忙底事，金鸡声里促银鞍。莫言下岭便无难，赚得行人错喜欢。政入万山围子里，一山放出一山拦。政是行人肠断时，子规得得向人啼。若能泪得居人脸，始信春愁总为伊。"}