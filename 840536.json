{"id":"840536","title":"乙巳丙午之间在馆职编辑政艺通考开局于宣武门西铅椠之馀同人谈宴极乐继乃先后补外余亦于丁未春出守湖州李新吾前辈为作书堂对雨图以纪陈迹徵题成册偶一检视不胜聚散盛衰之感自题册尾","dynasty":"清末民国初","author":"夏孙桐","text":"诸贤攘臂话匡时，笑煞鹪鹩恋故枝。呴沫相将情复尔，上车不落诮奚辞。鸡鸣雨晦怀人梦，骊唱春明惜别词。莫道蓬莱今水浅，江湖一概更何之。"}