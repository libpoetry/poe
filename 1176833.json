{"id":"1176833","title":"入东阳峡与李明府舟前后不相及","dynasty":"唐","author":"陈子昂","text":"东岩初解缆，南浦遂离群。出没同洲岛，沿洄异渚濆。风烟犹可望，歌笑浩难闻。路转青山合，峰回白日曛。奔涛上漫漫，积水下沄沄。倏忽犹疑及，差池复两分。离离间远树，蔼蔼没遥氛。地上巴陵道，星连牛斗文。孤狖啼寒月，哀鸿叫断云。仙舟不可见，摇思坐氛氲。"}