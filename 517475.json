{"id":"517475","title":"听琴歌送方氏逸民归天台","dynasty":"明","author":"王称","text":"峄阳孤桐节风雨，月中双凤幽修语。一辞爨下登高堂，徽向黄金思何苦。初弹一曲南风生，端拱垂衣虞舜庭。悄然再鼓神欲往，美人颀而结遐想。须臾改调弦乱鸣，引宫刻角流新声。泛如阳春激白雪，淡如绿水涵秋清。羡君操成有如此，十指游心在千古。户外翩翩鸾鹤翔，松下傞傞鬼神舞。世间筝?徒纷纷，可怜此调谁能闻。江湖寥寥少知己，抱归独卧空山云。"}