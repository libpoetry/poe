{"id":"740325","title":"伊逊河","dynasty":"清","author":"朱圭","text":"伊逊九曲出崖口，发源西拉淖尔南。盘肠诘屈山腹转，开张面势随风岚。架木为梁土茨覆，驱马争过防絓骖。厉深揭浅互跋涉，谁云咫尺剑可函。飞潦汤汤或灭顶，中流一壶那敢探。我今朅来快晴霁，轻轩稳度行。坡赉近与永安接，东西相望山之龛。红苍罨画引远眺，清澈漱石澄潭。翠华阴羽狝将竣，朏生钩月縆初三。捷邮火速慰宸廑，大武上告功全戡。"}