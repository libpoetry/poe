{"id":"934985","title":"三山卜居今三十有三年矣屋陋甚而地有馀数世之后当自成一村今日病少间作诗以示后人二首 其二","dynasty":"宋","author":"陆游","text":"再见封侯未为快，一掷成卢安用再。世间得意固多矣，堪笑穷人事常败。我生出仕四十年，寸进恰如船上埭。即今卧病茅檐里，回首穷通竟何在。荆山之下玉抵鹊，两京春荠论斤卖。苏秦煌煌佩六印，尼父栖栖厄陈蔡。玄保美官辄见思，东野出门常有碍。躬耕至老岂不佳，子孙当以吾为戒。"}