{"id":"688233","title":"丙申岁腊访甥杨继宗子熙春读书山中宿留赋此","dynasty":"明","author":"朱浙","text":"不到东山应几时，森森松桂郁深枝。藤萝剥落龙蛇骨，莓藓斓斑虎豹皮。竹几安排深打坐，雨墙摸索旧题诗。山中真侣分携尽，忽忆商山采紫芝。瘦筇扶我上孱颜，暝色云萝亦可攀。坐久亭皋闻木落，夜深霜露觉衣单。行冲野蔓披襟袖，归种青松出屋山。丘壑风流输领略，京华前梦说邯郸。"}