{"id":"1118829","title":"鹧鸪天","dynasty":"宋","author":"陈三聘","text":"酒晕从教上脸丹。春愁何事点眉山。都将别后深深意，且向尊前细细看。多少恨，说应难。粉巾空染泪斓斑。炉猊筝雁长闲却，明月楼心夜正寒。指剥春葱去采蘋。衣丝秋藕不沾尘。眼波明处偏宜笑，眉黛愁来也解颦。巫峡路，忆行云。几番曾梦曲江春。相逢细把银釭照，犹恐今宵梦似真。昨夜东风怒不成。晓来犹自扫残英。半酸梅子连枝重，无力杨花到地轻。情易感，涕先零。玉虬香冷更凄清。事如芳草绵绵远，恨比浮云冉冉生。"}