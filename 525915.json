{"id":"525915","title":"赠刘钦执","dynasty":"明","author":"顾璘","text":"刘君十五攻文章，胸次隐隐含星芒。射策甲科屡摧挫，上书太学空昂藏。落魄尘埃少相识，日抱阴符事黄石。严生卖卜不论钱，匡子传经徒凿壁。生乎顾我长开颜，相思来过天台山。入门正值新酒热，烂醉共话烟云间。夜长风狂银烛冷，雪花洒面衣斓斑。劝君且莫求神仙，武陵桃花迷岁年。劝君且莫学剑术，五侯骄贵轻才贤。诗书满腹不饿死，古来豪杰尽如此。君不见商王图画求宰臣，直是穷岩版筑人。"}