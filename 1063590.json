{"id":"1063590","title":"次韵超然游南塔","dynasty":"宋","author":"释德洪","text":"绕塔不忍去，新凉生早秋。不见江西月，一水空悠悠。龛灯耿昼影，遗像青双眸。永怀皇祐间，曾此狎沙鸥。往事已陈迹，丰碣撑高楼。公昔从吾祖，来往亦风流。但馀松菊在，井臼遗林丘。高风不可攀，落日令人愁。倚杖哦清诗，溪风波白头。脉脉不能语，归心浩难收。今已不如古，无复相绸缪。何当效船子，华亭从钓舟。"}