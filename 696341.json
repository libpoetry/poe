{"id":"696341","title":"秋望","dynasty":"明","author":"郑希良","text":"秋光浓淡雨复晴，海波不动含深绿。平沙若剪云嵯峨，雁背斜光断还续。西风吹影落鱼矶，字字新出临池墨。稻梁离离网弋多，急向芦花深处宿。渡头枫树霜初结，海风吹滴猩猩血。秋光上下镜面平，清光一片琉璃彻。沙头眠鸥忽惊起，客帆飞去波明灭。烟水苍茫野牧归，数声短笛吹新月。"}