{"id":"828324","title":"挽马通伯","dynasty":"清末近现代初","author":"陈曾寿","text":"世乱赘腐儒，斯文极天㭬。厄年逢在巳，硕果仍见夺。京曹昔共居，沧海氛巳恶。果然大轴翻，含生化毛角。决去我何成，强留翁岂乐。旧京再相见，温伟惊索寞。逃禅郁苦悲，精气遂销铄。区区整齐志，片纸重山岳。向来桐城宗，所尚义理学。乾隆四库开，纪戴侈通博。抑扬汉宋间，持世失扃钥。惜抱示异同，百鸷见一鹗。湘乡用绪馀，乾坤再清廓。饮鸩虽群甘，救死岂无药。惟翁渫不食，辛勤守衣钵。验方信昭昭，后起谁寄托。"}