{"id":"1115848","title":"故比部李郎中挽歌四首","dynasty":"宋","author":"杨亿","text":"陇右华宗贵，朝端懿范存。哀乌光列宿，驷马庆高门。谒帝承明署，娱宾金谷园。人生忽至此，天道亦难论。睦族衣无主，传家鼎有铭。沙堤连里巷，玉树接阶庭。北海樽常满，西山药不灵。肯堂归棣萼，含笑入泉扃。雁序分台阁，春卿有职司。云屏三殿宴，绵蕝一王仪。风韵灵和柳，襟怀叔度陂。善人无复见，执绋泪空垂。美疢漳滨卧，营魂东岱归。故人空渍酒，侍史罢薰衣。画像留家庙，铭旌出帝畿。浮生除寿考，享福似君稀。"}