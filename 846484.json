{"id":"846484","title":"贺新郎 庆新婚又生日四月廿七","dynasty":"宋","author":"无名氏","text":"鸾凤初成匹。想桃源、刘郎仙女，新欢稠密。昨夜文星从天降，孕作非凡器质。却正属、梅黄时日。三九良辰佳气蔼，听重重相贺欢声溢。又复见，嘉宾集。满堂笑语罗筵席。道称觞、宴你双庆，有谁能及。好事鼎来惬人意，看看功名在即。况先得、凤楼消息。祈遂与君偕老愿，劝樽前且饮长生液。增福寿，至千□。"}