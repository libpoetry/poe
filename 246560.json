{"id":"246560","title":"贺新郎·夜读羡季师稼轩词说感赋","dynasty":"现代","author":"叶嘉莹","text":"此意谁能会，向西窗夜灯挑尽，一编相对。时有神光来纸上，恍见上堂风致。应不愧稼轩知己，爱极还将小语谑，尽霜毫挥洒英雄泪。柏树子，西来意。今宵明月应千里，照长江，一江白水，几多兴废。无数青山遮不住，此水东流未已。想人世古今同此，把卷空余千载恨，更无心锁锁论文字。寒漏尽，夜风起。"}