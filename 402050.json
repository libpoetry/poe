{"id":"402050","title":"十月廿四日纪事二首 其一","dynasty":"近现代末当代初","author":"徐震堮","text":"十月二十四，岁在庚辰秋。晨泊闽海外，倦程始一休。怪石列虎豹，荒波绝凫鸥。去岸尚州里，极望徒凝眸。亭午关吏至，侣以戎服俦。姓名苦盘诘，行李恣爬搜。日昃风波恶，欲去皆不由。独许小艇送，亦见遇我优。大副苦相阻，恶浪大如牛。何为冒此险？曷不须臾留？我侪勇贪程，久蛰同傫囚。闻言曾不顾，箱箧已盈舟。馀地才容膝，拱坐如猿猴。同行十余辈，默对无献酬。况复船骨朽，岁久忘漆髹。上漏雨簌簌，傍罅风飕飕。解缆不数里，訇然浪打头。柁工失主使，一覆几难收。欲退不可得，欲前道路修。鼓勇卒盲进，性命轻阳侯。移时天昏黑，风急雨更稠。海若故相嬲，舞船如舞毬。或缓如陨羽，或急如转旒。或作失手坠，万丈深渊投。俄然奋一掷，跳空若云浮。四壁共啾唧，欲唤鲠在喉。机声出后舱，轧轧增煎忧。老郭痛而呻，惊呼出暗陬。林子低眉坐，默祷天垂庥。我坐执其手，谅不遗我不。鬼伯去我咫，微闻鼻息咻。了知必不活，焉能无冀求。男儿死有地，岂屑壑与沟。嗟我历百险，亦为升斗谋。此时灯影下，道远思悠悠。妻子夜不寐，转侧风雨愁。安知千里外，乃逐波臣游！忽然心断绝，步步临九幽。偶尔浪稍定，又觉生意抽。生死俄万变，眩转盘中骰。舟子亦旁皇，疾进无他筹。时时探首望，沉绵冀自瘳。良久风势挫，不与先时侔。忽闻岸上语，失喜相挽搂。二鼓到海口，四无灯火楼。觳觫立檐下，相顾如病鹙。投止得贤主，进我粥一瓯。人情穷易好，气血皆和柔。夜深上小阁，单枕无衾裯。梦中屡起坐，塞耳风涛齁。"}