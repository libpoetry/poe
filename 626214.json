{"id":"626214","title":"赋得津字戏赠郭少德","dynasty":"明","author":"黎景义","text":"髦士风流夐绝伦，宋家墙外倚东邻。幽怀夙也曾书叶，绚质胡然少食笋。垂绛影中窥去惯，袭馨衣里窃来频。飙归北谢应名燕，日照南楼不姓秦。有意愈歆髯似戟，多情谁折齿如银。恋深几曲歈啰唝，才丽微波赋雒滨。渠事何关嗟幼妇，是乡堪老陋山人。藐孤雪筑鸡头软，儋耳潮登獭髓匀。已忘蘼芜秾韡韡，纷看芍药烁麟麟。箜篌宛转争芳夜，团扇招摇驻好春。行伴月容光漾炬，坐偎花气馥凝茵。怜怜莫讶胸前草，惜惜那胜掌上珍。芗泽醉闻齐赘婿，玉颜欣见楚巫臣。生憎换马蜚边塞，笑杀牵牛眺汉津。臂靓每留妆染色，心痴宁虑渴生尘。高唐云雨迷朝暮，赢得骚徒幻笔新。"}