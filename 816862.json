{"id":"816862","title":"蝶恋花二首","dynasty":"清","author":"蒋敦复","text":"眉月一丝如我冷。瘦到难描，怕见青鸾镜。倦又不眠眠又醒。恹恹只道三分病。弹指流光愁暗省。拈取心香，偷祝花长命。帘底小魂飘不定。峭风吹过红无影。帘外东风寒恻恻。睡起恹恹，正是愁时节。悄倚阑干吹玉笛。天涯芳草何人惜。幽恨杜鹃啼不出。碎梦零烟，燕子偏衔得。明月夜凉花泪碧。春魂红瘦双蝴蝶。"}