{"id":"1104445","title":"木兰花慢","dynasty":"宋","author":"无名氏","text":"望阳生渐布，见梅萼、暖初回。向雪里、一枝才苞，素艳已占春台。烟笼半含粉面，透清香、暗触满襟怀。可惜前村望断，魏林庾岭栽培。皑皑。嫩蕊清光，凝笑也恁风猥。但折取行人，途中对酒，不用尊罍。芬芳正当岁暮，谩休夸桃李苦相催。早报明年律应，又还依旧先开。饱经霜古树，怕春寒、趁腊引青枝。逗一点阳和，隔年信息，远报佳期。凄葩未容易吐，但凝酥半面点胭脂。山路相逢驻马，暗香微染征衣。风前袅袅含情，虽不语、引长思。似怨感芳姿，山高水远，折赠何迟。分明为传驿使，寄一枝春色写新词。寄语市桥官柳，此先占了芳菲。"}