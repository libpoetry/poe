{"id":"693507","title":"山居秋日用杜韵八首","dynasty":"明","author":"邵宝","text":"新秋景物爱山林，碧树含风正郁森。滴水下池时发响，片云度岭漫成阴。十年病后忧时鬓，千仞冈头望阙心。馀兴最怜东月上，一峰清磬万家砧。忠定祠边细路斜，高台百尺面清华。柝声似应云中笛，帆影虚疑海上槎。老兴把杯还把笔，清时闻鼓不闻笳。閒从滴露泉头立，开遍梧桐几树花。湖北湖南度夕晖，望中山影坐来微。具区泽近九龙卧，沧海云空一鹤飞。日月每将閒事遣，阴晴长与夙期违。清斋不独葵堪折，竹笋鲜新蕨本肥。胜负机忘懒看棋，江湖还为野翁悲。圣朝此日真虞代，循吏何人似汉时。晚坞云深看月远，秋风泉涩下田迟。同心客在天南北，万里沧波正尔思。不观泉水即登山，诗卷长携木石间。江逆海潮穷地脉，峰参星斗入天关。风回碧涧千川象，霜落丹厓万古颜。闻道瑶台在霄汉，野人何意问仙班。观泉巾小恰笼头，洒洒衣裳七月秋。自谓云林堪避俗，不知江草解生愁。无鱼入馔真忘肉，有鹤来巢即对鸥。他日钓游今杖屦，宛然水国是山州。信今传后两无功，老去心情静坐中。梦里岩松过急雨，吟边庭草汎光风。沧波野鸟秋能白，篱落幽花晚亦红。敢学少年行乐地，北堂趋走未成翁。绮塍五里亦逶迤，北望平畴接华陂。揖客共摩新石刻，赠人还折古松枝。履违东省声全隐，几失西堂梦不移。坐久却忘归路晚，蒹葭江上露初垂。"}