{"id":"688515","title":"壬申游莲峰四咏","dynasty":"明","author":"祁敕","text":"我爱山中好，山泉彻底清。悬崖生断续，照影鉴空明。蜡屐寻源去，风瓢带月倾。十年尘土梦，一酌顿能醒。我爱山中好，山峰插碧天。跻攀情不厌，俯仰兴无边。目极舆图外，心游物象先。乘风欲高举，万里看孤骞。我爱山中好，山云碧四垂。往来閒弄影，浓淡各含姿。出岫心何有，为霖众所期。游人亦潇洒，相对两忘机。我爱山中好，山翁不世情。相逢无杂语，一笑便忘形。细论田园乐，閒寻水石盟。岩耕思结偶，回首万缘轻。"}