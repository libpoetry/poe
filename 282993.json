{"id":"282993","title":"水龙吟·客瑞安作","dynasty":"现代","author":"冒广生","text":"江湖十载狂名，更无人唱旂亭句。酒阑重省，琴边怨轸，笛边凄语。几日西风，绿蕉红萃，助愁如许。怕绣笼鹦鹉，要人回避，都不到花阴处。一任闲阶细雨。碧濛濛苔深无数。镫窗秋晕，屏山春远，梦都无据。从此周郎，再休还斗，小乔眉妩。待归来玉剪，同他商略，向雕梁住。"}