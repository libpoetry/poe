{"id":"1075008","title":"题赵周宾家夜猎图","dynasty":"宋","author":"周紫芝","text":"翰林作醉石，偶似苍于菟。龙眠见之笑，为作匹马弯彫弧。云是将军出夜猎，上有仇池行草书。云沙苍茫日欲下，道逢伏虎南山隅。心知是虎不是石，双弦急控皆卢胡。明朝白羽饮顽石，摩挲欲尽金仆姑。君不见赐累千金新垣平，连佩六印栾将军。致君大略岂在尔，封侯细事不到君。先生言语妙天下，瘴海七年皮肉皴。邂逅英物数苏李，曹蜍如生亦如死。龙眠有眼识天人，异世同成一奇事。君当什袭勿漫摹，此人此画人间无。"}