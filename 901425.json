{"id":"901425","title":"乡人言","dynasty":"宋","author":"张舜民","text":"郴江有奇石，似牛伏岸侧。乡人久相传，过者有颠覆。我与乡人谋，凿去可勿留。祗消一日力，得弭千岁忧。乡人顾我笑，官必有闇拙。大者不能图，小者安用说。方今民閒事，颇有急于石。当官贵居事，能不闲采拾。我家本多田，今乃身无居。虽有儿女辈，售人为婢奴。破家不足吝，所恨骨肉离。官今将骨肉，好去将何之。我虽有田里，亦闻官念此。念此不能为，何用居官尔。乃指江中石，此物如有神。不覆廉善士，独倾贪虐人。官今幸过此，行李都无害。将我言日思，勿为贫贱懈。我闻乡人言，背颡俱汗流。欲问破家因，恐为明者羞。"}