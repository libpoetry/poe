{"id":"303774","title":"疏影·题伯沆师孤雁图","dynasty":"清代","author":"陈方恪","text":"西风渐紧。对暮天杳霭，云意低暝。倦羽催归，迢递烟程，凄凉说与秋景。寒山占断相思路，盼不到、书题斜整。怅玉楼、缥缈香深，合是酒消人醒。还忆长门影暗，怨啼似诉语，封泪鸳枕。渭水波声，几点斜晖，换了唐宫金镜。苍茫别下汀洲去，任瑟瑟、秋江淘尽。更那知、梦稳霜葭，自有寒心难省。"}