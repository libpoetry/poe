{"id":"687524","title":"王母蟠桃图为中丞张明崖母夫人寿六首","dynasty":"明","author":"孙承恩","text":"指点蓬瀛东复东，云车风马往来中。豫知王母霓旌降，昨夜青禽有信通。鹤背扶摇九万风，眉山深处有仙宫。黄封携得深杯献，人面蟠桃相映红。沴气才消喜气回，高堂寿酒劝深杯。婺星已见联南极，执法还身接上台。高门世德有遗踪，锦水灵山秀出公。老我无闻空碌碌，却教惭愧忆先翁。宴喜堂中酒满觞，膝前沾洒湿宫裳。平倭伟绩全忠孝，我亦通家与有光。青鸟飞来道意真，江南已是太平民。还将宴喜称觞酒，醺作乾坤大地春。"}