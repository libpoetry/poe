{"id":"704629","title":"寒榻病馀笑目前景物都无可咏因戏作天上宫词四首","dynasty":"明","author":"黎遂球","text":"宫门初放凤凰鸣，掌籍随班礼太清。奏定人间新贵榜，案前偷觑得头名。长幡曲盖宝光连，冠却芙蓉侍两边。直日退馀无一事，又寻丹箓勘诸仙。玉天妃子盛妆馀，环佩玎珰曳紫裾。昨夜宴阑新有命，紫微宫里掌文书。太微宫内散灵符，乐托来朝古丈夫。班罢径同香案吏，天门东去看投壶。"}