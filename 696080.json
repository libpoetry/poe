{"id":"696080","title":"丁大参右武还豫章录别五首","dynasty":"明","author":"欧必元","text":"盛年不可再，嘉会岂可常。天地若蘧庐，寿命如朝霜。乍作萍梗合，忽为参与商。郡人驱马送，载酒河之梁。丝竹岂不洽，客饯宁尽觞。有怀不能道，晤促别日长。斥鴳栖梧桐，凤凰止枌榆。燕石燕清庙，卞璞久见虚。苍蝇玷白黑，巧佞间亲疏。念彼古今理，我怀郁以纡。郁纡不足问，税驾归吾庐。别离怅恨恨，弃捐勿复陈。丈夫志四海，胡越犹比邻。羽书日夕至，王事戒逡巡。胡缨缦束带，兜鍪易朝绅。铅刀贵一割，宁辞酸与辛。愿言加餐饭，保此封侯身。粤台高且广，夹道交朱轮。閒游贵公子，开户咽嘉宾。坐君虚左席，金石杂迭陈。吴讴与越唱，列席罗庶珍。乐饮不算觞，那卜夜与晨。蓬生藋苇巷，谁念坎坷人。为缺一尊酒，叙此平生亲。厉风起天末，寒日照高岑。扁舟适万里，江湖阻且深。鹿麋思野草，越鸟巢故林。袛役事五岭，徘徊自哀吟。生当远离别，悠悠伤我心。愿托晨风去，朝夕寄徽音。"}