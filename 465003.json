{"id":"465003","title":"金缕曲 题八大山人松壑图","dynasty":"当代","author":"廖仲恺","text":"未合丹青老。剧怜他铜驼饮泣，画才徒抱。丘壑移来抒胸臆，错节盘根写照。想握笔、愁肠萦绕。国破家亡余墨泪，洒淋漓、欲夺天工巧。缣尺幅，碧纱罩。繁华歇尽何须吊。且由他嫣红姹紫，一春收了。地老天荒浑不管。空谷苍松独啸。经几度风狂霜峭。如此江山归寂寞，漫题名、似哭还同笑。诗四句，古今悼。"}