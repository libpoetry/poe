{"id":"162890","title":"念奴娇·妙龄秀发","dynasty":"宋代","author":"辛弃疾","text":"妙龄秀发，湛灵台一点，天然奇绝。万壑千岩归健笔，扫尽平山风月。雪里疏梅，霜头寒菊，迥与馀花别。识人青眼，慨然怜我疏拙。遐想後日娥眉，两山横黛，谈笑风生颊。握手论文情极处，冰玉一时清洁。扫断尘劳，招呼萧散，满酌金蕉叶。醉乡深处，不知天地空阔。"}