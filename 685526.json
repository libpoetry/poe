{"id":"685526","title":"游华山诗十二首","dynasty":"明","author":"邓云霄","text":"行携谢眺惊人句，载笔名山岂惮遥。紫气临关迎露冕，青龙扶杖上霞标。杯挥仙掌云摩荡，剑倚明星夜动摇。封禅台荒銮辂远，且呼毛女问前朝。探奇却笑昌黎怯，取道宁同襄野迷。拍手三天招皓鹤，回头四海总醯鸡。猿猱倒挂疑无路，縆索孤悬自有梯。不信耕烟种瑶草，石沟曾破老君犁。霏霏翠翠湿芙蓉，历险穷幽几万重。呼吸天中通帝座，儿孙膝下拥诸峰。石坛礼斗银河近，竹院吹笙玉露浓。最爱步虚声歇后，松风涧水韵疏钟。九天飞瀑落岩扃，触石敲云鸟亦惊。白昼雷霆喧暗壑，晴天风雨起寒声。奔来溅沫侵衣湿，转入澄潭照胆明。漫道出山泉水浊，渭滨东去共流清。山中仙酒足留连，更遣茅龙唤子先。兴到拍浮斟玉井，醉来身世在金天。水帘风动摇环佩，灵籁山空胜管弦。戏与叔卿相对博，西岩赢得种芝田。度栈休歌蜀道难，扪萝胁息凛相看。乘危一盼头堪白，引满三杯胆尚寒。擦耳崖前缘绝壁，回心石上俯惊湍。金丹换骨风堪御，愿向飞仙借羽翰。崚嶒十步已三休，错认山腰是上头。客子魂惊啼越鸟，仆夫力尽喘吴牛。莺花已报青春晚，霜月先传白帝秋。谁见黄河小如带，微茫一气罩神州。双华中分诧巨灵，丹青面面削银屏。阴崖雪积岚光冷，古峡龙藏雾气腥。百二关河分地轴，三千世界拱天庭。谁能话尽开山事，欲访希夷尚未醒。下界风沙白日昏，山中幽胜更谁论。参禅直踞莲花座，沐发轻翻玉女盆。杳杳河源迷宿海，茫茫山势暗昆仑。虚传箭栝通天路，咫尺无由叩帝阍。凭高坐石阅人寰，今古匆匆醉梦间。七国分争才半局，一丸何用闭重关。转轮日月圈中急，挥麈烟霞象外闲。可是岳灵容傲吏，谪居长得傍名山。洞中鸡犬寂无哗，疑是秦人别有家。偃盖古松垂五粒，缀珠奇树吐三花。惊看玉井船如藕，遥忆蓬山枣似瓜。问讯关门仙令尹，青牛何日返流沙。感时怀古不胜情，肘后苍精夜自鸣。禹迹九河沉大陆，秦关千嶂护长城。华阳地敞堪归马，太白星高喜弄兵。北望浮云连朔漠，日边何处是神京。"}