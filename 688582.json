{"id":"688582","title":"送张仲仪四首","dynasty":"明","author":"邢侗","text":"郁金枝拂郁金尊，送尔银鞍过远村。十里春城三日雨，那禁芳草闭黄昏。董子园边放去舟，故人牵缆数相留。客心已逐花前发，总听骊歌不解愁。争传主第牡丹开，十二街中喧若雷。怪尔洒蹄骝马汗，与谁同去看花来。九重严召动千官，五岭流人鬓渐残。可笑张兄与邢弟，对床时把剑书看。"}