{"id":"787552","title":"洛翘见示祷雨歌即日大雨用均志喜","dynasty":"清","author":"许传霈","text":"天子赤子关怀抱，旱魃偶然当其道。君作歌章情吁天，天心那得不诞保。忽于同日同候时，黑云翻墨出林表。狂飙四起吹满楼，对面层峦封被早。奔雷掣电杂两间，金铁鏦铮鸣多少。直泻洪涛势倾盆，珠玑齐跳入池沼。闻说西天法雨来，碧海银河讶倾倒。骑神龙兮神哉身，隐约云雾露鳞爪。稻田千亩兴勃然，大气盘空何夭矫。此时兀坐有真吾，壁破水浸已环绕。湿尽床灶不足忧，喜与斯民共温饱。穷巷藉得免追呼，茅檐或能欢父老。祷雨歌后喜雨歌，从此十雨五风便是宝。"}