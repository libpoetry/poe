{"id":"263516","title":"马将军歌","dynasty":"现代","author":"王闿运","text":"曾侯昔起田间师，将用拙速胜巧迟。腰镰执梃五千众，大捷湘上名天知。当时提督一马竿，突阵横贼风电驰。南人好船不好马，水师万舸横江湄。三河一败兵如灰，虽有舟楫无由施。陆军气夺贼马蹄，都统扬扬建两旗。始知骑步定天下，曹公不敌董卓儿。驱勒农夫学腾跨，项强胫直百不宜。我年二十骋身手，超坑堕堑抛金羁。驽骀多肉骥多骨，炎方刍稻难调治。马侯将马识马性，如造父孙汧牧时。是时王师苦不利，曾侯避地黄山陲。骅骝蹇驴尽无用，相与蚁垤为娱嬉。据鞍一笑何生痴，壮士恨不革裹尸。清秋一桨下鄱水，归来但觅果下骑。春风秋日偶盘骤，骨脉和协心颜怡。马侯牧方聊小用，千金擗纩越女蚩。尔来廿年不问事，死生贵贱和天倪。偶从蠹牍见名姓，使我心热神{亻甯}疑。松阴长簟恍未冷，苦战身死真何为。忆尔伊凉骋千里，郁气一吐月晕亏。战马长嘶饮河水，谁甘老死皂隶笞。余亦放马衡山阳，梦中不听晓角吹。马侯马侯身死莫论功成败，君不见湘乡石马青苔滋。"}