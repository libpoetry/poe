{"id":"307790","title":"被花恼·和紫霞翁自度腔","dynasty":"现代","author":"詹安泰","text":"朦胧月影透疏棂，情切易伤清晓。暗祓闲愁去多少。闻根不断，邻墙有意，喘促妨惊觉。盟白水，指星期，醉魂何限成凄照。孤了护花心，桃杏无端嫁秋草。添香倚枕，笑燕凭肩，韵味几曾到。想腰肢瘦损过年年，怕回首、天涯总烦恼。约略记，泪湿鸳衾人自老。"}