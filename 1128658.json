{"id":"1128658","title":"早泊江城三首","dynasty":"宋","author":"董嗣杲","text":"俗务脱始轻，病体自然愈。今朝泊船早，消摇大江浒。前林青芒回，众芳锦唇吐。庐山知几峰，閒背晓星数。下江逢好春，入城赏新霁。千花春有机，四望天无际。老篙不语还，晦迹得少憩。登览且穷探，岂顾跋涉滞。归栖藉知旧，相视绝秦越。无言叹生浮，尘鞅磨岁月。数时苦驰骛，百计学休歇。芒鞋走庐峰，掀泥挑笋蕨。"}