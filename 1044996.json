{"id":"1044996","title":"白云先生","dynasty":"宋","author":"徐积","text":"白云先生面如铁，一片良心似明月。腹中和气如春阳，齿下清风欲为雪。群儿走马正欢欢，先生高躅方寻山。嵩山泰山俱有约，先访王乔后陈抟。浮丘严驾欲迎子，玉女整衣开瑶关。山中自是逍遥家，手磨红蕊生龙霞。鼎中气焰成何物，不炼黄金炼丹砂。明月一声何处啸，但觉半夜鸾凤叫。猿不敢号虎不鸣，一夜清风生万窍。此路高深易迷错，只见先生一双脚。山中不似俗人家，有客但寻猿与鹤。西峰犹有秦宫女，身上乱毛如鸟羽。秦时人事不忍闻，若见斯人莫与语。先生何以遗时人，先生有语醇乎醇。莫分巧拙与强弱，莫将外物成天真。岂不见北邙山下狐狸窟，掘出枯骸与陈骨。其閒岂无乡原人，其閒岂无强梁物。强梁物，乡原人，当时尔等空纷纷。后来之事竟何如，不及痴儿醉梦之浮云。"}