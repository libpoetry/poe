{"id":"444550","title":"沁园春","dynasty":"当代","author":"王蛰堪","text":"暮雨凭窗，还忆当年，江浦故人。怅吟魂愁阻，空嗟梦窄，芳樽恨浅，总为情真。雁影无痕，岑泥有迹，屈指分灯又几春。台城路，正苍怀落寞，漫付停云。天教贤者清贫。羡冷抱孤标自不群。奈红香易谢，暑寒依旧，江山难老，岁月常新。过眼烟尘，伤心文字，酿出瑶华似酒醇。重相约，更秦淮问醉，来会多君。"}