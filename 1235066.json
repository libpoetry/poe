{"id":"1235066","title":"三尺水剑歌","dynasty":"元","author":"李鹏","text":"龙侯手持三尺水，清晨访我古狱里。直愁云气感星辰，满目寒光素涛起。玄冰凝结摇空青，芙蓉白日生精瑩。为君拂拭开宝匣，炯若积雪涵疏星。起看天地云冥冥，谁其麾叱走六丁。为击风雨驱雷霆，荡涤氛䘲万国宁。上头铭字侯所作，辞严义正发炳灵。怜君少年负才气，每能仗义讨不庭。侧身北望空驰情。君不见燕丹宿昔得荆轲，樽前击筑扬悲歌。咸阳西入犯狼虎，白虹贯日横秋河。英雄事去一朝异，奈此古来忧愤多。忧愤多，向谁语，我有高怀亘千古。黄金不用买功名，失势因之虎为鼠。呜呼腰间宝铁弃如土，为尔更歌公莫舞。"}