{"id":"1065337","title":"王宏道舍人赞","dynasty":"宋","author":"释德洪","text":"翛然无累之神，见此有道之器。韵收一代之风流，骨含奕世之富贵。节临事而不夺，貌甚威而常喜。方其少壮，则酒阑说剑。横槊赋诗，名动塞垒。及其倦也，则浮沅湘。上衡霍，尽室行于山水。至于醉心翰墨，倾倒肺怀，则有王右辖、吴武陵之风味。驰至金城，而忠款乃著。罢归玉关，而功名自至者。皆非壮岁，庸讵知此老人独不如是乎。"}