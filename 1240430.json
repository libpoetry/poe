{"id":"1240430","title":"送强彦栗归吴","dynasty":"元末明初","author":"陈秀民","text":"嗟我吴越人，茕茕客燕都。凡见吴越士，依依不忍疏。况子重信义，尤与他人殊。宁无情缱绻，执手与踟蹰。蓟门秋月白，城头夜啼乌。城中良家子，半是南征夫。或从张都护，或属李轻车。道傍别妻子，泣下如迸珠。自非英雄姿，孰使祸乱除。戎马暗中国，游子将何趋。并州非故乡，东吴有田庐。子归慰父母，繄我独何如！"}