{"id":"815491","title":"题画","dynasty":"清","author":"徐枋","text":"欹树寒崖空复春，横波天末炤闲身。胸中会可吞云梦，安得人间有片尘。千春流水渺无津，万树桃花好避秦。高卧此中堪白首，不知人世有红尘。山围空翠扑人来，松起寒涛去复回。尽日看山浑不厌，茅斋低傍白云隈。依然绿树与青山，木落山空风物间。自是经秋露真骨，不将丽景斗尘寰。三农盼望云肤寸，九野焦枯日色昏。赖有襄阳真墨妙，应时霖雨遍郊原。"}