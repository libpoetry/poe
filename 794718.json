{"id":"794718","title":"绿意 绿梅。用玉田韵","dynasty":"清","author":"吴茝","text":"玉苔比洁。正净无可唾，纤尘俱绝。渡了烟江，涤向冰壶，不与春心争热。幽姿别染眉螺浅，好画取、雪蕉同说。峭一枝、占断东风，细字陇头书叠。犹忆江南讯早，嫩寒倚翠竹，衫袖轻摺。梦冷扬州，吟绕西湖，怎见小窗飞雪。苍苔幺凤迷无影，算一种、暗香堪折。待晚来、木末遥窥，犹似旧时明月。"}