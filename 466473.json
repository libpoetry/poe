{"id":"466473","title":"无题","dynasty":"当代","author":"石任之","text":"维摩多病可因依。结习年来冷故衣。渐扫落花空色界，东风何物愿无归。净土香尘四寸深。桃花泛尽杏花浔。肯将风夕潜销骨，试拟他时未染心。死生怅望不相期。怨骨成灰各自知。再世金环浑忘却，但为无事一摧眉。游丝作计罥庭柯。去去青春委碧莎。久共风前花历乱，缠绵须破茧中蛾。"}