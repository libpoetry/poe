{"id":"838136","title":"台北旅馆书怀寄呈南海先生","dynasty":"清末民国初","author":"章炳麟","text":"一读登楼赋，悠然吾土思。回顾忆畴昔，搔首愈踌踟。早岁横江汉，谈经待不其。清言凌白马，壮志抚黄羲。忽展埼亭集，愈惊秀楚词。帝秦终蹈海，访武尚明夷。石隐优游日，天王明圣时。操刀期必割，沦鼎待重掎。鹖换雕题服，虬登隐背枝。佩緺延茂士，赐玦愧遗黎。老泪长门掬，深情故剑知。漂山成众煦，建旐倡群疑。已恸尧台锢，那堪嵇灶戣。有行黔墨突，无涕吊湘累。沙麓精灵在，蓬瀛风鹤危。飞丸穷赵壹，问卜警爰丝。蹈火心非悔，盍簪涂又歧。东洲花树迥，南国羽书迟。斗转空凭眺，河清动夙悲。千年仲宣恨，荼苦更如饴。"}