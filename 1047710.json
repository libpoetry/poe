{"id":"1047710","title":"澹山岩","dynasty":"宋","author":"沈辽","text":"昔造阳羡二洞天，我生已当谢人间。尔来投裔亦无事，澹山岩下欣跻攀。群峰驾肩来，江水会前湾。灵气绦洞口，夐如宝陁山。辇道转西升，斗入初无艰。翡翠凿穹庐，略与天相弯。宽广容万席，清润非人寰。东南豁阳明，仰视如含环。青萝傅乔木，亦有败叶黫。造化遗玉像，其人清且闲。巧工或可为，谁能陟巅颜。秦时隐君去成仙，空留石床水云般。药炉不复九霞覆，唯馀渥赭繁茅菅。至行禅师化巨蟒，好事太守驱群顽。崇坛峭罅皆可蹑，三穴旁出门无关。壁间玉乳化为石，何术可煮完衰孱。恨无仙骨空盘桓，欲留未可终当还。仆夫告余趣归驭，落日西下云斑斑。"}