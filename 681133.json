{"id":"681133","title":"重脩黄楼歌","dynasty":"明","author":"谢铎","text":"澶渊决，彭城没，城上水头高丈八。谁哉誓与城存亡，百万生灵命如发。近闻再决古汴州，宵衣重起宣房忧。预防岂合先下流，厌胜且复脩黄楼。黄楼高，洪河缩，鼋鼍远避蛟龙伏。误疑砥柱西极天，坐阅帆樯东走陆。君不见桓山墓、戏马台，英雄富贵安在哉。落日凄风野草白，瓣香独上黄楼来。"}