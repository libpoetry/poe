{"id":"647579","title":"题丘园旧隐图","dynasty":"明","author":"王汝玉","text":"亚卿昔作桐江客，拟向丘园终隐迹。严陵滩上富春山，烟水林泉已成癖。中天午夜客星明，遂别云萝谒紫京。玉殿含香频入奏，仙闱视草久题名。承恩出赞滇阳治，万里山川归揽辔。千重鸟道入云端，一派江流落天际。却思高卧在家乡，小槛閒窗六月凉。明月到时松影转，晚风生处藕花香。知君已受西南托，莫恋东州旧行乐。须待功成报圣明，濯缨重问沧浪约。"}