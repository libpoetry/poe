{"id":"442303","title":"金桔为狂徒所砍有叹","dynasty":"当代","author":"陈振家","text":"山有金桔，累累其实。干多坚刺，攀求不得。以竿扑之，坠枝可拾。衣衫裹之，持归家室。妇雏咸欢，啖之如蜜。今岁复往，思依前式。分萝觅路，披荆劈棘。旧记犹存，喜形于色。载欣载奔，穿崖越石。举头四望，目怔心怵。虎委龙摧，扑卧岩侧。叶未之枯，皮已开裂。斫痕犹新，杪余幼粒。嗟乎何斯，径同寇贼？索果灭株，殊悖阴德。造化无私，施生汝食。奚止十秋，始荻资给。不念天恩，夺掠何急！今日尽甘，明年已失。行甚猿狐，为君不值。"}