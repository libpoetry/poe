{"id":"1115102","title":"读罪己诏时有符离之溃","dynasty":"宋","author":"杨万里","text":"莫读轮台诏，令人泪点垂。天乎容此虏，帝者渴非罴。何罪良家子，知它大将谁。愿惩危度口，傥复雁门踦。乱起吾降日，吾将强仕年。中原仍梦里，南纪且愁边。陛下非常主，群公莫自贤。金台尚未筑，乃至羡强燕。只道六朝窄，渠犹数百春。国家祖宗泽，天地发生仁。历服端传远，君王但侧身。楚人要能惧，周命正惟新。"}