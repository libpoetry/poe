{"id":"811295","title":"次韵伯瑶送别","dynasty":"清","author":"丘逢甲","text":"山出中原万里青，古愁难遣托南溟。遥天鹤语寒年改，大海龙归战血腥。黑水昆仑奴有恨，黄金舍卫佛无灵。会须除旧颁新令，夜半持杯祝彗星。春帆漠漠雨如膏，樯燕留人语太劳。西域化胡诬李耳，南州避地陋黄滔。愁闻术士谈青盖，醉遣蛮姬拥紫槽。此别更开诗世界，榑桑花发海云高。"}