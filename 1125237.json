{"id":"1125237","title":"浣溪沙","dynasty":"宋","author":"晁端礼","text":"误入仙家小洞来。碧桃花落乱浮杯。满身罗绮裛香煤。醉倒任眠深径里，醒时须插满头归。更收馀蕊酿新醅。紫蔓凝阴绿四垂。暗香撩乱扑罗衣。醉眠惟有落花知。玉笋纤纤初嗅罢，乌云娜娜乱簪时。此般风韵雅相宜。阆苑瑶台指旧居。当年一念别仙都。庆门曾梦得明珠。赋畀已教尘累浅，修持更与俗缘疏。慧心从此悟真如。似火山榴映翠娥。依依香汗浥轻罗。恼人无奈是横波。金凿落倾欢事少，玉搔头袅闷时多。不留人住意如何。一见郎来双眼明。春风楼上玉箫声。谁信同心双结子、苦难成。瑶佩空传张好好，钿筝谁继薛琼琼。若是今生无此分、有来生。清润风光雨后天。蔷薇花谢绿窗前。碧琉璃瓦欲生烟。十里闲情凭蝶梦，一春幽怨付鲲弦。小楼今夜月重圆。昼漏迟迟出建章。惊回残梦日犹长。风微歌吹度昭阳。沈水烧残金鸭冷，胭脂匀罢紫绵香。一枝花影上东廊。湘簟纱厨午睡醒。起来庭院雨初晴。夕阳偏向柳梢明。懒炷薰炉沈水冷，罢摇纨扇晚凉生。莫将闲事恼卿卿。"}