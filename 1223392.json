{"id":"1223392","title":"读马伯庸学士止酒诗","dynasty":"元","author":"贡奎","text":"今晨不可出，大风吹我帷。陋巷泥沮洳，空墙雨淋漓。研朱课儿书，冥思解群疑。敲门童子来，袖有止酒诗。读之至再三，击节喜且悲。若饮此玄酒，揖让陶唐时。峨峨古冠裳，执彼璋与圭。短褐才掩胫，藜藿空忘饥。风雅久已衰，作者微君谁？嗟我重景仰，老大将何为？"}