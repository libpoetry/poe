{"id":"906272","title":"次韵王得之礼部夜直有作","dynasty":"宋","author":"李弥逊","text":"缑仙勇于诗，若醉得全者。百川供微吟，不复事杯斝。五车载胸中，万卷生笔下。一一成丹青，遇物辄图写。昨朝紫宸班，裳佩杂鱼雅。捷书来九天，为遣雨师洒。公时青绫卧，逸思动秋野。霜风助凄清，露月供容冶。坐令续貂人，得语若乖寡。犹如策疲驽，倒步逐风马。未施历块功，相望倚天社。"}