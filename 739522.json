{"id":"739522","title":"题汪文端公松泉图","dynasty":"清","author":"蔡新","text":"种树添新荫，先当培其根。疏泉资灌溉，先当裕其源。少师勤学殖，呈材依禁垣。汲深藉修绠，下笔文澜翻。承明自献纳，公望群所尊。御赐飞白书，中有至道存。松贞泉比洁，宝之重玙璠。赞皇平泉记，温公独乐园。何如此清华，天语含春温。忆我追陪日，直舍邻高轩。文漪频挹注，美植长滋繁，披图感今昔，遗韵犹堪论。既以惠来学，复此垂后昆。始知余庆在，世业皆君恩。"}