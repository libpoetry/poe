{"id":"837625","title":"雪梅香·秋宵不寐，枕上倚声","dynasty":"清末民国初","author":"李岳瑞","text":"凤城夕，萧萧木叶乱更筹。怅孤鸿心事，西风怨入高楼。阆苑瑶华迟归鹤，画屏银烛待牵牛。暮云碧、汉浦盈盈，何路通舟。欢游。渺无据，月地清寒，桂殿香留。故国平居，庾郎自此长愁。桃叶殷勤渡江楫，玉箫迢递隔帘讴。回肠候、怕觑凉蟾，凝对秋眸。"}