{"id":"844226","title":"诸子同过草堂喜而有作四首","dynasty":"清末民国初","author":"林朝崧","text":"瓮头新酒熟，恰喜故人来。萝径闻厖吠，豆田驱犊回。看山捲帘幕，临水洗尊罍。醉话经年别，春风怀抱开。相识岂在早，晚交情益亲。十年月泉社，俱是宋遗民。斯世正龙战，吾徒宁蠖伸。请辞问津者，来作耦耕人。矫矫陈与傅，学成道尚屯。文章喧众口，贫贱傍人门。会面忘宾主，同心若弟昆。袖中万国史，许我细评论。素发被两鬓，吾宗老散仙。因君忆令弟，怅望白杨阡。刀笔人皆贱，遗文世孰传？相逢须痛饮，幸有酒如泉。"}