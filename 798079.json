{"id":"798079","title":"潇湘逢故人慢  题余氏女子绣柳毅传书图为阮亭赋","dynasty":"清","author":"陈维崧","text":"龙绡一幄，有灵芸针线，刺凤描鸾。秋水漾波澜。正洞庭归客，憔悴思还。牧羊龙女，恰相逢、雨鬓风鬟。看多少、沙明水碧，一天愁绪漫漫。却又早来橘浦，见儿家、绡宫璇阙生寒。贵主下云端。更箱开青玉，珀映红盘。海天良夜，论恩情、可似人间。绣到此、料应长叹，眉峰斜蹙湘山。"}