{"id":"1059133","title":"次韵答詹成老谢密云龙之什","dynasty":"宋","author":"邹浩","text":"龙凤小团分禁户，往往称珍减前语。元丰天子妙风雷，万古埃尘洒新雨。壑源春贡识此心，不比豫州常枲纻。卿云密密拥蜿蜒，御府仅能千百数。匪颁台阁裁几人，恩逐味增沦骨髓。帝乡仙去鼎湖空，井閟閤门犹玉乳。龙髯虽在龙莫形，只有云留瑞民伍。叶家所得最非常，好事殷勤始容取。故人分赠不遐遗，怜我哀摧病方瘉。莆阳英爽杳难攀，品目纵横谁捍禦。仰惟笔削到茶经，亟以将诚归许与。诗来寒谷歘然春，坐觉辉光满禾黍。"}