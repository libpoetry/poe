{"id":"1108236","title":"澧州群贤堂记并歌","dynasty":"宋","author":"刘子澄","text":"主辱兮忘家，国安兮亲宁。奈何有躯兮而焉自形，宁陨绝兮无生。望苍穹兮痛彻，君精诚兮为列星。蕙肴兮椒浆，历芳芜兮荐君堂。君不来兮予愁，渺贝宫兮谁留。高丘之人兮为君妒，聊澧浦兮消遥。熠耀兮高明，读经兮漱芳。仕不辰兮经以不信，蹇道直兮难行。人心险兮剑戟，公归来兮故乡。阴凝阳兮血涂野，臣力微兮肝胆怒。睨阶庭兮激诸子，往间道兮戴盟主。陈志诚兮冠期举，事危就兮天弗假。天高兮苍苍，君柰何兮归来双。兰之江兮有洲，环堵兮兰幽。胡独微兮台阁，留不归兮焉求。咏歌兮卒岁，名与兮江流。酌水兮澧清，酹月兮洞庭。公读书兮湖上堂，波涛卷兮胸中甲兵。浩然兮长在，烟水兮茫茫。鹤书贲兮林丘，假截径兮予羞。曳杖兮长歌，清风宾兮明月友。云山兮未改，羌何日兮公游。"}