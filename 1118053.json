{"id":"1118053","title":"山行赠野叟二首","dynasty":"宋","author":"陆游","text":"垂白衰翁住道边，突间犹喜续炊烟。壁如龟筴难占卜，瓦似鱼鳞不接连。幼学及时儿识字，官租先众吏无权。与君俱长宣和日，握手相看一怅然。莫笑孤村生理微，茅茨烟火自相依。客来旋扫青苔榻，日在先关白版扉。妇女忧蚕租叶去，儿童耘麦荷锄归。散人世袭江湖号，剩欲溪头借钓矶。"}