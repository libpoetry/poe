{"id":"816255","title":"漫记","dynasty":"清","author":"黄叔璥","text":"沙辘行来界北边，裸人虽陋意殊虔。官厨未识都都味，首顶糍盘众妇先。聚薪然火烛天衢，一妪鸣金猫女趋。三椀鲸吞齐赐酒，合围挽手共歌呼。踏地分曹却退行，团花簇锦斗身轻。直前逞态蹁跹甚，高唱惟闻得得声。自闻天使过台时，番社遥临岂所期。内视土官能汉语，剧怜耄孺尽欢嬉。临发追攀不惮劳，行行为尔驻旌旄。蛮娘伏地齐声唱，一步争如一步高。谁言异类不同群，煦妪春温未忍分。见说新名回马社，他年留纪海东云。"}