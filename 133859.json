{"id":"133859","title":"夜坐·春阳气示胜","dynasty":"宋代","author":"司马光","text":"春阳气示胜，重为阴所乘。涔涔积雨阕，惨惨余寒增。流云郁不开，烈风尚凭陵。夜阑闭户牖，青晕生昏烟。僮仆悉已眠，书几久欹凭。涉猎阅旧闻，暂使心魂澄。有如行役归，丘园恍重登。又如远别离，邂逅逢友朋。嗟嗟宦游子，何异鱼人罾。夺其性所乐，强以所不能。人生本不劳，苦初外物绳。坐愁清日出，文墨来相仍。吏徒分四集，仆仆如秋蝇。烦中剧沸鼎，入骨真可憎。安得插六翮，适意高习腾。"}