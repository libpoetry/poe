{"id":"185140","title":"玩鸥亭·乃翁独步辞云间","dynasty":"宋代","author":"曾几","text":"乃翁独步辞云间，五花判罢游金銮。甘泉颇劳侍从事，夜直必梦江湖宽。晚遭忌刻泛湘水，众为不乐公欣欢。白鸥无数没浩荡，相亲相近俄相安。何曾一旦舞不下，始信前事盟未寒。文章炳蔚冠当代，衣被诸子犹班班。携持扁榜向阳羡，往日风味追令还。乃翁閒散莫浪许，乃翁青紫当拾取。回施佳名与老夫，长共群鸥卧烟雨。"}