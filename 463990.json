{"id":"463990","title":"淩家山","dynasty":"当代","author":"杨雪窗","text":"句芒散阳和，翠涨春山腴。烟草迷离飘广带，野芳红紫曳轻裾。青女下霜威，黄落秋山臞。忽如逸士曲肱卧，苍颜傲骨映澄湖。我来江城竟何事，邂逅兹山疑宿契。旦绕山之巅，暮绕山之趾。云山转侧为谁容，与余目成既有以。忆昔童稚卧南村，门对遥山若晴髻。可怜山容故多态，四时不语长凝睇。异乡濩落本樗材，岂意逢君愁眼开。故园风味宛相似，知是夸娥负山来。"}