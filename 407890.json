{"id":"407890","title":"从军行","dynasty":"近现代","author":"范天烈","text":"东市买马鞍，西市买马鞭。饮马长城窟，走马玉门关。关外有天山，登山一望见长安。丈夫匹马出门去，当以马革裹尸还。匈奴未灭，何用思乡泪潺湲。少随李将军，转战交河道。长隶霍嫖姚，守戍金城堡。嫖姚既贵，将军已老。我在帐下数十年，朔风吹人白发皓。旧时征马向我号，何不踏碎祁连草。手挽金仆姑，腰系玉鹿庐。弯弓破月氏，将剑驰伊吾。天子赐貂蝉，美人进驼酥。夜来无刁斗，角声吹起小单于。"}