{"id":"545785","title":"又明日汎舟东湖湖蜿蜒十里许渟泓靓澈大类辋川时微雨洒空旋即开霁中天皓魄朗然如昼芙蓉一树亭亭南岸若淩波仙子含情婉约不可名状余命维舟其下小奚吹笙拨阮歌沧浪明月之章飞白无算宾皆潦倒比归就枕漏下五鼓矣","dynasty":"明","author":"胡应麟","text":"载酒凫鸥静不猜，谢家群从故多才。沿堤竹树参差发，隔坞芙蓉烂漫开。晚色拖烟笼远寺，秋光含雨湿平台。寻源异日扁舟到，夹岸桃花次第栽。"}