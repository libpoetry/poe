{"id":"450788","title":"贺新郎 其二","dynasty":"当代","author":"黄绮","text":"钟鼓凭谁设。怪名山、依然无事，容听佛说。岂是山灵犹未识，又或人天有别。且休念、平生契阔。万死亦甘酬故国，要当时、仇恨当时雪。风声里，有呜咽。我疑此地添森杀。泻林端、龙泉劲响，月轮微缺。长记旧游非旧梦，应否悠闲苟活。又共诋、行藏难奇。夜半山中歌苦意，觅铜琵、慷慨多弹拨。尽吾语，弦应裂。"}