{"id":"670708","title":"天官殷少宰翟淑人挽歌","dynasty":"明","author":"李攀龙","text":"弱岁徵箕帚，童年托舅姑。馀光东壁驻，慈色北堂敷。裘褐云霄度，蘋蘩日月徂。国香堪是梦，闺秀岂为刍。零露晞金掌，清冰涸玉壶。珠沈知旁斗，弦断忆将雏。凤逝泥书暗，鸾销水镜孤。绘帷含藻落，彤管带花枯。作楫君能事，藏舟妾敢诬。网虫遗挂在，罗雀外家无。杂佩传凄响，残机激壮图。乳糜疑自爱，琴瑟讶相扶。两鹄云当复，三鱼兆已符。客悲来白鹤，帝宠会青乌。河汉深难越，天门近可呼。精灵成婺彩，千古照皇都。"}