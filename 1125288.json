{"id":"1125288","title":"元日词 御阁","dynasty":"宋","author":"晏殊","text":"莺谷春风柳上归，禁闱芳树渐依依。尧年亿万如天远，万国欢心拱太微。屠苏醴酒盈金斝，郁垒神符卫紫关。三境上真垂介福，绵绵洪算等南山。南国雕胡奉紫庭，九重楼阁瑞云生。丹毫玉策延洪算，八表欢娱四海清。习习条风拂曙来，清香犹绽雪中梅。屠苏酒绿炉烟动，共献宜城万寿杯。"}