{"id":"107229","title":"甲子雨·紫阳元日得晴日","dynasty":"元代","author":"方回","text":"紫阳元日得晴日，晓鹊声边骈贺客。玉梅烂漫照椒觞，尽我真珠红一石。祁山山下初立春，马上送迎逢故人。故人挈榼藉芳划，啼鸟游丝天气新。吟鞭转入西江路，宝月欲圆碧霄暮。南方战罢闻者喜，尽道上元仍甲子。卒然军兴由盗兴，千里无烟况有灯。鸡犬逃生且未暇，上元之雨吾何憎。万马还营速须早，放与田家蚕麦好。甲子之雨恐不可，听彼谣言愁杀我。"}