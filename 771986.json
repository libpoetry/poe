{"id":"771986","title":"伟山内兄殁于榕城，眷属十馀口渡海远来相依。安置已定，作诗以志感伤","dynasty":"清","author":"林占梅","text":"寡鹄啼哀哀，孤雏鸣唧唧。相依渡海来，可怜皆弱质。无食号馁饥，无衣苦寒慄。居住复无庐，何处堪容膝。举家十馀人，谋生计安出。睹此怀故人，我心倍怆恻。葺我南园居，细小藉栖息。分我布帛衣，寒威免侵逼。指我北庄囷，三餐聊饱食。男课以诗书，女课以纺绩。有井可汲炊，有圃可艺植。半载经营心，聊以尽吾力。唯稍分润之，岂能俾充实。但期教有方，诸雏振云翼。庶几入九原，相见无惭色。"}