{"id":"432257","title":"西溪口号","dynasty":"近现代","author":"李洸","text":"到眼西溪镇可怜，芦花如雪草如烟。才黄柿叶轻浮水，半长桑麻绿上船。容易吹残一笛秋，萧萧芦荻老行舟。如烟芳草离人泪，入梦杨枝客子愁。十二溪桥卅六陂，霜枫如火照轻舸。柴门临水人家少，斜日閒眠白鹭多。交芦庵古破檐斜，港断汊横也老家。欲吊词人何处是，杜鹃啼损马塍花。涉江谁为采江蓠，杜若芳洲有我思。夹岸桃花三四里，武陵西去水仙祠。花深竹靓引舟还，落日孤云却等閒。憔悴何郎归不得，放歌犹自念家山。"}