{"id":"375469","title":"贺新郎·古处饶风雅","dynasty":"清代","author":"蒋士铨","text":"古处饶风雅。鲁灵光、岿然一老，琴溪儒者。罗隐诗名彭泽品，文学更兼游夏。骑马到、广文阶下。每向濠梁羡鱼乐，拂朝衣、一笑归田也。筑耕墅、结耆社。平生游迹方筇把，到名山扪萝剔藓，断碑全写。太白散金三十万，元振尧夫之亚。隐德种、荃兰梧槚，一凤摩霄一栖竹，灿春筵、叠进长生斝。宫袍彩、御香惹。"}