{"id":"420239","title":"金缕曲 清明展孝陵，樱花怒开，视桃花二南，无复人色，在城阙兮，有忸怩矣。因赋","dynasty":"近现代","author":"王陆一","text":"陵阙春无际。走倾城、钿车儿女，永和初禊。擿壤九门收霜泪，恻恻新寒犹厉。与所遇、武陵人异。缭绕丹垣红霞色，伴樱花、一片秾桃地。容色外，今何世。长吟亦是无聊避。曲江头、行春野望，东方千骑。乔木无多随响殿，零落九州春祭。又细柳、新蒲姝丽。信美江山情婀娜，怪柔枝、也作低头计。谁定解，苍茫意。"}