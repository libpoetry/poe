{"id":"1111862","title":"寿李雁湖","dynasty":"宋","author":"吴泳","text":"间气生贤哲，斯文擅正宗。咮鸣直是凤，时见恍犹龙。信史传缃简，元勋在鼎钟。惟存霜后节，景仰彼高松。往在黄枢府，璇题护两扉。剪除当路棘，纫补坐朝衣。风急操舟济，江空掷钓归。年年湖上雁，旭旦望南飞。起从通德里，出守巽岩州。上相先声到，凶徒悍气柔。鸿居新劳徕，鸟户旧绸缪。已筑沙堤路，归欤赞大猷。金碧苍岩下，神光射斗箕。豆灰浮琯后，梅蘤破冰时。正是生申日，谁为寿卯诗。今年真六一，说与醉翁知。"}