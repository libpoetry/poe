{"id":"186296","title":"缘识·无为本从清静出","dynasty":"宋代","author":"赵光义","text":"无为本从清静出，知之修炼皆寂默。大道玄门几百般，不拘东西及南北。观其形貌欵共语，风云可变龙与虎。灵源欲访不曾闲，捉得之时为伴侣。日有魂，月有魄，业累被动除离死厄。十二时中可逍遥，五行造化人岂测。也曾嗔，也曾笑，世间心为求诸要。长生之法在目前，天门地户无颠倒。"}