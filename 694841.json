{"id":"694841","title":"张助甫席上同吴峻伯白伯伦再饯朱主客南还赋得江飞兢渡日草见踏青心十韵","dynasty":"明","author":"宗臣","text":"为惜美人去，看梅到晓窗。明河忽倒地，疑已入沧江。朔雪寒无赖，胡云冻不飞。海门波浪急，莫使近春衣。夜夜歌阳春，青皇失其柄。君携瑶草归，蘼芜孰敢兢。君来楚水寒，君去燕关暮。黄河十丈冰，孤槎未可渡。郢客何方来，为君鼓瑶瑟。席上走楚云，杯中落湘日。孤鸿碣石西，匹马长安道。王孙及早归，绿遍江门草。寒飙昼相忆，悲歌夜相见。斗室岂天台，落尽桃花片。停杯问明月，明月不能荅。相随下江潭，夜把苍龙踏。一酌寒仍绿，千峰夜失青。逢君能几日，摘尽蓟门星。北风送君去，吹我故园心。直挂广陵树，春来乱鸣禽。"}