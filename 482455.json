{"id":"482455","title":"为彦中题画","dynasty":"明","author":"龚诩","text":"青山之青如佛头，白云化作寒泉流。世间尘土飞不到，眼中景物俱清幽。若人自是好静者，岂非五柳先生俦。每托琴书写高兴，脱屣乐从鱼鸟游。却笑时人苦不达，但知声利孜孜求。无异贪程夜行客，漏尽鸣钟犹未休。君不见小虞塘西玉峰下，一庵已遂吾菟裘。共论心事肯相过，斗酒当为山妻谋。"}