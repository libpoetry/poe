{"id":"643189","title":"题虞太守画","dynasty":"明","author":"胡奎","text":"昨夜梦入茅君山，平明飞落秋堂间。一色芙蓉倚天碧，千岩万壑何盘盘。蓬莱宫中青鸟使，忽寄数行云锦字。玩之使我神飞扬，排云拟接泠风袂。虞夫子，瀛洲仙。自与山别来，宦游南北今几年。金堂石室岁月久，洞花溪鸟仍依然。采芝有田，洗术有泉。萝月可席，松风可弦。山中之乐不可极，青壁有路何由缘。会当揽辔清中原，麟符虎节朝九天。西寻赤松子，东揖鲁仲连，功成却赋归来篇。寄谢三茅君，此时我发不再玄，安得骑鸾下上相周旋。相周旋，鍊金液。摩挲老眼望时青，更乞还丹生羽翼。"}