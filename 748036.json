{"id":"748036","title":"十八日自守口历宏赐镇边镇川三堡宿古庙作 其一","dynasty":"清","author":"汤贻汾","text":"长城无尽处，我行无已时。十里或五里，堠火明参差。窟室似蠮螉，往来只狐狸。行经几城垒，寂无犬与鸡。但闻角声悲，又见风吹旗。少年慕远游，半老投边陲。时平贱戎马，诋挫怜微卑。岂知边塞士，如此其寒饥。窃禄三十年，回首惭轻肥。"}