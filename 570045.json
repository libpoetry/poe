{"id":"570045","title":"阅史偶有所感","dynasty":"明","author":"王世贞","text":"掩卷柴门数落晖，古来俱羡圣之威。那知天地长多事，总为英雄未息机。衣赭讵容人彘在，簪银还见女鼋归。鲍鱼不救祖龙臭，蝼蚁翻因齐霸肥。黄屋事移输白屋，衮衣缘尽着青衣。王孙子姓时时改，寒食园陵个个饥。尘世隙驹俄自了，竖儒毫兔易成非。江南鹿豕同游处，乔木连云尽百围。"}