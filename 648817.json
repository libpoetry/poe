{"id":"648817","title":"题杨学士藏子昂画刺虎图","dynasty":"明","author":"杨士奇","text":"妇牵车，夫推毂。车中儿，貌如玉。全家远戍不辞苦，日暮途荒车下宿。山凄凄，林谡谡。飒然阴飙度，夫身罹虎毒。妇奋遂虎曳虎足，呼儿抽刀斮虎腹。倒虎肝肠夫来复，终然妇愤不可平，夫命无由百身赎。有司匦函上行义，华表辉煌旌白屋，千年异事太史录。人生富贵鸟过目，谁有姓名光汗竹。吴兴妙绝诗与画，况复巴西详委曲。昔贤汲汲翼名教，竞为表彰励民俗。建安学士古人心，珍袭此图常韫椟。偶然出示嘅古道，援笔题诗愧貂续。"}