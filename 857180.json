{"id":"857180","title":"南山之田赠王介甫","dynasty":"宋","author":"王令","text":"南山之田兮，谁为而芜。南山之人兮，谁教堕且。来者何为，而往者谁趾。草漫靡兮，不种何自。始吾往兮无耜，吾将归兮客吾止。要以田兮寄我治，我耕浅兮谷不遂。耕之深兮石挠吾耒，吾耒挠兮耕嗟难。雨专水兮日专旱，借不然兮颖以秀。螟悬心兮螣开口，我虽力兮功何有。虽然不可以已兮，时宁我违而我无时负。"}