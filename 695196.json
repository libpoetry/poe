{"id":"695196","title":"送内兄朱国贤赴钦州司仓二首","dynasty":"明","author":"林文俊","text":"怜君垂老涉鲸波，落日风烟奈别何。睡石江头秋月冷，分茅岭上瘴云多。蛮乡酒熟何人共，海国书来有雁过。岂是天涯成远别，出门回首限山河。对君强饮不成欢，连日眉尖别思攒。两鬓十年非故貌，一身万里更微官。风尘为客吾将老，世路无媒古亦难。相约抽身早归隐，木兰烟水有渔竿。"}