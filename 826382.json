{"id":"826382","title":"高阳台·丙戌二月八日符子琴别驾招同陈古樵司马、何一山贰尹、杨椒屏郡丞、萧伯瑶山人、居古泉少尉、宝筏上人宴集约云楼","dynasty":"清末近现代初","author":"潘飞声","text":"竹外弦诗，花前解剑，使君豪气飞腾。又敞琼筵，楼高窗倚云层。春晴风细吹香远，有扁舟、来赴鸥盟。卷重帘、寸寸云山，青上瑶觥。凭阑极目江天迥，喜鲸鲵戮尽，千顷波平。拓戟长歌，未须杜牧谈兵。酒酣喝月珠宫出，碧琉璃、摇漾银屏。记回船、舣棹花田，重听箫声。"}