{"id":"543507","title":"饭惟寅白雪山房话旧","dynasty":"明","author":"胡应麟","text":"错落双龙剑，寒芒凌素秋。紫气烛丰城，射彼斗与牛。一朝遇司空，发函佩吴钩。风霜划相妒，坐拆苍精虬。雄飞渺北极，雌伏还南州。山川莽寥廓，哀鸣互相求。霜华粲中夜，索处声啁啾。何意长安陌，相逢重夷犹。一见喜且惊，倒屣罗珍馐。高堂把桑落，历数平生游。弹指三十年，震旦若浮沤。夙昔红颜子，参差俱白头。升沈间存没，万感盈荒丘。缅邈同心人，中原聚名流。琅琊失麟凤，岭表埋黎欧。突兀鲁灵光，寥寥见君侯。头风汝旋愈，肺病余宁忧。惟应委元化，百龄暮优游。安期下玉舄，赤松驻瀛洲。仙飙载羽翼，八极朝宸旒。"}