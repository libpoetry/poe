{"id":"811004","title":"锡山闲咏四首","dynasty":"清","author":"王季珠","text":"无人不爱惠山泉，我酌山泉一怅然。知己若非逢陆羽，收名定价属何年。松风暗度石床凉，闲话平林寄意长。一道山泉分九派，至今人说邵文庄。山势临湖分外豪，曾携蜡屐一周遭。端由忠宪来埋骨，小小青山矮亦高。筑室山坡卞玉京，借山埋玉不求名。蓺香尼院修何业，要把清泉涤绮情。"}