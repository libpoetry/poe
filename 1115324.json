{"id":"1115324","title":"过百家渡四绝句","dynasty":"宋","author":"杨万里","text":"出得城来事事幽，涉湘半济值渔舟。也知渔父趁鱼急，翻著春衫不裹头。园花落尽路花开，白白红红各自媒。莫问早行奇绝处，四方八面野香来。柳子祠前春已残，新晴特地却春寒。疏篱不与花为护，只为蛛丝作网竿。一晴一雨路乾湿，半淡半浓山叠重。远草平中见牛背，新秧疏处有人踪。"}