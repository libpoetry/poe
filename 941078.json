{"id":"941078","title":"同师道弟奉亲游延平凤山","dynasty":"宋","author":"陈宓","text":"我来一载强，再觌凤山面。时当秋末垂，群木尚葱倩。卓彼鸾停姿，清流洁于练。照影眩其仪，世治乃一见。伊予独何人，娄获遇奇盼。去年旱少收，田里多流转。今年虽得稔，旧恙复枝蔓。圣主肩有虞，斯瑞遂可援。却笑闽越氏，虽美谁与传。山势较奇崛，泉源费洿羡。坚松峻壁挂，暗溜阴崖溅。莎寒晚不彫，果异红堪恋。四围巧逻遮，千级窘攀缘。弟兄承板舆，向晚不知倦。诗成寄山中，聊用纪缱绻。"}