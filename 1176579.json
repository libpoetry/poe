{"id":"1176579","title":"奉和袭美太湖诗二十首 石板","dynasty":"唐","author":"陆龟蒙","text":"一片倒山屏，何时隳洞门。屹然空阔中，万古波涛痕。我意上帝命，持来压泉源。恐为庚辰官，囚怪力所掀。又疑广袤次，零落潜惊奔。不然遭霹雳，强半沈无垠。如何造化首，便截秋云根。往事不足问，奇踪安可论。吾今病烦暑，据簟常昏昏。欲从石公乞，瑩理平如璊。前后植桂桧，东西置琴尊。尽携天壤徒，浩唱羲皇言。"}