{"id":"541880","title":"梦瑶池篇寄上大冢宰吴汝乔大司徒刘体乾少冢宰林贞恒大理卿刘致卿中丞朱自充鸿胪卿史应之诸公","dynasty":"明","author":"谢榛","text":"往年披阅山海经，昆崙夜入梦中青。瑶水虚涵月与星，琪花拥石烟冥冥。金母相见授宝诀，紫霓长裾飘广庭。醒来不见鸾鹤舞，仍依草莽间柴扃。忆昔穆王何独幸，八骏交驰造仙境。白云联谣传至今，自非仙骨徒引领。神游可到万国西，无缘那得蹑丹梯。江南揽胜犹未遂，却欲黄河源头还杖藜。三晋淹留湖海士，偶逢吴客谈扬子。面前空阔信无地，浩荡波声坐中起。天落混茫如掌平，金焦双秀出烟水。龙窟深浅问篙师，下窥明珠探复止。千帆晚泊大江湾，丛苇乱蒲灯火间。长干女儿唱新曲，买醉阿谁不解颜。狂兴将阑曙色动，起看月落钟陵山。钟陵山，在何处，建业城高势相据。地连吴越雄东南，偏助六朝几词赋。燕子矶笼翠柳烟，凤凰台压丹枫树。老年怅望立中原，向平五岳复何言。路无远近有难易，恨不生垂天羽翼任飞翻。杜蘅又老沧江渚，索居守拙谁相与。我愿圣代多贤臣，身閒堪作渔樵侣。冢宰司徒抱经济，廷尉中丞悬大计。正直更羡鸿胪卿，一朝俯念回先帝。方喜戈船不动海戍清，稻田其奈又祲岁。夜深共仰紫微垣，万里无云正秋霁。"}