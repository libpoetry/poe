{"id":"1129043","title":"四字书窗以印实相 止","dynasty":"宋","author":"释印肃","text":"得正无非离一安，印空圆足宝瀰漫。天魔外道从何有，体若虚空世岂干。佳乘两口草标头，共见同看水牯牛。昨夜牧人无被盖，今朝犹笑道无求。实离贯穿理不俱，一人直下体同渠。久停顽坐邪思起，返谤如来正觉虚。田头十字路堂堂，钳口收心便厮当。领得摩尼真宝藏，却来警梦表提纲。"}