{"id":"708375","title":"念奴娇 其二","dynasty":"明末清初","author":"龚鼎孳","text":"断魂无那，霎时闲柳蘋花吹合。几点残红随蝶粉，倒挂蛛丝檐角。鹦鹉呼来，鹧鸪催去，恨与晴波阔。斜阳无语，半天烟岫寥廓。何处麦雨葵风，含桃金碗，九十春光恶。惆怅江南花落尽。玉树歌声重作。画鼓萤流，琼箫人远，野草迷长乐。御沟流水，应怜云鬓梳削。"}