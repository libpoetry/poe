{"id":"995128","title":"沁园春 其三 寿","dynasty":"宋","author":"黄机","text":"问讯梅梢，小春近也，花应渐开。记华堂此日，红牙丝竹，欢声昨夜，翠玉樽罍。雾节童童，金旓曳曳，人自阆风玄圃来。嬉游处，任沧波变陆，劫火成灰。行天看取龙媒。笑卫霍当年如此哉。有笔头文字，何妨挥洒，胸中兵甲，解洗氛埃。见说君王，防秋才了，便著芝泥封诏催。功名事，付孱颜燕石，突兀云台。"}