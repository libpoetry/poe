{"id":"432293","title":"满江红","dynasty":"近现代","author":"李继熙","text":"斜倚薰笼，依旧是月华如水。独自个，多时凝伫，恹恹倦睡。密约未酬偕老愿，锦机难织回文字。算而今，惆怅望江关，人千里。清狂态，妾何忌。临歧语，君应记。奈徽容几日，顿成憔悴。佳句错教鹦鹉学，良缘羞把鸳鸯比。尽凄凉，含泪拭鲛绡，春风里。潇洒仪容，看此老风流如许。长伴得猺花犵鸟，冷猿昏雨。傲骨生成翻自笑，吟髭撚断何辞苦。算浙东人物本英豪，严光侣。君两次，居胡虏。吾十载，听蛮语。任春风杨柳，玉关难渡。倾盖莫忘车与笠，飞觞共醉歌和舞。谢多情一幅写黄庭，遗缣素。"}