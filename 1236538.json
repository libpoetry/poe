{"id":"1236538","title":"拟古十首","dynasty":"元","author":"周砥","text":"迢迢远别离，相去几万里。月照鲁阳关，风吹汉江水。宵梦不可托，路迷复中止。登山还有屐，涉水亦有舟。我心如悬旌。摇摇独亡休。常恐瑶华落，春风不能留。岂君弗识察，故此长悠悠。安得白鹦鹉，衔书东海头。翠管鸣春晖，瑶筝弄秋月。孤鸾忽惊飞，哀吟中夜发。郑卫久足贵，正始谁复陈。若无琴与瑟，宁知古风淳。南国有佳人，蛾眉艳清秋。芙蓉含玉露，不足比娇羞。明月照裳衣，清霜肃衾裯。因此贞洁性，宜为君子逑。置之昭阳殿，飞燕焉足侔。别君能几时，秋叶忽辞柯。蟏蛸已在户，流萤亦渡河。感物抱悁结，容华恐蹉跎。黄鹄飞青云，游鱼潜绿波。岂不怀契阔，慰此离恨多。明月照机杼，不织鸳鸯罗。风吹原上树，绿叶如春烟。枝条既繁茂，根底亦以坚。如何兄及弟，骨肉自相悬。汉谣一尺布，民歌上留田。遐心赋脊令，我心已悽然。缅彼夷与齐，千古称圣贤。殽黾无虎迹，颍川有凤音。朅来千载后，此风遂冥沈。驺虞固仁兽，虺蜴亦何心。不念君子怀，暴物良以深。浮云西北来，望之如作霖。随风忽飘散，汗漫不可寻。嗟哉古人远，寂寞甘棠阴。峨峨昆崙山，秀色翠如扫。白鹤衔琼花，飞入红云岛。仙人驾采凤，手弄金芙蓉。青童玉节舞，鸾笙半空中。遗予紫金丹，服之寿无穷。相携凌倒景，去入蕊珠宫。翡翠栖兰苕，鸳鸯上锦机。物固各有类，寸心独何依。春色来几日，海燕忽双飞。迎风不须入，尘满青楼扉。汉宫起秋风，美人感团扇。褰帷坐遥夜，含愁独长叹。桃李笑白日，垂杨拂青丝。既受春风荣，芳菲同一时。苟欲令偏瘁，造化庸可欺。愿君心如日，照物无恩私。大运有兴废，日月不停留。君看姑苏台，至今麋鹿游。汉家五侯宅，富贵谁等俦。白玉刻窗户，黄金饰骅骝。一朝天气肃，霜落五花裘。风华不待晚，露叶已惊秋。所以贤达士，志不忘林丘。功成身自退，啸歌常悠悠。"}