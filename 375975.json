{"id":"375975","title":"摸鱼儿·认田田东西南北","dynasty":"清代","author":"蒋士铨","text":"认田田东西南北，碧波鱼戏莲叶。藕花亭子新凉后，一桁栏干斜摺。人影贴、唱水殿，风来香与鸥波接。暮云千叠，想十里平山，二分明月，中有笛声擪。缁尘海，那觅采芳菱艓。漫寻手板支颊。画楼若许人同倚，三尺碧筒应挟。冰簟阔、指明镜，中央小梦宛央惬。银河难涉，只百顷风潭，千章夏木，都借画屏摄。"}