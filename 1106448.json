{"id":"1106448","title":"和王文州咏雪韵","dynasty":"宋","author":"王炎","text":"老尽青青江上山，渔蓑如画过前湾。玲珑冰玉光相射，点缀寒花意自閒。瓮面春风消寂寞，炉中宿火护尪孱。请君试跨白霓去，鹤氅凌空我愿攀。一穗香云拥博山，毛锥吸尽墨池湾。诗如骊颔生明月，人似龙媒出帝闲。洒落高情忘固陋，峥嵘健论起衰孱。苍髯半雪吾休矣，却怕飞腾不可攀。"}