{"id":"1117467","title":"高竹八首","dynasty":"宋","author":"邵雍","text":"高竹百馀挺，固知为予生。忽忽有所得，时时闲绕行。自信或未至，自知或未明。窃比于古人，不能无愧情。高竹临清沟，轩小亦且幽。光阴虽属夏，风露已惊秋。月色林间出，泉声砌下流。谁知此夜情，邈矣不能收。高竹已可爱，况在垂杨下。幽人无轩冕，得此自可诧。枉尺既不能，括囊又何谢。贾生若知此，恸哭亦自罢。高竹碧相倚，自能发馀清。时时微风来，万叶同一声。道污得夷理，物虚含远情。阶前闲步人，意思何清平。高竹如碧幢，翠柳若低盖。幽人有轩榻，日夜与之对。宇静觉神开，景闲喜真会。与其丧吾真，孰若从吾爱。高竹杂高梧，还惊秋节初。晚凉尤可喜，旧帙亦宜舒。池阁轻风里，园林晚景馀。人生有此乐，何必较锱铢。高竹数十尺，仍在高花上。柴门昼不开，青碧日相向。非止身休逸，是亦心夷旷。能知闲之乐，自可敌卿相。高竹逾冬青，四月方易叶。抽萌如止戈，解箨若脱甲。脩静信可爱，绕行不知匝。嗟哉凡草木，徒自费锄锸。"}