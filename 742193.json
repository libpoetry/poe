{"id":"742193","title":"赎归引","dynasty":"清","author":"刘大绅","text":"出关何年无，入关亦时有。谁知七品郎官归，赎自两县百姓手。官视百姓如仇仇，百姓视官岂父母。云何两县风气殊，谪戍其官引为咎。或咀于社或祝神，或聚而哭或狂走。或欲慷慨三公陈，或欲匍匐九阍叩。其小人曰必归公，公不即归我颜厚。其君子曰必归公，公之归也义不苟。方今天子真圣人，仁孝聪明本天牖。公有祖母年及耄，公有母氏亦多寿。若公之子以情闻，公不当归众人后。锾赎之说古有之，国典公谊两无负。龟卜筮卜卜吉同，众乃唯唯不否否。青钱早信输乞儿，白璧不烦待良友。风霜奔走皮肤皴，道路哀号面目丑。万千人心同一心，长安市上叹未有。春风策马居庸还，关内依依曳杨柳。绘图题句盈箧笥，其荣乃与使相耦。回首一官值几何，天之玉成意非偶。于今归来月八九，处处家家进鸡酒。深闺儿女无所知，往事言之尚疾首。自愧无德何以堪，作此诗焉志永久。谁与两县新城曹，谁与赎者一穷叟。"}