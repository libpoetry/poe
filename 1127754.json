{"id":"1127754","title":"赋桃李花","dynasty":"宋","author":"曾丰","text":"盘根玉岭气形全，擢秀霜林雨露偏。倾国笑容斜媚日，恼人香气上薰天。禅僧悟道疑为佛，渔父迷途似得仙。印可几人成白业，自身宁久垫尘缘。春风已畅上林枝，况得连朝雨发挥。越女娇红纯任白，杨妃惩瘦少教肥。微风远送难言意，乱蝶潜生不肖机。本是钟山瀛渚骨，犹容蜕浊刺空飞。"}