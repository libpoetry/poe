{"id":"1235349","title":"咏梅三十首 古梅","dynasty":"元","author":"冯子振","text":"君复孤山数百年，此花又在此翁先。只今起早新栽树，后世相看亦复然。夜来花发先群芳，又向丛中独擅场。毕竟先开定先落，谁能雪里久馨香。若有人兮湘水濆，冷香和月浸黄昏。自怜不入离骚谱，待把芳心吊楚魂。古树横斜涧水边，野桥村市独暄妍。玉堂路杳无心到，甘与渔翁系钓船。谁种霜根大庾颠，地高天近得春先。枝南枝北元同干，何事东风亦有偏。古树槎牙长绿苔，半边生死尚花开。不须更问春深浅，人道咸平手种来。几年雨露栽培得，此度春风乍著花。为语东君加爱护，徐看老大已横斜。罗浮山下起春风，千里相思信不通。安得移栽近书屋，繁花乱落向晴空。花开花落春不管，清风明月自绸缪。天然一种孤高性，直是花中隐逸流。屈干回枝制作新，强施工巧媚阳春。逋仙纵有心如铁，奈尔求奇好事人。北帝司权发令新，天葩凡卉斗精神。化工不让花神巧，特与增添一树春。绰约肌肤不受吹，飘香坠玉怕春知。凭谁领取东君意，传语封家十八姨。谁家吹笛苦悲凉，断却佳人铁石肠。回首泪痕看不得，离情分付返魂香。春风昨夜入南枝，浃髓沦肌释冻威。和气晓来无著处，满空飘作綵云飞。蜜瓣重重玉作围，就中消息孰能窥。待看水月澄明际，彷佛观音化现时。捣碎春英看守宫，花房芳信一时通。汉庭佳丽三千女，艳抹浓妆总是同。玉树临流雪作堆，寒光疏影共徘徊。多情最是黄昏月，配合春风不用媒。高标久占百花魁，春半方开恨太迟。毕竟东君有深意，等閒桃李莫相欺。"}