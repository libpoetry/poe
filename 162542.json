{"id":"162542","title":"风流子·新禽初弄舌","dynasty":"宋代","author":"毛并","text":"新禽初弄舌，东郊外、催尔踏青期。渐晴滟翠漪，惠风骀荡，暖蒸红雾，淑景辉迟。粉墙外，杏花无限笑，杨柳不胜垂。闲里岁华，但惊萧索，老来心赏，尤惜芳菲。平生歌酒地，空回首，惆怅触绪沾衣。谁见素琴翻恨，青镜留悲。念千里云遥，暮天长短，十年人杳，流水东西。惟有寄情芳草，依旧萋萋。"}