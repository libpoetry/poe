{"id":"288426","title":"念奴娇·用东坡韵","dynasty":"现代","author":"袁克文","text":"不如归去，好收拾、今日南朝人物。江上青山，依旧是、刘宋萧梁半壁。长线扁舟，书生卖国，旧耻终须雪。黄河如带，此间犹有枭杰。因念强虏辽金，媾和盟未已，番兵旋发。坐失燕云，陈家谷、骁将全军灰灭。十二金牌，莫须有冤狱，竖人毛发。北笑南啼，稗官谁记年月。"}