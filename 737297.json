{"id":"737297","title":"舶趠风歌","dynasty":"清","author":"查慎行","text":"吾闻千里以外风不同，人间乃有万里之长风。来从海上梅雨后，纪自西郊野叟眉山翁。古称博物家，无若周元公。《尔雅·释天》篇，八方风色以类从。北凉西泰凯南谷自东。颓飙飘庉暴昌曀，一一命义无相蒙。《周礼》保章十有二，妖祥乖别占荒丰。下而庄生《齐物论》，以至应劭《风俗通》，飕浏飉颲飙飓，叫嚎吒吸咬于喁。名虽巧排比，语实工形容。舶趠之名特未悉，土俗传说惟吴中。吴中五六月，水盛溽暑方蕴隆。此风东南来，一扫云翳还虚空，商羊黑蜧潜厥踪。炎官亦退三舍避，大启橐籥伊谁功。三日湿气消，五日暑气融。连绵七日九日尚未止，快哉何暇分雌雄。羊角初从何处起，合而为一浩荡来无穷。国家象胥译九重，白雉入贡兼青熊。良商豪贾狎海童，高帆幅亚榑桑红。中男长女各效职，飞渡溟渤如轻鸿。此时田间一老翁，置身恍在兰台宫。不知人生更复有何乐，但向北窗高枕卧听声蓬蓬。"}