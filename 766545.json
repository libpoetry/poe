{"id":"766545","title":"凤凰台上忆吹箫 题沈西雍观察涛吴兴郡斋坐月图","dynasty":"清","author":"黄燮清","text":"翠竹笼烟，苍苔萤露，吹箫院落空明。看碎萤避扇，瘦蝶寻灯。细语嫦娥知得，曾照见、香誓钗盟。团栾影、鸥波眷属，认取前生。盈盈。玉河渐转，偏组织西风，吹散双星。怕五铢衣薄，指冷瑶笙。懊恼梧桐多事，千万叶、总是秋声。黄昏也，思量旧欢，耐尽残更。"}