{"id":"1128081","title":"寿乔平章三首","dynasty":"宋","author":"程公许","text":"岧峣昆崙颠，缥缈虚皇宅。下睨四大洲，何啻一尘积。万类托其间，扰扰无暂息。强弱互吞噬，杀气干斗极。虚皇燕五云，凭轩惨不怿。绛节授金童，琼函探宝册。运会有度期，欲藉老仙伯。老仙何自来，文焰贯东壁。八十五春秋，骨健神气溢。权衡有定度，蓍蔡无遗策。若非安期生，定是李八百。坚苦海津梁，寿斯文命脉。后皇大所畀，陶冶妙无迹。故山岂不思，老屋须柱石。屋老当奈何，风雨撼四壁。主公志经营，所赖有匠石。度材林薮幽，计土帑廥积。心思妙规制，指授契绳尺。逮其万间具，夫岂一人力。柱天纪元功，眉寿永无极。周宣当中兴，拜手歌考室。"}