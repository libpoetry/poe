{"id":"728495","title":"渡江云  江南忆同云臣和蘧庵先生韵","dynasty":"清","author":"陈维崧","text":"江豚翻碧浪，凭高极望，折戟半沈沙。鸡笼山下路，记得凤城，数十万人家。貂禅掩映，钟山翠、叠鼓鸣笳。更参差、青溪红板，从古说繁华。堪嗟。齐台梁苑，残月微风，剩颓墙败瓦。祇苍凉、半林枫槲，四壁龙蛇。几番夜向寒潮泊，空城下、浪打蒹葭。青衫湿，隔船同诉天涯。"}