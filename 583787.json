{"id":"583787","title":"送丁近斋赴阙","dynasty":"明","author":"黄衷","text":"先生逸迹遍南服，先生逸气横梧竹。来处春衫翔鸾高，去日鹇花照围玉。一家儒术百家宗，洪音纤响悬如钟。平生梦寐讵可即，石鼓冈前恰再逢。盘薄冲襟百粤山，方壶古水临清颜。秀词巨轴石鼎后，钟王笔势参差间。檄书缗算下诸州，谁言司计非雄猷。饩戎丰缩关数运，轺旌载许东南忧。王事程期五月尾，潮风尚驾龙舟水。荔子疏筵玛瑙光，莺声未尽骊歌起。□□□起天一方，武夷控引栖霞苍。君行无乃晋陵道，北望风蒲何渺茫。"}