{"id":"1207296","title":"沁园春","dynasty":"元","author":"谭处端","text":"虚幻浮华，百岁光阴，叹一刹那。谩区区碌碌，争名利纵，荣华富贵，贪得如何。蜃气楼台，虹桥碧落，些子时光长久么。闻强健，出熬熬苦海，速上高波。聪明切勿蹉跎。算世事皆空身莫过。认元初本有，无穷宝染，尘埃蒙昧，慢慢揩摩。保养灵根，频频浇灌，水间金花结玉柯。超生灭，这本来一点，无少无多。"}