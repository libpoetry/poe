{"id":"408222","title":"游会仙岩","dynasty":"近现代","author":"冯振","text":"会仙岩对会灵台，崖崩壑绝无尘埃。我闻灵境心已醉，知己二三携手来。行行乃至铜山下，荆棘漫山疑无路。仙岩缥缈在何处，但闻疏钟隔烟树。牧童樵子欣有遇，指我苍茫云际去。攀藤附葛心乐之，骨苦筋劳不知驻。山回路转若有见，隐约房栊锁云雾。渐近更闻水涓涓，乃是银河檐际悬。殆恐仙凡相混杂，一洗俗念与尘缘。嗟予性癖好山水，平生遨游几万里。南日苍梧北会稽，亦把西湖比西子。岂知姑射神人性，清冷乃在深山白云里。舍此不求而之他，好远遗近无乃鄙。行当谢绝尘寰事，高卧东山呼不起。"}