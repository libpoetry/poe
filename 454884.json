{"id":"454884","title":"庾岭行","dynasty":"当代","author":"张海鸥","text":"霜天庾岭春还远，急切寒梅次第开。百姓珠玑长短巷，千秋关塞浅深苔。夫人庙里怀馨烈，风雨亭中忆圣才。村野苍颜矜善佑，朝堂谪宦幸余灰。浮生得失真如电，尘世悲欢恍若雷。席上青衿常寂寂，山头白雪又皑皑。东坡树下知际遇，六祖祠前悟从来。远客抠衣循古道，长思贤相几时回。"}