{"id":"769912","title":"沁园春•偶兴和阮亭 其二","dynasty":"清","author":"彭孙遹","text":"我所思兮，白石清泉，复嶂层冈。看象外烟霞，能令公喜，眼前人物，谁得卿狂。中圣频呼，索郎屡顾，广大人间出世方。君莫问，有增城阆阪，汉武秦皇。醉来泼墨淋浪。邀星渚、支机作报章。叹铁马金戈，几番逐鹿，博游挟筴，一样亡羊。经卷药炉，舞衫歌扇，天女维摩总道场。相期在，便海山兜率，谁是吾乡。"}