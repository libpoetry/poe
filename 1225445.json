{"id":"1225445","title":"题薛玄卿琼林台","dynasty":"元","author":"杜本","text":"上清山灵都，凡山无与俦。况兹琼林台，云气接神州。岳祇扶地轴，鬼神动天球。珠树粲瑶墄，玉衡悬清秋。层冰积高寒，梯构靡其由。外史洞玄化，于焉采真游。珊珊紫霞佩，皎皎明月钩。手携千岁藤，足弄万里流。仰观玄圃运，俯视八极周。缅彼大瀛海，变灭多浮沤。悠然发舒啸，永矣此夷犹。"}