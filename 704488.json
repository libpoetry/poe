{"id":"704488","title":"越山秋兴二首","dynasty":"明","author":"黎贞","text":"太平风物盛南州，远水长天分外幽。商舶尽从沧海至，野樵多向白云游。题诗富有边经笥，写景还誇顾虎头。更喜四彝归大统，边城无复再防秋。喜见车书混九州，山林随分乐清幽。烟霞绕屋长为侣，猿鹤忘机日共游。笔底诗成堪适兴，瓮边酒熟任扶头。更于松下围棋局，白发邻翁似弈秋。"}