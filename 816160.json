{"id":"816160","title":"蔡母许孺人寿歌","dynasty":"清","author":"章甫","text":"钟山何奏歌，降下西王母。圭海何泛舟，载来介寿酒。酒果献奇珍，金桃盘上有。酒后报加餐，饭熟胡麻久。游行健在身，看花开笑口。上寿子若孙，佩瑶又佩玖。锦帨最高悬，无能出其右。朱履醉三千，绅士半亲友。今朝好帨辰，阳月岁一丑。月将十分圆，何止光八九。君须记，葭月前，菊月后，歌以诗，侑以斗。此日共称觞，频年齐拜手。添进廿五筹，便届百龄寿。冬梅岭上始吐葩，冬雪霏霏六出花。冬日吟诗真可爱，恰逢寿母祝龄遐。寿母英钟箕山秀，济阳母德蔑以加。德者获福寿者酬，祝以多三大非誇。我自东方遥望气，婺星烂照海之涯。海人笑指波澄处，天风吹渡挂星查。查中物色几曾见，火枣交梨杯紫霞。霞杯一献歌声起，笙簧箫管和琵琶。白鹤青鸾相对舞，扶下仙姬会君家。君家今日西池会，七旬又进五年华。遥知人瑞长健饭，不须捣药炼丹沙。群公要纪萱堂算，听之龟息视松芽。"}