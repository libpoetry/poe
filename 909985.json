{"id":"909985","title":"同德麟诸公观秋风阁自赋诗台乘月汎江","dynasty":"宋","author":"李廌","text":"虚阁凌缥缈，危台俯湠漫。凭槛眺落景，倚柱送归翰。空濛暝色合，惝恍天宇宽。皎皎明月上，炯炯青林端。寂历四郊静，阴森清夜阑。秉烛下草岸，回船遵柳滩。繁星粲湛彩，白烟隐微澜。夷犹放?溜，闇澹数烟峦。絺衣凉风发，角巾滋露漙。心适醒亦狂，乐极清更欢。叩舷过龙室，抵掌惊水官。仍思爇犀炬，下欲窥蛟盘。风云袭毛发，冰雪澡肺肝。慨叹念前哲，兴怀成壮观。蹇予弃圳亩，放意远游般。合鞅昔徂岁，维舟今戒寒。佩服良友义，论言畏涂难。兹游兴不浅，冒险夜未安。风波彼何惧，忠信邪能奸。"}