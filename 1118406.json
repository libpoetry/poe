{"id":"1118406","title":"湖山杂赋五首","dynasty":"宋","author":"陆游","text":"门前天镜倒千峰，舍后菰蒲与海通。乘兴出游无远近，烟波何处觅孤篷。一生到处贾胡留，身属官仓不自由。白首归来更何恨，十年烂醉石帆秋。东西相望两湖桥，来往无时一画桡。买酒每寻村市步，煮蔬时就野僧寮。不到梅山二十霜，望中常似隔他乡。一杯罂粟纱灯下，最忆初寒宿上方。烟中一棹小江秋，忆上牛头倚寺楼。今日篱边残照里，却从西北望牛头。"}