{"id":"697932","title":"女娲补天谣二首","dynasty":"明","author":"胡奎","text":"不周山崩天柱折，帝遣娲娥补天裂。穹然一盖青团团，东南天漏补不完。徒令杞国忧，日夜摧心肝。呜呼，世无仲山甫，衮职之阙谁为补。天冥冥，地冥冥，娲娥锻鍊天地精。手抟五色云，上补青天青。青天青如石，天柱不倾天漏塞。黄道星辰明历历，于万斯年建皇极。"}