{"id":"37233","title":"春野作五首","dynasty":"唐代","author":"贯休","text":"闲步浅青平绿，流水征车自逐。谁家挟弹少年，拟打红衣啄木。山花雨打尽，满地如烂锦。远寻鹧鸪雏，拾得一团蕈。大牛苦耕田，乳犊望似泣。万事皆天意，绿草头蕺蕺。斜阳射破冢，髑髅半出地。不知谁氏子，独自作意气。牛儿小，牛女少，抛牛沙上斗百草。鉏陇老人又太老，薄烟漠漠覆桑枣，戴嵩醉后取次扫。"}