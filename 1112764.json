{"id":"1112764","title":"三伏暑甚七月八日立秋是日风作凉爽炎酷顿消老病欣然命酒成二诗","dynasty":"宋","author":"张耒","text":"西风吹淡白，窗户含凄清。炎凉一朝变，徂暑逝不停。山堂晓潇洒，病叟巾褐轻。平时干云树，芳叶亦复零。苦热逢三秋，西风飒然起。金气入草木，伤夷从此始。盛极衰从之，循环固其理。老翁复何事，新凉欣酒美。"}