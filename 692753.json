{"id":"692753","title":"送陈德润还茂州","dynasty":"明","author":"杨慎","text":"钟鼓宁乐鴳，文绣讵饰豨。近随扶摇翔，何似抢榆飞。劳者恒思息，游者恒思归。达生贵止足，君子当知几。宦途类婴网，䅋驾真解徽。阳阿可晞发，高岗堪振衣。亹亹时过中，戚戚何歔欷。相期保耋齿，逍遥敬良晖。井络当坤维，岷山出其腹。神禹生兹乡，石纽何葱郁。采药遣古亭，读书留往谷。灵峰隐秘文，名山藏仙箓。薤尾翔飘鸾，穗书昂立鹄。瑞恊宛委图，辉映岣嵝曲。早慕子长游，晚滞周南躅。烦君窈窕寻，寄余琳琅录。"}