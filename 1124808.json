{"id":"1124808","title":"宿山馆","dynasty":"宋","author":"徐积","text":"下马开门日已沈，旋寻村路乞樵灯。隔云吠去谁家犬，踏月归来何处僧。潭上风生千嶂吼，枕前泉落一床冰。呼儿笑问今宵事，身在危峰第几层。且喜破窗明有月，不嫌坏壁暗无灯。解衣就枕方成寐，渡涧穿林忽梦僧。一榻寒云身卧水，半宵急雨竹敲冰。鸡鸣未晓鞭驴去，回顾烟岚叠万层。烟萝断处初逢舍，云竹疏时忽见灯。崄磴未归樵坞叟，破庵已去诵经僧。暗龙吟罢庭无月，寒狖啼来谷有冰。君看床头铁鳞甲，雨痕苔晕几千层。倦客待沽山下酒，饥童先上灶头灯。行经怪穴思防虎，坐听疏钟欲访僧。手弄一张琴似铁，匣藏三尺剑如冰。调高器古无人伴，身上烟霞空几层。好勇不须探虎穴，爱奇何用点犀灯。当求义路勤行己，休把福田閒问僧。一榻静无尘世物，半宵浑似玉池冰。起来题作清心馆，此去泥污千万层。龙归潭面千寻黑，虎视林隈两炬灯。执爨正燃吹饭火，乞餐恰值寄眠僧。倦听雨后诸岩溜，渴忆春前一片冰。卧看满山红日晓，碧瑶城阙郁千层。好云入座邀为伴，野火当门借作灯。汲水卖来樵舍妇，采芝携去竹溪僧。风岩暴响闻颠木，月幌微明见断冰。谁信此来无路入，败篱折壁两三层。厨头火灭童偷饭，梁上巢空鸟避灯。入夜更无同舍客，今朝唯有放猿僧。樵庵已贮霜前果，竹磴犹存腊后冰。谁道烟霄花上处，一梯云级万馀层。解鞍息马夜将深，倦兴贪眠辄废灯。感物忽惊尘世事，谈真却忆旧山僧。当峰豹寝方潜雾，隔涧狐鸣若渡冰。此处不唯饶物怪，从来歧路险层层。远村樵采皆归舍，近涧人烟已上灯。黍饭未炊催秣马，蕨羹初熟喜逢僧。兽争食斗牙磨血，鸟近泉栖羽刷冰。若到红尘人见问，不将水溜结为层。"}