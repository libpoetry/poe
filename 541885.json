{"id":"541885","title":"终南仙人引走笔遣怀","dynasty":"明","author":"谢榛","text":"终南据形胜，隐沦共墟里。中有千年不死之真人，鹤发垂垂过两耳。门无徵车道长存，平生懒到咸阳市。青山有主百灵护，竹杖通灵山鬼妒。化作苍龙乘海云，巨鲸伏鬣洪涛驻。惊回任公钓，触倒扶桑树。力穷万里知所归，掉头西秦灵复聚。老夫神变物相因，内蕴不关天地春。"}