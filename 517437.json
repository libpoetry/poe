{"id":"517437","title":"送胡郡守归泉州","dynasty":"明","author":"王称","text":"吾君抚城运，治化期虞唐。蔼蔼吉士征，庸庸登庙堂。南风五弦奏，端拱垂衣裳。鹰隼有时击，威凤鸣崇冈。夫子南国秀，乘时亦翱翔。姓字落御屏，久沾雨露香。兹晨按节去，肘后悬金章。春来刺桐花，飘飘点仙装。褰帷出白鹿，竹马夹道傍。愧我斥鴳姿，远逐鹓鹭行。送君都门野，握手神飞扬。云开五湖白，鸟没吴天长。双旌忽不见，酒醒山苍苍。"}