{"id":"521335","title":"送程克晦","dynasty":"明","author":"顾清","text":"春阳迟迟风奕奕，滦河潞河冻俱释。河边官柳千万株，一一长条曲尘色。小车载酒沿堤去，目逐行舟不能住。攀条弄色临晚风，却忆前年别君处。君家奕世廊庙人，暂蹶霜蹄何足云。南山积书充四库，西洛奥旨穷三坟。山深昼长风日美，把卷临流思千里。有书数寄南来鸿，慎勿待、建邺西风吹桂子。"}