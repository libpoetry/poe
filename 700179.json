{"id":"700179","title":"春日杂兴","dynasty":"明","author":"顾清","text":"东风一梦过南园，吴水吴山兴杳然。经雨落花还似锦，弄风柳絮不成绵。林?夜啸空哀月，江鸟晴飞欲傅天。处处兰桡移白昼，边生终日枕书眠。群山西北翠如烟，三女荒冈草树连。瑶井鹤鸣凡几岁，碧潭龙去不知年。潮平沪渎城头月，花落云间洞里天。千古废兴如昨日，几回窗下掩残编。泛观今古不胜哀，又向江边步绿苔。曾见楚兵回柏举，谁教越女上苏台。君臣得失馀文史，罗绮繁华遍草莱。最恨鸱夷五湖去，胥涛空涌浙江雷。千雉孤城枕碧流，晴天望远自生愁。金羁络绎花边马，玉雾葱茏柳外楼。何处健儿誇仗剑，几年渔父独垂钩。白鸥飞入苍烟里，目断斜阳送去舟。"}