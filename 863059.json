{"id":"863059","title":"次韵周秀实见寄长篇","dynasty":"宋","author":"王洋","text":"当年识君恨不早，丽句清高人缥缈。有如商律变初秋，慢绿夭红俱一扫。自亲兰社袭馀芳，归热寒炉陋昏枣。乃知形骨纵龙钟，胜处精神不衰老。我辞官下曾几时，囊甑虽贫未空倒。女儿索嫁金无馀，录过知难坐丘嫂。人言贵贱在天公，饥饱更须关富媪。是事姑置无相闻，瓜蓏分区竹有孙。暑风长养远林密，雨脚并合前溪浑。伤心事虑渐消省，胡不俯仰随欣欣。有时放意枕书卧，亦复倚杖看荷翻。殷勤不如偶相遇，过我思同明月尊。世间明月向人好，丞不负余余负君。"}