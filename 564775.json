{"id":"564775","title":"题画牛","dynasty":"明","author":"孙承恩","text":"朝来饷农过东菑，有客持画乞我诗。人言戴嵩画牛世莫比，试观此图将无是。是何形状意态俱，逼真写物如此几。有神老牸安闲卧原野，小犊依依亦閒暇。莫非春深耕耨馀，长暑应知桔槔罢。我生自少闻吾松，人希服贾俱勤农。十室五六养此畜，乘时力作多牛功。儿孙世守若恒产，尔家我室还相通。迩来年荒民缺食，况复徵科令行急。卖牛与犊输官租，能有几家犹似昔。还客此图起长吁，我有一语君莫嗤。何当有术叱之下，给与农人负犁耙。"}