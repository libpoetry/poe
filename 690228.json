{"id":"690228","title":"行路难三首","dynasty":"明","author":"张时彻","text":"君不见太行山，撑天拄日高郁盘。君不见黄河水，翻云倒雾千万里。渡河苦无梁，上山苦无羽。飒沓蓬蒿常伛偻，我往诉帝帝我拒。虎豹当关攫人肉，雄鸠佻巧不为理。时运苟未逢，材艺弃如土。苏秦空上咸阳书，韩信犹蒙里儿裤。君不见连城璧碎不复完，平地水覆难再收。昔日弹冠取卿相，片言不合兴戈矛。雷开被宠比干死，窦婴失势灌夫囚。道旁荆棘汝自力，进退惟谷心烦忧。绰约春华岂久妍，青青松柏委山丘。君如念东门之黄犬，何如彼西域之青牛。御君文茵畅毂之宝车，升君旋题刻桷之华堂。饮君蒲萄琥珀之美酒，服以华袿绣结之衣裳。妾颜不如花与玉，妾心自比双鸳鸯。朝奉君前，夕侍君旁。承君之欢，不出洞房。岂知贵貌不贵心，转眼秋风霜霰侵。明月长虚文锦帐，清宵不断白头吟。行路难，心烦冤。自家结发尚如此，路上之人何足言。"}