{"id":"1215576","title":"予作南田耕舍诸公赋者率拟之于老农噫人各有志同床而不察世之君子乃欲责人之知己不亦难乎因作写怀二首以自解云 其二","dynasty":"元","author":"黄镇成","text":"种田南山下，土薄良苗稀。稊稗日以长，荼蓼塞中畦。路逢荷蓧人，相顾徒嗟咨。我欲芟其芜，但念筋力微。终焉鲜嘉谷，何以奉年饥。谁令恶草根，亦蒙雨露滋。岂无力耕人，悠悠兴我思。"}