{"id":"1007927","title":"天台李公孟长官出示桐柏观百丈坑玉兰且索赋诗继以一本分惠又复见督勉为之赋","dynasty":"宋","author":"谢伋","text":"桐柏古福地，琼台上侵星。仙人种玉处，瑶草犹亭亭。羽人纫作佩，瑞露濯芳馨。悬崖百丈坑，九畴诗得经。真境有谁何，守护烦六丁。长官仙李氏，不畏兹山灵。河阳无数花，叶蕊衒紫青。受此贞洁姿，不露凡卉形。命彼轻举者，窃取岩中扃。封植入笼槛，罗列旁轩屏。结根失所托，摧残日飘零。揖我求我言，矢诗当见听。草木遂其性，民物自安宁。君其毋求奇，采掇庶可停。兰玉近取譬，何用专阶庭。人观尽白眼，莫遣下青冥。"}