{"id":"436817","title":"后饮酒五首","dynasty":"金末元初","author":"元好问","text":"少日不能觞，少许便有馀。比得酒中趣，日与杯杓俱。一日不自浇，肝肺如欲枯。当其得意时，万物寄一壶。作病知奈何，妾妇良区区。但愧生理废，饥寒到妻孥。吾贫盖有命，此酒不可无。金丹换凡骨，诞幻若无实。如何杯杓间，乃有此乐国。天生至神物，与世作酣适。岂曰无妙理，滉漾莫容诘。康衢吾自乐，何者为帝力。大笑白与刘，区区颂功德。客从崧少来，贻我招隐诗。为言学仙好，人间竟何为？一笑顾客言，神仙非所期。山中如有酒，吾与尔同归。酒中有胜地，名流所同归。人若不解饮，俗病从何医。此语谁所云？吾友田紫芝。紫芝虽吾友，痛饮真吾师。一饮三百杯，谈笑成歌诗。九原不可作，想见当年时。饮人不饮酒，正自可饮泉。饮酒不饮人，屠沽从击鲜。酒如以人废，美禄何负焉。我爱靖节翁，于酒得其天。庞通何物人？亦复为陶然。兼忘物与我，更觉此翁贤。"}