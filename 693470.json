{"id":"693470","title":"坐月诗五首 二月八夜月","dynasty":"明","author":"邵宝","text":"此夜看明月，新晴光满庭。草边留雨碧，树杪失烟青。世事停杯问，书声隔院听。从今渐圆满，夜夜照东亭。此夜看明月，黄昏正可庭。微生酒波渌，轻引烛烟青。小酌元无约，高歌若有听。开轩步清影，梧竹两亭亭。此夜看明月，从东渐过庭。一方心共白，独对眼逾青。即有帘能卷，那无笛可听。梅花未全放，诗在影中亭。此夜看明月，还过昨夜庭。梅于溪上白，山是雨前青。光霁真堪坐，阴晴不可听。明朝诗客去，何处忆吾亭。此夜看明月，悬如镜在庭。即令心境白，安得鬓丝青。槎客他年到，裳歌何处听。冯谁纪佳兴，十日六登亭。"}