{"id":"1002111","title":"赠别石首尉胡廷直","dynasty":"宋","author":"曾丰","text":"士之所忌忌无末，吾已与交不轻绝。士之所贵贵有初，吾未与交不轻结。岁在戊申五月间，中都始识胡廷直。经史子集蟠屈胸，甲兵钱谷澜翻舌。好贤先主未顾庐，负气买臣犹诣阙。姑调南昌一尉归，斗升可养子真节。功名奋意笔砚间，解后撙斋谈不辍。烹茶略与论源流，秦未焚书道先裂。学统况承八代衰，向之裂者殆磨灭。纷纷唐士学古文，仅仅韩公得真诀。口传心授门人谁，刘叉皇甫湜张籍。十人摹仿九失真，诀中妙处容有说。射御书数学发蒙，忠孝友悌士归洁。探微尤要善扩充，持满不妨徐发越。江出岷山根本殊，风行水上波澜别。兹其为诀不亦真，韩公所秘吾其抉。君归紬绎细自参，闭门造车出合辙。更省兰台大声华，何如麟阁小勋烈。卫霍倘能恢土疆，渊云当为勒碑碣。时有卫霍无渊云，于汉往往未为缺。"}