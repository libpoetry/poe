{"id":"462810","title":"丙申之秋，游屐夷陵。得赏藏山小筑奇石，因与江渔云梦分“隔”字成句","dynasty":"当代","author":"幻庐","text":"问渔径扫江头宅，峡口江开延秋客。窗含帆橹复藏山，奔辏奇峰罗几席。荆山抱璞疑珷玞，天竺蹋云得灵璧。以翔以栖百怪俱，及物及人精芒射。太湖见底昆仑空，芝岫黧青雪浪白。沈沈钟磬击希音，沸沸霞霓蒸孔隙。壶中九华小有天，坐啸白苏环寸碧。亦丑亦文入绢绫，在案在掌倾魂魄。太古孑遗寿者相，米老呼兄殊同癖。忆昔搜抉落漩湍，真气所托惟片石。江潮消涨月盈亏，笑之叹之朝至夕。动静等观与神通，坚柔养性去形役。袖出豪夺金石交，浪掷千金定何惜。嗟乎嚱，小者玲珑一拳攒，巨者峥嵘馀脉坼。乃勾乃皴传谱名，羊脂为轴锦为册。应配李杜之高吟，将摹荆关之剧迹。痴憨惟教石点头，秋日迟迟毋促迫。水落石出语情性，燕楚茫茫万山隔。"}