{"id":"1248759","title":"神弦十一曲 其二 青溪小姑","dynasty":"元末明初","author":"张宪","text":"香炉盘盘青雾起，灵帷撒动金钱纸。练带斜垂八尺冰，缠项白蛇神色死。青溪小姑双露乳，起著神衫代神语。花裙绣裤蹋旋风，双袖翻飞小蛮舞。西山日落云冥冥，金龙画烛灯光青。土妖木魅作人立，古壁空廊闻履声。繁弦嘈杂社鼓吼，体挂羊肠磔牛首。扶神上马送神归，老狐醉卧檐前柳。"}