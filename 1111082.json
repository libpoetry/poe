{"id":"1111082","title":"挽李成之待制六丈三首","dynasty":"宋","author":"毕仲游","text":"高论嵇中散，行吟楚大夫。笑谈虽自若，放逐竟何辜。浮世终难料，苍天不可呼。莫论身后事，忠义付诸孤。西帅旌幢旧，东州几杖新。偏裨尝破胆，徒弟盍书绅。雄略浑无敌，沈机妙若神。不须锄盗贼，公在本良民。道孤存白眼，骨朽任黄泉。不与今人合，空为后世怜。文章还误己，穷达竟归天。遗藁知犹在，应容手自传。"}