{"id":"780146","title":"金缕曲 杨妃 七叠前韵","dynasty":"清","author":"叶绍本","text":"国色朝酣酒。问古今、深宫恩宠，有如斯否。密誓夜阑长生殿，愁煞南河西斗。记曾侍、金舆斿九。羽骑千行谁敢近，却花衔、野鹿无人守。骊山苑、莽回首。伤心绣毂延秋走。绝难料、连枝比翼，这般分手。一树桃花摧急雨，叵耐香魂禁受。浑输与、蛮腰素口。安稳舞裙歌扇底，悔仙姿、不作庞帘丑。千载恨、华清牖。"}