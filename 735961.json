{"id":"735961","title":"自白龙崖趋泸溪述所见","dynasty":"清","author":"李良年","text":"绝壁何嶙峋，侧翠倚江岸。云水一相映，清辉朝屡换。石非五丁凿，嵌空乃百变。如梭了可{木郑}，似月魄始半。或击壶口缺，或迸锦丝断。漏日宛通中，障树若无畔。势绝飞鸟窥，祇应山鬼窜。蚁附定何由，径尺{户支}细栈。窗楯亦具设，败绠涩余鍊。纵横百里内，仰视目为眩。其故不可测，挥手付梦幻。长年话凄怆，此地饱经乱。万骑走空村，居人息樵爨。寥翘峡女泣，袒跣溪童惯。岂得顾里闾，猿挂垂一襻。饥来摘山果，渴饮汲幽涧。生还谅无几，遗迹犹可叹。尚想避秦时，斯语非荒漫。辄因俯仰骇，聊复纪闻见。桑田若为海，他日辱楼见。"}