{"id":"769917","title":"画屏秋色•芜城秋感","dynasty":"清","author":"彭孙遹","text":"野照芜城夕。送远目、云水苍茫不极。琼蕊音遥，青楼梦杳，玉钩人寂。何处认隋宫、见衰草寒烟堆积。攒一片、伤心碧。听柳外哀蝉，风高响滞，如诉兴亡旧恨，声声无力。今昔。可胜悽恻。莫重问、锦帆消息。竹西歌吹，淮南笙鹤，尽成陈迹。转眼又西风，辞巢越燕还如客。落叶千重萧槭。万事总销沉，唯有清江皓月，曾照昔人颜色。"}