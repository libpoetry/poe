{"id":"368761","title":"念奴娇·落叶，追和冯君木","dynasty":"清代","author":"杨玉衔","text":"洞庭波阔，问悲秋宋玉，赋情何许。见说红衣南岸客，坐受西风老去。残画沧洲，余程水驿，头尾连吴楚。林疏露出，瘦山江上无数。时节烟景江南，阴阴浓绿，指点春归路。一碧无情千树冷，今剩昏鸦尔汝。客梦灯残，蛩声笛冷，又咽重阳雨。宫沟何处，题红枉费情语。"}