{"id":"677013","title":"西碛看花宿六浮阁上走笔示闲孟兼呈同游诸子","dynasty":"明","author":"李流芳","text":"去年梅花新，爱杀钱家渚。花光与水色，映彻乃如许。我欲作一诗，绪多不能举。因之发浩想，就此结茆宇。西碛亦旷莽，数亩足容与。朅来寻旧游，况复多伴侣。信足潭东西，入眦浮四五。花繁塞远近，径折迷处所。或疑云浮空，复道雪封坞。吾徒好奇者，遇境爱多取。到此徒跌宕，耳目不自主。翻思去年人，重来仅予汝。程龚与髯朱，何意守环堵。清游信难期，汝乃以予鼓。昨夜怀阴晴，江头过风雨。入春多佳日，造物岂予侮。兹行偶得遂，予歌汝可舞。兴阑更秉烛，相对寒阁语。山风飒然清，似劝手中醑。买山已得计，吾驾不可圉。"}