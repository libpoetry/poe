{"id":"832541","title":"宴清都 壬寅小除夕阳山舟中","dynasty":"清末民国初","author":"朱祖谋","text":"饯腊蛮村鼓。声声急、雁边低和鸣橹。琼箫市远，膏炉爓薄，好春何许。横溪数萼娇红，点缀入、迎年秀语。任向夕、雪意垂垂，韩山冷落眉妩。银荷翠管西船，歌呼簺博，浑忘羁旅。涂笺燥墨，沾杯淡酒，自温眠绪。荒鸡定怜沈梦，是一夜、乡心几处。唤绪风、帆色新年，春程未误。"}