{"id":"693793","title":"圣驾临雍词八首","dynasty":"明","author":"陆深","text":"太平天子重斯文，龙气南来五色云。遥望云中双凤下，须臾春在辟雍芹。南下旌旗晓日明，庙门东畔百官迎。亭亭绣盖随风转，万乘君王却辇行。松柏阴阴御幄高，尚衣跪进绛纱袍。龙行虎步临黄道，瑞气祥云捧节旄。圣道中天日月高，不辞再拜圣躬劳。侍臣独有词林重，尽许庭陪冠百寮。庭覆红云午日晴，蓝袍次第列诸生。六龙不在烟霄外，驰道中间板轿行。宝座龙纹绕赭黄，经筵相向列前堂。尚书讲罢天颜喜，又进西阶大易章。公孤殊宠出千官，偏得君王座上看。阶下太官承旨罢，一杯分赐小龙团。覆阶黄土接长安，白马朱缨金缕鞍。辇出桥门直西去，满城士女看回銮。"}