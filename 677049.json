{"id":"677049","title":"送张宗在偕其伯兄宗自之官晋安","dynasty":"明","author":"李流芳","text":"君家有仙吏，栽花晋安县。十月发吴江，千山树如茜。知子重友于，兼亦爱游玩。相携山水乡，埙篪何婉娈。子于季孟间，鼎足名夙擅。晚成自有时，涉历乃益练。贤兄豁达人，剸割岂不惯。操刀或踌躇，旁观子亦善。熏风榕树下，秋气芳兰畔。猩红荔子盘，雪白江瑶馔。闭门但加餐，勿使乡心乱。"}