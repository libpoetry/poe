{"id":"607284","title":"为黔中李封君赋","dynasty":"明","author":"卢龙云","text":"诗礼家传旧，丝纶帝泽优。累仁开奕叶，嗣业发潜修。教仕光贻燕，移忠迈作求。鹏看九万里，椿颂八千秋。柱后乘骢出，山中伴鹿游。考槃怡岁月，锡服贲林丘。报主归三殿，寻真到十洲。夜郎初赋鵩，天使尚鸣驺。雪在松楸拱，云飞洞壑幽。通家情倍切，溯派泽长流。宦绩今逾起，皇恩晚更酬。显扬知未艾，裕后接孙谋。"}