{"id":"772112","title":"俗讹叹","dynasty":"清","author":"林占梅","text":"俗语传易讹，方言洵可嗤。清晨来妇子，自谓娘与儿。询渠来何故，云欲请「布司」。此地非省会，其言实可疑。儿谓母言误，系欲延「布师」。兹语更莫解，盘问转支离。嗫嚅重申告，被盗不知时。昨日始觉察，寻踪叹已迟。欲请「布师爷」，神灵为觅追。厅幕无此姓，即有不在斯。沉吟忽喷饭，憬然心已知。乃系城隍庙，两庑六司随。一司曰「速报」，显赫有威仪。凡有被盗者，请祷无停期。闻神在我家，半向致嗟咨。方言讹相袭，俗语真匪思。「速」字简截去，「布」「报」浑参差。足见抄旧方，不可轻为医。因讹而传讹，日久误愚痴。然亦未足怪，曾闻杜十姨。"}