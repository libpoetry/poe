{"id":"626128","title":"杞梁妻","dynasty":"明","author":"黎景义","text":"壮士当袭莒，不与五乘宾。同国非所知，愤然丧厥身。征夫已向疆场没，少妇闻声肠断绝。驰驱远道负遗骸，知礼辞君郊吊来。激烈精诚贯昊帝，一声号动都城颓。无父无夫复无子，妇人所欠惟一死。艳骨葬于鱼腹中，黄泉婉娈从夫子。世间男儿髯似戟，忍辱偷生视戴履。何如窈窕一红颜，命若鸿毛赴淄水。"}