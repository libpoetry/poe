{"id":"1104565","title":"绍兴祈谷三首 太宗位奠币用《宗安》。","dynasty":"宋","author":"郊庙朝会歌辞","text":"于穆思文，克配上帝。涓选休成，遵扬严卫。祗荐明诚，肃陈量币。享兹吉蠲，申锡来裔。三阳肇新，万物资始。精诚祈天，其听斯迩。愿均雨旸，田畴之喜。如坻如京，以备百礼。天锡勇智，允惟太宗。功隆德盛，与帝比崇。礼严陟配，诚达精衷。尚其锡祉，岁以屡丰。"}