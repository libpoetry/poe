{"id":"664712","title":"白石楼","dynasty":"明","author":"康海","text":"我闻白石楼，乃在太行下。丹梯凌紫霄，朱甍接岩罅。盘郁横汾曲，崔巍紫金叉。斜烟荡洄潏，朝晖耀檐庌。两溪互萦带，千峰随晦冥。嶂屏万翠列，花柳四时明。平生喜游眺，讵可如孙登。春中过函谷，遂有渤澥行。徒怀南庄老，安能惬初盟。人事苦促迫，三日滞虞乡。虽有泛舟趣，却无曾点狂。回想王官谷，新诗满素墙。不识仲南姓，徒怀诗思长。便思与握手，于时共徜徉。同游诵其名，知是南庄子。故家有若人，私为李公喜。翱翔翰墨场，倏忽逾四纪。不谓英俊姿，尚在秦晋里。何当登此楼，醉汝贤乔梓。三叹发朝邑，弥月兴犹起。感君寄书至，展转爱君才。欲见不可得，空望白云隈。吾有双黄鹤，飞飞自天来。因逢王子晋，借之游蓬莱。一去竟千载，寥寥犹未回。回时坐鹤背，挈子临高台。先过昆崙顶，后瞷弱水涯。徐访紫华君，持其双玉芝。吾意竟不歇，君心幸勿改。寄君白石吟，惟君为予待。"}