{"id":"710589","title":"秋浦酬石巢先生","dynasty":"明末清初","author":"邝露","text":"春风耀阳林，春鸟流哀音。殊情尚劳恋，殊隔竟何任。仪鸿遵远道，持意重兼金。劳歌眷行客，块若笼中禽。能鸣将及俎，铩羽复摧心。清音笑折杨，尽言思郢斤。潜峰阻遥梦，天柱界巇嵚。盛唐一回首，蛟台迥且深。寤言俟君子，瑶席洁芳尘。雅琴将何托，璆冽怀仙吟。"}