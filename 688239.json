{"id":"688239","title":"与马子师山夜酌月岩楼联句奉相教和亦见野人近况也","dynasty":"明","author":"朱浙","text":"斜月高楼话二更，迟回往事寸心惊。明河半落星辰迥，远吹微闻蟋蟀鸣。万事只赢丝两鬓，百年已许醉深觥。青山草屋谁频访，共是逃虚不受名。城山云接塔山云，云外相逢每是君。尧舜巢由吾道尔，江湖廊庙古时分。山深丹树伤秋早，岁晚黄花结赠殷。爱汝风流能谢朓，高楼幽思入清芬。踪迹平生也自同，十年万里一飞蓬。逡巡不改芹暄意，丘壑宁忘怙冒功。独鹤孤云更野性，药囊书卷却深恫。忽惊鸿雁清宵度，犹忆燕山紫雾中。"}