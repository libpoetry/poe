{"id":"644626","title":"感橙树有作","dynasty":"明","author":"方孝孺","text":"橙生蜀山里，芜没荆棘场。荆棘忽剪除，孤根虞见伤。幸遇识者顾，扶植不忍戕。筑室适在玆，窗牖正相当。花垂素雪盛，叶茂青云张。方秋气盛肃，原野飞早霜。众木不复荣，百草巳罢芳。累累枝间实，烂烂半青黄。摘置樽俎间，几席有馀光。岂惟巴人羡，南服亦罕尝。嵬峨帝王宫，异味来万方。何以解烦渴，甘酪间蔗浆。此物倘前陈，玉食倍馨香。可令积疢蠲，坐见人情康。惜无先容者，旰彼途路长。遇世良有会，处巳贵安常。岁寒善自保，用舍随行藏。"}