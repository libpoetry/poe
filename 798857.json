{"id":"798857","title":"木兰花慢 其一 苏堤春晓","dynasty":"清","author":"杨玉衔","text":"恨东风料峭，残红扫，扑珠帘。正十里菰蒲，六桥杨柳，画出晴烟。窥园。董惟旧事，逗春心、破例罢芸签。招我黄鹂三请，薰人芳草堪眠。眉奁。黛点螺鲜。欣薄霁，惜暄妍。早预约邻娃，踏青斗草，谢却云轩。延缘。鞦韆罢戏，整钗环、又上里湖船。拾翠归歌缓缓，解酲病忘恹恹。"}