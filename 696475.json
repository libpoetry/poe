{"id":"696475","title":"答黄仲贞老先生见寄","dynasty":"明","author":"郑真","text":"老来未肯负春心，风致还如李翰林。遣兴每余樽内酒，卖文时得案头金。杏花坛近红先透，杨柳桥低绿未深。有约东园须一到，不烦折柬特相寻。淮天久客思漫漫，风雪那禁二月寒。江海愁吟怜杜老，林山僵卧隐袁安。故园风物烦相问，上国光华许共看。桃李已传春蓓蕾，多情休惜蚁樽干。"}