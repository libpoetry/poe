{"id":"408691","title":"种竹","dynasty":"近现代","author":"李超琼","text":"官中无物能医俗，苦忆家园万竿玉。好将馀力养清材，佳士昂藏慰心曲。衙斋隙地稚桑短，雪后泥融便锄斸。移根籊籊自东郊，绕宅森森想西蜀。几朝雷雨起龙孙，定见轩窗溢寒绿。明年何处事难料，今日此君情已属。直节低徊励志诗，生机感叹图民录。漫虞剪伐愧遗爱，且喜萧疏耐凝瞩。夜来清响杂啁啾，便有霜禽此拳足。"}