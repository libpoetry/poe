{"id":"428719","title":"渡江云 咏桂","dynasty":"近现代","author":"杨味云","text":"谁将金粟影，装成七宝，璧月写婵娟。万花攒琐碎，散雪团云，缀就蕊珠圆。馚馧五夜，向定中、悟彻犀禅。还记取、尽阑西畔，一树锁秋烟。堪怜。蟾寒影瘦。蠹老香残。问婆娑谁剪，料上界、清虚紫府，也种桑田。吴刚玉斧浑抛却，是甚时，谪下瑶天。谈旧事，露华冷到铜仙。"}