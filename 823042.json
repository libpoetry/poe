{"id":"823042","title":"莺啼序 闻成都川滇军警，用梦窗韵纪痛","dynasty":"清末近现代初","author":"赵熙","text":"何辜锦江万户，涨滔天祸水。战尘起，腥色斑斑，溅血红绽花蕊。遍郭外、衰杨挂肉，惊风乱刮城乌坠。叹无边空际冤云，尽叠秋思。三月春浓，正好载酒，泛花潭艇子。二更后，芒角天狼，万千珠弹齐至。自皇城鳞鳞破屋，火龙挟金蛇东指。放修罗、刀雨横飞，问天何意。奇哉去日，被甲川南，共枕戈不寐。应记取、纳溪力战，誓死前往，唳鹤声中，路人挥泪。妖烽荡净，刀瘢合缝，回头啼鴂千山响，唤同袍、互酌军容悴。如何自伐，中宵画角频吹，乱尸无担山里。西南大局，化作芜城，剩鬼灯照翠。问此世花卿知否，豆煮萁燃，海外鲸牙，怒涛方起。迂辛羹苦，今应无恙，崃山遥数春树影，忍双亲、怀远门阊倚。千秋认此残灰，大劫昆明，万魂在纸。"}