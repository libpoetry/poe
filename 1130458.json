{"id":"1130458","title":"四威仪","dynasty":"宋","author":"释慧空","text":"行，忘其粗操得人憎。一举足，趯倒佛前灯。住，对火浩歌敲火筋。有客来，炉中出煨芋。坐，入夏嚫钱无一个。催免丁，县里公人到。卧，合眼乾坤都盖过。没人知，晨鸡刚说破。行，两袖清风一瘦藤。人见玩，南寺打斋僧。住，五合黄陈半瓢醋。见客来，般般皆要做。坐，鼻孔婪巉眼睛大。也有人，一见横趋过。卧，鼻息雷鸣撼邻座。忽翻身，铁蛇横大道。"}