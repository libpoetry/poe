{"id":"1111063","title":"南歌子","dynasty":"宋","author":"权无染","text":"照水金莲小，披风宝麝浮。雪中开占百花头。一味潇潇洒洒、自风流。病态含春瘦，芳魂傍月愁。轻烟微雨更清幽。遮莫姚黄相并、也应羞。一点檀心紫，千重粉翅光。蔷薇水浸淡鹅黄。别是一般风韵、断人肠。有艳难欺雪，无花可比香。寻思无计与幽芳。除是玉人清瘦、道家妆。"}