{"id":"1112753","title":"感春三首","dynasty":"宋","author":"张耒","text":"东风吹桃李，花落已满地。摇摇新柳枝，薄荫才可芘。谁云同一时，荣谢两异意。由来何足较，要之归一致。默坐不复出，浮云作朝阴。离离檐间花，随雨下故林。物色一如此，朱颜坐凋侵。自歌阳春曲，吾不待知音。午日步西园，繁花乱相照。夭夭海棠枝，顾我如欲笑。殷红点轻素，含吐皆窈窕。持赠东邻子，愿言论久要。"}