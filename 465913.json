{"id":"465913","title":"观荣宝斋藏李晴江风竹图依其题诗原韵","dynasty":"当代","author":"幻庐","text":"画师薄宦老蒿蓬，六法经营境愈工。为报萧斋新解箨，朝朝听雨又听风。粗服偏宜乱首蓬，残煤秃管不须工。兴来一吐潇潇意，顷刻淇园满幅风。何费求仙过海蓬，人工或可夺天工。酒阑满袖颠狂态，笔笔横空篆籀风。百年随分任轮蓬，祇剩丹青半世工。还笑此君誇胆气，枯梢硬节战秋风。"}