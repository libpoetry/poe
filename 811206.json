{"id":"811206","title":"广济桥四首","dynasty":"清","author":"丘逢甲","text":"垒洲廿四水西东，十八红船铁索中。世变屡新潮汐改，驿程依旧粤闽通。五州鱼菜行官帖，两岸莺花集妓篷。莫怪桥名工附会，江山原已属韩公。城东锁钥俨天然，雁齿虹腰递接连。一水官如分界守，四朝人不及桥坚。长消难准仙无碣，开闭当关吏有权。何处骑牛寻醉汉，凤凰山上日云烟。花里秦云事岂诬，中桥有庙祀清夫。此江驱鳄关文字，终古飞虹化险途。石鲤春浮洲浪活，铁犀夜立舫灯孤。题诗莫误传仙笔，湘子桥头一钓徒。汀赣循梅万派强，济川终赖此津梁。涨痕雨急三门信，夹道风喧百果香。江水岂能流石转，神仙原为渡人忙。乘潮怕有潜蛟起，独立飞亭看剑光。"}