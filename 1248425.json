{"id":"1248425","title":"长洲行送黄茂宰之官长洲","dynasty":"元末明初","author":"张羽","text":"昔我扬帆向东海，吊古直上姑苏台。洞庭水树净如发，一片吴江天际来。长洲逶迤覆绿水，金沙荡漾□光起。不见夫差荡桨归，空有芍药似西子。阊门大道多酒楼，美人如雪楼上头。争唱吴歌送吴酒，玉盘纤手进冰羞，劝人但饮不须愁。伍员吹箫，去国成名。鸱夷一去，流恨无声。要离已矣，高坟峥嵘。樵儿踯躅，芳草春生。何如三让人，孤名如水清。亦有挂剑翁，生死见交情。薄俗轻然诺，乾坤长战争。两贤不可作，令我泪沾缨。君发金陵腊未残，君到吴门春已还。邑人讼少清且闲，还同谢眺看青山。开元寺里题诗处，访我旧墨苍苔间。倘过皋桥烦借问，恐有高人梁伯鸾。"}