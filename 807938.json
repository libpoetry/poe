{"id":"807938","title":"金明池  臬署寒夜展鹃红女史梅花画扇感赋","dynasty":"清","author":"陈维崧","text":"历历残更，沈沈深院，坐冷宫斋桦烛。檐雨滴、人声渐悄，又廊外、茶响将熟。想外边、片片琼英，都解向、红板桥南堆簇。怅何计寻香，无聊展画，小检齐纨零幅。遥忆粉娥调脂盝。恰和泪匀铅，忍寒皴绿。簪花格、红欹翠弱，没骨绘、神全韵足。料霜毫、写欲成时，衬纤月如银，斜支臂玉。且吟弄空花，摩挲秋扇，也算探梅林麓。"}