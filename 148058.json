{"id":"148058","title":"田家谣·清溪绕山流","dynasty":"宋代","author":"宋自逊","text":"清溪绕山流，茅屋瞰溪住。山田虽不多，荒年亦禾黍。有园不栽花，但种桑与苧。有儿只为农，不士不商旅。老翁雪满头，煮茗相劳抚。问我从何来，今将去何所。日月如飞梭，人生几寒暑。浮名底须求，求之亦何补，我见贪名人，名成隔千古。微利不足营，营之徒自苦。我见嗜利人，甘作守钱虏。青山冢累累，今古一抔土。勉我勤归鞯，风雪岁云暮。因作田家谣，备述老翁语。"}