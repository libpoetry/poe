{"id":"506185","title":"达怀歌","dynasty":"明","author":"周是修","text":"天下万事如浮云，倏忽变化不可测。鸾凤终非枳棘栖，蛟龙曾是池中物。君不见孔明南阳卧，安石东山游。三顾幡然鱼水合，七辟始为苍生忧。大贤抱材思济世，时止时行付天意。区区取誉焉足论，长笑望尘潘氏子。古今兴废两悠悠，声利难将屈巳求。且唱樽前三五曲，都消心上百千愁。"}