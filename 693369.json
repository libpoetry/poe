{"id":"693369","title":"寄乡友罗宗杰大尹时已致政家居二首","dynasty":"明","author":"苏葵","text":"白头湖海愧婆娑，高致如公见几何。射鸭堂深明月满，养鱼池迥落花多。登山不必携红粉，近水还应衣绿荷。从此寄声公信否，鉴江分我半烟波。少年相约事经纶，未老公先作隐沦。山屐踏残花底月，海螺倾尽瓮头春。眼前好事三更梦，身后虚名半点尘。我亦本来能晓了，却遭人笑是贪嗔。"}