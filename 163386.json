{"id":"163386","title":"醴泉墅·桑枝绿兮麦齐腰","dynasty":"宋代","author":"程公许","text":"桑枝绿兮麦齐腰，醴泉山下兮春和柔。有美一人兮山之曲，薜荔屋兮蕙裯。溪流兮清浏，岚霭兮农秀。鸟语韵兮清风，花气馥兮晴书。山中人兮衮绣衣，泛滥游兮憺忘归。溉千顷兮芳茝，艺百亩兮留夷。岁暮兮华实，折以遗兮所思。怀渺渺兮何极，时不可兮再得。丹凤兮飞飞，何两美兮未合。山中人兮忍淹留，皇渴伫兮石田秋。乐行兮忧违，余心兮焉注。草萋碧天兮日婉娩，炯四目兮余袂挽。披霞緼兮紬琼编，倚仟翁兮与周旋。乐莫乐兮醴泉之墅，役薪水兮公忍余弃。"}