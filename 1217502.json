{"id":"1217502","title":"送危助教分监上京","dynasty":"元","author":"乃贤","text":"驱马涉大河，坚冰若平地。雪霰在须发，颜色渐憔悴。迢遰出恒赵，迤逦入燕蓟。幸托君子交，情亲不予弃。裹衾屡就宿，下榻辱延致。谆谆味道言，情匪骨肉异。振铎趋雍宫，胄子夙尊畏。适从甘泉幸，晨理赤城辔。我独增烦忧，中夜不能寐。崎岖数千里，欲尽平生意。忽如参与商，令人发长喟。都门候回辕，淅淅秋风至。"}