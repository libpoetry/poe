{"id":"1127417","title":"彭及之邀吴仲源杨公济与某夜会望湖楼独某后期为关所隔偶成四篇以呈诸君","dynasty":"宋","author":"强至","text":"月底云楼一水湄，天光湖色两琉璃。樽前更坐清风客，笔下争翻白雪词。物外骨毛应自爽，世间笑语不容追。千年庾亮胡床后，此兴今人亦未衰。诸公爱月欲狂颠，脚踏花栏手襞笺。那作常时挥綵笔，直须飞句上青天。岂无剧笑惊山叟，应有妍词调水仙。独我清宵尘滓甚，乱蚊声里汗肤眠。波射飞楼缥缈间，云梯岂合在尘寰。金樽倒尽星垂地，玉滴书乾月过山。槛底吴僧空仰望，座中蜀客赖西还。我遭鱼钥无情甚，只许吟魂夜度关。故国英雄已寂寥，飞楼气象自飘飖。天边鸟翼愁檐额，雨后虹光转槛腰。直恐笑歌惊白日，却怜身世近青霄。云梯纵险容人上，始信明河亦有桥。"}