{"id":"1114583","title":"次韵杨文甫监茶名山新建学桥二首","dynasty":"宋","author":"李流谦","text":"高栋浮空插万甍，来游谁是鲁诸生。规模要识鸣弦意，土苴犹消击柱争。驯垄雉骄佳气象，集林鸮恶好音声。白头老令能知此，莞尔相撩意未平。赤栏画柱水光中，更爱丰碑笔吐虹。雾市溟濛鳌闯首，雪花错落马行空。关门近接俱天险，溪水平流亦海通。执朴笑渠忧诅者，不知说豫坐收功。"}