{"id":"757426","title":"念奴娇 题诵昭翠深小草集后","dynasty":"清","author":"顾翎","text":"墨染烟驱，有孝标姊妹，何论沈谢。五色蛮笺螺子黛，漫向夜深誊写。满幅银钩，几行鲛颗，愿作珊瑚架。金荃一卷，红珠掌上无价。总教新月疏桐，绿窗风细，倍把愁肠惹。箧里云山诗卷在，点入倪迂小画。招损蔷薇，划残竹粉，屐印苍苔罅。香憔脂悴，飘零多沙同社。"}