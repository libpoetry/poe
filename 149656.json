{"id":"149656","title":"季春下澣游南龛","dynasty":"宋代","author":"冯伯规","text":"四山如蝟毛，中有线路萦。谁人导我来，得此掌许平。雨后天宇空，夏气和且清。休日一无事，驾言南山行。南山有何好，翠壁列峥嵘。巨木老已仆，赖有红石撑。自人严大夫，废兴今几更。穉干亦合抱，知几阅晦明。幽壑架危亭，无风凉自生。少间上绝顶，四望围长城。涨江笼篆纹，小市分棋枰。挽仰忘身世，独慨呼酒倾。何知玉堂客，分杂巴叟耕。下山喜同步，元自脚力轻。"}