{"id":"1071514","title":"上蔡太师生辰二首 其二","dynasty":"宋","author":"汪藻","text":"宇宙将昭泰，风云必会同。帝师黄阁老，人羡黑头公。庆节同尧历，新阳应嶰筒。仪韶来彩凤，占梦得真熊。寿考天资鲁，神灵岳降嵩。曲仪尊赤舄，歌咏美彤弓。夷险无殊节，诚明信保躬。济川先众楫，遵渚集飞鸿。炳炳丹青笔，堂堂社稷忠。斗杓还列宿，廉陛倚层穹。文武俱为宪，诗书孰比隆。规模三代远，谋略万夫雄。字画诸王品，文章两汉风。早登青琐闼，频入紫微宫。器敏无馀刃，才豪妙吐虹。声光连日月，气概俯华戎。天上经纶合，人间制作工。向来凝庶绩，谁复简清衷。弦诵三雍富，舟车四海通。地归铜柱北，春满玉关东。养士菁莪盛，论才骏马空。圣时方密勿，贤业助昭融。螭纽乾符正，龙文帝鼐崇。伊汤咸有德，房杜不言功。礼秩群臣异，恩波此日丰。宸章颁琬琰，相第列帡幪。东壁文昭烂，西昆气郁葱。节旄藏棨戟，茅土启龟蒙。衮绣卿云里，貂蝉瑞霭中。御奁金宝带，神厩玉花骢。蓬岛波全阔，天钧乐未终。禁香纷缥缈，朝佩杂玲珑。芝草盈田紫，蟠桃照海红。后彫凝秀发，难老湛方瞳。冰质期姑射，丹砂唤葛洪。潜机神宇定，睟表德符充。瑞鹤千年羽，灵蓍五色丛。旧传调鼎客，今识钓璜翁。世世联台衮，年年拱帝聪。欲知耆算永，元气等无穷。"}