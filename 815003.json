{"id":"815003","title":"题王云樵出猎图","dynasty":"清","author":"姚承恩","text":"裘马翩翩任指挥，琅琊世胄继前徽。披吟我欲图双照，贾勇君还杀一围。荒草寒云低大野，淡烟疏树冷斜晖。举头莫射南飞雁，恐有征人带信归。谁写丰神上素绡，书生意气直千霄。霜飞大漠苍鹰健，日落平原骏马骄。文思定能惊玉署，壮游常自戴金貂。归来刺饮黄獐血，聊作消寒酒一瓢。"}