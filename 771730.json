{"id":"771730","title":"慈孝引","dynasty":"清","author":"林占梅","text":"人生天地间，慈孝本皆同。孝者少能尽，慈者多有终。所以古今人，慈心过孝衷。因思古孝子，姓氏岂冥濛。舜帝与闵子，自古所推崇。王祥孝其母，黄帝孝其翁。孝者殊落落，慈者竟充充。非可率尔行，天性出乎中。慈心涧中水，孝心树杪风。树风摇有息，涧水流无穷。定评慈与孝，二语为至公。是故慈母恩，罔极似苍穹。哀哀我慈母，莫报劬劳功。"}