{"id":"1113579","title":"和人三首","dynasty":"宋","author":"李之仪","text":"昂昂野鹤固难群，皎皎冰壶不受尘。一笑每逢青眼旧，多情空愧白头新。西风未用高纨扇，东道应容岸角巾。珍重长谣倚云瑟，潇湘谁是赏音人。经年牢落别离群，准拟归来拂路尘。妙语独从书上得，欢悰犹欠坐中新。颇闻洛下传佳句，更喜嵩阳识垫巾。几欲军门示巾帼，老来犹更不如人。荆溪风物记当时，吹絮河豚下箸迟。绿满金田朝应供，红残朱槛夜论诗。幅巾已托遗民后，杓柄犹怀象骨疑。早晚云间见金臂，空悬翠竹漫抽枝。"}