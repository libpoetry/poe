{"id":"672117","title":"哭老子","dynasty":"明","author":"叶元玉","text":"六十得一儿，命名曰老子。头大趾亦方，眉秀目颇美。唇齿红且白，鬓脚垂两耳。肌肤更坚实，神色一秋水。忆昔学行时，匪跌即跛倚。脚根一有力，疾走竟不止。出入有所见，历历用手指。有时牵我衣，一步一回视。及其渐学语，小鸟鸣花里。舌尖涩且艰，句句带渣滓。一朝语忽明，轻清真可喜。饭熟叫我食，天明呼我起。客来方揖罢，报我几倒屣。张拱学侍立，差可成人比。见我看书时，拉取凭小几。而也而也诵，指字直到底。有时见作书，彼则强索纸。把笔信糊涂，殆若归鸦比。岁时或祀先，我跽彼亦跽。我口方致词，彼口亦云尔。老夫见乖觉，自庆得兰茝。夫何香不永，遽逐萧艾死。尔死我何堪，哭声彻闾里。坐卧欲发狂，动作自委靡。有时梦中见，血泪流未巳。"}