{"id":"203776","title":"送洪承信儒发西上","dynasty":"宋代","author":"王迈","text":"诗是同不址杯水，明经谈笑博青紫。两石争如识一丁，长枪得胜毛锥子。夫君稽古岁月深，雕虫童习素所耻。奋身刀剑亦借径，未能免俗聊尔耳。朝来免胄翰墨场，妙发穿杨三昧矢。神人换鼻许正郎，朱衣点头相行季。仙霞绝顶雪漫天，快上扶折九万里。明春跃马白玉京，都人争看龙烧尾。应笑向来点额人，方上桥门趋剑履。便须破费千黄金，邀侬一醉长安市。"}