{"id":"1046720","title":"跋览前此唱和诗卷有诗次其韵","dynasty":"宋","author":"刘摰","text":"穷不废诗真技痒，笔研风云日相向。圣贤发愤乃有作，三千馀篇自古上。荒城谁我同此声，惟有哀猿啸青嶂。穷人所作诚已难，平淡丰腴乃嘉唱。横槊壮气虽萧萧，击钵争先犹行行。敢怀修门成怨骚，亦防饭颗嘲苦相。江湖千里山千重，朝夕供吟纷万状。闲适非以娱时人，可口甘酸劳酝酿。大儿归不开卷轴，喜我穷通心已忘。种瓜颇欲学东陵，醉尉亦从呵故将。古人能轻万户侯，为有千篇相等量。"}