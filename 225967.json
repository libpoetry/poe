{"id":"225967","title":"送张仓移漕广西","dynasty":"宋代","author":"舒邦佐","text":"宾鸿度月叫秋寒，天怕炎方雨露乾。绣衣使者持玉节，先送春风入蛋蛮。岭南日日望行色，湖南百姓争卧辙。两路行人界上争，去思来暮歌讴接。广盐变法是谁谋，直至而今病未瘳。岭上逢人须细问，远方根本是深忧。广吏从来恃天远，北归南载无空返。埋轮家世本澄清，无使老蚕自营茧。莫嫌岭路去逡巡，桂林见说最宜人。笋样山峰罗样水，锦囊收得越精神。直声曾动天颜喜，更有元右作知己。谏坡言路著此翁，所谓如尊乃勇尔。大苏文章继老苏，魏徵勋业付魏謩。传家况有黄金印，行入衣冠盛事图。门下书生知此意，恋恋不为儿女计。黄花时节送君行，梅花时节迎归骑。"}