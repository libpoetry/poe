{"id":"1108059","title":"用前韵别寄耿时举二首","dynasty":"宋","author":"仲并","text":"树犹如此我何堪，赖有随斋可剧谈。少日声称满中外，几年词采秀东南。诗坛欲借背城一，材馆均蒙吐哺三。每见匆匆又分去，与公交淡不须甘。方兄于我一无堪，闭户休休口不谈。忆昔茅檐差傍北，望公花坞恰平南。高歌频举巨觥一，佳唱如闻小雅三。投分素深贫酷似，相期同苦亦同甘。"}