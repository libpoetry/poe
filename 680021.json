{"id":"680021","title":"题郑公望南湖草堂","dynasty":"明","author":"王阜","text":"东风握手龙溪上，三珠树下频来往。北院红荆醉里看，南湖碧草吟边长。羡君洒落才且奇，向来群从总能诗。雁行綵袖迎春早，熊胆青灯觉曙迟。松杉影动摇书幌，兰蕙香浮栖鹤帐。风棂月榻陪壮游，海树江云引遐望。俄顷鸰原叹别离，蓟门渺在天一涯。山海有谣舂斗粟，庭阶何日会连枝。凄然姜被遥相忆，一字平安万金直。出塞龙媒凡马空，倚门鹤发千峰夕。独惭为客江南湄，旧业荒凉托故知。桑梓几回成远梦，梧桐三尺负幽期。扁舟明日龙门道，林下相看情更好。亲舍常称九酝卮，神京游子归来早。"}