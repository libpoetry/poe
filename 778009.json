{"id":"778009","title":"百字令·题罗聘古寺鸣钟画轴诗堂1917","dynasty":"清","author":"况周颐","text":"眼前丘壑，溯钟陵法乳，冬心高足。旧论桐阴神品重，看取溪藤尺幅。聒耳松声，荡胸云影，绀宇层霄矗。鲸铿数杵，有时飞度林麓。遥忆僧课花天，烟岚渲染，宝谛参金粟。鬼趣昔闻工谲幻，仙境更无尘俗。香积禅心，寒山客梦，入画谁能读。三台妙迹，碧琳合付装轴。"}