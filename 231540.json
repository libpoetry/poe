{"id":"231540","title":"赴袁州·长安貂蝉贱如土","dynasty":"宋代","author":"释善珍","text":"长安貂蝉贱如土，故家文献余一缕。平生粗疎不媚妩，直语岂知犯张禹。腰间金印太二组，我自弃置君自取。儿时翰墨跨诸父，投老为郎方齿叙。天关耽耽守九虎，一节临遣复不与。介堂卜筑开宿莽，谁知公意颇有主。眼明沙鸥喜欲舞，便请衣冠挂神武。圣朝留戣非为愈，勿薄淮阳宜叱驭。"}