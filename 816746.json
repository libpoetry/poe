{"id":"816746","title":"玉楼春 闺忆","dynasty":"清","author":"董元恺","text":"越罗冷薄金泥重。钿合碧寒龙脑冻。绕径全低月树枝，峰影暗随云水动。银筝夜久殷勤弄。花落石亭添别梦。一纸乡书泪滴穿，空廊鸟啄花砖缝。樱花永巷垂杨岸。桃叶传情竹枝怨。满庭芳草易黄昏，一去那知行近远。宝匣尘昏蝉鬓乱。斜插玉钗灯影畔。锦囊封了又重开，千里梦随残月断。"}