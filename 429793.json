{"id":"429793","title":"简贞壮","dynasty":"近现代","author":"黄浚","text":"论诗几解人，于浙得贞壮。平生圣湖游，每至必先访。叩门破寒夜，庭树春已盎。袖中句寻医，辱和忽高唱。稍从问京国，有语婉且谅。太阿久授柄，寻尺齐得丧。我身甘尘涴，所趣本漫浪。栖皇谢传食，岁晚始自放。江山非吾私，随分供诗帐。君归行间关，烽火愁北望。岂能为西湖，裹足倒家酿。万一官禄牵，挂席趁春涨。道逢梁伯鸾，为我道无恙。"}