{"id":"309871","title":"木兰花慢·壬寅中秋","dynasty":"现代","author":"邓桐芬","text":"甚多情皓月，长只在，别离看。记香雾云鬓，清辉玉臂，曾倚高寒。栏杆夜深露冷，枉沉吟、千里共婵娟。懊恼西窗蜡泪，低徊锦瑟朱弦。尊前率意理孤欢，强醉话团圆。奈何风雨消磨，韶光憔悴，哀乐无端。家山惯萦梦底，笑年年、无计整归船。客里秋风几日，吴中莼美鲈鲜。"}