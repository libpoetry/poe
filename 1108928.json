{"id":"1108928","title":"荔支盛熟四绝","dynasty":"宋","author":"刘克庄","text":"绣行乡国诧儿童，锦裹宫城擅长雄。看取后村真富贵，屋山丹绘半天中。曾攀玉李青冥上，亦摘蟠桃缥缈边。定是三生有灵骨，谪归犹作荔支仙。牡丹姚魏荔方陈，欧蔡亡来罕识真。纵使有文堪续谱，未知楷法属何人。吴儿一夏甑生尘，染藕炊菱不疗贫。安得风樯驰万树，属餍菜色苋肠人。"}