{"id":"702219","title":"赠吾廷介致仕归开化诗四首","dynasty":"明","author":"湛若水","text":"我或求珷玞，人或畀璚玖。非不爱璚玖，向人难启口。启口恐吠声，听听国多狗。我或抱荆璞，人或誇燕石。非不诬此石，向人难历历。历历恐伤明，明者当自识。人或采桃李，我或赠芙蓉。非偏爱芙蓉，直外仍通中。静直春风表，不为众芳容。无极我之先，大块我之后。问我是何物，见之亦无有。纷纷形迹间，聚散讵能久。"}