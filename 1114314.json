{"id":"1114314","title":"次韵叶观文再赋游灵源桃花二洞之作","dynasty":"宋","author":"李弥逊","text":"双旌耀林丘，小队喧笳鼓。鞭鸾相招携，拂石共容与。爱山晋羊祜，好士汉何武。胸中补天石，笔下修月斧。追游愧后乘，遇景诧先睹。扪参或三叹，探穴聊一俯。会意时目成，忘言但心许。徐行讵敢留，有语不得吐。真游未易再，外物何足数。酒尽倘可继，君歌为君舞。山行有底急，路转乃尔长。舆肩憩清荫，屐齿寻幽芳。突兀见古殿，委蛇度飞梁。馀红点涧色，新丝浮岩光。人径出鸟道，僧居俨蜂房。前山去未了，后骑低可望。逢人贵同气，偶地忘殊方。径催文字饮，稍近花草香。语味写素隐，诗工发深藏。湛辈欣有得，折杨愧成章。"}