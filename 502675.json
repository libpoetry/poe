{"id":"502675","title":"连江陈氏春晖堂","dynasty":"明","author":"王恭","text":"谖花媚凉秋，慈竹后霜色。春草同生雨露荣，寸心莫报阳春泽。以兹感激念春晖，薄俗如君孝养稀。三时每供茅容膳，五色都缝莱子衣。他人朝夕唯甘旨，温凊何曾得亲喜。菽水而今不尽欢，萧萧风木徒为尔。知君閒门野水滨，青山独树孟家邻。清时正尔观风教，锡类唯应及里人。"}