{"id":"751855","title":"由东峰至落雁峰","dynasty":"清","author":"谢章铤","text":"忽逐飞雁同高举，眼底何曾有险阻。诸峰俯首一峰尊，清渭浊河渺何许。金银宫殿接上方，空中偶坠仙人语。不知前身果何属，笑折莲花问玉女。洗头盆小天池枯，但见危梁窜苍鼠。礼官威仪有盛衰，神灵真气无消沮。小草都因雨露奇，野人辄觉须眉古。吁嗟我本谢家孙，到处能为青山主。如何作诗不惊人，欲追李白寻初祖。"}