{"id":"388393","title":"金缕曲·落花人独立，微雨燕双飞小影","dynasty":"清代","author":"谈印梅","text":"花与人同瘦。记无聊、栖香弄影，芳心微逗。数点眉峰横远黛，早被东风吹皱。薄中了、恹恹病酒。已过踏青寒食节，问江南、双燕归来否。思往事，碑衔口。柔情曲曲肠回九。数不尽、寻消问息，几番辜负。一寸心头愁万斛，凭尔春浓如绣。干甚事、青袍淹透。深巷梨花门半掩，耐凄凉、小雨黄昏后。云路迥，但搔首。"}