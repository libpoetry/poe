{"id":"408684","title":"短歌行赠送王少谷","dynasty":"近现代","author":"李超琼","text":"世无贾长沙，安有痛哭事。梦中忽忽泪成河，清宵怪底生愁思。床头长剑作鼍鸣，起坐惊看不得试。一身恩怨宁足论，热血终当洒何地。五更风紧愁不眠，太白睒睒光在天。明朝怀抱定一吐，知君已返姑苏船。君来镇日黯无语，肝胆相照心茫然。人生上寿谁百年，金丹未得空欲仙。那能老死折腰走，妄冀五亩种秫田。太湖东畔灊山麓，卜邻傥许茅同编。不然共我青城去，芋魁饭豆长随缘。"}