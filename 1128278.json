{"id":"1128278","title":"次韵和颍昌叶翰林 同许学士亢宗干誉汎舟潩水","dynasty":"宋","author":"程俱","text":"高云下甘泽，肤寸即有馀。瀛波纳牛迹，亦复鳣鲸居。翰林补天手，妙语追三闾。聊从颍川借，似厌承明庐。坐令啸诺地，不异畏垒墟。斯人乐佳政，欣若饱稻鱼。恢恢云梦胸，中有几石渠。时来潩水旁，傲睨万物初。嗟我一寸筳，登公五言城。时窥锦囊句，似发黄钟声。闭门得长哦，有酒或细倾。谁云千里隔，回薄万古情。驾言从公游，上马短策横。尘缨缚我急，有足安得行。何当来上都，既见心始平。为公赋三秋，寤叹空营营。往者巾柴车，追游卞山村。今焉镇三辅，鼓吹喧谯门。遥知手种松，浸有苍苔痕。许下今乐郊，胜事亦复繁。但令足兵食，饱暖同君恩。长安举头见，煌煌太微垣。江湖与魏阙，一一寄默存。正恐受釐室，虚怀待微言。许侯盖静者，无乃祖远游。着身朝市间，深若无所求。命驾眇千里，西湖正凉秋。是中有真趣，轩裳何悠悠。潩水清且姝，仙舟度深幽。徐行问疾苦，怀新想平畴。坐念方外乐，馋涎曲车流。持觞会相属，我唱公当酬。"}