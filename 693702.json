{"id":"693702","title":"月下有怀王存约都谏倪本端祠部二首","dynasty":"明","author":"陆深","text":"岁晚相思雪满庭，也知祠部亦冰厅。心期许我俱头白，云路何人独眼青。落尽灯花收夜局，寄来诗草带春星。长安客舍多如许，每过门时马自停。雪后楼台斗月明，怀人咫尺最关情。心无机事如君少，时有诗篇过我评。琪树夜寒巢鹤怨，紫箫声远彩鸾轻。想应正草回銮疏，倚遍阑干卧未成。"}