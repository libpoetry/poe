{"id":"735571","title":"卦山","dynasty":"清","author":"潘耒","text":"卦山交山阳，孤峰独崔嵬。下眺一气中，棱棱露岩崖。森如六爻列，错若诸卦排。我来正雪霁，寒空无纤埃。群峰皎练明，万柏攒一苔。远见介山巅，干霄白皑皑。近瞩交城城，微茫辨楼台。文峪下西溪，汾川自东来。连山走黄河，屏扆却抱回。谁言万家县，形势亦壮哉！守险在良牧，济世须雄才。利铁锢穷岩，健马嘶风哀。刘渊亦何人，石匣为之开。苍天不可问，浩歌舒远怀。"}