{"id":"1122458","title":"观灯口号十首","dynasty":"宋","author":"姜夔","text":"世间形象尽成灯，烘火旋纱巧思生。列肆又多看不遍，游人一一把灯行。市楼歌吹太喧哗，灯若连珠照万家。太守令严君莫舞，游人空带玉梅花。游人总戴孟家蝉，争托星毬万眼圆。闹里传呼大官过，后车多少尽婵娟。花帽笼头几岁儿，女儿学著内人衣。灯前月下无归路，不到天明亦不归。好灯须买不论钱，别有琉璃价百千。都下贵人多预赏，买时长在一阳前。珠络琉璃到地垂，凤头衔带玉交枝。君王不赏无人进，天竺堂深夜雨时。纷纷铁马小回旋，幻出曹公大战年。若使英雄知□事，不教儿女戏灯前。贵客钩帘看御街，市中珍品一时来。帘前花架无行路，不得金钱不肯回。修内司人编戏鼓，辇宫营里独烧灯。春风到处皆君赐，金柳丝丝满凤城。正好嬉游天作魔，翠裙无奈雨沾何。御街暗里无灯火，处处但闻楼上歌。"}