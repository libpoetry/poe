{"id":"688312","title":"诸葛孔明祠二首","dynasty":"明","author":"江源","text":"将相兼权盖世豪，南征北伐岂辞劳。功名讵料三分汉，筹策深知十倍曹。炎祚已随天运改，中原遥隔蜀山高。荒祠再拜瞻遗像，古木春风野鸟号。三代遗才独有公，草庐倾盖识真龙。委身不负君三顾，讨贼先陈疏两封。独恨吞吴成间隙，非于取益未从容。莫将功业论成败，犹得千年绍汉宗。"}