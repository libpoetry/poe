{"id":"199748","title":"入硖行·吾家文物如崔公","dynasty":"宋代","author":"晁公溯","text":"吾家文物如崔公，向来世学工雕龙。侧理固尝收会稽，陶泓不独称洪农。徂徕取煤如点漆，宣城束颍能藏锋。焉知于今一秃翁，四宝委弃文房空。近时稍稍复寻访，嗜好亦须随土风。磁洞疏波凿山骨，沙陇剔薮求毛宗。昌溪万碓捣白楮，涪江千炬焚椅桐。不须更问在可记，已作僰叟从巴童。但看所有乃如此，亦足验我良羁穷。君不见昔年平御史，初得巨璞三硖中。少陵酸寒真可爱，欲使起草明光宫。"}