{"id":"1080521","title":"晋大宁四年王敦自武昌下屯于湖明年六月敦将举兵内向明帝微行至于湖阴察其营垒而去唐温庭筠作湖阴曲盖为此也后汉王霸之孙改封芜湖吴时此地称于湖或称芜湖察其营垒则姑熟之西初无湖阴又且于湖乃芜湖也张文潜有于湖曲广其意追和焉","dynasty":"宋","author":"吕本中","text":"琅琊初渡秦淮水，外托奸雄抗胡垒。白头欻发问鼎新，十万锐师同日起。旌旗蔽江衔舳舻，卸帆钩堑屯于湖。云昏雾惨恣诛杀，电激风奔传指呼。谋狂虑逆天夺魄，昼梦环营日五色。巴滇骏马去如飞，始遣轻兵索行客。黄须英特神所怜，舍旁老妪留宝鞭。宝鞭玩贼伫俄顷，野陌尘断生青烟。石城战士争愤泣，君王试敌曾深入。累累金印取封侯，忍瞰上流借馀力。际山暴骨真可哀，向来胜负安在哉。至今秋晚渔樵地，雨洗渍血空苍苔。"}