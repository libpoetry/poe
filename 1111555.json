{"id":"1111555","title":"拟古五首","dynasty":"宋","author":"何梦桂","text":"木落不离根，菊槁不离枝。人怀父母心，岂愿生别离。皇路謇幽蔽，民用婴百罹。南枝栖越鸟，忍逐北风飞。北风藐万里，分此无回期。骨朽化为尘，魂魄将南归。生为结发婚，死为同穴鬼。岂意冰上缘，沦没隔万里。半镜随尘沙，嫁衣在巾笥。红丝倘未绝，白首尚归止。心随碣石云，泪落铜盘水。云飞会南来，水流还北注。此生不可期，心期勖来世。万马萧萧来，万矢的的鸣。蛾眉逐羁絷，泪尽眦血零。偷生愧夫天，宁死化鬼燐。昭质誓不污，九死志靡徵。红玉随剑光，晶荧贯列星。遗胔葬蝼蚁，冢墓高娲陵。封狼藐万里，风雪饶阴山。地荒走蛇豕，俘絷去不还。高门谁氏子，受驱牧猳犍。去时纨裤敝，毡毳不蔽寒。夜夜望北斗，不逐南箕旋。父母生我初，拊我掌股间。岂意越在兹，抚身空自怜。杞国天柱倾，哀我鞠子疚。苍鹅飞冲天，妖星大如斗。帘下玉床移，山摧石鳌负。河南吊遗黎，原野骨未朽。北邙望孤陵，古木叫猿狖。朔风吹尘沙，天寒薄翠袖。南云山万重，去去莫回首。"}