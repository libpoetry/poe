{"id":"725431","title":"奉和昭明太子钟山讲解诗","dynasty":"南北朝","author":"萧子显","text":"嵩岳基旧宇，盘岭跨南京。睿心重禅室，游驾陟层城。金略徐既动，龙骖跃且鸣。涂方后尘合，地迥前笳清。逦迤因台榭，参差憩羽旌。高随阆风极，势与元天并。气歇连松远，云升秋野平。徘徊临井邑，表里见淮瀛。祈果尊常住，渴慧在无生。暂留石山轨，欲知芳杜情。鞠躬荷嘉庆，瞻道闻颂声。"}