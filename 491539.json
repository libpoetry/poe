{"id":"491539","title":"临碧亭歌","dynasty":"明","author":"刘崧","text":"谁能筑亭向青山，我欲憩之开苦颜。谁能筑亭面流水，我欲因之洗尘耳。江南万里秋冥冥，往有胜处无佳亭。画船神消越湖白，快马目断淮云青。筠州之山蔚霞绮，碧落仙人洞天里。罗君家住碧落西，百尺修亭水边起。我行叹息思见之，人言此亭多胜奇。凫鹥不隔紫荷叶，翡翠只在青杨枝。秋来七八月，月出凤山时。坐石弄清景，调笙咏新诗。时来凭高一起舞，剑影下射青玻瓈。又如三月春，有风从东来。红花照绿水，白雪飞苍苔。酒酣四顾仰空笑，但见紫翠纷崔嵬。城中匝地誇豪富，复閤重甍閟烟雾。谁能载酒日论诗，学似君家筑亭住。我家寄在快阁傍，门前江水春云长。绿萝间维艓子静，蓬蒿不剪柴门荒。闻君临碧亭，喜赋碧落歌。故园寂寞不归去，奈尔临碧秋风何。"}