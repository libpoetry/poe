{"id":"1241565","title":"雨中寄用章上人","dynasty":"元末明初","author":"刘基","text":"月盈复魄巳过五，不见白日长见雨。美人娟娟隔巷陌，会面不得徒延伫。若邪当门泉涌础，仲蔚蓬蒿塞环堵。阴风向人作秋气，芳草日夕成宿莽。玄圭上天禹穴闭，苍水使者今何许？玉京群仙翳烟雾，弱水西流隔玄圃。女夷鼓歌不自觉，朱凤翅湿那能举。自从干戈起淮甸，天下无处无豺虎。徵敛频烦转输急，更有何乡为乐土。翳桑饿人谁复数，思家远客空悽楚。半生身世付浮云，独立看云百忧聚。晚来天南横绛虹，雨势未已愁雷公。井蛙谷鲋俱得意，泛滥潢潦登穹隆。方外文章谁最好，后有懒公前笑老。裁诗忽漫寄中情，万事茫茫听苍昊。"}