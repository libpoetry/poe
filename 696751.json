{"id":"696751","title":"元夕午门赐观灯","dynasty":"明","author":"金幼孜","text":"新岁逢元夕，看灯紫禁来。云间仙伏出，花里绣筵开。月转双龙阙，春浮万寿杯。传柑当此日，献颂愧非才。五夜开阊阖，千官引佩珂。御烟浮宝篆，华月送清歌。岁久君恩重，时平乐事多。金吾知不禁，试问夜如何。鳌山新结綵，列炬照晴天。箫鼓瑶台上，星河绛阙前。綵妆千队好，绣簇万花妍。欢赏陪鸾驭，还歌《既醉》篇。驰道开仙跸，中天建羽旄。星连三岛近，仗立五云高。凤吹迎仙乐，龙香荐玉醪。九重恩似海，春色上宫袍。鹤驭云中下，仙人海上回。星桥连阁道，绛蜡炫蓬莱。民物同遭遇，衣冠得重陪。酣歌称万寿，更上紫霞杯。"}