{"id":"1131018","title":"谢师厚挽词三首","dynasty":"宋","author":"韩维","text":"落笔无尘语，垂髫有俊声。人咨汉故事，坐屈鲁诸生。道不缘贫病，心能处困亨。它年文苑传，不愧著公明。论文满樽酒，别恨几筒诗。不谓相思久，终无一笑期。地卑伤贾谊，冢近得要离。尚有芝兰秀，风流未觉衰。幻有终何得，真空夙所归。丘陵甘一跌，霄汉任群飞。妙墨嗟犹在，华觞不重挥。交亲半零落，衰泪下沾衣。"}