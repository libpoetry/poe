{"id":"464320","title":"吴氏外孙仲清新婚四阕 其二 沁园春","dynasty":"当代","author":"魏元旷","text":"香喷金猊，漏永铜龙，春生锦帏。漫左家娇女，夙娴才藻，中郎弱息，妙解弦徽。井臼躬操，蘋蘩齐奠，风教名门未遂微。争看取，似少君出降，德曜来归。如今冰泮谁知。只痛说、先王六礼非。叹茕茕遵路，婚姻道苦，盈盈赴濮，家室情漓。昵彼狂且，鸩兹游女，岂有宜男白首期。华堂上，看关雎钟鼓，何乐如之。"}