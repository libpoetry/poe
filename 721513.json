{"id":"721513","title":"筑室谣和何不偕三首","dynasty":"明末清初","author":"陈恭尹","text":"杵声缓，杵声急。不畏筑墙低，只畏囊羞涩。墙低有土犹可锄，囊空人笑不丈夫。少小师前修，安能事一室。老为妻子累，艰难结蓬荜。十年迁播数易居，匪自求之天我兀。谁怜鸠拙不能巢，只闻兔狡存三窟。故人自有屋，屋小人日多。我已无家四十年，偶然卜隐来城阿。同时各有筑室叹，杵声橐橐遥相和。杵声缓，杵声急。未成仰屋筹，只自面墙立。"}