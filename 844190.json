{"id":"844190","title":"沁园春 二友词赠石重夫、陈白严","dynasty":"清末民国初","author":"易顺鼎","text":"名状元孙，不喜谈文，从军战场。记楼船飞渡，寒江惨白，营门起立，残月昏黄。末路英雄，一官江海，吴市箫声最慨慷。酒酣后，每抽弧注矢，思射天狼。尊前莫问行藏。且收拾功名入醉乡。笑吾侪今日，学书学剑，中原几辈，称帝称王。二十年华，万千事业，第一关心镜里霜。相思处，又雁声湘路，潮信钱塘。公子翩翩，挹秀西江，标隽南州。算深于情者，交原似水，悲哉气也，君得其秋。自读离骚，同耽奇服，新制高冠号远游。输君事，为贪临粉阵，懒筑糟邱。相逢一笑悠悠。且莫管他家拥八驺。问既然修到，通麋慧业，不应带得，洗马清愁。湖海中间，两人年少，醉倚君家百尺楼。生平约，有名山老屋，东海扁舟。"}