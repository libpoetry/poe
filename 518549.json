{"id":"518549","title":"谒桂林舜庙","dynasty":"明","author":"张吉","text":"荒哉帝舜祠，远薄虞山下。峭石矗垣墉，香风袭兰麝。姜侯携我至，八桂清秋暇。秋色伤客心，往事转惊讶。有洞不闻韶，南薰自台榭。是时苍梧野，荒僻堪梦怕。崩殒固莫详，庙享配禋蜡。人心本至公，万古泣遗化。祖龙死沙丘，泯泯如长夜。岂徒血食废，恨不躬唾骂。善恶久弥章，有同日烧夏。何哉三季主，嗜酖忘啖炙。再拜出庙门，作诗聊慰藉。"}