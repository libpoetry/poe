{"id":"824035","title":"新雁过妆楼 题钝剑听秋图","dynasty":"清末近现代初","author":"高燮","text":"大好江山。斜阳外，鸣蛩如诉寒烟。雁来时候，犹剩几树寒蝉。遥想有人频侧耳，无言悄立晚凉天。蓦凄然。谁将此景，移汝灯前。我亦悲秋能赋，把年年旧稿，写上蛮笺。读向临风，此中多少缠绵。化作商声万叠，应飞绕、高梧疏柳边。君听取，怕萧萧瑟瑟，瘦了吟肩。"}