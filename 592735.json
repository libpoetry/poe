{"id":"592735","title":"入浮光山是濮公修鍊处","dynasty":"明","author":"欧大任","text":"家业传丹经，幼小窥绿图。世路苦拘阂，寥廓意颇舒。朅来陟云术，飘飖寻灵区。羽人何代游，栖息白云闾。雌蜺翔左右，六龙导前驱。一揽羲和辔，倏忽陵太虚。手翳若木枝，历历援白榆。轻举紫霞里，永与人代殊。浮弋何崚嶒，璿台入虚无。兹焉遇石髓，呷吸粗秽除。欲谢人间世，去矣从仙夫。"}