{"id":"536954","title":"与高大夫游盘山歌","dynasty":"明","author":"王世贞","text":"高侯挟我游盘山，下盘已见凌大荒。一峰长悬辽海色，千涧暗发松花香。寒流触磴挂玉乳，老桧破石垂青裳。虎豹盘挐斗屈强，虬龙甲鬣森开张。芒鞋恍蹑元气度，竹榼欲借春云装。行穷杳霭径将绝，忽有钟声来上方。排空独创舍利塔，凿壁更筑支公房。我疲足力欲就枕，高侯贾勇不可当。俯看群山一培塿，榆关铁岭横苍茫。建牙吹角浩无际，飞刍转饷遥相望。天门绝顶仅咫尺，安得送侯北斗傍。坐挥如意夺敌胆，万马不敢骄秋霜。野夫饱弄兹山色，何似日作尚书郎。"}