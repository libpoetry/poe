{"id":"489050","title":"冉子祠","dynasty":"明","author":"申佳允","text":"烟火寥寥瓜井村，秋风落日伯牛坟。岿然老树碑阴矗，岚影波光拂垄云。仰止斯人名不腐，科悬德行书悬谱。平原宾客气如虹，沙草榛芜何处土。半世车尘历落中，九京赢得郓侯封。一抔伏腊惊樵牧，灵雨春滋卉木秾。传浴温泉事恍忽，石青篆碧探残碣。闻风兴起古今情，何问衣冠何问骨。"}