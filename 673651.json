{"id":"673651","title":"荣寿堂为刘用行二亲题","dynasty":"明","author":"李廷美","text":"人生无百年，光阴如反掌。得意功名鲜有终，无情白发偏能长。何如刘氏美双亲，伯鸾德曜堪比伦。荷衣蕙带非忤俗，裙布荆钗不为贫。穷居宴坐长相守，朝看云山暮杯酒。鹿车不挽阶下霜，麦舟每繫门前柳。膝间产有六凤雏，翩翩文采行相呼。珍羞晓侍几筵立，彩服日向庭闱趋。个中一人眉最白，青年来作金门客。三载秋台冻壑冰，一点丹心古厓柏。圣皇致理优臣工，敦本劝者行受封。奎章宸翰绕紫凤，金函象轴回飞龙。早朝敕下麒麟殿，一道恩光到乡县。翠壁红泉鹤饮乾，碧墅香泥鹿行遍。内江百里俱腾欢，出门一笑天地宽。邻媪共看新宠妇，邑人齐拜老秋官。华堂初搆东溪左，四面清幽多□可。隙地都栽碧色桃，閒田尽种金光草。世间甲子空悠悠，星辰右转水东流。愿得长绳千万丈，繫住西飞红日头。"}