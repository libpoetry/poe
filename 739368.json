{"id":"739368","title":"紫丁香花歌为杭大宗编修赋","dynasty":"清","author":"查礼","text":"春阳作暄花事秾，万卉争光斗娇妩。嫣红姹紫纷陆离，如火如荼塞亭圃。就中丁香尤丽都，李俗桃轻回难伍。我家结庐城南乡，旷者宜田奥宜宇。兹花开日春正妍，不惜樽罍醉箫鼓。今年春作城中游，轧轧双轮碾尘土。临风怊怅归去迟，窃恐飞英落如雨。松吹先生我故人，庭有名花恰当户。登堂静对娟娟容，仿佛南乡花乍吐。高枝似袅紫玉烟，低影还如紫云舞。柔肌纤骨不胜扶，细眼明眸疑欲语。蒙茸乱蕊笑紫荆，更比紫薇重难举。羡君深院金屋同，贮此娉婷十三女。看花有客昨朝来，闻道吟声满环堵。惜哉良会小差池，未及花前倒清酤。繁华尽逐风波流，已去韶光唤谁补。先生高致超寻常，一室从容考今古。晨昏坐卧清香生，身与名花合称主。此花自昔少留题，喜见诗成群玉府。床头如辑种树书，应采瑶章入花谱。"}