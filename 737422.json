{"id":"737422","title":"北河","dynasty":"清","author":"乔崇烈","text":"北河之水来何方，四顾白浪纷茫茫。山崖摆石怒雷吼，波臣肆毒民生戕。可怜草木环巨浸，污者既没隆者黄。老农道边袖手泣，滞穗那得希除芒。村村黔首筑堤集，锹锄各致羊头钢。喧填往来不得息，略如巢燕衔泥忙。秋成傥可得一饱，此日敢惜胝胼疮。我来自京归南井，绿蒲十幅安吴樯。涛翻岸断不可辨，竹索或曳人垣墙。版扉土屋半在水，居人僦食空橐囊。我家苦忆淮黄侧，西兼白马东广洋。年年稻田长荇藻，以鱼作蔬菱作粮。比闻五旬雨不歇，对此能勿心烦伤。侧闻圣人重人事，疏沦有道谁其商。"}