{"id":"737479","title":"吴山山后观乱石","dynasty":"清","author":"缪沅","text":"披月访名山，雅具林壑癖。欢携崟崎人，茫鞋穿乱棘。造化苦雕锼，皴疱诡裁织。穿凿已殊轨，卷然罕定式。性坚理以曲，肤皱体难直。厥初谁磨砻，崔嵬巧借力。当时补天余，散令绝壑殖。神瀵流瀁瀁，钟乳悬湜湜。象脰纷可宝，猿尻沓莫识。幻作眠狮形，狰狞险难陟。杂糅如古篆，蝌蚪猵屴崱。蟹眼光磨云，幽洞草生荝。伸爪作之而，权奇杳无极。远坼巨灵蹠，神鳌齿畟畟。赩若胭脂钱，斑缬有万亿。黝如丑妇瘿，见之不再忆。黄若新鹅拳，翡翠穿胸臆。我叹磈磊多，填膺悲莫抑。青精谁作饭，令我好颜色。掷杖归空林，厓柴闻翕息。"}