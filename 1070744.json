{"id":"1070744","title":"饮茶歌","dynasty":"宋","author":"李光","text":"朝来一饱万事足，鼻息齁齁眠正熟。忽闻剥啄谁叩门，窗外萧萧风动竹。起寻幽梦不可追，旋破小团敲碎玉。山东石铫海上来，活火新泉候鱼目。汤多莫使云脚散，激沸须令面如粥。嗜好初传陆羽经，品流详载君谟录。轻身换骨有奇功，一洗尘劳散昏俗。卢仝七盌吃不得，我今日饮亦五六。修仁土茗亦时须，格韵卑凡比奴仆。客来清坐但饮茶，壑源日铸新且馥。炎方酷热夏日长，曲蘖薰人仍有毒。古来饮流多丧身，竹林七子俱沉沦。饮人以狂药，不如茶味真。君不见古语云，欲知花乳清泠味，须是眠云卧石人。"}