{"id":"814130","title":"满江红  咏雪叠韵八首","dynasty":"清","author":"陈维崧","text":"雪洒彤墀，看帝里、风光不恶。恰喜是、银装绛灌，琼雕卫霍。粉椽班中年尚少，玉儿宫里腰初约。更太平、天子坐当中，帘垂著。御沟畔，争寒雀。宝鼎外，山呼却。喜臣心似雪，朕之良药。瑟瑟六花笼翠幄，泠泠万点敲金钥。向鹓行、谁擅郢中才，从头索。连日微阴，梅花外、数声姑恶。憔悴是、净持小女，儿家姓霍。春梦昼寒偏易醒，鬓丝指冷应难约。思沈沈、独自抱银筝，人猜著。钗梁燕，鞋帮雀。簪处颤，移来却。看糁平鸳瓦，铺明红药。沾湿怕污郎白马，玲珑不辨奴青钥。问何时、乾鹊噪香奁，从天索。万里茫茫，穹庐畔、风狂雪恶。叹当日、汉家苏武，功高卫霍。迢递南天鸿雁信，凄凉北海羝羊约。纵饥来、朔雪亦堪吞，无衣著。传书犬，衔环雀。忠孝事，难忘却。看诗誇同泽，史讥尝药。梦到龙楼飘瑞雪，六宫夜宴黄金钥。正醒时、芦笛起边愁，风萧瑟。六出花飞，侧耳听、金铃犬恶。正滕六、撒盐飞絮，瀰漫挥霍。縆罢额黄帘四捲，妆成蛾绿钩双约。任楼头，倚遍玉阑干，难安著。歌竹子，弹翎雀。旧时曲，都抛却。悔姮娥清冷，多因偷药。烧尽深闺红兽炭，阖残别院文鳞钥。只雪沙、淅沥打空阶，秋千索。四世三公，袁高士、人身不恶。也不羡、东朝田窦，西京金霍。大雪不知秦与汉，平生讵习从衡约。笑本初、公路亦家驹，争残著。穿花蝶，衔梅雀。土锉冷，高轩却。纵蒲轮束帛，误人之药。暖足那须东阁被，安心自守空山钥。任门前、白尽汉江山，休相索。大猎城南，此年少、王家镇恶。何况是、姿容比玠，从奴胜霍。带雪能骑千里马，杀人不受三章约。正射雕、时候暮云平，弓弦著。能逐兔，能探雀。挥杯饮，休辞却。向诸君笑语，此非鸩药。旦日醉从屠狗博，昨宵怒夺城门钥。看踠骝、玉色雪中驰，难追索。举举师师，正春病、心情小恶。蚤则是、雪飞宝篆，寒生锦霍。无力浑如侬样性，难凭恰似郎边约。倚银篝、小语骂轻狂，偏偎著。萦帘蒜，腾钗雀。斜复整，行还却。好捣残玉杵，和他面药。睡眼初瞤惊六出，曲中小响仓琅钥。又平康、狎客唤银瓶，褰帘索。大雪江天，笑万里、北风作恶。拚只向、屠门大嚼，磨刀霍霍。季布田中亡命客，卢家堂后消魂约。正雪深、兀坐酒楼中，思量著。车中妇，山头雀。恨不了，愁难却。总无如一醉，胜他行药。小妇且擎红玉椀，金吾漫锁春城钥。拍糟床、极爱酒家郎，频呼索。"}