{"id":"588211","title":"中秋对月歌同诸公在樾森楼赋","dynasty":"明","author":"王渐逵","text":"狂生狂生性任真，自称太古无怀民。每便赤脚踏芳草，岂知长陌纡缁尘。八月中旬好天气，良朋佳节来相因。两厓秋色高且峭，皎月为我生比邻。网鱼恍若赤壁口，泛舟疑是西湖滨。岱麓先生天下士，北门锁钥封疆臣。乘槎万里至南海，爱我山水期半分。三洲刻志若幽讨，席上往往稽玄文。高谈六籍翻断案，捋鬓瞠目惊鬼神。右溪豪气逸今古，东坡太白迥不群。近来不饮已数月，大浇磊落非吾闻。穗石文章众所爱，上凌鲍谢争鲜新。一杯隐几面发赤，欹枕欲作羲皇人。今年月色喜如此，明年月色谁相亲。劝君对月且尽醉，共惜天涯海角身。"}