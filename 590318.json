{"id":"590318","title":"过石马","dynasty":"明","author":"张天赋","text":"未到浏阳理民社，先闻浏阳有石马。石马巍然倚半空，编氓周人处其下。石马作怪时夜鸣，周人作怪时横行。我今奉命来石马，人马俱听吾叮咛。马为物之精，人为物之灵。马归天厩为云锦，人归皇极为俊英。礼义生富足，公卿出白屋。田地宜勤耕，诗书宜广读。毋玩法，毋欺公。毋奸盗，毋奸雄。安常守分无烦恼，鼓腹尧天日月中。"}