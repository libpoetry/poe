{"id":"815158","title":"赴兴山任，舟行至香溪登岸，崎岖万状，慨然而作","dynasty":"清","author":"洪锡爵","text":"十丈飞涛一苇航，鸥程历尽复羊肠。闻猿才下三声唳，叱驭何堪九折长。剥壁苍藤穿冷翠，阴崖澹日走昏黄。平生已说蚕丛险，路转崎岖更渺茫。群峰中断势崔巍，绝境何年斧劈开。水溅滩头跳白点，山从人面压青来。龙蛇敛迹疑无路，鸡犬闻声又一隈。三十六湾经过处，孤城隐约碧螺堆。"}