{"id":"1067860","title":"寄刘壮舆","dynasty":"宋","author":"李彭","text":"曩者刘中允，悬车未华颠。骑牛涧谷底，终岁饱风烟。至今草木间，馀光发幽妍。秘书百鍊刚，凛凛森戈鋋。劲气睨汲黯，高文侪史迁。当时补衮流，气燄摩苍天。一语不合意，归来枕书眠。急流勇自退，已度二疏前。检讨少壮时，嗜学勘丹铅。微官裹黄绶，雄名敌青钱。聊为三径资，未减五柳贤。荐书到禁闼，信史多官联。仙署得董狐，笔端直如弦。季札嬴博垠，归兴何翩翩。掉头不肯住，引帆黄篾船。昨来离山东，嗤点群儿喧。一朝挂其冠，谤语无由宣。顾我牛马走，定交良有年。相期实高蹈，饮洁鸣风蝉。虽无元龙豪，问舍仍求田。同采阳岗薇，共酌阴崖泉。来往成二老，庶使万世传。"}