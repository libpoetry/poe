{"id":"52980","title":"田至山口何山","dynasty":"明代","author":"王履","text":"出山何如入山时，得则欢喜失则悲。既非长往胡不归，有形虽远无形随。同行之伴各有宜，故吾未辨今吾谁。图中索骥徒尔为，骊黄牝牡神持机。旁人不信微乎微，丹青咏歌还相知。不诗与图形乃遗，诗之图之形非迷。自赏未已复自嗤，欲言不言忽忘之。五十二岁气日羸，今当与尔常别离，西风萧萧吹征衣。"}