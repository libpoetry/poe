{"id":"419866","title":"珍珠帘 其二 残月","dynasty":"近现代","author":"邓潜","text":"寥天暝色非关雨。罗云外，撒出星光无数。虚白影微微，认玉钩何处。不似初三昏后见，费夜半停琴凝伫。风露。算眉痕凉透，美人迟暮。圆缺究是何心，问清辉怎得长留三五。近水小楼明，正四更山吐。人与纤阿同瘦损，盼不到长安羁旅。归路。有几家茆店，鸡声催曙。"}