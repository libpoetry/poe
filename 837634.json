{"id":"837634","title":"寿楼春·上海寄魏端夷","dynasty":"清末民国初","author":"冯幵","text":"嗟春波何长。况天涯芳草，极目斜阳。日日离忧，憔悴独吟江乡。搴蕙茝，怀馨香。倚酒尊、高楼苍茫。只孔雀东南，浮云西北，脉脉永相望。江南好，欢无央。任金笳玉管，触耳锵洋。但有哀时，涕泪满襟浪浪。思故国，伤年光。望海东、烽烟悲凉。听一概、军声萧条，万方空断肠。"}