{"id":"434708","title":"题雪桥清晓图","dynasty":"金末元初","author":"王寂","text":"山翁卧听溪风急，夜半筛珠落窗隙。千岩浩荡失故态，万径荒寒灭人迹。拿舟欲访戴安道，截岸层冰正堆积。翩然清兴不可遏，侧望招提无咫尺。摄衣便挈蛮童去，秃袖抱琴龟手漆。长桥蜡屐拄枯藤，卓破横江玉龙脊。粥鱼晨磬声未了，扣门唤起弥天释。开轩对榻谁宾主，呵手续弦坐摇膝。从来支许事幽寻，放意茶颠恣诗癖。虎溪相送尚迟留，更待林梢挂苍璧。"}