{"id":"940115","title":"和寇十一同登寺山","dynasty":"宋","author":"陈师道","text":"度暑无好怀，凭危略幽致。衣冠蔚如林，从我才一二。兹山昔深登，岁月谁得记。尚有名胜流，不与金石悴。孰知千载后，我与子复至。烟昏倏见灯，洪发恐无地。领略章句手，割据英雄志。兴坏容一瞬，今昔当几喟。围山缺西北，放目不可制。归怀纳清境，夜榻成良寐。零落壁间诗，岂特彼所愧。会逢南过适，不问西来意。"}