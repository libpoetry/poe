{"id":"466952","title":"储德兄平反昭雪自阿坝归来四首","dynasty":"当代","author":"陈仁德","text":"翘首认君来，中心忽一哀。凝眸如梦寐，执手费疑猜。毒火炼孤胆，艰辛劘壮怀。沉冤欣已雪，重过旧时街。重过旧时街，门前踏绿苔。等閒沦浩劫，谈笑忆奇灾。真假亡其所，人妖混一台。天高云渺渺，何必问由来。何必问由来，春花落又开。恩仇休刻骨，成败亦忘怀。且喜躯尤健，所欣鬓未摧。阖家都在侧，不用觅蓬莱。不用觅蓬莱，故山亦有台。平安沾雨露，稳健踏尘埃。旧梦何须忆，雄图尚在怀。诗成一长啸，翘首认君来。"}