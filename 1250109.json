{"id":"1250109","title":"归来轩","dynasty":"元末明初","author":"李祁","text":"忙处爱山看不当，归来结屋长相向。就中编作归来轩，田园正欠陶元亮。竹篱茅舍村数家，藜杖芒鞋时一访。红尘不比晋宋间，清风自是羲皇上。梦回枕簟书有声，客来午篆微烟障。绿阴入户如有约，白云出谷遥相望。邈知今日始有归，始信从前心是放。更容老子二十年，从教白发三千丈。"}