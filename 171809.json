{"id":"171809","title":"角招·晓风薄","dynasty":"宋代","author":"赵以夫","text":"晓风薄。苔枝上、翦成万点冰萼。暗香无处著。立马断魂，晴雪篱落。横溪略彴。恨寄驿、音书辽邈。梦绕扬州东阁。风流旧日何郎，想依然林壑。离索。引杯自酌。相看冷淡，一笑人如削。水云寒漠漠。底处群仙，飞来霜鹤。芳姿绰约。正月满、瑶台珠箔。徙倚阑干寂寞。尽分付，许多愁，城头角。"}