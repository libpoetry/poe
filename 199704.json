{"id":"199704","title":"范仲芑范惠诗次韵为报","dynasty":"宋代","author":"晁公溯","text":"吾皇之居玄都秘，龙为徼巡虎守卫。太颠闳夭尽奔走，窦婴灌夫敢睥睨。今年已徵虞公入，圣代岂有舜门闭。黄君近在承明庭，著作磊落垂一世。关子真宜校天禄，文采不减特进丽。刘郎闻亦对宣室，上陈三宗下七制。子当继往螭头立。我但愿若龟尾曳。坐看指日清中原，同与老农歌乐岁。"}