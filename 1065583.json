{"id":"1065583","title":"张敏叔生辰","dynasty":"宋","author":"廖刚","text":"渥洼从古产名驹，想见当年梦吉符。候协月轮周四极，史占昴宿降三吴。文章直使惊天听，志业端期列圣徒。七叶珥貂馀后庆，千秋遗庆足嘉谟。星轺暂驾恩弥渥，霜节才临政已孚。岂但平反无滥狱，会看调燮有真儒。南州喜气光千里，东阁清芬荐百壶。珍重公归庙堂后，老人长照帝王都。"}