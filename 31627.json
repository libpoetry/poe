{"id":"31627","title":"御沟十六韵","dynasty":"唐代","author":"吴融","text":"一水终南下，何年派作沟。穿城初北注，过苑却东流。绕岸清波溢，连宫瑞气浮。去应涵凤沼，来必渗龙湫。激石珠争碎，萦堤练不收。照花长乐曙，泛叶建章秋。影炫金茎表，光摇绮陌头。旁沾画眉府，斜入教箫楼。有雨难澄镜，无萍易掷钩。鼓宜尧女瑟，荡必蔡姬舟。皋着通鸣鹤，津应接斗牛。回风还潋潋，和月更悠悠。浅忆觞堪泛，深思杖可投。只怀泾合虑，不带陇分愁。自有朝宗乐，曾无溃穴忧。不劳夸大汉，清渭贯神州。"}