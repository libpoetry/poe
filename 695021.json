{"id":"695021","title":"赠欣乐丞李德任二首","dynasty":"明","author":"庞嵩","text":"仰止中离山，欲泛惠江艇。叱仆驱前途，问道丰湖境。东有白鹤峰，西有黄洞岭。半径通湖光，双江蘸云影。美人宛中央，苍洲隔芳艼。漱玉流且湍，归云日将暝。韶华迅以逝，逍遥复能拯。过客悲邮亭，对子良独省。云汉矫鸿鹄，樛枝集鹩雀。阔视齐物篇，隘迹堪舆博。候人重何戈，择仕贵击柝。职称谅所宜，官卑亦不恶。西湖故佳胜，而子足欣乐。况有说驾贤，未肯封人却。抗志昂藏间，翻飞向寥廓。"}