{"id":"720205","title":"劝酒歌赠乔边偕","dynasty":"明末清初","author":"吴嘉纪","text":"蜡梅开花酝香发，亲戚携觯造门闼。造门闼，来劝翁，念翁遁迹楚云东。皂帽布裙临大海，芦花蒲叶多清风。清风萧萧，尘起奈何？未若蚁浮鹦鹉螺，由来酒乡可避世，请翁听我《劝酒歌》。烛花漾漾酒满瓢，雪飞入檐见酒消。瓢与杓，引翁尝，念翁辛苦容貌苍。汾河恒岳家乡远，吴树淮堤歌思长。长歌复短歌，古调清泠泠，不如浊醪注瓦瓶。由来醒者多智虑，劝翁一醉安性灵。桑田变易城市改，翁家书卷年年在。东壁卷，西壁书，中间惟应置酒壶。莱衣芰裳膝前侍，伟节慈明天下无。门户须开，明月欲来，瓮中又漉新熟醅。有书有子愿已足，翁不痛饮胡为哉！"}