{"id":"103428","title":"送公仪龙图知杭州","dynasty":"宋代","author":"梅尧臣","text":"在昔汉中微，我祖入吴门。公今领名都，千骑拥高轩。与古异出处，素节古本原。江观白马潮，水花长鲸奔。山飘月桂子，天香一国繁。壮奇已若此，纤侈尚亦存。旧闻其风俗，色易而柔温。太守朝驾车，闾巷焚兰荪。太守暮还府，灯烛照旗旛。清歌延冠盖，广湖浮酒樽。成都与余杭，天下莫比论。彼为公故乡，此为公偃藩。吏民宜寡事，恺悌有谣言。"}