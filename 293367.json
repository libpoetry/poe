{"id":"293367","title":"读潮州韩文公庙碑","dynasty":"清代","author":"秦潮","text":"有唐人物谁第一，昌黎起衰推椽笔。潮阳风俗久未淳，韩公造士尊经术。字严斧銊走豚鱼，舌起风雷辟老佛。生前迁谪同飘蓬，死后声名重金璧。堂堂坡老振雄词，千言一扫传伟烈。诗追李杜犹等闲，绪寻邹鲁称入室。推崇真觉无愧词，人文高揭如日月。丰碑赑屃古庙空，犹见光焰腾奎壁。唐陵宋社等劫灰，维公片石难磨灭。整襟朗诵日百回，应为懦夫祛痼疾。"}