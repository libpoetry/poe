{"id":"1222179","title":"长星行","dynasty":"元","author":"郝经","text":"银槊万条日没酉，玉虹千丈月合丑。雄鸡一声半天赤，太阳欲出星在柳。东南势妥裁冰刀，东北迸开驱雪帚。行侵荧惑掩太白，直从北斗向南斗。上相黯惨忽无色，上将参差都不守。明堂帝坐总茫昧，房驷王良欲奔走。渐过舆鬼漫两河，浑扫三垣当井口。突烟滚滚欲浮动，异事惊人古未有。初从暵旱忽风雨，拔木轰山声乱吼。尔后妖芒忽亘天，七月初吉又踰九。纵横凌犯卧复坚，自暮至朝长更久。五年江馆戴片天，变故纷纭翻覆手。摧心褫魄又见此，闭目不敢窥户牖。天倾地裂由积衅，败国亡家皆自取。吾闻有道必得寿，长星劝汝一杯酒。"}