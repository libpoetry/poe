{"id":"721091","title":"杂词","dynasty":"明末清初","author":"王邦畿","text":"旅况离情倍黯然，绮寮东向碧梧前。西风黄叶经三落，明月中秋好再圆。凤吹迢遥秦苑里，天香消息楚台边。昨宵一梦分明甚，梦见佳人事管弦。翠幔疏帘夜有霜，漪兰隔水暗生香。萝丝轻曳佳人带，菊蕊黄飘公子裳。蜀锦被寒添好梦，越萝秋晓试新妆。上天不夺人间愿，会见花枝出短墙。万里晴空月满天，高楼何处见秋烟。琉璃光透黄金世，罗绮轻飘白玉仙。凤曲昔时曾有约，雁书今夜若为传。天台有路垂垂近，共道红桃绿柳边。佳期遥卜冶情多，银浦迢迢静不波。鳷鹊桥高明月蚤，凤凰弦细美人过。一双蜡烛光中见，八幅罗裙锦上拖。大鼓一声歌板歇，侍人齐出意如何。相思一夜苦离忧，独语喃喃不肯休。明月下山天睡晓，疏星在户鬓横秋。马牙香煖金狮子，凤胆瓶簪玉绣毬。知有佳期心欲速，不胜长盻在楼头。威仪谱得汉宫妆，云鬓斜松抹两行。眉柳自矜春色嫩，脸桃人恨粉痕香。未酬心愿依三宝，为爱文章礼七襄。更羡无人知此事，夜深偷绣嫁衣裳。沉香为栋玉为闾，才子佳人自古誉。云暗几时归李靖，月明今夜嫁相如。一心欲报琼瑶赠，百两何劳玳瑁车。户外众星何历历，横塘秋落下芙蕖。冰簟银床冻欲惊，高天闻得雁归声。绣书寄去频无梦，锦字传来密有情。一片白云东户晓，四更残月半窗明。侍儿暗会明朝事，贮得梅花粉露清。"}