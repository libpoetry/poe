{"id":"648537","title":"荅仰宗岱寺丞见贻韵","dynasty":"明","author":"薛瑄","text":"念子青云器，早涉青云路。行行捧德音，眷言省民务。风俗广咨询，幽隐亟告诉。来为人所悦，去为人所慕。皇泽一以敷，郡国足膏澍。况复崇文儒，士林喜披雾。心涵玉壶冰，气袅金茎露。怀哉明盛时，展矣风云遇。而我同官良，惟子荷与顾。通籍来旬宣，各自植嘉誉。独有兰臭言，祗以同心故。还应笃忠良，更此写中素。何当展良觌，相期在秋暮。"}