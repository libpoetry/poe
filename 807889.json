{"id":"807889","title":"贺新郎  闰五月五日金沙道中次刘后村韵","dynasty":"清","author":"陈维崧","text":"浪阔骊珠吐。傍城河、依然游冶，水嬉消暑。前月葵榴还照眼，又见龙舟斗虎。何不唱、公乎无渡。两遍兰桡招不得，笑吴儿、枉费閒箫鼓。大鱼吼，撇波舞。骚人词客应相许。叹穷途、累如怜我，分予桂醑。不信握瑜怀瑾者，犹羡人间角黍。看万斛、天风正怒。此地良常连海馆，料神仙、也念忠魂苦。唤江水，捲今古。"}