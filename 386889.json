{"id":"386889","title":"金缕曲·嫩漆青于柳","dynasty":"清代","author":"樊增祥","text":"嫩漆青于柳。尽萦回、纱窗粉壁，绮春时候。送上湘帘花枝影，亚字中间穿透。惯早晚、逢迎红袖。比似郎君施行马，正名花，此中漏。月宫玉斧留痕否。是何年、修成七宝，至今如旧。心眼锼空玲珑玉，琐骨亦如人瘦。重帘下、雨疏云逗。恰似裙襕西湖景，把六桥、亭子朱丝绣。流连物，汝为首。"}