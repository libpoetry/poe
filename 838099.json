{"id":"838099","title":"海漫漫","dynasty":"清末民国初","author":"许南英","text":"海漫漫，谁是求仙海外还。浪说蓬莱金玉阙，虚无缥渺诳人间。有人鼓浪冲波去，秋水连天不遇仙。仙在人间人不见，升天入地求之遍。徐福楼船东复东，一去东洋不复转。海漫漫，空无际，那有仙舟海岛系。辨石已无严君平，好奇偏笑秦皇帝。崆峒山头拜广成，伊古帝尧闻真谛。必静必清毋劳神，便是神仙长生计。吁嗟乎，半生名利客，一梦入邯郸。纵有神仙传妙语，世人枉自鍊金丹。"}