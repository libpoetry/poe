{"id":"698301","title":"章方伯尚素家山十景之四 堤流围玉","dynasty":"明","author":"倪谦","text":"游息閒亭结搆低，萦回流水漾玻璃。圜桥有象清环璧，带玉无瑕净绕堤。五夜光芒粲星斗，三秋气焰吐虹霓。渚莲汀蓼供吟赏，雅称幽怀取次题。桃花渡接舜江潮，景态朝来未易描。一片綵霞扶日上，万条金缕逐波摇。龙门鲤化翻朱鬣，蛟室人归弄绛绡。满目晴光观不尽，乘槎思汎海天遥。幽居新搆月湖傍，湖上烟波正渺茫。客棹每依鸥鹭渚，渔舟常寄水云乡。辋川应许王维老，镜水曾容贺监狂。他日尘缨端可濯，閒将一曲和沧浪。薄暮深林雪后天，野樵归担耸寒肩。踏残白鹤山头雪，斫尽青松岭上烟。短笛数声离谷口，长歌一曲到窗前。清音入耳忘尘虑，閒咏丁丁伐木篇。"}