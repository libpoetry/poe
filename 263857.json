{"id":"263857","title":"满江红·我醉欲眠，且收了、眼光青白","dynasty":"清代","author":"尤侗","text":"我醉欲眠，且收了、眼光青白。分付与、死便埋我，陶家之侧。天下山川吞八九，腹中人物容千百。任诸君、拍手笑狂生，乾坤窄。破面鬼，焦头客。乌帽吏，黄巾贼。问何人请剑，何人投笔。我梦化为蝴蝶舞，醒来敲碎珊瑚缺。叹一腔、热血洒何时，青衫湿。"}