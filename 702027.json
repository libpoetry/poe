{"id":"702027","title":"庚戌秋书事八首","dynasty":"明","author":"彭年","text":"江南枫落雁初还，塞北霜飞久折绵。敢望旌旗临细柳，早闻烽火达甘泉。关门自失居庸险，斧钺宜专制阃权。于石当年曾破虏，只今勋业许谁先。六镇防秋车骑多，总戎游击往来过。锁兵未报屯田策，献捷虚传奏凯歌。幕下太官供玉馔，边头羸卒抱霜戈。辽军岂异田横士，好问投醪事若何。百万通仓国计存，勤王兵甲急宜屯。庙堂每忽安边略，胡虏方骄入塞魂。白草自肥南牧马，黄河不断北来猿。弯弧欲射旄头落，藿食犹惭远帝阍。月满胡天杀气凝，建牙吹角汉家营。五陵霜露松楸近，千里风尘辇毂惊。累日未传青海箭，何人为扫黑山兵。朱门金穴笙歌沸，野哭那闻动地声。闲厩徒焚廿四坊，锦云花队向来亡。渥洼未见收天马，朔易无闻贡白狼。此日朝廷思李牧，他时文簿抑陈汤。运筹急为摅长策，鞭挞还须尽犬羊。内苑期仙拱穆清，上玄斋祭福群生。貂蝉夕拜趋三殿，貔虎晨严卫九城。淝水却思安石在，泾阳遥望子仪行。折冲尊俎真能事，夙夜诸公答圣明。汉皇神武即周宣，百伐长驱瀚海残。信有嫖姚辞甲第，不妨通利筑星坛。轮台诏下苍生慰，马邑诛先白骨寒。千载中兴元不异，伫看丕烈颂桓桓。楚客伤秋意未阑，白云黄菊晚相看。江湖自足蛟龙卧，粱稻方谋燕雀安。北望星辰愁倚剑，南来消息愧投竿。浊醪漫向船头醉，追逐轻鸥下碧湍。"}