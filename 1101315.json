{"id":"1101315","title":"周府判送锦鸡陈广文古风见示次韵二十句","dynasty":"宋","author":"萧立之","text":"溧阳寒尉饥欲啼，拥炉一席鹪鹩枝。鸱夷取醉与唾宜，持书推户知为谁。抽缄读书哦新诗，如渴得饮梦得归。妓围婉转娇莺词，也复感此山梁悲。文禽只合长交颈，著语妩媚相携持。当年饮啄擅山泽，十步百步相追随。清波照影辄自爱，竟日堕此毕者机。怜渠求牡著樊籞，辄赠可使炫朝飞。于魔不忍仁者事，岂此玩物心冥迷。三边风寒铁为衣，白日黯黯天无辉。室家忧烦怨旷起，新婚之别归何时。存心爱物一命耳，公渐柄用酬隆知。苍芒独立将畴依，勿诿大家聋与痴。"}