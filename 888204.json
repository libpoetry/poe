{"id":"888204","title":"二疏遗荣图","dynasty":"宋","author":"吴则礼","text":"饱闻畴昔设供帐，祖道都门车百两。脱冠著屐良有人，五鼎一毛真迈往。彭泽县令亦胜流，径捐五斗因督邮。著书颇复恨枯槁，臭味绝知殊二老。龙眠一世论丹青，不数辋川王右丞。丹青之引诚落寞，世上只今无少陵。二疏妙致不可孤，昔人亦作二疏图。龙眠捉笔守圭窦，儿辈亦复知广受。昔人独能图二疏，图以韵语至今无。丹青之引有句眼，昨者少陵今隐居。龙眠平生有妙思，笔如周商钟鼎字。二疏之迹定不磨，照人真若前日事。"}