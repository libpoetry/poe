{"id":"654508","title":"太师定兴张忠烈王既葬嗣子英国公懋以宗伯丘先生所作平交南录勒石坟前未几队道产芝一本人以为忠孝所感","dynasty":"明","author":"何乔新","text":"圣代开昌运，名邦产伟人。气钟嵩洛秀，材轶鄂褒伦。授钺燕山曲，宣威瀚海滨。云随征骑动，雪晃战袍新。紫塞咸归款，乌蛮尽效珍。疏封名数重，颁禄宠光频。狂猘侵南鄙，天兵出粤垠。先机弘将略，不杀体皇仁。鹅鹳咸关隘，楼船富水津。蝥弧来靡靡，象阵走踆踆。仗节诛凶竖，飞章谕叛民。穷边皆感化，幽谷总回春。略地过铜柱，班师觐紫宸。节旄加将校，锡赉逮宗姻。史阁监脩日，经筵侍讲辰。岂徒兼节制，更喜展经纶。虓阚周方叔，忧勤汉祭遵。临戎常暨暨，接士每申申。胡马俄南牧，皇舆又北巡。誓将歼颉利，志欲殄军臣。杀气凌孤垒，腥风鼓战尘。平生思殉国，此日竟捐身。锡爵分玄社，铭功勒翠珉。殊恩宜世享，嘉应亦骈臻。隧道平如砥，华芝烂若银。润含晨露重，色映曙霞匀。斋室歌灵瑞，新丰表孝纯。庆源方混混，奕世画麒麟。"}