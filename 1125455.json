{"id":"1125455","title":"寿刘上舍将仕","dynasty":"宋","author":"翁溪园","text":"鲁台昨夜已书云，喜报今朝纪绂麟。五色祲呈迎瑞气，一阳道长庆亨辰。定知昴宿钟英质，须信长庚现后身。敢效髯秦诗格献，蓂敷十一寿千春。英声璧水早年蜚，官样文章价久驰。汉殿紫荷应有种，燕山丹桂又传枝。名驹行作铨闱冠，文虎因须锁试知。他日汪黄推榜首，立身事业尽优为。"}