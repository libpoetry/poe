{"id":"591186","title":"过乌利岩寻乌利仙修炼故迹","dynasty":"明","author":"欧大任","text":"仙灵有窟宅，瑶木带岩扃。我行访名山，始识乌利名。万里从罡风，飘飖云中行。借问此何所，乃是真人庭。餐霞结灵气，晞发朝阳升。羽化入帝乡，倏忽见云軿。愿言从之游，斋洁练我形。纵身天汉上，谢彼尘世荣。玄洲邈何在，咫尺昆崙城。从此游无穷，延年以长生。"}