{"id":"816325","title":"天津纪乱十二首","dynasty":"清","author":"黄遵宪","text":"九载妖魔乱，先朝宝训垂。又逢年厄闰，复演卦重离。善禁刀能厌，神奸鼎共知。何三堪辅地，棼乱遂如丝。竟屈将军贵，焚香启阁迎。唪经龙滴泪，图怪鸟罗平。大礼分舆马，同仇赋甲兵。红巾随衣绣，携手便偕行。栈道烧先绝，军书阻不通。九天方设险，六国已环攻。雾暗军氛墨，波飞战血红。鹰瞵兼鹗视，高飏大旗风。一概拳挞碎，喧腾万口哗。噫风倾海市，笑电掉雷车。薪积袄神火，莲开地狱花。忍看灰炮毒，糜尽万虫沙。露布明光奏，翻夸土气扬。执戈童卫国，麾扇女勤王。赤手能擒虎，红头看烂羊。伤心骄愤诏，雪耻报先皇。广募楼罗历，夸强曳落河。摩云飞白燕，出地叫苍鹅。空手婆猴技，齐声天马歌。赤流呜咽水，犹逞剑横磨。二伯分藩地，诸胡互市场。虎牢同郑戍，鱼烂竟梁亡。仗剑空神博，霾轮又国殇。相州师一溃，从此隳边防。谁绘流民状，冤霜苦泣零。沙黄嗥饿犬，月黑尾流萤。倭坠抛家髻，郎当阁道铃。不徒标卖宅，遍地贴《零丁》。官作胡奴役，魔将鬼界围。惊雷从掌起，酣梦忽头飞。神变钉铜版，人难护铁衣。吞声说离乱，辛苦客逃归。谁信勤王檄，都成乌合徒。兵篦纷白劫，国髽哭朱儒。张脉当螳臂，空谭捋虎须。计穷惟矢死，一死岂偿辜。都统开牙治，威仪比汉官。共和成宙合，馀怒及师团。锦绣千人散，琅珰大吏冠。更留鞭血地，说付贼民看。古有蚩尤雾，师君又水仙。未闻召金狄，几欲死苍天。照影神人镜，弹词瞽女弦。并归《妖乱志》，传述太平年。"}