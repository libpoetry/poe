{"id":"400349","title":"宿Col de Voza 用登石门最高顶韵","dynasty":"民国末当代初","author":"饶宗颐","text":"一山惟白晓，孀娥昔所栖。酸风欲蚀人，阴气灭前溪。峨峨千丈冰，凿涧复填阶。天崩地坼后，鬼雨夜凄迷。昨来沿何径？晨兴没故蹊。星痕方变色，霜颜如带啼。风幔不解语，惜无佳人携。寒草偏留情，枯尽复生荑。况乃积香雪，耀眼有珠排。何须回日驭，且倚入云梯。"}