{"id":"732242","title":"过尧山","dynasty":"清","author":"冯舒","text":"旅舍窗穿漏残月，拥被难禁朔风烈。未分曙色鸡始鸣，仆夫戒途催晓发。试问前行何所之，云有尧山峰突兀。纵横无人六十里，魑魅强梁戒仓卒。畏途闻此骨已寒，托身蹇卫宁交睫。东方残魄何希微，太白当空恣蓬勃。忽然狐兔立如人，俄尔须眉冻成雪。此时心死魂欲堕，身命已拚轻一掷。岂知险阻本无多，顷刻曈昽晓光赤。遥望炊烟五里余，草短霜乾乱行迹。中宵噩梦忽然苏，前此忧危总冰释。始信人言不足凭，直道自应无险厄。丈夫但保坦荡心，地阔天空未忧窄。"}