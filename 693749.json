{"id":"693749","title":"春日杂兴二十七首","dynasty":"明","author":"陆深","text":"绿杨如线草如茵，紫竹肩舆白叠巾。不是为春禁不得，老来心绪最怜春。山中春色二分强，次第开花到海棠。风日一帘初病起，斜摊黄素写官方。临池草阁背山堂，乳燕泥融补画梁。却按茶经试江水，自开阳羡阅旗枪。种成修竹倚云看，新筑方塘漾翠寒。一夜落花风信急，隔溪吹折钓鱼竿。隔江楼阁郁岧峣，掩映繁花更柳条。红日半窗春睡足，独携藤杖过溪桥。上临风雨下尘氛，一上层台思不群。更爱草深成小坐，摩挲双眼看江云。重重帘幕护馀寒，拓得兰亭映日看。颇觉近来诸念尽，偏于笔砚遣犹难。久忘把镜照容姿，风动屏开见鬓丝。岩背好花浑未发，莫将春色怨迟迟。土作坡陀石作岩，晓乘甘雨种松杉。门前日日春潮到，定有双鱼寄一椷。细雨庭除湿未匀，小山毛骨长精神。呼儿半捲湘帘坐，满涧飞花苦恋春。春深山馆日如年，品石尝泉各有缘。好客远从云外至，自移尘榻向花前。湘帘面面拥孤亭，雨弄春晴草更青。山静日长无一事，倚阑閒看鹤梳翎。高槐细柳俨成行，远水遥山护草堂。一片浮云飏空碧，半分寒气酿春光。侍儿日日报花开，白白红红尽手栽。我自白头春自好，莫教风雨便相催。江上高楼隔晚霞，蒲团静结倚窗纱。暗香一道随风力，知是前村枳橘花。寂寂春阴江阁閒，绿浮新雨涨潺湲。隔花一犬足高卧，门外借书人未还。花傍高楼半掩扉，河豚风起钓鱼矶。沙鸥似解閒人意，时向蒹葭深处飞。春江一曲绕孤村，鹤有双雏竹有孙。爱听沧浪临水坐，背人新月弄黄昏。遥闻大药驻衰颜，我付行藏与鬓斑。多事一春眠白日，无言十里对青山。漠漠杨花闹晓晴，穿帘入幕太多情。如何无力遮春住，点破沧浪万里清。一溪一曲大江东，细柳新蒲窈窕通。寒食楼台三日雨，捲帘庭院百花风。花木阴阴午漏长，迁莺啼近读书堂。谁能料理春多少，閒写新诗上粉墙。纸帐蒲茵白板床，秪将春睡答春光。梦中几曲溪南路，水浴风行总未忘。莺啼燕语各分明，最爱春声自物情。风送夕阳宾客退，一帘香雾浪纹生。连宵草色雨中池，拂地垂杨压水枝。倦倚阑干检官历，忽惊春到已多时。古意苍颜积渐肥，座中山色有馀辉。岸回细柳生绿暗，风送飞花深翠微。杨柳蒹葭一色匀，江门日日弄丝纶。夜来新水强三尺，钓得龙湾六六鳞。"}