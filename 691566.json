{"id":"691566","title":"濠梁道中别子将无际南归","dynasty":"明","author":"李流芳","text":"可惜春光半滞霪，青泥汨汨水涔涔。途经千里归犹近，病觉三分治未深。欲去尚看童仆面，相留秪愧故人心。惊魂怕问前头路，老马驱驰已不禁。同心难得复相携，不道中途有别时。去路愁君初索莫，病躯怜我独支离。当杯畜意浑无语，上马回头各背驰。未免有情那遣此，元来不及有情痴。日日思归又恋君，今朝决意与君分。情怀和病如春雨，踪迹无心似岭云。好去烟霄须自致，得归麋鹿亦能群。繇来出处元同调，俗耳悠悠未许闻。出门各自抱深情，岂为怀居与啖名。我觉途穷应退步，君知道广即前程。秪如白下来寻旧，兼作濠梁远送行。去住随心无不可，莫因去住又心生。春寒花事未蹉跎，西碛西溪正好过。自有閒人能作伴，从教多病不成魔。高梁桥外千行柳，净业门前十顷波。屈指长安行乐地，其如无梦逐君何。历落嵚崎三十年，宁教人笑不教怜。一腔热血犹堪洒，半片寒毡也有缘。贫贱已知安骨相，功名端合让才贤。远公莲社还依旧，且放心头得悄然。"}