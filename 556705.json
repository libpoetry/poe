{"id":"556705","title":"五子诗 其二 李郎中攀龙","dynasty":"明","author":"宗臣","text":"大雅久寂寥，作者徒纵横。之子起海岳，吾道维其盟。中心寡所谐，长揖谢群英。眷言二三子，斗酒欢相迎。冥意何可测，奇语频自惊。仰并云霞翔，俯与江河倾。高明坠白日，非君谁与擎。瑶篇一以出，纷纷出时名。譬彼韶濩奏，缶音空尔鸣。功名亦垂世，无乃非其情。"}