{"id":"740386","title":"玉波冷双连","dynasty":"清","author":"刘墉","text":"红冰一片凝双魂，江婓夜吊秋烟痕。修顽雪挼弱无骨，对泣余膏咽孤月。娇怜负转如流弹，觅影不见空折盘。蚌珠拾得无处著，歌怨莫邪声更寒。江中碧化古时魅，裁佩偏宜素腰腻。唾壶已碎失胭脂，浓入吴波波亦醉。故宫云老东西迷，十二栏干锁玉肌。吴蚕作茧不裹肉，飞出双蛾向江哭。乌啼纱绿机声绝，余织青红两雌蜺。青锋祇欲饫蝤蛴，臂上守宫蔫未灭。"}