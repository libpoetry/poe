{"id":"282594","title":"金缕曲·题顾梁汾寄吴汉槎金缕曲墨迹","dynasty":"现代","author":"俞陛云","text":"溅纸辛酸泪。历龙荒、万重冰雪，苍凉阅世。怀袖低回逾五载，一片至情文字。矢然诺、不渝终始。风义感人能泣下，仗知音、侧帽佳公子。看属国，生还矣。归来京洛衔悲喜。款深关、明灯把酒，飘零残句。剩有贯华诗阁在，倒影梁溪秋水。吊裙屐、登临胜地。多少才人同末路，起九原、随会论知己。抵一部，兴亡史。"}