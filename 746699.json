{"id":"746699","title":"游栖霞寺作歌","dynasty":"清","author":"陈偕灿","text":"山寺横枕空山麓，下瞰澄江浸寒绿。十年有约践何迟，坐令山灵笑鹿鹿。峭帆昨自京口来，潮声风力帆争开。船头葱翠忽吹堕，瞥眼已见山崔嵬。入寺但见山，入山遥见寺。寺藏山曲云为封，山入寺楼雨飞翠。翠卷飞涛天半起，佛镫无焰盦如水。四围苔色上蒲团，一杵斋钟出林里。我从尘境踏尘忙，到此须发森寒芒。深潭昼黑龙腥出，古柏巢空鹤梦凉。层崖侧巘不可数，芒鞋更入阴森处。荒荒斜日忽不明，遮断青松二百树。树杪飒飒寒泉声，四时洞壑殊阴晴。旧宅好寻明处士，移家拟访陶通明。山下旧有六朝墓，玉鱼金碗成千古。秋坟鬼唱血磷青，历劫山川一抔土。逝将结屋乳泉东，悬崖撒手寻遗踪。山中石芝傥可食，不用贪看纱帽峰。"}