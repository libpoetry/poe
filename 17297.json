{"id":"17297","title":"杂兴·吴王心日侈","dynasty":"唐代","author":"白居易","text":"吴王心日侈，服玩尽奇瑰。身卧翠羽帐，手持红玉杯。冠垂明月珠，带束通天犀。行动自矜顾，数步一裴回。小人知所好，怀宝四方来。奸邪得借手，从此幸门开。古称国之宝，谷米与贤才。今看君王眼，视之如尘灰。伍员谏已死，浮尸去不回。姑苏台下草，麋鹿暗生麑。"}