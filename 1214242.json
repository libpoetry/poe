{"id":"1214242","title":"桃源图","dynasty":"元","author":"周权","text":"千重万重莲瓣山，小天包在山中间。神椎凿门石扇裂，冷香迸出桃花湾。渔郎寻春踏溪尾，撞入桃花小天里。荒村人家无几家，五百年来孙换子。不邑不城无忧乡，驾云为屋霞为墙。丹鸡叫烟桂岩冷，白牛耕雨芝田香。眼中惊见尘中客，持酒争来问乡国。鹿走荒山西复东，龙渡长江又南北。听阑此语意猖狂，月明假榻松间房。明朝出山重回首，山迷水乱云茫茫。武陵太守意未省，强要寻源造灵境。若使灵境长可通，淳俗定变浇漓风。"}