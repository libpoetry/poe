{"id":"807564","title":"双头莲  夏日过叔岱水墅铺同诸子观荷用放翁词韵","dynasty":"清","author":"陈维崧","text":"老树空村，借风幔斜张，尽堪栖寄。饮如渴骥。碧筒劝领略，野香荷气。讵料苍莽中原，有黏天云水。依稀似。莼脆鲈肥，风光故园还记。携手散步林塘，羡无愁鸥鸟，向菱芦睡。江南游子。谁怜我水上，倚阑心事。拟倩繫日长绳，奈斜阳贪逝。风飐处、十万红衣，乍眠旋起。"}