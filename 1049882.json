{"id":"1049882","title":"送章秘书","dynasty":"宋","author":"郭祥正","text":"君心抱太古，不肯屈世人。匹马遍朔方，扬帆出天津。九疑连天洞庭阔，长歌愁杀苍梧神。更将美酒吊楚屈，离骚继作疑前身。两姬不洒望夫泪，一笑岳阳楼上春。丈夫得意且为乐，百年变化随埃尘。如何南还过我别，却言北去朝天阙。上书力诉元兄冤，洗眼看君成一节。劝君事直还收身，速返东南弄白云。功名汲汲竟何益，韩彭取笑武陵人。"}