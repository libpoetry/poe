{"id":"786484","title":"赋梅","dynasty":"清","author":"洪繻","text":"积冻满孤山，昨夜竹桥折。流水疏篱间，佳人自幽绝。青青林际松，娟娟岭半月。横斜出数枝，微芳不能歇。我为看花来，寒兴对之发。感此尘埃中，何以得自拔！台湾刀俎地，杀气填林樾。百卉不能妍，生意皆夭阏。有时闻煮鹤，桃花流猩血。于今八、九年，始见一株雪。爱之三摩挲，嫣然劫灰脱。风韵固温存，心肠自石铁。宇宙回阳春，不向此中泄。花开寂不喧，令予不忍别！"}