{"id":"1124360","title":"送胡仲方二首","dynasty":"宋","author":"项安世","text":"邓林擢干皆楩梓，丹穴生雏即凤凰。年少一来无比并，老翁千岁有辉光。幕中润泽江湖远，笔下才情锦绣张。未必安仁须作县，籍田新赋待文章。交情久处临分苦，别意深时著语难。志士自期须皓首，故人相劝只加餐。乾坤老大千年在，云海扶摇一息看。防有能言如子者，解将佳话倚危栏。"}