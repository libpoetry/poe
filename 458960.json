{"id":"458960","title":"春江花月夜","dynasty":"当代","author":"卢青山","text":"月光澹荡生凉春，疏如深水漂白云。花光冶洁不栖尘，来从月下味空清。澄江邀风若有语，徐徐花月两摇惊。主人未出意先通，一时花月起腾瞢。移云快作投梭冲，瓣张蕾直新枝松。醇酎盈壶大，解衣江堧坐。拂石冷露一笑开，月眼花颜转转向近左。去年沉迷共此同，吹人欹倒廿四风。年年沧桑驹隙过，重来幸是年年我。过时恨短待时长，知君冰炭在回肠。以往烟湮不足数，一樽酹尔洗悽惶。茂柳压压千缕弱，莺藏欲出迷眼浊。招月灼灼熠辉彩，旧友新交俱可乐。嘉林笼芳岚，石影聚荦确。拔节鸣笋急，流泉奔郭索。欣然万类逞天机，先生酡面蒙笑谑。作舞长袖飞虹霓，作歌喑哑戛鹤啼。舞罢回身讶四静，支颐倚伫各痴迷。空烟月下浸游移，薄寒沁沁透花衣。我云欲去各惊起，萧风来吹乱江水。固有吟啸水山怀，我谢诸君岂得已，世绳婴我劳尘里。"}