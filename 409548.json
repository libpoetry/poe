{"id":"409548","title":"巫山绝顶","dynasty":"近现代","author":"徐炯","text":"忽惊西北临旷野，百里千里天光泻。俯视谷底群峰攒，方知我踏最高者。峰顶忽如拜万佛，佛头嶷嶷高复下。山石之形为何形，灵犀怒猊撞奔马。山石之色为何色，深青浓黝杂微赭。忽然翻作战斗状，拥盾持矛争相向。兹山之奇无不有，亭亭仙人亸玉手。手手屈指指大地，四壁凹成蝌蚪字。又如平沙插万刀，羽士罗拜高其尻。又如老人缀瘿瘤，既笑且咳曲其脰。又如群蛙跳波内，上溯急流露其背。又如中坐伟丈夫，群儿环抱摩其颅。又如毒虬凶且狡，厉角如刃触龙爪。又如高累鹦鹉卵，捏沙作峰峰不散。又如雨湿千叠纸，卷之竖之偏复倚。千形亿态难具论，最西如屏山势尊。神女无神山鬼喧，斸虎守门双虎蹲。虎啸呼风云气昏，轩然作势雨翻盆。冲雨悄坐青枫根，赤牛白马空崩奔。色悸心摇震精魂，我时欲言声色吞，安能复知有乾坤。"}