{"id":"1121081","title":"观物四首 蛩","dynasty":"宋","author":"岳珂","text":"春蚕缲茧白如霜，机妇停机待天凉。井蛩一夜秋已至，寸丝千结萦柔肠。催租吏嚣翁媪怒，裘葛未成心转苦。篝灯促织永夜忙，悔杀比邻日长语。鸣蛙恰恰地底鸣，池泉深澈池草青。秧田正枯须水活，龙骨车翻蛙不惊。在池固合忧涸鲋，鼓吹未妨明月步。可怜强聒将何为，到底官私不关汝。乱蝉凄咽下复高，逢秋辄作升木号。老夫触热思静卧，夕阳畏见声嘈嘈。客来画册誇莫二，伐木驱蝉蝉不至。不辞来岁无繁阴，正恐先为斧斤费。啬夫利口工噬肤，纤腰虿尾不受驱。不知一噤何所苦，拍拍攘攘歌且呼。清晨出帷昼藏隙，正是袢蒸炎暑日。但愿凉风即日来，且为苍生膏血惜。"}