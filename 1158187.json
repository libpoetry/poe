{"id":"1158187","title":"二游诗 其二 任诗","dynasty":"唐","author":"皮日休","text":"任君恣高放，斯道能寡合。一宅闲林泉，终身远嚣杂。尝闻佐浩穰，散性多儑?。歘尔解其绶，遗之如弃靸。归来乡党内，却与亲朋洽。开溪未让丁，列第方称甲。入门约百步，古木声霎霎。广槛小山欹，斜廊怪石夹。白莲倚阑楯，翠鸟缘帘押。地势似五泻，岩形若三峡。猿眠但腽肭，凫食时啑唼。拨荇下文竿，结藤萦桂楫。门留医树客，壁倚栽花锸。度岁止褐衣，经旬唯白㡊。多君方闭户，顾我能倒屧。请题在茅栋，留坐于石榻。魂从清景遛，衣任烟霞裛。阶墀龟任上，枕席鸥方狎。沼似颇黎镜，当中见鱼眨。杯杓悉杉瘤，盘筵尽荷叶。闲斟不置罚，闲弈无争劫。闲日不整冠，闲风无用箑。以斯为思虑，吾道宁疲薾。衮衣竞璀璨，鼓吹争鞺鞳。欲者解挤排，诟者能詀讘。权豪暂翻覆，刑祸相填压。此时一圭窦，不肯饶阊阖。有第可栖息，有书可渔猎。吾欲与任君，终身以斯惬。"}