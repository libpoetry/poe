{"id":"1135931","title":"再赠砚工杨全长句","dynasty":"宋末元初","author":"方回","text":"谁凿山中龙尾石，遍与人间供翰墨。蛟螭妒嫉互盘踞，鬼神守护勤呵叱。苟非其人不轻出，似觉天公深爱惜。磨砚轻写俗文章，岂不青蝇污白璧。砚工具眼如玉工，千岩夜见月贯虹。悬崖深渊致巨璞，毡包席裹箱奁中。深藏不敢亵天赐，胁取岂无王与公。脱使捐金动至百，卒未肯售宁固穷。客行何来身突兀，作字不媚诗有骨。此翁谓是谪仙人，开匣再拜献此物。乃知杨翁亦奇崛，气高肯为势力屈。剑与烈士得所归，天下之宝不可忽。"}