{"id":"805169","title":"薄幸 枫桥访旧不遇","dynasty":"清","author":"储福宗","text":"竹扉双扇，乍草没、银筝小院。赋别凤、三年萦系，鬓影欲吹尘面。料有时，慵却金虫，愁浓不耐檀痕浅。待小叠蓉笺，重投鱼素，无奈蓬山更远。怪巷陌，寻常境，翻误却、阮郎寻遍。尽晨钲频促，夜钟重打，做将离恨镕成片。客衾温暖。怕青奴、梦醒微颦，款笑模糊见。空弹锦泪，染就江枫红茜。"}