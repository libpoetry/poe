{"id":"197453","title":"无衣一首招黄任道归","dynasty":"宋代","author":"王令","text":"岂曰无衣，不能素裳。缝齐有锵，直韍以方。岂曰无衣，不能素履。絇以为戒，夙夜以无怠。素裳戋戋，谁涉不褰。素履几几，谁涉不止。始也何所为，我推我宗。恶余之无从，睢盱以为恭。今也既宣我力，群心慝慝。毁予以自德，曾莫肯己直。尔我目矣，何为而眊。聪亦云听，曾莫有告。谋及於道，佛且乩以笑。谓白盖黑，或者亦以赤。行何必有足，巧言以成迹。以我有常，从尔罔极。翩翩者舟，在河之涘。人待不至，亦以自济。嗟尔君子，归欤予迟。"}