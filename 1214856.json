{"id":"1214856","title":"题韶州图","dynasty":"元","author":"刘鹗","text":"貂蝉一何高，武溪一何深！可怜画师笔，写余故乡心。故乡有何好？桑梓高成阴。童时所钓游，至乐不复寻。重念松与楸，斧斤日相侵。庄舄岂不显？怀土仍越吟。游鱼恋故渊，栖鸟恋旧林。微物尚且尔，况被冠与簪。余年已七十，持节沧海浔。南北欲断绝，世道多崎嵚。田园谩入梦，鱼雁亦已沈。纵使铁石肠，宁能不沾襟？劫运会已极，天道当祸淫。愿言辅吾志，此贼真成擒。浩歌返鸡山，理我无弦琴。"}