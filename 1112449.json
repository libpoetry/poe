{"id":"1112449","title":"英宗皇帝挽辞五首","dynasty":"宋","author":"张方平","text":"不问大横兆，天人心是真。讴歌早归舜，气志自如神。正合乾坤体，明开日月轮。孜孜朝昃意，克己为生民。旧学多闻富，咨周听德聪。乾元纯用九，丰日正宜中。治迹传英烈，神明溯阆风。平居修五事，洪范在潜宫。八月初凉后，千年此去长。朝廷留事典，户牖想容光。濯景游霄极，乘云返帝乡。春秋大居正，天统付元良。遣奠宣哀册，严行按字图。桥山仙去远，渭水月游初。俭制遵遗训，方中列旧书。龙輴三十里，笳鼓节声徐。瀍东五陵陌，嵩下万安原。风水通佳气，灵祇护至尊。国容回吉仗，像物辟神门。清庙标英德，流光万古存。"}