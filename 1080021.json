{"id":"1080021","title":"赠童尧询蔡楠谢敏行","dynasty":"宋","author":"吕本中","text":"七年避胡尘，无复少年事。适从岭外归，眼病不识字。尚幸戎马间，得见此数士。蔡童南城杰，所养盖有自。两谢名家子，学已前作似。相逢眼暂明，已足慰迟暮。如何舍我去，使我起千虑。江深羽檄繁，况此日月骛。犹馀大谢留，与我相近住。风霜渺墟落，泥土暗道路。得无经此别，各复走他处。期君则甚远，苦语不厌屡。微言恐遂绝，其谁与调护。要当发愤求，不欲侥倖遇。圣门极坦平，渠自有回互。河清倘有期，未死或可俟。"}