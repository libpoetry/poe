{"id":"979592","title":"游信州南岩","dynasty":"宋","author":"晁补之","text":"南岩夫何为，山作天倚盖。山南豁山腹，飞顶覆其外。初如鹏将翔，膺击群麓背。乍似海大鱼，呀口噞而嘬。当空横广额，架屋喉舌内。仰窥骇凭凌，俯进愁压坠。尝聆释氏说，仰覆各世界。千间未可著，五亩良不隘。清泠气射人，热恼从此溃。崖奔木疏瘦，谷远鸟幽怪。问僧何年居，投老四五辈。问客何人来，官满或一再。而予与二子，高兴偶相戒。松舟下清江，毛发数虾蟹。篮舆上峻岭，幢节望杉桧。李侯勋门胄，文采山作绘。赵君儒林孙，嫭美兰结佩。不为城郭游，继月此于迈。宁知老逾拙，意在精赏退。得居溪南山，食饮与山对。夔魈入奥穾，云雨出巾襘。古人戒贱目，惯睹谁复贵。顾此诚未逢，欣然与心会。彭湖两崖蹙，泉作一线霈。禅月古台空，灵山自明晦。搜奇获三胜，趣懒同一慨。但忧久聱牙，尚喜无蒂芥。平生所驱使，诗酒俱好在。天涯得吾侣，物外从所快。便欲登赤城，一观天宇大。"}