{"id":"657105","title":"竹溪歌为南雄陈壁先考赋","dynasty":"明","author":"罗伦","text":"大庾岭头，梅花所出。气压罗浮，名动月窟。颍川遗老，冰雪风骨。呜呼梅花，花中之儒，先天下之春，胡为不友而友此君。此君虚直，是此老之心术。此君标格，是此老之精神。婆娑鸾凤影，变化蛟龙身。睿圣与齐德，俗士不敢亲。翠云一万丈，白日摇苍旻。苍雪洒六合，祝融回朱轮。姑射仙人冷偷眼，广平学士冰生唇。晋七贤、唐六逸，一年三百六十日，日日来倾三百杯。脱帽露顶此君侧，玉山自倒非人推。竹溪处士今何在，半夜还骑綵凤回。"}