{"id":"1131277","title":"送季舅汪江州","dynasty":"宋","author":"楼钥","text":"清直如公天自知，晚年百顺了无亏。九成台下方还旆，五老峰前又拥麾。题坐喜逢陈仲举，据床好继庾元规。太平散吏无由到，倚听中和乐职诗。舅甥相与自垂髫，游宦归来鬓已凋。坐上可无车武子，酒酣时赖盖宽饶。喜公自此驱千骑，顾我从今守一瓢。间与适斋同怅望，草堂樽酒幸清朝。"}