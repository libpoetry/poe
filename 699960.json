{"id":"699960","title":"奉和泉翁邵尚书点易台二首","dynasty":"明","author":"钱月龄","text":"绣岭萦回抱此台，风云长为绕崔巍。侵衣月白疏松漏，洗砚泉香古涧来。尼父象文随化著，羲皇爻画自心开。六虚行尽天机健，数片梅花点翠苔。古今灵异此山川，远海高丘一望前。煦煦阳和随意领，玄玄太极妙心传。松阴三尺焚香石，花底千寻滴露泉。何处道人来倚杖，海天亭畔和瑶篇。"}