{"id":"56221","title":"闻笛歌送人之塞上","dynasty":"明代","author":"王恭","text":"横笛对离亭，扁舟越江口。月下何人最断肠，天涯怨别吹《杨柳》。《杨柳》繁音愁复愁，梧桐萧瑟江枫秋。长林半夜叶皆脱，积水三江云不流。长夜漫漫听未了，变羽回宫犹袅袅。越海天边鸟不飞，闽关月暗猿声小。须臾一曲更凄清，零落梅花满楚城。楚城迢迢接沙碛，边客闻之泪俱滴。黄埃积雪暗长关，绝域穷荒草根白。此夜愁心独对君，明朝怅别又离群。单于城上吹羌管，知尔相思不忍闻。"}