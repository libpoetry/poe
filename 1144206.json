{"id":"1144206","title":"梅四首","dynasty":"宋末元初","author":"刘鉴","text":"休说逋仙两句工，冰瓯涤笔别形容。清标骚客风前立，素面仙姝月下逢。山店霜寒香扑马，溪桥水浅影如龙。一□尽是寒凝结，金鼎无盐味更浓。破荒玉雪粲烟村，倚竹无言独断魂。三弄直须琴对越，一寒安用酒温存。家风巢许堪同社，心事夷齐可共论。应出缤纷几红紫，一枝开处自乾坤。除香除影赋梅花，方许诗中擅作家。怕俗似嫌羔作酒，高人颇称雪煎茶。参横屋角霜初下，人倚阑干月欲斜。夜冷玉肌愁入骨，金壶移入伴窗纱。天花夜半落溪傍，傍有狞然为取将。擎爪仰空呈洁白，掀髯倒地觅昏黄。修鳞月下霜同色，败甲风前雪有香。欲起补之图影看，生愁飞入水中藏。"}