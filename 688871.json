{"id":"688871","title":"寄李伯襄入中秘二首","dynasty":"明","author":"何吾驺","text":"廿年莲社共追锋，酒德琴歌事事同。本自蛟龙分首尾，一鸣风雨顿雌雄。歌成白雪人争和，气有淩云赋转工。莫问清平新乐府，汉家应制大明宫。吾兄千古自人豪，官向金茎饮露高。词赋体从今日定，文章衡许几人操。宫云万缕迟趋马，御柳千丝想拂袍。早晚长安行乐处，开尊能不念吾曹。"}