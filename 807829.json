{"id":"807829","title":"贺新郎  将之中州留别芝麓先生再叠前韵二首 其二","dynasty":"清","author":"陈维崧","text":"兽炭帘衣攫。华筵散、此身饮罢，茫茫安托。我有小秦王一曲，吹到城头墙脚。今日事、何人所作。漫对西风增感慨，且臂鹰、跃马游河朔。功名志，总萧索。横刀难上淩烟阁。吾且与、老兵健卒，悲歌酬酢。曾记睢阳添贼火，万弩围城肉薄。烽一点、陆浑山落。转眼平台风物好，喜笙歌、宛雒人犹昨。不思蜀，此间乐。"}