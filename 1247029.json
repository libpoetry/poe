{"id":"1247029","title":"二月二十七夜偶尝苦笋与叔固彦章志亨叔侄联句并用述怀","dynasty":"元末明初","author":"唐桂芳","text":"晓行□□□，春圃笋纤纤。势健争先出，行分续后添。触藩和叶破，穿壁带泥粘。犊角形虽瘐，猫头味不兼。夷齐全节操，王解异贪廉。玉版霏霏嫩，玳簪剡剡尖。清凉生肺腑，淡薄胜齑盐。谏果嘉同苦，思莼陋绝甜。祖生鞭已试，苏武节难歼。便使馋涎忍，休令饱腹厌。常怜风入户，不见雨侵檐。色映琉璃枕，阴浮翡翠帘。坚贞谁与友，正直尔休谦。好拟渭川富，终奇淇澳瞻。相逢心独喜，得句手还拈。坐久云生席，更深月露奁。未看巢叶凤，空叹上竿鲇。薄世皆眼白，吾侪徒首黔。七贤人品异，六逸姓名潜。座上唐夫子，居然有紫髯。"}