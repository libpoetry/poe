{"id":"727304","title":"和湘东王横吹曲三首 折杨柳","dynasty":"南北朝","author":"萧纲","text":"杨柳乱成丝，攀折上春时。叶密鸟飞碍，风轻花落迟。城高短箫发，林空画角悲。曲中无别意，并是为相思。洛阳佳丽所，大道满春光。游童初挟弹，蚕妾始提筐。金鞍照龙马，罗袂拂春桑。玉车争晚入，潘果溢高箱。贱妾朝下机，正值良人归。青丝悬玉镫，朱汗染香衣。骤急珂弥响，?多尘乱飞。彫菰幸可荐，故心君莫违。"}