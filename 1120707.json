{"id":"1120707","title":"次韵罗仲共山村题咏十首","dynasty":"宋","author":"周紫芝","text":"晏坐销长日，禅心薰妙香。已成三折臂，安用九回肠。花片风前落，江流雨后浑。少陵新得句，应似浣花村。丧乱何时定，江村愁杀人。日长空有睡，花在不成春。老去家无定，名高席未前。如君尚穷约，谁与问苍天。避地成真隐，依山结草庐。此身无籍在，随寓即成居。北阙书难上，南方贼未诛。诸公在廊庙，谁与问唐虞。欲问濯潭路，悬知隔数村。晓来茅屋梦，相对饱朝暄。有醉销千日，无诗学四愁。几因君得句，技痒不能休。塞北兵戈满，竹西歌吹空。何堪故乡梦，真在白头中。两国兵难解，三春花自飞。愁因春鸟唤，心逐暮鸿归。"}