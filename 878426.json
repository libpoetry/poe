{"id":"878426","title":"昔坡公倅杭有悯囚诗后守杭岁除狱空又和前作庐山吴公前倅后守践坡补处亦以岁除狱空和坡二诗寄示墨本次韵附诸公后 其二","dynasty":"宋","author":"刘克庄","text":"吾闻霹雳手，刮决靡停留。彼哉刑名家，腊晦方报囚。烹鲜贵不扰，劾鼠呵可羞。恕斋仁满腔，圄空吏沐休。清静有古意，正大无阴谋。乍可免京兆，安能媒蹇脩。"}