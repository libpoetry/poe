{"id":"1240469","title":"题吴彦嘉所藏张秋蟾龙图","dynasty":"元末明初","author":"方行","text":"张公画龙人不识，笔法远自僧繇得。挂向高堂神鬼惊，恍忽电光来破壁。夜当渤澥开笔力，元气淋淫浸无极。吞吐日月天地昏，摩荡云雷太阴黑。江翻石转窅莫测，雪涛捲空铜柱侧。洞庭扶桑非尔谁，颠倒沧溟为窟宅。乃知前图只数尺，坐令万里起古色。何当置我君山湖上之高峰，听此老翁吹铁笛。"}