{"id":"696702","title":"游张公洞二首","dynasty":"明","author":"郑善夫","text":"阮籍怀广途，卢敖历四极。尚惭壤虫隘，或哭周道阨。伊余抱末衷，乃溯二子迹。北游费岁年，东归眷幽赜。岂不念穷路，黄鹄有羽翮。阳羡山水区，西奠洞庭侧。岩扉靡杂卉，菌芝类盈尺。昔有摄生者，于此炼金液。空筌夙所慕，灵洞杳莫测。寒泉滴不散，千岁成璆碧。中有科斗书，漫灭不可识。朅来事冥探，宛若藐姑射。岂伊耳目娱，但恐霜露迫。缅思缟凤吹，傥值紫髯客。修观竟十二，累果及八百。深功谅难期，所志未忍息。永服先圣训，至诚裂金石。乘槎阳羡湖，延览铜官山。山气何氤氲，飞崖郁而盘。西南有乳窟，窈窕青云关。倏忽启灵秘，传闻赤符间。七日混沌死，鬼凿永不刊。神窍通十洲，清浅呈琅玕。玄阴伏其下，六月冰雪寒。仙鼠与石燕，倒挂风雷坛。仙人度羽去，尚留九成丹。爰有好事者，里粮澹忘还。冥搜了无得，怅然回波澜。余亦采芝徒，九载勤登攀。九载在旦夕，皓发凌朱颜。尚子既毕娶，坡翁复营田。至人贵遗形，细故恶足牵。"}