{"id":"1235249","title":"梅花二首","dynasty":"元","author":"尹廷高","text":"老树粘云冻欲皲，疏花数点自精神。绝无烟火尘中气，可是山林物外身。冰净湖天长浴影，雪深人世未知春。清高莫道交游少，月与仝窗竹与邻。偃蹇虬枝带藓斑，暗香和月到阑干。修来仙骨身千劫，琢透春痕玉一团。气味自清非傲俗，标姿虽瘦却禁寒。横斜疏影描难尽，更写梅真子细看。"}