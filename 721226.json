{"id":"721226","title":"感秋四十首","dynasty":"明末清初","author":"陈子升","text":"秋至三城里，羁愁不可言。香须薰宋玉，丝欲绣平原。座逼千金寿，家悬一饭恩。长裾经岁典，谁道曳朱门。轻风吹禦寇，举步欲泠然。那使扶摇翼，而飞莽苍天。平沙多雁阵，濒海绝人烟。挥手复归去，高斋叠嶂前。素交长逝矣，心事与谁论。望去虹蜺气，招来胡蝶魂。浮名孤并驾，清泪切啼猿。携手一相失，吁嗟甘闭门。昔别重城出，曾营三径幽。结茅恒苦雨，种树总宜秋。去去北山外，盈盈南渡头。何当归此地，垂钓一销忧。世态狂澜倒，何人结古欢。心将日皛皛，行怯露漙漙。荆棘生毫末，干戈起舌端。惟应万峰隐，差可一身安。失我乌衣巷，登君白玉除。人疑趿珠履，或亦候篮舆。桂岭秋偏蚤，松窗月正虚。茂陵家不远，何事倦相如。平生矫俗虑，不乐闻徵输。负郭田方弃，未能归旧庐。中林行命酒，欹案坐观书。仰止桐江客，垂纶不羡鱼。晚世轻黄发，秋风凋白杨。鹤归千岁老，鸡唱二更荒。大翼风难举，方舟壑暂藏。眷回潸出涕，贤哲几沦亡。名流今特盛，览古觉才难。请以市琴碎，为君杯酒欢。道存不下带，心折一相看。百尺琅玕实，惟应彩凤餐。彩凤舞炎方，朝阳更夕阳。苍梧不可宿，韶石但相望。本与麟龙并，如何羽翼伤。长歌洁心志，芝草秀斋房。昔我居环堵，江村远甲兵。池风鱼沫出，林雨竹根萌。天阔看无尽，窗虚梦不惊。全无近市宅，唯此故园情。未能抛故态，毋乃是狂奴。本自襟期一，翻成今昔殊。接舆解衰凤，伏枥想名驹。老我湘江外，陈词问有虞。青琐先君职，金台屹古燕。艰难依丙舍，谏诤忆丁年。自上玄成牍，空归范蠡船。海天迷皂帽，何处拟辽田。闻道凌云构，锱铢均众材。凫飞葛令下，骓驾陆郎来。地爱求砂近，天教使橐回。如何过结驷，非为荜门开。多年贫贱惯，颇觉俗尘稀。蜾蠃入筠管，飞鹑恋葛衣。何曾挟策出，翻欲聚粮归。抗手谢知己，毋令心曲违。袁宏运租去，甘与众佣群。日为千仓积，非因五谷分。舟中看皓月，身外比浮云。偶尔成高咏，偏教谢尚闻。泪以劬劳下，吟为曾闵思。未将封树合，空诵蓼莪为。綵舞三迁地，庭趋七诤时。最饶纶綍贵，一倍负恩私。一裘齐相敝，七叶汉侯传。世有勋华盛，从来廉节全。怀存鸣凤曲，泪展鹡鸰篇。琐琐流离子，如何遂勉旃。开府方夫子，当年骨鲠臣。西人瞻节钺，南纪惜经纶。是日敷天泪，遥摧报主身。只今知己感，往事总伤神。同声曾不少，今日几人存。最想匡山衲，多时阻笑言。交惟天下士，法是众中尊。却谢三千客，吾归不二门。欲采琪花去，云深不可知。青天难矫翼，尘世总低眉。方朔何容易，灵均有所宜。金丹如可授，会是别渑淄。故人书不至，边雁度梅关。月色江湖上，秋声枕席间。霜清九曜石，木落二樵山。独向南楼叫，知予鸥鹭閒。与子策龙媒，言登南武台。长空一鸟疾，远水孤帆来。自古兴怀地，应高作赋才。北风吹且缓，目极秋云开。昔日王孙路，而今草已黄。还家对乡里，拂面有繁霜。磊落生高兴，萧条免慢藏。浮家皆信美，回首暮川长。举世知名蚤，中年学道迟。识途伤老马，戢翼愧长离。与客吟风竹，寻僧供露葵。旷怀人境内，何叹路多歧。南城起凉月，今夜好长歌。车马喧渐息，客心清奈何。中天下风露，前月过星河。有酒且沈醉，安能忧思多。"}