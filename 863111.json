{"id":"863111","title":"和陈长卿五人同集韵","dynasty":"宋","author":"王洋","text":"受廛均宅亩，寸矩渐经营。湖泛轻舟遁，峰排老岫嵘。牧之推上第，吏部绝心兵。列爵分全服，和声奏大庭。暂辞侯马贵，聊抚帝弦清。黍在谷为重，鸡缘德胜鲭。无功须满斗，仲雅计全升。顾我穷难送，如公福正荣。惠施书已富，陵也句初鸣。径醉相逢乐，亡聊一洗平。"}