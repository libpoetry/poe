{"id":"881469","title":"赠陈道人","dynasty":"宋","author":"华岳","text":"君不见樵人王翰画山水，一夜风雷揭窗纸。又不见长沙洞清画龙蛇，满轴烟云翻撚指。二子相去数百年，笔端妙意谁能传。双溪道人何所授，一见笔法堪齐肩。笔一淡，轻烟映出垂杨岸。远山依约有还无，斜照不红秋水漫。笔一浓，黑云万叠翻狂风。江天日暮暗烟霭，天地星斗皆昏朦。潇湘诗人不解语，被君吐作无声句。何时觅取绡一缣，写我英姿伴烟雨。"}