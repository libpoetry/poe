{"id":"431932","title":"赠张相臣诗四首","dynasty":"近现代","author":"何金江","text":"枉却今年好景春，一春草草笑劳人。座中添得联吟客，结到诗缘未了因。重读诗编古锦囊，诵来口角有余香。挥毫不让如椽笔，珍重原宜什袭藏。吐气芬芳洵若兰，清词丽句靡经看。一函催起吟诗兴，且喜侬参李杜禅。委曲心怀当八行，未堪大雅一丹黄。羡君座上多词客，胜我书佣老故乡。"}