{"id":"723069","title":"秋夕叹白发诗","dynasty":"南北朝","author":"何逊","text":"丝白不难染，蓬生直易扶。唯见星星鬓，独与众中殊。昔年十四五，率性颇廉隅。直是安被褐，非敢慕怀珠。何言志事晚，疲拙婴殊躯。逢时乃倏忽，失路亦斯须。郊郭勤二顷，形体憩一庑。涸蚌困鱼目，笼禽触四隅。宵长壁立静，廓处谢欢愉。月色临窗树，虫声当户枢。飞蛾拂夜火，坠叶舞秋株。逐物均乘鹤，违俗等双凫。故人倘未弃，求我谷之嵎。"}