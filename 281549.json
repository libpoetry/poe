{"id":"281549","title":"紫罗兰·沿坡紫罗兰","dynasty":"现代","author":"林庚白","text":"沿坡紫罗兰，旁出杂苔藓。幽艳不自惜，含风如有腼。桂后菊始苞，游人偶流眄。意轻尔草本，循寻任蹂践。身世谁相亲，独叹胡儿善。园庭广栽种，坟起极奥衍。环以玲珑石，过者致绻缱。始知人间世，俗贵物亦显。我来哀此花，柔驯胜豚犬。胡见实有恩，孰与汉深浅。"}