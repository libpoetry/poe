{"id":"1049791","title":"钱塘行送别签判李太博","dynasty":"宋","author":"郭祥正","text":"东南会府唯钱塘，高门双开南斗傍。门前碧瓦十万户，晓色满城烟雨香。圣祖神宗造区宇，应命最先吴越王。不经兵火二百载，地饶沃衍民康强。莲花红白西湖芳，南山翠影临沧浪。琼楼宝塔照日月，尘埃不到炎天凉。画船罗幕尽高卷，白玉美人游冶郎。年年中秋海潮过，万顷银山面前堕。少年轻命争弄潮，手掣红旗逆潮簸。闻君此行承辟书，伯乐能求汗血驹。四时风物同吟啸，十郡兵民归卷舒。公闲畜德聊自养，承平功业还吾儒。况君登朝未四十，慎勿出处穷欢娱。慎勿出处穷欢娱，临渊履冰佩琼琚。"}