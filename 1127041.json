{"id":"1127041","title":"再答明略二首","dynasty":"宋","author":"黄庭坚","text":"挟策读书计糊口，故人南箕与北斗。江南江北万重山，千里寄书声不还。当时朱弦写心曲，果在高山深水间。枯桐满腹生蛛网，忍向时人觅清赏。廖侯文字得我惊，五岳纵横守严城。万夫之下不称屈，定知名满四海非真荣。富于春秋已如此，他日卜邻长儿子。一丘各自有林泉，扶将白头亲燕喜。秋风日暮衣裳单，深巷落叶已如弹。数来会面复能几，六龙去人不可攀。短歌溷公更一和，聊乞淮南作小山。廖侯言如不出口，铨量古今胆如斗。度越崔张与二班，古风萧萧笔追还。前日辞家来射策，声名藉甚诸公间。华阴白云锁千嶂，胜日一谈谁能赏。君不见曩时子产识然明，知音郁郁闭佳城。勿以匣中之明月，计较粪上之朝荣。我去丘园十年矣，种桑可蚕犊生子。使年七十今中半，安能朝四暮三浪忧喜。据席谈经只强颜，不安时论取讥弹。爱君草木同臭味，颇似瓜葛相依攀。我有仙方煮白石，何时期君蓝田山。"}