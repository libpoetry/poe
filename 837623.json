{"id":"837623","title":"绮寮怨·和天琴丈伏日水榭纳凉","dynasty":"清末民国初","author":"李岳瑞","text":"过雨荷香初定，袅丝空际烟。正小阁、四卷纱笼，蘋飔软、静漾文涟。沈沈灵坛暮色，凉蟾皎、映竹微露山。似放翁、借得僧房，臞仙侣、待鹤閒舣船。静夜月华自娟。耽诗杜老，吟怀白羽江莲。禁掖钟圆。往时漏，五云边。月明旧宫无恙，水殿影，照人怜。银潢界天。秋声万树动，魂黯然。"}