{"id":"1123257","title":"宿普圆寺二首","dynasty":"宋","author":"赵企","text":"芒鞋侵晓踏青霜，九里松阴引兴长。云雾浅深山变态，风烟舒卷水晶光。千岩寒月笼疏薄，一笛西风度渺茫。短艇不来人意懒，谁知搔首正相望。仙巾鹤氅与云轻，晚出岩梯最上层。复复陇头归去雁，阴阴松下远来僧。风吹寒水光成叠，木落重峦碧有棱。行到湖边归兴尽，画桥临水与谁凭。"}