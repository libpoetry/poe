{"id":"812077","title":"兰房","dynasty":"清","author":"孙原湘","text":"当初握手寻常事，谁道如天不可攀。齧颈尚留纤齿印，搯肤同验炙香瘢。持裙偷搦莲双瓣，伏枕劳舒藕一弯。今日隔窗窥午绣，一层云纸万重山。兰房寂静卧乌龙，翻促郎行坐不容。非是热肠偏小胆，祇缘妒眼惯潜踪。言当要处尤宜少，情果真时岂在浓。留得清名相见好，并头曾已学芙蓉。"}