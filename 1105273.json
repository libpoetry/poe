{"id":"1105273","title":"次韵王尉赠别","dynasty":"宋","author":"方岳","text":"十载春泥溅客衣，江湖半已入吾诗。事今岂得文章力，心亦难求世俗知。山意向人如有语，鸥盟于我合归谁。月明昨夜欺寒梦，未了西斋竹外棋。摩挲老砚欲生衣，煞欠梅花别后诗。明月夜怜无客共，故人心岂不吾知。相看白眼了无忤，除却青山更有谁。但得秫田供醉梦，世情付与烂柯棋。"}