{"id":"635386","title":"石钟鼓歌","dynasty":"明","author":"成鹫","text":"山庵有钟复有鼓，厥声可闻不可睹。我来欲借一回看，问取灵泉老庵主。主人手执须弥椎，共上千峰万峰去。分明三片顽石头，觌面相逢能解语。噌吰铛鞳盈虚空，老树作风山作雨。风从何起雨何来，万籁消声自终古。钟未鸣，鼓未响，灯笼触露柱。钟乍鸣，鼓乍响，狸奴与白牯。钟不鸣，鼓不响，木人逢石女。千里相逢休错举，扣石三声君自取。"}