{"id":"512564","title":"登吕山吴氏池亭","dynasty":"明","author":"沈周","text":"君家四山秀相傍，亭馆依山起池上。画栋飞云天影虚，日映棂窗摇縠浪。美人清歌行玉觞，碧藻出鱼风澹荡。鴐鹅鸂䳵似江湖，花径临流紫丝障。屋阴垒石更学山，意未足真翻假尚。掌上芙蓉百叠青，李怪牛奇知摒挡。主人去后我却来，物是人非激悲怅。浮生岁月耐有期，富贵役心无尽藏。老客重游恐未缘，惟儗缄书问无恙。"}