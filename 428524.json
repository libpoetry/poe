{"id":"428524","title":"恭读夫子《榆林事记》，见其品节详明，德性坚定，儒者立身之道，可谓至矣。吾辈后学，洵堪奉为法守，故再步原韵，藉表景仰私悃","dynasty":"近现代","author":"赵开第","text":"陈师已解罢营屯，归隐林园别有春。随分读耕应各半，忘机鱼鸟亦相亲。功成身退嗤文种，实避名追爱法真。非独青毡还旧物，十年还著辽东巾。"}