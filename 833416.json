{"id":"833416","title":"绕佛阁 其二 东堂月夜，叠前韵","dynasty":"清末民国初","author":"樊增祥","text":"昨宵猛雨。今夜碧月，来共鸥语。茶梦圆否。欲圆又破，梁间燕儿絮。小园一亩。梧竹影里，窥见河鼓。风叶掀舞。小荷堕粉，徘徊不能去。夜久葛巾湿，髣髴瑶阶生白露。风袅鬓丝，清于池上鹭。且一荐冰瓯，薄点梅醋。画檐深处。有点点流萤，帘隙偷度。照青编、任人看觑。"}