{"id":"220047","title":"张元览追和东坡咏梅要予同赋","dynasty":"宋代","author":"李处权","text":"江空月挂疏梅村，生香湔祓何郎魂。亭亭自是尘表物，玉质敢有烟埃昏。西州风土似南国，高树缭台丞相园。居然志士节独若，炯若德人颜更温。至今往往入幽梦，梦去折花迎朝暾。寇来一炬半月红，伤心无处求朱门。君知行乐不可缓，中圣友贤余勿言。侍郎堂西腊前破，唤取我辈斟窪樽。"}