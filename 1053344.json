{"id":"1053344","title":"赠天竺聪道人","dynasty":"宋","author":"释道潜","text":"完完明月珠，蓄彼万丈渊。径寸不可睹，馀辉媚清川。道人实有道，胶口默不传。心闲气自和，眉宇常蔼然。邦人昔致师，欲以居法筵。文移动帅府，礼数端亦虔。冥鸿避网罗，矫翼从高骞。朅来灵山隅，圆蒲味深禅。盛德不自显，与物同周旋。儿曹恃文采，毫末争丑妍。相逢广坐间，肯顾斯人贤。茫茫大化中，浮名暂腥膻。吾知道人意，反汝生哀怜。"}