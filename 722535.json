{"id":"722535","title":"为陆氏姬人寄姊","dynasty":"明末清初","author":"屈大均","text":"大姨家住木棉头，小姨相望荔支洲。荔枝有子酸且小，木棉花大如重楼。荔支红让木棉红，荔支可食愁盘空。木棉有絮作緤布，天寒长禦搅霜风。夫婿多才赋荔支，木棉不赋使侬悲。侬今欲代木棉乞，乞作双红绝妙辞。木棉有花须作实，荔枝有实更成花。实红不似花红好，努力春深斗丽华。"}