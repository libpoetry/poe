{"id":"937288","title":"题吴参议达观堂堂榜盖朱希真所作也仆少亦辱知于朱公故尤感慨云","dynasty":"宋","author":"陆游","text":"中原遗老雒川公，鬓须白尽双颊红。挥毫为君作斋榜，想见眼中馀子空。馀子碌碌何足数，独付庄周贾生语。看君践履四十年，始知此公不轻许。公今度世为飞仙，开卷使我神凛然。清时台省要才杰，诸公谁致雒川客。"}