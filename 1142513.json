{"id":"1142513","title":"洪平斋有官舍见月三首与程杨二公又各次韵中秋日休诸友用韵为戏奔逸绝尘之作未能拟其万一也 其二","dynasty":"宋末元初","author":"方一夔","text":"北极跳宜碣，南瞻尽闽瓯。眇观此瀛海，浮空竟千秋。瑞光出冰轮，千丈开云头。月行无厚薄，不尽离人愁。夜半北斗高，阑干压幽州。繁星见复没，如滓浮新篘。庭虚步清影，梧桂声飕飗。举杯饮未釂，棹歌起渔舟。光景正清绝，宾去我独留。饮技未必奏，颓然老伶优。"}