{"id":"1112839","title":"夏夜二首","dynasty":"宋","author":"张耒","text":"一雨洗空旷，肃然天地秋。阴阳有至信，残暑逝不留。中夜事忽变，西风延蓐收。云雷西北来，瀰漫布九州。万生息惔焚，我疾亦已瘳。起哦不待晓，暗步禅堂幽。落月倾屋西，候虫鸣不休。坐令百感集，岁晏此淹留。受暑若作釜，付之无如何。岂阴阳知争，变起一刹那。西风卷屋茅，澍雨如江河。振衣欲露坐，濯此寒滂沱。烹鱼晓沽酒，醉卧仰屋歌。岁月不待人，吾年已蹉跎。"}