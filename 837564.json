{"id":"837564","title":"莺啼序·上元期迩，箫鼓喧阗，顾影自怜，烦忧百种。依梦窗韵，曼声度此。自写牢愁，不计其辞之杂沓也","dynasty":"清末民国初","author":"李岳瑞","text":"春声夜来四起，遍千门万户。碧天远、玉宇高寒，珊珊明月何暮。御街畔、鱼龙曼衍，星桥铁锁银花树。漾晴晖、摇曳因风，荡成芳絮。旧日东华，几辈胜侣，踏天街软雾。醉箫鼓、游宴承平，京尘缁尽衣素。蓦惊心、天吴蹴浪，彩云散、飘零金缕。怕重论、青琐朝班，旧时鹓鹭。金舆北曲，紫气西来，九重尚寄旅。闻说道、帝城无恙，昨梦依稀，北里笙歌，南湖烟雨。灵均顑颔，兰成萧瑟，支离东北风尘际，最销魂、一曲公无渡。钗分镜拆，凄然更怆离鸾，玉颜寂寞黄土。茫茫万感，漫鼓秦筝，听夜歌白苎。试问取、余情何似，江上烟云，梦蝶逍遥，听鸡起舞。沅湘难济，重华何在，瑶台娀女方偃蹇，莽风涛、谁是中流柱。江南草长莺飞，招隐词成，故人在否。"}