{"id":"409925","title":"行路难（十一首） 其五","dynasty":"近现代","author":"骆成骧","text":"神禹一去蛇龙横，周公不来犀象舞。千家万家闭门户，日中不敢出，夜中不敢语，捲舌吞声作囚虏。父僵子仆尸纵横，哀哀寡妇泪如雨。男儿四方志，欲行不行奈何许。太行千仞犹可登，咫尺平地生险阻。行路难，心正苦。安得九原起周处，提剑入江斩长蛟，弯弓入山射虓虎，陆詟水慄窜如鼠。"}