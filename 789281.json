{"id":"789281","title":"添字莺啼序 金华城下吊前开府朱公用吴梦窗韵","dynasty":"清","author":"王策","text":"自来宝婺天险，控闽关粤户。落帆近、八咏楼边，烟起乱山日暮。正野乌、如啼似哭，哀声聒遍江头树。叹荒凉满眼，古城冷云堆絮。却忆前朝运尽，动地捲、暗尘征雾。黑云都、铁骑临江，火荼千队红素。倚长剑、天回紫电；攒绣铠、霜明金缕。压双溪，一片刀光，惊鸥泣鹭。淮南开府。百战归来，破家团一旅。明月下、椎牛飨士，洒血婴城，炮激红珠，箭飞白雨。梯冲舞合，蚍蜉援断，汤池铁嶂终何用，忽长鲸、蹴浪飞空渡。兜鍪掷去，薪楼风捲朱殷，百口一时焦土。而今城下，战垒销残，剩败芦折苧。且莫问、初平庙貌，帝女仙踪，铁岭琴书，绣川歌舞。但携杯酒，赤松山畔，细寻断簇呼皋复，写招魂、些付鹍弦柱。不知天上英灵，被发骑龙，暂时下否。"}