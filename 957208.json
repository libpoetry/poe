{"id":"957208","title":"崇德庙","dynasty":"宋","author":"范成大","text":"雪山南风融雪汁，化作岷江江水来。不知新涨高几画，但觉楼前奔万雷。天教此水入中国，两山辟易分道开。我家长川到海处，却在发源传酒杯。人生几屐办此役，远游如许神应咍。东归短棹昨已具，明日发船挝鼓催。滩平放溜日千里，已梦鲙鲈如雪堆。丹枫系缆一回首，玉垒浮云安在哉。"}