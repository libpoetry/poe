{"id":"1076942","title":"灵隐宫","dynasty":"宋","author":"李纲","text":"我昔曾游飞来峰，白猿昼挂峰上松。晔然灵光如彩虹，钟磬自响金仙宫。宦游漂泊西复东，虽欲再到无由从。帝居钧天陋瀛蓬，螭坳载笔侍重瞳。逆鳞聊试摩神龙，谪堕剑浦山重重。征鞍来此寻旧踪，恍如梦落烟霞中。朱楼宝殿飞玲珑，寒泉幽石欣相逢。门前池馆虚含风，一洗尘虑清心胸。明朝南去随征鸿，惆怅胜游回首空。"}