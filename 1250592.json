{"id":"1250592","title":"杂体五首 其三 效谢临川","dynasty":"元末明初","author":"宋濂","text":"竹死不变节，蕙焚尚馀馨。秉性有恒操，墆物非至情。左崦结层构，中园穿空冥。井花遥上白，风影时献青。筑灶试丹诀，濡毫誊酒经。一为缨笏累，殊嗟神府扃。事去虑将澹，感来心已醒。薨薨哀饥鸢，累累叹冻蝇。逝将命脩驾，薄言旋故坰。㪺秾浇阳卉，泛碧破阴苹。观化验群品，褰襟咏三精。情素谅已展，爵服吾何营。"}