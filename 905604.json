{"id":"905604","title":"喜迁莺 其二 塞上词","dynasty":"宋","author":"李纲","text":"边城寒早。对漠漠暮秋，霜风烟草。战□长闲，刁斗无声，空使荷戈人老。陇头立马极目，万里长城古道。感怀处，问仲宣云乐，从军多少。缥缈。云岭外，夕烽一点，塞上传光小。玉帐尊罍，青油谈笑，肯把壮怀销了。画楼数声残角，吹彻梅花霜晓。愿岁岁静烟尘，羌虏常修邻好。"}