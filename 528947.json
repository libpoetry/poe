{"id":"528947","title":"云山图赠严介溪西还","dynasty":"明","author":"陆深","text":"美人别我还楚封，遥望云山如画中。忆昔燕市初相逢，年少意气双飞鸿。朅来射策披心胸，五云旭日蓬莱宫。玉堂对榻闻晓钟，南郊献赋追扬雄。旁人忽忽称儒宗，文彩往往惊相公。过从莫限风雪冲，卜居长安家屡通。眼见天日升潜龙，石渠夜照藜火红。退食联步时从容，移书论道相磨砻。岂徒握手期协恭，自信肝胆摩苍穹。今我日月催衰慵，近有白发临青铜。世事浮云无定踪，况子缞绖俨在躬。十年契谊萝施松，一旦掺袂成西东。人言此图千万重，我意试比应难穷。"}