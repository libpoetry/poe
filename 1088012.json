{"id":"1088012","title":"奉答景仁老兄赠别之句","dynasty":"宋","author":"朱熹","text":"古人一去心不传，举世谁复知其天。奔趋嗜欲名利境，浩荡势若飘风旋。嗟予慨此其已久，矧复痼疾霾云烟。禅关夜扣手剥啄，丹经昼诵心精专。十年齐楚得失里，醉醒梦觉今超然。迷心昧性哂竺学，贪生惜死悲方仙。如何懒惰行不力，日月逝矣羲和鞭。祇今已□远玄象，羡子正似方来川。何忧功名与事业，但要溥博而渊泉。不见君家鼻祖开圣学，照耀今古书三篇。"}