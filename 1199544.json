{"id":"1199544","title":"十月十五日右英夫人说诗令疏四首 青童大君常吟咏","dynasty":"魏晋","author":"无名氏","text":"欲植灭度根，当拔生死栽。沉吟堕九泉，但坐惜形骸。观神载形时，亦如车从马。车败马奔亡，牵连一时假。哀世莫识此，但是惜风火。种罪天网上，受毒地狱下。形为渡神舟，薄岸当别去。形非神常宅，神非形常载。徘徊生死轮，但苦心犹豫。失道从死津，三魂迷生道。生生日已远，死死日已早。悲哉苦痛客，根华已颠倒。起就零落生，焉知反枯老。"}