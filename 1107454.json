{"id":"1107454","title":"又次韵","dynasty":"宋","author":"史浩","text":"当年复被乞州麾，敢意今朝扈禁围。光闪雪矛情益壮，声传玉漏梦全稀。已无马向清淮饮，端有龙从白水归。倚柁预思歌凯后，却寻鸥鸟共忘机。健笔如椽不辍麾，瘦生端复减腰围。昔人句法今谁在，当代文雄似子稀。光焰故应侵斗去，葩华直欲挽春归。炉香一瓣真消得，拟向君家觅锦机。"}