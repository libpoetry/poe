{"id":"817441","title":"七十自寿十首","dynasty":"清","author":"戴梓","text":"荏苒行年届古稀，霜髯如戟耐长饥。三山海外虚成想，八口辽东老未归。乞米雄藩江汉远，卖文京国信音违。两乡怅望儿游处，祇恐天涯未授衣。白发苍颜老放民，敝衣羸马冒缁尘。饥摅楮墨生烟雨，饱听妻孥议贱贫。雪窖病中怀贳酒，冰天梦里役回轮。愁肠纵令今宵断，已占人间七十春。宇宙茫茫一画图，葫芦依样换青蚨。白头牛马应人贱，黄卷儿孙可自娱。挟策未能干富贵，谈兵何处友屠沽。冰霜寂寞天涯客，潦倒乾坤一饿夫。角声吹断雁声来，怀土羁人听自哀。南韨买花春访妓，西湖泛月夜传杯。何当羽檄徵书室，便尔戎衣立弩台。一曲凯歌归阆苑，十年珥笔厕蓬莱。一谪辽东三十年，痛深邱陇隔遥天。身存却是君恩厚，命舛非关世态偏。风截阵鸿还挺翮，霜摧丛菊尚舒妍。老夫此日犹能醉，自听馀生不学仙。自古神仙不可期，谩劳引导问方师。悲深青海穷呼酒，泪洒黄龙饿赋诗。矍铄向人舒啸傲，昂苍入世任妍媸。闻鸡起傍霜庭望，无尽浮云无尽思。彩凤珠楼竟日閒，白杨黄鸟忽绵蛮。沧桑我已悲人事，富贵谁能铸世寰。盈尺砚田供八口，半函卷帙展衰颜。菜根滋味延年药，何必吹笙缑岭山。秦关遗烬旧台烽，路迥辽河势郁重。江泻松花环紫塞，峰峗天柱结黄龙。一身冻老千山雪，三业心灰五夜钟。迢递母棺归未得，每将血泪洒楸松。秋色萧条叹菊花，更从何处觅名葩。杨妃幸蜀胭脂冷，西子归湖粉黛斜。高树欲栖丁令鹤，荒庭不让管宁家。诸君尽醉休嫌晚，银汉昭回月吐芽。野烧荒荒连紫塞，寒风猎猎捲黄尘。久?瘦骨支冰雪，还振雄心敌鬼神。磨剑半生虚售世，著书千载枉惊人。桂丛且谩招归隐，春满桃源自问津。"}