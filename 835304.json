{"id":"835304","title":"浪淘沙慢 和彊村辛亥岁不尽五日韵","dynasty":"清末民国初","author":"沈曾植","text":"春非我，嬉春还是，雨萼烟叶。暮雨潇潇转急。残灯黯黯未灭。荡千里春心山翠叠。江南梦，词客哀结。向白日青阳试招未，离魂远飘撇。嘈切。霓裳乐世长辍。幻羽换宫移家山破。双角飞更咽。尽穆护沙乾，敕勒川别。鹍弦探折。醉卧处，何处秦关汉月。蚁梦南柯迷残垤。海影倒，波沈摩竭。虫沙碎，尧禽寒语雪。又误他，芳草王孙云峡拆。滔滔南纪江流绝。"}