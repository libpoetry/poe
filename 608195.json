{"id":"608195","title":"首夏濠上呈黎惟仁","dynasty":"明","author":"区大相","text":"蔼蔼青阳暮，赫赫朱夏初。春荣既飙逝，炎景亦微嘘。门巷罗灌木，左右带清渠。叶密翳鸣蜩，萍开戏跳鱼。此时蓬蒿人，揽卷惜居诸。扫径期求羊，耦耕待溺沮。小技呈蝌蚪，大器愧璠玙。徒慕任公钓，独守班生庐。闻君卧南郭，遂与世情疏。蚤结云霞想，备得金庭书。愿分白石髓，携手青龙车。"}