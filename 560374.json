{"id":"560374","title":"送卢廷佐还金陵得印字","dynasty":"明","author":"徐庸","text":"君家出陈留，乃是商□令。父祖寓京华，于时正髫龀。为儿喜不凡，读书负英俊。群经与诸史，宰割若芒刃。百鍊求至精，久磨能不磷。一朝献文章，四海声名振。金榜虽未题，留心特登进。祖茔在吴山，桧柏清以润。拜扫独来远，归帆趁风顺。移孝可为忠，方今似尧舜。鲸飞演澥阔，鱼化风雷迅。春满杏园花，期看时题印。"}