{"id":"453821","title":"满庭芳 法源寺赏丁香忆依依","dynasty":"当代","author":"傅义","text":"小巷深深，空门寂寂，恐惊眠榻精魂。玉炉金磬，琼树共晨昏。脆瓣悠然自坠。真个是、花雨缤纷。晴空里、青旗紫盖，香雾尚氤氲。芸芸。翻可诩，纤柔不靡，团结成群。任蜂蝶颠狂，敢亵清神！惜自才媛去后，谁犹悟、三世缘因？惟赢得、兰成萧瑟，蹀躞蹑芳尘。"}