{"id":"231388","title":"木兰花慢·晴空摇翠浪","dynasty":"宋代","author":"周密","text":"晴空摇翠浪，昼禽静、霁烟收。听暗柳啼莺，新簧弄巧，如度秦讴。谁紬。翠丝万缕，颺金梭、宛转织芳愁。风袅馀音甚处，絮花三月宫沟。扁舟。缆系轻柔。沙路远、倦追游。望断桥斜日，蛮腰竞舞，苏小墙头。偏忧。杜鹃唤去，镇绵蛮、竟日挽春留。啼觉琼疏午梦，翠丸惊度西楼。"}