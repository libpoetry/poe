{"id":"536997","title":"吴明卿以再调至京值余方事家难不数数见也于其行聊以拟古歌二章赠之南冠楚音相对歔欷无复易水慷慨之致繇才气都尽耳 其二","dynasty":"明","author":"王世贞","text":"浮云淡淡日就沦，请室漫漫何时晨。我欲偕子眇无因，美人如花玉为颜。妙舞黄鹄体仙仙，何以当笑黄金千。众女谣诼令亲疏，失身为君君不愉。空房迢迢清夜徂，东邻弃娃仲卿妻。生少不谐常独栖，兰摧璧陨委涂泥。兰摧璧陨宁再全，君恩虽逝犹当还。为君抵节歌盘桓，栈马当刍意流连。仰看北斗正阑干，迹往虞来伤肺肝。"}