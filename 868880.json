{"id":"868880","title":"水龙吟 其二 八月十日，与强少逸游道场山，放舟中流，命工吹笛舟尾迎月归作","dynasty":"宋","author":"叶梦得","text":"舵楼横笛孤吹，暮云散尽天如水。人间底事，忽惊飞坠，冰壶千里。玉树风清，漫披遥卷，与空无际。料嫦娥此夜，殷勤偏照，知人在、千山里。常恨孤光易转，仗多情、使君料理。一杯起舞，曲终须寄，狂歌重倚。为问飘流，几逢清影，有谁同记。但尊中有酒，长追旧事，拚年年醉。"}