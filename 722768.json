{"id":"722768","title":"小重山 寒食","dynasty":"明末清初","author":"梁清标","text":"春水溶溶寒食天。王孙芳草绿、上风鸢。深闺帘暮玉钩闲。人何在，一半傍秋千。堤外打榆钱。酒旗频驻马、杏花烟。莺声啭出画楼前。牢记取，年少有金丸。篱下参差浅澹妆。浮云残照里、又重阳。镜台空忆影双双。花无主，此日为谁黄。萧瑟罢萸囊。风烟羞故国、远山苍。登高纵目事荒唐。杯入手，惊见鬓边霜。"}