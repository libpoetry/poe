{"id":"835479","title":"辘轳金井 废圃寻春，见樱桃花，感赋","dynasty":"清末民国初","author":"王闿运","text":"玉窗长别，分今生、不见泪痕弹粉。春梦潜窥，蓦相逢傍晚，亭亭细问。背人处，倩妆谁认。朝雨香残，斜门烟亸，耐他思忖。常时上林芳讯。见玉妃侵晓，撩乱双鬓。妒杀夭桃，占东风不稳。如今瘦损，悔前度、挂心提恨。又欲成阴，一时判与，早莺衔尽。"}