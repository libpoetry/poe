{"id":"689548","title":"国贤宪副见寄次韵二首","dynasty":"明","author":"吴俨","text":"留都无处不堪游，何独鸡鸣与覆舟。澹澹烟笼淮水月，疏疏雨送秣陵秋。城边好景看将遍，野外荒祠吊未周。已约词林诸老宿，肩舆九月上牛头。散地偏宜著菲才，清时谁合过江来。庭前趁雨移松柏，屋后先秋去草莱。纪德谩寻前代石，读书还忆旧时台。故人相去无多路，时见虹光烛上台。"}