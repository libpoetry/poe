{"id":"693628","title":"偶吟","dynasty":"明","author":"邹元标","text":"尘埋宝镜已多年，一旦光辉彻万千。不是主人勤拂拭，淤泥那得吐青莲。当年我爱薛夫子，日日焚香可告天。复性功深濂洛秘，谁云书录是言诠。流水何曾与物争，只缘造物忌高名。閒观世态心如水，几为浮名误此生。避世无难涉世难，人情反覆几波澜。从今卷却丝纶手，不著羊裘不钓竿。"}