{"id":"811062","title":"寿张少泉先生七十即用其自寿原韵","dynasty":"清","author":"王恩浩","text":"松柏常经百岁春，典型群仰老成人。齐眉梁案端风度，纵目虞渊慨日沦。板荡不妨仁者寿，衣冠犹是古之民。名缰利锁消除尽，张翰而今有替身。游宦梁园溯旧踪，循名两录荐书中。衙前草映琴堂绿，门下花簪杏苑红。撰述素钦韩笔健，清贫遑惜阮囊空。廿年沧海归帆速，偕老田园意本同。幼安高致属龙头，飞鹤新添石屋筹。宾客尊罍开北海，人伦冠冕重南州。能除遁世烟霞癖，定是前生福慧修。摆脱尘缨消俗状，冥鸿千仞共悠悠。尘海风波两度过，山居啸傲意如何。渊明篱下今栽菊，子美檐前旧补萝。福禄永绥鸠刻杖，呢喃来贺燕盈窠。茶馀酒后康疆盛，颂献箕畴不算多。束马归耕下噀田，壶中静养自然天。不言周鼎三缄口，新筑陶庐一息肩。只有高吟消永昼，能捐俗虑足延年。昔贤斗酒堂边住，亦号遗民亦散仙。傥来富贵本浮云，况值苍头起异军。北阙蒿莱谁过问，西山薇蕨孰同群。幸留黄耇持风教，快睹斑衣趁日曛。赓续耆英开盛会，扶轮大雅共徐君。"}