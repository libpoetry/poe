{"id":"117879","title":"次韵王适游真如寺","dynasty":"宋代","author":"苏辙","text":"江上春雨过，城中春草深。扰扰市井尘，悠悠溪谷心。东郊大愚山，自古檐卜林。微言久不闻，坠绪谁常寻。道俗数百人，请闻海潮音。斋罢车马散，万籁俱消沉。新亭面南山，积雾开重阴。萧然偶有得，怀抱方愔愔。我坐米盐间，日被尘垢侵。不知山中趣，强作山中吟。"}