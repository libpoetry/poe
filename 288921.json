{"id":"288921","title":"题孙乐斋书楞严经","dynasty":"现代","author":"袁嘉谷","text":"唐前译经经品精，唐后译经经文明。譬之玄酒与太羹，味忘无味形忘形。前后一贯楞严经，十卷乃以一笔成。译坛南海广州城，译人房姓融其名。始焉七处心为徵，继辨魔事何惺惺。终焉乘悟一扫清，雪浪科判开众生。古云支译为九译，首楞严译得平衡。我谓儒文兼释行，盛哉时在神龙京。太空寂寂巍且平，抽丝乙乙纵且横。母音叩心心澈莹，写成装后竹简青。南宋即之北庐陵，写经三昧人人醒。愿子更出一头地，心了了处春冥冥。"}