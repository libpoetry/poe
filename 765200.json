{"id":"765200","title":"读《史记》四十首 其二十二 柏人县","dynasty":"清","author":"张晋","text":"高祖平生好谩骂，张王执礼身愈下。贯高赵午尔何人，负气乃欲臣弑君。柏人县中贼暗伏，上过心动不肯宿。怨家告变王逮捕，自刭终何补。贯高榜笞无完肤，王事幸白王已污。自谓吾王孱王也，不知孱王真长者。淮阴彭越尽强王，或杀或醢皆灭亡。高祖之德不可负，孱王几被公等误。"}