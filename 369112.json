{"id":"369112","title":"高阳台·又题梦隐词","dynasty":"清代","author":"杨芳灿","text":"散帙消愁，支琴送日，一番惆怅谁怜。殢酒怀人，思量往事如烟。吟魂合伴梨云住，醒春愁、莫近啼鹃。向翩翩，蝴蝶前身，悟到诗禅。繁华弹指春明梦，把三分尘土，轻换流年。绿遍西泠，楼前春水浮天。镜塘香冷蘋花瘦，掩乌篷、雨外閒眠。任飘零，一枕瞢腾，都付游仙。"}