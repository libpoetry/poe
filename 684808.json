{"id":"684808","title":"灯宵纪事","dynasty":"明","author":"王彦泓","text":"灯楼月沼映春云，箫鼓风前院院闻。但是酒旗歌板地，一时凄切想离群。踏雾天街艳步狂，微风一道染衣香。游人暗逐芳尘去，拾得儿家紫佩囊。春空淡白照银纱，一径幽寻避月华。记得画桥南畔去，绿杨阴下是他家。赵李钿车昔昔游，酒边灯下共迟留。如何月照金堂夜，只有梅花伴莫愁。"}