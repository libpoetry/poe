{"id":"1070746","title":"载酒堂","dynasty":"宋","author":"李光","text":"东坡文章喧宇宙，粲如日星垂不朽。六一老人犹避路，作者纷纷皆束手。俊逸精神追李杜，华妙雄豪配韩柳。晚年流落海南村，黎唱蛮讴随蜑叟。先生已去五十年，遗墨残篇尚多有。丰城宝剑埋狱中，光焰犹能射牛斗。败垣坏壁秘蜗涎，夭矫龙蛇已惊走。独馀黎氏旧园亭，乔木森森免薪槱。半是东坡亲手植，老干樛枝互缠纠。杖藜乘兴访遗像，遐想英风伫立久。曾吹葱叶送迎翁，当日儿童今白首。莫嗟寂寂路荒芜，亦有幽人时载酒。"}