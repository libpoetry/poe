{"id":"252048","title":"环佩·向空潭漱影","dynasty":"现代","author":"邵林","text":"向空潭漱影，沁一缕、心痕澄碧。旧时阆风，归飞无彩翼。此恨何极。缥缈前身事，劫尘消尽，幻古春颜色。泠泠怨响添寥寂。韵咽秦箫，寒凝楚瑟。幽悰更谁能识。念云娥素手，曾叩灵石。深灯遥夕。正孤怀暗抑。佩结秋兰思，如泪滴。金陵梦里行客。怅珠瑛别久，故欢难觅。犹遗我、露魂冰魄。凭记取、那夜星筵对酒，和愁轻摘。馀温在、似劝将惜。莫捲帘、看了玲珑月，教人叹息。"}