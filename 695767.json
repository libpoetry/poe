{"id":"695767","title":"答朱兵宪秉器九日潼关见寄二首","dynasty":"明","author":"欧大任","text":"鸣珂何地忆相从，南北重阳不可逢。河上霜应流九曲，阁前花自削三峰。酒钱肯送陶元亮，官粟堪归邴曼容。留滞谁令频极目，佩萸犹听未央钟。登高闻汝在关城，重镇今屯十万兵。霜角晓声临虢略，露盘秋色傍秦京。千山白雁书犹寄，一院黄花径欲成。独笑太行为客久，旌旗遥望亚夫营。"}