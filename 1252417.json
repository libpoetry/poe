{"id":"1252417","title":"和周尹韵","dynasty":"元末明初","author":"李延兴","text":"雨馀秋水绕清轩，心迹双清好莫言。松寺寻僧陪鹤侣，茆檐对客数鸡孙。年光荏苒惊残梦，生事萧条忆故园。兵后故人知好在，那堪白首卧衡门。雨送微凉入小轩，日高深树听禽言。松崖花落蜂成蜜，芝圃苗肥鹤引孙。黄卷暗销閒岁月，青山宜问好田园。疏檐清簟琴觞静，时有高人访荜门。"}