{"id":"603621","title":"赠南大司马周卫老","dynasty":"明","author":"杨起元","text":"金陵根本地，所守惟旧贤。坦坦此君子，受知实缠绵。非无微疴积，南国仰孚先。连章未肯允，最后许暂旋。严敕耳目臣，以时报公痊。蔼蔼初春日，浩浩春江边。款款却饯送，依依罔流连。举动自典则，老成固无愆。灼灼桃李花，成蹊本何言。九河盛豪杰，黄发参人天。东北兵未息，中原且多艰。公自爱宗社，无为媚林泉。不得杯酒别，众情何由宣。禀度于群彦，兴言寄斯篇。"}