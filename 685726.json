{"id":"685726","title":"送曾县丞复任龙泉二首","dynasty":"明","author":"邓林","text":"紫禁朝回解佩珂，香街遇雨马蹄多。一尊祖饯阳关酒，两耳吴音子夜歌。道远岂辞行迈苦，交深无奈别离何。功名记取□□□，□□□□□未皤。马上郎官去莫迟，东南父老候多时。石田硗硬资膏泽，赤子饥寒待母慈。家年有源华胄远，君心如水故人知。旧时琴鹤应无恙，更折梅花赠一枝。"}