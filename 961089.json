{"id":"961089","title":"清江曲","dynasty":"宋","author":"姚勉","text":"夹岸桃花燕子飞，一江春水鳜鱼肥。丝纶百尺烟波阔，午夜鸣榔载月归。扁舟一叶横沙觜，得鱼烂醉东风里。绿杨深处酒醒时，半江潮落天如水。万顷沧波五月凉，一川红锦藕花香。绿蓑青笠鸣疏雨，老树残烟带夕阳。野船细火夜明灭，一笛风清楚天阔。无鱼无酒且归来，篷底萧疏卧明月。万里西风双鬓华，江南江北老天涯。潇潇两岸梧桐叶，漠漠半川芦荻花。柔橹声中山水绿，一丝买断黄金屋。沙边鸥鸟莫相猜，是非不到清江曲。苇折荷枯人未归，波寒霜落雁初飞。不知节物时时换，又折梅花下钓矶。青山四面清歌发，几点沙鸥起天末。一任长年醉则休，醒时独钓寒江雪。"}