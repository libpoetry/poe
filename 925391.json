{"id":"925391","title":"饮东窗一首","dynasty":"宋","author":"苏籀","text":"丈夫蕴挟胸怀奇，浩然幅郁干虹蜺。俚儒婉娈习和雅，窃笑胡为瓶井湄。奈何平世事蹇蹇，奇士矫荦矜云为。伏波不屑儿女昵，马革自诡排羌夷。叔子逢时经庙略，入则造膝出诡辞。燕公异礼集贤殿，笔削金泥玉检仪。贾生前席觐宣室，立谈痛哭才几时。敬通杜门老著述，言溢千纸罔设施。肮脏黄冠遁丘壑，一旦端委偕龙夔。愚生尚友千载后，读书探道无津涯。猖狂置章留黼座，腐尘潦倒曾何裨。世承朝恩万钧重，省思此去酬毫釐。"}