{"id":"1044670","title":"次韵酬提举林彦伯见赠","dynasty":"宋","author":"黄履","text":"一篇遗我价十州，累幅溢目如星稠。清时名遂事高尚，启期三乐消百忧。嗟余与公晚相值，读此始叹真诗流。辞严义笃起余兴，白云绕笔窗前游。乍如无盐烛青镜，顾视西子知狂羞。又如午夜按长剑，恍惚不辨明珠投。为公聊叙我来幸，皇华相厚如相酬。民淳事简称迂拙，阅月偶谐庭今修。因寻遗迹共登览，乘醉赓咏驰如邮。王襄宣布岂足颂，愧公直欲昭旂旒。"}