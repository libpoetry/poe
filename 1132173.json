{"id":"1132173","title":"游云溪与郡宴用太守韵即事二首","dynasty":"宋","author":"戴复古","text":"溪堂久矣无人到，千骑传呼五马来。流水奔腾砥柱立，好山呈露晚云开。指挥壮士驰骁骑，管领衰翁吊古梅。笑问风流羊叔子，几人登览不尘埃。官府太平无一事，凝香座上著衰翁。飘摇短棹游方沼，缥缈高楼倚半空。把酒夜深霜落后，吹箫人在月明中。使君笑指梅花说，去岁今年事不同。"}