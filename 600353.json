{"id":"600353","title":"雨中感秋和陈公望宫谕韵","dynasty":"明","author":"王弘诲","text":"玉琯凉初应，金壶气转清。轻飙振寥廓，微雨洒檐楹。萧飐变庭翠，响答寒螀声。忽听南归鸿，嗷嗷若为情。元运有代谢，群动递纷更。流光能几何，抚景一长鸣。四十尚无闻，悠悠念吾生。息心观有欲，弃知返无名。至理悟玄寂，耽幽葆嘉贞。聊希广成子，世虑澹无营。"}