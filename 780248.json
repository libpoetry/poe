{"id":"780248","title":"水龙吟 文之兄拈此调为人题乙未亭宴月图，雄俊可喜。因效其体赋此，并踵原韵同梦西谱","dynasty":"清","author":"周星誉","text":"苍然片月飞来，酒波都向青天卷。举杯一笑，东南如此，且听箫管。七百年前，黄楼吹笛，风流未远。看万荷香里，鱼龙跌宕，似睥睨、江山宴。千载猿愁鹤怨，把湖波、倾来重浣。红裙乌帽，古今多少，星飞云乱。海样秋光，不判一醉，流年潜换。待明朝、散了皂靴，双脚又黄埃满。"}