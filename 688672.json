{"id":"688672","title":"至日群公集灵谷寺","dynasty":"明","author":"严嵩","text":"青霞宿雾净朝阴，长笛洞箫悲远林。云窦泉流一壑静，石门路入万松深。回廊古壁留名画，坠叶冷风助梵音。此地岩峦足幽胜，岁时携酒一登临。至日上方吟送酒，尽看鸾鹤在烟霞。阳回嶰谷时方泰，山绕钟陵境自嘉。林下幽香逢蕙草，水边春信见梅花。习池宾客今名胜，转觉风流兴未涯。"}