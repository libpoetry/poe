{"id":"1218452","title":"余观近时诗人往往有以前代台名为赋者辄用效颦以消馀暇 其二 姑苏台","dynasty":"元","author":"岑安卿","text":"吴王筑土山为址，俯视水云三百里。台中歌舞萃华丽，金碧巑岏眩珠翠。江花泛泛浮鸱夷，会稽思霸甘卑辞。千金不买西子笑，一舫竟逐陶朱归。丹砌草深麋鹿卧，凄凄棘露沾人衣。阖庐丘墓虎为卫，至今钟磬闻馀悲。游人不悟国倾亡，松间援笔题真娘。"}