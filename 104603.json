{"id":"104603","title":"李仲求寄建溪洪井茶七品云愈少愈佳未知尝何","dynasty":"宋代","author":"梅尧臣","text":"忽有西山使，始遗七品茶。末品无水晕，六品无沉柤。五品散云脚，四品浮粟花。三品若琼乳，二品罕所加。绝品不可议，甘香焉等差。一日尝一瓯，六腑无昏邪。夜枕不得寐，月树闻啼鸦。忧来唯觉衰，可验唯齿牙。动摇有三四，妨咀连左车。发亦足惊疏，疏疏点霜华。乃思平生游，但恨江路赊。安得一见之，煮泉相与夸。"}