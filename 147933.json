{"id":"147933","title":"题渡水罗汉画","dynasty":"宋代","author":"庞谦孺","text":"偏袒右肩赤一膊，开颜含笑不作恶。广深莫种金莲花，故使浮杯衬双脚。心既忘形亦忘怖，徒使旁观毛发竖。本无行止令人图，竟到彼岸归何处。我知画者意识真，是故古来传到今。亦无此心可得惊，亦无此身可得沈。浪头乘风正得路，不动诘严几时去。从今不往亦不还，一幅之间作常住。君不闻古人只作如是观，请公莫问何以故。"}