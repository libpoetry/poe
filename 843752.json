{"id":"843752","title":"和厦门李子德原韵三首","dynasty":"清末民国初","author":"许南英","text":"漠漠春阴翳不开，跫然人报送诗来。开缄喜见花生笔，展纸长吟酒泻杯。傲睨乾坤延寿骨，蹉跎岁月本粗才！爨琴又遇知音侣，雒诵回环日几回。曾造清时五凤楼，文章无价盍归休？年华不驻人偏老，天地无情气已秋！栗里弃官潜幸免，淮阴降等哙贻羞。芒鞋竹杖随来往，閒作人间汗漫游。人海茫茫叹寡俦，更思汲古缏非修。天将闲散安诗史，人为牢骚唤醉侯。谈笑萧、曹当不让，指挥夷、惠比谁优？似闻烽火滇池急，倚剑看天抱杞忧。"}