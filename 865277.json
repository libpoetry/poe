{"id":"865277","title":"再次韵谢之 其二","dynasty":"宋","author":"邓肃","text":"昌黎论佛骨，南行气亦壮。献书请镂玉，却起北归望。香山最风流，诗酒事夷旷。那知闻琵琶，泪溅九江浪。此身苦海中，风波随荡漾。妄见分南北，无乃眼中障。嗟我果何人，楚狂本天放。外物不须论，有身今已长。斥归水云乡，日醉莲花酿。茗饮过陆羽，禅悦得文畅。安此更何求，万里脱毡帐。死生则置之，北邙岂俱瘴。使君怜我愚，了无逐客怆。谓我耕白云，不独齐眉饷。诗来觅欢处，光芒不可仰。欲醉桃李春，那忧贝锦谤。赤脚敢云无，社舞非时尚。侯门列蛾眉，一见吾其傥。抛砖此当先，积薪君在上。更为李与苏，两家按新唱。"}