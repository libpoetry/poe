{"id":"2548","title":"同家兄题渭南王公别业","dynasty":"唐代","author":"蔡希周","text":"好闲知在家，退迹何必深。不出人境外，萧条江海心。轩车自来往，空名对清阴。川涘将钓玉，乡亭期散金。素晖射流濑，翠色绵森林。曾为诗书癖，宁惟耕稼任。吾兄许微尚，枉道来相寻。朝庆老莱服，夕闲安道琴。文章遥颂美，寤寐增所钦。既郁苍生望，明时岂陆沉。"}