{"id":"419953","title":"满江红 饮百二梅花馆，赠雪郎月秋","dynasty":"近现代","author":"邓潜","text":"雪月双清，一齐化、玉儿魂魄。是谁取、风流名字，可人秋色。扇角香风春入画，壶心红泪卿休滴。坐香中、百二树梅花，仙云白。惠连赋，还吟得。广寒曲，曾亲历。自开元一梦，又逢今夕。对镜试翻雌蝶翅，开笼莫绊娇莺翼。小桃边、容访薛涛孙，枇杷宅。"}