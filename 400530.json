{"id":"400530","title":"渡江云","dynasty":"民国末当代初","author":"饶宗颐","text":"诗书分内事，殷勤片叶，远寄暮寒初。看红瓷候火，世短意多，笔砚费舂锄。东风如酒，转平芜、可似西湖。想昔日、依依汉上，新柳已成株。愁余。征帆万里，室迩人遐，更栖迟何处。漫赢得、书随客老，画共灯孤。莼鲈亦有他乡好，纵雁少、先见来书。凭问讯、梅花入梦中无。"}