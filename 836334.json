{"id":"836334","title":"疏帘淡月 庭前植双桂十年矣，不着花","dynasty":"清末民国初","author":"聂树楷","text":"凉阶过雨，看翠影亭亭，扶檐双树。招隐淮南，解识将人留住。玉溪吟到无题处。尽低徊月中香露。谁将绿蜡，剪成纤叶，枝枝分布。已经过十年辛苦。记夏灌寒泉，春培酥土。矜贵天香，屡把花期耽误。前身金粟如来付，问何曾色相轻睹。无花也好，免教吴质，偷磨仙斧。"}