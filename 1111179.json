{"id":"1111179","title":"次韵孝若谢报谒二首","dynasty":"宋","author":"许及之","text":"访旧论交忆断金，闭门宣想日高吟。应思后牧长回首，更学阴何苦用心。顾我自知经世浅，如君何苦爱人深。相逢休说东山话，已觉昨非犹至今。如悬夜雨润冬晴，菜本朝来翠浪平。菊老容成宜退听，梅开真爱欲相迎。拥炉静坐心非想，把笔题诗思过清。写寄城西老朋友，数能过访不无名。"}