{"id":"817324","title":"秋日同金孝廉钟越游新城汪园五首","dynasty":"清","author":"戴亨","text":"肩舆出近郭，引缆赴遥岑。兴发淩虚棹，心清浴水禽。岸沙疏雨润，村路白云深。未览林园胜，晴郊已散襟。舍舟登彼岸，策杖踏秋原。苔滑欹桥路，云生古寺门。溪山娱老性，尊斝就名园。持此幽偏意，应同静者论。入门披竹露，觅胜信芒鞋。瑶草潜幽涧，山花坠古厓。烟霞如有待，樵牧且相偕。眷恋林泉好，经过每畅怀。飞阁淩霄起，登临入望宽。江声流槛外，山色扑檐端。时序清秋晚，风霜白日寒。东西连楚越，乘兴一凭栏。景物探幽邃，风光解送迎。林峦多变态，登眺屡移情。南北身无定，欢娱感易生。名山何处卜，归老遂躬耕。"}