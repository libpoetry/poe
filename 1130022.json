{"id":"1130022","title":"颂古十七首","dynasty":"宋","author":"释道行","text":"枯树云充叶，凋梅雪作花。击桐成木响，蘸雪吃冬瓜。长天秋水，孤鹜落霞。落叶归根，铁牛当路。来时无口，索盐得醋。金槌不动落群机，列圣丛中第六祖。用尽自己心，笑破他人口。八角磨盘空里走，金毛师子变作狗。赵州庭前柏树子，昆崙眼睛如点漆。笑他法眼谤先师，觉公心苦口如蜜。不立孤危机本峻，赵州老子玉无瑕。当头指出殿里底，刬尽茫茫眼里花。赵州放下著，碓觜忽生花。虽然无一事，验尽当行家。土埋处处铁菱角，半夜经由未觉难。于晓岭根伤中倒，方知行过铁门关。苍龙带雨离深洞，彩凤衔花入帝关。一句古今无渗漏，祖师不在东西山。天生白额南山虎，牙爪曾当八面风。月落三更穿市过，痴人投晓觅行踪。因我得礼你，昆崙卧潭底。虽然浪拍天，身上无滴水。新年佛法晢真风，笑杀街头贺岁翁。三级浪高何处去，谩将双剑定雌雄。古人一莫，切忌啖啄。临济权寄库，德山顿萧索。截断佛祖机关，显出顶门一著。子细审思量，分明欠一著。且道欠那一著？棒下血淋淋，真鍮不博金。鸳鸯亲绣出，休更觅金针。如何是佛，口是祸门。一钱不直，卖与买人。门前石塔子，八白与九紫。方道既分明，免被巡官使。堂堂白日上刀梯，任是昆崙眼亦迷。多谢门前案山子，春来秋去泄天机。江南江北勿同伦，疑了还疑笑杀人。谁信一盘油煠底，古今塞断是非门。"}