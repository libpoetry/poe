{"id":"741841","title":"天津查俭堂分守庆远重建龙溪黄文节公祠赋寄","dynasty":"清","author":"汪孟鋗","text":"天津查君今豪士，权守蛮荒天所使。文章政事到古人，能使古人今不死。谁遣涪翁住南楼，赤脚承溜不言愁。楼前杜鹃叫钩辀，何时金鸡赦九州。生来羁管死恋留，部民献地庙祀修。嘉定以后兵燹改，丹霞不作此心在。云兴雷集倾一时，山高水长望千载。诗人万子君故知，妙赋南池工部祠。吾家仲弟才亦横，生好公诗如性命。假若二子在世间，定有杰句发天悭。题成欲寄重欷歔，万里遥酹愁云山。"}