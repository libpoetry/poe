{"id":"1045233","title":"新安吕公尚书夫人坟","dynasty":"宋","author":"徐积","text":"彼美新安，有水有山。有坟岿然，百五十年。爰有曾孙，赤韨朱轩。来守兹土，以慰斯坟。扫除必躬，奉祠必亲。水毛陆产，膋牲上尊。百物皆具，千兵骏奔。观者如堵，从者如云。心追无穷，诚通无垠。溟漠之魄，恍惚之魂。如辟其涂，如启其门。如兴于寝，如作于室。如出黄泉，如见白日。"}