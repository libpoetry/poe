{"id":"1193536","title":"襄阳为卢窦纪事","dynasty":"唐","author":"元稹","text":"帝下真符召玉真，偶逢游女暂相亲。素书三卷留为赠，从向人间说向人。风弄花枝月照阶，醉和春睡倚香怀。依稀似觉双环动，潜被萧郎卸玉钗。莺声撩乱曙灯残，暗觅金钗动晓寒。犹带春酲懒相送，樱桃花下隔帘看。琉璃波面月笼烟，暂逐萧郎走上天。今日归时最肠断，回江还是夜来船。花枝临水复临堤，闲照江流亦照泥。千万春风好抬举，夜来曾有凤皇栖。"}