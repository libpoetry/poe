{"id":"848742","title":"齐天乐 庚戈元夕都下遇赵立之","dynasty":"宋","author":"丁默","text":"倦云休雨风还作，交相醒花苏柳。字满吟灰，痕添坐席，赢得新愁痴守。归期未有。负小院移兰，故园尝韭。谩道春来，沉腰惟觉似秋瘦。烧灯时候是也，楚津留野艇，曾趁芳友。问月赊晴，凭春买夜，明月添香解酒。□知别久。怅帝陌论心，客尘侵首。戏鼓声中，旧情犹在否。"}