{"id":"1114847","title":"送元勋不伐侍亲之官泉南八首","dynasty":"宋","author":"李廌","text":"卷中识尽古来人，笔下文章日日新。万里从亲海边县，要令南国见麒麟。君房言语妙知名，元凯春秋癖已成。作者风流公莫让，要令江海听文鸣。看罢吴山看越山，一帆千里玩风澜。令人颇忆羊裘老，为钓桐庐七里滩。解知身世两鸿毛，肯羡一钩连六鳌。有口惟宜醉醇酒，时时痛饮读离骚。梅雨晴时荔子丹，绛囊青幄共檀栾。按图读谱尝珍品，大胜关西苜蓿盘。泉南南浦是南溟，瘴雾熏人不用醒。想对文书搔首罢，刺桐花下学兰亭。瓯闽接壤气多同，只恐泉南有飓风。撅虹见时定翻海，禦寒裘褐要重重。粤藤玉板泽于脂，歙婺隃糜理胜犀。归日锦囊诗几许，七闽当有数千题。"}