{"id":"433477","title":"春日杂诗三首","dynasty":"近现代","author":"黄浚","text":"冷官仰屋椽，饭罢付春睡。文移未挂眼，鞅掌叹何自。鸢肩彼何人，笑我骨不媚。侧闻孜孜谋，终集闾巷议。吾身甘贫役，绝言弃智慧。阳春宣圣恩，秋卉讵含惠。出门路千歧，凝望掩寒涕。沈思及未来，突兀千悲辛。岂唯觉昨非，顷念倏已陈。稍怜风日佳，忽复侵暮春。泓水活馀绿，园花回旧嚬。独忧人世事，颓下无涯津。信知艰虞会，翻见光景新。万事随洪波，吾曹诚僇民。园花亦葳蕤，散漫依墙东。照海复倚天，香色浑难同。踟蹰花枝前，淡沱伤千红。譬如南国姝，娉婷一世空。绝代不自怜，修名孰有终。俛仰成兴衰，万物理可通。桃李自无言，亮彼造化功。"}