{"id":"653306","title":"庚午秋日游忠显寺寺僧设酒殽款曲甚至临别出画马小图一幅索予赋诗予既被酒奋笔以寓所怀","dynasty":"明","author":"张宁","text":"房星夜堕渥洼水，八尺龙骧就中起。一朝职贡入天闲，蹀躞康庄五云里。尾长窣地香尘浮，目光夹镜寒不流。千金之价不足数，顷刻万里能周游。奚官牵出连钱动，仰首长鸣金勒重。乌骓赤兔尚腾骞，骥騄乘黄伏翔踊。玉门关外苜蓿肥，黄尘白草相依微。何当汗血向沙漠，奋身霄汉随龙归。"}