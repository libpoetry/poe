{"id":"688790","title":"武宁关书事","dynasty":"明","author":"何乔新","text":"奉诏远行边，双旌拂锦鞯。阵依鱼丽法，谋用豹韬篇。草满蜚狐塞，沙填饮马泉。功成何所愿，遗像画凌烟。晓度黄花岭，轻裘冒薄寒。笳声惊宿鸟，旗影走长蚖。孤戍烽初暝，阴崖雪未乾。何当擒颉利，奏凯拜金銮。群峰环拱处，巀嵲峙关城。北近戎王垒，南连汉骑营。风高悬旆裂，雪暗冻鼙鸣。试数防边将，谁如李北平。鸟道萦孤嶂，潼函未足多。马肥秋出猎，士饱夜闻歌。杀气浮朱戟，寒光晃玉珂。先声闻漠北，塞骑自投戈。"}