{"id":"1007468","title":"风水僧善用期之不遇","dynasty":"宋","author":"董嗣杲","text":"用僧期不来，子午针头误。沉迷负所传，老去眼隔雾。言甘说中少，见陋遭时恶。三椽当道架，山色翠回互。空旷乏人守，有欲绝反顾。岂无世事非，何能日如故。昨收松下书，欲见展心晤。遍寻莫知踪，望极柏山路。马荒人亦倦，酒熟秋垂暮。浮身真是浮，参取折芦渡。"}