{"id":"807790","title":"沁园春  留别韩闻西","dynasty":"清","author":"陈维崧","text":"昔客京华，花月无愁，文章有神。记歌终惯窃，念奴笛曲，酣来曾吐，丞相车茵。侠骨嵯峨，壮心腾上，肯受蓝田醉尉嗔。休羁绊，笑本非残客，讵是穷宾。百年几度佳辰。且乞取溪山自在身。想后园莺哢，新簧尚涩，小桥梅事，瘦玉将皴。恋栈何为，脱韝亦可，归趁风光弄早春。难忘处，只隔窗灯火，两月情亲。"}