{"id":"210205","title":"一寸金·吾爱吾庐","dynasty":"宋代","author":"陈允平","text":"吾爱吾庐，甬水东南半村郭。试倚楼极目，千山拱翠，舟横沙觜，江迷城脚。水满苹风作。阑干外、夕阳半落。荒烟瞑、几点昏鸦，野色青芜自空廓。浩叹飘蓬，春光几度，依依柳边泊。念水行云宿，栖迟羁旅，鸥盟鹭伴，归来重约。满室凝尘澹，无心处、宦情最薄。何时遂、钓笠耕蓑，静观天地乐。"}