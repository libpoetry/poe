{"id":"432184","title":"偕友闲步台城口占二首","dynasty":"近现代","author":"李冰若","text":"劫回天地忽相逢，京雒风尘改旧容。息影无方思学佛，逃名有计欲归农。千秋玄武湖中水，几杵鸡鸣寺里钟。消尽江东龙虎气，白云南望一重重。故乡消息久沉沉，摇落江南岁暮心。红豆春风成幻梦，青灯秋雨入微吟。覆巢苦念梁间燕，焦尾生怜灶下琴。何日夫夷江畔路，芒鞋相与踏春阴。"}