{"id":"1078635","title":"观行上座所作维摩问疾图","dynasty":"宋","author":"释士圭","text":"道人眈眈痴虎头，瞭然电转开双眸。枯木已死寒岩秋，定中霹雳摧四牛。起来下笔不能休，新诗字字蟠银钩。发其馀者漫不收，散而纵横为九流。我观此画真其尤，病维摩诘小有瘳。文殊大士从之游，彼上人者难对酬。两公文章虎而彪，万古凡马空骅骝。向来曹韩与韦侯，笔端亦尝知此否。世间画本多山丘，阅人何翅如传邮。对此可以销百忧，先生胡为吟四愁。"}