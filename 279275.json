{"id":"279275","title":"兰陵王·娄妃墓","dynasty":"现代","author":"周岸登","text":"赣江侧。谁鼓皇娥怨瑟。凭华表、追赋楚招，血染楟花化愁碧。生金剩片石。香骨千年未蚀。依稀见、环佩夜归，寒月流哀叫鹃魄。精魂恋幽穸。叹础绣孳苔，镫暗余漆。摩笄山影无惭色。寻墨妙屏翰，谏书焚草，骄王心荡痛逊国。殉君矢天日。千尺。镜波汨。便烈掩蟂矶，歌断松柏，芜城远浦悲何极。怕鹤露宵警，泪倾铜狄。铅山曾此，吊逝水，纵健笔。"}