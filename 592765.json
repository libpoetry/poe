{"id":"592765","title":"嵩丘仙鹿歌赠刘氏","dynasty":"明","author":"欧大任","text":"君不见羡门子，乘鹿日游三万里。侍从缤纷玉女来，青毛节下白云起。君不见齐女生，莲华峰头骑鹿行。中天照曜仙人掌，手把芙蓉朝玉京。今之玄鹿嵩丘出，青鸾为群鹤为匹。嵩于五岳标第一，旁有太室与少室。刘君白发嵩之阳，汝南亦是仙灵窟。三花结佩共何人，双管淩云记前日。谏垣一出守三巴，蚤忆还山采芝术。史有黄门给事书，颂多西蜀词人笔。归来驭鹿似苍虬，三十六峰遨以游。龙门底柱叱其立，太行王屋指使留。玉虹双夹行更曳，紫电昼闪不敢收。馀霞片片散成绮，頫窥千折百折如丝之浊流。仙家石鼓满岩口，有时击之魑魅走。黄姑织女解其绶，彗出东方东为帚。上扫青天万古之浮云，下揽函谷千山之紫气，大笑系之玄鹿首。霓旌风旆飒飒残，山叶为之丹，壑龙为之蟠。赤霜之袍九华冠，忽若行春夹毂看。急雨碎掷珊瑚寒，我来东南骑茅狗，执君之鞚酌玉斗。劝君酒，为君寿。明月清秋无尽期，青崖玄鹿长相守。回首罗浮大药成，头颅已瘦骨已轻。愿随道士浮丘去，接上嵩高调玉笙。"}