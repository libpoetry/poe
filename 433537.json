{"id":"433537","title":"贻珠楼杂诗（七首录二）","dynasty":"近现代","author":"黄福基","text":"楼东一区园，隘仅盆盎妥。雪松与风篁，栽艺乃不可。墙外邻家树，荫与檐瓦堕。移榻夏招凉，清风不厌我。一卷后山诗，茶瓯隔尘堁。此身安寂寥，惜无琴在左。秋灯倍净碧，摊书阁两肘。昨得临川集，披读蕉在口。欧曾起唐衰，意气公未后。兀傲见其人，越世启旁牖。如何崇周官，竟以祸黔首。信古或未非，廉悍丛怨咎。是非数百年，文章公不朽。"}