{"id":"665487","title":"玄明宫行","dynasty":"明","author":"郑善夫","text":"君不见玄明宫中积金碧，云是权珰结真宅。贝阙凭陵上帝居，彤台照耀长安陌。雕龙铸虎歘飞动，至今赤日风云黑。崖壑天开朔漠摇，鲸鲵日吼沧溟仄。探奇秪见灵怪集，矫首翻诧星辰迫。西国只园应渺茫，六朝萧寺空千百。白龙胡为作鱼泣，想尔当年势辉赫。土木经营动四方，珍奇联络来重译。分明造化出其手，左挥右霍何不得。欲将燕市作蓬山，便有神人为驱石。奸雄到死竟不悟，骄奢之末无终极。气数相乘可自由，李猫赵鹿空回头。君不见大市街头权倖路，古来齑粉谁曾收。"}