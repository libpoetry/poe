{"id":"703694","title":"山居十首","dynasty":"明","author":"释函是","text":"百岁光阴大半过，西山消息近如何。石门有路知通塞，空谷无人但啸歌。三峡小桥黄叶少，五溪流水白云多。尝因世上疑天上，纵得长生事转讹。已办深山老此身，到来山事又从新。拟安水碓寻溪路，取转租田替佃人。秋月满天云影碎，西风匝地雁声频。目前景物随时得，收拾僧房且过春。坐石何年到夜深，临溪松竹已成林。一时人事将非昔，万叠峰峦又是今。月影入潭无透路，雪花投树有微音。每当寒到知身老，灯暗香残怯曙襟。虎迹纵横万壑阴，难辞生客远相寻。传来世故疑前代，看去人心岂但今。风细稻香过浅草，日西檐影上高岑。已知寒暑迁流尽，更说颓龄雪鬓侵。一般雪色白如绵，随意风吹堕野田。万里飞花谁不爱，千林掩室独颓然。极深断壑堆难化，绝顶孤峰出最先。久住山中冬景好，地炉宿火到新年。青帝乘权辟大荒，雪消冰泮石泉长。山花远近春光遍，岸柳高低风力狂。野鸟不知声巧拙，晓烟无计色苍茫。试从檐际偷舒眼，大块何曾有主张。有客篮舆破早霜，寻僧访道意偏长。逢人但问葛洪子，觌面难酬粉署郎。衰柳几时曾浅碧，寒花今日且深黄。青山白水看容易，猿叫阴风送夕阳。万顷湖光入镜楼，四窗虚豁水天秋。短墙砌绕围黄独，长径松高映绿畴。山雨欲来封蚁穴，溪风骤至起龙湫。夜长一觉鸡初报，再理重衾倚白头。山居遮莫厌长贫，尽日逢人但任真。云散密林关不住，泉分远涧漏还频。芰荷花发犹当曙，梅蕊香舒未是春。谁道塞鸿南度远，澌流已到玉门津。历尽风烟好住山，满林丛棘不须关。白开高顶松花瘦，红脱孤崖枫叶閒。倚树微吟寒始觉，绕空长啸老成顽。万峰重叠知深浅，莫守层阴误鹤还。"}