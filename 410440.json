{"id":"410440","title":"悯农 八月二十四日雨，至十月五日止，田庐尽淹，禾稻生耳，自道光己酉以来未有之灾也，嗟我农夫，何以卒岁","dynasty":"近现代","author":"金天羽","text":"漏天沈沈雨脚直，湖神夜半叩我室。晓看湖云万片低，雪浪蛟鼌翻广泽。今年农夫告大有，底事秋霖忽淫溢。禾稼垂头根烂死，长穗多供雁鸭食。水中捞泥作堤埂，日暮归来脚肿湿。惊蛇入户鱼生灶，瓮无馀粮爨乏棘。我家门巷势最高，水过湖心捣衣石。支离庭菊开数丛，螃蟹虽肥不忍吃。米贵便须禁酿酒，岁晚恐难补种麦。一雨四旬方开霁，水土何由分壑宅。垂虹桥下波瀰瀰，寒菜荒畦试种植。嗟尔流亡曷暂归，鸦阵西风晚来急。"}