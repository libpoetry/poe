{"id":"55923","title":"春雨述怀","dynasty":"明代","author":"张宇初","text":"方雨盈暮春，微和殷仲月。幽居适静恬，涤此烦忧结。管葛非世才，鞅斯固时蹶。悲怀黎元慨，曷睹孤愤辍。愿协安期游，远遂巢由别。防闲在立诚，肥遁滞所悦。永夕怅膏霖，崇朝坐轻&lt;风戉&gt;。韶光愈萍梗，荣艳第消歇。弱柳间啼莺，丛芳薄鸣筜。回溪急涨喧，梦草群芳孽。宴寂乐虚明，尘编或余阅。蚁封竞朝暮，狐啖纷起灭。千截一息存，冲衿皓冰雪。精庐分处约，念彼情内热。终藉岩谷栖，捐躯付高洁。"}