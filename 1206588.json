{"id":"1206588","title":"鸣鹤遗音　苏武慢  其八 并序","dynasty":"元","author":"凌云翰","text":"驴背驮诗，鸱夷盛酒，晓踏苏堤残雪。露阙云门，璇阶玉宇，照耀日华光洁。见说孤山，犹存老树，清兴一时超越。画船归、更有渔舟，此景顿成奇绝。还四顾、表里通明，高低一色，尘土不容毫发。却忆韩郎，花开顷刻，谁得染根仙诀。雪后园林，天开图画，眼界迥然俱别。待黄昏、约取林逋，湖上朗吟香月。"}