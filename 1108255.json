{"id":"1108255","title":"立春内中帖子词","dynasty":"宋","author":"刘才邵","text":"兰殿光风转，椒涂淑气浓。柳烟添晓翠，花露浥春容。紫禁迟迟漏，瑶箱细细风。君王问安早，红烛照帘栊。宝胜金书小，酥盘花样新。六宫呈妙巧，清晓庆佳辰。瑞气笼春宫殿高，天官仙乐奏云璈。欲知圣寿无疆处，王母千回献碧桃。君王圣母与天通，预建慈宁广内中。果庆回銮功已就，纂修事实示无穷。春归顿觉日华迟，乐事偏多属圣时。万寿声中觞酒满，年年岁岁拥春祺。"}