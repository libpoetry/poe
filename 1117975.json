{"id":"1117975","title":"春近山中即事三首","dynasty":"宋","author":"陆游","text":"乞得松楠手自栽，结茅聊喜避风埃。百年孰与梦长短，万事只如云去来。雪后梅花初半吐，身闲樽酒盍频开。锦官城外青羊路，常记当年小猎回。节物贫家有故常，春盘腊粥逐时忙。悠悠岁月催双鬓，草草鸡豚荐一觞。人意自殊平日乐，梅花宁减故时香。小园新展西南角，挂树青萝百尺长。世乱王孙泣路隅，时平野老醉相扶。种桤正可三年大，爱竹何曾一日无。细路迢迢上云雨，轻舟渺渺入菰蒲。暮归剩欲谈幽胜，安得丹青为作图。"}