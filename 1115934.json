{"id":"1115934","title":"和酥花二章","dynasty":"宋","author":"杨杰","text":"姑射山中冰雪肤，造花凭仗箸头酥。生成自有神仙术，点化亦同天地炉。全用阴功催气候，不从凡土起根株。顿教寒处萌春物，邹律回阳得似无。一盘花卉斗工夫，孰谓真酥胜假酥。白石萌芽生玉种，寒林枝干守丹炉。缕金滴粉休随俗，剪綵黏膏近守株。翻忆岭头梅带雪，使归曾得信音无。"}