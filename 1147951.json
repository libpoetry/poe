{"id":"1147951","title":"怀素师草书歌","dynasty":"唐","author":"马云奇","text":"怀素才年三十馀，不出湖南学草书。大夸羲献将齐德，功比钟繇也不如。畴昔阇梨名盖代，隐秀于今墨池在。贺老遥闻怯后生，张颠不敢称先辈。一昨江南投亚相，尽日花堂书草障。含毫势若斩蛟龙，握管还同断犀象。兴来索笔纵横扫，满坐词人皆道好。一点三峰巨石悬，长画万岁枯松倒。叫喊忙忙礼不拘，万字千行意转殊。紫塞傍窥鸿雁翼，金盘乱撒水精珠。直为功成岁月多，青草湖中起墨波。醉来只爱山翁酒，书了宁论道士鹅？醒前犹自记华章，醉后无论绢与墙。眼看笔掉头还掉，只见文狂心不狂。自倚能书堪入贡，一盏一回捻笔弄。壁上飕飕风雨飞，行间屹屹龙蛇动。在身文翰两相宜，还如明镜对西施。三秋月澹青江水，二月花开绿树枝。闻到怀书西入秦，客中相送转相亲。君王必是收狂客，寄语江潭一路人。"}