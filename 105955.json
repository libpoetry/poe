{"id":"105955","title":"赠方童子·我年五十九","dynasty":"元代","author":"方回","text":"我年五十九，门弧子垂左。我今年七十，见子双髻鬌。腹仅椰子大，贮书一何夥。疾读建瓴水，响应炙车輠。光怪蟠肺肠，不啻珠万颗。小松三尺许，千丈气磊砢。近笑韩氏子，瑟僩了细琐。远笑陶翁儿，但解觅梨果。我年如子时，记诵亦云颇。举苕乃遗帚，一懒万里堕。愿子于心田，及时勇耕播。秋成敛精凿，糠秕勤筛簸。子之名曰燧，此语本宰我。舍旧新是图，学问甚改火。字之曰又新，进业幸勿惰。譬如万里途，幸已餱粮裹。一旦辍于行，骏马同鳖跛。近世文字繁，动辄百箧锁。谁能发蠹鱼，丹铅拂埃堁。手之而口之，五夜孤灯坐。林下时思之，解衣盘薄臝。六经四书外，一一与探揣。鹏鲸大胾嘬，余子或螟蠃。又新有如此，名世岂不可。江之水汤汤，念子驾归舸。溯源寻紫阳，子其正帆柁。"}