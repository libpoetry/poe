{"id":"897575","title":"北原","dynasty":"宋","author":"张耒","text":"秋风日夜吹北原，秋芜经霜不复繁。萦纡一径渐可蹑，步踏落叶披榛菅。萧萧九月草木变，独有修竹犹禁寒。青红野实不可辨，晚日照射霜榴殷。巉巉女几更清瘦，崖壁刻削无云烟。潦收石出洛水好，静夜侧耳声潺潺。原西古城有微路，禾黍离离荒野田。人家岁熟妇子乐，村巷日暖牛羊閒。登临嗟我幸无事，况有美酒供开颜。射麋猎兔可卒岁，弃掷万累休嗟叹。"}