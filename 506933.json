{"id":"506933","title":"题冯敏山水图","dynasty":"明","author":"杨荣","text":"凤池仙客天机精，笔端点染真天成。想当适意自盘礴，呼吸造化含元英。欣然写此得佳趣，云水微茫带烟树。左拿右攫森相樛，恍若蛟龙飞不去。悬崖峭壁不可攀，岧峣直入霄汉间。幽亭卜筑在深处，尘氛不到清昼閒。是谁潇散事游赏，短棹轻舟自来往。晚风不动碧波平，潋滟寒光映兰桨。斯人伟矣真罕俦，飘飘俨若坡仙流。披图一览发清兴，彷佛万里江南秋。"}