{"id":"683441","title":"喜于鳞视关中学因寄二首","dynasty":"明","author":"王世贞","text":"侧目其如邺下名，谈经仍贵济南生。天回太华风前色，地坼黄河雨后声。遂有玺书高北斗，欲令词笔重西京。毋论王贡弹冠事，即使渔樵气亦平。矫首邢襄秋色回，大河雄剑莽风雷。人龙自起中原卧，天马争从西极来。所至仪封应为请，重过关尹未须猜。搴帷落日仙人掌，好寄芙蓉露一杯。"}