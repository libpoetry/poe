{"id":"685198","title":"宿桂阳道中石燕馆次沈仲律韵三首","dynasty":"明","author":"王缜","text":"暂停石燕馆，试问桂阳州。稻引沟分径，山围水曲流。飞鸿何处没，羸马几时休。今古闲来往，高歌欲白头。客梦三更醒，吟怀一味清。鸡声连晓散，月色傍人明。野寺闲云占，危桥古木撑。瘴烟须避舍，秋气正侵淩。独坐山斋静，孤心转不堪。干戈愁塞北，水旱叹江南。献纳曾何补。咨诹每自惭。民风随次采，佳句亦吾耽。"}