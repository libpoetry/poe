{"id":"703599","title":"阿字行后作七首","dynasty":"明","author":"释函可","text":"少小不相识，缘师起相思。毅然请独行，随身破衲衣。崎岖七千里，出塞致书词。见书兼见汝，见汝如见师。我来八九年，是日一展眉。初至文殊寺，日暮雪绥绥。冻手解皮囊，短札外无馀。主人敬爱客，烧泉夜围炉。遂罄乡国语，一一与泪俱。或尔强欢笑，或自简残书。谈道欲抗昔，言诗每起予。得句必朗咏，时惊山鬼呼。寒腊亦易过，从予策蹇驴。遍视新流人，兼履旧边隅。一闻西岳言，跃跃动衣裾。爰登千山顶，翘望医巫闾。分题写怪石，摘食尽野蔬。冰解梨花落，兴尽春已徂。扶杖过金塔，寺小足安居。况复主人贤，善谑礼无拘。经夏复经秋，凉风满庭除。忽忆匡山期，掩卷赋归与。严命难再淹，令我立踌蹰。言别多哽咽，况我大漠中。我身如断梗，尔身亦飘蓬。相聚虽一岁，恍惚数夕同。尔留已多恨，尔去更何穷。秋风振高林，落叶分西东。雁飞不成队，菊开不成丛。作书报汝师，兼上老人峰。平安复平安，把笔心正忡。收拾旧布囊，新诗叠重重。临行不敢泣，各自惨心容。河冻不能俟，言寄海舶中。仰看鹤路直，俯视鲸波重。千里在呼吸，一杯浮虚空。日星挂眉睫，灏气荡心胸。禁声莫高吟，恐或惊鼍龙。且喜免霜雪，其如多风波。知尔能自信，风波奈尔何。因再整麻履，还向蓟门过。京尘犹漠漠，京阙尚峨峨。此地惟贵游，孤钵莫蹉跎。乞食过东鲁，敛策入白门。白门我久游，故迹应尚存。板桥通秦淮，高楼近长干。虽无钟山松，雨花可盘桓。旧识如相问，休言雪窖寒。稽首栖贤老，百拜华首台。少病复少恼，步履永康哉。月缺必复圆，鹤去必复回。时序有循环，雪消春水来。愿言各加飧，毋重念不才。"}