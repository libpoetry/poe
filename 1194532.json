{"id":"1194532","title":"河传","dynasty":"唐","author":"李珣","text":"去去，何处。迢迢巴楚，山水相连。朝云暮雨，依旧十二峰前，猿声到客船。愁肠岂异丁香结，因离别，故国音书绝。想佳人花下，对明月春风，恨应同。春暮，微雨。送君南浦，愁敛双蛾。落花深处，啼鸟似逐离歌，粉檀珠泪和。临流更把同心结，情哽咽，后会何时节。不堪回首相望，已隔汀洲，橹声幽。"}