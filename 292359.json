{"id":"292359","title":"九张机·一张机。女桑叶老乳莺飞","dynasty":"现代","author":"张仲炘","text":"一张机。女桑叶老乳莺飞。春丝更比柔荑白，簇新机杼，无边光景，不似旧年时。两张机。织花先选好花枝。寻常卉叶难相称，兰花嫌俊，梅花嫌瘦，宜配耍花儿。三张机。千端万绪苦颦眉。纤纤细把金钗擘，机头才理，心头一点，越觉乱如丝。四张机。呕呕轧轧响参差。篝镫彩伴深宵聚，一般花色，千般情绪，各自费禁持。五张机。寥天雁断锦书稀。中间待织回文字，愁伊不识，无人能会，笔画省些儿。六张机。鸳鸯织就悄寻思。年来只是纷飞惯，如何偏恁，双双栖宿，独立泪痕滋。七张机。七襄异样彩纷披。无端改制天孙锦，盘花结朵，翻云覆雨，蓦地触相思。八张机。金刀在手故迟迟。深情比似谁长短，凭教裁剪，莫将错断，长是两分离。九张机。相将寄与作春衣。一梭一缕思萦系，回肠九曲，随伊千转，谁为告君知。"}