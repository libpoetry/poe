{"id":"796087","title":"百字令 题桃蹊雪院本","dynasty":"清","author":"钱瑗","text":"馀生有几，最难得、挨到收梢时节。妨命祗缘才太艳，倒受千般磨劫。锦字缄情，绿华写恨，泪点成红雪。至今溪畔，但闻流水呜咽。遥见狂虏氛中，桃花一骑，绝代倾城色。直算望夫山下殒，栀子同心先结。兵气飞扬，愁云惨淡，魂冷天边月。我来题曲，冻痕冰指如铁。"}