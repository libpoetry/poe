{"id":"828092","title":"节师见予九日诗寄语曰岂忘庚戌重九耶何诗中未及之盖是秋节师入都吊张文襄公之丧予以九日邀同陈韬老集于十刹海广化寺凄然相对二老皆有诗刘松庵为图记之今忽忽八载矣感赋长句奉寄以志哀","dynasty":"清末近现代初","author":"陈曾寿","text":"庚戌重九那可忘，置酒萧凉广化寺。愁对先朝两白发，写图题句供流涕。是时新遭相公丧，隔湖第宅喧哀吹。江山雕疏老成殂，桓公此座当谁继。九原可作应痛绝，大荒披发今何世。玄阴凝冱日暂开，绮皓天留资倚畀。国门馀生竟重入，访旧仍返西州骑。岁寒堂上作端午，玉盘角黍曾分赐。岂知遁窜复人间，去天万里题糕字。我皇广渊齐圣祖，天降殷忧岂无意。蹉跎小忠甘九死，回潮万事空馀泪。怀贤念乱数佳辰，唳霄一雁心相寄。"}