{"id":"523847","title":"赠复斋子二十韵","dynasty":"明","author":"李梦阳","text":"岂谓悬弧日，今逢献袜辰。梅樽初介寿，葭管暗浮春。王国多贤者，朝廷是圣人。八荒元皞皞，七世益振振。北斗天元气，南阳帝近亲。方城郁律律，江汉白粼粼。忆昔生申甫，崧高实降神。一阳消长意，七日往来因。刻志耽经史，忘形不缙绅。座无绝缨客，门有曳裾宾。楚醴朝朝设，梁园事事新。心于业遂广，性以学而淳。礼乐河间并，文章子建邻。八公传诀日，三老述年晨。瑞雾濛朱阁，香尘拥画轮。筵开金玳瑁，烟袅玉麒麟。避地淹丛桂，停云咏大椿。力耕知稼宝，苦节愧儒珍。欲振扶摇翮，其如潦倒身。吕嵇千里驾，终拟托雷陈。"}