{"id":"826366","title":"虞美人·月夜过陈朗山先生梅窝。老梅数树，冲寒竞放，杂坐林底，清气袭裾。有客倚短竹一枝，雪色花光，随声上下，觉逋仙暗香浮动月黄昏句若为此地咏者。先生出酒饮客，命记以词","dynasty":"清末近现代初","author":"潘飞声","text":"寻幽未觉羊裘冷。寒夜开三径。笛声惊醒翠禽飞。摇动濛濛香雪一千枝。天风吹上王山月。照见金杯凸。为谁展画立徘徊。似有风鬟雾鬓隔花来。"}