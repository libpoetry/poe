{"id":"427166","title":"西平乐","dynasty":"近现代","author":"黄侃","text":"故国颓阳，环宫芳草，秋燕似客谁依。笳咽严称，漏停高阁，何年翠辇重归。看殿角孤云覆苑，林杪轻烟漾晚，疏灯数点，波间替却余晖。还爱西山暮色，苍翠处、散影入杨丝。坠梧眢井，漂花暗水，一夕西风，人事潜移。空漫想、楼延宝月，桥压金鳌，剩有深苔碎蟀，丛竹残萤，犹伴惊鸦认旧枝。凭吊废兴，铜盘再徙，沧海三尘，树老台平，尽刬琼华，孤蓬又逐沙飞。"}