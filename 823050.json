{"id":"823050","title":"三姝媚 哭宁河高文通公","dynasty":"清末近现代初","author":"赵熙","text":"千山啼杜宇。北风萧萧兮，报公归去。记别凉秋，正六飞西幸，玉京无主。二十年华，全换了、地维天柱。半世咸阳，清泪铜仙，灞陵秋雨。春到梅花红处。问鬓雪三生，夏峰年谱。厄运龙蛇，竟一笺如谶，玉棺天路。马鬣新封，乾净是、先朝黄土。谥取江淹名子，燕山万古。"}