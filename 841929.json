{"id":"841929","title":"乱中百事俱废寒夜不寐拉杂书之","dynasty":"清末民国初","author":"曹家达","text":"生不能学万人敌，上马杀贼下草檄。又不能生成媚骨悦权贵，博取高官惧亲戚。当此乱世百事废，俯仰一身馀愤激。三纲沦陷邪说兴，城市相逢尽夷狄。国家何曾亏负汝，口众我寡不分析。终日昏昏但如醉，野田芳草独寻觅。夜中无寐更奈何，油灯不明更漏寂。雨声催寒入衾底，有时误听背毛淅。世情如夜愁夜长，况当阴雨嗟沉溺。绸缪不早室将毁，鸱鸮化作苍鹰击。早闻将军天上来，谁是刘琨谁祖逖。需为事贼自古然，我虽不才心则惄。吁嗟鸡鹜尔何知，草閒偷活沾馀沥。"}