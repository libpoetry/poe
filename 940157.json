{"id":"940157","title":"送法宝禅师","dynasty":"宋","author":"陈师道","text":"平生夫铁脚，道价喧宇宙。望礼东南云，吾今独何后。晚始识其子，瑶林一枝秀。初闻饮光笑，复作空生瘦。今年退后禅，袖手不肯又。真成菩萨魔，未免化城咎。白月悬清光，大钟得辞扣。知止一何勇，随缘岂无复。丰台两禅子，三请期一觏。翩然挈瓶盂，百里往相就。古寺风雨馀，触目初邂逅。夙昔有静缘，欢然宛如旧。教我早自异，业成谁得救。世故已备尝，踌躇复何候。钻火勿停手，时来自渠透。慇勤礼白足，吾为太山溜。"}