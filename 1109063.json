{"id":"1109063","title":"再和宿囊山三首","dynasty":"宋","author":"刘克庄","text":"恰似病沙门退院，又如老禅录归农。素无才调宴三阁，不愿歌词传六宫。万首漏名宗派里，百年占籍醉乡中。暮龄喜共樵夫语，懒与诸儒论异同。乞骸不作凝香守，掩鼻难随逐臭夫。牛角书堪教村学，鱼羹饭胜食堂厨。门无喜鹊传朝报，笥有悬鹑拆海图。常敬渊明归去早，村翁晚始觉迷涂。未能葱岭从初祖，也不蓬莱访洞宾。煎凤髓须还此老，执牛耳更属何人。笈储丹药堤防病，案设图书粉饰贫。老觉为僧差省事，韩公何必强冠巾。"}