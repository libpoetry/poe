{"id":"813604","title":"蓟门怀古五首 碣石","dynasty":"清","author":"李锴","text":"长淮直接大河冲，无数堤防日夜供。瓠子几劳沈璧马，烝黎时复喂蛇龙。九河震荡沦初迹，四载胼胝忆旧庸。日落海门还倚杖，每从碣石认尧封。亦知天眷已西临，独信民彝待力任。叩马责难君父义，采薇之死弟兄心。漆书旧简清风在，草蔓荒祠古色深。历历遗歌著仁暴，不胜凄绝一长吟。渔阳古郡接边陲，张郭循良旧所推。再见炎灵开草昧，顿令编户起疮痍。桑麻夜雨新畬辟，鼓角秋风故垒夷。何地岩疆称重寄，从来民命系安危。故李将军猿臂奇，能堕纪律老行师。数临沙漠终无当，一踬泥涂亦可悲。避舍碛中传姓氏，封侯戏下后偏裨。北平此日秋风落，更有飘零哭数奇。无终山翠镇萦纡，乱世真宜聚族居。深喜渔樵时往复，不知宗社日沦胥。戎车自足通荒塞，束帛何烦及弊庐。尚有野人寻隐迹，石梁云壑莽成墟。"}