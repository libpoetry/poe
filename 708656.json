{"id":"708656","title":"离鸾•陆荩思忆婢喜儿，次干臣韵；予亦翻此调和之","dynasty":"明末清初","author":"沈谦","text":"春去渐疏杯酌。无奈晚风偏虐。吹散柳绵空外转，尚解乱投池阁。双燕教雏飞，竞衔花、巢泥香落。镇日手披团扇，恁腰围如削。咫尺音书难托。况是连宵梦恶。桃叶桃根何处问，泪尽春江都涸。空把喜为名，倒误人、半生行乐。不许灯花发燄，又闷来弹鹊。"}