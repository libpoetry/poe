{"id":"1224986","title":"黄河行","dynasty":"元","author":"贡师泰","text":"黄河水，水阔无边深无底，其来不知几万里。或云昆崙之山出西纪，元气融结自兹始。地维崩兮天柱折，于是横奔逆激日夜流不已。九功歌成四载止，黄熊化作苍龙尾。双䜫凿断海门开，两鄂崭崭尚中峙。盘涡荡激，回湍冲射。悬崖飞沙，断岸决石。瞬息而争靡，洪涛巨浪相喧豗，怒声不住从天来。初如两军战方合，飞炮忽下坚壁摧。又如丰隆起行雨，鞭笞铁骑驱奔雷。半空澎湃落银屋，势连渤澥吞淮渎，天吴九首兮魌魋独足。潜潭雨过老蛟吟，明月夜照鲛人哭。扁舟侧挂帆一幅。满耳萧萧鸟飞速。徐邳千里半日程，转眄青山小如粟。吁嗟雄哉，其水一石，其泥数斗。滔滔汩汩兮，同宇宙之悠久。汎中流以击楫兮，招群仙而挥手。好风兮东来，酹河伯兮杯酒。"}