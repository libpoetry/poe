{"id":"661835","title":"林竹田司空自予蒙难屡为救解兹过洪都挈予妻子同归感而有作","dynasty":"明","author":"郑岳","text":"司空并乡国，弱岁挹光仪。意义重相许，肝胆不复疑。名位日以崇，讵肯忘贱微。临难力相拯，千里归厚遗。萦纡枉川陆，为我解累羁。举家脱虎口，相将返柴扉。深衷怀感激，不觉涕交颐。时情转盼异，古道谁复持。祁奚免叔向，岂为平生私。高情激千古，流俗安足希。"}