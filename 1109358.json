{"id":"1109358","title":"伤逝二首","dynasty":"宋","author":"刘攽","text":"去水不可还，逝者日已疏。悲忧若沈痾，百药无能除。英英韶华子，夭夭昔同车。令德其芬芬，佩玉联琼琚。舟移悼藏壑，天祝嗟愁予。蕙兰秀不实，徒见荆棘墟。含悽抚众稚，吊影还室庐。高天杳茫茫，日月空居诸。我昔曾远游，岁晏不得返。又尝惧而梦，百怪纷乱眼。迨今疑若人，虚实未敢辨。促驾逝将归，惊呼寤何晚。百年非淹期，愚智俱不满。彭聃与颜殇，究竟同是短。愁忧浪无端，衷肠若汤涫。"}