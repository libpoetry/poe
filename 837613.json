{"id":"837613","title":"高阳台·神武门外荷花，和鬯威","dynasty":"清末民国初","author":"李岳瑞","text":"槃角珠凉，镜心红悴，湘波传恨宫沟。晕脸潮新，当年曾侍宸游。洞房环佩悭消息，启晶帘、犹照妆楼。黯销凝、一水漂花，日暮东流。田田争识侬情苦，问江南缓调，为舣莲舟。太液溪边，深乡隔断温柔。前溪舞罢繁华冷，算寻芳、但有閒鸥。更何人、小殿霓裳，藉祓清愁。"}