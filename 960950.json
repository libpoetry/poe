{"id":"960950","title":"送杨帅参之任","dynasty":"宋","author":"姚勉","text":"古来幕府俱才雄，子美严武韩裴公。近时幕府养清望，一事不到筹帷中。先生人物宜台省，岂合官曹坐閒冷。祇今时事欠撑拄，袖手旁观应不肯。浔阳戈甲屯如云，天子命我参卿军。江头策马枭黠虏，快作当年虞允文。欲知允文宰相业，只观采石江头捷。满望麒麟第一功，不唱阳关第三叠。"}