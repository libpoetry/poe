{"id":"685201","title":"文渊阁前芍药数本甚盛次韵二首","dynasty":"明","author":"王缜","text":"晴云天外阁轻阴，紫禁沉沉路转深。嫩叶当阶翻翠幄，秾花向日露丹心。玉盂异色偏承宠，金鼎调时不费寻。从此翰林添故事，倚栏终日伴闲吟。一声啼鸟送春归，万紫千红处处稀。独有此花为近侍，不随桃杏斗芳菲。清标半露丹砂顶，绝品曾分玉带围。名世古来元是相，托根常得傍黄扉。"}