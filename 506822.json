{"id":"506822","title":"题晚节秋香图送罗闰副使之广东","dynasty":"明","author":"杨荣","text":"夭桃饶春姿，所媚在青阳。舜华足朝玩，日日无容光。何如东篱下，粲粲寒菊芳。圆华准天极，正色侔坤裳。繁露濯秀叶，凉飔振幽香。孤特谢时态，可与君子方。昔人取自况，晚节终名扬。寥寥北门什，继美维贤良。罗君七闽彦，文采何煌煌。柱下著清绩，志操凌秋霜。进阶贰台宪，持节按炎荒。临别写兹图，赠子意何长。匪以资玩好，我志在激昂。行哉懋晚节，美誉当弥彰。"}