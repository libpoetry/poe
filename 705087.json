{"id":"705087","title":"归鸦","dynasty":"明","author":"魏学洢","text":"肃肃归乌带夕阳，萧条寒色上垂杨。遥空泼墨侵云乱，树杪浮青泻影长。数亩荒烟山寺白，半竿残照短墙黄。故园择木知何处，客路闻啼秋思凉。日落钟鸣霜树红，悲鸦作队逐西风。萍踪散乱投青霭，野阵糊涂布远空。归路依稀官柳外，人家黯淡暮烟中。黄昏渐到枝头寂，露脚斜侵古木丛。日暮烟生五柳村，飞鸦阵阵晚来喧。西风峭急迷归浦，冷月荒凉忆旧园。老树半枝留远梦，枯藤千尺踏霜痕。岁寒踪迹元如此，雨宿冰餐不足论。触眼凄凄惹梦思，特怜乌鸟下来迟。凭将暮色云千里，借得青天月一枝。桐井不堪荒白影，柳堤非复淡黄时。倦飞语涩声难译，应是长林归去辞。城外林光照水清，城头击柝子乌鸣。危枝半折栖难稳，片叶孤飞梦屡惊。风雪终宵羁客况，烟霞作伴故人情。寒砧敲碎三更月，黑影参差荇藻明。天高木落万林衰，古柏啼乌忽满枝。可是墓田喧野鹊，依稀渔艇着鸬鹚。移株苦削风霜片，顾羽时飞烟雨丝。到处有山皆可托，傍徨游子暮何之。归鸟呜呜傍晚回，暮林萧瑟自徘徊。孤飞觅伴声偏急，缓调无腔意更哀。秦女停梭无限恨，何郎困狱可怜才。夜阑似谱乌栖曲，月白星稀冷画台。拟将秃笔露槎枒，一扫寒林百只鸦。哑哑悲声凄月色，苍苍疏影缀霜花。横铺乱簇难成字，冷水孤村着处家。枝重露浓清夜永，渐看檐角起朝霞。"}