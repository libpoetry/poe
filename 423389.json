{"id":"423389","title":"答余心一","dynasty":"近现代","author":"李洸","text":"威凤翔九霄，芳草寻百步。俛仰天则高，局舛地则厚。黋黋一石才，直谅真吾友。忠信言可念，安道颜以瘦。横逆适和来，委巷宁云陋。豪气雄万夫，骇汗奔如吼。持以论功罪，恐在千秋后。平生抱膝吟，钟鸣梃以扣。降志而辱身，无私自帱覆。区区论黑白，庄周讵在宥。愿言长相思，江海倘解后。"}