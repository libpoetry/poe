{"id":"813970","title":"塞下柳","dynasty":"清","author":"陈兆仑","text":"一例秋深落更残，独饶春意岂无端。龙钟双视西风路，驻马攀条仔细看。青璅门前一两行，飘萧坠叶拂衣裳。未妨人比秋娘老，剩粉残膏也自香。折尽高枝与亚枝，江潭凄恻早秋时。只因易得翻无况，要在关山笛里吹。悲喜关心物换形，细思吾亦偶然经。何人此会为迁客，肠断红桥暮雨青。"}