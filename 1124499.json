{"id":"1124499","title":"题澹山岩二首","dynasty":"宋","author":"项安世","text":"自有宇宙来，迢迢澹家山。不知几万古，郁郁藏神奸。祖龙御宇宙，周子巢其间。事同商岭遁，迹类桃源跧。湮沦向千载，太史来荆蛮。指点发天秘，提携出人寰。一日遍海内，流声响潺潺。镌劖满石壁，新瞀不可删。山灵反惆怅，俗驾纷往还。造物有奇宝，无怪阴工悭。不遭固可恨，遭世良亦艰。所以求志人，抱珍守蓬菅。此日纵自尔，此兴不可阑。竹径滑拳局，芒鞋侧蹒跚。南窥下阴洞，北望升天关。鬼穴勇争觑，仙扃谁得?。敷床憩明洁，酌酒休痴顽。幽处可僧磬，回中堪舞鬟。乐极忽有念，相顾生愁颜。指点壁间字，其人多马班。书迹向昧昧，苔痕日斑斑。题名出门去，岁月如循环。何年复此来，三士同跻攀。"}