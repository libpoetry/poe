{"id":"482597","title":"无诸钓龙台怀古三首 其三","dynasty":"明","author":"林鸿","text":"无诸东海上，有国在秦先。一朝逐秦鹿，戈甲相勾连。高才已得志，论封亦徒然。归来筑高台，投竿钓蜿蜒。屠龙雄按剑，拂拭沧洲烟。英风振海岳，古月经蛮天。昔人不可见，踪迹复堪怜。閒来弄秋水，渔情蔼清川。云高碧海净，日落千山妍。莞歌古台上，醉向酒家眠。"}