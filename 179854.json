{"id":"179854","title":"无害弟之官梓林伯氏无亏序送之极兄诏之义予","dynasty":"宋代","author":"李流谦","text":"吾家老仙一世师，挺特风概老不衰。平生行已有本末，世人不知其天和。急流勇退人恨早，纤尘恐污白玉姿。精神强健腰脚轻。鬖鬖白发明鬓髭。盘谷亭前一幅巾，子掖孙携翁笑歖。无官一品钱满屋，汝辈持氏逃寒饥。指心一点物非物，向来所贮惟不欺。殷勤宝此徵后福，如印券契火灼龟。我勤朴斲尔涂垩，障护风雨期勿隳。庭前百拜领翁语，有毫发愧非翁儿。季也才力百倍予，天之报翁或在兹。得其一体敏且强，遇事雹落雷雷驰。莫兼掾尉官职卑，正欲小试观异时。弟兄赠言出寸丹，岂但趣和同儿嬉。伯氏有德君子哉，发言不妄如发机，叙文千字炯星日，是病苦者之神医。愿子铭几铭盘盂，骅骝万里未易期。悲莫悲於生别离，雁邓可忍霜风吹。丈夫远怀在门户，正使蚁聚终奚为。酒阑上马飞鸟疾，我亦安能空郁郁。"}