{"id":"807722","title":"慢卷紬  赋得秦女卷衣","dynasty":"清","author":"陈维崧","text":"长城西去，峣关一望，万古消魂地。怅汉苑秦宫，陇树洮云，栈连梁益，阁通燕魏。绣岭浑河，灞陵红树，鸟鼠山如髻。有六郡良家，四姓小侯，尽隶都尉。金鸿嘹唳。萧闺忽忆寒衣事。刀尺拟裁量，怕带围难记。砧响秋宵逾霁。捣瘦银蟾，敲残木叶，叠在红箱里。倘寄到军前，验取嬴楼，翠销封泪。"}