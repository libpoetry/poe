{"id":"579533","title":"梅轩为张五秀才赋","dynasty":"明","author":"韩殷","text":"温塘溪水清涟涟，数椽旧筑温塘边。罗浮仙子尚清适，月中飞佩来翩翩。东阁诗呈久已矣，西湖少微今不起。神交独有温塘君，冰雪襟期许同美。东风一朝天际来，翠禽梦断春徘徊。须臾万玉有凋落，骊珠千颗光胚胎。黄鸟阴中春万顷，一枝缥缈悬清影。倾筐有恨不须歌，从此调羹入商鼎。"}