{"id":"279280","title":"江城子慢·滕王阁远眺","dynasty":"现代","author":"周岸登","text":"晚霞转明灭。孤鹜远、拚飞飏芦雪。暮天阔。层梯迥、翠扑烟岚千叠。浪声咽。星斗垂芒江练静，寒波卷、云开初见月。有人泪尽西风，吟秋怨叹轻别。霜飘愁红万叶。促沧洲客思，书恨凭血。总哀歇。空文藻、旧迹三王能说。镜边发。催换年涯人未老，华鬘影、虫沙无量劫。仲宣聊赋登楼，解中肠结。"}