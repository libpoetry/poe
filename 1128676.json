{"id":"1128676","title":"爱山堂","dynasty":"宋","author":"蒋之奇","text":"我爱通羊好，民居山作城。眼前无俗事，枕畔有滩声。我爱通羊好，环回云水间。重峦与叠嶂，真是翠屏山。我爱通羊好，清无半点尘。峭山多洞户，樵牧识仙人。我爱通羊好，青山便是城。白云深处宿，一椀玉泉声。我爱通羊好，烟霞冰玉间。不须乘羽驾，飞入翠屏山。我爱通羊好，山深不染尘。数家原上住，疑是避秦人。我爱通羊好，楼高入锦城。青山常在眼，涧水不闻声。我爱通羊好，双泉咫尺间。不须寻谢屐，步入九宫山。我爱通羊好，宗英迥出尘。文章与政事，今复见何人。"}