{"id":"814575","title":"三叠台江杂咏","dynasty":"清","author":"范咸","text":"方丈瀛洲孰问途，童南丱女计真迂。难从缥缈寻三岛，才望沧溟笑具区。志怪惜无观海赋，陈诗赖有采风图。简书不见依依柳，只合中原占丽都。小豆稀微认海舟，渊渟静渌到城头。缘篷上下凭桅脚，望向东西倚柁楼。十斛夜珠波上度，一天云汉月中游。鼠桥虎尾从头数，不惜千金檄广州。蟠螭光怪起陂陀，箕服成谣竟不蹉。拍水早占衔鼠起，登山还信蛰龙过。赤眉铜马泥中蠖，沧海桑田指上螺。怪得清泉轰烈火，飞廉暴骇涸鳞多。四时花并一时开，冬日池荷清浅洄。尽放颠狂偏爱菊，不随寒暖却输梅。笑他作客无愁思，何用悲秋仰大才。照殿深红浑不谢，朝华山下锦成堆。改岁无从问落蓂，于茅添竹结莎厅。矮墙漏日虚窗白，丛树连阴曲槛青。被发文身尊粤尉，裸衣埋骨学刘伶。漆颐便自誇年少，难染丝丝两鬓星。甑爨人人备百工，生男赘妇不知翁。束肠约肚足争捷，缉苧编茆手自缝。宿树隐藏狐兔窟，惊沙奔及马牛风。髑髅高奉群相寿，野伏长鈚恃竹弓。繁英的的绕南荣，花信风来孰主名。冬夜还疑输夏日，秋淋何事转春耕。地瓜生处成滋蔓，土豆收时祝满盈。更有蔗浆通市舶，羁縻应鉴远人情。怀柔频诵典谟篇，省识黄农与古缘。象物已新皇夏鼎，阜财更拂有虞弦。中官投药泉犹洁，狂虏游魂膏自煎。极目云山多北向，彩霞深处是中天。无怀信是葛天民，狞豹当胸未似真。出草攻围先用火，采藤伐木岂抽薪。旧痕贯竹涂金钏，新浴临溪爱玉人。为看渺绵飞彩凤，靓妆可厌绮罗陈。椎髻围花一色红，尤怜雉尾晚摇风。也谙礼让非关学，才读诗书便不同。大耳祇因娱美妇，细腰未许过成童。笑他女作门楣好，真个吾翁即若翁。椰子中坚不作瓤，天生美酝得分尝。绿筠已睹观音面，翠蟹终无公子肠。粉壁握椒焚牡蛎，管城脱颖贮桄榔。难烹却怪逢蚼?，博物应知又累桑。木城环拂绿云堆，二月寒蝉声已催。北塞罕传鸿信至，南荒终少鹊飞来。销磨劫火培元气，鼓吹勾萌养不才。但使巡行阡陌好，中天日月自昭回。"}