{"id":"956935","title":"合江亭","dynasty":"宋","author":"范成大","text":"石鼓郁嵯峨，截然踞沧洲。有如古盟主，勤王会诸侯。蒸湘伯叔国，禀命会葵丘。敢不承载书，戮力朝宗周。混为同轨去，崩奔不敢留。宜哉百谷王，博大无与俦。毡毳昔乱华，车马隔中州。未闻齐晋勋，包茅费诛求。威文亦弘规，尚取童子羞。安知千载后，但泣新亭囚。我题石鼓诗，愿言续春秋。"}