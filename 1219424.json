{"id":"1219424","title":"送铦仲刚游金陵","dynasty":"元","author":"郑元祐","text":"铦衲来从日本东，说法亲曾授老龙。珠树摘花抽藻思，金膏潴水淬神锋。玄机不发空中镝，信器应传雨里舂。暂玩一轮吴渚月，便依千尺定林松。江光宛似玻瓈合，山色依然翠黛重。寒水但馀鸥泛泛，荒台无复凤雍雍。霜凋锦树存孤柏，海涌青瑶见独峰。未识笑翁空比拟，城楼月上忽闻钟。"}