{"id":"514731","title":"苏墨亭","dynasty":"明","author":"程敏政","text":"苏墨亭前七回过，春水茫茫懒收舵。公输门下难为工，纵有新诗不成和。高秋水落百步洪，登亭如见苏长公。大书深刻十六字，横姿逸态生长风。黄楼东来水如注，野僧山人旧知遇。石濑溅溅月满天，彷佛当时夜游处。题名一去不复还，风雨剥落莓苔斑。水神渊客那敢閟，至宝有日归人间。行河郎官访遗迹，摩挲爱此羊公石。百夫舁出泥沙中，榻本相传惊再得。风流太守惠政多，筑堤两岸高嵯峨。由来物与人交重，墨妙纷纷知奈何。"}