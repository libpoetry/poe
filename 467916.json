{"id":"467916","title":"浣溪沙 酬青竹三首","dynasty":"当代","author":"傅义","text":"风月无边自古今，旷观天地发豪吟。高山流水是诗心。倦觅黑甜安芦枕，喜沾红雨涤尘襟。彩云飞挟玉琴音。文采斑斓五色禽，撩人骋目欲搴襟。偏藏叶底啭清阴。蛱蝶春迷达士梦，海棠风系才媛心。闲来漫倚柱间琴。欹案神驰处士岑，兰畦竹径碧云深。主人忙里有闲心。风拂素襟来远籁，花开绣口动清吟。倚云为按七弦琴。"}