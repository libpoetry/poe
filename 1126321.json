{"id":"1126321","title":"德寿春帖子八首","dynasty":"宋","author":"曹勋","text":"晓来帘幕捲东风，尚有春寒下绮栊。德满人间和气浃，卯山宫殿瑞云中。弄黄宫柳未齐匀，便觉风和淑景新。自是东君朝最贵，欣欣春事足颐神。捲帘康寿丽朝曦，经卷龙香昼漏迟。闲暇瑶琴成雅奏，和风吹入万年枝。腊馀七日换年华，玉砌青萱半吐芽。竹色松声清似玉，未须剪綵作春花。椒房懿德庆源同，环佩雍容冠六宫。妆罢朝元无一事，关雎诗咏二南风。露香栏槛已青青，梅萼惊春照坐明。天极元妃资内助，常年春首祝椿龄。向晓天中月一痕，春阳先到凤凰门。苑中斗草寻芳处，日日春熙奉至尊。袅袅柔风泮绿波，深沉甲馆已微和。新春玉带香罗薄，从此宫中乐事多。"}