{"id":"816141","title":"送别陈朝脩","dynasty":"清","author":"章甫","text":"伊人家在水云乡，偶合萍踪到海疆。我愧非师徒日长，君真好友可年忘。相投臭味黏胶漆，共溯元胎认梓桑。从此金兰添簿录，芳名告祖又焚香。数晨数夕几多时，四月相逢十月离。书担催装儒者具，香奁细检美人思。前途一去经年别，后会重来隔岁期。记话春宵寻旧约，安排银烛待敲诗。"}