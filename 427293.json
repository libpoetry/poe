{"id":"427293","title":"风流子 和清真韵","dynasty":"近现代","author":"黄侃","text":"晴碧满春塘。花飞倦，燕子语斜阳。正深阁绣余，乍开朱户，晚妆匀了，遥盼红墙。自别后，寸怀空缱绻，寄托与丝簧。宓札未成，篆烟冲幕，变歌才阕，清泪浮觞。回思潜离地，难忘处，仍是旧约西厢。知否怨魂，如今却傍谁行。算暗楼曲槛，长萦别梦，断襟零袂，犹带余香。还有见时，别时容易何妨。"}