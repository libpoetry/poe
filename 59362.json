{"id":"59362","title":"云中太守歌","dynasty":"明代","author":"赵贞吉","text":"云中太守何翩翩，归来但扫落花眠。落花坛临孟津口，白岸苍波称钓叟。门前车马又纷纷，此翁惟视南天云。云里高台已如扫，风前冶苑徒空闻。空闻金埒随山溜，复道丰阡成野堠。已令饥鹤调中悲，不放斯獒草头走。洛中胜事先自知，塞上风烟那复为。冷泉浇竹离披长，听与檀郎写《楚辞》。"}