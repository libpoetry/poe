{"id":"814297","title":"寄郑苏堪","dynasty":"清","author":"周景涛","text":"昔吾困江县，而子相临存。惘惘雨中别，寄诗宁吾魂。再面胡不欢，各会难为言。出悔入亦悔，苟禄安足论。子有千载诗，不官能自尊。使子以诗昌，天意良未敦。长吟且袖手，勿讶霜鬓繁。不见黄河清，讵乏卮酒浑。平生所结痛，一语触千万。以子怀旧恩，怆昔予术困。贱臣忽见徵，誓以不欺献。私忧欲弥天，末策谁许建。呀呀涵光殿，浊泪长径寸。凭几三数言，呜咽但九顿。虮虱不上升，苟活在泥坌。微生纵有口，日夕衔巨恨。江湖传子诗，无穷抒哀怨。重来望觚棱，感涕念垂宪。眼中历历事，对酒那忍劝。陵树冬复春，凄凉问社饭。"}