{"id":"509008","title":"挽乐佥宪妻刘孺人","dynasty":"明","author":"韩雍","text":"古有乐羊妻，劝学尝断织。又有姜诗配，养姑孝能力。寥寥千载下，孺人继芳迹。淑德馨芝兰，贞心厉金石。相夫学成仕，秉宪克善职。奉姑养厥志，匪但丰衣食。况能教子姓，尤善遇宗戚。所以贤哉名，里闾共钦式。遂承天恩褒，紫绶映朱翟。年方跻下寿，易箦遽永毕。崇冈玉深埋，碑有太史笔。观风采列传，光荣耀无极。"}