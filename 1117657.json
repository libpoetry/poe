{"id":"1117657","title":"燕堂东偏一室颇深暖尽日率困于吏牍比夜乃得读书其间戏作三首","dynasty":"宋","author":"陆游","text":"衮衮流年往，匆匆短景过。帘深上灯早，地窄贮香多。书尽还重读，诗成更自哦。向令无此处，将奈旅愁何。赋性无他好，开编喜欲迷。鼕鼕传夜漏，喔喔待晨鸡。油减玉虫暗，灰深红兽低。悠然抚书叹，无术济黔黎。永夜东斋里，人声静不哗。衣篝起香穗，书几落灯花。炉暖听寒雨，窗明送晓鸦。文章空自苦，白首不名家。"}