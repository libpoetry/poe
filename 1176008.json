{"id":"1176008","title":"蜀城哭台州乐安少府","dynasty":"唐","author":"苏颋","text":"远游跻剑阁，长想属天台。万里隔三载，此邦余重来。音容旷不睹，梦寐殊悠哉。边郡饶藉藉，晚庭正回回。喜传上都封，因促傍吏开。向悟海盐客，已而梁木摧。变衣寝门外，挥涕少城隈。却记分明得，犹持委曲猜。师儒昔训奖，仲季时童孩。服义题书箧，邀欢汎酒杯。暂令风雨散，仍迫岁时回。其道惟正直，其人信美偲。白头还作尉，黄绶固非才。可叹悬蛇疾，先贻问鵩灾。故乡闭穷壤，宿草生寒荄。零落九原去，蹉跎四序催。曩期冬赠橘，今哭夏成梅。执礼谁为赗，居常不徇财。北登嵔?坂，东望姑苏台。天路本悬绝，江波复溯洄。念孤心易断，追往恨艰裁。不遂卿将伯，孰云陈与雷。吾衰亦如此，夫子复何哀。"}