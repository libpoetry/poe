{"id":"1113588","title":"阿滥堆","dynasty":"宋","author":"李之仪","text":"铁作骄幢不易摧，望林谁免渴趋梅。院门报钥人初断，天气才阴日又开。倦路已先衰鬓雪，思家难遣寸心灰。冲风正起还飞下，何物元非阿滥堆。年来未觉壮心摧，昨夜偏伤三弄梅。不惯离家遽如许，自然昏眼亦慵开。萧条寂寞思樗荫，细绎华严谢劫灰。少味童山莫分别，直须真峭比离堆。"}