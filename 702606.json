{"id":"702606","title":"戊寅除夜拂水山庄和牧斋韵二首","dynasty":"明","author":"程嘉燧","text":"旧识园梅与径蓬，新泉照眼后堂中。松明涧道余寒雪，草色筵开上日风。颜面过年梁月白，欢娱今夕烛花红。它时守岁招呼近，只在藤萝水石东。聚首何嗟两鬓蓬，开怀且付百壶中。辞寒未要封条雪，占稔先宜夹囤风。守岁银花飞水白，朝玄笼烛殷山红。去年今夕残缸里，百炼相思寄浙东。"}