{"id":"1118765","title":"寓规三首","dynasty":"宋","author":"陆游","text":"百疾皆有源，虽愚犹自知。惟其忽不念，所以悔莫追。微隙为无伤，一坏谁能支。宴安比鸩毒，先民不吾欺。分量各有穷，升龠不受斗。满盈靡怀惧，覆败乃自取。衣笥无复裈，食案有三韭。贫狭虽可嗤，比汝差耐久。人生孰无疾，治疾惟欲瘳。疾瘳药不止，乃有过剂忧。节食戒属餍，养气常致柔。金丹无此功，往哉勤自修。"}