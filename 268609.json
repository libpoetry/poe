{"id":"268609","title":"贺新凉·己亥腊日秣陵别秦伯虞同年","dynasty":"现代","author":"吴重憙","text":"又向枫桥去。轮指算春鸿秋雁，匆匆三度。六十行年忙中过，敢信重来如故。恨此别也应有数。江上青山山外雪，长征人认我经时路。津鼓发，舟何处。秣陵旧雨残星曙。谓明年后湖凉夏，呼船重晤。万顷荷花连天叶，饱取碧筒清露。把茗事随缘分付。此愿难偿偿亦易，倩流莺为我啼春住。争握手，离怀絮。"}