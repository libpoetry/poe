{"id":"778870","title":"鼓笛慢","dynasty":"清","author":"陆求可","text":"东风才转千门晓，堤上柳鹅黄矣。把去年、一树丝绦放，碧玉妆成新意。未便浓阴满，却先已、风流摇曳。更临池袅袅，春光漏泄休，攀折堪留憩。燕燕莺莺未到，问章台、那人何似。水边朱户，画桥隔断，楼上凝妆翠。夫婿边城久，望陌头、欲垂双泪。待些时、折取长条一枝，寄征人万里。"}