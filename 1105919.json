{"id":"1105919","title":"秋日感愤二首","dynasty":"宋","author":"王令","text":"击剑高歌四顾遐，男儿何事系如瓜。蛟龙不是池中物，燕雀乌知陇上嗟。命有傥来犹未耳，天徒生我使穷耶。谢安未是才难者，底事苍生却盛誇。坐睨归鸿起自嗟，西风吹落泪痕斜。聚书老懒堆尘楮，秋剑寒酸蛰铁蛇。自是卧龙犹戢角，浪嗟穴虎向生牙。从来思掷班佣笔，况是西山旧有家。"}