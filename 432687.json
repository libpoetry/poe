{"id":"432687","title":"外滩公园四首之三","dynasty":"近现代","author":"林庚白","text":"坐看剪水片帆便，画意诗情著眼妍。林吹阴阴微受日，江风飒飒远浮天。杂陈百态惊矛盾，垄断群胡觊市廛。侈说东方文物美，殖民几辈独能贤。木筏随流铁舰狂，横斜上下水中央。谁怜夷夏周旋地，便是炎黄汨落乡。稼穑全非奸富夥，金银渐尽达官昌。寻常玉帛干戈际，寇至雍容说礼防。一水东流更几支，群飞自沸党陵夷。习奢况使疲氓集，末贵先教下士移。难与群狙论国是，剩持此意补吾诗。景光触绪供知喟，灵爽钟山或鉴之。"}