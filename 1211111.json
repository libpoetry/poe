{"id":"1211111","title":"洞山吟","dynasty":"元","author":"吾丘衍","text":"君不见愚公移山山不移，夸娥负山山不知。君不见钓鳌人归龙伯国，三山依然镇东极。江流曲折吴越分，越山气接吴山云。吴山脉断凤凰去，玄洲鹤侣丹纷纷。玄元之真人，挥手来玉京。蓁芜扫尽见真境，丹台紫殿何峥嵘。鞭雷驱山走沧海，歘忽三山宛然在。俯看琪树玉柯明，不信人间岁华改。洞山有洞何所之，天游万里那能期。无名仙老不可问，碧花瑶草草风吹。我逢真人问真诀，笑指高堂□庄列。归来为赋洞山吟，他日披云卧松雪。"}