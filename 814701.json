{"id":"814701","title":"夏日游云洞纪胜","dynasty":"清","author":"郑琮","text":"荒幻仙人迹，沧桑不记年。霞窝藏古篆，月峡束寒泉。踞壑松根老，盘空鸟道偏。坐听山籁发，清响近龙天。我爱鹤峰叟，谈经薜荔阴。涧花迎杖舄，山鸟助歌吟。一自高贤逝，空教岁月深。淙淙流水意，能不怅人琴。冷落烧丹鼎，龙蟠第几层。五更奔海日，六月冻崖冰。先哲多留咏，深山自得朋。扪萝题姓字，吾亦记吾曾。"}