{"id":"694734","title":"成化癸卯夏提学侍御娄君洎部曹诸君六七人咸集于西园月出酒酣各有倡和予次韵二首","dynasty":"明","author":"周瑛","text":"三载仪曹留宦辙，半园风月属閒身。眼前富贵都成幻，梦里溪山疑是真。树密不知时已夏，花香暗记岁为春。十年簿领埋头久，此乐今宵难语人。历历疏榆转汉津，泠泠风露湿衣巾。壶觞岂解延嘉客，泉石偏能留去人。楼鼓声中频问夜，珠玑唾处尽成春。请看走马长安道，何处风吹不是尘。"}