{"id":"1222892","title":"安南行","dynasty":"元","author":"袁桷","text":"輶轩使者安南来，紫泥封诏行风雷。湿云翻空海波立，铁网山裂狂蛟摧。神京煌煌镇无极，火鼠烛龙穷发北。弹丸之地何足论，蚯蚓为城雾为域。瘴江如墨黄茅昏，群蛮渡江江水浑。千年白雪不到地，十月青梅犹满村。赤脚摇唇矜捷斗，竹箭藏蛇杂猿狖。崛强曾誇井底蛙，低徊自比泥中兽。龙飞天子元年春，万邦执璧修臣邻。朱干玉戚广庭舞，笑问铜柱今何人？君不闻重译之人越裳氏，有道周王输白雉。又不闻防风之骨能专车，神禹震怒行天诛。李侯桓桓水苍佩，舌本悬河四方对。后车并载朝未央，稽颡九拜乞取金印归炎荒。"}