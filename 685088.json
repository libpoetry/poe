{"id":"685088","title":"送冼太仆之京","dynasty":"明","author":"王渐逵","text":"紫极天书照海滨，枕边惊起华山云。遥知鹓鹭班前立，圣主三朝是老臣。广陌垂杨上苑花，依稀犹记旧韶华。相逢京洛多冠盖，谁是前时并辔家。泽国栖迟病里身，坐来江上只看云。雁声若过衡湘表，南斗杓前是洛滨。南北江天梦独殊，迩闻朋旧半华居。青萝潦倒堪谁问，岁晚穷愁只著书。"}