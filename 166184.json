{"id":"166184","title":"沁园春·敧枕深轩","dynasty":"宋代","author":"李弥逊","text":"敧枕深轩，散帙虚堂，畏景屡移。渐披襟临水，搘床就月，莲香拂面，竹色侵衣。压玉为醪，折荷当盏，卧看银潢星四垂。人归後，伴饥蝉自语，宿鸟相依。痴儿。莫蹈危机。悟四十九年都尽非。任纡朱拖紫，围金佩玉，青钱流地，白璧如坻。富贵浮云，身名零露，事事无心归便归。秋风动，正吴淞月冷，莼长鲈肥。"}