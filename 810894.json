{"id":"810894","title":"江行杂感","dynasty":"清","author":"王孙蔚","text":"才离越岭又吴湄，寥落江湖忆故居。感愤千秋《鹦鹉赋》，雅骚一代《鹧鸪》诗。篱栽黄菊知今是，路入桃花自古疑。乘兴莫停明月棹，辋川山色待王维。芙蓉山色有无间，烟棹芦花千里还。远涧寒声移晚树，晴江落照上秋山。逢人尽说风尘苦，出世方知云水闲。昨夜终南来梦里，宛然三径扣松关。"}