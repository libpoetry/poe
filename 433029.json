{"id":"433029","title":"咏史（二首）","dynasty":"近现代","author":"骆成骧","text":"扁鹊非下医，腠理终不听。贾谊非少年，薪突谁当信。盛世且痛哭，贤君犹逃遁。达人警先几，况当末流横。保身晦有馀，秉心淡无竞。虽无鲁连功，再却千金赠。虽无郭泰名，累辞三公聘。共工搅山海，蛟龙怒咆吼。东方弄风雨，雷电疲奔走。一夫恣狂惑，万怪何不有。阴阳互簸荡，朝市遍陵薮。徒伤王母心，安得女娲手。重立天地纲，招摇奠北斗。"}