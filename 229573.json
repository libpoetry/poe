{"id":"229573","title":"望海潮·云龙双辅","dynasty":"宋代","author":"石孝友","text":"云龙双辅，匣龙双起，当年楚尾吴头。借月命卿，占星分使，来宽俗瘵君忧。绣指屈儒流。□暂辍北阙，小试南州。协奏熏风，霈为霖雨岁登秋。春工点缀芳柔。正梅凝笑脸，柳弄青眸。柏叶荐觞，椒花载颂，休辞秉烛嬉游。乃眷在宸旒。更德标银管，名覆金瓯。共看朝天露稳，归拜富民侯。"}