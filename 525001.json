{"id":"525001","title":"祖堂寺逢海天僧","dynasty":"明","author":"顾璘","text":"古融始入道，开山此为家。疏泉策两虎，啮洞驱神蛇。天龙作人象，献供持岩花。一闻真空诠，振锡却诸邪。跏趺了无事，竟乘大牛车。影堂灯悠悠，白日长西斜。幽寻入山麓，庭宇忻静嘉。门深蔽古树，涧冷生青霞。柿实寒少叶，桂枝蠹仍华。老僧馀道气，款语谈楞伽。自言非中孚，请馈仙掌茶。相送过溪别，归路喧昏鸦。"}