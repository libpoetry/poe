{"id":"285334","title":"高阳台·寄胡献雅","dynasty":"现代","author":"胡先骕","text":"野寺寻诗，瓷都教画，吾宗别样风流。千里传笺，殷勤佳句相酬。郑虔三绝应难匹，记秋荷、凫雁生绡。更老梅，霜鹘精神，誉满他洲。廿年不见添华发，叹伤离念远，楚尾吴头。久滞燕云，何时重返园邱。相逢一醉倾肝膈，话沧桑、泪洒西州。约群贤，结社匡山，招鹤盟鸥。"}