{"id":"1077541","title":"次韵徽言见赠","dynasty":"宋","author":"李纲","text":"白首穷一经，此道何尝东。陋质误识擢，珥笔宸庭枫。胸中何所见，耿耿惟孤忠。谪官乃自取，宠辱久矣同。朅来旅江城，胜游幸从公。款昵宴笑欢，顾忘身世穷。十年倦游意，一笑回首空。尚馀爱君心，梦绕明光宫。夫子抱高趣，才气凛以雄。挥毫写妙语，烨若五彩虹。宁淹江海上，行簉鹓鹭中。放怀且玉友，不用酟郫筒。"}