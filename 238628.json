{"id":"238628","title":"五月·五月出师时","dynasty":"宋代","author":"高斯得","text":"五月出师时，老臣抱忧惧。端荚问詹尹，愿告吉凶故。卦得明夷终，惊愕不敢露。庸知三日后，日眚大可怖。天象与人占，真如相对语。师出无寸功，败书常踵路。世道复谁论，当局委而去。更令水中输，袅袅擎槃露。秋风日以高，吾未得死所。授笔识蓍辞，泪血满襟素。"}