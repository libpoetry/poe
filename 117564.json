{"id":"117564","title":"画文殊普贤","dynasty":"宋代","author":"苏辙","text":"谁人画此二菩萨，趺坐花心乘象狻。弟子先后执盂缶，老僧槎牙森比肩。出林修道几世劫，颜貌伟丽如开莲。重崖宛转带林树，野水荒荡浮云天。峨眉高处不可上，下有绝涧锢九泉。朝阳未出白雾起，有光升天如月圆。灵仙居中粗可识，有类白兔依清躔。游人礼拜千万万，迤逦渐远如飞烟。五台不到想亦尔，今之画图谁所传。吾兄子瞻苦好异，败缯破纸收明鲜。自従西行止得此，试与记录代一观。"}