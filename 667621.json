{"id":"667621","title":"忆昔行寄张龙湖内翰","dynasty":"明","author":"王廷陈","text":"忆昔赤壁张华筵，与君共醉长江边。白鸟飞随金马客，苍苔坐啸赤墀贤。岂知云雨欢不延，尊前红日堕山川。予逐白云归楚泽，君随明月上青天。天中谒圣人，献纳为近臣。马迁石室羞前史，方朔金门见后身。鹦鹉洲边忽分手，凤凰池上频回首。但使同心各一方，何须对面衔杯酒。俱称赋客异升沈，临风三复白头吟。相如未逢杨得意，汉室谁当奏上林。"}