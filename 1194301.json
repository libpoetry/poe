{"id":"1194301","title":"金虎白龙诗","dynasty":"唐","author":"张果","text":"铅汞传法百万秋，几人认得几人修。若教世上知灵药，天上神仙似水流。姹女初生醉似泥，千朝暗室不东西。虔心日夜勤调火，莫遣灵丹气不齐。世人何处觅黄芽，此物铅中是我家。铅汞共成真地气，脱胞方始见灵砂。二气丹砂不足灵，真成真气用黄轻。铅中有物丹中汞，人自迷津落路行。满市黄芽无不归，世人轻宴治尘微。公卿尽识真灵药，至死贪婪斗晓晖。日月延人人自忙，分明真道不穷阳。家家尽有铅和汞，使得迷人人渺茫。明明五运自推寻，汞中铅中理最深。铅汞既知人世有，坚须穷道莫沉吟。青龙白虎合为胎，十月炉中满始开。此是黄芽亲口诀，世人何处觅三才。铅汞居乾不在山，三关昼夜好追攀。少年纵却疏狂性，渐觉尪羸作鬼颜。道须心向北方穷，黄芽生长在铅中。丹砂姹女真灵药，得伴相将去大蓬。大道从来不负人，分明铅汞弃如尘。莫言世上无灵药，二气丹砂水火真。此物天生人不知，阴阳真气兑为离。坎宫五世求名姓，认得黄芽作圣基。满世黄芽人不识，识得黄芽家不贫。黄芽岂使世人识，纵识黄芽不得门。汞在中宫芽在南，先须斟酌莫教参。黄芽不是难求药，人自无知口不缄。大道遗留一卷经，自然匹配作仪形。天生铅汞人间有，何得他州问药名。"}