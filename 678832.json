{"id":"678832","title":"送王廷用司训桐庐","dynasty":"明","author":"陈炜","text":"玉阶领儒官，都门介行李。祖筵一尊绿，桐江几千里。君本吾乡英，襟怀淡如水。吐论锦蟠胸，落笔烟凝纸。齐瑟叶云和，王门不经耳。小成岂自安，道传心亦喜。交游满仕途，道义如君几。今兹别我去，离情怅何已。临分发狂吟，情词愧疏俚。敷教想多閒，缄书慰知己。"}