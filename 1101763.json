{"id":"1101763","title":"古兴和饶云峰韵 其二","dynasty":"宋","author":"刘黻","text":"贱妾命犹纸，青灯傍低墙。群艳逞春娇，半叶难言芳。手织补天线，五色生辉光。主家不顾盼，内美谁铺张。妾命痛在身，病痞非病狂。滴滴肝胃泣，奚暇宫样妆。层阴阁深燠，雨露胶雪霜。犹记承恩时，曾不一饷忘。忠劝勿饮酒，□恕乃溢觞。妾心谅安往，勿饮君寿长。渠知沧海深，难以升斗量。"}