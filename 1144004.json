{"id":"1144004","title":"读陶集爱其致意于菊者八因作八首 一曰秋菊盈园而持醪靡由","dynasty":"宋末元初","author":"方回","text":"陶公爱菊满园秋，甚欲持醪竟靡由。世事重华那复尔，无钱更觉少陵愁。金英足可换君骨，绿醑宁当腐我肠。空服九华无九酝，帝乡何似醉为乡。自性不随黄落去，始能为尔制颓龄。涪翁具眼曾拈出，我为重吟换鬼听。杯空无酒非瓶耻，耻在虚罍敢怨嗟。想见此翁不憔悴，天寒犹自有荣花。人间红叶去无踪，膏沐谁为百草容。霜杰同时谥贞秀，抗衡惟许老蟠龙。采采东篱迹易寻，悠然见处孰知心。也曾目送飞鸿否，谁不能挥叔夜琴。饮酒成诗二十篇，诗成多在菊花边。秋英掇取枝头露，想见朝朝起卯前。种松今世见松老，种菊常年见菊开。十一月霜花欲槁，巾车岂可更迟回。"}