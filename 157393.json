{"id":"157393","title":"与客饮乾明寺东古梅下","dynasty":"宋代","author":"陈天麟","text":"寥寥耆旧尽，欣欣花木新。十梅亦老矣，手植知何人。不种官路傍，社栎同百春。想当太平时，来者纷蹄轮。我来几世后，寻芳披棘榛。众枝叠玉蕊，光风卷香尘。坐客稍稍醉，坠英欲成茵。老圃亦后来，始园从谁询。渊明饮松下，故事良可遵。饮散弃花去，明日迹已陈。"}