{"id":"829316","title":"东居杂诗十九首","dynasty":"清末近现代初","author":"苏曼殊","text":"流萤明灭夜悠悠，素女婵娟不耐秋。相逢莫问人间事，故国伤心祇泪流！罗襦换罢下西楼，豆蔻香温语不休。说到年华更羞怯，水晶帘下学箜篌。异国名香莫浪偷，窥帘一笑意偏幽。明珠欲赠还惆怅，来岁双星怕引愁。碧阑干外夜沈沈，斜倚云屏烛影深。看取红酥浑欲滴，凤文双结是同心。折得黄花赠阿娇，暗抬星眼谢王乔。轻车肥犊金铃响，深院何人弄碧箫？碧沼红莲水自流，涉江同上木兰舟。可怜十五盈盈女，不信卢家有莫愁。灯飘珠箔玉筝秋，几曲回阑水上楼。猛忆定庵哀怨句：“三生花草梦苏州。”人间天上结离忧，翠袖凝妆独倚楼。凄绝蜀杨丝万缕，替人惜别亦生愁！六幅潇湘曳画裙，灯前兰麝自氤氲。扁舟容与知无计，兵火头陀泪满樽。银烛金杯映绿纱，空持倾国对流霞。酡颜欲语娇无力，云髻新簪白玉花。蝉翼轻纱束细腰，远山眉黛不能描。谁知词客蓬山里，烟雨楼台梦六朝。胭脂湖畔紫骝骄，流水栖鸦认小桥。为向芭蕉问消息，朝朝红泪欲成潮。珍重嫦娥白玉姿，人天携手两无期。遗珠有恨终归海，睹物思人更可悲。谁怜一阕断肠词，摇落秋怀只自知。况是异乡兼日暮，疏钟红叶坠相思。槭槭秋林细雨时，天涯飘泊欲何之？空山流水无人迹，何处蛾眉有怨词？兰蕙芬芳总负伊，并肩携手纳凉时。旧厢风月重相忆，十指纤纤擘荔枝。却下珠帘故故羞，浪持银蜡照梳头。玉阶人静情谁诉，悄向星河觅女牛。秋千院落月如钩，为爱花阴懒上楼。露湿红蕖波底袜，自拈罗带淡蛾羞。翡翠流芳白玉钩，夜凉如水待牵牛。知否去年人去后，枕函红泪至今留？"}