{"id":"505746","title":"喜雨歌","dynasty":"明","author":"李昱","text":"酌尔清酒，扬吾浩歌。对此好雨，不乐云何。九州连日愁羲和，六龙之驾成蹉跎。群鸟捩翅如金鹅，哑哑飞啄扶桑柯。口喷红光沸银河，尾梢黄壤焦青禾。嗷嗷赤子汗流血，欲上诉青天柰此九关虎豹高嵯峨。高嵯峨，杳难诉，无辜吁天上帝怒。上帝怒，腾天威，诛旱魃，鞭云师，长风飘飘载云旗。云为车，风为马，官曹列如麻，纷纷自天下。玄衣使者面如赭，手把天瓢为倾泻。神功倏忽起混茫，遍泽地络周天纲。丰隆砰?击天鼓，灵妃翕歘开电光。吹沙走石惊飒飒，翻江倒海声浪浪。恍如雪湍飞流喷吕梁，又如瀑布倒挂庐山五老之峰旁。跳珠溅玉犹未歇，高堂六月生秋凉。心摇目断何所见。但见千顷万顷青青秧。白云生，歌未已，酒酣拂袖为谁起。上朝紫皇虚无里，披肝沥胆叩丹陛。昔闻羿射九日死，大禹杀湍湮洪水。重瞳乘龙竟不还，使我怅望凋朱颜。愿天开聪明鉴予诚，三十六帝流恩荣。天上迢迢白玉京，玉兔捣药使民生。生泰阶六符，如砥之平。甘露零，朱草生，圣人出，黄河清。五日一风十日雨，千秋万岁垂鸿名。"}