{"id":"803921","title":"天山歌","dynasty":"清","author":"洪亮吉","text":"地脉至此断，天山已包天。日月何处栖，总挂青松巅。穷冬棱棱朔风裂，雪复包山没山骨。峰形积古谁得窥，上有鸿蒙万年雪。天山之石绿如玉，雪与石光皆染绿。半空石堕冰忽开，对面居然落飞瀑。青松岗头鼠陆梁，一一竟欲餐天光。沿林弱雉飞不起，经月饱啖松花香。人行山口雪没踪，山腹久已藏春风。始知灵境迥然异，气候顿与三霄通。我谓长城不须筑，此险天教限沙漠。山南山北尔许长，瀚海黄河兹起伏。他时逐客倘得还，置家亦象祁连山。控弦纵逊骡骑霍，投笔或似扶风班。别家近已忘年载，日出沧溟倘家在。连峰偶一望东南，云气蒙蒙生腹背。九州我昔历险夷，五岳顶上都标题。南条北条等闲尔，太乙太室输此奇。君不见奇钟塞外天奚取，风力史人猛飞举。一峰缺处补一云，人欲出山云不许。"}