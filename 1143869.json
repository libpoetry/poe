{"id":"1143869","title":"二月十七日偕宾旸市饮二首","dynasty":"宋末元初","author":"方回","text":"误著儒冠玷甲科，休官重到旧沙河。未妨缓步微行好，犹恐傍观窃议多。我辈相逢唯酒可，桃花如许奈春何。雪儿人物今难得，一曲离骚醉自歌。无官岂畏犯金科，饮量真能海纳河。人老自于春色淡，花开最恨雨声多。向来伴侣今都尽，乃后光阴复几何。更挈残樽趋曲巷，小姬摘阮和燕歌。"}