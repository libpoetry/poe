{"id":"457949","title":"贺新郎　苦酒，将止之","dynasty":"当代","author":"卢青山","text":"此物真堪狎。既使人、忘情忘世，中怀都惬；又使中怀磅礴起，铁锁钢枷难押。只要肯、杯酬口答。醉死便埋无不可，但醉中颠倒无章法，屡忘唤、随身锸。少年与汝盟相歃。近中年、心将木朽，衣将僧衲。少日得君如起死，今日视君閒杂。请从此、毋来吾榼。烹狗藏弓吾自愧，任老兄怒起批吾颊。送君别，鞋已趿。"}