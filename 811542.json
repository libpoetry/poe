{"id":"811542","title":"次韵堇蒲春日书怀","dynasty":"清","author":"厉鹗","text":"里社追游每拍肩，投簪又是入新年。移家幸有琴书共，卜筑欣看树石连。不守庚申缘道在，偶占甲子得春偏。始知上界多官府，今向人间见斥仙。六街堀堁梦才醒，草色何妨满户庭。洛下忆曾修禊事，淹中怅未了遗经。当帘山月钩帘见，傍枕春潮转枕听。此是城南招隐处，新诗暇日上重屏。独坐杉亭簇绛趺，看花折简不烦呼。从无长物称名士，雅有间情属固姑。酒畔俳谐编作集，墓堂文字积成逋。与君共喜慈颜奉，未敢人前号老夫。端居风物际升平，不觉吴霜点鬓生。上冢年光潜委巷，趁潮清梦入严城。啖齑元是儒林味，焚草无劳后世名。有约出郊真兴剧，柳花如雪爱初晴。"}