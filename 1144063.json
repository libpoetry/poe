{"id":"1144063","title":"断河酒楼得花字落字二首","dynasty":"宋末元初","author":"方回","text":"忽此四十载，弱冠来京华。缪乘朝士马，偶驾刺史车。谤墨满褚笥，战血腥干铘。良喜返初服，草屩牧羜豭。曷乃浪复出，头雪眼已花。市人幸不识，徒步趋酒家。惊倒道上客，高楼何欢哗。醉卧忘解衣，巷瓯朝鸣茶。六客三老翁，范张雅善谑。逆耳两能受，傍观殊错愕。当其未醉时，容言极温恪。美俗誇英多，玄理探敷落。罚?弗少恕，谈锋遂相斫。傥非德将之，岂不咎狂药。红尘玄都观，玉树临春阁。此感独慨予，默然引深酌。"}