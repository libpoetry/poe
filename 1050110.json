{"id":"1050110","title":"送湖南运判蔡如晦赴阙","dynasty":"宋","author":"郭祥正","text":"鹗飞不在泥，决有青云趣。凤凰不妄出，恐为时所误。桓桓南都贤，幸遭明主顾。垂绅正手板，磊落奏治具。源流出无穷，胸胆豁以露。帝曰卿良哉，予僚汝之父。果见麒麟儿，腾骧蹈前步。擢为东宫允，往漕八州赋。予将观汝能，慎勿惮细故。朅来重湖南，君恩密宣布。拔才惟俊明，逐吏皆狡蠹。朝廷方更化，免役出金助。深沉详施为，委曲善告谕。有司绝诛求，比屋乐农务。贫富一以均，歌颂喧道路。七月新书成，入奏驰骏驭。君来万家春，君去秋色暮。清湘似君心，偏使丑影惧。何时到金阙，显用期必遇。成法无瑕玼，后效有程度。皇皇太上圣，赫赫师尹辅。大业日愈新，虚怀未尝饫。谏垣将峻陟，使节岂还付。却忆仁祖朝，天下复庠序。南都最为盛，万里英材聚。严严高平公，明堂真栋柱。尚书继踵来，两献仲舒疏。君家有大阮，敛缩未腾翥。名声晚乃达，霖雨今仍霪。信哉颜渊氏，必用孔子铸。邦家不乏才，社稷永盘固。伊予亦何人，不异罝中兔。时命适大谬，与物竟多迕。卑栖邵陵幕，窃禄饱婴孺。不才甘委置，朽木费吹嘘。一朝逢知己，拔茅冀连茹。翻思刷羽翰，翩翩厕鸳鹭。不然弃已归，筑室幽闲处。吐纳元和津，万事不挂虑。韩子亦尝云，岂肯居沮洳。"}