{"id":"1217875","title":"次韵孙都事越中大雪歌","dynasty":"元","author":"陈镒","text":"庚子之岁云暮矣，越中大雪若幽蓟。冻云十日拨不开，乱洒斜飞势容裔。山川高下烂琼瑶，世界三千色无二。倚壑高松折巨枝，入地遗蝗藏丑类。乾坤已回北作南，凝冱阴中有和气。白头父老为咨嗟，百年睹此真奇异。仄闻城市三尺馀，陋巷益深难拥彗。渔翁披蓑迷晚归，童子映书忘夜寐。我虽寒苦兴自豪，一上层楼豁胸次。岂无党进酒浅斟，不学袁安户深闭。醉酣箕踞正长吟，忽有诗从凤池至。左司先生文武兼，统制吾邦居重位。凛然清气逼银河，散此六花飞大地。兵尘沴戾尽洗空，穷谷深山亦渐被。因知天意兆祯祥，明年大有公当记。"}