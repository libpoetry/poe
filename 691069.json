{"id":"691069","title":"嘉会楼三首","dynasty":"明","author":"李以龙","text":"飞阁层空坐榻深，百年拄杖此登临。江门秋水来天地，庐阜春云自古今。鱼鸟忽惊今日意，江山空忆往年心。不堪吟罢更回首，满眼风尘半夕阴。少年曾作江门游，百尺楼高望隔洲。一病移时空有梦，十年回首又登楼。山光水色凝秋思，野树荒台起暮愁。谁剪榛芜开塞路，梅花明月旧矶头。日出东南万里明，高台遥指白云生。漫随古道寻花柳，肯向时人说姓名。残碣旧诗犹有迹，沧波烟艇已忘情。却怜扰扰浮生梦，欲向先生问八溟。"}