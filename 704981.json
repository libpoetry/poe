{"id":"704981","title":"奉酬勉纯","dynasty":"明","author":"霍与瑕","text":"南国有佳人，遗我尺素书。书中成锦字，文章映碧虚。情义既洵美，德音复婉都。回首樵云外，感此益凄且。寥寥鹡鸰诗，君今歌是图。客子登征途，云山淡且好。漫漫夜向长，冉冉秋将老。亲戚生别离，童仆自相保。极目天之涯，零零尽衰草。回顾望旧乡，忧思那能道。皎皎对明月，泠泠抚孤琴。呦呦调鹿鸣，青青怀子衿。清声流徵羽，逸响振穷林。神理有感通，孑然独伤心。游子陟皇路，幽人啸碧林。南北既异天，情意复铅金。愿言奏雅歌，既翕和且耽。巍巍山自高，洋洋水自深。徽音发阳春，嘉宴重相寻。丈夫有远志，宇宙一讴吟。造物以为侣，悲欢宁关心。"}