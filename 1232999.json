{"id":"1232999","title":"节士吟","dynasty":"元","author":"周巽","text":"脩竹生中林，长松在幽壑。严冬霜霰零，枝叶不黄落。夷齐归西山，饿死无愧颜。鲁连蹈东海，一去竟不还。苏武持汉节，饥来啮寒雪。遂使李陵惭，去住难为别。古人重义不顾身，声名烈烈垂千春。采薇啮雪辞金者，寥寥千载空无人。眷彼宦游子，胡为寡廉耻。我歌节士吟，六合清风起。"}