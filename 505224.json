{"id":"505224","title":"徐州黄楼","dynasty":"明","author":"唐之淳","text":"尝读子由黄楼赋，每恨不作彭城游。今来系船览城郭，残山剩水令人愁。人谁其人我所求，楼非其楼名则留。烟消云破见斜日，水落石出如清秋。长公治世才最优，敛此大惠施一州。不著丝纶玉堂署，要洗靴袜浑河流。心存赤子天为助，手却河伯人无忧。功成事定作宫室，酾酒赋诗相献酬。一时宁知著千载，两赋直可回万牛。倚阑击节怀远谋，东风飞来双白鸥。台沈戏马登狐兔，楼空燕子鸣桑鸠。雄图伯业等尘土，独有文事岿山丘。意公魂魄常夷犹，化为千尺之黄虬。与波上下浴日月，镇遏巨浪同浮沤。登临不尽且北去，回看钓艇弄沧洲。"}