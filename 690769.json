{"id":"690769","title":"张书绅与范予瞻论余十余年来戎马，颇为劳苦孤危，有诗见赠。读之怆然，因成二首","dynasty":"明","author":"张煌言","text":"屈指劳生四十强，惊魂歧路总堪伤！河山萧瑟平原帜，江海苍茫下濑航。国破龙蛇都失穴，时危狼狈每依墙。盟坛今日谁雄长？敢说邢茅亦雁行！相业侯封非我望，霸图王命向谁论？颇怜节在旄全落，独恨交亡剑尚存！上客摄衣空有铗，孤军裹甲已无裈。也知戈巧难回日，誓死何妨绝影奔！"}