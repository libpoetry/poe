{"id":"264016","title":"高阳台·和半塘乙盦韵却寄","dynasty":"清代","author":"文廷式","text":"灵鹊填河，惊乌绕树，秋来一样心期。帘额风轻，金炉篆袅香微。云楼雾幕参差起，黯瑶情、未许人知。写银笺、四角中央，难寄离思。凄凉茂草褰衣处，尽江河日暮，泪下连丝。猛拍阑干，凭他蝶醒莺痴。重阳萧索青芜国，恁霜寒、篱菊能支。莫教人、刬尽琼华，留映新眉。"}