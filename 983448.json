{"id":"983448","title":"寄朱晦翁山中丹砂","dynasty":"宋","author":"袁枢","text":"丹砂九转世莫传，羽衣婀娜飞朝天。凄然风露洗尘世，星斗一天随转旋。空馀丹鼎在岩际，夜夜虹光腾霁烟。天遗紫阳弭绛节，点石成玉公须专。朝来金锁开洞府，丹火已灰当复然。离龙坎虎玄又玄，不须人间询谪仙。黄熊跑号青兕舞，争欲舐鼎严笞鞭。岩头风高捲衣袂，嘶断玉龙云满川。怡然上池漱琼液，鼓枻下濯丹溪泉。云间双鹤傥未下，招隐为我歌长篇。"}