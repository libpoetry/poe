{"id":"267081","title":"眉妩·春音社第二集题河东君妆镜柘","dynasty":"现代","author":"叶楚伧","text":"便青留波眼，翠拥山眉，妆点斗娥媌。只惜琉璃翠，垂虹夜、回灯长记双照。绛云春晓。映一枝、红豆娇小。问鸾影、秋水冰奁里，换几度颦笑。相看应知愁少。是汉宫眠起，风柳纤袅。至竟春何许，千秋恨、金碗魂返香草。麝纹暗绕。认冻痕、落晕轻扫。遐想圆姿零落，成玉台稿。"}