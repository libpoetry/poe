{"id":"956951","title":"次韵子文探梅水西春已深犹未开水西谓歙溪而黄君谟州学记云濒江地卑盖此水为浙之源正可谓之江也","dynasty":"宋","author":"范成大","text":"孤山山下小斜桥，客魂曾共暗香飘。五年不踏西湖路，想见黄昏清浅处。如今憔悴古江干，岂有幽芳伴倚栏。腊尽雪残春不至，坐令愁里眼长寒。霜棱未贷千林槁，门外风饕人欲倒。斟酌芳心正怯寒，有情真被无情恼。"}