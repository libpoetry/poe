{"id":"692049","title":"哭子相","dynasty":"明","author":"李攀龙","text":"故园秋色广陵间，闽海悠悠自不还。纵使芜城愁易老，那能长客武夷山。清秋不尽客依依，梦里闽天挂剑归。莫向延平津口度，恐惊风雨二龙飞。扬子江寒月影孤，秋风吹落射阳湖。故人欲洒临江泪，湖上明珠竟有无。大江千里日滔滔，秋色遥看入梦劳。莫道故人枚叔少，悲君已厌广陵涛。"}