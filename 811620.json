{"id":"811620","title":"秋日杂感二首","dynasty":"清","author":"叶舒崇","text":"把酒高歌《行路难》，每从日下望长安。霜侵黄菊人俱瘦，露下红兰梦亦寒。海内友朋惭命驾，异乡兄弟劝加餐。不堪白眼伤时客，犹是逢人效鼠肝。北风千里痛离觞，一去长沙自古伤。幸有文章能报主，何妨魑魅喜投荒。惊心白璧三年泪，回首黄金五月霜。闻道吴江佳句在，上书今已赦邹阳。"}