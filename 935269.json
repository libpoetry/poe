{"id":"935269","title":"长歌行","dynasty":"宋","author":"陆游","text":"人生宦游亦不恶，无奈从来宦情薄。既不能短衣射虎在南山，又不能斗鸡走马宴平乐。惟有钓船差易具，问君胡为不归去。片云雨暗玉笥峰，斜日人争石旗渡。渡头酒垆堪醉眠，白酒醇酽鲈鱼鲜。菰米如珠炊正熟，莼羹似酪不论钱。翁唱菱歌儿舞棹，醉耳那知朝市闹。城门几度送迎官，睡拥乱蓑呼未觉。"}