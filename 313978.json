{"id":"313978","title":"沁园春·八月初，与王秋上同寓郡城，秋上遇寒疾死，孟冬十日词以哭之","dynasty":"清代","author":"陆震","text":"客舍芜城，汝病危时，夜火相依。恨延龄续命，都无大药，敛形裹足，更少完衣。只说中秋，故园同返，讵料先还是衬归。亲朋送，共生徒一哭，声彻郊扉。家贫活计原稀。更殁后、慈亲苦岁饥。念丧明孤子，无方可疗，析薪弱弟，甚日能肥。我对霜风，哀吟至此，黯黯寒云日不辉。重烧纸，并乌丝写就，齐化灰飞。"}