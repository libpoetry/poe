{"id":"812639","title":"扬州怀古十六首","dynasty":"清","author":"何震彝","text":"邗水滔滔日夜流，珠歌翠舞古扬州。伤心怕问南朝事，璧月琼花总惹愁。马上新声奏管弦，春江花月自年年。官河杨柳今犹在，夜夜西风泣杜鹃。繁华事业等微虫，闪闪浮光一瞥空。惟有馀燐最得意，夜深来往豆花丛。落英如雪扑河滨，画桨双摇淡荡春。十丈锦帆游不返，玉钩斜畔葬宫人。回廊环抱蜀冈斜，高阁层檐碍落霞。怪石倾敧衰草乱，昔年亭馆属谁家？勋名过眼似烟云，一角荒山罨夕曛。石马半摧翁仲卧，路人遥指叶公坟。丞相祠堂冷碧苔，鹤归华表舞徘徊。千年地下苌宏血，化作枝头万点梅。绿阴深处鹧鸪啼，满目苍凉望欲迷。昔日使君修禊地，虹桥飞跨夕阳西。长堤屈曲柳阴斜，云影波光水一涯。剩有荒祠残照里，西风愁煞白蘋花。旷代风骚让此楼，一篇釐订足千秋。通人已往精灵在，应有文光射斗牛。扬子秋深落寞潮，昏黄冷月咽琼箫。谁知蔓草荒烟外，即是当年拱四桥。南柯作郡忒匆匆，富贵原来在梦中。蚁穴功名真猥琐，犹留故宅郭门东。楼阁玲珑百宝装，延和奢丽甲维扬。最怜纸醉金迷地，转瞬都成瓦砾场。尘寰游戏地行仙，鸟篆云章泄秘诠。可惜伧夫浑不识，玉勾洞里日如年。掘来古镜字模糊，秋雨雷塘宿草枯。拂拭菱华长太息，君王曾照好头颅。荒山野水绕柴门，镂槛文欃不复存。减却二分明月色，司勋重到也销魂。"}