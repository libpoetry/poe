{"id":"697338","title":"题朱光禄园中杂景十首 江蓠馆","dynasty":"明","author":"胡应麟","text":"一夜江蓠花，乱吐山房侧。唤取汨罗人，窗间弄秋色。何年驾飞阁，缥缈凌天风。朝来五千丈，半入江云中。羽扇白纶巾，瑶琴坐来歇。山童无处寻，一片长廊雪。悠然四松顶，置此六尺斋。事事张功父，何论十二钗。手持净名经，高座挥玉麈。长爪何铮铮，庵头遍花雨。苦竹数百竿，中藏室如斗。试窥隔岸人，可是王猷否。博山燎沉水，凤巢拥群娃。双烟结一气，烂漫凌紫霞。感君刺臂恩，聊此休六翮。夜来警露声，时堕清音栅。鼓吹出层颠，恍奏钧天乐。气慑阮嗣宗，声从半空落。中天搆层台，登临何快哉。披襟一长啸，万里雄风来。"}