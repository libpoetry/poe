{"id":"897982","title":"送孙志康赴高阳","dynasty":"宋","author":"张耒","text":"三觞草草岂足饮，聊具数刻留君欢。年来故友半零落，每念及此伤肺肝。淮阳穷栖幸见子，胸中郁结为少宽。奈何舍我去不顾，薄宦谋食何艰难。陈郊穷秋苦雨霁，积雨未受短日乾。念君匹马走坡坂，蒙犯霜雪勤征鞍。吾遭坎壈皆自取，之燕何得南其辕。虽然男子岂常尔，且复养此凌云翰。"}