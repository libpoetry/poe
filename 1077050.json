{"id":"1077050","title":"题栖真馆三十六韵","dynasty":"宋","author":"李纲","text":"武夷古洞天，奇峰三十六。一溪贯群山，清浅萦九曲。溪边列岩岫，倒影浸寒绿。翩如鸾凤翔，矫若虬龙蹙。楼观耸岧峣，屏帏互重复。蜕仙骨遗金，游女肌削玉。鸡栖层岩巅，船插断崖腹。学馆存几案，仙机馀杼轴。蓝光瑩澄潭，虹影挂飞瀑。翠竹荫天池，苍苔封石屋。绘禽顶长丹，遗迹指如掬。峨峨天柱峰，幔亭连翠麓。传闻武夷君，尝此会仙俗。飞桥几千丈，绝顶亘山足。障以翠云屏，藉以紫霞褥。瑶樽倾沆瀣，玉豆脯麟鹿。仙妃奏宾云，金鼓间丝竹。酒酣歌夕晖，叹息光景促。曾孙谁复在，往事空遗躅。至今风月夜，笙箫响虚谷。地灵饶泉石，山润秀草木。坐使七闽人，荫此仙灵福。嗟予真散材，性爱山水酷。仙经与地志，名字久已熟。薄宦方区区，仙赏宜碌碌。神游先梦寐，幽觌寄图录。宁知因谪宦，乃得厌所欲。沿溯穷幽深，应接劳耳目。开襟豁怀抱，壮观慰幽独。却邀白云归，伴此岩下宿。夜寒梦魂清，晓发轻装速。仙游须再来，何当谢羁束。"}