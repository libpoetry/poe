{"id":"513184","title":"庆云庵月下观杏花","dynasty":"明","author":"沈周","text":"杏花初开红满城，我眠僧房闻雨声。侵朝急起看晴艳，对房两株令眼明。还宜夜坐了馀兴，静免蜂蝶来纷争。嫣然红粉本富贵，更借月馀添妍清。青蘋流水未足拟，金莲影度双娉婷。庭空月悄花不语，但觉风过微香生。老僧看惯不为意，却爱小纸燕脂萦。高斋素壁可长有，不由零落愁人情。"}