{"id":"828507","title":"东坡生日酒间苏堪诵寒食雨及苍梧道中寄子由诗声情激壮为作此诗","dynasty":"清末近现代初","author":"陈曾寿","text":"坡老去今几何世，耿耿清光在天地。年年置酒拜公辰，坐客微嗟今昔异。海藏诗老能驻颜，韵胜于公有深契。酒酣高歌移我情，黄州苍梧俨坐次。蜗居雨中过寒食，海棠如雪纷满砌。君门九重家万里，孤臣偃卧空馀涕。荒江落月迥孤角，一往扁舟落何际。瞻儋由雷肆恶谑，路人犹识东坡弟。遗诗千载动心魄，当年身受何滋味。故作达语掩悲凉，岂真解脱忘忧惴。天公有意变要荒，远谪韩苏同一致。达者或穷穷乃达，此中得失难浅议。惟公解事人胜天，晚岁和陶入圣谛。当歌对酒万端空，领取当前真实意。"}