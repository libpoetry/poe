{"id":"1198143","title":"吴鼓吹曲十二曲 其十一 承天命","dynasty":"魏晋","author":"无名氏","text":"承天命。于昭圣德。三精垂象。符灵表德。巨石立。九穗植。龙金其麟。乌赤其色。舆人歌。亿夫叹息。超龙升。袭帝服。穷淳懿。体玄嘿。夙兴临朝。劳谦日昃。易简以崇仁。放远谗与慝。举贤才。亲近有德。均田畴。茂稼穑。审法令。定品式。考功能。明黜陟。人思自尽。唯心与力。家国治。王道直。思我帝皇。寿万亿。长保天禄。祚无极。"}