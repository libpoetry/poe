{"id":"19822","title":"游峡山寺","dynasty":"唐代","author":"杨衡","text":"结构天南畔，胜绝固难俦。幸蒙时所漏，遂得恣闲游。路石荫松盖，槛藤维鹤舟。雨霁花木润，风和景气柔。宝殿敞丹扉，灵幡垂绛旒。照曜芙蓉壶，金人居上头。翔禽拂危刹，落日避层楼。端溪弥漫驶，曲涧潺湲流。高居何重遝，登览自夷犹。烟霞无隐态，岩洞讵遗幽。奔驷非久耀，驰波肯暂留。会从香火缘，灭迹此山丘。"}