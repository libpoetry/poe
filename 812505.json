{"id":"812505","title":"杂兴","dynasty":"清","author":"严永华","text":"班惠传家学，岂惟富文词。和熹实受业，景耀铺来兹。元兴延平间，功德何巍巍。定策采人誉，群公协畴咨。损膳赡黎苗，流化加华夷。长乐有记注，典训归母师。官箴最清静，女诫垂令仪。彤管表风烈，愿言告所司。昆仑与玄圃，实惟王母台。云和扬妙音，容成进玉杯。双材悲不纳，抗歌一何哀。戴胜慭既欢，蛾眉皬已摧。幸有三青鸟，为我衔书来。阿环总真籍，五岳秀骨开。元气亘不死，与之久徘徊。神仙济万世，蜉蝣安在哉。霆声发春荣，百卉纷以茁。清风有时来，香草遂见别。幼清好奇服，纫之为佩纕。盈腰户服艾，不采庸何伤。众嫭妒盛颜，彼姝爱时节。愿言长敷荣，毋使芳非歇。浙江指滇池，计程乃盈万。先君赋行役，边徼扬令问。文翁辟讲肆，弦管有流韵。乐职已陈诗，讲德方撰论。空馀神马颂，竟绝碧鸡讯。愧非伦芝才，清名轶南郡。边郡荒以寂，土风清且敦。叛夷一朝集，守兵焉复存。叔兄何慷慨，辞诀堂上亲。竟为侍中血，宁惭温序魂。余时负母出，逾垣若有神。岂知质孱弱，忽然已忘身。全家赴清池，誓不为瓦全。提携出重险，祐助感自天。至诚岂能格，忠义固所安。安得惇史笔，垂光照重泉。猗猗萱草花，郁郁荆树林。宛宛女贞枝，恻恻卷葹心。自谓永不衰，托根在同岑。人事忽乖迕，霜霰遂见侵。中夜揽衣起，鸿雁流哀音。披帷见明月，感彼商与参。《河广》及《载驰》，命意一河深。女子信善怀，恻怆匪自今。瑶京不可即，天风吹佩环。峨峨古神女，玉座何便娟。祸福生呼吸，恩威伺容颜。众灵杂遝至，恍惚云雾间。嗟彼愚下人，欲见无由缘。愿借白日光，排空接灵軿。济南儒家子，实授《尚书》传。木眚与金祥，五行善推衍。水旱各有徵，天意不虚谴。自从新法行，罕复论灾变。阴阳互消息，精义于兹见。请陈《繁露》戒，聊代百工谏。汉译四万里，博望开其源。遂建都护号，复设戊己屯。称靬多善幻，荒诞难具论。舟车行千里，权舆实椎轮。堑山而堙谷，欲穷造化根。滔滔尽西逝，狂澜日崩奔。汉阴老抱瓮，亦复赡一身。九阊傥可叫，吾欲窒巧门。仕宦囊金帛，商贾争锥刀。富厚众所归，趋之非一朝。子弟夸玉馔，宾从御狐白。岂知冻死骨，藉藉满草泽。恶盈固天道，多财为害患。百年会有尽，膏火相熬煎。钵饭熏毗邪，同食故不儩。愿此檀施开，功德难思议。桃李岁再实，来年为之衰。求鱼至乾谷，岂复遗鲲鲕。利不自地出，亦不自天来。桑孔精心计，利源自兹开。吾观《盐铁论》，斟酌堪活国。文学何纵横，祝生古遗直。彼哉两府士，斗筲固容默。勿贻匈奴羞，中朝思衮职。杞人虑天倾，鲁女忧园葵。漆室倚柱啸，岂复中顾私。微生饰笃陋，亦荷造物慈。况复借光宠，出入有羽仪。瞽诗及夜诵，良意有所规。虫蚁示赤心，言故不足施。双璧曜郢握，并是荆山璆。感此大造恩，钟灵贲岩幽。他山有攻错，比德君子侔。太璞绝雕琢，夜光无暗投。祥金羞跃冶，志士讵衒媒。特达有真赏，席珍方见求。垂声满天汉，腾光烛遐陬。玙璠未足俪，勖哉绍前修。"}