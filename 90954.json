{"id":"90954","title":"钓雪舟中霜夜望月","dynasty":"宋代","author":"杨万里","text":"溪边小立苦待月，月知人意偏迟出。归来闭户闷不看，忽然飞上千峰端。却登钓雪聊一望，冰轮正挂松梢上。诗人爱月爱中秋，有人问侬侬掉头。一年月色只腊里，雪汁揩磨霜水洗。八荒万里一青天，碧潭浮出白玉盘。更约梅花作渠伴，中秋不是欠此段。"}