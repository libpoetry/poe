{"id":"1223910","title":"题渔村图","dynasty":"元","author":"虞集","text":"黄叶江南何处村，渔翁三两坐槐根。隔溪相就一烟棹，老妪具炊双瓦盆。霜前渔官未竭泽，蟹中抱黄鲤肪白。已烹甘瓠当晨餐，更撷寒蔬共萑席。垂竿何人无意来，晚风落叶何毰毸。了无得失动微念，况有兴亡生远哀。忆昔采芝有园绮，犹被留侯迫之起。莫将名姓落人间，随此横图卷秋水。"}