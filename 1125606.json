{"id":"1125606","title":"梅花四首","dynasty":"宋","author":"袁燮","text":"百卉芳菲二月时，先春梅萼著疏枝。只缘姑射风姿别，不怕寒威损玉肌。清香妙质总宜人，老干青枝更绝尘。彻骨风流真我友，竹篱茅屋故相亲。寒花得水或成仙，体素含香亦可怜。韶嫩有馀清不足，此花独步信无前。其间妙处不容评，玉洁冰清亦强名。要识此花高绝处，解成佳实作和羹。"}