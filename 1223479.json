{"id":"1223479","title":"游香山","dynasty":"元","author":"张养浩","text":"山行弥日山益奇，乱峰挟翠如吾随。游人联蚁度林杪，细路一线云间垂。茫然四顾动心魄，岚光荡秀浮双眉。路回宝刹忽风堕，大鹏九万离天池。林烟媚景翳复吐，欲见不见神护持。松藏雷雨太阴黑，泉迸岩薮银虹驰。我来青帝已回驭，太古残雪犹离离。一声啼鴂百花落，两崖红雨春淋漓。笑驱虎豹坐盘礴，悠悠万古归支颐。须臾兴尽下寥廓，长风又送云边诗。蓬莱兜率杳何处，无乃造物移于斯。往年梦里记曾到，先声已为猿鹤知。惜无奇语勒丹壁，坐令清赏成绝痴。斜阳忽将瞑色至，山灵应怪归鞍迟。人间胜事忌多取，毋使乐极还生悲。"}