{"id":"453398","title":"水龙吟 郁孤台怀古","dynasty":"当代","author":"熊盛元","text":"鹧鸪声里花飞，倚栏销尽风云气。群峰乱叠，双江怒涌，孤台高峙。惶恐滩头，青枫渡口，泪酸眸子。叹红楼旷远，白衣寥落，应难诉、飘零意。林表鹃啼未已。阻归程、浩茫烟水。扁舟一叶，垂杨千缕，更凭谁系。上苑春莺，长安夕照，尽沉波底。问何人伴我，携樽啸月，向松边醉。"}