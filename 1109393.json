{"id":"1109393","title":"知府黄龙图生辰五首","dynasty":"宋","author":"刘弇","text":"由来昭武胜天台，淑气俄钟命世材。天上月华方摄兔，人间春色已先梅。长庚梦白真无敌，嵩岳生申世有开。直恐龙陂清澈底，照人都入骨毛来。早岁声名动玉除，区区汉日谩严徐。高将官况云难学，清得才情水不如。端的好光亲日月，分明有力是诗书。轩轩昭代文章伯，谁识麒麟下紫虚。豫章潇洒古南州，偶屈天边法从游。孺子榻尘终日少，曲江诗板有时留。千帆白雪艨艟浪，万顷黄云䆉稏秋。谁识使君经济处，长年清怯为民忧。从古无双江夏黄，此身亲簉玉宸傍。暂闲十载陶钧手，犹胜一时鹓鹭行。况复唐虞新日月，不妨伊傅好舟航。愿酬千里邦人祝，直筑沙堤到大梁。迎春新酒拨鹅黄，献寿争持潋滟觞。入夜台躔动符彩，拂星旌户集簪裳。平时猥辱非常顾，贱子初无可录长。独有此心效芹块，愿先歌鲁炽而昌。"}