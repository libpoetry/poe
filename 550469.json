{"id":"550469","title":"赤岩吟为大田令谢君赋","dynasty":"明","author":"徐熥","text":"剑潭之东多石壁，四面巉岏如火赤。开辟至今千万年，岩前蓊郁皆蓬藋。上有嵯峨万仞之丹梯，下有潺湲千顷波流碧。山魈罔两盘其中，虎豹豺狼据为宅。任是樵苏日往来，岂识岩中有奇迹。岩中奇迹人不知，可怜空使山灵悲。谁能凿破混沌窍，攀萝附葛相追随。谢君本是探奇客，年少鸣琴宰岩邑。每学卢敖汗漫游，登临折尽东山屐。披蓁燃炬入岩中，猛兽山妖都辟易。万年灵秘一朝开，悬岩绝壁何奇哉。一声长啸翠微顶，顿使延平潭里白日生风雷。搆将台榭连云起，浮屠屹立层霄里。独向岩前望九垓，百二关河如黑子。吾闻神州三十六洞天，此赤岩兮胡为乎不传。徐生披图学宗生，案头隐隐生云烟。愿得借君一苇过剑浦，题诗刻石岩之巅。岩巅墨迹永不毁，邹峄之碑乃可拟。吁嗟乎，山川显晦自有时，世间何物无知己。"}