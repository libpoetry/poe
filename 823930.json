{"id":"823930","title":"木兰花慢 和青萍居士悼亡姬之作","dynasty":"清末近现代初","author":"陈方恪","text":"听江城落叶，又砧杵、乱哀蝉。甚精爽销磨，香缯曳影，蕙帐凝烟。还怜。新洲老去，误笼鹦几度唤婵娟。漫道逢人意绪，归来费泪鸾笺。银蟾。低户照无眠。旧恨总难捐。怅极目征程，刀环梦断，翠袖寒添。他年。相期素约，共名山灯火伴吟编。应是金钿愿稳，玉箫重话前缘。"}