{"id":"696382","title":"宋书八首 高祖","dynasty":"明","author":"郑学醇","text":"关河漠漠朔云屯，晋室犹馀旧寝园。父老百年南望尽，宋公无意在中原。梦里风涛海上山，尽披心力济时艰。岂知平洛加殊礼，一夕音从阃外还。脱帻长嗟恨未平，疆场何日得休兵。六州春燕巢林木，此际应思万里城。破浪长风志不群，丈夫雄武不须文。时穷醉尉犹相厄，粟饭何心到庾君。浔阳卧内握戎机，恩宠那知事渐非。有诏夺情初强起，君王亲赐綵纶衣。始宁山下赋山居，谢客登临乐有馀。早为韩仇施一击，健儿何事出桃墟。郊野怡情酒数杯，笨车羸马日裴徊。鸣驺道上频相避，知是三郎卤簿来。归来三径得閒身，家世曾为晋辅臣。江介繁华摇落尽，酒边犹有义熙人。"}