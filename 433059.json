{"id":"433059","title":"杨柳枝六首","dynasty":"近现代","author":"夏纬明","text":"晴丝袅袅小蛮腰，三月春残见絮飘。却喜玉关归客好，叶痕移上晓妆描。娇莺乳燕柳边飞，少妇楼头望斜晖。编得嫩条筐筥小，唤郎市上买鱼归。晓风残月送归人，犹带芦沟桥上尘。欲问君家住何处，画图只写武陵春。残照西风又几年，渔洋诗句至今传。斑骓莫系堤边树，憔悴江潭倍可怜。银锭桥西李桥东，丝丝杨柳荡微风。长条无恙词人老，偏向秋光摇曳中。柴扉常对后湖滨，咏得杨枝几曲新。叶落钟沈霜信早，黄公垆畔话前尘。"}