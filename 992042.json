{"id":"992042","title":"次韵和永叔饮余家咏枯菊","dynasty":"宋","author":"梅尧臣","text":"今年重阳公欲来，旋种中庭已开菊。黄金碎剪千万层，小树婆娑嘉趣足。鬓头插蕊惜光煇，酒面浮英爱芬馥。旋种旋摘趁时候，相笑相寻不拘束。各看华发已垂颠，岂更少年苔色绿。自兹七十有三日，公又连镳入余屋。阶傍犹见旧枯丛，根底青芽欢催促。但能置酒与公酌，独欠琵琶弹啄木。所叹坐客尽豪英，槐上冻鸱偷侧目。盘中有肉鸱伺之，乌鸟不知啼觜曲。诸公醉思索笔吟，吾儿暗写千毫秃。明日持诗小吏忙，未解宿酲聊和属。"}