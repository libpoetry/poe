{"id":"1041452","title":"送石昌言知宿州","dynasty":"宋","author":"刘敞","text":"宦情重居内，世论轻守藩。出处苟自得，重轻安足原。昔常怪萧傅，耻乘太守幡。颇独多严生，厌直金马门。优游树风迹，宣布流上恩。何负廷中臣，而贬千乘尊。石侯古人风，自令薄夫敦。平日不汲汲，左迁更轩轩。轻舟趣行装，合符去天阍。高卧可以治，簿书岂所烦。我亦羁旅人，不堪市朝喧。又无适时用，坐自悲素餐。愿为江湖长，聊复育元元。子若未北归，相过识吾言。"}