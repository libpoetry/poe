{"id":"823219","title":"渡江云 其二 辛圣传不远五百里省我山中，无以鸣吾喜，即春柳韵联句","dynasty":"清末近现代初","author":"赵熙","text":"画中人似玉，恒河影里，身世悟团沙。旭阳山翠重，小阁天中，雨细又风斜。三年一聚，有涯生幻作无涯。深夜语、唐安入梦，佳节未还家。悲笳。江程一路，画本三蛾，半萧萧战马。谁念取芳田众绿，牛背争鸦。故人汐社知无恙，盼书来旧苑宣华。南望否，灯前醉落檐花。"}