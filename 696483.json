{"id":"696483","title":"再用韵三首","dynasty":"明","author":"郑真","text":"苍发萧萧五十年，文章金石慕燕然。壮游自儗探蟾窟，清梦谁知到木天。感兴夜闻江上笛，附书晓问海东船。广平才子夸能赋，诗酒从容共客边。作客从今儗十年，瀛洲东望自悠然。金堂玉室真仙窟，赤水丹山有洞天。云谷曾游灵运屐，雪溪还访子猷船。多情为想归田乐，又见君来自日边。客乡千里数流年，风雨淮山思渺然。水绕奕坛送碧海，云开仙洞见青天。笙歌谩忆秋风宴，书画欣逢夜月船。公府昼长官讼少，轻车须约到芹边。"}