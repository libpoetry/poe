{"id":"1119501","title":"次张节推山字韵诗留其行","dynasty":"宋","author":"陈造","text":"足音肯到寂寥处，风味要看樽俎间。行役小休良不恶，雷声昨夜殷南山。人瞻甫里歊埃外，诗著苏州伯仲间。爽气凭销残暑尽，钩窗不用对西山。红尘叹我奔驰久，空谷逢君梦寐间。政使公荣可无饮，风江惊浪涌银山。粹学堂堂真有本，玄谈亹亹尽无间。小回馀事入诗律，句法还能逼后山。老丑只宜岩谷里，何人挈致俊贤间。虽云章服裹叔夜，尚有笭箵随次山。故人偶得一饭款，僻县才馀十亩间。赤米白盐君勿诮，病夫官况等居山。"}