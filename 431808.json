{"id":"431808","title":"日寇侵袭避难苏北，夜不成寐，率成二律，即请章松庵孝廉斧正","dynasty":"近现代","author":"孙俊在","text":"飘泊他乡西复东，神州到处尽罡风。相从避地干戈后，共度流年患难中。万里烽烟心胆碎，千村啼哭路途穷。国仇家恨滔滔是，愿请长缨跨玉骢。劫数能逃命不穷，应将至意谢天公。三更明月凄凉白，一点孤灯暗淡红。往事已随流水去，近年愈觉读书空。平生总为多情累，旧恨新愁到处同。"}