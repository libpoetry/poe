{"id":"713538","title":"偶从风洞眺望始安山水赋呈秦使君","dynasty":"明末清初","author":"屈大均","text":"自我班师还，永日游山水。城隅得风洞，爱玩心难已。攒石多巉岩，方圆乱相峙。峰高易倾侧，崖落势不止。绝壁窥天窗，光从潭底起。盘旋上松门，狼藉踏花蕊。萝林外冥郁，石乳中奇诡。玉床既膏滑，丹灶无泥滓。惊濑不因风，水石自相使。飞溜吐复吞，空响震心耳。坐久机虑忘，一息归无始。终日介马驰，佳憩乃得此。无人共胜赏，窃忆秦夫子。解组初投閒，老易重为理。用亢得无悔，知足自多祉。褰溯任所适，渊默人难指。留侯岂仙人，导引诚有以。蝉蜕帝王中，功名同敝屣。"}