{"id":"746387","title":"下风一首赠魏默深即题北道集后","dynasty":"清","author":"陈沆","text":"直木无卑枝，清漪无杂鳞。君今甫二十，出语如有神。洒然风雨气，倾倒万斛尘。古风日芜秽，大道成迷津。各抱媕婀性，何以称诗人。遂如缁与素，渐染渐失真。贱子不量力，颓翮思一振。区区自怡悦，安计笑且嗔。把君北道集，怀抱生古春。流离浩满眼，凭车发哀呻。惜哉徒为尔，不救民苦辛。今当与子别，行矣各爱身。所期浮嚣尽，远与澹泊邻。"}