{"id":"627943","title":"出都谣八章","dynasty":"明","author":"何绛","text":"鞭马射狐，狐入地呼。天高不闻，老狐别雏。走兔不死，得见天子。飞鸟一群，壮士如云。熟黍熟黍，缘无雀鼠。雀鼠之无，实赖天子。离京十里，车声未已。一耳十环，官人之婢。斩竹断木，不避民屋。青纹刺面，云是官仆。易水漫漫，冰犹未泮。拙矣荆卿，一去不返。下上高原，昭君之村。九原可作，庶释涕痕。地动殃民，除税七分。身死为砾，无由报君。"}