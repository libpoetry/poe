{"id":"708981","title":"贺新郎  送箨庵会稽之游","dynasty":"明末清初","author":"曹溶","text":"草露何须久。拥油幢、荆州部曲，布袍依旧。芍药栏边老供奉，闲却裁云妙手。渐醉墨、题残玉斗。海畔扁舟成独往，定中宵、对月思良友。写别怨，短亭柳。床头钱罄休搔首。问唐宫、黄冠贺监，至今存否。故物千秋尘埋尽，惟有颠狂不朽。敢浪说、才人阳九。下榻再联修禊饮，况娥江、暑涨清如酒。借万壑，为君寿。"}