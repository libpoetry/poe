{"id":"96573","title":"将行示远父秉文四八弟","dynasty":"宋代","author":"赵蕃","text":"鸡啼午方停，蝉噪暑未秋。寓居虽市近，适意如林投。可人谁能来，王徐真胜流。王居近官道，树林间田畴。徐居复何如，老木荫浊沟。我往必竟日，不为有鱼留。我有长安行，食谋非道谋。王郎上冢去，决焉问吴舟。令弟饥所驱，迤逦从此由。徐郎独不出，于世罕所求。念当为此别，要历山寺幽。令弟既泣女，我亦病未瘳。是事且若此，其他当罢休。中秋与重九，预作离阔忧。"}