{"id":"1148837","title":"十月诞辰内殿宴群臣效柏梁体联句","dynasty":"唐","author":"李显","text":"润色鸿业寄贤才，叨居右弼愧盐梅。运筹帷幄荷时来，职掌图籍滥蓬莱。两司谬忝谢钟裴，礼乐铨管效涓埃。陈师振旅清九垓，欣承顾问侍天杯。衔恩献寿柏梁台，黄缣青简奉康哉。鲰生侍从忝王枚，右掖司言实不才。宗伯秩礼天地开，帝歌难续仰昭回。微臣捧日变寒灰，远惭班左愧游陪。"}