{"id":"795830","title":"疏影","dynasty":"清","author":"张纨英","text":"琐窗清冷。有数枝绰约，低傍妆镜。素靥盈盈，越样玲珑，嫣红怎许相并。冰魂算与琼楼远，忍便入、等闲花径。到夜阑、明月飞来，帘底暗窥纤影。还记当时憔悴，翠鬟愁不整，尘梦初醒。故国云迷，洛水依然，幽恨诉将谁省。珊珊休忆凌波步，怕前度、佩环难认。尽深深、银蒜低垂，不管晓来风劲。"}