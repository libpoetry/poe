{"id":"678169","title":"且停寺","dynasty":"明","author":"姚广孝","text":"老年落魄犹非昔，破帽遮头谁识得。不问水郭与山村，杖藜到处寻陈迹。西丘地势一何壮，建国当年誇石勒。竺师赖有佛图澄，问道从容降词色。至今禅刹遗涧阿，松扉昼掩萦烟萝。水流涓涓水乐奏，山木黯黯山禽歌。樵人牧竖不敢到，竹径云断惟僧过。有碑千年字漫灭，忍使老眼空摩挲。神僧去久山无主，谁听塔上风铃语。古往今来一笑间，不用悲歌泪如雨。"}