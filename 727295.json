{"id":"727295","title":"周五声调曲二十五首 商调曲四首 其八","dynasty":"南北朝","author":"庾信","text":"君以宫唱。宽大而谟明。臣以商应。闻义则可行。有熊为政。访道于容成。殷汤受命。委任于阿衡。忠其敬事。有罪不逃刑。诵其箴谏。言之无隐情。有刚有断。四方可以宁。既颂既雅。天下乃升平。专精一致。金石为之开。动其两心。妻子恩情乖。苟利社稷。无有不尽怀。昊天降佑。元首唯康哉。百川俱会。大海所以深。群材既聚。故能成邓林。猛虎在山。百兽莫敢侵。忠臣处国。天下无异心。昔我文祖。执心且危虑。驱剪豺狼。经营此天步。今我受命。又无敢逸豫。惟尔弼谐。各可知竞惧。礼乐既正。神人所以和。玉帛有序。志欲静干戈。各分符瑞。俱誓裂山河。今日相乐。对酒且当歌。道德以喻。听撞钟之声。神奸不若。观铸鼎之形。酆宫既朝。诸侯于是穆。岐阳或狩。淮夷自此平。若涉大川。言凭于舟楫。如和鼎实。有寄于盐梅。君臣一体。可以静氛埃。得人则治。何世无奇才。风力是举。而台阶序平。重黎既登。而天地位成。功无与让。铭太常之旌。世不失职。受骍毛之盟。辑瑞班瑞。穆穆于尧门。惟翰惟屏。膴膴于周原。功成而治。定礼乐斯存。复子而明。辟姬旦何言。"}