{"id":"695630","title":"与梧守谢荩衷二首","dynasty":"明","author":"林熙春","text":"仙郎出跨五骅骝，百粤西来第一州。墨绶昔年歌召杜，黄堂此日快君侯。铁城表树山南峻，玉洞风云水北流。司马勋名君莫让，圣明综核重边筹。朱轮千里控名缰，十万熊罴待糗粮。茂畹芳兰骄桂岭，盈阶玉树焕梧阳。刑清无用尝鱼鳄，化洽偏宜集凤凰。旦暮飞凫朝魏阙，遥祈清望宴明光。"}