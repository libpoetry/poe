{"id":"686349","title":"烈风七章悯吴孝子廷用","dynasty":"明","author":"史鉴","text":"烈风无停柯，凝霜变青草。年命苦相催，寿者何其少。惜哉延陵孙，无奈徂谢蚤。孤儿未能行，寡妻年尚小。含凄教诗书，洒泪相携抱。矢志期自持，有如白日皦。白日出东北，暮向西南流。谁知贞烈名，亦应宫掖求。郡县苦见迫，强命登行舟。恸哭与儿诀，相见永无由。生当长戚戚，死当长悠悠。悠悠复戚戚，哀怨无终极。有诏属藩王，随例之封国。寂寞掩长门，彷徨思故域。邱垄不复知，孤儿长在忆。梦中或见之，觉后那可得。相离三千里，安能来母侧。母侧儿不来，儿悲无已时。升高望母居，路远莫见之。浮云暗邦国，远树含悲飔。白日忽西昃，景在桑榆期。顾瞻起长叹，吞声泪涟洏。涟洏竟何益，誓将求四方。崎岖指东广，迢递转西江。行行异川陆，冉冉变温凉。层峦翳云日，巨浸腾蛟龙。畏途良险艰，十步九徬徨。谁谓君门远，万里终能通。陈情叩阍陛，昩死干贤王。贤王任孝理，下令许迎归。谁知病已革，不绝仅如丝。吁天代以身，刲股持作糜。张目忽能视，言动如有知。濒死得一见，惊号更相持。哀声彻天地，旁人亦酸悲。酸悲复呜咽，哀哉终陨绝。本图得生还，岂料是死别。衔哀理归柩，水舟仍陆辙。江湖多风涛，溪谷深雨雪。间关几千里，终焉祔先穴。山高亦有崩，水深亦有竭。孰知哀慕心，终天不可灭。"}