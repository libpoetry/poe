{"id":"751794","title":"樊佥事家新作临河小台","dynasty":"清","author":"袁昶","text":"寇巴东古英雄人，樊渭南今文章伯。用时腹中兵甲森欲动，寂时专气致柔了无迹。萧然隐几人海里，游戏筑台聊尔早。手治磴道洞扉开，云影花光天在水。枕簟江湖步屟间，餐嘘日月扶栏起。凌空东接属玉观，响闸西连尚冠里。中有据梧澹荡人，国论膏肓箴炙俟。得道长生方两瞳，松标婉娈柔童子。日草边琐百函书，总斥令仆海沤如。薄晚相从曲江曲，约我登顿飞霞裾。森森侠侍台边树，育育同观濠上鱼。自是澶渊却敌手，岂但骑鲸跨碧虚。"}