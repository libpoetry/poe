{"id":"996797","title":"李君贶借示其祖西台学士草圣并书帖一编二轴以诗还之","dynasty":"宋","author":"黄庭坚","text":"当时高蹈翰墨场，江南李氏洛下杨。二人殁后数来者，西台唯有尚书郎。篆科草圣凡几家，奄有汉魏跨两唐。纸摹石镂见彷佛，曾未得似君家藏。侧釐数幅冰不及，字体攲倾墨犹湿。明窗棐几开卷看，坐客失床皆起立。新春一声雷未闻，何得龙蛇已惊蛰。仲将伯英无后尘，迩来此公下笔亲。使之早出见李卫，不独右军能逼人。枯林栖鸦满僧院，秀句争传两京遍。文工墨妙九原荒，伊洛气象今凄凉。夜光入手爱不得，还君复入古锦囊。此后临池无笔法，时时梦到君书堂。"}