{"id":"128430","title":"和李提举山宫梅","dynasty":"宋代","author":"曹勋","text":"客中作喜暄风回，徐行东郭嘉惟梅。萧萧千竿缭秀色，粲粲万玉明芳蕤。海山飞仙堕萼绿，珠璫缟袂令人疑。须臾四山下倒景，华姿照眼无纤疵。主人才气世所知，意谓澹坐徒尔为。杯盘错落光陆离，与客揖此玉一围。锵然韵语压邹枚，清思彻骨歌无归。它时尚容嗣此赏，冠巾乱插无迎随。"}