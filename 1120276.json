{"id":"1120276","title":"七兄以庚戌重阳前解江东常平印溯江而归先寄二诗次韵","dynasty":"宋","author":"周必大","text":"早日常同席，中间屡话离。吕梁今破梦，曹发共深期。菊圃新开径，茅斋正筑基。不妨风雨夜，酌酒更论诗。春驾轻车上九华，秋乘大舸溯风沙。欲抛彭泽追元亮，何待龙山宴孟嘉。行止非关人力胜，清平自有部民誇。征帆冲雨何时至，东望牙樯眼屡花。"}