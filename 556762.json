{"id":"556762","title":"明卿夜过各赋长句","dynasty":"明","author":"宗臣","text":"胡飙乱卷星如雨，予归淮南君去楚。明月浸冷广陵船，绿蘋愁绝潇湘渚。尺书在袖数雁鸿，美人中夜怨砧杵。乾坤日远欲问谁，阊阖天高重遇女。一笑浮云坠青天，五平金茎听白苎。万片龙鳞江上来，为尔直取天河煮。共向天门骑白螭，肯向人间问腐鼠。醉来高卧北斗旁，无数松篁月下语。"}