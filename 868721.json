{"id":"868721","title":"医工叹重赠柳山人","dynasty":"宋","author":"叶适","text":"柳生洲居濠北边，繇辞质野谁所传。不曾入城行卖卜，有问灾福须呼船。叹我奇疾何频年，其初过清肌凛然，已忽腹拒遭拘挛。一身尽异形质变，恍若土木徒人言。蚤知定性不生灭，今安得尔庸非天。医工刃人死无律，妄谈标本从何出。补劳护弱转凝聚，排寒荡湿加淫郁。挟风上行关膈失，迸肉糜皮并为一，犹云无伤乃馀疾。生虽怜我谬时命，岂悟颠倒缘此物。彼苍应有司杀者，授柄于工无乃悖。我劳万事明当休，自古零落归山丘。但疑未死复不活，熟视重为诸医羞。馀聪残明不可留，治命已乖妻子谋，执讯空贻友朋忧。柳生听罢掉颈笑，既有主对非吾尤。山歌静夜声宛转，更著此曲歌中流。"}