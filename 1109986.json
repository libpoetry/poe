{"id":"1109986","title":"会稽初秋四首","dynasty":"宋","author":"吕本中","text":"今来留滞浙河东，想见闽山荔子红。虽有故人家在彼，可无方便托西风。张侯问舍复何时，我亦留连去未期。便欲为君草堂客，几时先寄落成诗。故园回首但斜阳，所至奔波避贼忙。天下何曾有定处，越南燕北是中央。病来每有居山兴，老去初无住世心。三尺枯桐无旧谱，始知三叹有遗音。"}