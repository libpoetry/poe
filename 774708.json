{"id":"774708","title":"袖中有东海","dynasty":"清","author":"章甫","text":"蓬莱海上空前后，石壁千寻战浪久。记得坡公海上游，搜奇踏上蓬莱首。土人为此弹子砣，圆熟可爱试携取。笑携数枚海上归，十分海气囊八九。乃作诗歌遗老人，自矜东海袖中有。有时舞袖鼓风雷，疑是射鲛奔鲸吼。有时拂袖散云烟，疑是下獭驱鱼走。海汐去兮海潮来，去来呼吸坡公手。坡公海外擅奇文，奇绝无出坡公右。蓬莱见说变沧桑，袖里茫茫今变否。"}