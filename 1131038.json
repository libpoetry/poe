{"id":"1131038","title":"太后阁六首","dynasty":"宋","author":"韩维","text":"正阃成王化，开宫奉母仪。身当四海养，寿祝万年期。玉律生阳早，金铺上日迟。枝间双鹊语，应是报春祺。平晓开朱户，轻寒御练衣。宫童移钿扇，庆寿早朝归。金花镂胜随春燕，綵仗萦丝逐土牛。迎得韶华入中禁，和风次第遍神州。綵仗朝来散玉京，绮窗新网结初晴。静呼宫女教调曲，闲引皇孙看学行。九奏清新称玉斝，八珍和旨奉兰羞。须知天子娱亲意，不为乘春事燕游。"}