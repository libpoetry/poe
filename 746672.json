{"id":"746672","title":"赠左匡叔归桐城","dynasty":"清","author":"梅曾亮","text":"方君植之能说子，古貌雄情无与比。偶然折券散千金，三冬无褐心不耻。蒙眬世事若无意，要最千年看如咫。五胜新推十六家，一日曾行三百里。朅来为客至江南，憔悴儒冠尚如此。马生与君意气亲，得钱沽酒为佳宾。酒酣叹息新知乐，客子逢人喜任真。当途之子多羞贫，熟视自循头上巾。不如南亩还收身，青鞋布袜谁能驯。方君方君亦偪泰，千言不如十斛麦。等是东西南北人，送尔江头独归客。"}