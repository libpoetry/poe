{"id":"731200","title":"五贤咏·管仲","dynasty":"清","author":"旻宁","text":"齐桓正不谲，鲍叔荐士公。一言为知己，任用即听从。射钩置弗问，大度何冲冲。夷吾竭才力，五霸论称雄。亲昵不可弃，宴安患无穷。片言得其要，政治昭齐东。菁茅贡不至，成周祭不共。伐楚责大义，问罪宜兴戎。修礼受方物，强弱国皆同。五命推盟主，赞襄德化充。平戎承宠命，执礼何其恭。贤哉管氏子，世祀酬勋庸。"}