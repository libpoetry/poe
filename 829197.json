{"id":"829197","title":"癸丑北游诗五十首选二十四","dynasty":"清末近现代初","author":"杨圻","text":"二十年中事，兴衰到眼时。壮心曷有极，吾道不胜悲。兵马独高咏，江山似弈棋。暮云生渤海，浩荡欲何之。台沼森严地，先皇御极游。清诗出华省，春色动仙舟。芳树西宫路，新莺北海楼。停车疾趋过，不敢暗抬头。天命归新主，中原款朔方。众星趋北极，王气渡辽阳。不以兵车力，销为日月光。入关凭吊伐，惭德小成汤。漠武开边策，周宣北伐功。六军横瀚海，万马出云中。壮士冰埋骨，天王雪满弓。三朝兵力远，得失异沙虫。流沙三万里，日落动长风。西域葡萄树，来朝入汉宫。武皇思扫荡，飞将得英雄。满壁云台画，图形为报功。西极羌笳动，驱兵万仞山。交河春色远，浩荡唱刀环。塞上军机疾，宫中庙算娴。班师三万里，大雪满阳关。昭代崇儒术，修文洗甲兵。石渠开秘笈，白屋盛西京。百学从根柢，千秋集大成。图书雄四库，宏道莫能名。王师无战国，天险失江东。将相原无种，湘淮第一功。山寒江总宅，草暗隗嚣宫。同治中兴事，旌旗在眼中。温泉七百里，车驾幸离宫。凝碧胡尘暗，阿房楚炬红。鼎湖神驭寂，钟室荩谋忠。遗搆窜苍鼠，诗人泪眼中。海上春无极，宫中日似年。千秋王母节，十月小阳天。草绿仙官外，花飞女乐前。金明观水战，竞渡有楼船。蕞尔称兄弟，荒哉国步迁。以前天下事，犹是中兴年。孤注论功券，和戎索赋钱。承平三十载，飞将尽须髯。玉椀尊栾大，安车礼八公。黄巾来涿鹿，胡骑下卢龙。东市无鼌错，汤阴少侍中。公卿谁折槛，盘水有三忠。胡马窥京阙，西南万里行。人心灰未烬，天语泪随声。落日潼关骑，秋风细柳营。渭桥遗迹在，幸蜀九重惊。驿路诸陵墓，周秦复汉唐。至今闻父老，闲与说兴亡。灞上屯兵甲，关中可帝王。岂无娄敬策，时代异高皇。寂寞骊山道，清尘万古伤。群臣迎六尺，大事出诸王。天下生春草，人间看夕阳。刍荛欣有托，处士议朝堂。八月凉风起，江头万马趋。楚谣三户在，晋气二陵芜。便欲公天下，非关问独夫。夏廷传子后，禅让古今无。夜火烧云梦，呜笳下石头。红妆调战马，白发别耕牛。雪后西江月，樽前北固楼。孤舟绝壁下，独坐看横流。敝屣轻天下，销兵忍爱身。群言推岳牧，佥曰废君臣。哭庙惊风雨，班师泣鬼神。袖中宣禅诏，大笔出何人。按剑诸侯起，甘为天下先。干戈何未息，禅让已经年。野哭无家别，春耕尽室迁。方舟趋建业，江海共烽烟。玉牒真龙种，天潢旧鹤班。渔樵迷汉姓，鸡犬隔仙寰。祭器辞宫阙，歌筵入海山。沃州田不买，犹恐在人间。乱后游畿辅，春深览物华。英雄皆好武，壮士半无家。一路生春草，千门闭落花。寻常开正殿，游女驻香车。百战国犹在，凄凉四海春。草间新岁月，天上旧星辰。米贵诗无价，天寒酒近人。渔樵寻不得，相向共迷津。"}