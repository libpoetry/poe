{"id":"466481","title":"西江月 赠宜荪老师晋三先生","dynasty":"当代","author":"刘季高","text":"门下三千桃李，诲人洙泗宗风。神皋游子广帡幪、东土难忘义重。天际新秋朗月，徂徕千尺长松。心仪万里托飞鸿。云集千祥作颂。墙角花阴虫语，洞箫凉月西楼。案头古砚伴茶瓯。坐拥书城一叟。短榻无妨高卧，片言自足千秋。静观大化在奔流。几处雷鸣风吼。粤海狂飙登陆，华亭三日秋凉。朱明未忍举离觞。阵阵南风蝉唱。争食阶前蚁斗，菜花亭畔蜂忙。众生攘臂各登场。生气乾坤泱漭。斜月夜凉似水，朝霞烘日鸣蝉。世情冷暖法苍天。一笑由他万变。萝碧临风舞凤，猫顽踞榻参禅。三杯苦茗意欣然。却念娇儿在远。圣哲心存利济，高人尘土冠裳。见仁见智不相妨。流水高山气象。逐鹿中原儿戏，欺凌孤寡荒唐。为而不有一张良，鸣凤九霄绝响。"}