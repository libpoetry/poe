{"id":"675359","title":"姑苏行","dynasty":"明","author":"王廷相","text":"阊门水绿春如锦，春水盈盈片帆稳。游人唱彻江南词，共说姑苏美不尽。姑苏山海自天开，佳丽今从圣代回。九州天府兹良是，估客帆樯万里来。黄金浮夜气，空青过西州。酒徒醉击玛瑙案，豪家不数珊瑚钩。三条五剧芙蓉花，钟鼎文章十万家。尚书坊里金行马，阁老门前玉辟邪。别有豪华胜开府，高馆飞甍临大路。累石花囿拟峰峦，引水金塘袅烟雾。金塘花囿风光好，燕子鸳鸯满芳草。三春花落不知愁，犹自延宾醉晴昊。不辞门屏繁车马，玳瑁筵开意弥下。挽入幽房兴杳绵，催上兰舟更飘洒。桃根桃叶双小仙，教成歌舞劝芳筵。红衫惯作前溪绿，綵扇初番子夜篇。不嫌死作合欢树，但愿生为并蒂莲。莲花花开香远闻，愿取缝君夹锦裙。水底莲根解人意，明年开花仍奉君。君不见吴王雄长争黄池，一朝霸气风雷飞。自云祖德让天子，今乘王气东南陲。前年入郢鞭楚王，今年浮海㛰齐姜。齐姜不及西施艳，别画双蛾新样长。长洲射猎归来晚，促赐金钱代休浣。深宫夜语不飞香，承恩常是无人见。繁华不为昔人住，江水悠悠日东去。采莲惟听今人歌，落日风吹乌桕树。洞庭山，太湖水，千载白云宛相似。六代三吴竟谁是，会稽谢康乐，眉州苏学士。天上精灵如可期，棹我扁舟泛三子。我劝二公金屈卮，二公酬我白苧词。醉来引手抱明月，清光岂是真娥眉。洞箫一?彩鸾下，铁篴三弄浮云驰。浮云天际生氛氲，世路茫茫愁杀人。请君抛却眼前事，同醉五湖湖上春。"}