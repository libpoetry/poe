{"id":"694611","title":"怀项涤川文学元沧","dynasty":"明","author":"陈履","text":"当年同结绶，寄迹海阳城。相逢一倾盖，欢好如生平。各无世俗态，同有古人情。笑我簿书苦，见君心目清。春色桥门里，看看桃李荣。倏忽三年隔，回首怅风萍。白岳新都胜，与君几跻攀。独随孤雁往，同招五老还。飞涧挹清泉，天门扣玄关。挥手摩青冥，恍觉非人寰。别君一以远，回望空长叹。缄情欲相寄，何处问飞翰。"}