{"id":"907116","title":"病目","dynasty":"宋","author":"李复","text":"昔年勤细书，广博求多益。谓经手一抄，可胜读数百。矻矻三十年，尝废寝与食。磨墨见砚穿，败笔如丘积。高编连大轴，不知几万亿。当时气血盛，未觉损目力。今年四十六，百病乘其隙。双瞳旧劳甚，凝血聚成脉。虚炎更上攻，常若包芒棘。远视但䨥䨥，浮空乱花黑。少功跂前修，钻仰极窥测。志欲继绝学，九万希鹏翼。求于形器外，脱然有所得。上友千古魂，神遇展良觌。年来老且病，筋骸当少息。六物已熬成，昏气须清涤。"}