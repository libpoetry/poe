{"id":"1105635","title":"某辛巳秋归自武林省先陇遂修亭宇浚溪流因思先人旧诗已随屋璧坏矣尚能记忆遂追和","dynasty":"宋","author":"王十朋","text":"残生无计可荣亲，一见松楸一损神。惟有青山知此意，晨昏长戴白云巾。重葺山亭浚旧溪，杖藜来往独悲悽。追思四十年间事，风为哀号鸟为啼。丘木森森已十围，满林清荫可栖依。每忧樵牧伤松柏，游宦三年两度归。"}