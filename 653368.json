{"id":"653368","title":"题平湖陆廷仪鸰原耕隐诗卷","dynasty":"明","author":"张宁","text":"瓯窭满湖南，污耶满湖北。湖边隐者眷同心，却向湖头结书屋。屋中经训乃菑畬，释耕互答鸰原诗。三监不仁万世戒，而我与尔何当知。稻黍登场先馈祀，大小输官入城市。城市无人识姓名，归向高堂贺安止。堂中老人太古风，钁铄更似田家翁。贻谋燕翼苦不远，尚愿孙辈超群庸。老人摩挲抱孙说，长大还守湖田业。勉学而翁与若翁，兄弟不分耕不辍。"}