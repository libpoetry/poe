{"id":"808779","title":"高梁洞上滩","dynasty":"清","author":"严遂成","text":"万山建瓴水，直下势悬溜。而故屈折之，拗怒毒愈厚。呀然立洞门，夹东气不透。穿罅鸱鸣箭，殷空牛吼柩。涛舂堆叠雪，漩撇蹴众绉。船尾如曳龟，船头仰舒咮。铿然不受篙，支左先诎右。中心起镡锷，大声呼疾救。跳珠湿满身，手与霹雳斗。负索腰环环，邪许声应候。朱鹢防退飞，吴象忌反走。蚁旋磨出险，喃喃口诅咒。不敢问前滩，惫矣矧多又。"}