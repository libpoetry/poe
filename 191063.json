{"id":"191063","title":"赠翟提刑·云麦供羞荐紫阍","dynasty":"宋代","author":"李新","text":"云麦供羞荐紫阍，里闾初识子威孙。千年海骨蟠桃实，六日天眉画桂痕。饱见雪霜威剑阁，行看松柏老夷门。石麟下作人间客，故有光芒扫夕昏。虬龙金璧走天阍，下有高陵几代孙。赋掷玉声那问价，笔生春意自无痕。尚书补去由高第，廷尉除归不署门。玄圃长生新酿熟，一庭椿露滴黄昏。"}