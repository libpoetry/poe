{"id":"739924","title":"岁暮行戏柬北轩","dynasty":"清","author":"姚范","text":"岁云暮矣风萧萧，饥乌绕树穷昏朝，北轩主人愁无聊。此时徒有四壁立，犹复五字七字频推敲。南邻北里何宣骄，狐貂进御臐臛膮，繁声夸态丝管娇。百万标黄榜，千万悬紫标。人生生活苟不匮，钱愚何惜相讥嫽。君不见河南长者输家半，县官不诏褒纶焕。谷量牛马乌氏裸，朝请得立公卿坐。平生岂无送穷篇，鬼留不去烧车船。杜陵老子伤贫病，韦郎绝迹蓬蒿径。夜闻邻家获犀犬，诘朝相逢面有腼。借钱勿问车子张，此事说者诚荒唐。一樽儒雅姑酬劝，但勿岁朝捶如愿。"}