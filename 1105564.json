{"id":"1105564","title":"吴明可自当涂以诗见寄因次其韵","dynasty":"宋","author":"王十朋","text":"五年三郡厌间关，心逐东归见雁山。力上祠章期得请，果回天意可投闲。疏慵似我宜归去，名德如公合召还。珍重诗来二千里，义风高韵两难攀。梦到江南咏采蘋，眼中时事一番新。在官未几发就种，语别又成肠转轮。老境衣冠宜挂壁，祠宫香火谩颐神。吴公治行今第一，也问君王欲乞身。"}