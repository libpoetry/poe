{"id":"536667","title":"嘉靖丁未夏四月余以进士隶大理得左寺凡九人朝夕甚乐也又明年六月则八人者以次授去独予在晨候大吏升揖散步空馆顾影凄然为赋一章","dynasty":"明","author":"王世贞","text":"棘署同试政，濯濯多清佳。亮匪平生亲，忽成一朝谐。本为转蓬枝，愿申松柏怀。衡晷乍改岁，捷羽各分飞。松柏谅靡他，转蓬飘何依。昔者偶然合，今者为谁乖。零落山葵花，犹然媚空阶。茕茕顾流影，戚戚有馀悲。"}