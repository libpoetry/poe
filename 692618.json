{"id":"692618","title":"哀商中丞少峰和徐龙湾韵","dynasty":"明","author":"杨继盛","text":"忧时分外阃，何事囚西台。君为河山死，谁悲梁木摧。法星仍近月，此日独怜才。魂魄心犹壮，奸谀骨已灰。中外欲交驩，书生虚将坛。可怜当日狱，乃尔借星冠。白昼燕山暮，红云渭水寒。他年麟阁上，遗像许谁看。燕囚羞对泣，梁狱共萧骚。功业半尘土，秋风一羽毛。云连寇老竹，星暗吕虔刀。遥忆潇湘水，悠悠咽楚濠。吁嗟成永隔，生死事相关。气节云霄上，勋名宇宙间。孤魂忧国泪，万古锁愁颜。寇运将衰绝，燕然未许攀。"}