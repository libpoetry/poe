{"id":"1207862","title":"赠刘山人游湖南","dynasty":"元","author":"范梈","text":"楚山高高楚水清，之子西还复远行。手持空县宝月鉴，人中到处测公卿。楚有羁臣面如削，千载奸谀胆惊落。谁能早向太平年？识得声名等光岳。洞庭湖上莎草生，湘娥祠下鹧鸪鸣。与人言必据忠孝，岂独卖卜严君平？子言亦是蜀州士，家寄钱塘小江涘。九野飞鸿逐便风，行色将我泛湖水。湖水上，几时来？自古生才须世用，试为今人青眼开。"}