{"id":"700583","title":"禽言六首 行不得哥哥","dynasty":"明","author":"顾璘","text":"楚山造天，楚水扬波。轻舟良马，败亦孔多。二物不备，将奈楚何。行得不得，寄言尔哥。置酒高堂，佳殽且庶。白日未晡，有狂者倨。我性亶愚，惧不我与。不我与，将必有处。不如俛首，及昼归去。姑兮我母，胡宁我虐。弗慎于仪，衅自下作。母也尔容，姑乃义合。上行其义，怨者归薄。是究是图，诚匪姑恶。终风发发，周道如刷。零雨沾之，足不得劄。匪足不劄，覆车及辖。尔行弗时，勿谓泥滑。阿姥作饵，妇也烧之。承令弗虔，火则燎之。古有顺妇，叱犬摽之。尔婆有饼，宜尔妇焦之。蚕生于原，匪温斯瘅。火以炀之，烈则杀我。尔将崇利，毋贻我祸。既看我蚕，请看尔火。"}