{"id":"709510","title":"拟青青河畔草","dynasty":"明末清初","author":"陈子升","text":"疏疏原上竹，悠悠想空谷。空谷不可想，梦寐接形象。形接翠帐中，忽觉在遥峰。遥峰且隔岫，躞蹀阻婚媾。轻舟知长川，松柏知山崖。上堂各自炫，谁肯相为期。客从西方来，遗我双白鹰。呼童臂白鹰，翼有细篆绫。长跪读篆绫，绫中竟何称。上言各努力，下言利得朋。"}