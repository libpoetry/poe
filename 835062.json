{"id":"835062","title":"霜花腴 其一 题彭刚直公墨菊","dynasty":"清末民国初","author":"奭良","text":"俊人逸兴，扫笔锋、琅然老圃清霜。描取秋容，隐撑天骨，悬知百卉无当。露棱作芒。染墨痕、神似丹黄。只闲闲、几朵寒花，浅于疏柳胜柔桑。当日石钟盘礴，正枝翘铁干，叶镂冰肠。负手行吟，挥毫草檄，移情宛在孤芳。坐观大荒。共岭梅、一样苍凉。是云台、缓带风怀，日长闻妙香。"}