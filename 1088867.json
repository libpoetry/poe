{"id":"1088867","title":"赠张钦州","dynasty":"宋","author":"张孝祥","text":"张家承平四姓侯，门前列戟金成丘。南来清贫家立壁，但有万卷书满楼。云山极观半空写，下有花竹秀而野。闭门读易已三年，乐天知命忘华颠。我行湘中识此老，难兄莫年更枯槁。从来戚畹须表劝，会听鸣珂趁朝早。衡阳小隐虽深幽，去天尺五君无留。貂蝉兜鍪何足道，君必不为猿鹤羞。"}