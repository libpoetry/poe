{"id":"677390","title":"游仙三首调笑丁戊山人 其二","dynasty":"明","author":"胡直","text":"王子参白鹿，游戏紫云台。老君乘青牛，西去还复回。历数踰宇宙，神行遍九垓。回观商与周，短世安在哉。世儒阻闻见，难为语其该。不见栖真士，遗世养丹胎。日精足朝食，朱芝亦间栽。手把轩皇书，不与洛诵偕。抱一载营魄，玄牝自闭开。曰此山泽癯，未果陟蓬莱。宁知神内王，孰与毙嚣埃。应龙未天飞，羞比凡骨骀。整驾吾将逝，愿言处不材。"}