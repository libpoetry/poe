{"id":"377374","title":"摸鱼儿·盼秦淮","dynasty":"清代","author":"蒋敦复","text":"盼秦淮、满湖烟水，夕痕飞上帘幌。莫愁生小湖边住，风月南朝谁访。开蕊榜。算第一、名花第一名流赏。斜阳画舫。有翠栌双枝，红窗六柱，日日打兰桨。髯翁老，铁板铜琶豪唱。刚肠为汝柔荡。青山红粉销魂窟，白发尊前无恙。卿莫忘。道有个、狂奴脉脉生霞想。脂奁未傍。便对影闻声，蓬山不远，环佩水风响。"}