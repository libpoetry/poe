{"id":"679896","title":"青门歌寄居易子","dynasty":"明","author":"陈煇","text":"青门桥南二月时，青门城北梨花飞。忽闻啼鸟道乡信，应念行人何日归。东风一夜青门道，客舍萧条但春草。远树苍茫感客情，遥山寥落伤怀抱。酒幔高楼日未斜，参差桥上几人家。钓鲈潮落见归雁，螺女春深起暮鸦。此中回望南天路，抚剑悲歌水东去。欲问红楼醉别时，正是青门忆君处。"}