{"id":"603201","title":"闽中除岁恭祀先大夫祠","dynasty":"明","author":"林培","text":"凛凛岁云暮，独坐嵩山阳。雨散忽开霁，山色郁苍苍。俯听流泉鸣，仰视飞雁翔。悠悠陟岵思，怆然热中肠。我父昔宦兹，讲学慕羲皇。化被蚩蚩氓，升此大道堂。盈盈一水间，弦诵声洋洋。宦业未三年，奄忽梦黄粱。内顾徒四壁，行道为悲伤。青衿思令仪，俎豆青山旁。肇禋三十载，庙貌何昂藏。我来初奉蒸，骏奔萃冠裳。徘徊不忍去，洒扫在堂皇。感此岁时心，奠此椒与浆。勖哉隆德兴，继序永不忘。"}