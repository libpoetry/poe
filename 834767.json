{"id":"834767","title":"齐天乐 题程与九望云图","dynasty":"清末民国初","author":"冯煦","text":"春晖知在閒庭宇。回头渐迷平楚。枚宅巢㹳，韩台絮蟀，都是旧曾游处。斑衣漫舞。甚淮水东边，白云终古。独自看天，断笺忍续采兰句。彭城又成閒阻。变阴晴众壑，才散还聚。出岫无心，归村易失，莫忘垂纶前渡。乡愁正苦。指秋树萧萧，叶声如雨。问讯沤家，有南来倦羽。"}