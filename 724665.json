{"id":"724665","title":"拜陵庙作诗","dynasty":"南北朝","author":"颜延之","text":"周德恭明祀，汉道遵光灵。哀敬隆祖庙，崇树加园茔。逮事休命始，投迹阶王庭。陪厕回天顾，朝燕流圣情。早服身义重，晚达生戒轻。否来王泽竭，泰往人悔形。敕躬惭积素，复与昌运并。恩合非渐渍，荣会在逢迎。夙御严清制，朝驾守禁城。束绅入西寝，伏轼出东坰。衣冠终冥漠，陵邑转葱青。松风遵路急，山烟冒垄生。皇心凭容物，民思被歌声。万纪载弦吹，千岁托旒旌。未殊帝世远，已同沦化萌。幼壮困孤介，末暮谢幽贞。发轨丧夷易，归轸慎崎倾。"}