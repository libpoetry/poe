{"id":"711894","title":"送郭皋旭归当湖","dynasty":"明末清初","author":"陈恭尹","text":"白日欲尽东方高，寒云黯黯天风号。故人束装已逾月，欲发不发心劳劳。北登大庾阻舟楫，西瞻郁水多旌旄。同人饯送每不及，各自掩户依蓬蒿。孤帆明发挂珠海，赋诗我独含霜毫。往时有句用不得，昨日事势非前朝。夫子文章擅时誉，千金挥洒真人豪。尽披肝胆与时辈，每思羽翼乘烟涛。曷不归飞向林皋，岸花三月湖水阔。为君把钓连巨鳌，请君酌酒倾葡萄。青天会得开老眼，绿鬓应须减二毛。"}