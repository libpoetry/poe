{"id":"1078161","title":"自梅趣汀行小路硗确危甚六月十一日宿金沙寺","dynasty":"宋","author":"李纲","text":"触热过梅川，硗嶅鸟道边。林深晴有雾，土旷昼稀烟。略彴横溪小，篮舆碍石偏。乱蝉鸣翳荟，叠涧泻潺湲。闽岭虽近止，江乡犹渺然。何曾愁瘴疠，秪是怯危颠。借问劳行役，何如稳晏眠。遭时正艰棘，赋分自回邅。已幸生还里，宁辞险著鞭。夜凉栖野寺，相对月婵娟。"}