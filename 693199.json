{"id":"693199","title":"吴宫词二首","dynasty":"明","author":"沈愚","text":"银箭金壶清漏长，锦云百队红鸳鸯。春风侍宴苏台畔，歌吹连宵声不断。盘中绛蜡光玲珑，玉缸霞液玻璃钟。吴王醉拥西施卧，灵岩山头月将堕。柳腰云鬓如花女，飘飘长袖随风举。且停绿水歌《白苎》，急管繁弦杂宫羽。姑苏台前秋夜长，星汉低垂明月光，金盘高烧苏合香。君王酒酣情未央，银灯相照归兰房。"}