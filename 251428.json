{"id":"251428","title":"蓄英·秋风兮萧萧","dynasty":"两汉","author":"王褒","text":"秋风兮萧萧，舒芳兮振条。微霜兮眇眇，病夭兮鸣蜩。玄鸟兮辞归，飞翔兮灵丘。望溪兮滃郁，熊罴兮呴嗥。唐虞兮不存，何故兮久留？临渊兮汪洋，顾林兮忽荒。修余兮袿衣，骑霓兮南上。乘云兮回回，亹亹兮自强。将息兮兰皋，失志兮悠悠。蒶蕴兮黴黧，思君兮无聊。身去兮意存，怆恨兮怀愁。"}