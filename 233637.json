{"id":"233637","title":"醉歌赠邹孝忠","dynasty":"宋代","author":"敖陶孙","text":"老邹草檄如吹律，能令阴谷回阳春。手提赤心献天了，布衫麻鞋惊市人。戈船上嘘五里雾，诏发内府捐金银。进贤冠者不好武，归来结屋看涛云。却回孤愤与江浪，气压千人万人将。或时饮就夷门屠，亦有挝掺渔阳唱。埋名袖手君得辞，行宫今在江这湄。高帝游魂正思沛，太王有道聊居岐。一杯属君当起无，能令公喜令公怒。捽摩青山斩两虎，搜搅中流鹅鹳语。平生未受哙等伍，图中襃鄂尔如许。六十小劫胡运去，老上单于公手取。"}