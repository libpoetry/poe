{"id":"1055471","title":"次韵君俞病中见寄","dynasty":"宋","author":"李之仪","text":"老眼逢春如有隔，不觉花前手频拭。昔陪韦杜尺五天，此地去天今几尺。东家有客贪春甚，酒作衾裯花作枕。瘦逼休文臂渐消，渴近相如尤殢饮。赏心直以花为命，醉头只恐扶难正。春归每恨太忙生，不惜一春常似病。我老无用终安之，屡欲从君独较迟。方将结束穷胜致，投欢祗许春相知。诗来苦诉不自乐，春固恼人多索寞。何妨强袭起应刘，间促扁舟寻李郭。君不见乐羊功名方煜煜，归来谤书已盈箧。争如随地任低昂，漫浪猗玕尽元结。"}