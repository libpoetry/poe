{"id":"491560","title":"听左鍊师吹箫短歌","dynasty":"明","author":"刘崧","text":"左师本是吹箫客，惯作浮云出洞声。临川学士所最喜，华盖山中曾共听。昨夜宫前看月明，玉箫零落难为情。含宫引羽自倡和，蹙口吹作呜呜声。回飙划然飞雾入，王母旗翻羽车集。蛟龙倚柱亦潜听，鸿雁盘空更飞急。古来乐府音调殊，师独得之心口俱。何人喧閧杂蛙黾，急管狂歌增郁纡。"}