{"id":"76437","title":"燕堂独坐意象殊愦愦起登子城作此诗","dynasty":"宋代","author":"陆游","text":"睡魔困衰翁，白日坐兀兀；忽然振衣起，目了尚如鹘。凭高望中原，佳气未消歇，逆贼稽大刑，痛愤深至骨。新霜下昌陵，草有胡马齕，羽林百万士，何日闻北伐？贱臣官有守，不敢叫行阙。梦中涉黄河，太行高硉矹。天河未洗兵，封豕食上国，坐令河洛间，百郡暗荆棘。夷吾非王佐，尚足救左衽。中原消息断，吾辈何安寝？世俗苦龌龊，谁与共此功；安知无奇士，悲歌燕市中！"}