{"id":"1238348","title":"梅花四首 其二","dynasty":"元末明初","author":"王冕","text":"江南十月天雨霜，人间草木不敢芳。独有溪头老梅树，面皮如铁生光芒。朔风吹寒珠蕾裂，千花万花开白雪。髣髴蓬莱群玉妃，夜深下踏瑶台月。银铛泠泠动清韵，海烟不隔罗浮信。相逢共说岁寒盟，笑我飘流霜满鬓。君家秋露白满缸，放怀饮我千百觞。兴酣脱帽恣盘薄，拍手大叫梅花王。五更窗前博山冷，么凤飞鸣酒初醒。起来笑抱石丈人，门外白云三万顷。"}