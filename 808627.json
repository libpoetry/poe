{"id":"808627","title":"朱太师燮元","dynasty":"清","author":"严遂成","text":"林中大噪枯骸弃，拥物如舟作攻具。披发仗剑载羽旗，旁翼云楼以牛曳。守陴皆哭将军笑，吕公车也何足道。巨木机关转索飞，飞石千钧运大炮。击之反走溃而去，头触不周山倒地。得一贼将呼饮之，不解佩刀反间计。火光夜起牌蔽江，一虎中枪一龙毙。城围百日门始开，奢家未灭安家来，红崖大囤白岩台。僭号曰梁元应顺，私刻五府六部印。败之红土川，追之五峰山，二贼窜险箐篁间。土兵半，汉兵半，以次荡平天启乱。四十二目茭刍献，三十六所邮亭缮。录功不及大珰名，棘雨蛮烟空血战。鸣呼，封侯无分将星沦，军资封籍家若贫。副是腰腹健饮啖，一饭未报牟康民。君不见秦中老者不再至，风角遁甲姑一试。此书流落付何人，他日西南岂无事。"}