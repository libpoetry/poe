{"id":"625740","title":"寄怀杜纯一大司寇","dynasty":"明","author":"谢元汴","text":"屈指燕山多好友，前有伯桃后渐离。我生远在天东角，踽踽孤行无所之。师门十九公其一，如垄上木木生枝。人生会合当有命，日西月东谁能知。十年曲涧与深篁，青猿对泣玄罴悲。瘦烟守日风色严，幽怀宁不与之宜。良书万里贻白屋，气凌金石并者谁。易水之流亦不寒，黄金之台亦不夷。夔龙在上箕颍下，野棠花发刘蕡祠。"}