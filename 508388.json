{"id":"508388","title":"和陶诗 述酒","dynasty":"明","author":"李贤（原德","text":"仪狄造旨酒，古来人共闻。杜康得妙术，美已极十分。我性独嗜此，万事皆浮云。斯人安在哉，无由酹其坟。念此心戚戚，对酒当清晨。木石岂有知，鸥鸟相与驯。人生天地间，飘飘遗此身。子房志有在，忠义良殷勤。事锱非素怀，终然报韩君。脱身从赤松，芳名久弥薰。而我竟何为，作诗缀空文。周鼎久已沈，一朝出河汾。安得鲁连子，为我解其纷。抚事但兴嘅，杯酒聊复亲。古人去云久，后世俦能伦。"}