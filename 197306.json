{"id":"197306","title":"夜合花·斑驳云开","dynasty":"宋代","author":"高观国","text":"斑驳云开，濛松雨过，海棠花外寒轻。湖山翠暖，东风正要新晴。又唤醒，旧游情。记年时、今日清明。隔花阴浅，香随笑语，特地逢迎。人生好景难并。依旧秋千巷陌，花月蓬瀛。春衫抖擞，馀香半染芳尘。念嫩约，杳难凭。被几声、啼鸟惊心。一庭芳草，危阑晚日，无限消凝。"}