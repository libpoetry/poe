{"id":"760601","title":"次韵仙官七言古诗","dynasty":"清","author":"丘逢甲","text":"古皇手造今山川，云斤月斧劳诸仙。群魔忽撼天枢颠，鸾惊尘骇纷翩跹。乌藏兔匿难高悬，海水上没昆仑巅。黑风滚滚吹腥膻，神州逼迫艰回旋。微臣矢愿康逆邅，绿章排云奏九天。上鼓雷鼓鞭电鞭，广乐未散钧天筵。濛濛俯瞰齐州烟，末劫重转龙汉年。赐臣玉策策万全，辅似仙力呼乔佺。神勇凌厉方无前，赤县奠定黑海鲜。万万蚁命苏颠连，群魔藉作驱除先。虎熊狼豺供猎田，道高魔退完仙缘。烧天劫火火不然，手持世界还圣贤，天枢八大仍高坚。吁嗟乎！万灵感颂吾皇功德真无边。"}