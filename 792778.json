{"id":"792778","title":"盆兰","dynasty":"清","author":"缪徵甲","text":"先生斋头艺盆兰，花苞怒发如玉攒。有客入室青眼看，云此珍品殊等閒。孑然几案非饰观，位置宜向纱厨安。咏歌请为徵诗坛，不然移琴来就弹。先生闻语心骨酸，俗眼几人别木难。去年得此同茆菅，邻家弃置风叶乾。庑下我怜梁伯鸾，三熏三沐土自抟。一饭庶比淮阴韩，蔽以袅袅青竹竿。挹以清露宵漙溥，参差茎叶根屈蟠。孤鸿息影修羽翰，累累蕊珠初发端。对之忽若忘忧谖，其时八月秋未阑。素花七朵香可团，离离瘦影垂阑杆。似劝知己先加餐，小雪已过大雪寒。帷车闭置重缮完，松钗拥护根不单。菽乳灌沃冀使蕃，周防黠鼠智力殚。中夜拂拭忧摧残，一朝娇鸟辞笼樊。青芝赤箭郁以繁，幽香远胜罗旃檀。访者履满言者谰，安知当日弃溷藩。先生长吟客泪潸，兰亦无言暗自叹。"}