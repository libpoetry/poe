{"id":"835700","title":"绕佛阁 其二 风雨不时，景物悽异，羁人登览，有断肠之音","dynasty":"清末民国初","author":"陈锐","text":"午晴未准。霜叶匝地，秋色凄紧。巾帻慵整。碧天纵目，汀洲雁无信。堞楼独凭。烟瘴灭没，琼海千顷。蛮唱悽迥。莫帆落处，潮回蜑家艇。鸟宿四山黑，倦旅蓬飘迷故径。长痛墓门，陈根连露井。问树绕慈乌，哀怨谁听。客归须定。愿笠子长镵，黄独同命。浣征衫、泪痕如绠。"}