{"id":"388564","title":"沁园春·自题小影","dynasty":"清代","author":"谈印梅","text":"来自何方，去自何年，孑然一身。向花间小立，瘦真露骨，灯前密坐，交已忘形。卿本工愁，我独落魄，同作天涯薄幸人。披图处，独卿能知我，我也怜卿。何妨遁入空门。早抛却、红尘换白云。奈乾啼湿哭，未能免俗，风磨雨折，不若无生。萱草长枯，春晖久老，无复爷娘唤女声。君因怎、也心如棋局，抱恨难平。"}