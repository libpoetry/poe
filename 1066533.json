{"id":"1066533","title":"再和涉汝诗呈去非伯仲","dynasty":"宋","author":"葛胜仲","text":"清汝如荆溪，不异我州里。奔流相豗蹙，敢谓衣带水。携宾泛漫汗，画鹢延缘苇。出城散腰脚，朱墨逃纷委。却望城中塔，烟林隐孤峙。何人貌清景，墨笔可就泚。幽寻要关楗，善饱未遗矢。尘缨政堪濯，凡髓亦可洗。不须学东山，韶颜载桃李。顾当似白傅，玉粒炊船尾。脍缕斫鲜鳞，遣客动食指。风流得意事，一官不愿徙。脱有戚戚时，晤言消之耳。"}