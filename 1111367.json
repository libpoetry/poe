{"id":"1111367","title":"次江文韵","dynasty":"宋","author":"许景衡","text":"钓濑沉沉月一钩，鱼龙夜夜尽回头。狂奴活计非公意，乞与江湖万里秋。学道谁言百不忧，栏干尽日倚楼头。须知横雨千山暮，不比西风一叶秋。扰扰争棋局与筹，也知一著在前头。终朝下手浑无处，为底无人问奕秋。请公早早泛虚舟，多少行人在渡头。看取清风起蘋末，片帆歘过五湖秋。平生有志慕前修，叹息因循渐白头。端向岁寒看松柏，始知凡木不禁秋。"}