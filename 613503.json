{"id":"613503","title":"汉阙双凫卷送周明府入计","dynasty":"明","author":"李之世","text":"客星迢迢度南越。化作双凫傍双阙。乍看流影入彤霄，忽曳清声破晓月。月色胧胧启曙辉。九重端御正垂衣。龙鳞光绕翠华仗，鹓侣齐趋青琐闱。夹城日高未下殿。离宫别馆罗清宴。玉宇遥瞻五位尊，金茎特赐群臣遍。周侯为政古循良。舄影高悬紫极光。到日定知扳睿作，会有赓歌续柏梁。"}