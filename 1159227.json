{"id":"1159227","title":"葛巾歌","dynasty":"唐","author":"刘言史","text":"一片白葛巾，潜夫自能结。篱边折枯蒿，聊用簪华发。有时醉倒长松侧，酒醒不见心还忆。谷鸟衔将却趁来，野风吹去还寻得。十年紫竹溪南住，迹同玄豹依深雾。草堂窗底漉春醅，山寺门前逢暮雨。临汝袁郎得相见，闲云引到东阳县。鲁性将他类此身，还拈野物赠傍人。空留棁杖犊鼻裈，濛濛烟雨归山村。"}