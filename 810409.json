{"id":"810409","title":"自题渡海图","dynasty":"清","author":"余文仪","text":"一舟似芥托波澜，水立风驰洵大观。日月吐吞成四照，江河羞涩等微湍。举头但觉星辰近，放眼从知天地宽。便欲乘帆溯牛斗，珠光龙气试回看。真成宦海任西东，回首萍踪一瞬中。十载含香闻三省，五年樵鹤肃双熊。可能文字驱潜鳄，赖有精诚贯白虹。身入画图期共济，肯将华发负初衷。"}