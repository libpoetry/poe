{"id":"650202","title":"颐庵为祭酒胡公赋","dynasty":"明","author":"金幼孜","text":"君子志古道，中心常晏如。一室绝尘想，湛若凝冰壶。幽思契玄化，静观识盈虚。于以求所养，揭颐当座隅。匪徒兹口实，养德与之俱。闲邪靡他适，步履由康衢。翼翼谨仪度，周旋慎起居。言寡行弥笃，体胖心自舒。畅情发佳咏，随意读古书。清风在几席，翰墨足自娱。挥弦白云下，酌酒鸣禽呼。䴡泽洽髦士，咏歌追舞雩。芹藻沐时雨，桃李亦芬敷。於焉陶圣化，沛然乐有馀。愿兹保贞独，白首期无渝。"}