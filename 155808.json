{"id":"155808","title":"为何盐狱题种德堂","dynasty":"宋代","author":"喻良能","text":"作堂备登览，既作扁其颜。扁颜固云易，践名良独难。我友何水曹，筑堂水云间。瞰临擅奇绝，佳气何郁盘。横以数亩池，缭以四面山。石楠间女贞，青士依苍官。纷纷杂花卉，栽植日以繁。岂独秀春融，未应凋岁寒。凭栏试游目，皎皎万虑宽。张公江海客，一见颜为欢。嘉名揭种德，寓意固有存。期君宴游日，内照时返观。善性益培壅，芜累须一删。木老德亦熟，无忘老坡言。"}