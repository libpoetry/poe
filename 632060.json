{"id":"632060","title":"腊月九日夜","dynasty":"明","author":"释函可","text":"腊月九日夜，明星犹历历。须臾布稠云，青天无间隙。掩户拥敝裘，孤心守岑寂。狂飙恣凭凌，千峰交剑戟。魑魅集阶庭，豺虎成羽翼。乾坤互叫号，百灵齐辟易。鹊巢委尘泥，乔木无一直。势压栋欲摧，谁复支半壁。东南三尺窗，恍惚万矢射。倾如裂缯声，枕上生霹雳。河坼长白颓，纵横那可敌。寒躯几欲死，乃见袈裟力。终古竟如斯，帝心殊未测。因思行道人，咫尺将焉适。安得大布帷，万姓共栖息。"}