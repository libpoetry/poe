{"id":"755983","title":"读书","dynasty":"清","author":"刘文嘉","text":"吾年日衰老，复值离乱世。穷居人迹稀，白昼柴门闭。从来腐儒状，自不厌粗粝。晨起摘园疏，晚菘颇甘脆。饱食无所为，摊书喜晴霁。清兴曾不孤，同志有吾娣。奥旨共钻研，道义相砥砺。为日苦不足，夜夜镫膏继。童孙侍隅坐，似解闻孝悌。家法守一经，长为子孙计。可奈纲纪颓，邪说众为蔽。六经将灰埃，把卷时陨涕。"}