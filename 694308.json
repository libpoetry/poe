{"id":"694308","title":"寄外史世卿玉台","dynasty":"明","author":"陈献章","text":"两崖树石几重衙，富贵人间未足誇。到寺客携元亮酒，在山泉煮玉川茶。高轩倘许重过我，多病仍便久卧家。对月不禁秋思得，清吟分付一篱花。病领词官不到衙，老慵无意向人誇。四时好景偏留句，两腋清风每试茶。司马虽称题柱客，薛公犹在卖浆家。近来山寺多高兴，更作诗豪对浣花。城扉半掩更休衙，客子山中句可誇。阶下西风吹落叶，僧呼童子扫烹茶。著书岁晚堪投笔，见月宵来定忆家。记得西甄旧游处，满船秋雨木棉花。江城吹笛月斜衙，回首秋岩寂可誇。世外一眠那有梦，腹中三斗却须茶。文衰东汉无高手，诗过中唐少作家。笑杀平原赵公子，当年毛薛䀶全花。"}