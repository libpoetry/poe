{"id":"1231255","title":"石民瞻作县彭泽集贤赵子昂画马赠别后为他人持去二十年后复得之题诗以识之","dynasty":"元","author":"陆友","text":"朝踏长安尘，暮倾渭城酒。风流赵集贤，画马当折柳。晚凉池上洗马归，圉人控鞍不受羁。此马自是玉龙种，想见明窗貌得时。题诗人物不可作，北雁南云总离索。旧游回首二十年，今日重看宛如昨。春尽江头生绿波，春山满眼故人多。惟有当时陶令在，奈此萧萧白发何！"}