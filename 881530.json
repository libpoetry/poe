{"id":"881530","title":"上隆兴赵帅","dynasty":"宋","author":"危稹","text":"买宅须买千万邻，季雅喜得王僧珍。买山百万复谁与，襄阳节度真主人。我生兀兀钻蠹简，不肯低头植资产。缀名虎榜二十年，依旧酸寒广文饭。绿鬓半作星星华，岂堪风雨犹无家。大鹏小鴳各自适，只有鸿雁长汀沙。弟昆团栾虽足乐，老屋萧条不堪著。玉堂便是无骨相，也合专侬一丘壑。近来卜筑穷冥搜，十里而近依松楸。骊龙塘上邓家丘，半山老人所钓游。半山天下文章伯，邓家声名亦辉赫。断碑犹在古墙阴，好句曾经写山色。买邻得此天所予，独欠山资无觅处。平生骂钱作阿堵，仓卒呼渠宁肯顾。君侯地位高入云，笔所到处皆成春。万间广厦芘许远，岂无一室栖贫身。王邓故处为邻曲，更得赵侯钱买屋。便哦诗句谢山神，饮水也胜樽酒绿。"}