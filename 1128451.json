{"id":"1128451","title":"八月二十日与馆中同舍游西湖作","dynasty":"宋","author":"葛立方","text":"匏系坐蜗舍，秋光只檐楹。悬知西湖佳，颇困官事婴。今日复何日，綵舟天外横。木落山骨露，千螺倒澄瀛。神仙勿浪求，玉京仍五城。系舟孤山脚，曳杖聊意行。三贤已仙去，丹青俨南荣。由来作诗苦，鼎峙太瘦生。碑板摘奇艳，银钩出金声。湖山久寂寥，谁能作斯人。跨马绿杨堤，左右临无地。鞭影堕清泚，乌帽入苍翠。老龙拿半空，九里作青吹。闻声类击竹，心与景相值。许由厌瓢鸣，渠未领真意。下马冷泉亭，懿此丹壑幽。泓澄粲玉砾，半亩如泼油。岩岰起三板，轰雷溅涛头。向来澄止面，怒沫喧山丘。莫作动静观，止性元不流。天竺古浮屠，孤云一鸟径。去天真尺五，峻步欲乘兴。石壁半空立，略彴引危嶝。山底禽衔花，石罅僧入定。请从三昧起，林外有疏磬。不障庾公尘，那有刘舆腻。堂堂七丈夫，草木一臭味。跻攀亦云足，赏适兴犹未。却呼三翼舟，击汰舞绡翠。苇蒲纷已扫，奁鉴瑩新剂。持此寿诸公，空缸一沉醉。"}