{"id":"540642","title":"元旦试笔偶成","dynasty":"明","author":"王樵","text":"嘉靖乙未岁，吾方十五龄。先君初谢政，兄弟同在庭。过庭奉严训，讲求惟六经。丁未登仕版，二亲尚康宁。前后五十载，三朝逢圣明。岁复当乙未，言归忝六卿。肯搆有仲子，新宫适已成。移居理旧业，耳目仍聪明。灯下能细书，蚤起鸡才鸣。平生寡嗜好，天假此性灵。六经毕其四，匪希身外名。旷世有相感，吾师在考亭。何如汉王吉，三世传其清。"}