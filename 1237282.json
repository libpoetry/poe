{"id":"1237282","title":"春日登北固多景楼录奉即休长老二首","dynasty":"元","author":"萨都剌","text":"醉拍阑干起白鸥，登临不尽古今愁。六朝人物空流水，三国江山独倚楼。秃发凉风吹木叶，孤城落日下帘钩。海门不管兴亡事，犹送春潮打石头。东风吹树散晴岚，独上层楼酒半酣。拍岸潮声来海外，满江山色入淮南。当时霸主分三国，此日吴禅老一龛。惟有楼前旧时柳，年年三月色如蓝。"}