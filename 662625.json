{"id":"662625","title":"送李少宰赴召","dynasty":"明","author":"石宝","text":"春雨集郊陌，含生被华滋。桃李俱无言，好风时拂之。大人操化机，不假炉与锤。张弛有妙理，量剂谐群思。公昔乘青骢，已负梁栋姿。明扬三十年，海内获所施。清裁简帝心，大雅为世师。宿志几见酬，白首宁谓迟。飞花初扑缸，晴江绿生漪。远节趋金陵，新恩舞彤墀。我有柳一枝，赠之比清诗。庙堂惜寸朽，万物正熙熙。"}