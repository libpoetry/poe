{"id":"829700","title":"杂诗","dynasty":"清末近现代初","author":"郑孝胥","text":"高楼插暮空，正作碧云色。浮云忽蔽之，遂使虞渊黑。夸父不自量，弃杖成遗迹。沈沈入长夜，谁与护鹃魄。海波深无底，嗟我梦魂隔。赴海断六鳌，犹足立四极。往时慎论人，自谓不轻许。岂知无一中，非璞故为鼠。过言虽可惭，扪舌驷何补。正欲章吾妄，且以戒群竖。文字都莫删，留待天下数。冥冥易堕行，敢责平生语。披猖既不返，悯默将谁与？揽辔待澄清，晚盖或有取。"}