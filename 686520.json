{"id":"686520","title":"卢沟经张司空华故宅三首","dynasty":"明","author":"石宝","text":"草色西风万古情，司空旧宅路人行。鹪鹩岂意文章误，牛斗犹疑剑气横。世难鱼龙多菹醢，名留桑梓尚峥嵘。道旁欹石形如鼓，安取仙桴为发声。式乾初议与心违，力为匡时独未归。野雉不缘蛇蜕误，凤凰犹傍鸭阑飞。功成白首遭萋斐，论在青编有是非。惆怅当年歌啸地，落花如血点人衣。几年神剑化为龙，晋武平吴见折冲。名载鼎钟应未灭，路当豺虎竟难容。陆机豪泪风前堕，羊叔轻裘地下逢。千古何人来驻马，碧芜幽恨共蒙茸。"}