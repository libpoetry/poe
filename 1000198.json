{"id":"1000198","title":"苦雨","dynasty":"宋","author":"强至","text":"关辅连岁旱，耕地千里赤。官家放租税，犹有道边瘠。群国乞膏雨，童巫叫蜥蜴。神听久寂寞，民意转凄恻。天公忽瞑目，一怒乖龙殛。雨师偃其旁，惊起振厥职。不复计多寡，倾泻信朝夕。入地知几犁，地上但盈尺。渹如三峡注，那辨四檐滴。落势曾未停，庐井反忧溺。始知天公难，不易人愿适。举头告风伯，速吹湿云坼。却还秋日光，迤逦照阡陌。俾民布新种，来岁饱麰麦。"}