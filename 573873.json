{"id":"573873","title":"哭李方伯惟诚用老杜哀李北海韵","dynasty":"明","author":"邵宝","text":"朋游三十年，道谊曾不替。知公定交初，德音日相继。公本西平胄，水木有源柢。少年擅才名，文词出新制。上书排帝阍，此志一何锐。门停长者车，青眼风尘际。仰窥古作者，流衍得真裔。主司跃然惊，擢桂亦常例。献策回重瞳，一朝荷嘉惠。轩昂露头角，清光映宸卫。寻常笑语间，历历邦家计。力深稽古馀，致远未尝泥。大哉养材功，不负文明世。钟镛悬华轩，圭璧藉文罽。令弟共翱翔，科重甲辰岁。发轫铨曹郎，优游养经济。登俊拔芳翘，黜邪洗荒秽。公馀日扃门，惟有庭鹤唳。读礼归故山，三年泪盈袂。夏官故本兵，独立谢权嬖。三边诸将臣，始得重轻势。公心如青天，风月动光霁。挥毫寓军法，烟云乱行缀。奉使历南邦，爽气消瘴疠。西藩领参伯，简在荷先帝。公初度函关，在在减征税。向来暴如焚，屏若扫以彗。所不活群生，臣也誓有毙。人情甚苦荼，而我独深哜。移旌向浙江，山水心夙契。相逢我知心，欢颜照堂砌。冉冉山云浮，滔滔海波逝。倡和吊忠魂，情真句还丽。恶风从北来，群芳不胜脆。万怪歘呈露，共讶天地闭。公时居左辖，只手披蒙翳。抗冲等铁石，调剂参姜桂。哭声动九关，天乎竟迢递。力穷叫苍梧，重华久云瘗。飘然得赋归，冰霜日凌厉。乾坤浩茫茫，吾道真成滞。讣音隔三秋，乃复自燕蓟。日斜望芜汀，些罢愁云蔽。"}