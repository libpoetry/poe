{"id":"1125713","title":"又次曾端伯春日韵四首","dynasty":"宋","author":"郭印","text":"瑞白春前已见三，向来膏雨物频沾。山城二月寒犹峭，生怕东风巧揭帘。谁言堤柳胜江梅，荣谢纷纷付酒杯。春去春归何足问，阳乌东出又西颓。韶光荡漾眼双明，问柳寻花步屧轻。波暖浮鸥翻素影，风和幽鸟弄新声。先生胸次艳千春，鬓绿颜红未老身。松柏岁寒终不改，谩随百草斗芳新。"}