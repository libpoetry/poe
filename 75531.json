{"id":"75531","title":"喜迁莺·永嘉思远楼端午","dynasty":"宋代","author":"朱晞颜","text":"香尘盈箧。是旧日赐来，宫罗叠雪。服艾衣清，浴兰汤暖，输与个人娟洁。性巧戏拈，针蹙得、虎儿狞劣。鬓半亸，贴朱符翠篆，同心双结。愁绝追楚俗。独吊湘累，日映沉菰叶。彩鷁浮空，鸣鼍聒昼，十里翠红相接。漫有倚空阑槛，谁把朱帘高揭。归去也，听叩舷儿女，尚传歌阕。"}