{"id":"1111682","title":"龚漕见示游山唱和诗卷用其首章和二篇","dynasty":"宋","author":"吴芾","text":"说著登临喜欲颠，正惭拘俗未能前。羡君领客同游去，使我闻风亦豁然。已叹高怀能放旷，还欣佳句更清圆。如今便蜡寻山屐，夙驾何须吉日涓。尘埃终日满华颠，忽见新诗堕我前。溢目众篇虽杰出，惊人逸思独飘然。秀如松桧枝枝老，好似珠玑颗颗圆。自此得闻清庙瑟，懒从滩上听师涓。"}