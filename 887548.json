{"id":"887548","title":"声声慢 其六 畿漕廨建新楼，上尹梅津","dynasty":"宋","author":"吴文英","text":"清漪衔苑，御水分流，阿阶西北青红。朱栱浮云，碧窗宿雾濛濛。璇题净横秋影，笑南飞、不过新鸿。延桂影，见素娥梳洗，微步琼空。城外湖山十里，想无时长敞，罨画帘栊。暗柳回堤，何须系马金狨。莺花翰林千首，彩毫飞、海雨天风。凤池上，又相思、春夜梦中。"}