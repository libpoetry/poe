{"id":"695070","title":"再过赣江别同年徐宪副辱以楚游诗见示且索近作书此寄之二首","dynasty":"明","author":"林大春","text":"复此虔台会，翻疑昨日逢。山留登眺处，水写别离踪。楚迹多乘兴，新诗得大宗。应怜倦游者，犹自问雕龙。与君俱拙宦，廿载一官同。弃置复何道，飞翻可自工。州分二水合，地迥百峦通。勿谓庾关隔，而无鸿雁东。"}