{"id":"500389","title":"次云观尊师竹杖诗韵","dynasty":"明","author":"陶安","text":"骑马京城春，久矣弃鞭策。甘心曳筇竹，扶持常助力。步屧得平稳，随身共游息。夙怀冰雪操，文彩炯然出。岂无灵寿杖，优老荣禄食。刻鸠仍虑饐，宠赐临几席。遂令衰朽资，无意乞骸骨。何如知几士，逍遥在衢陌。世路渐艰险，老境亦遄疾。与尔且从容，免为物所役。向来经行处，风雨长荆棘。出门今不远，携以慰朝夕。相从憩松涧，暂放枕藓石。虽知有此能，寂寂倚空壁。摩娑惜良材，造化閟灵物。用舍自有时，散逸兴何极。"}