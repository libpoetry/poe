{"id":"696295","title":"和秋禊六首","dynasty":"明","author":"范景文","text":"春禊何如秋禊佳，高情远致自吾侪。会无常数馀閒日，坐有清流宜水涯。旧谱翻成添韵事，新题吟去散诗牌。祓除此际知尤快，风淡无尘月不霾。春禊何如秋禊佳，中元上巳亦何乖。暑当初去如芳候，月到方圆畅好怀。度曲和容林外鸟，飞觞劝借雨中蛙。未能免俗聊应尔，献果分瓜拆玉钗。春禊何如秋禊佳，月新花老较争差。山光似睡疑初醒，蛩叫如吟乍自喈。情胜不寻三月例，诗成懒作四言排。临池势向空中取，雁字分明折股钗。春禊何如秋禊佳，气清天朗应时谐。随缘杂坐能忘套，率语倾心不忌俳。林里真堪称小隐，花前亦可学长斋。主人欲傲山阴会，丝竹如教故故喈。春禊何如秋禊佳，时时觞咏可兴怀。鸿宾莺友谁调舌，殇寿彭夭我放骸。流水声悽弹绿绮，蘋花风紧踏青鞋。凭将格外通疏意，探雪观莲总未乖。春禊何如秋禊佳，幽芳九畹露滋荄。风传金气园邻谷，门接桑田里是柴。貌出群贤皆似鹤，坐当古木半如楷。远香无用标新榜，即曰兰亭义却谐。"}