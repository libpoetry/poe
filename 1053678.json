{"id":"1053678","title":"谢王通叟回文诗","dynasty":"宋","author":"孔平仲","text":"北风吹波客桅折，浔阳维舟不敢发。观君和我回文诗，满眼春光破冰雪。山间玉少白石多，造化积英费融结。如君藻思岂易得，姓名卢骆推前列。他人平步取卿相，乃独区区困羁绁。江湖漂泊随断梗，岁月峥嵘逼华发。颓然放肆孰可测，一马固能齐万物。胡琴虽已隔黄壤，宝灯吐燄高于月。人生乐事君得多，谁羡腰金拥幢节。"}