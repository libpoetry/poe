{"id":"845093","title":"蝶恋花 感春","dynasty":"清末民国初","author":"梁启超","text":"倚遍黄昏人瘦削。愁对阴阴，旧日闲池阁。记得燕来风动幕。是谁偷觑秋千索。一雨做成新梦恶。梦里罗衾，恰似郎情薄。早识护铃成漫约。余英悔不春前落。别路屏山天样远。苦怨斑驩，不放人留恋。波底题红流片片。凭君量取愁深浅。恨雨颦烟朝暮卷。便到春回，憔悴羞重见。何况梦中时鸟变。东风已共游丝倦。江上琵琶声最苦。不分娉婷，错嫁浮梁贾。昨夜梦云迷远浦。推篷又是愁风雨。休问飞红谁是主。才堕天涯，半晌成今古。一角池萍风约住。前身谁信枝头絮。岁月堂堂人草草。数尽花风，冰尽春怀抱。镇日西园莺不到。断红零粉谁知道。多事庭芜青未了。和月和烟，牵惹闲烦恼。谁遣南云音信杳。一年又见吴蚕老。依约年时携手处。谢却梨花，添却廉纤雨。雨底蜀魂啼不住。无聊祇劝人归去。刬地满天花作絮。饶得归来，狼藉春谁主。誓待相思能几度。轻身愿化相思树。莫怨江潭摇落久。似说年时，此恨人人有。欲驻朱颜宜倩酒。镜中争与花俱瘦。雨横风狂今夕又。前夜啼痕，还耐思量否。愁绝流红潮断后。情怀无计同禁受。"}