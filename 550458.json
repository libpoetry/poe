{"id":"550458","title":"代闺人答轻薄少年","dynasty":"明","author":"徐熥","text":"妾本燕赵姿，委身事君子。忆昔深闺私语时，指天誓日同生死。一朝执戟赴长安，彼此恩情隔万山。经年去住无消息，何处留连不肯还。闻君日日耽游冶，蹴鞠斗鸡兼走马。醉里常抛金弹丸，狂来碎却珊瑚把。自矜豪俊又繁华，百万黄金散狭邪。昨宵赵女颜如玉，今日燕姬色似花。如花似玉争歌舞，欢娱岂识凄凉苦。楼上朝朝望白云，枕边夜夜啼红雨。流年青鬓叹蹉跎，冷落深闺可奈何。捲帘忽听莺声老，又是春光一度过。"}