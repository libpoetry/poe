{"id":"908287","title":"从冯黎州饮梅林以山谷旧时爱酒陶彭泽今日梅花树下僧分韵赋诗得时字","dynasty":"宋","author":"李流谦","text":"巾冠堕城府，桔槔无休时。胸脾贮黄埃，非复林壑姿。涎流方外胜，秦人望轩羲。万金买闲日，驾言一纾眉。冒踏众俊场，更从百代师。食鱼得河鲂，熊蹯佐其滋。叆叆烟雨村，霜条出冰蕤。乌鹊噪寒暝，玉立山差差。置樽扶疏下，寿干虬蛟驰。落蕊不动尘，初无犀骇鸡。深酌起自劝，非族不在斯。公行对宣温，云雾生攀跻。能来玩墟落，匹马却盖麾。蟠胸万螮蝀，区寰眇毫丝。以兹接群动，白羽坐指挥。笑彼豢外者，组绂为之鞿。他年驷马还，梅花当十围。记此黄公垆，下车挽客衣。未觉邈山河，一醉固大奇。"}