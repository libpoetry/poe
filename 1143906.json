{"id":"1143906","title":"次韵方去言用予喜归韵见寄三首","dynasty":"宋末元初","author":"方回","text":"秋高亲见老崖来，险阻嵚崎付一杯。万古悬知名不夜，九泉谁免骨为灰。轻鸥熟与风波狎，劲柏宁资粪壤栽。却笑诸儿浪生死，大都暮落枉朝开。笔法君追宝晋斋，禅机我愧老蒲鞋。尝僚台阃相知旧，得友江山到处佳。铁马尘高频极目，锦鳞音断岂忘怀。亦思竹底陪溪逸，人品终疑未易侪。野鸟呼风金粟堆，曲江宫殿委荒苔。是非谁办笔褒贬，鸿燕屡惊春去来。偃月人今奸骨朽，浣花翁未醉眉开。吟君诗罢登山崦，立尽斜阳尚懒回。"}