{"id":"415093","title":"三叠泉用元遗山《黄华山》诗韵","dynasty":"近现代","author":"宗远崖","text":"天閟灵泉与终古，奥区发诸宋樵翁。云屏石堞围鳌宫，瀑布三叠落芙蓉。玉川之门谁所辟，不假斧凿宁矜功。我来清秋气萧爽，弦歌更为回春容。攀援绝壑不辞险，慄行独木淩惊风。晴日无云雷殷耳，高天飞雨花生胸。蛟龙啁啾方徙宅，晶帘尽化为烟虹。鹗石横遮忽仰击，轰腾惊倒匡山公。兽蹄鸟迹两俱绝，松虬攫拿争长雄。危坐相看悚幽邃，喧归私笑逃虚空。岩腰转处啸声起，人自回驾途何穷。他日重来一洗眼，莫问几度枫青红。"}