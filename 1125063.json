{"id":"1125063","title":"锁试呈同舍三首","dynasty":"宋","author":"晁补之","text":"官局悠悠共此行，来时庭菊未含英。五更脱叶惊书几，一夜寒砧满禁城。诗似凉风来有思，酒如清露挹无声。何时骢马催归去，更有林端魄一生。天街初月映天河，拜敕东华走马过。解榻暂如龟遇木，闭帘还似雉婴罗。倦依书册工催睡，闷倚诗篇足当歌。可待纷纷厌朱墨，昼闲唯有饮无何。周行栉比未应充，荐庙方求古鼎钟。经眼乍愁千纸积，解颐聊喜一言逢。黄花庭槛时虽过，白酒邻槽愿可从。更促寄衣真似旅，晓堂初怯露寒浓。"}