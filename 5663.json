{"id":"5663","title":"善福阁对雨寄李儋幼遐","dynasty":"唐代","author":"韦应物","text":"飞阁凌太虚，晨跻郁峥嵘。惊飙触悬槛，白云冒层甍。太阴布其地，密雨垂八纮。仰观固不测，俯视但冥冥。感此穷秋气，沉郁命友生。及时未高步，羁旅游帝京。圣朝无隐才，品物俱昭形。国士秉绳墨，何以表坚贞。寸心东北驰，思与一会并。我车夙已驾，将逐晨风征。郊途住成淹，默默阻中情。"}