{"id":"884667","title":"题孙倅面山轩诗","dynasty":"宋","author":"朱翌","text":"举头直北看青山，低头直下觑黄卷。黄卷辛勤有时厌，青山于人保不变。山作主人我为客，主人看客长不倦。今代风流漱石公，吏事直以儒雅缘。一丘一壑在胸中，尘土污人聊举扇。开门抆拭旧题傍，坐与乌龙通一线。近因秋雨聘此君，更倚岁寒为外援。贱子与世多背驰，只有青山存半面。莫嫌剥啄时扣门，要是绨袍故人恋。"}