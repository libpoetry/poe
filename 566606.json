{"id":"566606","title":"天竺僧","dynasty":"明","author":"徐渭","text":"扬帆三竺涘，弭锡五羊城。黑人初以涉，琉球次所经。波弧十五兆，日矢九千嬴。人疑鹏六息，彼视蠖一信。衍既隘九土，师亦眇八垠。片楮画大卵，沃焦灙孤萍。劈芥内阎浮，粉尘陋虚邻。铁簏卧龙象，银澜恬蛟鲸。梵呗只字握，江海百谷臣。云胡白?底，乃有赤篆文。象胥几何译，龙树鲜恚嗔。挂履度葱岭，趺湫蜕岩云。投夹蕺南寺，及偕领西昆。漏沙自箭准，圣水他涛奔。有为乃复尔，无量何由臻。相色示戏幻，接引讵劳尘。白马幸维寺，黄龙未演轮。薄痾阻问讯，拟待桃花春。"}