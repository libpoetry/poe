{"id":"653068","title":"题蔡芝林婿顾生林塘书屋卷","dynasty":"明","author":"谢晋","text":"幽人卜筑向林塘，插架图书万卷藏。白板扉开山对面，赤栏桥跨水中央。佳宾日日来闲径，小犬时时吠短墙。蕲簟展来欺竹色，湘帘捲处动波光。苍松露滴琴声净，玉麈风含笑语凉。渺渺鸥边菰叶短，轻轻燕外柳丝长。回飙静听牙签响，清昼时闻臈瓮香。未暇赋诗招隐逸，从教濯足咏沧浪。怜君有志营先业，嗟我无由老故乡。珍重却翁尤好事，何妨佳婿坦东床。"}