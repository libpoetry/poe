{"id":"1240331","title":"送侄让还吴","dynasty":"元末明初","author":"陈基","text":"西风萧萧鸿雁鸣，行子悠悠随旆旌。百年衣食仰奔走，四海甲兵纷战争。猥将笔札事卿相，叨备戎行陪俊英。军中草檄吾何有，马上操觚汝所能。人称阿买八分好，我爱永兴戈法精。吾女咿嚘学言语，汝儿读书知姓名。中年窃禄正为此，使有石田归力耕。汝今还家我羁旅，各劝加餐调寝兴。升堂再拜谒从母，儿妹踉跄欣走迎。扁舟石湖上先陇，霜露既降草木零。丁宁为我戒樵牧，慎勿剪伤松柏青。我欲还山结茅屋，五岳逍遥期向平。乞身时宰若未许，南望白云劳我情。"}