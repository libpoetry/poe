{"id":"1121224","title":"黄倅挽诗","dynasty":"宋","author":"林希逸","text":"蹇驴骖乘骥盐车，有士如君具眼无。唾手两科名淡墨，秃头半刺□纡朱。笔无见梦花何有，玉只空埋草已枯。摇膝向人吟不住，追思如见重嗟吁。辈行交情似此稀，旧游追记每攒眉。桐花古郡为僚日，落叶长安谒选时。君去鸣琴曾别饮，我期煨芋更论诗。谁知俯仰成今古，偻指伤心二十期。"}