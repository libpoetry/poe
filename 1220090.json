{"id":"1220090","title":"上吴佥事","dynasty":"元","author":"朱晞颜","text":"死宁触诽谤木，莫受吴公片言辱。生不求冠军侯，但愿吴公一语褒。吴公名节重九鼎，一时士论推阳秋。昔人酌水贪泉上，起廉立懦传清唱。公今结屋西湖滨，曰漱清泉追逸响。十年作吏真饮冰，粟帛不曾充内帑。直声肯避贵人嫌，台阁至今称木强。袖中白简粲霜花，头上豸冠驱罔象。苍鹰侧翅在秋霄，狐兔悲鸣潜草莽。可怜豺虎亦惊惶，政恐老拳当巨颡。人言弹击是公才，公岂有意于斯哉。愿言天下万姓耕凿尽帝力，坐令虞芮归吾来。"}