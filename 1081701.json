{"id":"1081701","title":"夜宿千秋岭下田家","dynasty":"宋","author":"沈与求","text":"阴壑来悲风，薄莫吹急雨。冥冥揽寒色，咫尺暗山路。茅檐两三家，曲涧萦竹坞。停车且问讯，欲止此何许。老翁行步弱，扶杖倚门户。问我官何忙，野宿今无所。向夜号狐狸，深林啸豺虎。甘心在择肉，闯首辄凭怒。驾言往何之，一榻翁敢拒。延我傍中堂，慇勤慰良苦。解衣土锉旁，支枕憩行旅。昏然饱安眼，境寂绝猜怖。鸡声报明发，征车犯寒去。呼灯别老翁，鼻息方栩栩。"}