{"id":"764294","title":"满江红 其八 湖楼坐雨，同顾庵用前韵再柬荔裳","dynasty":"清","author":"王士禄","text":"烟雨凭栏，爱浮黛、遥山纹涨。同抱膝、清言移晷，松枝无恙。堤柳已随坡老没，竹枝谁驾廉夫上。拟搴云、踏遍万峰巅，为君饷。湖雾积，渔舠漾。林翠湿，提壶唱。向黄公垆畔，重沽新酿。漆后断纹仍可鼓，削馀方竹还堪杖。问吾曹、补劓息黥心，谁能状。"}