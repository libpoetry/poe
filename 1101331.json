{"id":"1101331","title":"初见郴倅阮云心","dynasty":"宋","author":"萧立之","text":"兰枝蕙蒂交西风，北湖欲秋莲子红。金精山前种荒客，骑马又逐湘云东。三年湖上招秦七，醉墨题诗秋露湿。老蛟起舞听吟哦，幻作青童傍船立。仙人吹笙调凤凰，引手赠我青瑶章。黄心木断海尘起，山鬼无路啼幽篁。慈恩玉槿飞晴雪，龙居镜泉漱香月。佳人归去暮雪深，白鸟飞来新雨歇。子城鹤语楼头烟，平分风月今吟仙。石桃花映綵衣发，橘井笔倒寒蟾乾。半生辨君床下拜，昔日裹头今鬓改。世无此乐三百年，为君起舞秋风前。"}