{"id":"409499","title":"济南行","dynasty":"近现代","author":"廖光","text":"济南女儿解歌舞，计年十四复十五。搴帘一笑入重帏，手抱琵琶低不语。一弹再弹犹未终，含羞面壁泣春风。自言本是良家子，一朝堕落倡楼里。去年六月河决堤，黄河之水东复西。稻田漠漠成沧海，茅屋重重浮夏畦。阿娘抱弟携女走，阿父阿兄没河口。农家儿女无贵亲，此日流离尽饥人。有弟有弟才尺半，口不能言啼且唤。晨鸦呀呀霜欲来，夜猿啾啾肠几断。浮云万里初日阴，水波不动天宇沉。白骨横江没沙淖，红颜满地栖岑嵚。死者无棺生无室，山头朝暮作寒食。残羹冷饭贵于金，破裙败絮僵如蛰。可怜白发死频生，忍饿号寒泣水滨。行行顾儿问生计，欲言不言泪下巾。飘零何处求嘉耦，欲鬻娉姈值一斗。春风十里大堤边，婀娜无限青青柳。杨柳青青重结楼，楼中夜夜弹箜篌。明珠翠羽坐相向，王孙胡姬不识愁。开颜发艳惊美玉，梨花一枝春水曲。倚栏强笑钓黄金，母不愁寒弟不哭。调歌弄色才几时，官吏呼奴逐丽姬。终年不见安澜颂，比户争传禁艳词。河水弥漫不求治，欲归田里耕无地。欲食无食衣无衣，今年河水又将至。吁嗟乎，今年河水又将至。"}