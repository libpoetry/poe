{"id":"1053304","title":"宿回峰院寄黄择中察院","dynasty":"宋","author":"释道潜","text":"秋堂立四壁，物色夜萧然。藜床抱孤影，起坐未成眠。曾飙激高梧，万动接虚警。感至情先谢，理冥神预领。铜壶漏未央，扶杖起彷徨。方塘溢繁荇，冷月下疏篁。踯躅步空除，风带袅霜裾。泯余契幽独，怅子隔川途。短短袖中书，明发欲谁寄。梁上木鲤鱼，傥能将此意。古亦有相思，吾今何所遗。浩歌望云水，期子与同归。"}