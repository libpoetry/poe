{"id":"284263","title":"乙丑九秋高邮将举行文游台四贤雅集九百年纪念会承邀观光病不能赴寄诗志盛","dynasty":"现代","author":"施蛰存","text":"山川孕灵秀，古驿著淮甸。惟宋二俊士，实为此邦彦。莘老罢吴兴，墨妙留残砚。太虚赋黄楼，雄词散雷电。东坡守彭城，风雅自凌扇。祥符相公孙，坎坷扬州掾。四贤偶来集，丝竹东山宴。一时觞咏盛，千古士民羡。文游台榭兴，祠祀馨香荐。落落九百载，人往物亦变。邑侯敬桑梓，鸠工事修缮。楼观光陆离，轩窗开四面。十年尘土窟，一夕清凉院。怀古以劝今，尊贤兼乐善。我为二竖困，行旅有不便。高会未能预，陈诗寄欣忭。"}