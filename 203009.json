{"id":"203009","title":"题延平阁·双溪会一流","dynasty":"宋代","author":"蔡襄","text":"双溪会一流，新搆横鲜赭。浮居紫霄端，卧影澄川下。峡深风力豪，石峭湍声泻。古剑成蛰龙，商帆来阵马。晴光转群山，翠色著万瓦。汀洲生芳香，草树自閒冶。主郡王士安，高文勇枚贾。顾我久疏悴，霜髭渐盈把。临津张广筵，穷昼传清斝。舞鼍惊浪翻，歌扇娇云惹。欢余适晚霁，望外迷空野。曾是倦游人，意虚亦潇洒。"}