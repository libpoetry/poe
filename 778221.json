{"id":"778221","title":"金菊对芙蓉·何介夫公子招觞菊","dynasty":"清","author":"杨葆光","text":"虫语吟秋，蝶衣惊梦，西风吹过重阳。恰霜螯肥美，绿蚁浮香。翩翩公子多情甚，许故人、跌宕词场。坐中谁最，画师董巨，词客姜张。犹忆放棹丹杨。有金焦北固，暝色苍苍。又吴山把盏，旧事难忘。论交须似秋容淡，共东篱、陶令评量。月明归路，满头插遍，莫笑臣狂。"}