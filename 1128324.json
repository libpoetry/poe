{"id":"1128324","title":"春日山居好十首","dynasty":"宋","author":"舒岳祥","text":"春日山居好，初春草色回。小桥帘映柳，野店烛簪梅。箭茁穿沙出，兰芽带雪开。从今排日去，连月覆樽罍。春日山居好，尤佳是仲春。半开花有韵，微醉酒全真。尧帝衣裳日，周公礼乐辰。枝头百舌子，播告太谆谆。春日山居好，春深自向归。且看成茂实，何必恋芳菲。树合明湖隔，蒿长远径微。风雩吾党事，试浴振春衣。春日山居好，春来不问深。柳能同燕舞，莺解代花吟。有酒家闲去，无诗客莫寻。卖田强免役，何必苦劳心。春日山居好，闲思二月头。麦青农作暇，荑秀女工休。布谷迟催种，提壶早劝游。老夫同猎较，陌上暖风柔。春日山居好，西湖乐事非。青黄虽未接，红紫自交辉。酒在何忧死，诗成可疗饥。典书犹可醉，何必有金挥。春日山居好，柴门爱客过。连朝恣泥饮，随意有山歌。句小从人学，才衰觉气和。情怀依分足，好景不须多。春日山居好，寻花急占先。骑驴投酒市，领鹤上渔船。薄暖还挥扇，轻寒未替绵。清和时候正，丽日牡丹天。春日山居好，春园赏海棠。风流思妙丽，老大尚清狂。暂拭伤时泪，还逢绝世妆。倾银并注瓦，彼此一时芳。春日山居好，光风草上浮。溟濛晨霭散，澹荡夕阳收。发轫梅花报，攀辕芍药留。春来亦何好，惟有白添头。"}