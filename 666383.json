{"id":"666383","title":"叙归","dynasty":"明","author":"薛蕙","text":"干禄耻虚薄，依方托疏慢。偃息虽久淹，幽栖宁若晏。一朝幸时会，逝言远游宦。端服朝阊阖，抽毫谒云观。短迹乏高足，弱植谢贞干。岂同渐陆羽，乍类登天翰。役役感羁旅，悄悄怀归叹。怅望承明庐，徘徊霸陵岸。脩路历城闉，初服返里闬。园墟申宿诺，壤石改新玩。陟榭瞰东田，寻溪溯南涧。竹树互邅回，鱼鸟共凌乱。平生览往昔，即事践昏旦。冥寂资神理，牵挛防世难。梅生入会稽，庞公去江汉。伤哉古今虑，绝景山岩畔。"}