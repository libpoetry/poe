{"id":"148336","title":"祀南海神·赤精炎官兮","dynasty":"宋代","author":"曾丰","text":"赤精炎官兮，神一灵兮幻只。鸿泽厖施兮，神一念兮肧只。上清委照兮，神功行兮简只。浩劫弥沙兮，神庆休兮绵只。太虚窈窕兮，神徜徉兮栖只。濒海渺瀰兮，神漫浪兮侨只。沆瀣溟涬兮，神固自兮饫只。肥腯芬芗兮，神孰可兮肸只。昏顿颛冥兮，神恻怛兮矜只。颠连号呼兮，神恍惚兮耸只。焄蒿凄怆兮，神凭凭兮下只。狎猥媟{左女右卖}兮，神恢恢兮涵只。讄曰蒙以兮景只，有嘉斯肴兮罗只，有旨斯醑兮酹只。神兮歆只，有皎斯衷兮监只，有蹇斯数兮翊只。"}