{"id":"786646","title":"自青龙岭踰长城，登八达岭放歌","dynasty":"清","author":"洪繻","text":"阴山、祁连安在哉，我从绝顶登天台。万骑胡儿今不见，万山叠叠东西来。东望临榆负山海，西望恒岳飞尘埃。太行、蓟邱挟两腋，勾注井陉如累垓。秦皇、汉武多边才，能隔大漠寻蓬莱。起自临洮至辽东，长城万里蒙恬开。高齐幽州事徘徊，缮治长城下口隈。我在岭头一俯视，荒荒莽莽红叶堆。南下倒马关，北上飞狐口。密云山如虎豹临，桑乾河作龙蛇走。此岭嵯峨镇域中，插天疑有鬼神守。岭外大野浩茫茫，岭内连山峰陡陡。峰嶂虽逼天，陉谷若开牖，北门锁钥长在手。呜呼谁能从军赴沙碛，南北东西此枢纽！"}