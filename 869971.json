{"id":"869971","title":"兴宗南园草盛不剪仆过而爱之为诗以赠","dynasty":"宋","author":"司马光","text":"君家在何许，远与南城邻。车马不甚繁，门前无俗尘。有园废锄治，绕舍皆荆榛。入夏益滋蔓，鬖鬖高没人。岂无旧桃李，芜杂与之均。谓言彼草木，于我奚疏亲。于间置取舍，岂得完天真。不若任其然，同受雨露仁。物性且不违，人心何缁磷。闭户不迎客，箕踞无冠巾。苟忘轩冕心，何异巢居民。"}