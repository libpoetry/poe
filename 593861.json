{"id":"593861","title":"赠金吾刘侯子大","dynasty":"明","author":"欧大任","text":"麻城起柱下，簪笔封皂囊。百僚望神采，正色立朝堂。一时端毅风，凛栗孰敢当。播迁旋奋跃，汲直名颉颃。赞军平祸乱，理郡惟循良。既建河渠功，漕粟盈千仓。疆隅久不靖，套虏势益张。东城黄河岸，南守定边防。铁柱据水源，花儿浚沟唐。二边重险固，总制维金汤。西戎经略定，分北各有方。归拜大司马，猃狁亦于襄。肃皇召主爵，宫保加服章。饬终更异恩，延荫奕叶长。金吾遇圣主，三命犹循墙。宣赏秀春刀，八尺身昂藏。受诏统亲军，礼视诸侯王。内以备宿卫，外维镇非常。七校胡越骑，韎韐随晨装。扈从谒九陵，豹尾腾以骧。下直读赐书，宴客奏雅觞。名家称祖孙，秉礼严宗祊。毕公本世美，兵权掌戎行。郑武能缁衣，司徒赞皇纲。汉庭陋安世，晋代羞当阳。吾请歌彤弓，为子增慨慷。"}