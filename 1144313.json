{"id":"1144313","title":"三用韵","dynasty":"宋末元初","author":"杨公远","text":"卜筑郊坰外，宽閒一亩馀。汲泉朝灌菊，炙烛夜观书。酒熟邀朋酌，园荒课仆锄。喜尝红稻饭，旋荐晚菘蔬。地不喧车马，萧然一草庐。曲通樵牧径，正合野人居。秋老欣禾熟，林寒觉叶疏。高歌仍鼓腹，世事岂关渠。屋头明月上，此夕又秋分。千里人俱共，三杯酒自醺。河清疑有水，夜永喜无云。桂树婆娑影，天香满世闻。人生期满百，有兴且追游。白发来非约，青春去莫留。兔乌双转毂，今古一凭楼。莫问穷通事，从今付分休。夜凉清似水，凄切只蛩吟。唤起离人思，催残懒妇心。敲梧风淅淅，筛竹月沈沈。颢气微茫里，依稀见远林。性野耽幽隐，茅茨一二间。身侔黄鹤瘦，心与白云閒。囊里诗无俗，毫端画有山。忽惊时节换，塞雁又南还。不作皱眉事，何烦古押衙。且尝桑落酒，更瀹雨前茶。风锐霜初结，天寒日易斜。莫言秋色老，犹自有黄花。陡觉秋萧索，林端叶渐稀。菊残堪作枕，荷老不成衣。著句愁诗俗，持螯喜蟹肥。晚来风色紧，吹起荻花飞。生计虽随分，年来迥不同。穷通槐国梦，得失楚人弓。世事埋云月，人情过耳风。但教强健在，佳况自无穷。无官堪受禄，有橘当封侯。俗事退三舍，吟情出一头。策筇枝纵步，买竹叶浇愁。又是秋归去，推移不暂休。"}