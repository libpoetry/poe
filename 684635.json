{"id":"684635","title":"荆溪杂曲四首","dynasty":"明","author":"王叔承","text":"东西二九夹孤城，一点人烟双镜青。试觅长桥斩蛟处，草花生磷晚风腥。女墙开遍白蔷薇，萝叶藤花鸟乱飞。耐可铜官复离墨，满城山色照人衣。卖残竹菌笋还来，收罢兰花蕙又开。但使山田饶秫米，何妨虎迹遍莓苔。郎为茶客走江淮，虎窟留侬卖野柴。怪底客多茶去少，红衫典却又银钗。"}