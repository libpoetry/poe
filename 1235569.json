{"id":"1235569","title":"十一月十四日有感寄江州太守李子威","dynasty":"元","author":"成廷圭","text":"清朝如此盛公卿，何以摅忠答圣明。数月未收蕲水贼，一时谁散武昌兵。朱门旧邸空文藻，黑夜归舟有哭声。独使状元贤太守，至今犹捍九江城。边报传来实失惊，妖氛独不犯湓城。义兵一日同生死，信史千年托姓名。别戍几人回士马，沧江通夜走公卿。九州尽得如公者，始信文儒有老成。"}