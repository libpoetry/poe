{"id":"1070330","title":"同赵子雍过朱元益耜乐圃","dynasty":"宋","author":"程俱","text":"秋风脱叶尽，弱质例可憎。乐圃森老木，深苍郁奔腾。中有白眉子，貌古心亦澄。岁寒俪松筠，岂直朱丝绳。篮舆一寻访，相携得良明。促膝对软语，沉忧释春冰。丛编出奇踪，璀璨献与凝。雕戈及篆鼎，往往见未曾。惭君倾佳酿，幽亭暮方登。但怪一林白，孤蟾自东升。斯须接诗战，掉鞅苦不胜。羡子醉经史，吾方着弓矰。白眼安取转，尊拳恐相仍。见子意已足，何须酒如渑。"}