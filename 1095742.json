{"id":"1095742","title":"秋潦叹","dynasty":"宋","author":"释居简","text":"疾雷振秋杪，急雨动旬浃。风中三重茅，露卧且病涉。四郊漫漫空涌波，田叟田妪鹈在河。阵头雨过阵头起，湿稼不多潢潦多。风雨声中哭声苦，泪眼不晴多似雨。不忧饥殍更流移，忧欠今年县官赋。县官勤俭知岁饥，定有德音来抚绥。老奸黠胥能巧诋，莫将白纸欺黄纸。"}