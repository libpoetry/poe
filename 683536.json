{"id":"683536","title":"李太史本宁督学关西以得与于鳞后先自喜责诗为赠","dynasty":"明","author":"王世贞","text":"玺书今旦出承明，仙掌莲花色自惊。三辅豪贤俱北面，一时词赋更西京。黄河直泻昆仑派，白雪遥飞郢里声。倘问受经诸弟子，可能无让济南生。被紫横金三十余，清芬藉甚满衿裾。欲知绛帐传来业，尽是青藜读后书。日出终南无隐豹，春回河曲有腾鱼。他时倘遇登龙客，为道膺门古不如。"}