{"id":"697437","title":"东园四时词 春","dynasty":"明","author":"胡应麟","text":"尺书何处候青鸾，吟遍东风十二栏。金谷楼台春尚蚤，海棠憔悴不禁寒。薰风长日度帘钩，河朔园林总胜游。珠箔银屏清吹满，石榴花底按梁州。朝来檐树著新霜，小玉银筝抱雁行。红蓼碧芦秋十里，不知亭榭在潇湘。雪片高天坠草庐，瑶台鸾鹤望清虚。梅花万树孤山下，何似桥头策蹇驴。"}