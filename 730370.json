{"id":"730370","title":"戒坛松歌","dynasty":"清","author":"张之洞","text":"策蹇寻山冒残暑，食宿招提已四五。仙嶂灵湫那得逢，枉使人畜挥汗雨。精庐雕饰为檀越，佛衣陊剥见黄土。佛法一线在戒坛，叩门先听松声寒。横广平台五十步，穆穆护法排苍官。墨云倒垂逾万斛，压折白石回阑干。潮音震荡纤壒扫，气象已足肃群顽。矫如神龙下听去，赫若天王司当关。十松庄慢皆异态，各各淩霄斗苍黛。一株偃蹇甘独舞，不与群松论向背。此树问年臆可知，开皇下迄耶律代。门内白足鸣鼓钟，年年传法欺愚蒙。何人饱食携坐具，享此万壑清凉风。风动树开见山趾，帝畿浩浩穷百里。长波如带抱坛来，历劫不枯桑乾水。回望西山众精蓝，只如房蜂与穴蚁。彼法开山信有人，善踞灵奇为栖止。定知末法三千年，法终不灭松不死。"}