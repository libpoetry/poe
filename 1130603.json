{"id":"1130603","title":"梅花八首","dynasty":"宋","author":"韩驹","text":"山居有幽事，小雪破梅心。的皪明阴壑，玲珑挂晚林。吹香撩远兴，弄影慰孤斟。剩欲留长在，霜枝半不禁。蒂是团青蜡，花非刻素纨。直言南雪少，犹自北枝寒。白发迟明折，清香带暝看。有情亭午日，慎莫苦摧残。汉宫铅粉净无痕，蜡点寒梢水畔村。忍犯雪霜凌竹柏，尚凭风月吊兰荪。骚人折去清诗健，驿使持归旧典存。病眼浑惊春思早，一枝聊洗画图昏。"}