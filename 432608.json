{"id":"432608","title":"蝶恋花","dynasty":"近现代","author":"麦孟华","text":"珠幌春星和梦数。梦不分明，便上斑骓去。芳草何曾遮得住。尊前便是天涯路。不怨玉容成间阻。只怕春深，容易花迟暮。分付谢桥西去水。断红珍重相思句。莲子青春心最苦。不分飘零，便作泥中絮。泪眼自看还自语。镜中人共春憔悴。万种情怀何处诉。贮苦停辛，哽咽歌金缕。玉蕣韶华东逝水。惜花莫待春迟暮。庭院愔愔人悄悄。减了腰围，添了闲烦恼。绿遍阶苔人不到。恹恹春恨谁知道。起拨薰炉寒料峭。愿作炉烟，出入君怀抱。镜里朱颜春易老。相思盼断红心草。小簟轻衾春梦薄。多谢东风，吹过红楼角。楼上春寒垂绣幕。玉人晓起慵梳掠。梦去愁来情绪恶。便寄双鱼，心事应难托。红到合欢花不落。归期休负蔷薇约。"}