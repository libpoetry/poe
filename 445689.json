{"id":"445689","title":"孟秋毗陵之什 其一 携蕙若纫霞立中并晨儿游天目湖长歌以志","dynasty":"当代","author":"陈忠平","text":"夺天气概与世殊。遍野红旗杂鼓呼。兢兢烝民凭役驱。翻手陵谷变平湖。况有娲石趁风雩。化作星洲万点珠。岁云苒苒徂复徂。白骨累累枯且枯。一带山川重规谟。结构逶迤卧静姝。滉漾烟光散凝酥。蓬瀛悬隔舟作车。吹浪长鱼前后趋。西江闲客下东吴。命驾亲入冶游图。携二三子更将雏。秋风秋雨步舒徐。龙兴岛曲木磴铺。层岩雄削峙青芜。溪流若带自盘迂。田园风光拼一区。禾黍瓜豆满园俱。小立茅茨想莼鲈。谁来为我进雕胡。绣球渚碧正棻敷。第一白茶第一壶。清香沁润百骸稣。状元高阁近天都。抗志青霄任睢盱。息此登临莫谩吁。风云万象只须臾。君不见周垂岸柳拂流苏。春絮秋萍转有无。君不见子牙严子并陶朱。声闻赫赫尽钓徒。"}