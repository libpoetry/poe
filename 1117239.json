{"id":"1117239","title":"和子瞻次韵陶渊明停云诗","dynasty":"宋","author":"苏辙","text":"云跨南溟，南北一雨。瞻望匪遥，槛阱斯阻。梦往从之，引手相抚。笑言未半，舍我不伫。晚稻欲登，白露霄濛。人饮嘉平，浆酒如江。我独何为，观成于窗。此心了然，来无所从。欣然而笑，是无枯荣。手足相依，所钟则情。情忘意消，神凝不征。可以安身，可以长生。跋扈飞扬，谁匪南柯。运历相寻，忧喜杂和。我游其外，所享则多。削迹拔木，其如予何。"}