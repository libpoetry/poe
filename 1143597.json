{"id":"1143597","title":"中秋待月不见","dynasty":"宋末元初","author":"仇远","text":"期修玩事在杭州，月夕那知常滞留。纵有侯芭常载酒，惜无李白共登楼。蛩催织妇贫非懒，云掩霜娥老似羞。应笑山翁痴守待，满身风露冷貂裘。年年待月引壶觞，坐对中庭玉一方。静夜忽惊云作雨，索居空使客思乡。荒鸡声续檐花滴，蝴蝶梦回岩桂香。何处高楼见山阔，快予吹笛据胡床。"}