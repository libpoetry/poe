{"id":"747838","title":"明太祖亲封铁冠道人所授图","dynasty":"清","author":"蒋湘南","text":"九宫变而河洛出，世轨千载无真传。尼山那有闭房记，桓法融乃玄之玄。谶始哀平未深考，亡秦者胡在其前。真人崛起有符命，唐宋国祚皆绵延。有明太祖奋徒步，太平一桶逢周颠。得之者顺失亦顺，学穷造化闻青田。铁冠道人更狡狯，此图画出葫芦禅。上书一榜擘窠势，垂裳而治庭之边。下环盗贼以千数，绕墙刀槊兼戈鋋。其中有树倚山侧，一人披发枝上悬。旁跪一人亦自绞，阴风惨日吹寒烟。事过观之易得解，当时得勿心茫然。人言明祖如汉祖，功臣屠戮多牵连。道人惜此当讽谏，杀机或者生悲怜。我谓阴阳乃小数，杂家曾志班孟坚。羲经十言教消息，盛衰岂有人操权。运会下趋巧机泄，始矜私智窥先天。唐虞不为子孙计，夏商末世终歼旃。周家历数过其卜，宝龟无凭宜弃捐。孔子修经亦修纬，坤凿度亡存者乾。金鸡玉羊本爻象，是纬非谶须讨研。捐益三代知百世，王者必有五百年。我持此语告天下，不读孔孟非神仙。"}