{"id":"997055","title":"送张仲谋","dynasty":"宋","author":"黄庭坚","text":"竹鸡相呼泥滑滑，夜雨连明溪涨阔。门前马作远行嘶，乃是张侯来访别。入门下马未暖席，猛如秋鹰欲飞掣。黄花可浮惜别杯，官沽苦酸不堪设。张侯少年气高秀，太华孤峰带冰雪。袖中日日有新诗，正与秋虫同一律。吏曹不能弄以事，太尉家儿尽英悊。穷愁寂寞双凫县，唯子可输肝胆说。游君宫室如芝兰，于我弟兄比瓜葛。相亲更觉相去难，挽断衫袖不忍诀。缅怀君家方盛时，乃翁屡把连城节。北使初随富亳州，万死弗顾探虎穴。煌煌忠槩奖王命，汝等于今仕朝列。稍开塞上秋草黄，螗螂怒臂当车辙。将军西拥十万师，谋士各伸三寸舌。胡不还家读父书，上疏论兵款天阙。燕然山石可磨镌，谁能禦子勒勋伐。功业未成且自爱，早寄书来慰饥渴。"}