{"id":"879116","title":"念奴娇 其六 居厚弟生日","dynasty":"宋","author":"刘克庄","text":"素馨茉莉，向炎天、别有一般标致。淡妆绰约堪□□，导引海山大士。从者谁欤，青藜阁下，汉卯金之子。云阶月地，夜深凉意如水。客又疑这仙翁，唐玄都观里，咏桃花底。且睹樽前身见在，休管汉唐时事。坡颍归迟，机云发早，得似侬兄弟。屦来户外，但言二叟犹醉。"}