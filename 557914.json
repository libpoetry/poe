{"id":"557914","title":"重阳篇寿淮上叶封君","dynasty":"明","author":"张弼","text":"我闻东坡老仙道，重阳前后十日好。黄花庭院竞芳菲，锦树江山相缭绕。不寒不暖夹罗轻，半雨半晴泥淖少。淮上封君尘世仙，鹤发乌纱照穹昊。生辰正在重阳前，壶榼如云庆难老。清风动屋诗激秋，紫蜺横空酒蒸晓。东海仙翁寄好音，珊瑚摇树金光草。酒徒词客走且僵，舞影歌声惊一埽。天台天姥群仙居，群仙和之俱绝倒。祝君之寿如彭?，?乎八百犹为少。定须屡世拜皇恩，便把淮山作蓬岛。醉到乾坤混沌时，日月两轮常皎皎。"}