{"id":"427321","title":"还京乐 和美成韵","dynasty":"近现代","author":"黄侃","text":"甚情绪，一卷相思怨曲还自理。望罗窗深闭，翠筠隔了，痴怀须费。漾暗愁无际。冲天皓月如波委。待夜久，虬水漫响，相和清泪。向鸳帏底，定何时重见，还应细说今宵孤馆况味。堪怜细蝶斜门，镇难忘艳桃秾李。拟淹留，愁梦逐飞花，情随逝水。可惜天涯客，无人长伴憔悴。"}