{"id":"688770","title":"观音岩同浚川王司马作","dynasty":"明","author":"严嵩","text":"久怀名山游，登赏春巳暮。言寻紫芝约，颇适沧洲趣。巉巉石抱城，泯泯江流雾。憩涧挹飞泉，攀萝荫芳树。临川足鱼鸟，揽泽多蘅荰。兴发挥绿觞，浩歌谁与晤。弱水隔烟涛，蓬瀛渺天路。岂无乘鹤仙，云中自来去。人世多嚣尘，流光草间露。嘉会良足怡，转盻巳成故。何当巢云松，脱迹葆贞素。皋林媚晴春，宛若绮绣错。岷江汇洪波，九派悉输约。仄叠万古矶，悬崖出飞阁。崖中白衣士，趺坐澹虚泊。祗苑遗俗氛，岩花自开落。俯窥群象杳，仰视天宇阔。昔贤几登临，异代不可作。朅来奉佳游，转使吏情薄。欲钓任公鳌，还梦坡仙鹤。青山何寥寥，白石亦凿凿。寄谢同心侣，且永今夕乐。"}