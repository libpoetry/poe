{"id":"140123","title":"送程左史以右撰知夔州分韵得重字","dynasty":"宋代","author":"魏了翁","text":"烟草暝江湖，霜风缬郊垄。黎明北门道，杂遝冠盖拥。程侯倦左墄，引去何太勇。沪江春信回，书殿星极捧。帝念夔子国，侧耕地荒茸。吏饕赋政烦，室罄小人恐。申命亟极麾，遫驱毋上冢。彤幨下霄汉，环佩锵璧珙。山川洗凄戚，草木企孤耸。斧斤刈伐余，急与护把拱。古人为己学，非以博华宠。事业贯千载，富贵不旋踵。原言树风声，永作蜀山重。"}