{"id":"798056","title":"解语花  咏美人捧觞和王元美韵","dynasty":"清","author":"陈维崧","text":"楚天卵色，吴地莺声，惹得愁千斛。春衣慢赎。且泥他、粉白斟来蚁绿。莲钩小蹙。行过了、银屏六曲。亸烟鬟、缥色杯轻，帐里围颓玉。笑颤流苏影簇。怪佯酲不醒，罚依金谷。玉郎低嘱。沈醉也、休作难人题目。芳心暗逐。羡杯底、鸳鸯同宿。趁花酣、双抱红篝，图取春眠足。"}