{"id":"518571","title":"游七星岩","dynasty":"明","author":"张吉","text":"斗光融融石光烂，万古乾坤同一贯。我舟西舣禅寺阴，艮峰垂辉远相伴。含景苍精久捐弃，惭愧红尘此躯干。使君招我趁幽寻，翠壁夤缘出霄汉。云深对面辄相失，一往一来嗟浪漫。黄冠雾里跪焚香，白叟峰阴执躬爨。十洲三岛知何在，侈袂误同仙侣看。酒酣身世欲都忘，岂有傥来萦计算。独祝东风作恶迟及花，更卜延清玩陵县。"}