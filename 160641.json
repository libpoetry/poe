{"id":"160641","title":"又和春游·青春之来漫无踪","dynasty":"宋代","author":"韩维","text":"青春之来漫无踪，但见佳气流融融，天地百物和风中。轻雷殷出草根绿，丹霞散作枝上红。鸣蜂喧空蝶扑地，似与游人报芳意。东城南陌交输辔，朝尘暮雨才几日，已见残花落和积。人生劳苦诚可悲，奔走事役无休时，天意以眷使其熙。会须举洒烂漫醉，当与不取庸非痴。"}