{"id":"1063757","title":"石门中秋同超然鉴忠清三子玩月","dynasty":"宋","author":"释德洪","text":"三年窜南荒，两过中秋夕。月不弃羁囚，高义照罅隙。凛如寝雪霜，但觉炎瘴失。梦清不敢归，鲸浪溅天白。中原一转首，心折数弟嫉。遥知亦念我，看至玉轮侧。有生穷至此，甘作死生隔。今年又中秋，气味如夙昔。筠溪绕茅芦，波影登几席。危磴通石门，高眺屡顾陟。空山夜气升，草木正蓊郁。超然凛清癯，可即不可及。华纷落无馀，但见霜露实。三子新间旧，学问川增益。骏气不受羁，奔帆初伏枥。人生一大梦，聚散两戏剧。境岂妍鄙哉，而心自南北。忽惊西楼高，含光下注射。林叶动流水，楯瓦粲佳色。翩然步脩径，杖履草露湿。地坐阒无人，但闻虫唧唧。清境难抱石，秀句为收拾。明年当复和，胜践要缀续。晴阴万里同，世路致欣戚。付与市朝人，举酒相叹息。月虽默不言，泾渭视喧寂。"}