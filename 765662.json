{"id":"765662","title":"金缕曲 其一 辛未秋夜感怀","dynasty":"清","author":"黄钧宰","text":"万卉都销歇，奈何人，凄凄冷冷，清清时节。记得轮蹄燕冀道，魂梦飞悬京阙。留不住，春风蝴蝶。悔煞拈花成一笑，堕红尘，永历昆明劫。号尽了，子规血。年来诗味寒于雪，更沈沈，心如古井，身如秋叶。手制幺弦弹羽调，苦诉衷怀凄切，有谁听，悲歌激烈。从此空山耕石老，遍人闲，不见瑶台月，真错铸，六州铁。"}