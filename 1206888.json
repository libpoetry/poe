{"id":"1206888","title":"水龙吟 再和脩甫学士","dynasty":"元","author":"曹伯启","text":"高楼壮观东南，迥然拔出千林表。月檐明烂，风棂萧爽，烟波浩渺。菊径新秋，柳溪薄暮，桃源清晓。慨登临感慨，悠然引兴，银盘内、青螺小。自念当时行役。顾菱花、不堪频照。江山如故，中原在眼，几番危眺。浩浩洪流，茫茫尘世，尽堪吟啸。但优游老景，浮湛里闬，任邦人笑。"}