{"id":"689710","title":"登柏山白水湖山舍四首","dynasty":"明","author":"张子翼","text":"望气开新麓，诛茅结草窝。水从方丈落，山似若耶多。白发呦呦侣，青尊浩浩歌。洞门无俗事，长日挂鱼蓑。龙盘白水地，上有尧夫窝。赤脚春游壮，青山晚眺多。垂纶无俗事，扣角有长歌。江上斜风雨，玄真稳旧蓑。清游移白昼，翘首见龙窝。骤雨云雷合，晴江鱼鸟多。长杯还自遣，短铗不须歌。凭眺金台近，江门未挂蓑。谁是子真谷，瑶林一亩窝。禅关看昼永，胜会得春多。喜和阳春曲，时闻水调歌。眼穷今古阔，烟雨几番蓑。"}