{"id":"571702","title":"清远新开峡路南岑吴公命诗纪之","dynasty":"明","author":"符锡","text":"峡山束水半岭高，鲛鳄扬威风怒号。舟航颠顿莽无所，漂溺民命轻鸿毛。呜噫嘻峡山之险兮，羊肠折版莫与并，开辟以来无路行。大椎控石煅以火，介然坦道疑天成。君不见南樯北舵日相竞，夜度飞来了不惊。读书高台谁勒铭，神功禹迹不可绝，湛湛寒江流颂声。"}