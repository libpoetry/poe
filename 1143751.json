{"id":"1143751","title":"暑中閒咏六首","dynasty":"宋末元初","author":"方回","text":"解辔去秋杪，墙垣翳藋蒿。荷锄今夏半，篱落熟瓜桃。道左门常掩，兵馀井未淘。向来手亲种，唯喜一桐高。惊奔万马屯，岂料此身存。长日唯三饭，閒时或一樽。泉深添井索，果熟闭园门。老病更炎热，收心此避喧。能静何忧暑，惟悭足禦贫。每圆攲枕梦，不记剖符身。僧熟频求字，僮顽自浣巾。林间坐磐石，山畔驻行人。谓我无忧者，其谁会此心。乾坤今古事，岁月短长吟。井冷增瓜味，轩晴表树阴。樽中适有酒，聊与客同斟。叹息归来晚，园林亦自都。疏篁新茁笋，乳燕倍添雏。喜雨诗成轴，看山画作图。酱醯资豆麦，伏近笑无储。篱门矮复斜，乌桕发枯槎。曾守诸侯土，还同百姓家。葛囊悬苣子，梅卤渍栀花。臧获修时事，分衣缺布纱。"}