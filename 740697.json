{"id":"740697","title":"正月二日夜雪用东坡聚星堂韵","dynasty":"清","author":"钱大昕","text":"茶炉半枪始展叶，夜窗手点浮绿雪。开门密霰已满庭，狂呼失喜冠缨绝。轩辕忍寒肩辄耸，柴桑习懒腰愁折。松枝插户压渐低，镫影摇空暗欲灭。生涯碌碌风轮转，岁月堂堂电光掣。频浮蓟北柏子樽，苦忆江南梅花缬。停云远道空滞留，归梦残更付骚屑。诘朝初旭雪半消，似有仍无只一瞥。空中色相定何著，文殊师利犹多说。便须参访不二门，顾我舌根钝于铁。"}