{"id":"820398","title":"水龙吟 庚午重阳前四日谒南海先生墓","dynasty":"清末近现代初","author":"梁启勋","text":"可怜无限江山，未应短尽英雄气。悠悠万古，沉沉长夜，人间何世。独立苍茫，呼天不语，碧空无际。念当年杖履，森森万木，更谁识凄凉意。历乱冈陵堆起，对西风远山如睡。秋容渐老，萧萧落木，平林如醉。我亦飘零，百年何许，人生如寄。整朦胧泪眼，荒丘细认，待何时至。"}