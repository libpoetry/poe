{"id":"1117100","title":"初葺遗老斋二首","dynasty":"宋","author":"苏辙","text":"髭须浑白已经岁，腰痛春来日又多。一味安闲犹有碍，却令朝谒拟如何。筑居定作子孙计，好事久遭僧佛呵。尤愧白家履道宅，十年成就饱经过。为留十步南墙竹，莫怪门前鸟雀多。陋巷何妨似颜子，势家应未夺萧何。诗书懒惰何曾读，气息调匀不用呵。多病从来少宾客，杜门今复几人过。"}