{"id":"475638","title":"陈都阃宅看烟火","dynasty":"明","author":"张时彻","text":"正月初旬长昼昏，北风吹沙江吐云。千门弱柳青袅袅，官院红梅开正芬。雨霁张灯春不迟，将军烟火夜偏奇。层层岛屿神仙见，灿灿云霄星斗垂。宝塔崚嶒跨紫峰，青天削出金芙蓉。芳兰映日琼瑶碧，菡萏凌波玛瑙红。蜡炬光中战马鸣，奔如飞电突如鲸。戈矛寒带阴山雪，旗甲晴挥瀚海星。野鸽双飞乍欲没，衔枝喜鹊喳喳发。芍药蒲萄悬翠屏，珊瑚宝贝流明月。空中捧出百丝灯，神女新妆五彩明。真人斩蛟动长剑，狂客吹箫过洞庭。翩翩舞蝶戏穿花，海上楼台散赤霞。须臾锦绣被满地，明珠斗大纷如麻。城中小儿齐拍手，声声道好如雷吼。击鼓弹筝时转喧，河汉低回挂朱牖。夜深宾客各言归，主人长跪强牵衣。朱苞细拆漳南橘，白碗新盛北地梨。联床接席出丰膳，美酒平斟玉屈卮。清宵良会岂再得，今我不醉将何为。"}