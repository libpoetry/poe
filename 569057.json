{"id":"569057","title":"沈银台大朴园","dynasty":"明","author":"王世贞","text":"隐侯赋郊居，有圃非远而。春至百卉芬，珍木郁参差。畴为当心者，名朴了不奇。直上三百尺，旁樛千万枝。雨雪避弥漫，日月为蔽亏。上覆柴桑庐，下荫中散池。微风荡浮萍，莹作青琉璃。时时手一编，骄旸我何知。返照自西来，胡床与俱移。柽柳不盈把，樵采来相欺。豫章甫蔽牛，匠石已见窥。人命故匪长，巧者复凿之。请以庄生社，咏为大朴辞。"}