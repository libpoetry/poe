{"id":"501186","title":"子懋王尹次予韵君越人尝忆己巳春与胡允文赵彦直陶师川游鉴湖陟玉笥登山阴兰亭问修竹尚无恙否酒酣赋诗一慨千古江海十载故人天方因君兴怀借韵一笑","dynasty":"明","author":"张以宁","text":"淡黄柳色摇春风，中流飞桨惊凫翁。忆昔镜湖携窈窕，故人吐气皆如虹。秦望山前待明月，苧袍历乱杨花雪。仙人垂手授玉书，仰首云间五情热。洞箫吹老琼枝春，袖中短墨长如新。落帆潮回海门白，有字难寄长江鳞。兰亭修竹生苍霭，因君兴落湖山外。笔床茶灶钓船行，何日击舷歌小海。"}