{"id":"1145427","title":"陈太庙舞辞七首 其七 武德舞","dynasty":"隋","author":"无名氏","text":"烝哉圣祖，抚运升离。道周经纬，功格玄只。方轩迈扈，比舜陵妫。缉熙是咏，钦明在斯。云雷遘屯，图南共举。大定扬越，震威衡楚。四奥宅心，九畴还叙。景星出翼，非云入吕。德畅容辞，庆昭羽缀。于穆清庙，载扬徽烈。嘉玉既陈，丰盛斯洁。是将是享，鸿猷无绝。"}