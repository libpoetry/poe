{"id":"1065984","title":"登清胜堂呈长兄","dynasty":"宋","author":"许景衡","text":"幽居在山腰，斯堂近山顶。松竹琐阴翳，轩窗辟光炯。先生为题榜，醉墨重九鼎。登临属秋半，摇落江山迥。独鸟点晴空，斜阳乱帆影。相将举网去，鸣榔尽渔艇。含情寓毫端，羞涩对清景。却忆初来时，积雪照高岭。馀香舞寒梅，芳意萌野杏。英英座中客，玉树凌风并。天涯叹沦落，谁使脱陷阱。怆然抚陈迹，晓梦惊初醒。年来饱经事，百念欲灰冷。君恩等山岳，此意犹耿耿。何当伸报效，万一免罪眚。杖屦时往来，壶觞欲酩酊。樊笼戢鸿鹄，末俗多蛙黾。此心端不谬，馀生亦何幸。但恐主人瞋，尘沙污异境。"}