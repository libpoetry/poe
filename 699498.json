{"id":"699498","title":"拟作内词","dynasty":"明","author":"袁宏道","text":"玉殿莲筹夜未央，内人传旨出昭阳。朝来刚赴西宫约，莫遣经筵进讲章。宜春苑里日初斜，三百妖童校丽华。韎韐戎衣朱鬣马，不知若个是官家。百子池头九子萍，美人双照月棱青。宫槐叶绿春如水，诵得《莲花》两卷经。阿监当头送好音，羊车行处载鸾衾。朝来领取铺宫例，御帕亲封少府金。彩仗龙旌拂曙轻，朝朝东阁坐先生。皂囊久积言官奏，分付金珰取次行。八月秋高兔子肥，卷毛宋鹊疾于飞。开阑一放天颜喜，玉手亲携自在归。金衣滑滑搅春眠，白发中官进简编。天子自临宣示帖，美人亲碾校书笺。一般春色有枯荣，十树樱桃九树生。拾得青梅如弹子，护花铃下打流莺。"}