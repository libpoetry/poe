{"id":"654584","title":"十楼怀古 其十 筹边楼","dynasty":"明","author":"何乔新","text":"元和相国有贤子，仗钺拥麾镇西鄙。朱甍翠瓦构危楼，徼外闻声尽风靡。楼中粉壁图江山，南楼羌僰西吐蕃。不须聚米著形势，阨塞尽归指顾间。维州向化首来服，凛凛威声震殊俗。可怜相府妒成功，执送蕃酋逞残酷。谁为此策奇章公，不恤国是心匪忠。马公反复义利辨，此论未知吾不从。雄姿伟略今安在，髣髴丹青见风采。忠贞世笃能几人，独立风前增感慨。"}