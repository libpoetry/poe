{"id":"1119426","title":"次韵程帅二首","dynasty":"宋","author":"陈造","text":"平时渭北与江东，文会宾筵幸许同。政使迟迟嗟去鲁，未应咄咄遽书空。抄诗奚翅无瑕璧，会意俄乘在下风。更喜朝来宾雁足，阳春封寄客涂中。从昔文章盖代翁，言间有物自无同。娟妍徒玩花含露，洒落还惊月印空。底许贱工惭擢矢，信知妙斲有成风。古今一印元呈露，要在神融领会中。"}