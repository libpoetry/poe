{"id":"42906","title":"秋感·夜来几阵西风","dynasty":"清代","author":"陈维崧","text":"夜来几阵西风，匆匆偷换人间世。凄凉不为，秦宫汉殿，被伊吹碎。只恨人生，些些往事，也成流水。想排花露井，桐英永巷，青骢马，曾经系。光景如新宛记，记瑶台、相逢姝丽。微烟淡月，回廊复馆，许多情事。今日重游，野花乱蝶，迷濛而已。愿天公还我，那年一带，玉楼银砌。"}