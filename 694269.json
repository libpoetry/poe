{"id":"694269","title":"彭司寇挽词","dynasty":"明","author":"陈献章","text":"男子固多奇，如公更不疑。经纶思昔日，功业问当时。鬼幸村巫小，棋还国手知。杜陵秋月下，兴尽八哀诗。侃侃亦訚訚，行违榜要津。鸟还江上暝，人老世间春。禄尽休言命，愁多不为亲。武夷最高处，东望一沾巾。斗气空遗剑，床灯不照琴。春怀不自得，老病忽相寻。事往浮云梦，山馀宿草心。平生孺子意，絮酒一何深。"}