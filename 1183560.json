{"id":"1183560","title":"答萧建","dynasty":"唐","author":"费冠卿","text":"自地上青峰，悬崖一万重。践危频侧足，登堑半齐胸。飞狖啼攀桂，游人喘倚松。入林寒㾕㾕，近瀑雨濛濛。径滑石棱上，寺开山掌中。幡花扑净地，台殿印晴空。胜境层层别，高僧院院逢。泉鱼候洗钵，老玃戏撞钟。外户凭云掩，中厨课水舂。搜泥时和面，拾橡半添穜。渡壑缘槎险，持灯入洞穷。夹天开壁峭，透石蹙波雄。涧蔼清无土，潭深碧有龙。畬田一片净，谷树万株浓。野客登临惯，山房幽寂同。寒炉树根火，夏牖竹稍风。边鄙筹贤相，黔黎托圣躬。君能弃名利，岁晏一相从。"}