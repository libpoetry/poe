{"id":"97883","title":"遂初泉·荆溪溪水清无底","dynasty":"宋代","author":"赵蕃","text":"荆溪溪水清无底，下有乱石白齿齿。东坡先生所止居，想像神游应不死。后来高躅嗣者谁，东门孙氏贤埙篪。不惟文采风流是，酿酒喜客俱似之。忆昨为官在吴里，三年徵逐一日尔。诗传活法付乃兄，酒有名方属吾弟。当时酿熟曾入唇，大孙绝叹能逼人。世间名贤久难辨，顾恐石室来乱真。遂初自是渠家赋，大孙取以名其住。我今以是谥君酒，要使交情不忘故。嗟予老矣百不如，有竹万个中藏书。原从吾徒授此术，归去佣田亲种秫。"}