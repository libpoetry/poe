{"id":"742978","title":"题画山水","dynasty":"清","author":"法式善","text":"入山喜听流泉声，溪畔坐数山花明。昨往翠微值秋雨，黄叶满地无人行。吴生兰雪自恃腰脚健，攀尽风梢与霜蔓。羡他逐鸟梯高云，笑我随僧啖香饭。归来满胸贮山色，画手何人能写得。有客示我山水图，山水之外余笔墨。岳岳者石林林松，千岩万壑秋芙蓉。谷口有花残阳红，岭背筑屋舟不通。樵夫牧竖虚无踪，只许老鹤缡褷从。饮酒一吸三百钟，振衣直上千仞峰。石厂滴绿如江篷，延伫又恐来蛟龙，凉月送客归墙东。"}