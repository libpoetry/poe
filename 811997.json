{"id":"811997","title":"送亚匏之粤东","dynasty":"清","author":"孙文川","text":"仅从虎口剩余生，又被饥驱万里行。故国河山方百战，残年风雪竟孤征。轻肥岂是无同学，鸡黍何时践耦耕。强欲留君留不得，一帆天际若为情。嗟君行矣慎风波，住尚销魂奈别何。时事休谈宜痛饮，知音更少莫悲歌。天将过海传苏轼，地有高台吊尉佗。闻道岭南频报捷，战尘不似故乡多。"}