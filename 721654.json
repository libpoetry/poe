{"id":"721654","title":"病中对酒作答人","dynasty":"明末清初","author":"屈大均","text":"金骨不须变，玉颜应自酡。乱离闻道早，贫贱著书多。今我不为乐，他人亦已歌。大招君莫放，来往任风波。辟谷因无食，非关学子房。云霞充口腹，日月丽肝肠。白石元甘饵，寒泉是玉浆。灵龟那敢舍，服气有馀粮。厌服长桑药，慵看本草经。无生非性命，不死岂仙灵。酒且临秋水，琴须上翠屏。自知能学易，不慕古沉冥。"}