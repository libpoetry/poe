{"id":"683679","title":"别李邢州宗考功徐比部吴给事诸君时方有三辅之役","dynasty":"明","author":"王世贞","text":"浊漳西坼未安流，大麓千岩风雨愁。五马过题春已遍，犹闻使者下邢州。金河杨柳未堪齐，马首传觞白日低。侠客自来轻别甚，醉乘虹雨蓟门西。塞云吹尽出榆关，不断冰天指掌间。应是尔曹高兴发，忽惊飞雪捲燕山。未从燕市赋招魂，东海虚明孝妇冤。尔道行春三辅遍，萧条秋色老中原。"}