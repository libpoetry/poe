{"id":"129072","title":"避暑冷泉·火云散鳞甲","dynasty":"宋代","author":"方岳","text":"火云散鳞甲，万瓦如炊燖。东华车马尘，褦襶不自禁。谁能半日閒，脱身此窥临。百钱买渔篷，横截南北岑。追随二三子，未害山水淫。邂逅十八公，俱作笙鹤吟。颇闻彼上人，振鬣万马瘖。试诗没字碑，往听无弦琴。空堂无枯秀，契我回向心。清凉一味禅，挥玉开烦襟。笑指亭下泉，杉竹涵幽深。藓桥於三闸，龙怒飞出林。奔雷吼春壑，晴雪生午阴。人间正炎热，去作三日霖。"}