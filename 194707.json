{"id":"194707","title":"上湖宋余行老","dynasty":"宋代","author":"毛滂","text":"先生吟文烦颊舌，未免诸生笑於列。跋前疐后谁使然，只有名多磨不灭。燕公策高思精壮，笔下辞华烂文缬。岳阳少屈何足云，自喜江山助清绝。墨畦笔迳久榛芜，道山初识今文伯。凤凰池畔未归身，水晶宫里重游客。读书不知已几世，汲古长余绠千尺。莫贪云水供醉吟，尚有典章须粉泽。防风山前痴病吏，自笑著书玄尚白。蓬头承甖十年事，过眼法书今雾隔。那知流落得依凭，天与虺聩宽辔策。汀洲白蘋春岂许，江南日落汀洲古。风光无恙似当时，犹与溪山相媚妩。昔人苦吟终不尽，只今余秀当勤取。阿房赋客旧主人，试数文章犹第五。"}