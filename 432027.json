{"id":"432027","title":"金缕曲 寄清江 二首","dynasty":"近现代","author":"宋词","text":"问兄忘怀否。昔曾言，千金难抵，两情长久。锦瑟年华弹指逝，付与歌衫舞袖，休提起江南花柳。萧索一身甘命薄，把诗书万卷置脑后。留一双，挥锄手。十年旧事空回首。到眼前，才名似水，壮怀未就。汗血盐车悲骏马，古往今来俱有。唯淮海苦寒难受。羡君失路抽鞭早，虽清贫妻子常相守。应垂念，旧时友。我已灰心透。数平生，江淮三逐，七移星斗。落魄文人谁似我，家毁妻离丢丑。更羞向人前低首。三十知非今恨晚，况伤心百事中年后。风和雨，吹打够。重重泪湿青衫袖。有谁怜，江郎才尽，杜陵消瘦。相遇天涯承劝诫，再莫留连杯酒。唯此物才消僝僽。今发牢骚心胆怯，且吞声忍泪休开口。言不尽，恨难剖。"}