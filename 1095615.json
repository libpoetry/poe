{"id":"1095615","title":"雪中登西菩寺参寥旧居分月阁闻读书声","dynasty":"宋","author":"释居简","text":"谁平读书琅琅然，四山响答皆清圆。山空无人渡双涧，更与流水相潺湲。冻云压山吹不皱，云际棱棱展瑶甃。广庭万舞乱零飞，老枝檠重如僧瘦。吞蟾缟夜洞八窗，弗烦冻手挑残釭。蝇头万字不足数，囧囧寒入青眸双。辨才昔与参寥子，秣马问途端自此。要汝勇追龙象躅，为我辛勤十年读。"}