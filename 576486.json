{"id":"576486","title":"游石室山","dynasty":"明","author":"梁敏","text":"七星何年陨为石，壮观南溟镇坤极。平原散作青莲花，元气沦浑护苍碧。岩峦耸峙争嵯峨，杓行直上联奎壁。洞然一室张虚明，高越匡庐几千尺。腾龙跃虎分形胜，势拥浮岚转昕夕。峰棱侧立磨剑石，上割烟霞断鹏翼。雄观伟视足奇怪，擎天众柱排云直。蓬莱之山在何许，此境尤为人爱惜。苔花叠锦灿石文，钟乳垂珠散膏液。凉蟾清吹飒秋意，异草名葩自春色。忆从天地开辟初，沧海桑田几更易。岩中神仙何渺茫，岩前版筑留遗迹。古人游览为盛事，地灵人杰今犹昔。皇华使者乘骢游，涧谷林峦总光饰。临花傍柳开绮筵，拂苔洒墨诗无敌。岩居老人深感激，再拜向前诉衷臆。乃言岩龙长晏眠，一春霖雨无消息。使者奏奉上帝敕，呼之起布阳春泽。生民早得服田亩，温衣饱食咸帝锡。我生世住灵岩前，歌诵太平昭圣德。"}