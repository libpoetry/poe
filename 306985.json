{"id":"306985","title":"八声甘州·一回头往事总悠悠","dynasty":"现代","author":"杨圻","text":"一回头往事总悠悠，闲来费追求。算眼穿肠断，花开花落，十度春休。故国春寒万里，昨夜五更头。闲杀流莺外，雨榭风楼。旧日潘郎踪迹，问人间消息，依旧飘流。只年年寒食，海上寄遥愁。正伤心单衣试酒，看铜街歌舞不知愁。家何在，怕听归去，又怕淹留。"}