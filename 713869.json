{"id":"713869","title":"梅花叹","dynasty":"明末清初","author":"屈大均","text":"今岁南天太暄暖，梅花瘦损无肌肤。梅花命苦要寒冻，多食风雪方肥腴。一朵开残始一朵，未开已落无根株。檀香玉蝶半成蜕，葳蕤不得长黄须。多因绝粒少膏润，长饥遂成山泽癯。姑射枉称似处子，留侯久已非美姝。经旬僵卧委篱落，珠玉咳唾谁沾濡。安得惊精一含嚼，紫圭成烟俄复苏。"}