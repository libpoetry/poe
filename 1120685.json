{"id":"1120685","title":"为人贺沈镇江生日","dynasty":"宋","author":"周紫芝","text":"一麾新领浙西州，重说当年八咏侯。要遣虏人知宿将，故乘轺传作遨头。朅来京口颁明诏，便合甘泉从禁游。红袖相扶客为寿，莫嫌和月醉西楼。甲子重新数中兴，济川人为圣时生。五花名肃金銮殿，八阵威寒铁瓮城。贺客杯觞方潋滟，使君忠力转精明。祝年有意留公住，只恐调元要老成。"}