{"id":"1057357","title":"寄李彦弼端臣","dynasty":"宋","author":"刘弇","text":"吾生本何为，笔墨代耨耒。拂衣辞云林，偶与寸禄会。随翔俗子后，如垢不时靧。几欲临紫虚，摽身飞鸟外。时哉不吾与，岁晚怵颠沛。炯炯平生心，谁与论梗槩。李侯西南秀，胸腹无留碍。表表起孤韵，回飙写苍桧。笔挫三千英，壮甚敌王忾。高搴若木枝，直抚灵鳌戴。前年帝王州，晤语早倾盖。欣逢妙年客，良愧晼晚态。谓我文字工，超起到前辈。去年清漳浒，经从不辞再。高谈破三鼓，阴胆掉百怪。是时方穷冬，瑟缩寂万籁。滕阁挂星斗，嵌根眇江带。惭非徐孺榻，仅饱吴儿鲙。忍为鸱夷笑，恃有太白在。四驺驰颓年，遗迹扫茫昧。君今规壮图，吾辕方未改。青原心欲折，合散几烟霭。空怀简书畏，未卜簪裾对。翻思谢客吟，拾月弄云海。"}