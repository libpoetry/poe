{"id":"721627","title":"赠别查韬荒","dynasty":"明末清初","author":"屈大均","text":"海岳多精液，生君俊异才。文从六经出，学自二人来。白首天犹困，狂歌日已哀。艰难相羽翼，岁晏且樽罍。汝昨云南去，昆明涉倒流。滇王惊大笔，汉将赠轻裘。兵法儿曾学，权书父所留。莫徒工草檄，厮养已封侯。膏物吴江足，文禽越峤多。羽毛君不妒，音响自相和。海气朝成市，潮田暮涌波。亦知奇道否，郁水接牂柯。莞香多血结，端砚有花痕。相赠无馀物，相知祗二言。才高偏下俗，气侠不惭恩。沉湎谁能似，生涯在绿樽。去踏梅花岭，斑骓似陆郎。无才除左纛，不敢问金装。赣石诸滩险，浔江九派长。舟中如有作，一一记炎方。山枝工蜜渍，水熟解兰薰。归赠楼中妇，香应日夕闻。书从闺阁著，情以友朋分。时作熊经好，遵生贵在勤。弹筝纤手子，送尔曲难终。斫鲙鲥鱼白，调齑豆蔻红。道成方好色，才在不知穷。金石期相保，千秋业在躬。越草多灵药，蛮花半大丹。神仙宁有种，服食不曾难。葛令遗书古，浮丘静夜寒。留君偏未得，涕泪落江干。岂敢多求友，交君已不孤。谗言从贝锦，清鉴自冰壶。菡萏双峰出，云霞一气敷。繇来不离别，有道在虚无。"}