{"id":"849904","title":"题白帝庙诗并序","dynasty":"宋","author":"元勋","text":"楚山中到三峡开，长江浩浩从西来。奫沦巨浸吞万派，淫预杰立高崔嵬。鲸波回薄山羊角，征鼙掺叠鸣春雷。蹴石岩壁势益狠，怒涛骇浪争鸣豗。舟师绝叫不容瞬，风满孰敢施樯桅。龙骧蒙冲量万斛，梢濆撇漩如枯荄。昔闻有神司正直，江潭祠宇留山隈。羞牢酾斝荐诚恳，幽鉴冀蒙神所哀。跋柁鼓楫驶东骛，忽忽已过巫阳台。巴徼炎瘴昼如雾，汤燖赫日昏风霾。欻然晴皎射峭壁，翠光冶滟无纤埃。联娟岚光落衣袂，飞云容与风䬐䬐。祝融之祥古亦有，神之报与良丰哉。嗟余陷阱岂无谓，九死宁知祸有胎。触机直前靡顾后，壬人资从或嫌猜。燎原之势既炎烈，垂涎膏血如狼豺。盻刀阴顾肆舞勇，胁肩谄笑如诙俳。违道奸径躐禁橐，尽网异议为梯媒。旋踵已为鬼瞰室，俄惊白骨到苍苔。人胜有时天亦定，肸蚃疏网常恢恢。险夷百折坚一节，君恩浩荡天昭回。"}