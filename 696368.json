{"id":"696368","title":"高凉杂诗十首 珠江晚发","dynasty":"明","author":"郑学醇","text":"布帆江上挂晴霞，谁遣东风换物华。回忆故园今夜月，曲栏开到几枝花。海涛声沸梦魂知，欹枕听鸡晓漏迟。寒雨半襟风不定，短墙低压小桃枝。椰叶蒙茸覆酒床，清歌一曲压君觞。醉中欲忌身为客，梦里那知又故乡。路傍秾艳一枝新，送尽东风去马尘。半似胡姬年十五，垆头沽酒与游人。春深谷口共腰镰，芒刺时忍玉手纤。谁信吴王宫宴罢，梦回犹惜夜厌厌。空濛烟雨湿行囊，却算前期驿路长。欲向旗亭呼一醉，鹧鸪声易断人肠。立马遥看澹复浓，青天半插玉芙蓉。来时烟雨归晴暖，尽出东南几百峰。日暖平原烟草低，閒花开满短亭西。芳菲总属东风管，一路繁香送马蹄。岗峦百匝一池开，气焰薰蒸湿草莱。却忆骊山山下路，春深曾赐锦铺来。晴沙皛皛带荒村，水满町畦蝶满园。似是庞公此真隐，竹松深处有柴门。"}