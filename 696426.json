{"id":"696426","title":"兰州闻见素致仕用前留别韵奉寄二首","dynasty":"明","author":"郑岳","text":"手疏连封乞引年，梦魂先绕八壶巅。云庄岁晚还移竹，兰水风清欲放船。远别无缘临潞渚，独游何意向秦川。老臣去国丹衷在，指点星河几废眠。绿野依然一草亭，焚香读易意醒醒。九重殊遇怜衰白，八座高名照汗青。道在行藏敦士习，身犹矍铄讶仙灵。烟霞旧侣他年约，拄杖临沧再勒铭。"}