{"id":"746523","title":"广固行","dynasty":"清","author":"郭书俊","text":"铜驼夜泣典午绝，纷纷逐鹿金瓯缺。五湖争起作夭矫，鱼羊食人日流血。前燕已灭后燕亡，豪杰屈指范阳王。长河冰结亦天意，囊括三齐制东方。玉玺一纽为天子，驱策群雄如臂指。敢说中兴夏少康，国事粗能得料理。阿超远自秦中来，少小流离剧可哀。太息妍皮裹媸骨，豚犬儿郎真不才。黄屋坐袭大宝位，亲臣重臣多猜忌。苦将劓刵复肉刑，如何人命等儿戏。轴辘百道下中原，万马无声夜窥边。天险坐弃不能守，神兵已过大岘山。寄奴夜掘五龙口，山河破碎君臣走。执手流涕魏夫人，南燕帝业成何有。宿草荒烟落日昏，惊沙灭没故垒存。英雄割据长已矣，至今啼鸟怨公孙。"}