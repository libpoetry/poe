{"id":"1112078","title":"牡丹诗十首","dynasty":"宋","author":"宋白","text":"□应春处即□春，粉面□相□番新。语得必传天上事，摘来真是掌中身。百花推戴教为主，□日妖□欲□人。无可奈何□爱惜，少偷金蕊咽芳津。日华鲜丽露华浓，梳流香朝竞□容。来在梦中甘化蝶，入伊心里不如蜂。宫娥捧拥西施醉，天乐喧阗虢国风。高拗浮□须继烛，玳簪分载酒千钟。春心相惜最相亲，湘叶匆匆换翠裙。双蒂喜如嫔二女，一枝愁似寡文君。艳繁谁卷真珠看，香好曾歌琥珀闻。深染鲛绡笼玉槛，莫教飞去作卿云。烟容粉态傍歌楼，半似窥人半似羞。把笔乍题先巧笑，凭栏微唤不回头。吹乾玉笛香犹在，槌破灵鼍爱未休。更得黄鹂将粉蝶，东西南北说风流。澹黄容止间深檀，妥媠香红露未乾。和泪似嫌春渐老，向人如说夜来寒。妆成有样教天媛，礼绝无心下国兰。针绣笔描俱未是，好风相倚笑边鸾。锦为行障绣为衾，不杀猩猩色已深。花谱扬名居一品，药栏才见赏千金。谁忘正为褰珠箔，得意惟能挑玉琴。洛水桥南三月里，两无言语各知心。风排香阵拂瑶墀，御苑新晴烂漫时。十五素娥羞水色，三千红面洗胭脂。宫腰映酒思轻舞，檀口偎笺欲咏诗。铁石心肠为君变，多情多恨一枝枝。水精冠叶镂春冰，巧思镌研仿未能。风砑红绡光点血，暖销金镂细含棱。韶容旖旎终无比，晚艳低佪更可憎。戏脱仙衣亲手覆，香身柔软力难胜。春风平地谪花仙，红袅生香下九天。艳欲背身垂玉箸，动如移步索金莲。含情待去为云雨，忍笑佯来听管弦。胧月轻寒应不惯，夜深浑拟傍丛眠。许多颜色泥春娇，就里轻红最□饶。生处地须名紫府，落时魂想返青霄。霞英散焰烧纤手，药粉飘香著步摇。轻剪自怜支节痛，倚烟啼露一无憀。"}