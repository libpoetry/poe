{"id":"1106474","title":"丰年谣五首","dynasty":"宋","author":"王炎","text":"满箔春蚕得茧丝，家家机杼换新衣。五风十雨天时好，又见西郊稻秫肥。纵横南陌接东阡，妇饷夫耕望有年。前此丁黄饥欲死，今年米贱不论钱。洞丁徭户尽归耕，篁竹无人弄寸兵。要识二天恩德广，黄云千里见秋成。睡鸭陂塘水慢流，离离禾稼满平畴。共言官府催科缓，饱饭浑家百不忧。稻如马尾覆沟塍，桑柘阴中鸡犬鸣。收穫登场便无事，输租人不入州城。"}