{"id":"770902","title":"念奴娇三首 其三","dynasty":"清","author":"王时翔","text":"危冈立马，是草庐遗址，卧龙曾伏。鱼水君臣三顾处，雄略数言而足。莹雪雕戈，摩天巨刃，计让纶巾独。吞吴灭魏，惜哉此志空蓄。还更展眺低回，斜阳秋草，引我临风哭。梁父谁吟闻短笛，剩有村儿来牧。拂袖风尘，携锄烟雨，待作高眠熟。五湖东指，碧云深锁茆屋。"}