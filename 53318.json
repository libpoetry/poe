{"id":"53318","title":"题庐陵王子嘉古城读书处","dynasty":"明代","author":"普庵禅师","text":"古城阴处饶古木，古城城下烟水绿。江上茅堂昼掩扉，知是先生读书屋。先生山泽列仙臞，箧无黄金家有书。灯火辛勤三十载，添得秋霜生鬓须。清晨起待檐光白，暮读陈编眼如月。坚心自下董生帷，兀坐忘穿管宁榻。平生学迈师古人，不负堂堂八尺身。多病岂堪金带系，归来独钓碧溪春。富贵浮云我何有，不如相遇一杯酒。古城山色年年青，春风多种门前柳。"}