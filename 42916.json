{"id":"42916","title":"赠何生铁","dynasty":"清代","author":"陈维崧","text":"铁汝前来者！曷不学、雀刀龙笛，腾空而化？底事六州都铸错，孤负阴阳炉冶。气上烛、斗牛分野。小字又闻呼阿黑，讵王家处仲卿其亚？休放诞，人笞骂。萧疏粉墨营丘画。更雕鑱、渐台威斗，鄴宫铜瓦。不值一钱畴惜汝，醉倚江楼独夜。月照到、寄奴山下。故国十年归不得，旧田园总被寒潮打。思乡泪，浩盈把。"}