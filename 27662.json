{"id":"27662","title":"题郑侍郎岩隐十韵","dynasty":"唐代","author":"许棠","text":"朝退常归隐，真修大隐情。园林应得趣，岩谷自为名。野步难寻寺，闲吟少在城。树藏幽洞黑，花照远村明。海石分湖路，风泉递雨声。性高怜散逸，官达厌公卿。架引藤重长，阶延笋迸生。青门无到客，紫阁有来莺。物外身虽隐，区中望本清。终难依此境，坐卧避钧衡。"}