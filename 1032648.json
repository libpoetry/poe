{"id":"1032648","title":"大龙湫","dynasty":"宋","author":"薛师石","text":"昔闻天下山，衡岳称崇丘。又闻天下水，江汉为巨流。古有山海经，历历叙九州。李唐三百载，诗家无一留。及观郦道元，此地亦不收。不知诺矩那，何事能穷搜。我来玄妙境，万丈悬清湫。石壁去无极，百里弥道周。云气冒群岫，龙宫深以幽。轻舆岩壑底，竟日涉溪游。阴晴异瞻瞩，远近难搜搂。飘如飞素练，粲若散琳璆。风掀一潭雨，佛坐四时秋。喧呼势益骤，汹涌声弥吼。变化有如此，溥博谁与俦。吾谓神龙力，岂翳人鬼谋。稽首荷玄遇，久坐劳双眸。一杯却岚暑，旋步轰雷稠。以吾澹世虑，欻起杞人忧。何当骑天狼，满引射斗牛。"}