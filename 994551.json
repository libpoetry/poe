{"id":"994551","title":"凡今之人莫如兄弟诗","dynasty":"宋","author":"黄干","text":"物理须深玩，人心定不凡。棣华春竞秀，鸿影暮相衔。天性人为贵，同胞岂异心。疾行迷后长，思昔更伤今。忆昔孩提日，堂前聚戏嬉。利心驱逸马，分背欲何之。富贵真馀事，儿孙亦后身。四支先自贼，骈拇若为人。矢束折应难，叶密根无托。斯道固昭然，叹息人何莫。儒衣而儒冠，满口谈诗书。君看阋墙心，异类诚不如。我行箕山颠，上有贤弟兄。高节振颓俗，馀芳丐后生。二父及诸郎，异世真一体。赋诗岂遗君，自以警不弟。"}