{"id":"112102","title":"内家娇·绰约群芳里","dynasty":"宋代","author":"刘弇","text":"绰约群芳里，阳和意，偏向一枝浓。南国骤惊，动人奇艳，未饶西洛，百本千丛。斩新弄，晓来无比格，半坼断肠红。三月洞天，又还疑是，赋情楚客，窥见墙东。朱栏干、遍倚生愁，怕无计、奈雨禁风。别有瑞烟幕幕，时与遮笼。便纵使当日，文忠品第，赵昌模写，难更形容。应念故园桃李，羞怨春工。"}