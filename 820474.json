{"id":"820474","title":"念奴娇    西溪词人祠堂落成，与祭，次吷庵韵","dynasty":"清末近现代初","author":"陈曾寿","text":"寒香初荐，有衣冠入梦，宵魂曾昵。英气清愁销已尽，赢得溪山片席。鸥路明边，雁行低处，冉冉秋无极。烟花难剪，尊前风景犹昔。应记南渡人来，旧京望断，楼角寒吹笛。寂寞千秋谁泪洒，剩有红芙露泣。结集缘深，贪多癖在，不负閒吟笔。芦中身世，扁舟华发惊白。"}