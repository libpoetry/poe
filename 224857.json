{"id":"224857","title":"金盏子·断魂凝睇","dynasty":"宋代","author":"晁端礼","text":"断魂凝睇。望故国迢迢，倦摇征辔。恨满西风，有千里云山，万重烟水。遥夜枕冷衾寒，数更筹无寐。想伊家、应也背著孤灯，暗弹珠泪。屈指。重算归期，知他是何时见去里。翻思绣阁旧时，无一事，只管爱争闲气。及至恁地单栖，却千般追悔。从今後，彼此记取，厌厌况味。"}