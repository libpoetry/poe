{"id":"682427","title":"孝安陈太后挽词","dynasty":"明","author":"区大相","text":"内朝倦临御，中禁罢晨昏。后德千龄茂，母仪三纪存。永辞长乐仗，去上昭陵园。嫔御一哀送，悲风动国门。桂寝沦阴夕，椒涂启殡时。人怀丧妣慕，帝轸殒慈悲。宫女收遗事，词臣纪令仪。至今称马邓，惟绝外家私。惨淡兰陔寂，阴沉桂殿空。鸾旌犹往日，龙綍已新宫。银海人难渡，瑶台路不穷。惟应彤管德，千载冠椒风。仙舆披素帟，绛旐发皇畿。仪卫平生是，山川临幸非。玉衣迁隧馆，宝镜掩泉扉。万姓何劳慕，瑶池此日归。"}