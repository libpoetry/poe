{"id":"730348","title":"朝鲜滩隐画竹歌为董前辈文涣作朝鲜人徐某欲学诗于董，以画为执","dynasty":"清","author":"张之洞","text":"唐人画竹钩填廓，北宋文苏乃用墨。此幅金泥写玄绡，觺觺箨龙叹奇绝。万历到今三百年，作者滩隐今飞仙。蜡缄纸裹走山海，远随贡使来朝天。中朝翰林诗苍古，远人持画代艇脯。桂苑春耕笔未枯，延陵知乐来观鲁。独恨当年惜袜材，不扫寒梢万尺许。三韩画竹用中法，因知诗亦同机括。君诗清瘦学孟郊，正如孤箭坼琼甲。面壁苦吟至夜分，定闻苍玉相摩戛。"}