{"id":"516666","title":"松石轩","dynasty":"明","author":"史谨","text":"知君旧是山林友，新搆层轩傍钟阜。一径萦回入万松，黛色参天蔽星斗。松根白石卧如羊，忽过云来势如走。平生爱松仍爱石，节操同坚谅难易。设拜当时笑米公，哦诗几度闻斯立。采得茯苓还共煮，老驻童颜即仙侣。谁从勾漏问丹砂，幸遇陶公为地主。同来坐石听松风，赤日行天不知暑。"}