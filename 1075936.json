{"id":"1075936","title":"次韵仲山再示协趣韵","dynasty":"宋","author":"周紫芝","text":"青衫老吏骨亦臞，身游魏阙心江湖。眼看白发不胜数，梦绕故乡何日无。况我携家得官舍，背水开门故墙下。不见湖光意阙然，欲唤归舟心未暇。一闻羞处令人羞，人生如此当何求。春动飞来属玉起，无人貌得河中洲。我生嚼蜡元无味，鲍谢诗高心独畏。西风长怨草虫秋，自笑酸寒溧阳尉。"}