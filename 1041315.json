{"id":"1041315","title":"贺尹学士辟经略府","dynasty":"宋","author":"刘敞","text":"年来方苦兵，蛮夷久滑夏。西陲亭障尽，人骨蔽荒野。汉家飞将多，程李相上下。试问谁董之，王朝大司马。分廷授斧钺，号令从此把。主忧臣当辱，开府纳儒雅。堂堂蒙山旧，乃是谪仙者。谋画当代无，胸襟一朝写。诚知铄铅矿，不合烦大冶。要使借前筹，非公谅谁假。鹰饥肯择肉，骥逸始流赭。由来抱轩昂，可得不脱洒。昨闻赋刍粟，中户困楚槚。此事已大急，哀哉动鳏寡。兵家尚神速，世务忌苟且。愿公更深谋，却敌如破瓦。䲔鲵埽封境，疲瘵沐纯嘏。岂令鲁仲尼，独赞王孙贾。"}