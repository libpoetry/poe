{"id":"168882","title":"赠知命·黑头居士元方弟","dynasty":"宋代","author":"陈师道","text":"黑头居士元方弟，不肯作公称法嗣。外人怪笑那得知，他日灵山亲授记。学诗初学杜少陵，学书不学王右军。黄尘扶杖笑邻女，白衫骑驴惊市人。静中作业此何因，醉里逃禅郤甚真。顾我无钱呼毕曜，有人载酒寻子云。君家鲁直不解事，爱作文章可人意。一人可以穷一家，怪君又以才为累。请将饮酒换吟诗，酒不穷人能引睡。不须无事与多愁，老不欲醒惟欲醉。"}