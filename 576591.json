{"id":"576591","title":"赠王子敬凯旋","dynasty":"明","author":"黎贞","text":"君家郡城东，我家象城北。相望百馀里，烟树澹晴碧。忆昔元季云扰时，龙争虎斗交相驰。君将才略动边帅，伏轼六出陈平奇。五羊年少务游侠，走马弯弓立勋业。万斛楼船夜渡江，千丈云旗秋射猎。君时勇健正黑头，朝歌暮宴娼家楼。买笑追欢不论直，争妍妒宠多明眸。君轻富贵好才艺，出入侯门裾长曳。学剑长怀楚项梁，掷蒲不让晋刘毅。千金买战马，百金得吴钩。取虞灭虢在呼吸，飘飘逸气凌高秋。春花秋月年年度，用尽黄金教歌舞。天旋地转慨兴亡，往事浮云如尘土。大明丽天开鸿濛，草木争秀含春风。圣明天子大一统，九州臣妾俱来同。君时出应风云起，拄杖麻袍见天子。白玉阶前锡宴回，五色云中听宣旨。绯衣乌帽别金銮，旌旗出镇青齐间。柳营月冷兵威肃，虎帐尘清将略闲。中原平定干戈息，时清犹上安边策。六韬三略素讲论，又向辽阳树勋绩。君今两鬓已成霜，据鞍顾盼犹鹰扬。矍铄可同伏波老，慷慨不减汉中郎。今年誓师将征北，独请长缨擒冒顿。马鸣萧萧朔风高，尘起漠漠塞云黑。元戎智勇比卫青，铁骑直上白云城。出塞岂论五千里，汉南从此无王庭。西风八月长城路，奏凯班师赋归去。千乘万骑西南行，赤手收功在斯举。独怜游子感慨多，年过三十犹蹉跎。龙泉未出丰城狱，白璧倒卧荆山阿。每忆少年十六七，蚤向番山学文术。同门多让先著鞭，射策穿杨期第一。兴豪击节声飘飘，健翮几欲摩青霄。不图书剑半零落，曩志今已成萧条。谪窜东彝洹寒地，遥望天南限云水。高堂痛别白发亲，綵服斑斑向谁戏。黄云紫水尘外居，高槐细柳环吾庐。客怀落落已三载，乘风何日赋归欤。君今献捷龙颜喜，衣锦南归见乡里。宦成名立何所求，表表声名在人耳。青山斜明夕照前，木叶萧瑟蹇驴喧。强将卮酒为君别，吞声踯躅泪如泉。"}