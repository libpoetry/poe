{"id":"579596","title":"送徐都堂诗","dynasty":"明","author":"江源","text":"先生三十登黄甲，英俊群中独眉白。青春筮仕秋台郎，折狱片言声翕赫。西江佐宪知几年，秋霜肃处涵春泽。楚台长宪庭无冤，复向西江作方伯。请看今日百役均，无论当时两岐麦。重名清望荷主知，天书晓出长安陌。内台纲纪倍精神，燕蓟豺狼敛踪迹。飞腾始速千里蹄，击搏方张九霄翮。去日追思如伯棠，他年尚爱莱公柏。章江离别公莫论，我辈尊前且戏剧。彼此去住各尽欢，人生宇宙谁非客。后夜相思何处边，举首西山看月色。"}