{"id":"844197","title":"梦游仙 白太傅尝以此调追忆吴宫钱塘之胜。余则榕城倦旅，即景成咏，以兹区替吴越，岂但儗不于伦，然幸为吾辈所经，岂可使地灵终閟，平生游寓，虽僻陋而未敢忘，约略存之，亦小人怀土之过也","dynasty":"清末民国初","author":"易顺鼎","text":"榕城好，碧润一天阴。晓郭山多宜试屐，秋衙吏少但闻琴。空翠坐来深。榕城好，春步向平郊。柳絮绿将莺梦管，菜花黄得蝶魂销。似有酒旗飘。榕城好，小阁尽开扉。山路夕阳行马过，水田春雨饭牛归。心向画中飞。榕城好，处处听吹笙。月黑寻郎苗女秀，花红赐觋竹王灵。庙火夜犹青。榕城好，蛮髻见双了。溪女钏摇因洗菜，峒娘鞋褪更穿花。体态也夭斜。榕城好，湖水碧如苔。菱火两三星不定，荷花八九月犹开。撑个小船来。榕城好，倒影水楼嵌。秋浦鱼云晴晒网，春潮蜑雨暮归帆。却也似江南。榕城好，楼影认龙冈。湘雁北来穿瘴绿，海螯东寄擘晴黄。几度醉重阳。榕城好，冬景更留连。鹭影翘来无雪地，鸦痕画出欲风天。人立柳塘边。榕城好，飘梦水天空。枫叶凉波江舫笛，梅花细雨寺楼钟。不听也愁侬。"}