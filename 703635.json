{"id":"703635","title":"丹霞山居十二首","dynasty":"明","author":"释函是","text":"忆住庐峰寺，因人每著忙。十年情已淡，千指计偏长。竹影移新月，松声到夜床。閒心犹有此，吟咏自相将。日落千峰失，蝉声远树微。月光先见水，山气静侵衣。绝顶重泉下，遥空一鹤飞。此间谁不到，扶策独行归。久住如初到，春山雨过时。重云笼瘦石，枯树吐新枝。水满河梁没，虫藏野鸟饥。开门观日上，来往百情移。敛想成虚咎，抬眸见佛灯。钟声随叶落，日色照江澄。牧竖歌方出，林僧归未曾。绕坛方一匝，足力减乌藤。启户竟何之，行行空自知。三休林下径，独照岛边池。日落云根透，风摇竹影移。都因心想憩，嬴得目前机。乞食叩门出，携锄候雨晴。啼林山鸟悦，过竹晓风清。入涧知云重，分畦到月生。生涯予自足，辛苦一身轻。万事不须计，千差只目前。无人长自默，有月不成眠。山峻星辰近，溪连草木鲜。看云殊未已，回望一灯悬。连年频舌病，今夏喜身强。六十又过二，山林多夕阳。雨来云脚白，泉落夜风长。老眼难成寐，晓闻松柏香。生长蓬蒿性，居山不怕穷。柴门开向日，石磴步乘风。望远高为室，谋生蚤种桐。心知明月外，迢递泬寥东。老去住山好，山深逸事兼。懒眠青竹簟，横睇白云檐。茶气胜春酿，香烟透夜帘。幽怀成独往，微月上松尖。频年无俗梦，始觉住山深。月落猿啼雾，烟销鸟在林。半开青竹牖，一畅白云吟。目送江帆远，焉知世上心。开门见白鹤，独立门前松。敛翮能无忆，凝眸虚所从。夜泉添过雨，新月起高峰。摇曳复何处，幽寻信短筇。"}