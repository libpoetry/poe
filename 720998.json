{"id":"720998","title":"绝句八首","dynasty":"明末清初","author":"王夫之","text":"黄鸟衔青虫，径飞入深箐。蛱蝶绕墙飞，相逢不相见。伏日人间暑，西风天际阴。秦坑从烈火，鲁壁自清琴。莲叶千茎乱，因风捲翠烟。飞来双白鸟，不省在谁边。瓜架穿萤白，藤梢点露青。牵牛花巳发，天上候双星。稻花垂金丝，弱如红蓝蕊。风起飏蜻蜓，含香点溪水。宿鸟波流影，孤萤冷度溪。云留分一半，月在柳塘西。韎?穿窗人，钱钱缩影高。人间酣睡客，几处梦樱桃。閒简蝇头字，芭蕉雪里心。青青河畔草，自有鬼能吟。"}