{"id":"701525","title":"徐氏园次养斋韵二首","dynasty":"明","author":"黄佐","text":"公子爱客开岩扉，琼帘绣户烟霜微。鸾杯卜昼紫霞密，羯鼓遏秋红叶稀。峰回石磴岳莲出，水满银塘江雁飞。为爱天南异天北，拚饮莫教心赏迟。采采黄花绿水浔，百年多病歉登临。黄花不为秋光老，绿水能如酒兴深。南国况多龙虎气，西园真有凤凰林。登台一望青天外，拚饮何时得共寻。"}