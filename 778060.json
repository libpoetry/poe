{"id":"778060","title":"莺啼序","dynasty":"清","author":"况周颐","text":"时晴峭寒共忍，镇商量酒户。况清绝、眉月窥帘，玉梅相对愁暮。怨襟共、山屏翠浅，消魂客似长亭树。蓦飘灯丛玉，鸣窗旧欢重絮。黯说巴山，话雨夜短，堕篷窗浅雾。又京国、鸣筑搊筝，绮情题满缣素。刬前尘、鬘天杏约，忍偷换、垂杨金缕。暝堤空，移缆江梅，暗惊眠鹭。西鹣牒在，北雁书沉，有情枉倦旅。顿悟澈、鬓丝金镜，靓影鸾悄，剑摄痴虹，榻迷花雨。华年锦瑟，黄尘乌帽，沾巾同下新亭泣，待孤帆、晚截金焦渡。抟沙几辈，羁游荷锸江皋，世外甚处閒土。风?飐夕，画舸乘秋，有艳歌白苎。恰镌琬、离妆晨检，小印泥封，砚鹆慵揩，渚鸿低舞。琼箫倚凤，铜槃消蜡，人生安得无聚散，漫骊歌、调损鹍弦柱。分笺凭讯词仙，帽影邗江，半塘健否。"}