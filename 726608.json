{"id":"726608","title":"春日曲水诗","dynasty":"南北朝","author":"萧悫","text":"落花无限数。飞鸟排花度。禁苑至饶风。吹花春满路。岩前片石迥如楼。水里连沙聚作洲。二月莺声才欲断。三月春风已复流。分流绕小渡。堑水还相注。山头望水云。水底看山树。舞馀香尚存。歌尽声犹住。麦垄一惊翚。菱潭两飞鹭。飞鹭复惊翚。倾曦带掩扉。芳飙翼还幰。藻露挹行衣。"}