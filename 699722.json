{"id":"699722","title":"寄家中诸兄弟十首","dynasty":"明","author":"郭之奇","text":"花时长忆弟兄群，绿岛春杯夜未分。一自梅风辞凤岭，于今柳雪滞鸿云。春草池塘梦得时，连床夜雨倍相思。阿奴碌碌真游倦，又负三三修褉期。惭愧西园百树低，惜花人去鸟空啼。凭兄咫尺相巡问，莫遣红飞绿更迷。自北殷忧日夜移，向西言乐古今痴。看来世路同驹隙，何事秋风落雁期。天伦乐事在诗书，未足三冬向五车。比似怡怡相对日，弟疑兄质莫群居。西汉新书辟召行，力田孝弟比科名。休言捷径皆时誉，但使趋庭继祖声。滔滔流俗似奔波，百丈危滩万石峨。不信长年从水势，虽凭短楫奈舟何。暂闻鲸海一波收，无奈狼烟百燧浮。眼外征云云外路，鸟飞犹作旆旌愁。半载鱼书万里程，寻常来往赖时清。行云似欲添愁客，又向关河暗戟旌。平安消息便千金，梦断重关折寸心。无限归愁因伯季，鹡鸰声急是诸吟。"}