{"id":"773500","title":"登燕子矶","dynasty":"清","author":"洪繻","text":"渺然临大江，凌空欲飞去。洪流挟长峰，千里一蹲踞。江左几兴衰，陈迹自何处。今日乌龙山，昔时五马渡。夷吾幕府起江东，今见翠微纷无数。燕子洲兆燕棣祥，傅翼来自燕山路。从此一江内外分，沧桑陵谷俱非故。三国六朝事已空，两淮四辅谁为固。水龙岸虎来石头，司马佛狸竞瓜步。几时不以天堑鸣，江心出没惟乌兔。此矶不比采石矶，亦不可比金焦与北固。昂然邀得翠华临，山水盛名亦虚傅。矶上右顾黄天荡，矶左远顾乌江戍。千古江山大战争，尽供此水东流注。一拳石觜閒徘徊，烟水茫茫望中赴。回头欲入观音门，夕阳斜挂江边树。"}