{"id":"1235406","title":"次韵张伯雨蕉池积雪诗二首","dynasty":"元","author":"刘汶","text":"铜驼陌上得铜洗，曾见汉朝风露零。寒光未变劫灰黑，古色犹带宫苔青。金人堕泪漫怀古，玉女洗头真寓形。与君作池媚蕉雪，何以报之双玉瓶。仙掌金盘列风露，人间琛宝多飘零。忽看铜洗土花碧，侧想玉女云鬟青。千年偶在聊寓意，万物终毁无逃形。吾徒汲古宁玩物，愿子及泉资绠瓶。"}