{"id":"503783","title":"贫女吟","dynasty":"明","author":"郭奎","text":"猗猗石上兰，青青泽中蒲。贫家有美女，二八娇如荼。朱颜不自媚，贞固良难诬。少为父母惜，生长红罗襦。绮楼高且深，窃恐行露濡。一朝零落尽，萍迹湖东隅。尘沙陋茅屋，不溅冰雪肤。鸳鸯欲得织，翡翠愁还梳。鸣鸾在何处，坐惜华芳徂。耻作商人妇，愿奉君子儒。妾心拟有托，请赂双明珠。"}