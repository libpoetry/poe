{"id":"683625","title":"嘉则长卿复以五言绝句二十首博和有如乐府者有如咏史者漫为倚答当更许我事不许我情也仰山师云神道则不无佛法须还老夫在一笑 避雨陵","dynasty":"明","author":"王世贞","text":"昔闻六龙驾，蜿蜒二陵间。至今风雨后，清跸满空山。八骏长在驱，生嫌八荒小。百辟长在服，生忧百年少。主是天上人，却为人间死。生不结同心，空令木连理。楚舞虽自佳，楚腰太无力。君王幸一顾，贱妾忘朝食。纵令无目生，不如有心死。惜哉高氏筑，仍作荆卿匕。偶尔被秦官，何荣亦何辱。万古徂徕云，依然卫其足。此时亚夫心，分与玉俱碎。却恨入关初，不为完璧计。人去佩亦去，佩空人自空。情知不嬿婉，犹道有无中。滟滟九微灯，流光铄瑶席。忽报阿环来，芙蓉别成色。倏来仍倏往，亦知事非的。其奈尔兄云，佳人难再得。少卿望乡台，筑城乡不见。赖是不见乡，见来肠寸断。日醉临邛市，不题临邛壁。怯他卖酒人，胸中五云色。明妃死时身，一帝两单于。不知冢头草，为谁长不枯。自脱厨中爨，残躯拟报恩。如何山水调，翻向董侯门。仲冬白门柳，维舟露梢影。日暮乌不栖，天空踏枝冷。自尝郑樱桃，百果不挂齿。生憎寇觅儿，眼中复有耳。从他金兜鍪，不博白接䍦。季龙渡洛水，夺汝习家池。老奴玉镜台，安侬七宝镜。奴自当奴心，侬自怜侬命。比妾解语花，忍笑问东风。即令花解语，难道得如侬。殿前集翠裘，禠奴与奴着。殿上武媚娘，呼谁共谁博。"}