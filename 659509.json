{"id":"659509","title":"去岁大旱及春雨又霪述忧用汉郦炎韵","dynasty":"明","author":"林俊","text":"岁律居以穷，玄冥驾当促。长灯守达曙，准辨看新局。昨者太无年，十家九不足。东西市门间，老少纷相逐。祗今云物红，沟渠断还浊。道途几人色，闾巷多鬼录。值春雨又霪，二麦浑未卜。免租下殊典，赈贷连乡曲。灾眚孰致之，斯民自无禄。长跪祝圣人，如川又如岳。遗荣草头露，老去如逝波。长林结稠绿，斤斧无完柯。閒身寄霞外，萝屋山之阿。开池畜流水，莲实鱼亦嘉。腴田差岁计，习静看南华。家儿不解事，浪费泥与沙。瓶空转局蹙，况此乖天和。蠲租值汉诏，邑里无催科。"}