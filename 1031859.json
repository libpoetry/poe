{"id":"1031859","title":"移种菖蒲","dynasty":"宋","author":"潘玙","text":"谁剪苍龙髯，种之水边石。不与草争春，四时挺幽碧。余心具静观，而爱此正色。一朝移香根，古瓷手亲植。疏之以泠风，沐之以甘泽。得此伴闲身，凡花何足惜。呼童汛净室，寘彼芝兰侧。如参物外人，利名念俱释。如亲诗中仙，冷澹趣相得。人物本一体，清浊霄壤隔。物以类而聚，人于交贵择。人为物之灵，讵可乏真识。"}