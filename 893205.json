{"id":"893205","title":"拟东武曲二首 其二","dynasty":"宋","author":"宋祁","text":"我家世世山西士，二十期门从天子。始随骠骑破祁连，晚逐楼船下䍧水。汉北雰雰飞雪暗，海中跕跕翔鸢坠。归来武库祭蚩尤，得从甘泉参豹尾。何意一朝兵后期，簿责侵诬属军吏。黄金纳赎为庶人，白首还家事田里。结发从军七十战，利镞金痍犹可记。龙钟虽入玉关门，止呵还遇灞陵尉。不及金张藉旧勋，七叶华貂长富贵。"}