{"id":"1076462","title":"雪后步至江亭","dynasty":"宋","author":"周紫芝","text":"老人携家无窟穴，晚得一邱藏曲折。今朝日出天色佳，拄杖来看山顶雪。青山叠叠几十峰，桃竹班班三百节。山晴颜色看转好，老健脚力殊未竭。出门暮色尚馀霞，步到江亭已生月。归来附火却关门，茶熟诗成意良悦。客有劝我勿作诗，奈此江山两奇绝。扪须仰面看屋梁，心自知之口无说。天将此段付诗人，世间那有闲风月。"}