{"id":"209245","title":"冬节忤寒·菊坡笔挽千钧力","dynasty":"宋代","author":"郑清之","text":"菊坡笔挽千钧力，剪就冰绡出鲛织。谪仙笑作扬州诗，鹏赋消摇六月息。市门聊学子真隐，下坐还从季野识。清标自是孤山姿，{左女右监}眡唐家六宫色。芒端琢句貌疏影，竹边着渠牛砺石。枝横带雪最佳处，近水清寒月先得。语梅政可兄涪翁，冻雨浯溪打碑墨。"}