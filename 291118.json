{"id":"291118","title":"看花回·赋兰，用片玉韵","dynasty":"现代","author":"陈师曾","text":"翠丛先放春早，暮景呈洁。被酒乍开倦眼，对扫黛文君，还慰愁结。芳襟自远，细浴东风泉底滑。银屏酒、静理琴丝，葱尖会意已清绝。何事更、移樽向月。叹荏苒、几经时节。采采不堪满把，觉空谷烟痕，欲沁华发。低徊故国，路阻幽篁犹待折。看青娥、未全老，讵忍轻抛别。"}