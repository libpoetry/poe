{"id":"435786","title":"甲辰秋洛阳得黄葵子种之南庵明年夏六月作花佛经所谓阎浮檀金明净柔软令人爱乐者此花可以当之因为赋长韵予方以病止酒故卒章及之","dynasty":"金末元初","author":"元好问","text":"芳蕤浥露娇黄湿，五叠湘裙轻襞积。晨妆午醉一日间，白白红红总狼藉。上阳宫女要头冠，摹写虽工破的难。看来明净复柔软，花中乃有阎浮檀。千里移根洛阳陌，主人不饮谁看客？乞与金杯自倾侧，明年为渠当举白。"}