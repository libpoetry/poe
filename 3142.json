{"id":"3142","title":"游悟真寺·闻道黄金地","dynasty":"唐代","author":"王缙","text":"闻道黄金地，仍开白玉田。掷山移巨石，咒岭出飞泉。猛虎同三径，愁猿学四禅。买香然绿桂，乞火蹈红莲。草色摇霞上，松声泛月边。山河穷百二，世界接三千。梵宇聊凭视，王城遂渺然。灞陵才出树，渭水欲连天。远县分朱郭，孤村起白烟。望云思圣主，披雾忆群贤。薄宦惭尸素，终身拟尚玄。谁知草庵客，曾和柏梁篇。"}