{"id":"685084","title":"别罗楠塘五首楠塘江右新昌人善河洛真数推易理以示人趋吉避凶甚验云","dynasty":"明","author":"王渐逵","text":"楠塘惠我河洛数，乃是易道之精微。圣贤出处元无异，独自焚香对伏羲。晦翁封事亦草草，筮得遁爻始焚稿。何如高卧武彝峰，九曲棹歌泛玄岛。吉凶悔吝生乎动，大巧人间反成拙。迩来悟得先天图，独坐松台对明月。消息盈虚何所分，饥餐倦卧在吾人。劝君此语休相泄，只恐空山有鬼神。别遣细语清秋夜，六十年来知我者。他日星槎只向东，海花洞口寻黄野。"}