{"id":"293031","title":"洞箫吟·截竹南山下","dynasty":"现代","author":"张采庵","text":"截竹南山下，刲刳去其节。仿古为洞箫，五音调六穴。十载共飘零，因依未常别。坚理渍赪黄，绛唇发清越。有时参差弄，松梢下晴月。有时泣怨音，空山鹃啼血。濩落风尘下，此音谁赏悦。扁舟溯长江，两心同呜咽。停指一相看，一看一肠热。洞箫复洞箫，箫应喻吾说。宁作阳春孤，莫学巴歌拙。"}