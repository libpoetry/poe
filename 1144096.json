{"id":"1144096","title":"三月六日再用韵二首","dynasty":"宋末元初","author":"方回","text":"忘形尔汝日诗酒，闭户拒客笑泄柳。慷慨酩酊属我辈，若楚云梦吞八九。隔桥暂许作邻人，莫待寄书凭雁鳞。聚首良难分手易，人生谁得自由身。百杯不乱善食酒，如手捧玉肘生柳。貌醉心醒戒亢悔，一斟一酌乾用九。犹龙世岂无斯人，渔网可致皆常鳞。蜾蠃螟蛉勿浪语，得似刘伶鸡肋身。"}