{"id":"584863","title":"送范佥宪西巡洱海","dynasty":"明","author":"唐胄","text":"秋霜艳菊春肥芝，我将归歌江海湄。寒梅引风吹岁暮，今君别吾将何之。相望万里得一见，閒愁洗向天之涯。所见英雄大抵合，盛名清世谁能虚。清风几夜生榻外，残编十载嗟灯馀。水天瘴海环岳渎，太微张翼朝辰枢。溺饥天不生禹稷，苍生百万皆虫鱼。况今昌期值五百，瞳已重目彩生眉。精华四海功梦卜，迸空泣血还谁欤。生平所学欲何用，安敢糟粕轻轲尼。骊驹明朝驾何处，碧鸡节使临清漪。有怀万斛那能吐，百壶未尽黄金卮。踢翻太华作垒曲，离杯倒尽昆明池。紫芝眉宇见在眼，那知地下纷卧伊。济川天边既有楫，洗耳山畔亦无溪。由来或去或不去，青山一笑休相疑。"}