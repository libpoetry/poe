{"id":"349676","title":"贺新郎·相如宅怀古","dynasty":"清代","author":"曾廉","text":"听罢高楼笛。问成都、琴台酒肆，两俱岑寂。上客倦游才名在，一领珍裘懒裼。任行路、品肥评瘠。四壁凌空莓苔绿，有芙蓉、照彻莓苔壁。真艳福，合珍惜。茂陵秋雨空阶滴。剧风流、长安花好，瑶台仙籍。莫道蛾眉多相妒，应念白头非昔。想往事、早成陈迹。犊鼻至今何人著，看纷纷、措大多于鲫。垆上土，胜荆璧。"}