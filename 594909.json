{"id":"594909","title":"答游太初韦冲舟中望陈村见怀","dynasty":"明","author":"欧大任","text":"屏居匪云远，氛嚣稍已疲。庶几存栎年，敢谓潜虬姿。艺兰隑洲曲，植柳樊园垂。蓄烟及葱茜，丛灌聊葳蕤。赤花西枝村，悠悠隔山陂。鹢舟从何来，弭棹荒江湄。武陵渺无津，苇间隐凫鹥。引瞩高霞林，一寄蒹葭诗。顾我鞶带残，蕙芷遥能遗。怀袖岂不馨，薄陋羞容仪。溯波托绸缪，明珰报相思。"}