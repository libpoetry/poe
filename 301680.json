{"id":"301680","title":"玲珑四犯·题叶霓仙遗词，兼寄其弟琴西","dynasty":"现代","author":"冯开","text":"篁孔引悽，桐丝流恨，秋声绵渺无际。吹花弹泪歰，滴粉搓愁细。沈吟酒边心事。甚华年、只成憔悴。玉笥云薶，金奁月冷，寂寞旧风味。天涯杜陵兄弟。念京华冠盖，飘泊非计。微官归不得，息影车尘底。俊游转眼余萧瑟，怕低唱、浅斟都废。空雪涕。斜阳外、暮鸦啼起。"}