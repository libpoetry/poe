{"id":"699593","title":"挽同年李检讨成甫四首","dynasty":"明","author":"袁宗道","text":"草草来还去，人间三十年。飞扬心慕侠，清峭骨如仙。对酒常扶病，逢人爱说禅。竹窗寒月夜，忆尔泪潺湲。十载贫兼病，半生狂与痴。钱刀负市井，衣食困妻儿。每想灯前谑，犹存扇上诗。交情堪白首，缘薄负心期。白骨归新土，青山闭旧庐。苔缘题遍壁，蠹满读残书。凤老梧桐死，霜寒橘柞疏。佛天畴昔愿，今日定何如？泉路飘零久，人间惆怅深。有儿非滴骨，觅鬼不灰心。虫鼠知谁胜，鸺鹠可寄音。无生君所学，忍苦莫悲吟。"}