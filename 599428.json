{"id":"599428","title":"括滕王阁序用韵送夏见吾公祖年丈赍捧北上","dynasty":"明","author":"霍与瑕","text":"十旬胜会友如云，千里逢迎得旧群。冈峦岛屿坐中分，襜帷暂驻乐同醺。骖騑上路见吾君，清霜紫电王将军。腾蛟起凤烂人文，赠言临别更慇勤。渔舟唱晚忽分手，有怀投笔龙蛇走。逸兴遄飞花傍柳，一言均赋射牛斗。耸翠流丹光照缶，爽籁纤歌横浦口。响穷彭蠡一尊酒。明晨捧袂阿谁边，烟光潦水共长天。仙人旧馆朱华前，衡阳雁断对愁眠。奉承宣室正当年，青云壮志白云篇。请缨天柱早加鞭，宇宙无穷十大千。"}