{"id":"702416","title":"围炉联句","dynasty":"明","author":"程敏政","text":"山中初识岭南风，坐客围炉语笑同。诗酒递催如转毂，莺花重赏恨飘蓬。烹调百试谁知味，唱和千回子奏功。道阻盘飧乡物少，也须?醉博诸公。玉堂学士重斯文，和气冲融总是春。酒兴偏同诗兴远，交情兼与道情真。鸥当泮水容新社，词泣山灵属旧人。今古知音诚罕遇，不辞车马踏轻尘。穷酸风味饷佳宾，美酒相传不厌频。此日要观调鼎手，向来同是断齑人。丝纶阁下文章老，吏隐亭前岁月新。景物满怀吟不尽，好从姜桂探馀辛。"}