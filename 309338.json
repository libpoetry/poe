{"id":"309338","title":"瑶华慢·董茧庵属题所藏郑恒崔夫人合袝墓志","dynasty":"现代","author":"赵尊岳","text":"石华晕墨，笺碧栖麈。黯棠梨香土。灵鹣夙梦，残照里凄断遥山眉妩。会真吟事，等传恨空中，知否。底拂弦唱彻双声，点璧遗憾千古。误人可奈清铜，莫工画蛾眉，须有人妒。蒲东烟月，知画里梦蝶惊鸿何许。翠珉珍重，省旧拍清商无据。罨暮云玉骨青山，费天涯凝伫。"}