{"id":"1178171","title":"秋怀 其十三","dynasty":"唐","author":"孟郊","text":"霜气入病骨，老人身生冰。衰毛暗相刺，冷痛不可胜。鷕鷕伸至明，强强揽所凭。瘦坐形欲折，腹饥心将崩。劝药左右愚，言语如见憎。耸耳噎神开，始知功用能。日中视馀疮，暗隙闻绳蝇。彼嗅一何酷，此味半点凝。潜毒尔无厌，馀生我堪矜。冻飞幸不远，冬令反心惩。出没各有时，寒热苦相凌。仰谢调运翁，请命愿有徵。"}