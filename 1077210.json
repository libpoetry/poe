{"id":"1077210","title":"志宏以家所生新芝遗予并以诗来次韵报之","dynasty":"宋","author":"李纲","text":"紫芝多产白玉峰，服食益寿增明聪。人间采茹未易得，怅望古曲来悲风。那知远谪见奇物，子家端是庆所钟。煌煌三秀岂难并，玉干云叶方成丛。嘉祥美瑞不自惜，掇以遗我诚由中。甘芳胜菌滑胜乳，能杀三尸驱九虫。童颜瞭视驻可久，堕发落齿生应重。嗟予迂疏与世阔，得食此物谁之功。商山傥可追四皓，淮南安用寻八公。骖鸾控鹤吾未暇，千里白云聊与同。"}