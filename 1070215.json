{"id":"1070215","title":"和柳子厚诗十七首 其一 觉哀","dynasty":"宋","author":"程俱","text":"老境一如此，羲娥日交侵。霜毛三千丈，安问尺与寻。陈力会知止，嘉言佩周任。归来北山北，邂逅得素心。朝见东日升，暮见西日沉。流运有终古，朱颜岂常今。譬之如渑酒，岂耐无停斟。万化未有极，谁能惜分阴。捕影良自苦，沈哀寄微吟。安知菩提树，正在生死林。长风振遥壑，三籁有馀音。"}