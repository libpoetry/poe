{"id":"130937","title":"贺新郎·北马飞江过","dynasty":"宋代","author":"陈著","text":"北马飞江过。画图中、花城柳郭，万摧千挫。羌管直惊猿鹤梦，愁得千山翠锁。有多少、风餐雨卧。回首西湖空溅泪，醉沈沈、轻掷金瓯破。平地浪，如何亸。君家志气从来大。舞蓝袍、牵丝幕外，肯饶他个。谁料腥埃妨阔步，孤瘦依然故我。待天有情时须可。且占雪溪清绝处，看精神、全是梅花做。嫌暖饱，耐寒饿。"}