{"id":"703670","title":"丹霞诗十二首 初入丹霞","dynasty":"明","author":"释函是","text":"壁立崔嵬透一关，不携楖栗跨千山。空中风起石梁隐，足下云生鸟道顽。长老峰高终古在，天然岩待此时还。群峦尽在霜烟里，夜月横江万木寒。紫玉屏临翠石栏，万山林立一峰寒。琼楼金殿空中幻，宝几华巾云外安。穷子衣珠终自得，仙人罗扇不须看。一铺直接庾关上，香水潺潺到此间。万丈孤危在目前，亭亭不与众山缘。但看八面无行地，想见中峰直到天。远近云峦供怪石，浅深沙碛绕晴川。宝华王座当空倚，路滑还他长老禅。左控重关拱上台，擎空仙掌向阳开。影分白日临深壑，玉断丹丘作露台。绝巘流云当北障，乱风吹雨度南来。石籀古篆何年事，暮转寒飙枫叶哀。碧巘崎岖长绿条，野人凭望晚萧萧。拂崖停日倍秋露，积石临江生洞箫。凤翅影连青嶂色，龙鳞吟动紫林飙。山南帝子今何在，砂起雾来寒欲摇。何人凿石及寒泉，桐叶潾潾玉槛前。出浪定占清净应，负缶翻为桔槔怜。曹源一滴澄今古，渤海千沤竞后先。吸尽西江无著处，云深还待拥轮贤。岁寒犹见一丛青，高托层崖覆石屏。夜月不侵无草地，晓风频护独椽亭。荫垂千仞连云栈，响答长江入海溟。倚杖闻猿却回首，下方谁梦到林坰。重岩飞阁近天门，俯瞰群峰势独尊。晚秀倚空徒自鉴，草玄无上与谁论。心同云汉形俱外，目对星辰意不繁。踏遍且归山尽处，妙高终日到黄昏。龙王阁下有龙池，池在山头龙不知。布水为云封洞壑，顺风吹雨到江湄。出头天外星辰绕，举足南陲草木披。遍界不曾藏听睹，六窗长蔽昼暝时。奇山怪岫赴螺城，欲注南湖浸未成。突屼洪崖插汉立，森罗列嶂拥云横。火龙暗度千寻壑，丹凤高昂万里程。拟挈乱崚归上界，先教人向别峰行。身在此山山不见，潜移一步大家看。慈威倒正无人处，蜒蜿裒斜入画难。倚树仰空飞瀑细，搴萝就石宿云寒。自惭垂老逢真境，更绕千回兴未阑。峭绝云屏松径欹，大岩疏阔石离奇。傍无宿地僧归少，门对西江日到迟。瞻仰金容疑近古，指麾灵鹫定何时。杖头举处无多路，叹息人间钟梵稀。"}