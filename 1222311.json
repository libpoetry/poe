{"id":"1222311","title":"挽漕篇","dynasty":"元","author":"王恽","text":"汤汤汶水波，西骛复东注。势虽汗漫来，止可流束楚。发源本清浅，才夏即沮洳。安能浮重载，通漕越齐鲁。有时汎商舶，潦涨藉秋雨。船官行有程，至此日艰阻。钜野到齐东，著浅凡几处。必资州县力，涩滞方可度。漫村赶丁夫，所在沸官府。先须刮流沙，推挽代篙橹。硬拖泥水行，奚异奡荡努。涉寒痹股腓，负重伤背膂。咫尺远千里，跬步百举武。兹焉幸得过，断流行复阻。又须集牛车，陆递入前浦。中间吏因缘，为弊不可数。蛮梢贪如狼，总压暴于虎。所经辄绎骚，不若被掠虏。盻盻入海口，未免风浪鼓。舟中一斛粟，百姓几辛苦。今复起堰坝，壅积百方禦。木石动万计，科配困氓伍。不思根源微，堤障深几许。转漕本便民，广储实国补。事功贵顺成，勉强终龃龉。海道事已然，又复有此举。惜将生民力，委弃若泥土。山东实重地，一静乃可抚。尝闻建隆间，有相曰赵普。凡百投利人，罢遣皆不取。以兹报国恩，后世比申甫。黄阁十馀年，清风一万古。"}