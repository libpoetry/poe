{"id":"886937","title":"贺新郎 其二 再用韵伤春","dynasty":"宋","author":"何梦桂","text":"花落风初定。倚危阑、衷情欲愬，踌躇不忍。把酒问春春无语，吹落游尘怎任。待泪雨、红妆蔫尽。不道燕衔春将去，误啼鹃、唤起年年恨。芳草路，人愁甚。浮生一梦黄粱枕。且不妨、狂歌醉舞，麈谈挥柄。金谷平泉俱尘土，谁是当年豪胜。但五柳、依然陶令。千古兴亡东流水，望孤鸿、没处残阳影。无限意，伤春兴。"}