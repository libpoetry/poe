{"id":"521961","title":"王参政叔武自太原入朝首索西江赠行之作盖丁夘岁赵叔鸣郎中倡首逋欠几十年矣小轩夜半相对惘然为书此卷末亦因以复叔鸣也","dynasty":"明","author":"顾清","text":"古木回廊玉署东，几宵相对烛花红。风云浩荡君能健，鬓发苍浪我已翁。到手酒杯浑似梦，隔年诗债已书空。贞元旧曲犹堪按，一笑无忘此会同。"}