{"id":"760571","title":"燃灯歌","dynasty":"清","author":"丘逢甲","text":"于时佛在华鬘天，虚空顿现灯万千。一灯东飞落震旦，惟善女身灯忽传。石窟之水清且涟，男当门户女种田。种田太苦种福乐，燃灯之会结福缘。缘不虚生则有首，惟斋婆者司厥权。东村蹀躞西蹁跹，南村喋聒北牵连。借灯说法喻大众，灯花飞粲舌底莲。燃灯古佛古最古，其古乃在如来前。灯光明王亦称佛，灯光光并日月悬。第一本命灯当燃，佛光照耀无灾愆。况乃佛光所到处，夫星子星相钩联。一燃百病为之蠲，再燃寿命为之延；三燃福慧双双全，惟灯宜燃更宜添。是灯即丁理则然，一燃再添添更添，燃灯之会须三年。金灯银灯大福力，小或斗粟或百钱。天灯照天水照水，此缘对佛真当捐。遂教诸乡各寺庙，以灯引灯灯例沿。婆心所到无不达，信受奉行其志坚。微尘等众诸善女，皆大欢喜参灯禅。恒河沙等身布施，一齐自撤簪钏钿。时良日吉为好会，惟斋婆者先周旋。大嫂呼姑姊呼妹，百百十十来联翩。头上宝髻乌云偏，足下丝履六寸圆。青裙翠袖何娟娟，阑干桂子争新鲜。后飞莺燕前乌鸢，媸者自媸妍自妍。佛门广大无不受，青天白日开灯筵。寺僧是日大陈设，送座香茗僧亲煎。引诸善女向灯拜，佐以梵嫂礼则虔。礼成酌酒酒如泉，水陆并设罗腥膻。为缘首者有加笾，玉山醉倒春风颠。惟缘有簿掌出纳，有书记僧职则专。张姑李妹签名氏，揭榜大字书朱笺。年年此会劳女伴，如鹿女应朝金仙。寺门伐鼓声渊渊，日斜会散如秋烟。前村归前后村后，香云拥护灯光旋。千家百家儿女语，灯前醉倦郎应怜。是时寺僧更笑乐，禅床富拥银铜铅。夜昏佛灯冷无焰，群僧醉饱方高眠。自从传灯失本义，佛应流泪遣言筌。如蛾赴灯为利诱，众生苦海真无边。无人出作狮子吼，将疑劫火遗竺乾。南无绮语菩萨者，善哉说此燃灯篇。"}