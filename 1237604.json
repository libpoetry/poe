{"id":"1237604","title":"净慧寺四绝","dynasty":"元","author":"鲜于枢","text":"寂寂僧房半梦中，萧萧修竹四山风。唯应门外苍髯叟，解乱儋州秃鬓翁。晚雨才收日已西，石梁沙路净无泥。清泉㶁㶁千峰迥，绿柳阴阴一鸟啼。坏壁苍苍上绿苔，笼纱无复护尘埃。只应枉驾游山客，总为坡仙宝墨来。学道当知髓与皮，圣门壶奥要探窥。十年来往临平道，争信山中有许奇。"}