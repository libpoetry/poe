{"id":"1119829","title":"小诗七首寄养蒙兼呈景骏","dynasty":"宋","author":"陈渊","text":"粥鱼斋鼓网蛛窠，古寺长廊客少过。唯有一溪明月在，夜寒偏向断垣多。斜阳不到竹阴幽，小径萦纡傍碧流。行到草深桥断处，却乘明月泛归舟。它时樽酒对春风，夜雨霏霏抵晓钟。但说寻常往来地，岂知重到有丹枫。太史溪头十里间，朝阳峰下水涵天。青鞋不踏红尘陌，梦断僧窗又一年。才疏不下孔北海，道广更师陈太丘。世路风波无着处，却寻真隐得清游。二妙胸中万顷宽，诗成千字海涛翻。已能共入渊骞室，自是同登李杜坛。晚交谁似两龚清，冰雪情怀独老成。扬秕在前容齿长，积薪居上看文鸣。"}