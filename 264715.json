{"id":"264715","title":"忆旧游·次予昕韵，题其燹余回忆词卷","dynasty":"现代","author":"王用宾","text":"问澄清何日，驰骋中原，已著先鞭。击碎江流楫，把一腔幽愤，洒上蛮笺。几番海客归去，依旧念家山。算跃马狂歌，钓鳌豪举，无限悲欢。往迹重回首，但百端吟绪，一抹寒烟。橐笔投戈后，更玉田词律，细入毫颠。咳唾便生珠玉，沧海漫道遗捐。万事付瑶琴，伊谁解悟心上弦。"}