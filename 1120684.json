{"id":"1120684","title":"次韵德庄送别","dynasty":"宋","author":"周紫芝","text":"千里辞家复卧疴，赖君一笑肯相过。梦看赤鲤春腾浪，归见牵牛秋渡河。空里懒能书怪事，酒中自可作无何。一竿忍负平生意，重钓花姑溪上波。乌帽前头没马尘，个中元自不无人。风流公是习主簿，文字我惭阴子春。此日定交真有意，一生吊影复谁亲。相从又失秋来约，已结茅椽着病身。"}