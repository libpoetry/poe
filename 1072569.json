{"id":"1072569","title":"赠蜀僧妙高","dynasty":"宋","author":"王庭圭","text":"峨眉山头古时月，浮云捲尽尘埃灭。曾随僧宴入中京，光照九天开玉阙。山月如今亦送君，影落洞庭波底彻。此时看月忆峨眉，山色湖光两奇绝。明月随君却复东，千里相思共吴越。问言古月与今月，水鸟风林尽能说。溪边惜别重吟哦，顾我无才奈若何。他日长安逢李白，再乞峨眉山月歌。"}