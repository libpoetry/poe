{"id":"761238","title":"眉妩 梅花洲小泊寄赵桐孙张玉珊杭州","dynasty":"清","author":"谭献","text":"看霜栖柏树，风约芦埼，舷叩小桥暝。屈指芙蓉老，冬心谁寄香讯。断霞记省。料轻鸿、曾照双影。更堪想、一角朱楼小，画眉远山靓。赵北张南门径。羡买邻计好，沽酒村近。约略红裙醉，鸳鸯曲、琵琶弹到弦冷。泛舟路稳。问榜人、消息应准。却洲畔梅开，归趁春风未醒。"}