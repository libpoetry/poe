{"id":"122727","title":"中岩·赤岩倚竛竮","dynasty":"宋代","author":"范成大","text":"赤岩倚竛竮，翠逻森戍削。岑蔚岚气重，稀间暑光薄。聊寻大士处，往扣洞门錀。双撑紫玉关，中矗翠云幄。应供华藏海，归坐宝楼阁。无法可示人，但见雨花落。不知龙湫胜，何似鱼潭乐？夜深山四来，人静天一握。惊看松桂白，月影到林壑。门前六月江，世界尘漠漠。宝瓶有甘露，一滴洗烦浊。扪天援斗杓，请为诸君酌。"}