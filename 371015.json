{"id":"371015","title":"齐天乐·络纬","dynasty":"清代","author":"厉鹗","text":"夕阳才作微凉意，幽窗便闻秋纺。怨绪回风，情丝曳雨，交戛依然摇飏。离悰记往。在枫叶横塘，豆花深巷。翠股斜攲，萧萧又送去年响。何人听时较早，旧啼银烛背，寒素无恙。染黛形轻，翻车韵急，偏隔秦楼朱幌。馀绚漫想。怕短发难搔，助愁千丈。夜色柴门，几声天更爽。"}