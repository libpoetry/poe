{"id":"680024","title":"题李氏江湖雅趣卷","dynasty":"明","author":"王阜","text":"闽南李君清且奇，雅趣未许傍人知。九洲四海坐超忽，三江五湖开渺瀰。孤琴独鹤闽南路，万里双鱼传尺素。鸟外残霜七泽秋，唫边疏雨三湘暮。天低剑阁云满身，水接瞿塘月近津。玉垒倚空山入楚，锦江翻雪树浮秦。十年斗酒新丰市，不作五陵游子意。八千驿路归梦中，百二关山醉乡里。天津客舍临洛城，中州原野如掌平。华嵩互应砚屏绿，河洛争涵书幌清。汉江鸭绿变春酒，齐鲁岚光青未了。白雁声沈蓟北春，琼花影落淮南晓。钱塘江霁暮烟销，曾向吴门看夜潮。天宇月明银汉转，海门雷动玉山摇。香炉峰前双瀑布，玉龙出峡苍烟破。五老云霞载酒来，九江雪浪扬帆过。驱车暂驻台江下，沙合雨晴堪洗马。榕边几度共吟樽，竹里时同诵风雅。九华山色翠屏开，五马潮头画舫回。屴崱天风迎晓屐，偃旗岚影蘸春杯。平生客寓江湖久，雅趣由来世稀有。明朝买棹整丝纶，知作沧江钓鳌手。"}