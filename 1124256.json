{"id":"1124256","title":"教授以忆梅韵赋雪诗蕃同之五首","dynasty":"宋","author":"赵蕃","text":"穷巷朝仍拥，寒厅午未开。人谁送酒直，鸦为致薪材。已倦除头垢，宁能拭砚埃。高情蒙枉记，好句数能来。平地疑无地，知时复过时。梅花遍南峤，雪岭亘西陲。兔狡犹迷窟，禽偪讵立枝。摧颓如我者，萧瑟欲胡为。俸薄愁斯立，镵长困拾遗。经营将有赋，零落不成思。冻结须频折，烟凝袂半缁。阳春竟何在，卒岁以为期。窈窕缘江路，幽深隔岸祠。为梅期载酒，因雪重赓诗。傥匪相娱乐，畴能遣岁时。出门方积冻，散策待晴曦。剩有骑驴兴，终成闭户居。江山峙书阁，松竹隐僧庐。但遣官成集，莫言丞负余。可于风雪际，顿使唱酬疏。"}