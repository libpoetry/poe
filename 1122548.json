{"id":"1122548","title":"又陪陈使君游东禅寺","dynasty":"宋","author":"洪刍","text":"晖晖丽日旆悠悠，千骑班春古寺幽。篆破高青知野火，点残横绿掠沙鸥。微行曲折如羊坂，乱石峥嵘似虎丘。暮霭馀霞趣归兴，溪鱼林鸟自迟留。城里芳菲尽破除，更携宾从出东郛。桃凭苦雨收红糁，李借风光耀雪珠。碧水横堤春澹沲，石门弭盖步踟蹰。细看名字苍崖畔，点检而今半在无。"}