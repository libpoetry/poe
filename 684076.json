{"id":"684076","title":"西门行二首","dynasty":"明","author":"王世贞","text":"出西门，冢累累。车中幸有酒，不饮奚之。但复饮，沈醉当自知。焉能前驺后殿，束缚乃翁为。雷大鼓，炙鸣笙，试问冢中枯，曷不为，起听飞霜激流徵。六月清霜零，即呼道傍子为我，辨其声。虽无故人钟子期，但操山水中所私。虽无故人钟子期，但操山水中所私。相逢侠邪路，轮仄伤马蹄。与君非一体，何用不相疑。步出城西门，但见两两垂杨。高枝自相樛，低枝亦成行。昔者手植之，不敢望人长。十年不相遘，睹此参天势莫当。东家秃柏偃蹇气欲尽，令我箕踞叹息此树傍。人间世，一何茫茫。丈夫宛转间，倏忽生辉光。巧命搏参差，奇贤避颉颃。扶杖且归来，兄呼醪，嫂呼豨，大妇洗爵，小妇前致辞。俱睹百年树，不睹人生百岁时。今日乐相乐，何用戚戚缠思悲。"}