{"id":"503765","title":"送陈克明还茶陵省亲","dynasty":"明","author":"郭奎","text":"惊飙吹浮云，回薄西南天。鸿鹄奋高举，翱翔何翩翩。眷彼志士心，日月同皎然。排难为时出，安能守一廛。千金不足顾，岂愧鲁仲连。明公素延览，知己谁能贤。得君若敌国，器重犹瑚琏。良筹无遗策，慷慨谊弥宣。去乡逾十载，兄弟会有缘。怡怡问亲寿，以享黄发年。宠禄自上锡，秣马今当旋。初阳丽遥甸，被服华且鲜。往哉树令德，保此忠孝全。"}