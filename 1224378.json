{"id":"1224378","title":"望葛市有怀故人卢子仪以附他舟不得上岸相见予往赴主一书院时卢实送予至长沙今经其里不一造门能无憾乎至樊口作","dynasty":"元","author":"揭傒斯","text":"顺流无风江更急，岁暮归人浩难絷。所思只隔江上村，乱树参差不容入。忆昨扁舟溯云梦，触热千里能相送。我来怅望竟空还，一樽知是何年共。樊山苍苍赤壁暮，武昌对岸黄州路。连声大笑橹如飞，回头独送孤云去。"}