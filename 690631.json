{"id":"690631","title":"七夕词","dynasty":"明","author":"张萱","text":"弦月初升玉漏微，箱牛辍轭织停机。莫言隔岁才相见，犹胜人间去不归。促夜频惊转斗杓，双星脉脉绛河遥。相逢最恨雕陵鹊，一岁填河止一宵。曝衣楼上拜深深，乞得蛛丝笑不禁。曲缀却同群小态，空怜一夜斗穿针。茶浆瓜果满中庭，喜见红光拥玉軿。稚子不知同乞巧，笑呼阿母数流萤。迢迢银汉渡云鬟，秋冷龙梭喜暂閒。旧好孔嘉惟此夕，谁能送巧到人间。天孙总为巧调梭，好合其如隔岁何。若问雨云朝暮事，东邻拙妇较偏多。深更朗月渡奔龙，灵匹幽期岁岁同。久别乍逢休错过，多情珍重一宵中。濒云水接月如梭，脉脉盈盈可若何。谁道银河深不极，妾愁深较倍银河。"}