{"id":"814429","title":"闻徐大宗丞树人师讣音，集诸同人为位哭奠，馀痛萦怀，赋成哀挽三章","dynasty":"清","author":"林占梅","text":"雅量包荒万象涵，口碑自昔播东南。志同范老忧勤见，名比温公妇孺谙。本冀异时随马帐，不图此日痛羊昙。他年重过西州路，掩袂难禁泪眼含。无从东阁复追陪，挂榻堂空渐染埃。天上箕星神已往，人间薤露曲深哀。门僚思泽陈诗诔，村妪衔恩奠酒杯。一色白衣城野遍，伤心似吊武侯来。教化于今遍海疆，感恩知己两难忘。因缘自结三生石，道谊分来一瓣香。继世贻谋承燕翼，传家经术在文章。固知霖雨多遗泽，厥后蒸蒸见克昌。"}