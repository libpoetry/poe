{"id":"1111115","title":"和严道培书院韵","dynasty":"宋","author":"米芾","text":"城头山脚旧图开，华构凌云亦壮哉。谈席昔人文献地，升堂此日豫章材。弦歌化里清风动，麟凤天南紫气来。独奈岩阿丛桂冷，幽栖不是伟长才。高馆搴帷万象开，西山翠入气佳哉。六经重振南方学，千里还徵上驾材。鸾鹤绕庭翔更集，云霞拂栋去还来。古今同被弦歌化，林卧其如老不才。"}