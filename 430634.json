{"id":"430634","title":"摸鱼儿 次亚子韵，和其题尾儿瘗雀图","dynasty":"近现代","author":"沈昌眉","text":"教儿曹、雕虫篆刻，随身竿木能奏。乘风健翮扶摇上，休啄栊中残豆。荣辱骤。看暮四朝三，与夺狙公手。河清人寿。且息羽穷林，沉声幽谷，好待寒销九。归来早，稚子迎门相候。一肩聊弛担负。不虞栋折巢随覆，寒落燕颔莺脰。惊掩袖。叹玉葬香埋，不及狐丘首。人言信否。说黄雀衔恩，白环报循，媲美关西胄。"}