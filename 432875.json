{"id":"432875","title":"满江红 论词","dynasty":"近现代","author":"姚鹓雏","text":"老占填词，原只是、空中传恨。试闲数、晚唐十国，溯源循本。兰畹金荃香草弱，阳春白雪莺簧嫩。问谁将、雅郑别风诗，漱芳润。东坡去，门庭峻。辛刘出，遥骖靳。抉古怀骚意，更无馀蕴。不落元人推作手，独标南宋非高论。看曝书、亭上倚新声，玉田近。山水方滋，容老子、婆娑风月。抚一曲、海天风雨，爨桐清绝。啼鴂悲春仍掩抑，秋蝉咽露终芳洁。小回旋、花外白云间，聊怡悦。成项谢，陈朱殁。鹿潭起，重扬扢。逮彊村高密，敦盘相接。七宝楼台迷架构，十围大木森苍郁。比秦王、抗鼎我何任，心先慑。"}