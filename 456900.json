{"id":"456900","title":"摸鱼儿 终日腰股酸痛，念曹子桓与吴季重书中语，黯然自伤","dynasty":"当代","author":"程滨","text":"对风中、寒花如雨，疏枝谁复倾顾。依稀月色难遮住，寂寂不知生趣。春已去。更梦里寻春，未了春先暮。青春何处？怕揽照惊心，雪侵双鬓，冉冉恒沙数。天难老，一任无情终古，有情空自痴慕。年来心迹诗中注，一顶儒冠多误。寒欲冱。但冷了热中，落个难行路。小楼凝雾。正楼里新眠，人嫌夜永，我恨梦先寤。"}