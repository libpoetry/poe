{"id":"693502","title":"超然堂成二首","dynasty":"明","author":"邵宝","text":"一泉一石皆君赐，敢谓山林远庙廊。鹿洞胜游空旧榻，颍川奇梦有今堂。厓悬老树冬逾劲，畦引清流岁不荒。久矣吾衰还策杖，西岩北望拜焚香。平生心性爱宽閒，又作新堂傍旧山。云石巧当斜径处，露泉时滴小池间。老来书策元非课，世上功名岂有关。我不绝尘尘自绝，翛然晨往夕忘还。"}