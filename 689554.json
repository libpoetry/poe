{"id":"689554","title":"和邓司徒游神乐观登醴泉亭韵二首","dynasty":"明","author":"吴俨","text":"不学修真访羽仙，曾将词赋奏甘泉。画龙可致千峰雨，养鹤还谋二顷田。厌听南音歌乐府，笑持野蔌荐宾筵。追思四老同游日，倏忽于今十五年。留都官府似神仙，下马閒听石上泉。但得醒心兼洗耳，不须问舍复求田。黄鹂避客藏云树，翠竹分阴入绮筵。莫道人生难聚首，重游仍约在今年。"}