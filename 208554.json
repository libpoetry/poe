{"id":"208554","title":"夜梦与罗子和论药名诗","dynasty":"宋代","author":"朱翌","text":"钻破故纸我拙计，该贯众史子得意。签排百部象齿悬，陟厘万张蝇头字。分甘遂如百两金，作苦躭成五车记。地锦天花出妙机，琼田水英生爽气。诗成欲度甫白前，冠弹请继王阳起。天门冬夏鸢尾翔，香芸台阁龙骨蜕。任真朱子老无用，得时罗君政如此。今宵月白及风清，想君不作呼卢会。泉石膏育肯过予，饮量定能加五倍。"}