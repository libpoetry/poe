{"id":"696020","title":"初秋访唐寅仲先生青门不值","dynasty":"明","author":"欧必元","text":"乘凉閒出郭，驻马翠微岑。鸡犬云中乐，烟霞物外心。野桥沿涧度，乱竹隔溪阴。既有怜幽意，何妨费苦吟。柴扉馀永日，高卧废逢迎。僻地愁车马，山童问姓名。窥门花欲语，下榻鸟还惊。客至休相讶，庞公不入城。凉风侵别树，斜日下庭柯。暑气林间尽，秋声雨后多。蝉因依叶响，樵识和人歌。未敢题凡鸟，穷交在薜萝。地偏围径小，林密到人稀。石磴堪支枕，苔痕欲上衣。小风残梦入，久睡憺忘归。愿借阶前草，悠然与世违。"}