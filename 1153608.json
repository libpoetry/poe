{"id":"1153608","title":"冬行三首 其三","dynasty":"唐","author":"卢仝","text":"不敢唾汴水，汴水入东海。污泥龙王宫，恐获不敬罪。不敢蹋汴堤，汴堤连秦宫。蹋尽天子土，馈餫无由通。此言虽太阔，且是臣心肠。野风结阴兵，千里鸣刀枪。海月护羁魄，到晓点孤光。上不事天子，下不识侯王。夜半睡独觉，爽气盈心堂。颜子甚年少，孔圣同行藏。我年过颜子，敢道不自强。船人虽奴兵，亦有意智长。问我何所得，乐色填清扬。我报果有为，孔经在衣裳。"}