{"id":"648787","title":"朱泽民云山障子为萧德颢题","dynasty":"明","author":"杨士奇","text":"昔闻朱侯写山水，一幅争投百金价。至顺今来七十年，却在桃源看图画。生绡八尺垂中堂，群山叠出开青苍。前峰如屏锦霞烂，后岭岧峣插天半。春风啼鸟浑欲闻，石磴盘盘屡回转。双松如龙千尺强，几年偃蹇山之阳。松根古道向何处，策马担簦去无数。别看丹翠出层楼，云影浓遮入无路。云遮雾滃深复深，信有隐者藏中林。高怀远致不可即，空望微茫劳我心。当时此景知何地，雁荡兰亭岂相似。自是天机妙入神，位置从容见精意。朱侯朱侯追郑老，笔势词华共妍好。此图三绝交辉煌，千载人间视为宝。"}