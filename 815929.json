{"id":"815929","title":"哭刘泖生","dynasty":"清","author":"高心夔","text":"滞调闲官称墨狂，衰年一命走循墙。忽增逐臭喧濒海，何待焚香诉上苍。疑狱廉囚凭急救，免官徒跣得徐商。曾无戕贼为仁义，竟尔屠身厌不祥。江淮转疾名奇虐，厄我良朋涕泗淫。齿剑不回司马节，靡笄虽烈女郎心。之推抱树疑谁怼，正则怀沙遽自沈。欲起冤魂从辨难，那堪啼血属鹃音。"}