{"id":"1127599","title":"鄂渚和章同年元荣邓教授友龙微字韵","dynasty":"宋","author":"彭龟年","text":"愚鲁何妨与俗违，夷途方始识心归。源源自是渊泉出，杲杲宁关庭燎辉。莫向天涯寻墨客，须知海内有公非。一杯何得如前日，竹杖芒鞋语翠微。世情如水与天违，谁识春从岳麓归。衮衮源流知有自，纷纷华鄂看相辉。今人得似古时少，我拙从教俗子非。且倒一樽寻乐事，奇章台上晚风微。"}