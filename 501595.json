{"id":"501595","title":"赠温县尹 其一","dynasty":"明","author":"林弼","text":"双溪水绕新县绿，溪上桑麻春雨足。鸡犬不惊牛犊閒，野人笑语喧溪屋。县有贤尹温如玉，知我民情谙土俗。阳春布泽百里均，不问深山与穷谷。木樨无瘴烽无烟，公馆潇洒如神仙。松边拄笏看山色，竹外援琴听涧泉。黄童白叟思借贤，鼓舞春风又三年。会稽未羡昼锦旋，玉麟金虎看腰悬。"}