{"id":"1129649","title":"颂古十二首","dynasty":"宋","author":"释法泰","text":"朝三暮四一何少，暮四朝三何太多。多少未能知数量，有无从此见殽讹。不殽讹，唵苏嚧，㗭哩萨婆诃。三脚驴子弄蹄行，步步莲华衬足生。堪笑草中寻觅者，不知芳树啭新莺。无量秤子两头平，拈起应须见得明。若向个中争分两，知渠错认定盘星。十分风采露堂堂，玉蕊琼华未比量。刚被傍人论好丑，因兹难嫁与潘郎。子卿不下单于拜，始末常遵汉帝仪。雪后乃知松柏操，事难方见丈夫儿。得人一牛，还人一马。有往有来，可知礼也。应用从来不覆藏，当机何得昧真常。只知报道王来也，不觉浑身在帝乡。不落因果何曾堕，不昧因果何曾脱。当堂镜破两头忘，扫影灭踪无摸索。无摸索，何倚托。秋风吹梧桐，树叶鸣嚗嚗。商岭东西路不分，两间茅屋一溪云。师年耳聩知师意，人是人非不欲闻。树倒藤枯意若何，沩山开口笑呵呵。可怜三尺龙泉剑，唤作陶家壁上梭。有无不问语先堕，明镜当台双照破。迷云散尽晓天空，杲日团团红似火。多子塔前衣付后，更传何物示于人。双珠迸出刹竿倒，直得寒光彻四邻。"}