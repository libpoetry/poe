{"id":"720646","title":"买陂塘  五首 其五","dynasty":"明末清初","author":"屈大均","text":"买陂塘、尽栽莲种，白莲花比红好。贪伊多藕休伤叶，看作露房偏早。花卖了。把叶叶、香萝包饭尝新稻。芙蓉半槁。又子乳茨菰，笋肥茭白，生满接洲岛。荷花荡，似向姑胥取到。菱歌禁得多少。鵁鶄鸂鶒休争宿，尽有五湖烟草。君莫笑。舟上女、搴裙踏藕多娇小。莲茎弄倒。令谁佩风裳，三秋历乱，蒲柳笑先老。"}