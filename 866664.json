{"id":"866664","title":"李花已尽再用前韵末章专属蒙景明资一笑也","dynasty":"宋","author":"冯时行","text":"向来风前见桃李，今日纷纷落风尾。老人于花亦何有，不用天公事嗔喜。漫天高跨风力长，更飞急雨湔馀香。雪儿歌底踏舞马，燕子泥边随滥觞。明妆皎皎争前列，触手还羞疑不洁。芳菲已断阳台梦，只有消烦嚼冰雪。明年祇应花更奇，岂无方略留春辉。欲作短章凭阿素，只待西邻之子归。"}