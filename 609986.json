{"id":"609986","title":"贺邓玄度年丈举第三子署中","dynasty":"明","author":"韩上桂","text":"弥月奇香满，高闾佳庆充。祥随蓂荚积，瑞比玉芝丛。粉署分明丽，京华借郁葱。人应誇伟物，天或降真龙。渥水神驹跃，丹衢彩翮冲。巉然今露角，烨矣欲成虹。久视晴难煦，试啼声转雄。将携丰匣剑，会挂扶桑弓。箕绪承先志，才名似若翁。言如温峤验，十八定为公。"}