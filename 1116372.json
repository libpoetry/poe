{"id":"1116372","title":"次韵七首","dynasty":"宋","author":"苏泂","text":"隐几看鱼乐，洋洋圉圉然。一身随见定，万事任从前。卖剑更农服，操觚耨纸田。岂能无俭岁，固自有丰年。步蹇堪扶杖，头童欲罢簪。渚云秋澹泊，庭树晚萧森。秀颖垂千亩，遥青出寸岑。本来关个事，而独可人心。昵爱经过数，尊荣记忆疏。赖收颜氏帖，谁奉子公书。西夏方徵甲，东州且定居。虽无南过雁，幸有北来鱼。山色对疏棂，之人一似清。水边同妇饮，花下趁儿行。养鸭期充膳，骑牛学治生。时因把锄暇，毋废读书声。香醪如蜜甜，村酒渐多添。弄水閒移棹，看山自捲帘。深心非木石，痴腹惯齑盐。莫作渊明解，逃鱼本欲潜。茅茨依橘柚，邻舍即烟波。更与山为伴，何忧屋不多。功名元有命，嗤笑亦从他。但愿年年熟，杯来尔汝歌。废田为屋宇，困士学农桑。来者或相问，耕焉安得堂。为言吾欲醉，且去客无妨。信有痴人梦，宁甘草径荒。"}