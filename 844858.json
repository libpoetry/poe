{"id":"844858","title":"苔花四咏 掖庭","dynasty":"清末民国初","author":"曹家达","text":"憔悴当年旧绮罗，长门深锁奈愁何。泪凝春雨双飞蝶，发晕秋波五斛螺。正恐玉阶寒色近，漫疑前殿夜明多。锦衣绿字年年换，输与宫人画黛娥。自别天涯锁院门，不堪芳草忆王孙。稿砧去后迷行迹，金井秋荒涴水痕。蛩絮凉烟侵白晓，萤黏残雨又黄昏。捣衣石上从今拭，边寒荒草一并论。惨绿斜阳结暮愁，朱门回首罢春游。同岑臭味输温郭，高阁芳尘感应刘。数遍花兰梧甃暗，重来枞屐石台秋。即今漫扫题诗处，一任西风鸟迹留。门设常关养岁华，更无驷马并高车。一痕睛翠熏衣桁，数点清光映画叉。时有蜗涎侵粉壁，悄无人迹数庭花。休将香屑前身问，落叶深深长昔耶。"}