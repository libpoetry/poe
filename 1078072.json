{"id":"1078072","title":"月夜江阁次东坡韵","dynasty":"宋","author":"李纲","text":"江水如练带，江石如马肝。双流会合处，蹙作蛟龙蟠。我来暑气初，骤雨成惊湍。云收暮山出，秀色屏中看。缺月挂木末，光辉溢清寒。冷然适我心，遇境随所安。夜久转寥阒，高松露华漙。独坐念平生，行路真漫漫。危肠易感激，不待闻哀弹。犹欣碧川涨，没尽风雷滩。"}