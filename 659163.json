{"id":"659163","title":"月夜与客饮千人石","dynasty":"明","author":"王鏊","text":"千人石上来多矣，岂知月夜尤奇伟。纤尘不动万籁寂，冷然一片潇湘水。平铺宝簟光瑩滑，脚踏白云飞不起。又如蓝田种玉生未齐，璆琳琅玕高复低。楼台林影互亏蔽，恍如龙象如狻猊。众宾兴起歌且舞，持杯互劝行相携。歌声上遏行云断，舞袖翩跹影凌乱。僧房有客窃睨之，疑是群仙降霄汉。生公说法今安在，巨石低头向人拜。一方明月还可庭，空色元来本无坏。举杯问月月不言，剑池龙化石依然。吴王已去那复管，付与吾人一醉眠。"}