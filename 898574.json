{"id":"898574","title":"蓬莱阁閒望写怀","dynasty":"宋","author":"张伯玉","text":"越绝开华国，姚虞启后昆。昔闻句允霸，今作帝王藩。地得东南重，山侔岳渎尊。平湖来万壑，翠袖列千门。市井鱼盐合，居人组绣繁。牙旗开物表，州宅倚云根。六郡趋麟节，三峰出雉垣。秦游前事废，禹画旧书存。雁鹜来还去，鲸波吐复吞。菱歌秋溆远，江信暮潮浑。石古寒松偃，楼危昼霭昏。冷光浓可截，秀色净无痕。露袅还堤柳，风飞列寺幡。深林藏杞梓，芳径杂兰荪。巧笑花争艳，嬉游玉斗温。画船雕鹢迅，绛袖绮霞翻。有意皆行乐，无忧可莳萱。乡惟知俎豆，士亦贲丘樊。巨舶联艘至，交衢百货蕃。敲冰呈巧手，织素竞交鸳。丽圃红柑亚，通畦紫芋蹲。茶先春入焙，笋带雪黏盆。异萼随时坼，清香触处喷。吴趋惭种蠡，楚些陋湘沅。往事图难尽，前修孰可援。风流王与谢，唱和白兼元。顾我栖儒窦，胡为属使鞬。迂疏非吏法，蹇浅是辞源。谬览先生策，谁调伯氏埙。剪裁迷幅尺，追琢昧玙璠。学术何曾取，名场辄屡奔。技甘同鼫鼠，化敢望溟鲲。将幕闲留滞，乌台误选抡。埋轮惭避俗，折槛畏当轩。坎壈人奚顾，羁孤舌但扪。爱书疑有癖，怕事欲无言。薪米支离叟，蹄盂炙毂髡。一为华省吏，三驾使君轓。蹭蹬慵成性，龙钟病愈惛。因怀邸中绂，来访道山园。税鞅红尘外，班条碧海垠。披襟澄沆瀣，缓带涤潺湲。乐岁欢康洽，高黉礼让敦。南宫罗俊彦，东箭蔼瑶琨。退食求凋弊，吹毛析滞冤。庖刀怯馀刃，櫑剑喜平反。重禄容虚受，期民肯惮烦。问贤思水薤，教俗养鸡豚。䆉稏西成稻，逍遥北海樽。吏符多鹤立，僚友尽鸿骞。讵听棠阴颂，聊祛缿讼諠。行歌齐击壤，坐啸比啼猿。洞邃宜招隐，时清耻叫阍。嗫嚅挥醉笔，伛偻曝晴暾。蹑险赍长屐，寻幽叱短辕。穷通方自适，语默且休论。厌把诗筒发，欣逢酒帟掀。桔槔肥果茹，竹马戏儿孙。以此为官业，何由报主恩。冰霜徒励操，渊谷可惊魂。蕙帐羞逋客，庭貆鄙素餐。行当解簪绂，归老白云村。"}