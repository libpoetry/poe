{"id":"1099694","title":"谢刘正奏惠文戏效昌黎体仍用送贾浪仙韵一首","dynasty":"宋","author":"林希逸","text":"可人忽及门，瑩骨清照胆。衔袖子何谦，拜手吾岂敢。于嗟泥尚蟠，有兴月可揽。何居欲困衡，乃尔蹈坎窞。万言蛹吐丝，一第髭摘颔。攀天桂非高，佳境蔗方啖。但思俗茫茫，颇怪云黯黯。顾我方阨穷，相看合悽惨。藿食恣酣饕，大羹鄙漓澹。甘守竹笭箵，畴忆盖菡萏。孤熊辈狸狌，芳卉杂葭菼。躏藉众靡怜，访求情易感。玉肆混琳珉，珍筵侣菹歜。岂伊厌葱珩，雅欲共藜糁。见睍失漉漉，闻雷嗟坎坎。俪笺价编琼，璆稿愤削椠。新知乍激昂，老我长顑颔。惟应旌翘翘，曾是御憯憯。期君骐骥骧，眇彼蜉蝣撼。层青富脩程，坟索且玄览。"}