{"id":"744933","title":"雪霁对南嵩有怀夏三兰修","dynasty":"清","author":"周尔墉","text":"群山挟霁色，闯然落檐际。晨起对烟鬟，粉渍芙蓉髻。此时启南窗，忽忆同岑契。我有素心交，冰雪得天慧。伟抱通三古，游心在六艺。心源浩浩来，意则词尤丽。迢递隔云端，云浓但高睨。我无长房术，千里能缩地。如带有长河，谁能舟楫济。与子握手来，羲娥递四岁。朋簪会合间，倏如舟不系。长安子云居，明年又相缀。题襟原有时，非惜景光逝。所惜清景难，不得同清霁。吸茗对南山，无言而遥睇。"}