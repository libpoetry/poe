{"id":"699139","title":"途中感遇效同谷七歌","dynasty":"明","author":"徐熥","text":"吾生本是疏狂客，几回落魄长安陌。弃置应惭骨相屯，壮年自失干时策。日驱羸马口微吟，仰天大笑乾坤窄。呜呼一歌兮歌慨慷，燕山六月飞严霜。归舟归舟黄河曲，挥汗如浆苦炎燠。水浅舟胶不得行，逢人耻作穷途哭。高堂慈母念子深，倚闾此际枯愁目。呜呼二歌兮歌惨切，仗剑指天天为裂。有弟有弟俱牛衣，家徒四壁常苦饥。燕闽相去道路远，别来一载音书稀。知汝日夜望我归，梦魂常绕天涯飞。呜呼三歌兮歌已短，一领征衣泪痕满。有姊已老有妹贫，平生惟此骨肉亲。知余流落兼苦辛，家庭怅望应伤神。廿年踪迹半道路，平生壮志成灰尘。呜呼四歌兮歌转涩，猿狖声哀山鬼泣。老妻半世空糟糠，少妇席未煖君床。男年十五女七岁，去年别我俱恓惶。丈夫成名既不早，胡然久居天一方。呜呼五歌兮歌愈急，朱颜灯下流黄湿。有朋有朋多穷交，平生风谊如同胞。扬云拓落众所弃，数子不敢轻相嘲。此日飘零勿复道，与君矢志甘衡茅。呜呼六歌兮歌且缓，伐木声残肠欲断。扰攘烽烟何太急，四海纷纷飞羽檄。但见纵横戎马多，何处哀鸣鸿雁集。书生徒抱杞人忧，中宵起舞空悲泣。呜呼七歌兮歌已终，黄昏旷野凄寒风。"}