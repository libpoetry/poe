{"id":"1001099","title":"吴甥遗灵壁石以诗还之","dynasty":"宋","author":"曾几","text":"闲居百封书，总为一片石。窗中列远岫，所欠者灵壁。吴甥手持来，知向何许得。铿锵发金声，温润见玉色。诸峰扫空翠，一水界山白。嵁岩出其间，如月挂虚碧。坐令所珍藏，不作一钱直。吾虽甚爱之，子亦有此癖。归与霅溪旁，从汝旧知识。欲去复迟迟，摩挲遂移刻。"}