{"id":"697735","title":"调笑词","dynasty":"明","author":"胡俨","text":"明月。明月。今古几回圆缺。天风吹上云端。琼楼玉宇露寒。寒露。寒露。捣药谁怜顾兔。绿绮。绿绮。写得高山流水。海天烟雾漫漫。明月松风夜寒。寒夜。寒夜。鹤舞银河初下。精卫。精卫。沧海填来几岁。飞来飞去翩翩。但见洪涛碧烟。烟碧。烟碧。愁杀孤飞短翼。泥滑。泥滑。道上间关车辖。凄凄切切低飞。正是行人远归。归远。归远。只恐山头日晚。"}