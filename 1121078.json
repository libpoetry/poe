{"id":"1121078","title":"宫词一百首","dynasty":"宋","author":"岳珂","text":"五色云烟覆帝城，御沟流水接金明。晓来珂伞沙堤闹，万岁声中贺太平。一朵祥云捧赭袍，九天春色醉仙桃。教坊度曲声嗺酒，折槛双瞻舞袖高。天街御膳写臣封，随例朝朝进六宫。后苑日高催泛索，茶床擎出绣云龙。五夜钟声上直时，焚香重熨早朝衣。裹头殿直催排立，等候君王出木围。雉扇双分识圣颜，紫宸上閤正催班。退朝花底纷归骑，春在金门万柳间。内省催班立御廊，紫宸朝退侍君王。尚宫直笔呈章奏，一缕金猊绕殿香。黎明新火下龙墀，御柳青烟冷食时。别殿焚香催赐宴，传宣教进谢恩诗。端辰帖子缕黄金，词苑题来禁籞深。共道万方欣解愠，南风已奏舜鸣琴。太液沉云冷寖菰，宫帘卷月挂珊瑚。插天楼殿凉如洗，好是承平七夕图。银罂翠筦恰冬时，近腊金门赐口脂。无数槐笼擎积雪，日华渐上万年枝。上党王师未凯旋，鸾旗黄钺正行边。红尘一骑传天使，为送宫中则剧钱。六师夜撤广陵围，积甲芜城一样齐。淮海祇今清彻底，更留京观筑鲸鲵。夜深雪压内门前，一榻还惊四璧天。上相传觞妻拥炭，归来鼾息顿安眠。阙门双凤铸黄金，柳色宫沟转绿阴。辟尽四门绳样直，万方同见一人心。骥騄双驰挽六钧，一枝花蕊委红尘。相辉楼下空排马，徒见宁王奉太真。奎躔五纬验连珠，瑞纪人文启圣符。一札铁衣天下诵，千山黑处起金乌。驾前校猎起封狐，御箭亲弯金仆姑。万骑嵩呼开电笑，吾皇神武古今无。辚辚车马送降酋，纱帽重瞳伏御楼。三度金门听露布，今晨又见下升州。雒坛爟火夜升烟，卤簿如云绣色鲜。万姓欢呼还感泣，此生重遇太平年。尚方绝制别精镠，宝带亲传镇库收。二十八条真紫磨，人间那识紫云楼。并汾箪食望亲征，儒馆诗歌继有声。黄伞登台城夜启，参旗不展泰阶平。侍宴群儒立绛都，太清楼下望金舆。御前枣刻亲摹写，手赐新镌古法书。燕台胆落夏台臣，万国衣冠拱帝宸。更把文风兼教雨，一时净洗旧边尘。十里金明贯宝津，鸭头新绿水粼粼。玉卮齐献尧阶寿，柳色花光一样春。金门内使走天街，当殿亲收宰相才。一榜尽除州别驾，谢恩未了杏园开。升龙门内屋千楹，玉宇金题映紫庭。卷帙异书三十万，至今光彩动奎星。龙鸾骞舞写宸章，秘阁交辉白玉堂。格是帝中称第一，不交合作羡钟王。金根载耜赴斋宫，晓日东郊望六龙。肯为三推便回辇，直须终亩劝耕农。乾元朵殿立黄麾，淳化新行入阁仪。鸣佩声摇珠网近，夔龙先集凤凰池。近僚三馆集簪緌，后苑千花簇水涯。御网红丝跃金鲤，龙韬更待钓璜师。绣旗城上展黄龙，万岁欢传万垒同。霹雳一声妖彗殒，捷书清曙入行宫。五原塞上款呼韩，春草新迷拜将坛。从此车书三万里，边臣日日奏平安。属车望幸隘东方，珠㠹金吾夹道旁。却笑氓黎惊卤簿，只知官是绿衣郎。紫金泥检看东封，边燧沉烟岁屡丰。一曲步虚传御制，绿章初奏玉清宫。龙鳞鸾路祀汾脽，玉检重开焕上仪。莫诧汉家躬武节，祇今千里亘旌旗。注辇衣冠听九胪，周家王会看新图。仪鸾扇筤瞻朝退，扫得金莲撒殿珠。宫帘匝地昼阴移，红拂金壶殿脚随。玉凤坠钗心暗卜，圣情有喜近臣知。内家传奏走金貂，不待君王退早朝。亲见云开天一笑，袖将犀果赐臣僚。外庭公事近金稀，琅钮金跗试墨池。清景殿前春昼永，百篇书事写新诗。东华银榜丽卿云，资善新开列近臣。昨夜清台占上瑞，乐章已奏月重轮。昭阳殿里两枝春，萼萼曾承雨露恩。自是百王无圣断，毡车双出内东门。天章阁下午阴移，十事封章奏玉墀。帝赉一夔兼一卨，为时扶立太平基。清晓鸣鞭下禁除，迎阳红日耀金铺。辅臣赐坐宣儒馆，同阅观文鉴古图。塞垣战罢五单于，北驿吹尘捧国书。欲识天声震夷貊，契丹新进九龙车。旄头闟戟奉皮轩，禽献三驱礼意存。未向长杨搏熊虎，先看万骑猎杨村。玉阶授钺借前筹，上相提兵破贝州。骑火照山催召驲，紫宸殿上启金瓯。把麻宣读趁朝参，百辟争传两相衔。便觉太平元有象，肯教梦卜羡商岩。狄家天使夜行边，穆卜亲占百字钱。五岭共看蕃落马，便将时雨洗蛮烟。治定功成第四朝，八音纯绎度英韶。仪凰舞兽今千载，还见安安似帝尧。合宫复古肇精禋，心学重开圣制新。广殿邃严金作榜，自将明德逆三神。玉辇三朝奉至尊，并开朱邸傍金门。绿车日日朝慈寿，亲见含饴庆弄孙。辚辚翟辂八銮鸣，佐馂瑶池奉玉觥。一事百王元未有，圣人仍是圣人甥。后元富庶冠西京，万国讴歌仰圣明。恭俭断知元不改，太平天子法周成。毡厦鸿儒彯侍缨，百年丰芑燕承平。上方亲述先朝志，黄伞清晨下迩英。仙源瓜瓞庆绵绵，玉叶金枝亿万年。天意睦亲流圣泽，已增宫院讲书员。新渠瀰瀰漾波深，千里桑麻蔼碧阴。喜动天颜古循吏，催教增秩赐黄金。圣心如镜静蝉蜎，欲仗元龟监已然。通志一编新进御，汉宫五夜剪金莲。天都万骑集生羌，大顺城头赤白囊。一镞狂酋惊褫魄，夜来弧矢直天狼。治平嘉祐阐重光，熉幄龙鳞绣黼张。圣德共知天与子，觚坛爟火拜新阳。道山云气隔尘埃，制诏中书选茂才。藜照何须烦太一，要观数世育台莱。先传陕右定天都，西域新来汗血驹。旧府折冲三十六，尽依铜虎铸兵符。池上繁红沁曙霞，喧天箫吹教坊家。龙舟近晚传回辇，催进姚黄一朵花。露布银台听捷铃，把呈御药属头厅。早朝见说天颜喜，新复河西十二城。丁丁宫漏滴金壶，璧筦龙煤荐玉蜍。灯火阑珊歌舞散，睿思殿里答边书。真珠鞍辔蹙双龙，西母颁来庆寿宫。闻道先朝开国日，降王曾服尚方工。曲台称制会群儒，郊庙休疑聚讼殊。却笑执经俟临决，枉教白虎议西都。鸦山凌晓度先锋，泣穴鼯鼪已灭踪。天子圣明知万里，归徕州下拆泥封。万里燕云虑正深，赭袍衿甲被黄金。思文圣主师文母，犹待瑶池禀玉音。令仆初开政事厅，内前车马沸升平。翠华先幸尚书省，读遍周官四摺屏。乐府仙韶奏九成，披香别殿瑞烟凝。紫云不待传新曲，春在瑶台第一层。宰相初除司马家，正衙昨日听宣麻。京都百万人欢喜，争筑新堤十里沙。宝慈殿里百花香，慈德宫前春昼长。红伞龙舆尊圣瑞，三宫同捧万年觞。绣裳画衮地垂云，风动槐龙舞玉宸。铃索不摇钟漏永，骊珠满袖宠词臣。鬼章夜缚下洮城，祝册先朝永裕陵。二圣止戈元有指，未教狡穴尽秋鹰。貂冠骀背侍龙颜，前殿师臣第一班。坐使皇基增九鼎，得贤应许继南山。洛京韫椟起儒珍，进讲忠规德日新。禁苑金丝舞垂柳，万方已被发生仁。凤仪鱼跃更龙拿，传宝犹矜赵璧瑕。一夜神光照东井，天教景命属天家。宫样新装锦襭鲜，都人争服孟家蝉。天心谁识开真瑞，待见中兴第十传。今年下诏复河湟，峡路王师出省章。已报龙支新拓境，更开属国处降羌。未央楼殿倚天开，东北偏高是月台。驰道都人浑惯识，星毬争指大家来。寿星频见大河清，宫殿金芝产九茎。乐府词臣初应制，敕催院使按新声。瑞云擎出捧珠龙，十二时堂建合宫。□□颁常同正朔，要令声教混华戎。午夜红光照禁中，贡金铸鼎效神工。群臣称瑞频腾奏，又见祥云鹤舞空。大晟新颁雅乐名，钧天九奏杂英茎。君王元是身为度，何待龙门听水声。翠麓连绵气属天，岧峣艮岳绕芝田。瑞禽可是曾迎驾，万岁山头识静鞭。神霄九府绚云霞，宝箓仙衣御绛纱。掷火流铃传帝跸，蕊珠殿里降菁华。□宫璧柱带金缸，复道横虹结绮窗。半道牙牌奏人办，御舟才过□□□。宣曲长杨御宿边，期门龊立内门前。主人不解占星象，犹识红绦白玉拳。殿前舞罢听传宣，新学霓裳小绛仙。取赐合同教请宝，御书新样铸金钱。鳌山綵缔耸仙峰，万盏华灯宝箓宫。金字大书双凤阙，宣和众乐与民同。追成栗玉□□冠，网缀红丝七宝襕。□□宫前看进辇，天旋地□□□欢。折槛朱云谏未休，一封曾斩佞臣头。犹怜不及先朝议，遗恨山河绕雍州。围场望幸绝长杨，汴水尘高御柳黄。万姓争传天子圣，新来有旨罢鹰坊。黄门紫诏下蒿莱，一札风雷众正开。四海倾心比葵藿，黄金已报筑燕台。三更内省奏边机，閤子门头等御批。坐待报筹呼绛帻，上阳晓色已多时。诏旨今年法祖宗，御前无复旧斜封。震雷惊落奸邪胆，见说崇山放四凶。群才错落汇征初，犹是仁皇四世储。履坦幽人已逢吉，更无学术自荆舒。金花诏纸夜封芹，首录先朝社稷臣。贯日精忠格天业，狂胡勿谓汉无人。金城十仞据阳池，三镇高扃死不随。自是天恩浃肌髓，不关左衽限戎夷。郁葱佳气蔼南都，共识彊华赤伏符。地纪已占江渡马，天心定见屋流乌。"}