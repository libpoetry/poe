{"id":"693294","title":"寓象州九日二首","dynasty":"明","author":"苏仲","text":"水寒山瘦雁来天，发短皮枯客老年。有酒莫虚时节过，无诗其奈菊花妍。象台月好留光景，龙石风高洗瘴烟。歌笑一场浑未了，明朝尘鞅又依然。西风吹鬓落尘沙，偶向天涯漫忆家。九日登高凭绿酒，一年归兴负黄花。爱名偶尔同陶令，落帽忘怀想孟嘉。乘兴却忘人老大，贪看山水不知遐。"}