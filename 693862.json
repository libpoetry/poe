{"id":"693862","title":"送孙青宕归宁波","dynasty":"明","author":"陈子壮","text":"乡心一夜渺难挥，明月刀头兴欲飞。北阙犹须长策入，南天不是倦游归。结伴越江江可怜，荔枝齐掷孝廉船。侬家不省将离曲，尚欲留欢歌采莲。嘈嘈丝管趁游程，不及兴公掷地声。可但熟骚作名士，澧兰沅芷一江情。绛帐谁能学鲤趋，康成又见领门徒。不知礼乐东归后，文采还教作凤雏。最爱风流贺季真，酒中遂识谪仙人。当年乞得归来地，十亩湖光尽不贫。"}