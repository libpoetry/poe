{"id":"1109348","title":"南窗诗","dynasty":"宋","author":"刘攽","text":"习静觉自逸，养恬遂忘俭。始知一席安，不比千乘忝。微风触乔木，清气袭珍簟。心空物莫喧，神超梦无检。簟瓢敢望回，弦歌欣与点。彼哉晋楚富，吾道安用慊。抱书南窗下，日午天光亮。阴阴夏木长，翙翙巢禽鬯。因之省疏慢，亦喜就閒旷。散帙寄忘怀，曲肱从所尚。临文眩今古，抚事杂欢怅。劳形竟何为，有心得非妄。释卷忽自娱，收视已神放。远从华胥游，却立钧天上。万缘倏皆空，至乐了无状。悲哉俗学徒，头白迷归向。"}