{"id":"667967","title":"自三台河泛舟至凤岩","dynasty":"明","author":"王廷陈","text":"尝蓄水云兴，兹乘风日和。缆牵仍击汰，棹辍且随波。窃慕太公钓，犹钦孺子歌。野风散兰杜，潭影翳藤萝。曲岸行逾近，支流入转多。虫鱼冲艇跃，鹅鹳狎人过。渐觉傍洲退，回看远岫罗。诡容缘爽出，逸思向空摩。严子濑若此，秦人源匪他。再来津恐失，归路奈愁何。"}