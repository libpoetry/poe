{"id":"560516","title":"题周景玉杏林思□卷","dynasty":"明","author":"徐庸","text":"匡庐山下春风动，杏树成林誇董奉。吴门杏树异匡山，白发仙人手亲种。仙人自是濂溪孙，皎皎清心玉壶冻。红尘车马不追逐，只把诗书日歌诵。每逢二月花盛时，携酒游观步频纵。绛雪香中或醉眠，一朝遽作邯郸梦。仙人有子能跨灶，自睹遗芳独哀痛。星霜回首几清日，况复羲车急奔送。栖迟未作千里驹，老大空为九苞凤。至今抚事即凄然，那得承欢开蚁瓮。深恩罔极宁可报，求赋诗章亦何用。白□虽废已多年，共教相传最为重。因君起我孝思情，掩卷悲伤一长恸。"}