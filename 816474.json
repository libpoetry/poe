{"id":"816474","title":"金陵怀古二首","dynasty":"清","author":"彭孙遹","text":"杜宇啼残百感生，西风建业旧神京。诗成狎客遗簪会，酒泛诸郎按曲声。江外羽书空络绎，禁中刀敕正纵横。大官别有长生药，不假天台刺史行。万里山陵万古愁，南司北部总悠悠。屠沽自立宫中市，灶养争除关内侯。肯向人间求故剑，谁从阙下问全鸠。姑溪幕府空貔虎，一夕龙车不可留。"}