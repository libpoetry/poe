{"id":"1130149","title":"颂古四首","dynasty":"宋","author":"释鼎需","text":"入息未尝居阴界，出息何曾涉万缘。一声渔笛离南浦，依旧芦花深处眠。池阳面壁许谁知，万古孤峰对落晖。才见攒眉便回去，早知不是丈夫儿。闭门入圃太周遮，一唤回头便到家。良遂知时人不委，海山空映夕阳斜。言言言兮，飘风洒雪。默默默兮，雷輷电掣。藕丝孔里骑大鹏，等閒挨落天边月。"}