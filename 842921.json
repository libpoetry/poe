{"id":"842921","title":"文文肃震孟致刘练江职方永澄手札十通为露苑题","dynasty":"清末民国初","author":"陈宝琛","text":"文肃释褐初，明祚已衰晚。讲筵屡纳诲，入阁未席暖。一瞑桑海前，卷怀不复展。所契刘职方，早夭党祸免。平生切劘雅，累札见恳款。断断辨清介，意故鄙熟软。任事先知人，朝局适与反。可知志节士，穷达言必践。束帙还黎侯，追味犹潸泫。"}