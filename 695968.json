{"id":"695968","title":"岁除閒居作二首","dynasty":"明","author":"欧大任","text":"閒居岁已除，物役免纷逼。月穷会玄枵，昏中丽东壁。偃仰一室内，乱帙理书籍。家无儋石储，乐分敢求益。中馈进盘蔬，浊醪会亲昵。所欣怡母颜，馀者不足惜。来日幸自多，去日岂复得。一觞且共持，笑语陶今夕。山楹植幽兰，芳馨未云息。素志良独勤，冲襟稍能适。人爵非所营，勖哉慎明德。遵养顺时晦，逃虚寡尘鞅。倏忽兹岁周，荏苒华年往。卉木自衰荣，阴阳递消长。蓬室诚寂寥，悠然寄心赏。久已谢交游，稍足供俯仰。出门聊骋望，天地一何广。曾身戒深省，孟气贵善养。蒙庄托逍遥，鲁连事倜傥。平生晞古心，微尚不可枉。贫贱良亦难，富贵岂能强。履运悟玄言，沂风继幽响。愿释区中缘，永协沧洲想。"}