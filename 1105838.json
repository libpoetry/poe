{"id":"1105838","title":"次韵赵积中慈湖即事","dynasty":"宋","author":"王之道","text":"江南七月旱不雨，捲地风霾翳寰宇。夷门先生有底忙，车马东游亦良苦。干戈九载予心哀，乱离谁复歌南陔。喜君父母老相守，调官仍逐金陵来。入室儿童隘函丈，想见綵衣还谑浪。挂冠如欲赋田园，一水淮乡足閒旷。嗟予留滞行当归，秋雨夜寒闻捣衣。短檠明灭泪眼暗，谁令不寐心如飞。山色湖光过雨清，江边归骑净无尘。先生有酒快吾取，相逢少见如斯人。平生可惯偿诗债，追骥疲驽况加怠。不妨对客自挥毫，文社于今有淮海。"}