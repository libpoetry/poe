{"id":"1055844","title":"唐公兄惠顾海上既行辄有诗奉送","dynasty":"宋","author":"李之仪","text":"忆昨扁舟下京口，六月江头浪如吼。一笑还寻浮玉叟，山半飞云似招手。月明上船萦宿酒，倒摘沈星疑犯斗。夜深归梦彻东吴，觉来落月穿疏牖。山僧流连强终日，黄昏归鸟凌风疾。玉骨萧森病枕馀，一语才交复相失。先生高节如古人，薄宦淹回行路尘。海城寄食不自给，暂喜持杯同探春。春风花草来踆踆，微红淡绿意旋新。相从白发情未压，底事促别声悲辛。淮陵欲到嗟无因，想见蔓草萦龙鳞。浦光亭南拍堤水，冉冉落日低孤坟。到时春色应已迟，满树黄鹂初啭时。凭将一曲原头泪，为洒南坟松树枝。"}