{"id":"773143","title":"保生帝","dynasty":"清","author":"许廷崙","text":"保生帝，不医国，当医民，功德在民宜为神。喧腾五月龙舟开，海上王拜帝君来。帝颜微笑送王归，五色香花夹路飞。霓旌风马不得见，袂云汗雨空霏霏。归来倾箧坐叹息，斗储忽罄虚朝食。巳抛绫锦劳歌喉，又典衣衫换旗色。清时乐事人所为，浇风靡俗神不知。神不知，降祥降殃天无私。"}