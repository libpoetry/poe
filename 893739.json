{"id":"893739","title":"和史浩曲宴澄碧殿诗","dynasty":"宋","author":"赵慎","text":"揖逊荷帝尧，寅恭五元祀。治道贵清静，圣言有深旨。谁歌元首明，自得股肱喜。跻民期仁寿，距肯中道止。力农乐彼田，坐贾安于市。岁行阅丰登，国论销委靡。予力初何能，济济赖多士。矧予有元老，中立而不倚。居东逾三年，不远来千里。未遂赤松游，辍诵青琅蕊。皓首持六经，日侍明光里。翼乎鸿遇风，纵矣鱼在水。儒行绝瑕疵，道心无尘滓。挺挺松柏姿，巉巉山岳峙。予惟日万几，至仁同一视。西成锡小宴，促坐才尺咫。湛露愧歌周，置酒非封齿。归美见新诗，如卿能有几。眷言澄碧行，胜赏得迂趾。亦屡引公卿，对此谈政理。虚心欲受人，忠言资逆耳。朕瘠天下肥，至乐无易此。颇念文武疆，六合尚殊轨。东都会诸侯，宣王昔于是。期尔罄嘉谋，使我勋业起。勿以方燕颐，所书聊复尔。卮酒正须釂，话言未能已。都护万年觞，何当至庭戺。文章藉老手，直笔中兴纪。载嘉矍铄翁，焉得辞骫骳。"}