{"id":"1177206","title":"哭王赞府","dynasty":"唐","author":"陈陶","text":"白水流今古，青山送死生。驱驰三楚掾，倏忽一空名。金玉埋皋壤，芝兰哭弟兄。龙头孤后进，鹏翅失前程。愁变风云色，悲连鼓角声。落星辞圣代，寒梦闭佳城。伊昔来江邑，从容副国英。德踰栖棘美，公亚饮冰清。大厦亡孤直，群儒忆老成。白驹悲里巷，梁木恸簪缨。陇遂添新草，珠还满旧籯。苍苍难可问，原上晚烟横。"}