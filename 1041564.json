{"id":"1041564","title":"雷氏子推迹石鼓为隶古定圣俞作长诗叙之诸公继作予亦继其后","dynasty":"宋","author":"刘敞","text":"结绳既亡书契出，文字变化尤倏忽。太山七十有二代，遗事昏昏万无一。岐阳石鼓起晚周，宣王之诗史籀笔。天下金石凡几存，此当为甲彼皆乙。体势鸟迹杂蝌蚪，词章车攻与吉日。六书既废小雅缺，能使兼存此其实。韩公昔尝歌感激，若弦周诗播琴瑟。雷生今复隶古定，如破鲁璧传简帙。道之难行乃若兹，二千年间能事毕。先王亲用必贵本，流俗玩文因丧质。此虽于今似不急，岂不班班见儒术。藏之天府自其所，大训河图亦何物。会稽群玉久冥寞，漆简韦编尚彷佛。昔人虽死名不朽，智者能为巧当述。太学先生事起废，诵此勤勤救埋没。会令永与天壤传，不比酒诰俄然失。"}