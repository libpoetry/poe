{"id":"268008","title":"高阳台·南昌夜闻大风","dynasty":"现代","author":"何振岱","text":"旋树才喧，排窗更厉，天公一噫难平。万窍同号，不知何处先鸣。悽钲怨铎都沉响，近深宵、瓦击垣倾。梦频惊。铁骑边驰，百万军声。平生浩荡江湖兴，记飞涛千顷，孤舶曾听。快意长风，犹疑鼓楫堪乘。几时短发催人老，看飘花、春晚江城。漫销凝。招鹤扶摇，梦绕青冥。"}