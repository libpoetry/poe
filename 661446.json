{"id":"661446","title":"题可庵老人写竹","dynasty":"明","author":"史鉴","text":"国初写竹王舍人，笔端生动妙入神。风流太常继其后，片纸一出人争取。可庵老人得此传，声价在人尤赫然。江南贤豪动百数，家家屏障生风烟。前年寄我雪竹图，天地惨淡云模糊。大枝横斜小枝亚，金鞭击折青珊瑚。今年写竹吴江见，写出千人万人羡。鸾凤盘空云日翻，蛟龙出海风雷变。鹧鸪无声锦瑟稀，湘娥披云未遮面。老人老人勿自珍，笔力转多方绝伦。高山流水志有在，莫谓识面无其人。"}