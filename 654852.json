{"id":"654852","title":"拟上乞休之疏复叠前韵","dynasty":"明","author":"倪岳","text":"秾华逞桃李，孤芳笑兰菊。剖心谁与明，刖足空自哭。愁梦积雨惊，望眼浮云触。已判百念冷，宁遣一身辱。媚时非所能，守已聊亦足。行藏固由天，进退讵云谷。薄田犹可耕，大带那须束。遐哉谢交游，允矣乐幽独。绝弦韬我琴，韫椟全吾玉。拟办季鹰舟，岂待巫咸卜。"}