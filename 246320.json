{"id":"246320","title":"台城路·庚寅上巳丰城雅集时玉树方闻震警","dynasty":"现代","author":"王蛰堪","text":"一天花雨催春暮，魂销剑池诗酒。座上陈蕃，樽前孺子，神接兰亭时候。龙光射斗。尽箫客才人，曲星文宿。自古风流，漫将词笔话江右。京尘懒开倦眼，阴晴关冷暖，天意难叩。嫩约前盟，今鸿旧雨，泪惹相逢衫袖。霜毫看取。正韵逐尖叉，展缣题就。别有伤怀，劫边惊地吼。"}