{"id":"700390","title":"次韵呈陈兵侍高吾杨太仆闻山二年丈兼自述三首","dynasty":"明","author":"顾璘","text":"东山归卧久，何日理安车。待月桥临沼，吟风竹满墟。道高公望属，心远俗尘袪。白首枢衡地，经纶力有馀。暂辟留侯谷，聊巾陶令车。清风高省阁，礼俗变乡墟。庭晓鹤常报，座寒蝇自袪。峥嵘康济略，仍在笑谈馀。偶回驱犊手，来上画熊车。问俗仍周史，扬旌漫楚墟。凤麟忻并睹，豺虎叹何袪。直道三王化，空怀百代馀。"}