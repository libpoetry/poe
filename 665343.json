{"id":"665343","title":"答毛汝厉侍御","dynasty":"明","author":"郑善夫","text":"仲夏夜向短，忽忽不得寐。所思眇天未，鸿雁冉而至。佳人隔湘波，遗我云锦字。开缄珠贝光，亹亹见深意。绸缪梅剑言，噫譩胶漆地。时危先金甲，儒服久沦弊。感子情义重，难以笔舌记。念昔在京师，邂逅意交质。文章讵足传，偏爱无妒忌。逢人说项斯，益见君子谊。我生岂土木，啧啧赏风味。顷来趣南方，骢马金络辔。侁侁表干臣，赫赫天子使。始识豸绣衣，已褫魑魅气。如何驾鼓车，乃用此骐骥。所幸日亲炙，慰我色憔悴。公门数十寻，不见所深邃。俯心下微贱，此辈一腾沸。平生诗百篇，缮写入箧笥。自愧交游间，何敢复当是。鄙夫昧逢迎，动辄得詈戾。遽意遁樵渔，横逆莽复炽。非子善解排，何以控轩轾。凝情外形骸，奋舌略荣利。岂无英乂者，与我独投契。朱炎射北林，樯乌荡离思。恻恻芋原屺，悠悠岊江涘。楼船忽复解，我马何当系。江山一搔首，天地双挥泪。君才万夫敌，伟矣瑚琏器。富贵何可言，勋名会多事。九域悲风尘，三垂更烽燧。疏瓜莫华滋，短狐暗窥伺。先帝在天灵，仗尔济颠踬。桓桓裴晋公，彪炳于史氏。王通虽铲采，恋阙心尚閟。太平十二策，寂寥昔曾试。持危良独难，避色信所致。古今贤达士，用舍各行志。赠子猛虎篇，高歌发欲竖。"}