{"id":"701053","title":"拟古诗七十首（录一十三首） 陈思王植赠友","dynasty":"明","author":"盛时泰","text":"往祚颓已久，大业缅方新。仰视圣皇德，承胤为我亲。暇日荷休明，高馆集众宾。中厨列庖馔，水陆备鲜鳞。凉风起天末，皓月照秋旻。感此四海士，无言越与秦。共生盛明世，矫矫如凤麟。芳茵吐华烛，气蒸为烟云。酒行不停觞，循转犹车轮。挥毫赋诗篇，影落响必臻。泛泛邺河水，同为藩翰臣。忝承宗社寄，金圭积我身。管弦娱耳目，佳人世所珍。常恐远志促，有怀不及伸。愿同慷慨士，居处得依仁。庶以展节义，岁晏奉殷勤。华堂秉列炬，光景中夜全。欣此良宴集，侍坐俱忘还。自惭铅椠徒，得以厕芳筵。四座尽妙士，醉后唱高言。挥毫不停飞，侍女出邯郸。年齿二八余，桃李为面颜。促膝进旨酒，雕楹奏鹍弦。一饮尽百卮，不惜年岁捐。岂不念穷困，所托在芝兰。馨香入怀袖，永矢愿弗刊。凄凄三秋时，寒风夜及朝。霖雨天中来，湿我旌与旓。我本从征士，道路走已交。飘飘如飞燕，不得归故巢。腹饥衣又薄，海隅久飘飖。盛年不可再，壮志日已消。逆旅逢主人，四壁多矰蛸。自我于役来，愁多欢弥劭。况此观获时，中心感田苗。漂泊不可拾，弃此东作劳。双泪落已尽，私意犹自胶。哀哀发短咏，聊以奏长谣。居人如见和，丝竹奚相嘲。曾读海岳传，天地以为家。岂羡人世荣，倏忽如蕣华。三岛多奇峰，金银生异花。不饮亦不食，但思餐云霞。云霞结彩绣，文螭为轻车。佐佑有玉女，婉娈成姻娅。下视东陵生，空种青门瓜。终身辞一侯，不解为丹砂。丹砂信可学，仙路原非遐。震旦值熙阳，首夏时清和。缅怀鹫岭地，兹夕降奢摩。明星一悟法，慈悲周九阿。撚花陟宝座，花影何婀娜。阿难笑传意，外道生障魔。岂期一茎草，可为千丈柯。历劫已无数，未来今已过。嗟予禀夙愆，幸得渡慈波。巍巍鸡足山，众宝何嵯峨。一自法鼓息，昏夜徒吹螺。禅解既已鲜，支离何众多。空有澄观理，不聆帝子歌。遂使阎屠人，终日疲婆娑。真性了无取，千载如一俄。颠倒识浪中，仡仡复蹉蹉。哀哉此众生，忍闻修多罗。渡海必以筏，无筏难涉河。渡竟还自渡，由旬与刹那。寄言后世士，讽诵无怠跎。罗衣空自熏，舟航不惭憩。情知流水长，自恃剪刀利。将刀欲割水，如花还引蒂。欢悰自久暂，侬情无难易。朝旭忽杲杲，夜漏复丁丁。妃子怀湘浦，文君问长卿。流英辞嫣红，芳苔敞初碧。感兹春日晴，欣此夏云色。高天下薰风，中林启瑶席。闲怡众蔚舒，静悦清商激。怀中瑶华音，门前车马客。怀刺始见投，牵裳不假帻。容辉一以遘，琴樽惬所适。骂坐无往人，投辖有新迹。幸此休沐闲，无言朝请迫。明星方在户，鸡鸣以为则。生长在大梁，好与侠少游。侠少有骏马，银鞍千金锼。晓日骑马出，夜听弹箜篌。酒酣不自惜，掷与黑貂裘。平生重然诺，不解轻为愁。英风满人口，姓名遍皇州。摴蒲名花下，挟瑟楼上头。昨成辽海勋，得赐双旗斿。肯学蓬累人，栖迟老一丘。功名不解取，白首常多忧。岂知公孙弘，终拜平津侯。苜蓿遍原野，春来马多肥。今日烽燧静，聊以解征衣。置酒召朋侣，日暮不见归。何处射猎去，貂裘间轻绯。昨日已赐爵，前时初解围。军中重胆略，无如君所为。醉拥美人坐，不惜双珠琲。门前罗金钲，庭中插羽旂。锦瑟时一弹，空侯在中帏。杯行不知算，入手如欲飞。为谢众宾客，四座多光辉。何以报天子，从今羽檄稀。孟渚多悲风，入夜复及朝。春来渚水绿，爱此颜色娇。凌晨骑马出，射落云中雕。自从服官来，身得为下僚。封丘一作尉，始觉身为劳。归家视妻子，短发何萧萧。入官已三日，暗觉秋风摇。人生贵适意，何不归掷枭。里中诸年少，安用折简招。在昔马相如，曾题万里桥。何如拥文君，犊鼻谢金貂。始悔出门意，道途空寥寥。从来解歌人，古时有秦青。酌酒不得见，为我陶性灵。空与龌龊士，拘然同一形。红颜一以变，鬒发将成星。狂来且须饮，罄此双玉瓶。暂醉花下眠，忘此春冥冥。葡萄夏初熟，颗颗如紫玉。凉月夜不扃，遂向月中宿。月中有嫦娥，应来下相逐。携我上天去，姓名抛鬼录。我愿为嫦娥，从新制歌曲。一醉十万龄，翻嫌药杵促。素娥不知数，一一向我瞩。我把白榆浆，顷刻变醽醁。素娥意不投，掷我下海舟。长风三万里，知向何方游。龙宫敞双阙，阍者反见求。问我名与姓，身上云烟浮。但知去所向，不计来何由。我见长须宰，呼为人世囚。送我上天界，焉能处中州。海波遂腾沸，浪起如山丘。自予来巴州，得继昔贤后。游览锦官城，功名奚所取。溪边一草堂，缚茅自吾手。宾朋虽众多，性情无所偶。醉来赋新诗，豪荡不复有。建安与西京，肯为人轻售。骑驴自暮归，秋风甘白首。面目虽已黎，精神日抖擞。丈夫抱经济，进则夔龙耦。思以拯苍生，勋庸高北斗。肯为升斗粟，易我平生守。朝夕贵人前，奴颜效奔走。皇天有深仁，兹贬意诚厚。昨游孔明祠，眼见柏纹纽。扶汉岂不劳，三分帝所受。下视曹与孙，心术一何丑。觊觎窃神器，不出汉廷授。一时忠义人，粉身向齑臼。譬彼大厦颠，一木焉能救。我今濩落来，所赖惟亲旧。君王恩未酬，交结得朋友。于以栖余龄，没齿亦何咎。所存喘息在，居然共田叟。饥寒良切身，履穿还露肘。在处与冷汁，聊以充吾口。意气干云霄，自知未为负。岂为活斯须，所贪在杯酒。"}