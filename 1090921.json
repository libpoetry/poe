{"id":"1090921","title":"浮槎","dynasty":"宋","author":"薛季宣","text":"浮槎尔乔木，来从何处村。托迹久非地，湍水撞其根。一辞古岩头，去去随潺湲。上有飞鹭翔，下有白浪翻。浪激信反覆，鹭去无回骞。十浮将九沈，任彼回风掀。飘泊未云已，惊落见者魂。今凭逝川波，故凭川上原。原中复何有，草木故自蕃。洄流溃前汀，薄命乃独存。人生尽如此，株木奚足论。"}