{"id":"105041","title":"汝州王制待以长篇劝予复饮酒因谢之","dynasty":"宋代","author":"梅尧臣","text":"前因饮酒多，乃苦伤营卫。呕血踰数升，几不成病肺。上念父母老，下念妻儿稚。不死常抱痾，於身宁自贵。樊子来劝我，止饮良有谓。公复遗我诗，责我词甚毅。指以年齿衰，非酒何养气。春饮景可乐，夏饮暑可避。秋饮心忘愁，冬饮暖胜被。醉歌人不怪，醉言人不忌。在酒功实多，止酒酒何罪。假如寿九十，今子已半世。不饮徒自苦，未必止为利。胡汨妄与真，恐乖达者意。屈原吟泽畔，方悟独醒累。子居今之时，安免人病议。是以告子勤，子守亦词计。我读才一过，不觉颜起愧。自兹愿少饮，但不使疾炽。书此以谢公，公言诚有味。"}