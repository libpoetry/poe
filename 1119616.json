{"id":"1119616","title":"漏泽院四绝句","dynasty":"宋","author":"陈造","text":"雪翎如扇十钧弓，霹雳声前玉斝空。人似堵墙争指似，少年场里著衰翁。隽游分破北窗眠，笑撚吟髭看控弦。久袖飞驰银管手，为渠涂改角弓篇。将军弓力今羊侃，病渴归来似长卿。抹羽尚堪支十槊，忆看衔尾饿鸱鸣。粹公颇似庐山远，美酒还因我辈沽。想得静看豪饮罢，一灯弥勒伴跏趺。"}