{"id":"813591","title":"得次女泸川信却寄三首","dynasty":"清","author":"李锴","text":"远隔三年面，今朝万里书。夜猿巴峡苦，秋雁合江疏。作妇勤毋恤，思亲病可除。天涯小侍女，相伴意何如。杜母讴歌处，儿今复滞留。云深诸葛庙，花亚锦官楼。文物移新俗，江山似昔游。存亡两不见，悽恻泪长流。敢望生豚子，犹能隐鹿门。轩墀邻虎豹，衣食仰乾坤。白发穷愁豁，青山病骨存。归帆如果发，先到薜萝村。"}