{"id":"766109","title":"贺新凉 叠韵再和","dynasty":"清","author":"鲍之芬","text":"逸句花生管。赋离居、西风落叶，乡心自遣。红豆从来多写怨，总是啼春莺燕。谁画出、碧天凉汉。一片宫商云外度，顿铅华洗尽筝琶掩。屈宋后，词人见。赏心此夕还谁羡。想姮娥、白团扇底，佳期暗判。抛掷流黄机上锦，十二阑干倚遍。也分领、客怀一半。何日秦楼联彩凤，续箫声、共待银河绚。画屏暖，人无倦。"}