{"id":"1108347","title":"梅花","dynasty":"宋","author":"刘过","text":"人间不尽春来意，恰则一枝梅更疏。待得和羹几时在，祗今风月上新除。香气恼人休不得，荒林月里夜相过。花应笑客有底急，客若不来花奈何。冻云垂垂雪欲落，雨涩风悭如此寒。分折南枝与君著，老夫自要北枝看。高门拂日琼为树，呼我不来那肯过。不知此花有何好，寒乡日日用亡何。寂无人语断回程，日落未落孤山横。平湖水阔何许去，傍竹边松自好行。"}