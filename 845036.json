{"id":"845036","title":"先业师陈翔翰先生以庚子十二月朔日讳于今三年矣。秋夜沈沈，怆然旧意，百端交集，作感旧三章","dynasty":"清末民国初","author":"曹家达","text":"樗材法檃栝，拳曲无旧痕。百川学大海，巨细同一源。浮交昔已薄，所负在师门。师门忽代谢，三载殊凉温。閒庭闭白日，重级生軿轩。素怀远莫致，怆恍思旧言。高楼春日晖，结茝揽庭树。回廊带曲室，一一旧趋步。古欢十二载，针砭起沈痼。隆冬素雪飞，桑榆冻已暮。回风动地来，人事变新故。安得三神山，借作长年驻。白露下庭草，寒蝉休树林。独弦发哀歌，中夜调素琴。高言媲教德，观海难为深。忧怀觏群小，呐呐如不任。世无赵文子，焉知随会心。帝乡日以远，言笑不可寻。愿托晨风翮，遐寄冲霄音。"}