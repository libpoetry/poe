{"id":"1121215","title":"病中送丘升叔复入广","dynasty":"宋","author":"林希逸","text":"出岭相逢话上京，归鞍齐卸独南征。风摇五两南州去，月傍孤灯病客惊。莫倚能诗心便纵，大须力学眼还明。无因别后知分寸，得趣深时远寄声。羡子论文见解深，无端聚散苦难禁。虽然后会刚期我，忽漫离筵已著心。穷杀昌黎缘怪怪，谁怜子美独涔涔。寒梅斗雪看何处，还忆花前抱病吟。"}