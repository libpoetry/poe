{"id":"577917","title":"魏节妇诗","dynasty":"明","author":"邓林","text":"结发有成言，白头永相保。娈娈红芳年，良人逝何蚤。誓欲同穴归，高堂阿母老。况有黄口儿，呱呱在襁褓。忍死称未亡，全此父母道。或言人在世，轻尘栖弱草。及时不改图，容颜岂长好。妇闻仰天呼，青天日杲杲。肯同魏皙为，坐视纲常倒。容华固可怜，节义尤当宝。我闻节妇言，清风起襟抱。霜林见劲松，滓泽有芳藻。作诗讽薄俗，共俾还熙皞。"}