{"id":"1107478","title":"童丱须知 稻粱八篇","dynasty":"宋","author":"史浩","text":"后稷星光灿混仪，天教堕地作农师。牛羊腓字寒冰暖，自有神明默护持。方册尝观无逸书，更于七月诵豳诗。周公爱主真深切，稼穑艰难先使知。能述先王播殖功，伯禽之后有僖公。故虽牧养駉駉盛，务惜吾农不起戎。文帝年年下玺书，唯忧农亩不丰馀。匈奴嫚侮吾甘忍，所喜千仓饱贮储。武帝征诛不厌频，太仓无复有陈陈。末年户口多虚耗，却始封侯欲富民。古者四民今六民，为添释老不耕耘。三农重困皆因此，况有张颐百万军。勿嫌糠秕勿嫌陈，当念农家种苦辛。输得逋租盈廪廥，却归耕陇作饥民。代耕有禄及婴孩，饮啄当知所自来。若也食焉无怠事，庶于报国有涓埃。"}