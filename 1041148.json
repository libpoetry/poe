{"id":"1041148","title":"答吴冲卿学士","dynasty":"宋","author":"刘敞","text":"人生若浮云，聚散不自知。昔与子相逢，綵衣汝水湄。两家贺羊酒，道路生光辉。变故一朝革，各在天一涯。我病陈蔡间，固穷莫自持。君为周南居，流涕极所思。日月忽已改，旧游不可追。岂悟群玉峰，携手如素期。感怆从中来，当欢反成悲。求友聆嘉音，喟然见新诗。废学老将落，积忧志益衰。俛仰诸公间，嘿嘿惭见嗤。子我平生交，夙昔聆箴规。相爱当见勖，勿同众人为。"}