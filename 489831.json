{"id":"489831","title":"张师夔关山行旅图","dynasty":"明","author":"袁华","text":"青山盘盘树簇簇，冈峦萦纡路诘曲。长桥如虹横绝谷，崩崖中断喷雪瀑。客子出门霜满屋，石磴荦确驴觳觫。溪头待渡人立鹄，烟水微茫漾初旭。东穷沧海西岷峨，梯扳鸟道航鲸波。重楼复阁岩之阿，安得税驾同婆娑。夔翁八十双鬓皤，饮少辄醉醉辄歌。泉南漫仕廿载过，不归奈此溪山何。"}