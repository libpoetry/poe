{"id":"701637","title":"五月葡萄结颗二首","dynasty":"明","author":"黄省曾","text":"萦空高架紫藤敷，马乳累累缀碧须。大宛灵根天外得，华林仙种世间无。将携稚子尝千颗，更拟山妻酿百壶。却怪直方曾著录，品名何不首龙珠。美实垂垂紫末齐，长枝宛宛翠交低。酒分王母知仙品，种逐将军自远携。莫遣候禽窥竹户，不教珍果落花泥。相如赖尔除消渴，少妇时能捧绿闺。"}