{"id":"1120336","title":"送张端明赴召","dynasty":"宋","author":"周必大","text":"春殿曾收最上科，甘泉扈驾早鸣珂。金陵已奏三年课，玉烛宜调四气和。家传圯上一编书，二纪论思只绪馀。此去筹帷方倚重，赤松那得便从渠。归粟招提刻翠珉，羯胡稽首叹名臣。今闻整辔登廊庙，应有先声詟四邻。管籥分来二十年，何人从此得朝天。介圭入觐由公始，莫把题名取次镌。曾以诗书化蜀人，更恢文教大江垠。诸生亦有如何武，争咏三章转上闻。心正能教笔不攲，古来书法独公知。颜筋柳骨留萧寺，总是甘棠去后思。尺一催归侍冕旒，邦人无路止前驺。却因遥祝南山寿，小作台城十日留。延英引对宠章新，都下传观拜辅臣。沙路缓驱金騕袅，阁间新上玉麒麟。公门如海亦如龙，解榻铃斋独见容。惭愧深知何以报，岁寒千尺涧边松。欲驱羸马从金鞍，顾藉微官进自难。但愿斯民均暖律，小儒不叹广文寒。"}