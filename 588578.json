{"id":"588578","title":"送林惟承掌教安福","dynasty":"明","author":"黄佐","text":"黄河发阳纡，源从天稷来。观澜欣自领，懿此圣胚胎。松楼从予游，卓有不群材。知天得肯綮，胸次罗九垓。文章出馀绪，炳焕干斗台。德足为国华，敛之在灵台。有如潭中龙，蜚动需春雷。安成山南北，杞李连台莱。含萌待施化，此去归栽培。蹇予老栖霞，黄花傲霜开。渺然自兹别，骊歌荐鸾杯。洙泗道非遥，溯自江门隈。鹏飞九万里，入望心徘徊。"}