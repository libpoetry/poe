{"id":"1123644","title":"呈林子方运使四首","dynasty":"宋","author":"赵蕃","text":"去岁都城客，传闻召节驰。深期遂披睹，得以叙乖离。竟复参差是，空成怅望兹。外台知不远，匹马敢言疲。忆自梧州别，怀兹下榻勤。寸心长炯炯，尺素每云云。远地必迂报，高情真薄云。百年公几见，五十我无闻。一代推人物，诸生赖楷模。高风虽莫并，盛德本非孤。物望归台阁，官称复转输。澄清虽雅志，献纳政时须。白发丝难理，青衫叶半枯。自怜谋斗食，敢作恸穷途。试问遥书札，何如迩坐隅。合江趋浩渺，分水忘崎岖。"}