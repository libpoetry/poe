{"id":"1131381","title":"李参政挽诗","dynasty":"宋","author":"虞俦","text":"望重三朝旧，年过八秩希。股肱康帝室，羽翼傅储闱。北阙恩虽厚，东山愿岂违。苍生犹有恨，不见衮衣归。廊庙推良弼，屏藩纪吏师。三孤崇恤典，公座有佳儿。风节萧长倩，诗篇杜拾遗。倏骑箕尾去，名共列星垂。末路怀前辈，分符记旧临。吴兴惭薤本，宝婺仰棠阴。骥子尝倾盖，龙门亦整襟。无繇陪执绋，楚挽寄哀音。"}