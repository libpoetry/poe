{"id":"1128452","title":"九效 天运","dynasty":"宋","author":"葛立方","text":"阴阳寒暑兮运无积，天之成岁兮顾岂一日。羲和敲日兮声作玻璃，桂魄迎宵兮忽挂之。流沙兮扬土，檐涔涔兮又夜雨。严霜苦寒兮万木不花，叶底兮俄茁其芽。星鸟星火兮四时有令，惨舒阊阖兮斟酌斗柄。三百六旬兮岁功始成，细人蠢蠢兮又岂知夫天运。天龙兮负图，地龟兮负书。后皇兮纯孝格天，台衮兮秘画无前。薜荔兮出之水中，芙蓉兮搴之木末。碧玉上兮烟霄远，彤霞烂兮秋水阔。重翟兮顺动，长御兮启引。交鼓兮縆瑟，箫钟兮瑶簨。御玉衣兮珠步摇，赭黄奉觞兮臣妾入朝。建中天子兮百伪纷错，我宋中兴兮天返长乐。四海为养兮子职供，千秋万岁兮慈宁宫。珠丘峨峨兮苍梧远，弓剑杳隔兮九土魂断。边声起兮春草深，木铎无声兮岁月换。上天悔祸兮诱天骄，黄肠素绋兮归路迢迢。抚榇循题兮愁雾重，江河倾泪兮雷霆声恸。行妥灵兮金粟堆，白杨萧萧兮风送哀。匰主兮肖貌，穆将愉兮清庙。对越兮在天，永蒸尝兮千万年。坚木兮不可为圈，鍊铁兮不可为钩。圈不成兮何箕之得，钩不成兮何鱼之求。委吴以筦籥兮复越，事狄以皮币兮兴周。故曰拯乱兮不如图治，锐进兮不如观势。以弱为强兮以予为取，边廷无犬吠兮息旗与鼓。破纽绝络兮民不支，不了兰藏兮举世无医。病在腠兮废汤熨，未至血脉兮乃施针石。布指于位兮息至不知，阴阳倒置兮寒凉逆施。内实兮饵之桂附，中乾兮反投消以蠹。天生卢扁兮授术上池，跻民寿兮至期颐。虎啸兮风生，龙举兮云从。弹角兮应角，鼓宫兮应宫。有熊兮重华，风后兮皋繇。世卓兮眇眇，矩矱兮可寻。申椒兮杜蘅，揭车兮留夷。捋芽兮撷条，芳菲菲兮满堂。梓人兮善工，赤箓兮重昌。苗芃芃兮防莠，桂郁郁兮防蠹。欲苗实兮桂荣，必莠除兮蠹去。吾有少陵之镵兮莠必耨，吾有尉佗之器兮蠹将奚逃。发嘉颖兮昆崙，缭樛枝兮招摇。粒米狼戾兮乐复乐，长涂炎日兮又庇之以垂天之幄。岁曶曶其欲颓兮，久栖身于幽仄。虑脩名之不立兮，聊广遂于前画。搴玉英以自脩兮，结荣茝以佩之。服芰制而荷衣兮，又饰之以江蓠。望阆风之板桐兮，弱水瀰以见隔。造旬始而觐清都兮，求仙梯而未得。沐咸池兮，晞发阳阿。凿井耕田兮，姑击壤以歌。吾有车兮山之阿，吾有舟兮江之沚。任重兮致远，欲行兮谁止。车欲行兮山路槎牙，舟欲行兮底著平沙。吾不能移王屋之山兮，通褒斜之阪。此舟车兮，孰推孰挽。将狶膏棘轴而强挽兮，畏颡泚兮力疲。将编蒲结草而强挽兮，惮褰裳而汩其泥。欲行石兮乘流，吾当求之梓人之与阳侯。"}