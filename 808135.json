{"id":"808135","title":"摸鱼子","dynasty":"清","author":"杨芳灿","text":"望乡园、柴桑松菊，风船小住淮浦。寒潭雪影明漪浸，净浣徵衣尘上。还起舞。忆几载平泉、满座誇豪举。京华俊侣。定酒煖茶甘，清欢浅醉，刻烛引诗虎。长乾好，好在石城东渚。苍波澹宕佳处。五陵游侠挥金尽，短发霜丝垂素。惊倦旅。听独夜西乌、杳杳南飞去。吟身感遇。證后约前缘，林扉深隐，真不羡怀祖。"}