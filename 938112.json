{"id":"938112","title":"再赋 其一","dynasty":"宋","author":"陈与义","text":"堂堂李杜坛，谁敢蹑其址。先生坐坛上，持钺令馀子。由来文字伯，不但表奏伟。高怀淡无嗜，寓兴或留此。平生上林手，避谤淹二始。登临意超然，笔落风雨似。事异柳司马，辛苦记山水。乐哉邦无事，那待猛政理。驾言慰吾民，不愧城门轨。看山笑邹湛，句外寄深旨。岩树阅几客，尚馀尧时髓。抚板歌公诗，未暇知馀事。"}