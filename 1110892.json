{"id":"1110892","title":"伏读二刘公瑞岩留题感事兴怀至于陨涕追次元韵偶成二篇","dynasty":"宋","author":"朱熹","text":"谁将健笔写崖阴，想见当年抱膝吟。缓带轻裘成昨梦，遗风馀烈到如今。西山爽气看犹在，北阙精诚直自深。故垒近闻新破竹，起公无路祇伤心。投绂归来卧赤城，家山无处不经行。寒岩解榻梦应好，绝壁题诗语太清。陈迹一朝成寂寞，灵台千古自虚明。传来旧业荒芜尽，惭愧秋原宿草生。"}