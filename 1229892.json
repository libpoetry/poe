{"id":"1229892","title":"题苏子瞻翰墨","dynasty":"元","author":"郭麟孙","text":"山头崒嵂侵霄汉，片幅之间据其半。河水盘旋寒玉贯，云气濛濛中截断。峰峦回合平若接，山城嵯峨耸楼观。下有森森林木灌，隐约浮空露纤巘。沙平野旷征途远，行人凌竞马欲汗。天机满前呈烂熳，浓墨如新笔凌乱。浑沌凿空太极判，元气淋漓风雨散。若非定以范宽断，谁能展此奇手段。玉堂老仙重称赏，绝笔当为古之冠。牙签玉轴宜倒看，纵得千金慎勿换。老眼摩挲获珍玩，不敢留题只惊叹。"}