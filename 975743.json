{"id":"975743","title":"次韵张安抚李侍郎同赋茯苓酥","dynasty":"宋","author":"项安世","text":"山人采药晞乔松，披云扶石松根空。捣霜饵玉得不死，大药真与神灵通。论功合在金石上，何意坐随脂泽融。谁令千古玉环秽，涴此万壑寒林风。煎膏桐乳彼何物，滑咽润颊誇微功。嗟哉可吊不可贺，吾道至此宁非穷。梁公一生面如铁，阿武家儿看花月。鲁公言言秋霜烈，作文佞仙要仙诀。曲江翻爱软美人，此理至今吾未彻。元忠独立孟青时，晚岁脂韦事凄切。微之年少本不凡，老作瓜蝇岂非拙。精金和铅怕先缺，脂麻煮茗那可说。千年妙质当珀化，一啜微甘差剑吷。作诗自警勿示人，同志相期在全节。"}