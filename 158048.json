{"id":"158048","title":"送吴令常甫之武平","dynasty":"宋代","author":"强至","text":"朝廷重一邑，悼昔容备员。自严荐举法，颇号近得贤。仕者既择地，主恩那罄宣。遐封暨恶壤，十必九弃捐。武平杳何所，闽裔天南偏。林密毒虺藏，吐瘴蟠长烟。冬候气亦暖，里俗衣不绵。旧令昨请代，阙榜张三铨。无人议一往，常甫独不然。丈夫志四海，岂安庐室边。畏避属衰怯，我今幸壮年。所寄有民社，勇去无山川。吴天破新腊，雪片冲离筵。阖坐劝别杯，情厚祷亦虔。药饵慎勿疏，善保食与眠。柂牙起惊涛，饯车散江壖。吏民前涂奔，争迎上泷船。到修府中谒，首低小侯前。主人知才名，应以尘土怜。下车转春首，讼未临婚田。远人喜新君，有诉恐不先。据案扫滞务，一决如流泉。呼儿伴儿戏，邑事乐静便。地宽人物稀，林实杂海鲜。荔子委树旁，毛鱼不论钱。饮食信云美，那肯事宴筵。政休宁闲斋，空肠味陈编。他人保无过，岁满犹自迁。矧君资性好，进业补未全。材长老松干，气强直弩弦。坐养青云资，归着要路鞭。君家新蔡后，清节能世传。岂必因赏格，荐状期联翩。鄙人忝末契，相识由童颠。忧怀自足感，况复别绪缠。君其慰我私，北鸿附新篇。"}