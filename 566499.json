{"id":"566499","title":"送修撰吴原慱归省","dynasty":"明","author":"谢一夔","text":"驱车出东郭，凉飙振清秋。临岐作别筵，满泛黄金瓯。忆昔擢大魁，高步登瀛州。尽读中秘书，文光贯斗牛。故乡渺何许，白云天际浮。椿萱镇常茂，褒封恩宠优。乞归赐俞允，去去不可留。拜舞祝眉寿，此乐孰与俦。常怀浩荡恩，矢心当报酬。上林花似锦，翘首同遨游。"}