{"id":"117629","title":"赋黄鹤楼赠李公择","dynasty":"宋代","author":"苏辙","text":"前年见君河之浦，东风吹河沙如雾。北潭杨柳强知春，樽酒相携终日语。君家东南风气清，谪官河壖不称情。一麾夏口亦何有，高楼黄鹤慰平生。荆江洞庭春浪起，汉沔初来入江水。岸头南北不相知，惟见风涛涌天地。巫峡潇湘万里船，中流鼓楫四茫然。高城枕山望如带，华榱照日光流渊。楼上骚人多古意，坐忘朝市无穷事。谁道武昌岸下鱼，不如建业城边水。"}