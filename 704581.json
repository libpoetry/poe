{"id":"704581","title":"罗浮漫兴","dynasty":"明","author":"黎粤俊","text":"层崖千仞削芙蓉，踏蹬寻芳兴倍浓。金液已成丹灶冷，玉函犹见白云封。飞飞尚想衣为蝶，步步偏誇杖是龙。便欲御风淩八表，高吟四百遍群峰。石楼楼畔即通天，锦绣峰头紫翠连。瑶室淩空堪永日，铁桥高跨自何年。羽车去后人稀到，玉笛吹时鹤共旋。再读黄庭参内景，梯飙吾拟访飞仙。"}