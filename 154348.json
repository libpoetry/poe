{"id":"154348","title":"往年寄子平","dynasty":"宋代","author":"文同","text":"往年记得归在京，日日访子来西城。虽然对坐两寂寞，亦有大笑时相轰。顾子心力苦未老，犹弄故态如狂生。书窗画壁恣掀倒，脱帽褫带随纵横。喧呶歌诗嘂文字，荡突不管邻人惊。更呼老卒立台下，使抱短箫吹月明。清欢居此仅数月，夜夜放去常三更。别来七年在乡里，已忝三度移双旌。今兹惛惛意思倦，加以跕跕疾病婴。每思此乐一绝后，更不逢人如夜行。"}