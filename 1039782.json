{"id":"1039782","title":"答阆州通判吴师孟职方","dynasty":"宋","author":"赵抃","text":"阆州之景天下奇，尝见老杜城南诗。嘉陵江湍清且洁，锦屏山叠雄复巇。醉翁生钟大峨秀，收拾气象为文词。自从屏星副郡治，讼平事简奚设施。幽潜穹大极所有，搜罗咏赋一不遗。州僚俊集嘉酬和，海涛汹涌洪波随。顾余不鄙可语者，联编累轴缄以贻。寸珠盈掬破冥晦，尺璧入手无瑕疵。穷搜囊箧暴侈富，开窥秘啬心惊嬉。竟微一毫报佳况，临纸复辍惭久之。"}