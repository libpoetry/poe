{"id":"405453","title":"换巢鸾凤·咏柳","dynasty":"近现代","author":"汪石青","text":"春梦如烟。又裁纤织翠，剪锦装绵。舞风难作态，亸雨不成眠。东皇青目太胡缠。相思几多，愁边恨边。漂零惯、倩谁画眉痕深浅。娇倦。春不管。花外饧箫，吹暖谁家院。迢递关山，分飞劳燕。宽到茜纱裙裥。惆怅韶华，似当时、旧游无奈都星散。芳菲迟、再消磨蝶揽莺乱。"}