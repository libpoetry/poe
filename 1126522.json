{"id":"1126522","title":"咏欧阳永叔文石砚屏二首","dynasty":"宋","author":"梅尧臣","text":"虢州紫石如紫泥，中有瑩白象明月。黑文天画不可穷，桂树婆娑生意发。其形方广盈尺间，造化施工常不没。虢州得之自山窟，持作名卿砚傍物。凿山侵古云，破石见寒树。分明秋月影，向此石上布。中又隐孤壁，紫锦藉圆素。山祇与地灵，暗巧不欲露。乃值人所获，裁为文室具。独立笔砚间，莫使浮埃度。"}