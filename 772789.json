{"id":"772789","title":"寄题伯卿说剑图","dynasty":"清","author":"朱景英","text":"平生未买耶溪水，那解千里与十步。勇烈伯子说剑豪，绘图要我题诗句。自言用意故自别，须知不袭蒙庄说。书生从事羽林郎，七校移官来百越。又来海外窃斗糈，将领承平虚岁月。衋然动念先将军，遗匣尚留三尺铁。一试克靖萧关戎，再试直捣冉駹穴。龙身虎气经百磨，末路峨峨完大节。男儿三十不自立，忍使前人光遏佚。摩挲此铁铁依然，酬报何曾竭毫发。以此貌作兜鍪人，抚剑傍徨意彷佛。我闻君语睇君图，舐笔欲下还踌蹰。谓君意气颇自负，丹青渲染缨曼胡。周文矩画亦奇隽，讵如此图忠孝俱。卷图还君不敢作，君竟携之去灊霍。海门送别临清秋，隔岁风烟俨如昨。思君不见图亦邈，苍茫独咏期偿诺。诗成寄君君勿嗤，说剑如斯差不恶。"}