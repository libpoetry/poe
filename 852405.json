{"id":"852405","title":"依韵和子瞻游孤山","dynasty":"宋","author":"文同","text":"跨明越，压苏湖，钱塘风物天下无。玉峰孱颜石穿漏，雪海浩荡潮喧呼。旧尝持之诧吾孥，会挈尔去相与娱。宦游若不来此都，腰间綵组徒云纡。子瞻凤咮新结庐，日哦其间兴不孤。平生美志自偿足，休问满眼生萑蒲。有物可比中鄙夫，蜉蝣朝生死于晡。公攘显夺入胠箧，骄稚无乃非良图。子瞻之乐固有馀，辨说是非从鲁蘧。我今有索君勿逋，归日好景为我摹。"}