{"id":"1119438","title":"次韵高机宜送别","dynasty":"宋","author":"陈造","text":"棋枰诗课忆同堂，转首暄寒几蔀章。每叹羁离念陈迹，更因衰病感流光。亟催江鹢休停棹，已信溪禽不乱行。鱼澳芋区真好在，连宵归梦为谁长。士价如君定玉堂，陈陈腹笥汉文章。即今綵笔春争媚，它日青藜夜有光。诗力不劳凌汝辈，才名况自溢班行。清篇见属吾何取，愧闯辞坛阙寸长。"}