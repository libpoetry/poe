{"id":"770148","title":"双头莲•荷花池上为友人记忆往事","dynasty":"清","author":"董以宁","text":"曲水娇荷，是向日芳姿，采香曾寓。隔墙漫觑。怜宋玉无奈，心头长贮。故拨弦索三条，倩冰丝传语。花暗处。绢裹秦珠，投伊更无情绪。闻道薄倖狂生，向鸳鸯社里，铜舆重娶。抛将雁柱。将往事、竟做一池风絮。别向念四桥头，觅吹箫佳侣。真堪怅、锦瑟床边，玉人已去。"}