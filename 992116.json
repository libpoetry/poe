{"id":"992116","title":"观邵不疑学士所藏名书古画","dynasty":"宋","author":"梅尧臣","text":"野性好书画，无力能自致。每遇高趣人，常许出以视。邵侯多奇玩，留我特开笥。首观阮与杜，驴上瞑目醉。韩干貌四马，临流解鞍辔。花骢照夜白，正侧各畜意。系衣穿裤靴，坐立皆厩吏。精神宛如生，于腮复穿鼻。梅鸡徐熙画，竹间寒雀睡。逸少自写真，对镜绝相类。数本失姓名，古胡并老骥。山水树石硬，荆关艺能至。巨然李成者，落笔愈奇异。人物张僧繇，虽传恐非是。其馀又莫究，模搭似未备。周秦已来书，行草楷篆隶。声名旧烜赫，一一果可喜。邵侯爱我曹，咸使纸尾记。况侯有古学，小字刻珉翠。各赠墨本归，怀宝谁肯忌。"}