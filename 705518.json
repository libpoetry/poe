{"id":"705518","title":"瑶花 咏雪","dynasty":"明末清初","author":"彭孙贻","text":"先春冰散入，暝花明没，檐牙高啄。篱梢庭卉，折几枝，都似梳翎冻鹤。玉人何处，正暖炙、鹅笙小阁。倚兽炉、纤指频温，字涩红牙新学。珠帘十二重遮，想此处清寒，不上梅萼。金樽翠袖，生俊煞、呵笔彩毫相角。苦吟句就，忆驴背、旧游如昨。较浅斟低唱今宵，如此风情不恶。"}