{"id":"1095250","title":"题孙伯符墓","dynasty":"宋","author":"韩淲","text":"自无太史慈，孰对孙伯符。群舒有馀地，周郎或知予。既推道南宅，以湿谩相濡。本拟驰中原，扫灭邺中都。天乎许贡客，一箭失壮躯。黾勉付后事，张昭乃其奴。赤壁之火攻，仅可保全吴。公瑾复不长，伯业益荒芜。至今春草生，高坟在姑苏。传言尚相点，经行倍踟蹰。异代岁月速，谁为我非夫。酹酒起英爽，白杨鸣赤乌。荆州或已分，曹刘竟称孤。堂堂破虏冢，归命诚足俘。"}