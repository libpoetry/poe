{"id":"141612","title":"芳草·雨溟濛","dynasty":"宋代","author":"王之道","text":"雨溟濛。年年今日，农夫共卜新丰。登高随处好，银瓶突兀，南峙对三公。真珠漙露菊，更芙蓉、照水匀红。但华发衰颜，不堪频鉴青铜。相逢。行藏休借问，且徘徊、目送飞鸿。十年湖海，千里云山，几番残照凄风。蟹螯粗似臂，金英碎、琥珀香浓。请细读离骚，为君一饮千锺。"}