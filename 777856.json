{"id":"777856","title":"摸鱼儿","dynasty":"清","author":"陈家庆","text":"看无端、绿肥红瘦，天涯是处芳草。怜他来去都无迹，不信流光还早。春自宝。问旧日湖山，佳丽因谁好。鹃啼未了。任一枕惺忪，五更凄断，总被閒情搅。乾坤小。望里关河缥缈。神京遥指天表。青山一发愁萦骨，难遣哀时怀抱。休更道。记取红桑，往事知多少。樽前暗恼。便酒醒无言，苕华锦字，镌出断肠稿。"}