{"id":"508149","title":"芦沟晓月 其四 南囿秋风","dynasty":"明","author":"李贤（原德","text":"南郊八月天气清，囿中万木皆秋声。灵台灵沼足萧爽，似游阆苑登蓬瀛。长堤迤逦疏杨袅，十里芙蓉香不了。翠柏阴摇辇路凉，碧梧影动行宫晓。麋鹿呦呦雉兔肥，鸥鹭浮沈鸿雁飞。兰菊总芳时可乐，稻粱正熟农无饥。时哉游豫民心喜，缅想周文可同轨。惜哉汉武纵高歌，不知耕敛真徒耳。"}