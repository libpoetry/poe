{"id":"588306","title":"项瓯东道人歌","dynasty":"明","author":"王渐逵","text":"君不见瓯东道人骑白鹿，苍虬黄鹄纷相逐。几叩天阍不肯开，暂住罗浮白云麓。玉冠文佩纷陆离，要与南斗争光辉。河鼓吞声蹈榆汉，天孙落锦逃襄机。主张仲尼排百子，冥心直欲寻玄旨。断翻旧案黜疏笺，蠹行空怜二千纪。大毛小郑惊且叹，王肃贾逵吃不言。羲皇上人分半席，独酌玄酒窥无弦。昨宵遥向越山峤，抛却驺舆入林筱。举麾嘘吸走天吴，落笔飘飖骇朱鸟。君不见城南老吏倒衣中，簿书仓遽悽神魂。日中聩眊长挥汗，羡尔青飙散海滨。"}