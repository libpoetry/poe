{"id":"1237059","title":"画","dynasty":"元","author":"凌云翰","text":"溪山花柳斗清妍，几度春来放酒船。画里生绡无一尺，为谁展尽白鸥天。扁舟与客共游遨，风月无边入彩毫。长为江山增感慨，后前两赋类庄骚。柳阴楼阁又清和，拂晓薰风入扇罗。女伴相呼知有约，水边亭子看新荷。山寺风烟一半遮，水香知是落松花。青鞋布袜曾来往，不记云门与若耶。"}