{"id":"1127042","title":"定交诗二首效鲍明远体呈晁无咎","dynasty":"宋","author":"黄庭坚","text":"建酉金为政，摇落草木衰。除瓜陇亩净，邵平无米炊。满家色藜藿，诗书不赒饥。平生晁公子，正用此时来。定交无一物，秋月以为期。执持荆山璧，要我雕琢之。破斧不能柯，况乃玉无疵。危冠论百揆，备乐奏四时。成功彼有命，用舍君自知。收身渺江湖，岁晚白鸟嬉。开径蒲苇中，倚锄望君归。闭塞乃非道，不才当尔为。建鼓求亡子，原非入耳歌。除去绿绮尘，水深山峨峨。满堂悦秦声，君独用此何。平分感秋节，空阔湛金波。定夜百虫息，高论听悬河。执揽北斗柄，斟酌四时和。破屋仰见星，得子喜且多。危柱无安弦，野水自盈科。成道在礼乐，成山在丘阿。收此桑榆景，相从寄琢磨。开怀溟海阔，百怪出蛟鼍。闭藏愿自爱，惊人取谴诃。"}