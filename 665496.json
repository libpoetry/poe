{"id":"665496","title":"太乙山歌","dynasty":"明","author":"郑善夫","text":"吾闻终南太乙峰，乃在于天都陆海之中。巨灵赑屃与天通。丹梯直驾太白窟，金精反射蓬莱宫。西南尔是华夷关，日月平视如跳丸。但见黄河涓涓下霄汉，齐州九点翻波澜。鳌掣鲸掀势何劲，三星不度龙沙瞑。华岳崚嶒徒自雄，渼陂盆盎虚相映。山中之人夐自奇，骖鸾翳鹄凌云逵。袖中剑器拨时危，林猿皋鹤且莫疑。君不见卫叔卿，白鹿云车谒天子。问之不答意何长，兴亡已落纹楸里。留侯谈笑用汉帝，功成麟凤谁能系。孙登长啸苏门山，声似黄钟动天地。达人修身俟世至，得薪用光始有济。才多识寡嵇叔夜，尔曹宁免今之世。吁嗟乎终南太乙长崔嵬，虎视龙兴安在哉。霸王贤达俱尘埃。峰头傥结三花树，从尔黄冠归去来。"}