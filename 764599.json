{"id":"764599","title":"西河","dynasty":"清","author":"毛奇龄","text":"春后雪。衫儿因甚难热。绿丛啼鸟听吹来，嫩簧小舌。可怜谷雨是明朝，又当花谢时节。翠蛾子，谁与贴。雀花镜里谁折。珠娘西去唱杨枝，怨歌几阕。长干断处苦相迎，桃根桃树桃叶。枕屏叠下三四褶。揽流苏，带子双结。枉对金缸明灭。但辘轳井上、咿哑相接。恰夜乌城头啼歇。"}