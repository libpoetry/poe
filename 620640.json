{"id":"620640","title":"百神觞祝歌为梁伯潜寿母","dynasty":"明","author":"区怀瑞","text":"崧台片片紫霞起，飞入沥湖醉湖水。金母龙车三万里，渴龙吸香霞觞里。台边仙子冰雪姿，松花上下金屈卮。洞宫翠老祝融琯，双成舞曲王登吹。人间亦有瑶池路，青鸟传书不足慕。煖烟萱迸吉祥春，宝林桂茁长生树。桂丹萱碧自年年，石室閒居阅大千。未论百神聚环佩，且看莱子乐蹁跹。"}