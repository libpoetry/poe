{"id":"836886","title":"自林圯埔进师，与官军会约由溪洲底攻克斗六逆巢，越日袭取东埔蚋等处，俘获逆徒十三人，作歌纪事","dynasty":"清末民国初","author":"陈肇兴","text":"夜半椎牛召乡里，鸡鸣蓐食千人起。摇旗撞鼓入蛮乡，伐竹编桥渡浊水。长驱转战若无人，逐北追亡如捕豕。杀气朝横狮子头，降幡夜坚鲤鱼尾。忽闻李愬入蔡州，一军欣欣色然喜。请缨直走伏波军，探穴争擒猛虎子。是时官军拥贼壕，马鞭一掷风披靡。有如逐鹿猎平原，彼持其背我角犄。列炬一声光烛天，千村万落无荆杞。可恨擒贼不擒王，黑夜柙中出虎兕。未能当道戮豺狼，徒向空山拾蝼蚁。此曹也是伪公侯，平日作横苦桑梓。一朝缚出绿林中，万姓欢呼彻街市。居人归业乐熙熙，从此一路肃清矣。"}