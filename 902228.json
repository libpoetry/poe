{"id":"902228","title":"喜雨行","dynasty":"宋","author":"张嵲","text":"岁星运行至荒落，鹑尾初占建魁杓。大旱金石皆流烁，旱魃何知恣为虐。大田多稼三百廛，尽是农夫耦十千。一朝焦枯如束管，赤地百里焚则烟。官长视民如视子，常恐岁饥为殣死。并走群望严神祀，却盖斥肩昭勤止。至诚果能格明神，明神为公诉苍旻。苍旻油然兴浓云，浓云郁兴雨如霖。农家不伞走沟遂，抖擞偃禾有生意。诘朝犯晓细□□，缕缕青黄交颖穗。农人以手加额头，使我不死赖宋侯。白老垂髫声呦呦，优游咸歌脱穷愁。陵山攒空插苍玉，舒水拖绢浸寒绿。山高水长岁月续，德我宋侯歌不足。"}