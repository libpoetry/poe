{"id":"1109421","title":"建阳县二首","dynasty":"宋","author":"刘弇","text":"东瓯消沉故王日，俗号剽轻如故实。挟策不数应门儿，雅尚儒人邹鲁匹。顷来官长稍自安，市里颇闻浮诉窒。陈侯健者吾故人，坐致岂康得无术。纱民趁商市日高，红女机杼仍分曹。双桥卧虹上下水，石脊瘦龙狂斗牢。穑登尔场俗丰乐，匹马北客方滔滔。转将身挂利名网，掷此故岁如腾猱。"}