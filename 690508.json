{"id":"690508","title":"寿史纬瞻观察","dynasty":"明","author":"张萱","text":"三春已半日迟迟，寿域初开鳄水湄。放鸽喜逢鹰化候，凭熊况是蛰惊时。璇霄卿月当铃阁，紫极台星傍戟枝。为问华封何所祝，讴歌曾奏九如诗。仲阳佳气满罗浮，坐拟麟符控上游。南粤已瞻新宪节，东方今摄古诸侯。如椽綵笔应千古，破柱雄名擅九州。大业共称三不朽，何须海屋更添筹。"}