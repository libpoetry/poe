{"id":"692984","title":"题梁中丞卷四首 吉士","dynasty":"明","author":"杨巍","text":"宣献平时书已校，不须中秘更燃藜。都门处处春偏好，携酒看花费马蹄。漏转铜龙夜未残，即持白简立朝端。宰臣不喜忠良士，始信言官自古难。榆关西去接轮台，万里烟尘画不开。无限边情空浪说，惟君亲到玉门来。三辅贤声未有涯，春风曾及万人家。至今父老思恩泽，犹护甘棠一树花。"}