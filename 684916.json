{"id":"684916","title":"初秋留别石田阜阳诸公","dynasty":"明","author":"王恭","text":"相逢那忍别匆匆，绿酒清诗兴不穷。病起异乡惊暮雨，坐来高馆见秋风。关河一叶离声里，江郭千峰醉影中。堪笑人生多是别，盍簪能得几回同。石田佳处阜阳亭，几度清游到玉瓶。金井夜凉初叶下，石门云尽数峰青。林间扫榻同僧定，洞里鸣琴共鹤听。正好欢携仍又别，不堪愁思晚冥冥。"}