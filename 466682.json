{"id":"466682","title":"清远连山连州游记 赴连山途中和陈树恒兄","dynasty":"当代","author":"何永沂","text":"半缘山野半缘君，诗酒随缘舒卷云。又是金风瑩玉露，相投意气自成群。访寻瑶寨入笼龛，火种刀耕百不堪。肃立山中方半日，归来几度话阴岚。二三童子醉狂歌，月吐东山噤著魔。起舞万峰腾雪浪，一天光转泻银河。“昭君出塞”“鸟投林”，“再进沈园”泪满襟。未晓相交亦同道，回肠荡气梦南音。大呼世外有蓬莱，阮籍刘伶李白才。醉卧花间群犬吠，笑招岭背一蟾来。横生险象任漂流，橡艇千回击石头。偷眼水清清到底，彩蜓飞上少年头。飞船击石劫难逃，水势如斯枉费篙。此际同舟君我共，能狂百态一时豪。务农何事似神仙，吐雾吞云好问天。世间先有诗难戒，遑论馀生望戒烟。卅年大梦未全醒，风雨横飞隔世情。断井颓垣呼万岁，凄然一笑对山灵。天门万岁人何在，当日红兵已白头。三十四年多少事，相机一闪水东流。平平仄仄仄平平，死死生生死死生。又见新诗惊海内，不知是蝶是庄生。"}