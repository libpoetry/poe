{"id":"174356","title":"谢曾帅养生诀","dynasty":"宋代","author":"郭印","text":"人生不盈仞，中有天地机。哀哉蠢蠢群，沉湎无所知。六根乱尘境，一念落邪思。遂令至真宅，栋宇日颓隳。先生早悟此，寂照通幽微。真火下腾焰，灵泉上生肥。巧妙神明出，功深造化驰。每怜好道人，罗缕为指迷。鄙夫寻访久，肤浅得其皮。向来发关键，一扫杂学卑。五行识颠倒，八卦知推移。兔从月窟隐，鱼向天池飞。跃跃心自喜，扶老得吾师。何以报恩德，昼夜勤行之。"}