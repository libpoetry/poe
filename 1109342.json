{"id":"1109342","title":"和杨褒早春二首","dynasty":"宋","author":"刘攽","text":"雪色留寒风弄和，新阳浅浅故阴多。池冰渐尽泉初洁，径草犹微菊未莎。归雁声音矜久客，晴云意态似妖娥。杖藜穷巷贫非惫，隐几衡门啸也歌。身外閒愁从拨弃，眼前诗景得遮罗。亦知白发非春事，老伴相寻奈我何。少年意气属时和，春入青门乐事多。试著青衫迎暖日，閒骑骏马踏青莎。御风直欲从仙子，奔月犹能及素娥。雁鹜陂前来脍鲤，芙蓉园里去听歌。舞狂相属挥如意，醉起驰归掷叵罗。寄语子云天禄阁，新书尚白竟如何。"}