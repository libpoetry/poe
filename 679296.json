{"id":"679296","title":"田居柬李明府","dynasty":"明","author":"杨巍","text":"自余解兵符，为农向桃岭。病馀犹荷锄，灌园初凿井。所赖明府贤，蝗飞不入境。木棉遍平冈，瓜蔓交野径。朝吹烟气合，日落山村静。时㩦妻子来，瞩此田中景。杂芳娱幽抱，寒虫满清听。往年亦此土，人与岁俱梗。感恩讵有涯，抚事宁无省。是时已秋敛，场圃家家整。烹鸡若罗珍，为黍当啖饼。闻君欲枉驾，老稚皆延颈。"}