{"id":"1126135","title":"东宫寿章","dynasty":"宋","author":"崔敦礼","text":"少阳腾耀毓青宫，玉裕渊冲穆睟容。主鬯克承宸极重，问安勤致寝门恭。温文齿胄全三善，晖润登歌备四重。幼海光浮天序永，珠源衮衮日朝宗。吹铜和气集佳祥，郁郁葱葱震色苍。山岳东明开宝禁，星辰南极注瑶觞。龙楼照日浮秋晓，象辂朝天馥御香。分土莫陪班贺末，咏歌惟祝寿无疆。"}