{"id":"765148","title":"秋夜听家季良志仁弹山居吟","dynasty":"清","author":"张晋","text":"空堂露下月影沉，秋风萧瑟吹竹林。吾家仲蔚发清兴，为我一弹山居吟。横琴危坐意落落，对此已足开尘襟。韵逸调古喻者少，绝无促节兼繁音。七弦了了俱可辨，高下清浊难相侵。白云绕指寒意重，石泉一泻秋山深。何尝有类儿女语，直教折尽英雄心。羌予苦未谙勾拨，中含妙理知难寻。况复频年困奔走，红尘岁月嗟骎骎。中肠谁能置冰炭，此心原不分古今。何日山中结茅屋，壁间聊挂无弦琴。"}