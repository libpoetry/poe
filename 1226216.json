{"id":"1226216","title":"游龙井方圆庵阅宋五贤二开士像","dynasty":"元","author":"张雨","text":"独寻招提游，果得世外欢。昔贤所栖集，画像藏屋端。山僧启锁鱼，不待啜茗乾。修广各异制，精采俱生完。堂堂苏长公，英气邈难干。筇杖紫道服，天风吹袖宽。清献薄须眉，示我铁肺肝。尚馀所施物，片石椭而寒。侍郎胡金华，高括侍中冠。眉间可容掌，手版出中单。颍滨与淮海，秋色亚层峦。参寥独缁衣，颔髭茁茅菅。最后辨才师，文茵高座安。空山一室内，举目皆龙鸾。再拜倾挈壶，喜极重悲酸。去之三百载，归路何漫漫。斯人为列星，下视虫沙繁。宁不念学子，道术救彫残。抵舍亟摹貌，微哉难控抟。梦中傥未遇，展诗时一观。"}