{"id":"863788","title":"五哀诗 故太子中允知洛阳县颍公","dynasty":"宋","author":"王禹称","text":"洛阳富文彩，峭拔四子流。提笔入广场，辞气干斗牛。擢第在芸阁，言事触冕旒。左降宰百里，道胜心无忧。才高耻吏役，放荡不检脩。起应贤良科，下笔不见休。青宫尚淹恤，赤县且优游。轻财粪土贱，高义云天浮。悬磬任贫窭，盈樽长献酬。知己彼何人，凤阁与鳌头。推挽终不起，壮志将焉收。晚年圯桥役，关市良可羞。忽然为异物，寒草封一丘。孀嫠应冻饿，交友谁寻求。遗孙方稚齿，爽秀已遒遒。皇天若有凭，必使光贻谋。"}