{"id":"1122254","title":"寿沿江黄制置七首","dynasty":"宋","author":"俞德邻","text":"商岩赉良弼，周岳生甫申。一贤关世运，六合归吾仁。英英丹霞翁，异代独儗伦。骑驎下帝所，仗钺清塞尘。塞尘行且清，器农不器兵。廊庙端绂冕，永永扶休明。曾城护六朝，长江渺万里。紫盖照东南，屏蔽独此恃。连营步骑屯，列遂刍粮峙。填拊兹匪轻，倚毗良有以。愿言策殊勋，千岁光竹史。军中用范老，幕下罗欧阳。玉人不受絷，白驹犹在场。乃知古君子，致泰由包荒。山深草木萃，海阔珍怪藏。周公昔吐哺，鸣凤纷高冈。越流饮醇酎，街亭正军律。劝惩妙微机，今古轨辙一。韩昭戒梦言，荀攸贵深密。此事难语人，端居幸时绎。父母斯民寄，斯心斯民心。仁哉彼君子，天地融一襟。得情贵勿喜，顾畏如弗任。神明次公政，所至留棠阴。宁使民觌德，兹言良足钦。五龙阅古今，颜貌俨童孺。亦有赤松子，驾鸿凌紫雾。静心遗纷华，定力养冲素。因知龟鹤年，非以服食护。公身天地身，出处系王度。愿言保千龄，持用答三顾。走也晚闻道，曳裾登师门。师门岌数仞，冠佩何訚訚。拂拭长光贾，吹嘘怜苦辛。永言一饭报，眷然清渭滨。燕飞认巢稳，马瘦思草春。何当入钧播，坱圠知无垠。"}