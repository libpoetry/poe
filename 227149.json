{"id":"227149","title":"楚观歌·吾闻楚乡江山多胜处","dynasty":"宋代","author":"赵汝鐩","text":"吾闻楚乡江山多胜处，今之楚观尤得江山趣。万象排拶索应酬，丹青阁笔无所措。大则湘水小临蒸，众流合派银河倾。陶写秋气浸明月，夜波爽透百雉城。右则雁峰左石鼓，双屏竞秀苍龙舞。吞吐岚光飞乱云，凉风暝送两崖雨。江山之趣於此无不宜，朝暮变化愈出而愈奇。最爱鸥鹭甘冷淡，占断汀渚供娱嬉。东涂西抹晚烟翠，渔父归舟卷钩饵。鼓枻而歌倚半醉，中有沧浪濯缨意。杜若一片迷芳洲，凭栏怀古生新愁。更上崔嵬千尺湘春楼，纵目乾坤尽见衡岳秋。"}