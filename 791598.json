{"id":"791598","title":"咸丰庚申四月十三日，江邑失守，东乡民团未散，虽连获胜仗，然早知势不可支，祸临旦夕矣。端午日，犹率族人诣祠祭献，悲号永别。至六月十一日，果掠华墅。自后贼踪不绝，居民东奔西窜，十室九空。忽忽经年，又值端午矣。时暂栖陶氏延野堂，有感而作","dynasty":"清","author":"张玉墀","text":"去岁值今辰，挥泪别先祖。今岁更流离，客舍逢端午。蘋藻不克荐，魂梦谒祠宇。有家不得归，避敌如避虎。一年复一年，春风又夏雨。令节徒徘徊，聊以酌村酤。"}