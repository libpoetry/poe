{"id":"826139","title":"玉漏迟·冬深旅寄江壖，排闷自遣","dynasty":"清末近现代初","author":"叶恭绰","text":"暮色河桥柳。浅碧垂丝，嫩寒添又。倦倚西风，吹冷天涯吟袖。孤馆银屏梦远，蓦去路、烟波回首。芳信久。重忆梅花，小园开后。惆怅急鼓催年，镇画角声中，哀鸿频奏。满地江湖，浑忆剪灯良友。幸有匡庐擢秀。饷诗囊、一峰寒岫。归兴骤。压轻装、缊袍依旧。"}