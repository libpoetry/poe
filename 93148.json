{"id":"93148","title":"送曾无逸入为掌故","dynasty":"宋代","author":"杨万里","text":"吉文江水走玉虹，我家水西君水东。有时相思即命驾，连床夜雨听松风。中间薄宦各分散，南飞驾鹅北飞鴈。朝来驿骑打谯门，有客有客来相见。闻君携家入帝京，椎鼓发船天上行。也能枉辙九十里，来访江西道院僧。诗家两僊宿台省，红药苍苔紫薇影。若问山僧作麽生，日晏莺啼眠不醒。"}