{"id":"689255","title":"赠李献吉三首","dynasty":"明","author":"何景明","text":"西方有佳士，于世寡所谐。横风整脩翰，倏忽超九逵。天门限重关，屡扣阍者辞。济济列仙子，冠裳竞追随。青云蔽阊阖，仰视何逶迤。皎日匿西陆，驰光难遽回。世无鲁阳子，坐惜朱颜衰。东风吹我衣，白日何杲杲。整驾出郭门，脩涂浩横潦。登山采幽兰，日暮不盈抱。采之欲何为，遗我平生好。岂无艳阳花，言子好香草。丈夫有本性，安得不自保。寸心苟弗移，可以鉴穹昊。烈女守闺室，忧日怀寸阴。横琴写妙曲，繁商激阳林。悠悠行路子，谁为识其音。人生处世间，贵在相知心。所以采薇士，甘饿西山岑。"}