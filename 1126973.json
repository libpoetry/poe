{"id":"1126973","title":"杂诗七首","dynasty":"宋","author":"黄庭坚","text":"此身天地一蘧庐，世事消磨绿鬓疏。毕竟几人真得鹿，不知终日梦为鱼。营巢燕燕几时休，在处成家春复秋。岁岁自来还自去，主人无厌客无求。馆甥宫里叹才难，当日同朝听百官。光武早知尧舜事，只今那得子陵滩。少年不爱万金身，歌舞寻春愁送春。满眼纷华心寂寞，长安市上酒家人。薰炉茶鼎偶然同，晴日鸦啼柿叶风。万事尽还曲居士，百年常在大槐宫。古屋清寒雪未消，小窗晴日展芭蕉。酸甘荔子尝春酒，更碾新芽荐菊苗。碧窗凉簟唯便睡，露井无尘荫绿槐。梦入醉乡犹病渴，辘轳声到枕边来。"}