{"id":"224576","title":"黄池大水歌","dynasty":"宋代","author":"王奕","text":"玉斗山人归自鲁，迂途携酒酬谪仙。丹阳滞留十日雨，坐见平陆成长川。不冲不激不澎湃，漫高漫长漫嚣尘。黄地地势低且圹，筑堤种柳名圩田。一圩动是数百顷，耕民缚舍沿郊阡。良苗怀新交翠浪，一刻莽作蛟龙渊。仓皇老释竞祈祷，搬移儿女外牵连。村庄草屋浮断梗，黄流黑气蒸腥膻。市民运土积塍脊，危如燕垒悬杗前。中宵突尔駃一决，尽与河伯裾相牵。或云岳渎潴魍魉，呴沫吹浪如吹煎。昌黎谕鱷许戮蜃，古今此理容或然。粤从天一中入坎，水德流动随乾圜。彝伦攸斁五行汩，君舟民水几覆颠。神姒凿窟逾九载，到今三千七百年。三时粟麦天不雨，苍生何赖无瘠捐。天变不能违者水，民命自以君为天。当今君相即尧禹，蓄积期会谁当先。"}