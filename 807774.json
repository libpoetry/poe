{"id":"807774","title":"沁园春  病中云臣馈我药赀赋此志谢","dynasty":"清","author":"陈维崧","text":"有啸于梁，其来如风，公然叩门。是二竖揶揄，穴人焦府，五穷跳荡，绊我朝昏。鼠斗庭前，蚁喧床下，败壁徒悬犊鼻裈。黔娄妇，空典钗访卜，剪纸招魂。无钱药裹休论。至今日方知扁鹊尊。叹残杯冷炙，谁遗野老，凄风碎雨，孰念王孙。只有贫交，偏承厚谊，管鲍分金古道存。前期在，待稍苏肺气，同问真源。"}