{"id":"566500","title":"送侄用圭任胥江巡检","dynasty":"明","author":"谢一夔","text":"阿咸名瓒用圭字，梧竹丰姿夐清致。诗书法律多指明，卜筮阴阳探肯綮。驱驰仕路廿余年，奉公守法心弥坚。清谈肯学王夷甫，仗义尝怀鲁仲连。?因需选朝金阙，聚首官居几经月。荣除结绶赴胥江，作别其如情恻恻。维时佳节正端阳，菖蒲泛酒玉生香。骊歌载道催行急，万里之官驿路长。此时况值还家便，白发严亲喜康健。升堂拜跪祝期颐，锦服斑衣影相炫。要知王事当奔驰，庭闱勿久耽欢娱。闻道梅关须早度，莫待秋深黄叶飞。胥江自昔称殷庶，比值兵戈亦憔悴。巡司之职在安民，弭盗戢奸乃其最。为官何必论崇卑，但求职称斯为奇。孔子尝为乘田与委吏，亦曰会计当而牛羊肥。勉旃蚤暮宜戒饬，勿纵暴贪事骄逸。曰清曰慎曰勤劳，此是居官真药石。吾宗先世多簪缨，继承戮力腾芳辉。他日政成膺宠擢，肆予亦与有光荣。予言有尽情无已，南海茫茫在何许。丁宁北上多便鸿，频遣音书远相慰。"}