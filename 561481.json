{"id":"561481","title":"和顾中丞出息东郊田舍二首 其二","dynasty":"明","author":"严嵩","text":"清旦漱玉齿，焚香讽道书。朗吟百神卫，万遍袪灾虞。至人昔有语，上智乃如愚。谷虚神以存，累遣体应舒。大隐在城市，岂必侣樵渔。林卧观众芳，水木及春馀。青阳忽巳暮，不乐复何如。览镜彫朱颜，发白不满梳。兴来理瑶瑟，且复对浮蛆。诵君东郊作，吾亦赋归欤。"}