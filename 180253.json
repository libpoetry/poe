{"id":"180253","title":"病中作此·苦热日念秋","dynasty":"宋代","author":"李流谦","text":"苦热日念秋，秋至转多病。枯藤不得力，小室同械禁。形骸老翁然，但未雪绕鬓。秋山叠翠嶂，秋月挂冰镜。进跻闲屐齿，夜语阁尘柄。妻孥生怅望，煮药劝屡进。故人尚记存，折简时一问。年来识真妄，水月空万境。斗蚁非实响，杯蛇亦幻影。谁于炯炯中，屑金作尘眚。酒盏行欲谢，云窗岂复近。唯有妙莲华，胜味方隽永。谁来炷炉熏，佩子法王印。"}