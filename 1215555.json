{"id":"1215555","title":"采薇行","dynasty":"元","author":"黄镇成","text":"陟彼西山，言采其薇。清晨荷锄去，日晚束担归。登山不厌高，山下薇苗稀。斸土不厌深，土浅根不肥。不辞登高斸深土，但念妻儿常苦饥。赤日行天燥土热，流汗被体沾裳衣。家家捣薇根，舂杵声相闻。经旬不粒食，杵重筋力微。汲泉澄粉作饵薄，菜色已觉容颜非。嗟哉田家百苦无休时，野人见之心益悲。达官贵客不到此，日醉华筵知不知。"}