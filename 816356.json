{"id":"816356","title":"海行杂感","dynasty":"清","author":"黄遵宪","text":"稗瀛大海善谈天，丱女童男远学仙。倘遂乘桴更东去，地球早辟二千年。叠床恰受两三人，奁镜盂巾位置匀。寸地尺天虽局蹐，尽容稊米一微身。青李黄甘烂熳堆，蒲桃浓绿泼新醅。怪他一白清如许，水亦轮回变化来。中年岁月苦风飘，强半光阴客里抛。今日破愁编日记，一年却得两花朝。打窗压屋雨风声，起看沧波一掌平。我自冒风冲雨过，原来风雨不曾晴。星星世界遍诸天，不计三千与大千。倘亦乘槎中有客，回头望我地球圆。每每鸳鸯逐队行，春风相对坐调筝。才闻儿女呢呢语，又作胡雏恋母声。偶然合眼便家乡，夜二三更母在床。促织入门蛛挂壁，一灯絮絮话家常。是耶非耶其梦耶，风乘我我乘风耶？藤床簸魂睡新觉，此身飘飘天之涯。一日明明十二时，中分大半睡迷离。黄公却要携黄奶，遮眼文书一卷诗。家书琐屑写从头，身在茫茫一叶舟。纸尾只填某日发，计程难说到何州。拍拍群鸥逐我飞，不曾相识各天涯。欲凭鸟语时通讯，又恐华言汝未知。盖海旌旗辟道开，巨轮擘浪炮鸣雷。西人柄酌东人酒，长记通盟第一回。"}