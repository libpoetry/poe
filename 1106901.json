{"id":"1106901","title":"官成武主簿作五首","dynasty":"宋","author":"王禹称","text":"释褐来成武，始知为政难。每签逃户状，羞作字人官。冷砌莓苔遍，荒城草木寒。宦情销已矣，时梦钓鱼滩。释褐来成武，徒劳自感伤。位卑松在涧，俸薄叶经霜。径拥寒莎绿，门横古木苍。冠缨尘已满，未敢濯沧浪。释褐来成武，经春自愧多。晨炊犹接续，时雨未滂沱。拂榻惊巢燕，陈书起蛰蛾。惠民无政术，尸禄竟如何。释褐来成武，閒思应举时。投人天下遍，瘦马雪中骑。秋卷何年中，春愁到处随。如今名已遂，争敢话官卑。释褐来成武，携家别故乡。北堂微禄及，南亩旧田荒。篱菊飞秋蝶，庭莎叫夜螀。无人慰孤寂，窗月自凄凉。"}