{"id":"1004239","title":"游东坡和柯山潘邠老旧赋","dynasty":"宋","author":"程公许","text":"恭惟廊庙具，岁晚落江湖。岂不三缄舌，深惭七尺躯。若为周士贵，翻作楚囚拘。诗款催供上，皇聪莫可呼。孔融成幸免，柳子岂真愚。瓢酒那能醉，叉钱可得腴。贫虽无四壁，梦不到清都。赤壁一枝笛，寒溪十幅蒲。故交同缟纻，废垒借耰锄。未分径争捷，可怜锥也无。是非端自定，流落坐成迂。四海老泉水，一时丹穴雏。士皆怜大器，手不转洪枢。拟问灵蓍卜，难凭造化炉。喑喑枥下马，汎汎水中凫。富贵危探虎，烟波梦钓鲈。定知铿舍瑟，终不乱吹竽。榛莽开金地，江山称画图。何当麾斗柄，相与第天吴。生世须如此，不然非丈夫。"}