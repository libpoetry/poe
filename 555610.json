{"id":"555610","title":"宽心歌","dynasty":"明","author":"杨爵","text":"此间莫怪会宽心，好向先民乐处寻。寻得一分消百虑，男儿何处不宽心。此间莫怪会宽心，静眼能观古与今。成雨成云他自有，男儿何处不宽心。此间莫怪会宽心，善到居安根自深。一点天真含万物，男儿何处不宽心。此间莫怪会宽心，参透一阳与一阴。要了无穷人世事，男儿何处不宽心。"}