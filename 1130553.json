{"id":"1130553","title":"又溪山堂次韵四首","dynasty":"宋","author":"韩元吉","text":"堂前松竹挺千军，堂外青山万马群。横策时来按文阵，要须笔力起风云。潋潋溪光白鸟前，昏昏雨脚暮云边。一年风景君应记，五月来看竞渡船。九衢尘土鬓毛苍，只有溪山意味长。但得枫林供欸乃，犹胜斗酒博伊凉。梅子青青杏子红，绕城荷叶已掀风。莫嫌春尽无花柳，犹得清樽阿堵中。"}