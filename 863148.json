{"id":"863148","title":"送周仲固运使之官湖北","dynasty":"宋","author":"王洋","text":"梅花满野春欲苏，汉家使者临重湖。使君作意不求异，解使愁叹成欢娱。往年奉法佐廷尉，纵遣狐兔诛封嵎。平生狱吏弄爪觜，民不畏吏从君初。即今持节下泽国，要令比屋歌唐虞。父兄便饱仓有粟，童子莫恨衣无襦。温温和气遍封服，坐运岂必劳传呼。桃花之源诚有无，吾恐诞幻成荒诬。不如使君三圣书，总括万汇包堪舆。一编韦带在掌握，藏之怀抱时卷舒。古今事物不外取，但用指诀开迷途。斯民识路从变化，履泰去否挛中孚。使君早讫外郎课，归奉天子陈王图。他年访我当踟蹰，欲饷白饭陈青刍。"}