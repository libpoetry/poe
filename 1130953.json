{"id":"1130953","title":"雪中","dynasty":"宋","author":"韩淲","text":"雪映山窗白，竹炉残叶灰。寒垂纸帐低，起坐百念催。推枕理吾梦，栩栩鼻如雷。觉来神气中，平旦阳明开。净业与秽业，交战则我微。未能涤玄览，前识相依违。玄冬霜后雪，涧谷慵启扉。天耶其人耶，咸言上上机。今年已有雪，今年亦有梅。梅花与雪片，日夕相徘徊。失喜固莫尔，亡忧尚何哉。不与万法侣，孔蹠俱尘埃。泾渭本一水，浊清我何尤。白雪固为洁，老兴开两眸。须臾冥心坐，薪火时添抽。咄哉皆前尘，秃发不满头。鸟声已鸣春，涧庐雪色深。纷纶五经笥，古人云鉥心。心本理和顺，万缘常逼侵。莫作断灭相，明明去来今。"}