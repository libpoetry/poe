{"id":"283023","title":"琵琶仙·乙未十一月二十日观伶人演长生殿弹词","dynasty":"现代","author":"冒广生","text":"冷落霓裳，更谁问、开宝当时遗谱。无奈客里销魂，愁深屡回顾。浑不信、蛇皮弦子，惯弹得、泪珠如雨。满地江湖，极寒宫阙，回首何处。便从此、铁板铜琶，把棋局沧桑为君诉。多少琼花璧月，总春风尘土。才昨日，淋铃曲罢，怨天涯、肠断声苦。又是一抹斜阳，暗迷烟树。"}