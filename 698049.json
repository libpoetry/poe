{"id":"698049","title":"超真观","dynasty":"明","author":"钟仕杰","text":"珠宫高倚翠微寒，叠阁回廊眼界宽。迤逦近山连远岫，悠扬碧水接清澜。花香映日薰兰榭，天籁随风起石坛。兴罢酒酣归路暝，道人相送出林端。宦游几载赋归田，仙观重临破晓烟。黄鹤楼空馀铁笛，青牛人远剩瑶编。山含水色星坛外，风送天花法座前。对景欲询修养术，世间何处觅真诠。"}