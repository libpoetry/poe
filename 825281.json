{"id":"825281","title":"偶记林颖叔述左文襄语再答几道","dynasty":"清末近现代初","author":"郑孝胥","text":"左侯居军中，叹息谓欧斋。屈指友朋间，才地有等差。进士胜翰林，举人又过之。我不得进士，胜君或庶几。欧斋奋然答：霞仙语益奇。举人何足道，卓绝惟秀才。言次辄捧腹，季高怒竖眉。观君评制艺，折肱信良医。少年求进士，得之特稍迟。风味如甘蔗，倒嚼境渐佳。何可遽骄满，持将傲吾侪。不毂虽不德，自知背时宜。三十罢应试，庚寅直至斯。誓抱季高说，不顾欧斋嗤。君诗貌烦冤，内喜堪雪悲。官裹行相促，老苍仗头皮。八股纵已亡，身受伏馀威。知君不忘故，得意还见思。"}