{"id":"1200884","title":"沁园春","dynasty":"元","author":"无名氏","text":"打破疑团，谢了空花，饮啄随缘。有蒲团禅版，消磨白日，临风对月，可度流年。携个山童，拖条藜杖，闲趁松风影里眠。从今后，袖金针玉线，顿锁为烟。何须祖祖相传。被渭水松风泄尽禅。昔年会向，水中摸月，如今却解，火里生莲。向上宗乘，别无玄妙，十百元来是一千。翻身处，见沤停巨海，云散长天。"}