{"id":"1136343","title":"寄题云屋赵资敬启蒙亭风雩亭二首 其一 启蒙亭","dynasty":"宋末元初","author":"方回","text":"坤三变艮山，天一生坎泉。注谷未浩浩，滴石初涓涓。君子观厥象，有若童稚然。更历几险阻，然后为巨川。始教及龆龀，成功从心年。夫人可为圣，往圣敢自专。果行誓必往，江海迷溯沿。育德滋无穷，昼夜鸣潺湲。云屋有遗老，凿渠玩清涟。时时汎羽觞，坐致兰亭贤。曷时亦酌我，同赋临流篇。"}