{"id":"314866","title":"满江红·不匮三和大厂此阕，悽壮沈郁，感不绝于予心","dynasty":"现代","author":"龙榆生","text":"入道何如，生怕见、河山易色。空自许、忍寒能住，琼楼绛阙。羞与论功樊哙伍，便教穿冢要离侧。听高歌、一曲转阳和，酸风歇。心未死，畴能灭。吾辈事，从头说。倩谁扶浩气，怨留嵇血。大笔应传豪士赋，离人爱踏春庭月。伫清光、炯炯照花来，浮云缺。"}