{"id":"605879","title":"李封君兄弟承恩图","dynasty":"明","author":"卢龙云","text":"余视世间人，岂无兄及弟。荣瘁间同根，具迩殊廉陛。式好任埙篪，名实不堪礼。宦达即齐名，参商逐旅邸。闽海多贤豪，二老表林皋。诗书敦夙尚，水石美游遨。友爱念弥笃，乡闾慕转高。辞荣乐丘贲，家声起誉髦。令德宜寿岂，锦衣炫庭綵。同时荷紫纶，皇恩深若海。锡服相辉鲜，素澹元无改。雏驹总凤龙，移忠未休怠。粤徼已澄清，屏翰出江城。观风过海岱，齐鲁遍诸生。风雨对床夜，池塘梦草情。教仕迭跻膴，黄发逮三旌。"}