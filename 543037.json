{"id":"543037","title":"登高丘而望远海和李白","dynasty":"明","author":"胡应麟","text":"登高丘，望远海，海水何茫茫。齐州九点渺空阔，东西日月悬扶桑。扶桑宫阙连蓬莱，白虹照耀中天台。六鳌赑屃负圆峤，群帝百千亿万纷纷跨鹤游崔嵬。峨岢大舶走徐市，安期一去无时回。我笑秦王乏灵骨，人言汉武非仙才。登高丘，望远海，海水茫茫接天回，使我极目心悠哉。心悠哉，以彷徨。何来龙伯人，濯足临扶桑。一钓连六鳌，揽之不盈筐。煮鳌为臛充余粮，鳌骨如山今已霜。我醉欲卧黄金床，呼吸灵和挟三光。睥聣汉武嗤秦皇，周行八极还大荒。"}