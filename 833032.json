{"id":"833032","title":"寿楼春 题葛毓山词集","dynasty":"清末民国初","author":"朱祖谋","text":"鸳鸯湖词乡。有金风俊拍，黑蝶新腔。几辈同音笙磬，振镳词场。纫楚佩，兰情芳。嗣雅音、曾推丹阳。想浣笔闽涛，呼笺澉月，料理酒边狂。燕台梦，飞花忙。拥青绫觅句，憔悴星郎。同是承平年少，大罗霓裳。桑海换、人琴亡。忆旧游、惊秋沧江。对箧底蟫尘，江关鬓霜愁庾郎。"}