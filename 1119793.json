{"id":"1119793","title":"次韵杨丈夜寒直舍","dynasty":"宋","author":"陈渊","text":"天寒官舍转骚骚，败壁饥虫永夜号。应对短檠呵冻手，只将长卷扫冰毫。官游久矣空环辙，生事萧然孰载醪。亦有从前经国意，拔贤人或望山涛。銮辂盐车等是劳，便逢良乐肯鸣号。秪应末路歌牛角，不及寒窗秃兔毫。世事分明如昨梦，人情端的胜春醪。终当短艇从公去，俯仰江湖戏怒涛。"}