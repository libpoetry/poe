{"id":"1120482","title":"即事二首","dynasty":"宋","author":"周孚","text":"漠漠冥冥氛祲多，人间何地可婆娑。穷途正苦身为累，老境仍嫌病作魔。此日苍生望安石，向时老将忆廉颇。周宣汉武规摹在，谁为君王赋伐柯。曀曀长空蔽夕云，杖藜徙倚莫江滨。孤城风土偏愁客，别岸烟埃欲污人。谩说一言能悟汉，久疑三户解亡秦。风饕雪虐銮舆地，湖海无能泣病臣。"}