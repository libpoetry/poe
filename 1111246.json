{"id":"1111246","title":"王弱翁同年以多病故人疏韵五诗为惠次韵奉酬","dynasty":"宋","author":"许及之","text":"王君圭璋姿，宜在条理科。妙语天发成，瑩彻非砻磨。宗庙要琬琰，世岂无卞和。顾恐太分明，颇觉瓦砾多。斯文万金药，不救俗儒病。卢生谁云邪，夫子未出正。羊肠驾觭轮，鲸澜溯孤榜。噫乎吾道难，自古斗衰盛。江水日万折，衮衮望东注。饥鸢无停飞，不足了雏哺。君看青紫绶，但供折腰具。物理信如此，焉敢辞世故。叶脱秋色静，水落洲渚陈。文昌易为月，翩翩欲相亲。蝉声老逾夏，乍听意觉新。此时酒一尊，不可无此人。心竞事未已，趣了计有馀。彭泽八十日，便可膏吾车。趣时方枘拙，涉世孤舟虚。君无攻我短，政尔吾太疏。"}