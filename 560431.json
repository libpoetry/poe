{"id":"560431","title":"海舟为吴思德作","dynasty":"明","author":"徐庸","text":"百川所纳海为大，放舟于海舟如芥。何人不畏路险艰，一幅云帆自高驾。延陵吴君人中豪，胸次宽广吞波涛。乘流放舟随所往，舟尾巨舵能持操。天吴赑屃带海若，出没惚恍惊跳跃。掉尾长鲸展翅鹏，鼓舞风云真一噱。弱流不隔路几千，举酒便欲邀神仙。十洲三岛咫尺是，仰看红日当青天。"}