{"id":"708422","title":"琵琶仙 吊白舍人苏学士用秋岳琵琶亭志怀韵","dynasty":"明末清初","author":"龚鼎孳","text":"绝代西家，风流容、二老柳堤花榭。管领公事湖山，芳晨并良夜。开柘鼓、云裳雪面，似樊素、小蛮初嫁。鹊尾团香，螭头会食，高韵天假。际升平、金紫神仙，两朝人凑合清狂社。冷眼江峰又饱，觑银戈红帕。飞絮恨、青骢莫系，罗扇泪、哀松同泻。试呼公一片吟魂，夕阳之下。"}