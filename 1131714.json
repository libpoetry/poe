{"id":"1131714","title":"和元卿二首","dynasty":"宋","author":"慕容彦逢","text":"水根山脚最荒凉，子隐颓祠足感伤。廊庑倾颠春草绿，门庭寂静野花香。闻之自可成酸鼻，见此如何不断肠。追想旧踪徒怅望，淡烟浅露忽斜阳。荆吴豪俊最缤纷，功烈平西自出群。节操不惭张御史，功名终似李将军。安仁句语聊书实，宣佩声猷更袭芬。岂谓千年有遗恨，数间颓屋枕溪垠。"}