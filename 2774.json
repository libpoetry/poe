{"id":"2774","title":"涤烦矶·涤烦矶者","dynasty":"唐代","author":"卢鸿一","text":"涤烦矶者，盖穷谷峻崖，发地磐石，飞流攒激，积漱成渠。澡性涤烦，迥有幽致。可为智者说，难为俗人言。词曰：灵矶盘礴兮溜奔错漱，泠风兮镇冥壑。研苔滋兮泉珠洁，一饮一憩兮气想灭。磷涟清淬兮涤烦矶，灵仙境兮仁智归。中有琴兮徽以玉，峨峨汤汤兮弹此曲，寄声知音兮同所欲。"}