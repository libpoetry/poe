{"id":"699380","title":"汤嘉宾以使事入江西将遍游诸名胜诗以送之","dynasty":"明","author":"袁宏道","text":"碧渚苍云路，长帆几叶还。趁秋行九子，携谱看庐山。采药灵溪见，映花石户关。孤藤双竹屦，听尽水潺湲。亦解惊人语，干君数倍难。片鳞犹变化，尺水尚波澜。万卉经春烂，千山过月寒。欲知才大小，试取昔贤看。九派浔阳地，寒潮一叶通。少年姑狡狯，太舌石玲珑。触路飞泉雨，扪碑怪穴风。到时秋正老，江景绘丹枫。携去山盈袖，书来墨满岩。岚光疲瘦仆，泉水洗尘衫。识遍金仙侣，搜残玉简函。楚云青咫尺，汉水莫停帆。"}