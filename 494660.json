{"id":"494660","title":"奉寿毛阁老六十长律","dynasty":"明","author":"湛若水","text":"旧说山东相，东莱更毓灵。近分洙泗润，不了岱宗青。维岳生申甫，斯文睹日星。芝生饶秀色，玉立映明庭。弱冠终军少，三冬曼倩成。汪怀欺汉宪，雅量似辽宁。文彩云中豹，清修海上䴇。九流兼猎涉，六籍在参订。世识公侯器，人誇宰相形。色言无疾厉，胸次没畦町。四世勤供奉，三朝谨侍经。纾徐登相府，洞达见灵扃。黾勉艰危际，裁成靖难能。刚柔须吐茹，剂量费调停。定册终推让，承恩若战兢。居成惊宠利，在治念伶俜。寿域开初度，神都锡百龄。金天授丹箓，紫阁出仙醽。东海誇桃宴，西王说幔亭。未须辞富贵，长与作仪刑。"}