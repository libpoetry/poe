{"id":"537173","title":"寄赠陆丈叔平时年八十城居矣","dynasty":"明","author":"王世贞","text":"支硎旧居花似锦，日日青山对高枕。栏中养鸭自呼名，笼里焙茶仍第品。纵令丹青妙入神，懒与探微作后身。但倾凿落天地老，偶染侧理云霞新。丈人畏俗不畏客，丈人逃名名转迫。骠骑门前聘难致，鸡林市中购即得。近闻颇倦襄阳耕，共惊庞公初入城。间从弘正语旧事，雅嗣文沈称先生。众中论交余最后，每得余言誇不朽。肯向芙蓉池上游，巾箱杂物皆翁有。"}