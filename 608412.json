{"id":"608412","title":"石门行","dynasty":"明","author":"区大相","text":"石门啾啾鬼夜哭，北将诈诱南兵缚。可怜枉死三千人，更有平人被屠戮。忆昔平壤破倭奴，此辈赴难曾捐躯。有功谁分不蒙赏，无罪因何反见诛。本为勤王诬以反，阳言赏给屠俱尽。皇天闷闷旌旆愁，白日瞆瞆风沙愤。从来杀降受恶名，况以私憾杀我兵。无人肯向朝廷说，至今道路犹吞声。谁其为谋石与李，尔曹安得逃天刑。"}