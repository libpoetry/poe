{"id":"171651","title":"念奴娇·水空高下","dynasty":"宋代","author":"陈三聘","text":"水空高下，望沈沈一色，浑然苍碧。天籁不鸣凉有露，金气横秋寂寂。玉宇琼楼，望中何处，月到天中极。御风归去，不愁衣袂无力。此夜飘泊孤篷，短歌谁和，自笑狂踪迹。咫尺蓝桥仙路远，窅窅云英消息。疏影婆娑，恍然身世，我是尊前客。一声凄怨，倚楼谁弄长笛。"}