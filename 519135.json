{"id":"519135","title":"轻薄篇","dynasty":"明","author":"朱诚泳","text":"末世多轻薄，轻薄良可嗤。昂昂倚门第，行行恃先基。金多忽贫贱，尚肯恤癃疲。气豪蔑贤圣，讵知慕轩羲。一餐烹九鼎，下箸犹嗟咨。被服极纨绮，犹云匪新奇。千金买艳妾，色衰竟弃之。四方致名马，一蹶终见遗。结交出肺肝，盟言日星垂。片言苟不合，对面生嫌疑。仲尼称匹夫，造化呼小儿。伯阳道德小，孟轲仁义亏。孙吴岂谙兵，卢扁岂知医。陋兹轻薄子，宜为君子规。薄方惊蝶翅，轻于风柳枝。愿言执其人，为君投四夷。"}