{"id":"274144","title":"疏影·为卢奉璋赋桐影小筑","dynasty":"现代","author":"汪东","text":"回廊数曲。倩琉璃瓦掩，桐枝交擢。叶展轻阴，招得凉风，琴丝暗里相触。朋簪北海杯常满，更坐拥、佳人如玉。惜旧游、踏地歌声，乱入草堂图幅。挥麈谈谐未已，晚钟荡漾处，知近灵谷。不许尘侵，帘底幽香，苒苒开残黄菊。携筇欲去还留恋，恨不并、卢鸿芳躅。待后期、春日舒时，隐约半庭新绿。"}