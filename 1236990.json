{"id":"1236990","title":"赠别夹谷公二首","dynasty":"元","author":"赵孟頫","text":"驱马原隰间，经时不遑休。昔来日在斗，今去麦己秋。王事有埤益，宴安非所求。翩翩晨风翼，一举逝莫留。谁令匏瓜系，自怀离别忧。青青蕙兰花，含英在中林。春风不披拂，胡能见幽心。相去千里馀，会合大江南。促席谈自古，知我一何深。此别虽非远，怀思渺难任。公其爱体素，尚无金玉音。"}