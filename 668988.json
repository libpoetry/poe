{"id":"668988","title":"白马篇","dynasty":"明","author":"沈鍊","text":"白马青丝辔，宝刀束马头。朱衣锦绣裾，意气若云浮。经过斗鸡陌，出入凌云楼。跨马意何如，男儿旧学书。闻说君臣义，仗节欲征诛。虎豹蹲九关，豺狼参两隅。生民何扰扰，诸将复籧籧。东方水流血，西土还报捷。匡世缺雄才，欺君有心诀。马首奋如龙，喷沫立奇功。马蹄轻似鸟，八面振威风。人马两相宜，何如八骏驰。行空九万里，跃马定边陲。"}