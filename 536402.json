{"id":"536402","title":"拟古七十首 其十七 张黄门协苦雨","dynasty":"明","author":"王世贞","text":"昏月初离毕，丹霞复荣朝。女风扶轮毂，雌霓振旌旓。杳杳七曜潜，沈沈二仪交。穴蚁登嵬垤，水鹳徙故巢。土社归狼籍，木偶竟飘飖。立壁俱就颓，曲突黔以消。密液肆沾飞，馀菑及蟏蛸。九徙不足叹，百念徒尔劭。念彼耦耕士，栖亩败禾苗。念彼行旅夫，然桂中夕劳。东征缺斧斨，北禦解筋胶。眇矣发棠叹，弥哉塞瓠谣。厌见沈蛙灶，妻子吐长嘲。"}