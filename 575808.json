{"id":"575808","title":"班姬怨","dynasty":"明","author":"孙蕡","text":"燕燕复燕燕，飞来尾涎涎。朝辞乌衣国，暮入昭阳殿。羽毛一何好，似许令侬羡。遂令同辇人，咫尺不相见。新爱易旧欢，物情有迁变。白日尚移光，君恩讵能遍。怀今思独永，感昔泪如线。秋草沿玉阶，流尘满纨扇。纨扇知妾心，携持自障面。时来即所遇，势失贵亦贱。庭树秋风生，无劳匣中怨。"}