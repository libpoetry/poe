{"id":"702730","title":"南村杂兴次韵陶九成十首","dynasty":"明","author":"董纪","text":"閒居心不竞，无辱也无荣。涧水流来曲，松风响得清。东林因社入，南亩待时耕。敕断相关事，寻思效子平。郊墟鸣吠接，邻曲往来通。好古襟期远，登高眼界空。鹿肥茸嫩碧，鹤长顶深红。何以扶衰老，君臣药有功。白云和地扫，明月就窗赊。囊蓄三年艾，庭栽四季花。旋炊鱼信美，新酿酒偏嘉。稳代青鞋步，肩舆胜鹿车。祈晨投里社，学圃问园丁。高阁屠龙技，重刊相鹤经。浩歌惊木客，幽讨泣山灵。长为催诗债，人来夜扣扃。雾敛山罗列，云来树隐藏。芝田平似案，花宅小如航。侍立皆清秀，交游尽老苍。閒身百无事，天赐醉为乡。尽称家法好，生计孰云疏。妇肯随夫唱，儿能读父书。为花春载酒，因月夜巾车。惟恐声名出，难容只隐居。爱居山水窟，因此托归耕。不仕名逾重，非臞貌自清。神交来太乙，梦谶应长庚。有酒能留客，毋劳问治生。一曲清泠水，深如濯锦江。啭枝花底鸟，吠窦月中厖。鱼罧通西泖，茶烟起北窗。许多幽隐趣，不让鹿门庞。五柳如今宅，云间第一林。竹肥鞭笋出，松老茯苓深。鹅放临池浴，莺听出谷吟。朝冠非懒戴，发自不胜簪。南村风景异，胜似辋川多。山露前峰塔，江明落照波。诗僧留偈别，学究抱琴过。石上残棋局，旁观已烂柯。"}