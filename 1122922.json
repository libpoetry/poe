{"id":"1122922","title":"答颐斋诗筒走寄","dynasty":"宋","author":"胡仲弓","text":"才听檐花点滴声，锦囊入手便欣情。啼乾杜宇春言别，赋到牡丹诗改盟。洗涤愁肠凭酒遣，揄扬心事借琴鸣。诘朝紫翠栏边约，喜有溪毛可絮羹。剪烛西窗听雨声，晓天又弄半阴晴。黄金坞里知无分，紫翠楼前忍负盟。君有砖花占日影，我惭瓦釜答雷鸣。今朝茹素无清供，喜得邻分玉版羹。绿阴团里和吟声，幽事相关雨未晴。莫把越秦分异见，要知李杜是同盟。提壶沽酒墙头报，布谷催耕屋背鸣。满目云山犹好在，何时鸡黍荐藜羹。"}