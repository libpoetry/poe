{"id":"805905","title":"贺新郎五首 其一","dynasty":"清","author":"奕绘","text":"生死无人绾。溯因缘、若无会合，即无离判。一点魂灵投胎后，化出欢娱哀惋。亘百世、牵缠不撕。十二芳年涅盘讫，又何殊、甲子千回换。齐物者，识应远。红尘碧落神仙伴。影珊珊、洞门飞瀑，容颜乍见。万树碧桃花深处，翘楚俨然非幻。至今有、异香盈卷。老梦痕中优昙影，又春风、两度仓庚唤。哀乐事，有涯畔。"}