{"id":"1239567","title":"题李太白像","dynasty":"元末明初","author":"王彝","text":"青天无人代天语，一星西落银云渚。嫦娥戏弄青瑶波，倾向人间金叵罗。龙孙醉吸海为酒，日月双飞织锦梭。仙鬼千年王母宴，谪来醉卧金銮殿。玉环腮上桃花小，玉尖香腻龙涎砚。靴尘暖扑貂珰儿，踏破青天捉月飞，一声叫断扶桑鸡。海枯化作蓬莱雪，梦里长庚大如月。"}