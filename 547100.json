{"id":"547100","title":"明妃曲送可大","dynasty":"明","author":"于慎行","text":"妾本名家子，十五颜如玉。罗绮闭重闺，羞道黄金屋。君王选秀色，早岁入深宫。三年不召见，憔悴泣春红。同时入宫人，一一锦屏中。芳颜自倚能倾国，肯学他家买画工。祗怜寂寞深宫里，不道风尘边塞起。君王一顾不可留，蛾眉远嫁三千里。红颊两行啼，边城草色萋。今宵胡地月，昨夜汉宫鸡。汉宫桃李春如雪，此时缄怨辞丹阙。但使君心悟画图，不惜龙沙愁夜月。"}