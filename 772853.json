{"id":"772853","title":"积谷待价歌","dynasty":"清","author":"许梦青","text":"台阳向为产禾区，一年耕种三年馀。设陴蓄水水潆纾，足禦旱涝勤耰锄。东南其亩皆丰腴，上供正粟资军需。馀米运省济民居，兼及西浙与东吴。迩来海上聚萑苻，运米出洋多疏虞。待价居奇奸商储，斗米千钱庚癸呼。皇天震怒禁雨濡，旱魃为虐良苗枯。齐民同声叹何辜，麻衣如雪祷街衢。蒿目时艰吁嗟吁，荒年积谷胡为乎。贫者仰屋釜游鱼，饥肠辘辘驱雷车。鸠形鹄面填沟渠，长官不问严催租。酷刑敲扑震堂隅，鸿雁嗷鸣哀逃逋。嗟予砚田久荒芜，并日而食食且无。敝衣日典百青蚨，粗粝熬粥胜醍醐。好月一轮上窗疏，好风一榻梦蘧蘧。闭门快读神仙书，饮冰辟谷游方壶。遍洒玉禾如明珠，宜尔室家乐妻孥。"}