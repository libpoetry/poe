{"id":"769125","title":"蟋蟀吟秋燕飞二首 其二 秋燕飞","dynasty":"清","author":"张问陶","text":"秋燕飞，蘋香易销歇，春去不如归。客巢非故垒，主人焉可依。何不呼群聚海国，且待明年春草肥。胡为乎，四郊衰黄鹰隼击，飘飘在万里，犹著旧乌衣。风尘憔悴空尔为。忠臣义士一旦出身许君父，慷慨驱车不复顾。不则故家零落，先畴芜没难为耕。欲归归不得，江湖浩荡随蓬萍。尔岂茫茫身世迫，缘江磔磔徒饥鸣。避伯劳，侣冻雀，平原燕麦纷纷落。暮雨归迷翡翠楼，浓春梦断栖鸳阁。君不见，山丘华屋变桑田，旧时王谢无青毡。羁人游子那忍见，空堂秋草合，落日复谁怜。霜簌簌，风沙沙，乌啼饿鸱笑欲去，天无涯。含凄绕枯树，桃李何时花。于嗟乎，潇湘水阔蛟龙恶，燕兮此肉将安托。客子悲秋惨不乐，月明况有南飞鹊。"}