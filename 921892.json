{"id":"921892","title":"次前韵送刘景文","dynasty":"宋","author":"苏轼","text":"白云在天不可呼，明月岂肯留庭隅。怪君西行八百里，清坐十日一事无。路人不识呼尚书，但见凛凛雄千夫。岂知入骨爱诗酒，醉倒正欲蛾眉扶。一篇向人写肝肺，四海知我霜鬓须。欧阳、赵、陈皆我有，岂谓夫子驾复迂。尔来又见三黜柳，共此煖热餐毡苏。酒肴酸薄红粉暗，祇有颍水清而姝。一朝寂寞风雨散，对影谁念月与吾。何时归帆溯江水，春酒一变甘棠湖。"}