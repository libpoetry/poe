{"id":"299034","title":"买陂塘·送伯英夫子之刑邱","dynasty":"清代","author":"袁绶","text":"又匆匆、送君南浦，离心无限愁思。高堂垂白儿童幼，要妾扶持调理。君但记。恁陌上、层楼凝睇人常倚。风尘况味。叹负米行踪，劳薪生计，谁念倦游子。斜阳里。遥指关河迢递。潮寒休滞双鲤。门前绿遍垂杨树，何日系君归骑。花月底。怕镜里、春红容易添憔悴。年华似水。盼捧檄归来，板舆同奉，把盏共君醉。"}