{"id":"835640","title":"陂塘柳","dynasty":"清末民国初","author":"胡薇元","text":"恨悤悤、好春抛却，海棠阶下风软。朝来妆罢娇无那，正是雪消云暖。帘不卷。要录曲、屏风深闭无人见。情柔意婉。说玉燕长留，金鹅久炷，岂料聚时浅。长亭畔。汉代离宫别馆。今番唫眺都懒。旅愁堆放眉尖上，镇日易凝难散。怕看灞桥柳，青青满地凭谁管。凄凉到晚。又兜上心来，落花芳草，客去凤城远。"}