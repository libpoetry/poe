{"id":"1127853","title":"陈晞颜董漕湖南过零陵用简斋韵见赠次韵谢之又赋一篇述怀","dynasty":"宋","author":"曾协","text":"笔到钟王意有馀，诗章高古过黄初。班行未上论思地，远使聊宣宽大书。乞与丰年均饱煖，更申严令绝侵渔。肯迂使节存支郡，咫尺犹嫌会面疏。平生志不在赢馀，久拟挥毫赋遂初。莫问倚墙空甔石，但令盈几足琴书。幸存茅屋幽堪隐，况有清溪近可渔。剩欲抽簪访松菊，要凭突兀看扶疏。"}