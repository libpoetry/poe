{"id":"938557","title":"汉宫春 其一 寿乡帅范尚书。郡有苍云堂，因古柏得名","dynasty":"宋","author":"陈允平","text":"帘卷苍云，爱初翔凤尾，忽驾虬枝。青青岁寒自保，越样清奇。参天溜雨，带疏苔、密藓芳蕤。天赋与，凌霜傲雪，臞然山泽风姿。他年栋梁共许，记雪山巫峡，曾赋新诗。庭前可人翠幄，葱茜烟霏。高标劲节，有青松、绿竹心知。来试倚，摩挲黛色，一尊相祝齐眉。"}