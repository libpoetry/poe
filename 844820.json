{"id":"844820","title":"朱念陶夫妇五十双寿十首","dynasty":"清末民国初","author":"曹家达","text":"朱子同庚侣，吁嗟五十春。抱奇撄世网，强仕作遗民。大盗起荆楚，中朝孰主臣。桃源寻不得，愁煞避秦人。越水闻诗日，趋庭家学传。娶妻宜宋子，求友得唐贤。选胜开新社，题襟有旧编。回头三十载，惘惘雪泥缘。供职计偕后，刑曹赋式微。似闻残夏病，因得早秋归。风雨宵裁句，湖山暇策肥。翻因圉人累，对薄及圜扉。遣戍乌孙地，翛然度玉关。风沙莽戈壁，冰雪暗天山。野旷兽犹挺，墟寒鸟不还。摩崖寻汉碣，未拟唱刀环。亶父及姜女，梁鸿有孟妻。从知嘉偶配，竟得古人齐。长路挽车鹿，穷荒戒旦鸡。独留将父感，东望一含悽。塔里木河外，乡音杂汉回。伏流注盐泽，落日下轮台。良骥志千里，征夫赋七哀。陶公真好士，一试廿人才。六载赐环日，惊心风木寒。又兼儿妇病，真觉鲜民难。茂草道成茀，旋涡舟上滩。终天空有泪，惭悔久南冠。全局冷灰换，南归薄宦游。丰姿成海鹤，栖息狎江鸥。考古周秦富，狂吟皮陆俦。大朝诸老在，觞咏足风流。百二称觞日，群英萃德门。五行出蕃秀，六子妥乾坤。节傲淩霜菊，晖长树背萱。贻谋方未艾，馀庆在诸孙。敢弄班门斧，今吾亦自豪。怨思兼小雅，沉痛过离骚。上寿侑三爵，遭时感二毛。悲欢类徐广，未合醉醇醪。"}