{"id":"703319","title":"和澹归韵九首","dynasty":"明","author":"释今无","text":"鸡鸣又逐下山风，星落云重路尚蒙。未出朝暾烟在水，既归华表鹤离空。人间寒热一身里，大地悲凉百岁中。世去时移看若此，力穷心拙道还穷。即使重裘也觉寒，推蓬枕畔见层峦。去憎乱石堆高岸，归爱轻帆吼夜湍。无数云霞迂笑傲，几多鸥鸟自蹒跚。近怀不是重重恶，一月那伤行路难。十载龙堆泣大霜，至今无计避行藏。鲸归碧海事还有，僧老青山信又荒。对我崎岖看怪石，愁人曲折是鸣螀。吟魂搅彻浑难寐，百梦无如此梦长。一处心肝几处悬，常啼纵死却关天。欲明是玉难为脚，不去挑柴也负肩。火入巨溟终竭海，丝连危石莫沉渊。洪濛万古无人判，骨似轻埃不用怜。世机倾动似轻梭，何处堪容赞与诃。掘地若能寻上古，补天方信有神娲。猿啼暮岭魂难醒，浪打高岩石易磨。且系孤舟依峡宿，静看寒月照悬萝。摩醯品字一齐开，失路原因得路埋。长见秋风吹鹢首，管收和泪泣驴胎。金轮负铁终成塔，玉露侵人不上台。君已白头吾渐老，三夫市虎谤还来。乞食难逢宇宙清，菊花无计觅残英。正当好境有猿啸，未必愁人尽水声。雨暗忆过三老坳，夜深还下五婆城。独持此意知多少，千尺云峰插石屏。长吟曲岸送归舟，片叶投江影自浮。水落新痕依独鹤，日斜枯木过鸣鸠。心田有路寻难见，鬓雪无声独暗流。纵使云擎石狮子，错令人笑强抬头。远沙常白树常蓝，细碎平生有独惭。且尽悲欢成钝鸟，先欣师友得名岩。木蛇宛转无长短，宝镜明蒙隔圣凡。食蔗流年宜渐好，肯呵涷手擘霜柑。"}