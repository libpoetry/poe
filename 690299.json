{"id":"690299","title":"三峰诗","dynasty":"明","author":"张诩","text":"三峰峙西蜀，高出云汉表。四时秀有馀，万古清不了。可望不可攀，仰止无大小。时起肤寸云，为霖苏亿兆。眷彼三峰奇，中有牛眠地。惜哉一片玉，重泉千古闭。凤去有遗雏，蔚为王者瑞。无为滞丹穴，大展淩霄翅。罗浮起沧海，大洞天浩浩。招手兹三峰，交结胜管鲍。终古两昂藏，一气通旻昊。无穷仁寿福，力为苍生造。"}