{"id":"682084","title":"寄冲彻堂","dynasty":"明","author":"觉澄","text":"平居江北与江南，矫首相望岁已三。近睹百花开烂漫，遥闻千树吼毗岚。白云缥渺连青嶂，明月徘徊印碧潭。一棹扁舟如会面，燃灯清话薜萝龛。赵州在北睦州南，千里同风意再三。扬子渡头凝晚色，蒋王山上叠春岚。夜深渔火明沙岸，天净丝纶钓月潭。见说年来资福好，何如林下坐松龛。"}