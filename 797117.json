{"id":"797117","title":"水龙吟 白莲","dynasty":"清","author":"张珊英","text":"云光月色娟娟，玉颜素靥迎风起。娇姿绰约，含情欲笑，亭亭步细。照水窥妆，凌波弄影，嫣红羞避。想天孙凉夜，冰丝织就，飞落在、银塘里。一桁晶帘半卷。小阑干、露凝犹倚。翠合藏珠，玉盘笼粉，暗香时递。怕是秋风，猛然惊觉，飘零容易。看明珰乱坠，芳心最苦，向人垂泪。"}