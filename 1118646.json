{"id":"1118646","title":"吴娃曲","dynasty":"宋","author":"陆游","text":"满地花阴不闭门，琵琶抱恨立黄昏。妾身不似天边月，此夜此时重见君。忘忧石榴深浅红，草花红紫亦成丛。明年开时不望见，只望郎君忆著侬。二月镜湖水拍天，禹王庙下斗龙船。龙船相似年年好，人自今年异去年。臂上烧香拜佛前，愿郎安稳过新年。多情已是长多病，莫要留心在妾边。"}