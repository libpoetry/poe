{"id":"1144135","title":"谒按察马佥事","dynasty":"宋末元初","author":"王义山","text":"黩货无厌政贿成，几年蔀屋不曾晴。击奸霹雳从天降，烛物晶明揭日行。曩在乌台已风采，特烦龙节更澄清。儿童走卒更相顾，夹道传呼司马名。化瑟新更击巨贪，六条察吏首言赃。划开云睹青天日，全藉风闻白简霜。佥谓激扬须獬豸，如何放过此豺狼。诸生饥欲死难忍，惟有广文餍稻粱。"}