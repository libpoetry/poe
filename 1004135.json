{"id":"1004135","title":"和景韩赠子敬末章韵","dynasty":"宋","author":"程公许","text":"艳冶昭阳妃，娇好浣纱女。盛时一转盼，零落委黄土。彼姝秋胡妇，真节甘独守。炜炜编简上，芳声乃持久。我欲呼绪风，酹以一觞酒。君看涧底松，阅世几寒暑。丈夫要如此，千载可尚友。鬼蜮玩阿瞒，何妨掺挝鼓。平生书五车，一字不堪煮。忾我左右手，双顾石棱紫。忍穷学师道，觅句迫徐俯。横陈味嚼蜡，下笔迅流水。忆昨涪江滨，对吟夜床雨。胡为轻判袂，愁凭乌皮几。人生如飞蓬，飘落无定所。那知锦官城，尊酒又同举。草玄几垂丝，笔力造化补。自我交斯人，短翅思决起。不因得趣同，那觉同心苦。至今浮山梦，历历西窗语。斋厨厌苜蓿，尘甑窘禾稆。忍饥搜枯肠，数息保气母。何当陪胜赏，一醉诗分取。终恐吃期期，输君白玉麈。"}