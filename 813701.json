{"id":"813701","title":"移居八角琉璃井","dynasty":"清","author":"杨梦符","text":"乌衣门巷记曾游，排草披榛径独幽。桑下探环疑夙世，井间投辖为名流。登堂自有千秋意，置我何须百尺楼。最喜散衙无一事，买书十步大航头。不费多金早得邻，王言孙盛往来频。车犹可售能供客，釜不因人且讳贫。深巷月来常半夜，晴檐花暖易成春。可知心计粗还未，卖饼歌时听最亲。"}