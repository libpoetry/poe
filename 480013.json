{"id":"480013","title":"题金人出猎图","dynasty":"明","author":"何乔新","text":"阴山寒飙捲晴雪，白草萧萧冻欲折。戎王校猎晓合围，万骑蹴冰如蹴铁。狐裘狐帽紫绒绦，上凌大碛下深壕。虏骑咆哮声震地，毛群无计可潜逃。鴐鹅戛戛来何许，一片晴云蔽天宇。海青直上鸷且雄，顷刻平芜洒红雨。纷飞鹍鹳与鹙鸧，雨血风毛堕猎场。群酋献获戎王笑，割鲜野食驼蹄香。金轮半坠西山缺，铙管嘲轰向区脱。解鞍絷马未肯眠，笑击黄獐饮其血。白旂忽动鄂诺河，猛士更比金源多。柴潭已涸蔡州破，狡兔虽肥奈尔何。"}