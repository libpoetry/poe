{"id":"576516","title":"奉和圣制钟山祷雨获应","dynasty":"明","author":"黄哲","text":"天苍苍，运乾纲。雨旸时若民乃康，孰令熯旱忧吾王。九土如焚嗟亢阳，天津欲竭阴虹藏。王心靡宁时恻伤，桑林罪己德进汤。斋宫对越腾馨香，真宰默应徵休祥。灵祇率职妖魃禳，先驱丰隆舞商羊。天瓢一举敷四方，甘霖信宿仍汪洋。勾龙后土占岁穰，黍稷报功王道昌。百辟庆忭欢声扬，小臣颂述歌虞唐。四序顺成民弗殃，巍巍端拱垂衣裳。天苍苍，德无疆。"}