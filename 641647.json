{"id":"641647","title":"金仲宣画","dynasty":"明","author":"董纪","text":"上方楼阁层峦颠，钟鼓髣髴云间传。丹梯有路容一到，伸手便可扪青天。霞标东望赤城近，水光下瞰潇湘连。褒斜潜通子午谷，瀑布倒挂香炉烟。曲阑回磴走千转，合抱长松知几年。衣冠何来抱琴客，莫是避世商山贤。夕阳残钓催罢去，西风快帆争后先。金郎笔法拟北苑，咫尺万里多清妍。高堂看画动归兴，明朝亦理松江船。"}