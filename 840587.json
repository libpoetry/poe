{"id":"840587","title":"陈仲恕五十初度赠诗","dynasty":"清末民国初","author":"夏孙桐","text":"临安萃英彦，太邱名德纯。继美有元方，干略尤超伦。三十客诸侯，借箸饶经纶。北征历辽沈，南游及汉岷。中间赋归来，铃阁岸纶巾。时政如乱丝，攘臂言维新。通识贯本末，守道弥龂龂。不闻唯与阿，当仁志必伸。陵谷倏迁变，云雷郁艰屯。慷慨为时出，此愿康斯民。季龙虽枭桀，狎如海鸥驯。记室筦枢要，中书佐衡钧。谋断房与杜，兼之在一身。宇内稍稍靖，岂非赖得人。卓然见几早，为牺避逡巡。聊借朝市隐，坐观蛮触狺。怡情寄古癖，鉴别祛伪珉。得鼎字能辨，拜石轩隐嶙。录凭欧赵续，笔效倪黄皴。翠缃间玉轴，吉云辟嚣尘。自于世味外，盎为太和春。走也初订交，守郡圣湖滨。宓贱治有赖，展禽黜乃频。邦人不我弃，弥愧相知真。侵寻衰朽逼，孤负汲引谆。史局久接席，谈宴意逾亲。常以猪肝累，绸缪代馈贫。孟陬逢览揆，介觞随众宾。愿及君未老，大匡挽沈沦。手造华胥世，身拥琅嬛珍。绿野营新筑，湖山傍清粼。商周迄宋元，瑰宝充牣陈。再添大衍算，金石寿与均。此乐靡涯涘，不可计由旬。"}