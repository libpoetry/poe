{"id":"1213733","title":"龙虎山靖通庵前有古树腹空忽生新竹自腹中而出同山诸友吟咏甚多予乃继韵","dynasty":"元","author":"陈宜甫","text":"山中有古树，矫矫蟠深根。磅礴数十围，秀色何氤氲。铁干霜雪老，苍皮苔藓痕。虚心守贞固，众木同推尊。堂堂此君种，深感母子恩。四月剖胁生，苍苍凌天门。胡为老龙精，养此幻小孙。拳拳慎怀抱，器质如瑶琨。恐是孤竹君，见此再世魂。或疑费长房，化杖从飞奔。峥嵘日已长，期汝未易言。清风满岩谷，直节挺乾坤。扶持得神力，呵护严虎贲。俯怜老大身，有赖清荫存。天寒藉垂芘，风撼为屏藩。相依若唇齿，气味同兰荪。许容女萝附，削去荆棘繁。我歌美真宰，高标在淇园。"}