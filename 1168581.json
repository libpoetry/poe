{"id":"1168581","title":"寄远十一首 其十一","dynasty":"唐","author":"李白","text":"爱君芙蓉婵娟之艳色，色可餐兮难再得。怜君冰玉清迥之明心，情不极兮意已深。朝共琅玕之绮食，夜同鸳鸯之锦衾。恩情婉娈忽为别，使人莫错乱愁心。乱愁心，涕如雪，寒灯厌梦魂欲绝。觉来相思生白发，盈盈汉水若可越。可惜凌波步罗袜，美人美人兮归去来，莫作朝云暮雨兮飞阳台。"}