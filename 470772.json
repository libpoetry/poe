{"id":"470772","title":"漫歌","dynasty":"明","author":"顾大武","text":"酒旗招摇西北指，北斗频倾渴不止。天上有酒饮不足，翻身直下解作人间顾仲子。酒中生，酒中死，糟丘酒池何龌龊，千钟百觚亦徒尔。堪笑刘伶六尺身，死便埋我须他人。此身血肉岂是我，乌鸢蝼蚁谁疏亲？四鳃鲈鱼千里莼，有此下酒物，刘季张良焉足论。左携孔北海，右揽李太白。余杭老姥寄信来，道我新封合欢伯。"}