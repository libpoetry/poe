{"id":"602059","title":"初入词林自述","dynasty":"明","author":"李学一","text":"孔颜去既远，圣学多荆榛。嗟哉世儒生，空与糟粕亲。致主终无术，徒尔荣冠绅。鄙生怀壮志，愿言契道真。探讨虽已久，未能涉其津。值兹圣明世，南宫附跃鳞。更叨中秘选，陶镕帝泽新。峨峨同侪士，益友何纷缤。况复明师在，玄论日夕陈。敢不坚初服，永以答皇仁。入海期得珠，岂云徒效颦。"}