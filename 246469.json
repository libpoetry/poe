{"id":"246469","title":"高阳台·梦外芳期","dynasty":"现代","author":"王蛰堪","text":"梦外芳期，樽前嫩约，十年怕忆霜风。雨暗云深，等閒消却香浓。痴情忍便无馀念，抛恩怨转瞬都空。泣花丛。万树千株，尽是愁红。无常世相终难问，叹魂迷枕蝶，影畏杯弓。路隔人天，蓬山望断千重。凭谁为解三生孽，道今生何事相逢。渺苍穹。碧落黄泉，此恨难穷。"}