{"id":"1117940","title":"和张功父见寄二首","dynasty":"宋","author":"陆游","text":"举世何人念此翁，敢期相问寂寥中。回思旧社惊年往，细读来书恨纸穷。我用荷锄为事业，君将高枕示神通。叮宁一语宜深听，信笔题诗勿太工。佐命貂蝉再世孙，手锄瓜垄傍青门。超腾已得丹换骨，恋著肯求香返魂。正复悲秋如骑省，可令病渴似文园。庭前柏树西来意，握手何时得共论。"}