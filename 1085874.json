{"id":"1085874","title":"泮宫杏花乃阎紫微为教官时所殖复用前韵","dynasty":"宋","author":"王十朋","text":"同年紫微公，昔游帝王家。穿杨百步间，妙不毫釐差。桂窟擢高枝，杏园赏仙葩。手移曲江根，不惮川涂遐。翱翔夫子坛，栽植泮水涯。花好实亦成，诸公欣拜嘉。我来节中和，数树红交加。不见紫微郎，如对紫微花。满堂烂银袍，赋诗丽绮霞。大胜瓜李桃，欲报无琼华。"}