{"id":"129317","title":"排门夫·一家一夫排门起","dynasty":"宋代","author":"方岳","text":"一家一夫排门起，五家一甲单出里。夫须襏襫潦雾愁，与官输木供边垒。沙场草青胡运衰，军书抵急飞尘埃。官须排杈二十万，岩邑配以三千枚。黠贪分头挼裳唾，田里宁容高枕卧。望青径指三尺坟，踏白邀为万金货。残尔家，尔勿嗟，行取金钱宁尔耶。小人所忧在一饭，政坐尔冢残吾家。待吾举火者百指，母已癃病儿垂髽。社朝浸种亦已芽，秧田未翻生荠花。吏呼劝农今几日，典衣已供塘堨册。九年回首奈若何，梦绕江南与江北。"}