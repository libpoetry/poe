{"id":"1106261","title":"挽致政朱司户二首","dynasty":"宋","author":"王迈","text":"枕上功名泪不乾，镜中勋业老犹看。起家喜有千金子，入手才沾九品官。衮衮天朝来锡赉，匆匆人事异悲欢。最怜当日称觞处，桂茂兰芳萱草残。一生铁砚费磨钻，老去耽书废食眠。不惜空门求利果，只将心事博长年。思贤已矣悲行路，福善昭然有老天。他日儿孙须鼎贵，燕山阴德剩流传。"}