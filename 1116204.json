{"id":"1116204","title":"次韵学士兄述怀","dynasty":"宋","author":"沈与求","text":"故国风烟素已谙，结茅端欲占重岚。聚蚊那肯追金谷，号虎真成赋石龛。阨运经过度阳九，幻生颠倒识朝三。它年自有鸡豚约，小阮新居卜道南。葱麦推还井大春，拂衣归伴卧云人。胸中历历蟠三略，肘后时时校六淳。已作移文排俗士，更将要术混齐民。知闲聊复求闲地，岁晚功名恐逼身。"}