{"id":"812516","title":"经一碗泉二首","dynasty":"清","author":"严金清","text":"远别伊吾整策西，苍茫野色暮云低。雪泥何处留鸿爪，沙碛频年破马蹄。塞草春风萌不动，戍灯映月影常迷。轮台总在天山外，烽靖无烦羽檄飞。风尘仆仆复如何，如许春光客里过。谋国渐忧耆旧少，谈心差喜故人多。天边空洒孤臣泪，海上谁挥落日戈。济世才须经百炼，吾侪虽困莫蹉跎。"}