{"id":"129348","title":"次韵程少章投赠","dynasty":"宋代","author":"方岳","text":"十稔眠半村，一醉子万象。向来此方寸，甚矣似元亮。钓石自寒烟，谁知太公望。北山忽移文，猿鹤费寻访。老夫竟何有，豪夺牛背上。时时梦中归。樵笛故悲壮。始予斥祈下，天地方絪缊。纲常几何在，枭啸千乾文。林希亦入耳，掷笔争书勋。群憸并附和，四面皆楚军。当时此事集，不可夷狄闻。风雷忽飞厉，圣矣尧舜君。方今紫宸朝，落落尽圭璧。予虽草茅士，亦有二三策。不愁衫故青，所恨头尽白。古人如可作，雅欲分半席。谁当为斧斤，恐不中柱石。一官乞閒外，此计吾已必。平生刚直胸，不肯偶土木。谏书上文石，亲见天穆穆。诸贤忍不言，诺诺恐非福。急回狂澜倒，何啻焦斧沃。如闻左珰横，尔音乃金玉。因声讯诸贤，往事炳如烛。寒驴灞桥雪，可人天一言。理乱了不闻，衫袖走郎当。老石卧白云，采蕨山之阳。谨毋事笔砚，霜月琱肝肠。买船予亦东，一棹摇寒光。当洗老瓦盆，迟君醉溪堂。"}