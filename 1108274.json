{"id":"1108274","title":"塞下曲二首","dynasty":"宋","author":"刘才邵","text":"北落光摇霜海空，边烽飞入甘泉宫。天家下诏发精锐，健马腾骧冲朔风。羽书四出如飞电，路指萧关旗影转。壮士争酬未报恩，青楼泪脸空垂线。匣中剑作饥龙鸣，流星正坠单于营。将军玉帐晓初起，卧看边风吹汉旌。燕支山头秋叶脱，白龙堆下沙如雪。胶筋漆力胡马肥，骠骑提兵辞玉阙。万甲光寒若流水，杀气高随鼓声起。雕弓一发落欃枪，连天氛祲清如洗。金节牙旗入汉关，捷书晓奏天开颜。玉麟喷香满瑶殿，黄麾仗里排千官。小臣拜舞彤庭下，一寸丹心愿摅写。安边上策古岂无，戒在穷兵事戎马。但敷文德怀百蛮，边尘不动弓刀闲。汉人耕种胡人猎，陛下圣寿齐南山。"}