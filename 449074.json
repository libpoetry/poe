{"id":"449074","title":"苏武慢","dynasty":"当代","author":"陈永正","text":"坠叶旋秋，团鸦噪冷，霜讯天涯凄近。欺人蜡瘦，款夕螀沈，鬓影隔帘曾见。风起横塘，步失淩波，断魂吹转。叹醉醒何世，少年清夜，十年同贱。休更问、日日相思，江间消息，空伴老红流怨。荒凉丛菊，迢递青山，回首芳韶都变。閒数梦华，万感平居，故园长眷。黯倦怀凭晚，残画沧州历乱。"}