{"id":"1252606","title":"晋冀纪行十四首 荆山","dynasty":"元末明初","author":"徐贲","text":"荆山揭高厓，涂山耸横崿。长淮出两间，中断见斧凿。洪流受束缚，浪起石斗角。谁能为此功，在昔大禹作。至今遗庙存，香火乃寂寞。我来问邑人，往事竟缅邈。于时春正深，草木尚荒落。登临欲开豁，睹兹反不乐。更伤卞和泣，三献空抱璞。舟行夜达曙，路入硖石口。平山带孤城，一塔起高阜。问知古寿春，地经百战后。群孽当倡乱，受祸此为首。彼时土产民，十无一二有。田野满蒿莱，无复识畎亩。去程不可稽，欲望敢迟久。秋日何凄其，严风变阳卉。嘉节叶重乾，时菊芬且蘼。临高一远望，俯见城郭里。三关为襟带，双溪流瀰瀰。浮云起天末，鸣鸿在中沚。虽非吾故土，但悦山川美。独游意尚适，况兹值多士。珍殽出丰厨，吴萸泛芳醴。人生虽长寿，良时亦有几。对此不为欢，忧思何由弭。鉴此登山悲，飘飖然已矣。昔闻阳台名，今上阳台路。我因兴古怀，驱车暂停驻。馀基尚突兀，云雨自朝暮。哀猿失故声，野色剩孤树。当时襄王梦，曾与神女遇。幽冥事莫测，万载谁能悟。平原亘千里，巫山渺何处。凄凉宋公子，深情见遗赋。客程不论远，所愁在阴晦。恶风满川来，雨势晚逾倍。船争急流上，寸进还尺退。枯葭夹崩沙，路转百数汇。飒飒孤篷外，琅琅万珠碎。篙师左右呼，坐客默与对。去心虽云迫，前途苦茫昧。德星无复睹，洗耳亦何在。有怀仰高风，令人发深慨。前登盌子城，山隘势欲逼。路回土峭绝，傍夹千仞壁。石状如矩斲，巨细总方直。无泉土脉死，草木尽改色。高巅有保障，重门闭重棘。阴惨行人险，恶意叵易测。信知狐鼠辈，得在此中匿。我生好壮观，努力更攀陟。立久日将晡，浮云渺乡国。峰回抱深壑，下视天凿井。昔人建重关，扼险备边警。键钥久已绝，垣石尚森整。峨峨尼父祠，门掩众山静。曾闻此回辙，无复过斯境。询知乡老言，此事古未省。馀氓数家在，破屋暮烟冷。我行力稍疲，景物不暇领。且为投宿来，惊风夜愁永。盘盘羊肠坂，路如羊肠曲。盘曲不足论，峻陡苦踯躅。上无树可援，下有石乱蹙。一步一嗟吁，何以措手足。途人互相顾，屡见车折轴。少时徒耳闻，今日亲在目。不经太行险，那识安居福。陆行渴怀抱，今渡沁河水。奔腾走百滩，声远闻数里。我来坐其涯，肩担欣暂弛。不意山坞间，偶得见清泚。连朝尘沙目，豁尔净如洗。虽云倦行力，对此亦足喜。南风吹青蒲，白鸥忽飞起。一水随山根，宛转流出迥。滩声绕县门，孤城数家静。风土殊可怪，十人五生瘿。土屋响牛铎，壁满残日影。行迟欲问宿，连户皆莫肯。亭长独见留，半榻亦多幸。呼童此晚炊，粝饭谷带颖。野蔌不可得，敢望肉与饼。途行乃至此，俭素当自省。巍巍太阴山，厓壁拔崭峭。积水嵌层墟，凛若太古造。冻深草木坚，僵立势难挠。高寒横障空，阳景未尝到。邻有羲和墓，欲问莫可吊。如何于此地，独不被临照。至今山中乌，无性识晴昊。聊为志其事，因之发长啸。土谷既深入，高山复㠝岏。微径才百尺，下转十八盘。俯临涧壑险，势陡不可看。乱石斗磊砢，置足恐不安。长镵那可托，藤蔓无由攀。寸步每千虑，举动如蹒跚。心胆掉欲碎，毛发亦为寒。战兢尚未足，何暇发慨叹。平生行路心，此日方知难。空山两高冢，娲皇此中葬。焦土积层巘，势助殿阁壮。大哉补天手，功出千古上。至今炼馀石，火气夜犹放。轰雷常祓护，烈风日掀荡。阴林惨可畏，怪木高数丈。百鸟飞绕枝，欲止不敢向。地灵气所钟，祭祷土人仰。经过谒祠下，幸获拜神像。霍山古北镇，势尊出群麓。山深异风景，春尽树未绿。居人苦多寒，凿土为住屋。屋顶土元厚，亦种麻与菽。乃知此方民，犹有上古俗。我欲拜其庙，日斜去程促。窑烟敛暝色，牛羊半归牧。征途多崄巇，村馆早寻宿。"}