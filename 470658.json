{"id":"470658","title":"观冯生所藏倭王锦袍歌","dynasty":"明","author":"王志坚","text":"冯生示我倭锦袍，腥风凛凛寒发毛。天吴紫凤恍惚是，水底鲛人亲自缫。倭王昔日乘潮入，箕子城头鬼夜泣。道旁瓦砾青珊瑚，茫茫衰草人膏湿。休徒暂住釜山坞，帐下健儿弄余武。鼎烹壮士似孤雏，槊挂婴儿作旋舞。何人东征拥貔貅，前茅初度辽海头。咄哉奉使竟不效，抱头窜却临淮侯。军中谁复探虎穴，猛士如云皆缩舌。冯生奋髯决独往，丈夫生计三尺铁。当时清正酋中雄，偏师坐拥千旗红。葛巾直往恣谈笑，一言未毕意已通。夷国亦有天，夷人亦有心。对君指心与君语，戴天愿如沧海深。临别殷勤重回首，西望长途酹杯酒。征袍自解锦云鲜，赠君刚及西风后。归来朝事一番变，讳却和戎尽言战。征夫羽箭各垂腰，东南转饷车遥遥。兵连海外不可解，从此司农心计劳。冯生趣驾归田去，尽铸腰镰作农具。只今蹩蹩长安尘，姓名不上论功疏。茅斋夜静闻寒柝，听君话旧灯花落。君不见钱将军，夜半提师斫阵云。功高不赏人所惜，鼠牙雀角何纷纷。世上难凭伸与屈，劝君且尽杯中物。"}