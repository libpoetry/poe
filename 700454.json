{"id":"700454","title":"登祝融峰宿上封寺","dynasty":"明","author":"顾璘","text":"人间长望祝融峰，天上今登赤帝宫。山势总朝星极北，海门遥见日华东。清严辛借千林雪，浩荡真披万里风。莫笑题名岩石畔，高情聊尽百年中。芒屩桃筇踏紫岑，蔚蓝天外快幽寻。烟霄逼近星临大，海色微茫日出深。下界俯看惟一气，浮名回首澹无心。神仙总谓非灵骨，岩穴真看敞素襟。冰雪高岩树半残，罡风侵夜不胜寒。斋临老衲翻经石，步上仙人礼斗坛。望远正须峰万丈，探奇何惮路千盘。清欢窃荷皇天惠，强健衰年最所难。"}