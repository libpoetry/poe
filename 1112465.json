{"id":"1112465","title":"恨春迟","dynasty":"宋","author":"张先","text":"好梦才成又断。日晚起、云亸梳鬟。秀脸拂新红，酒入娇眉眼，薄衣减春寒。红柱溪桥波平岸。画阁外、落日西山。不分闲花并蒂，秋藕连根，何时重得双眠。欲借红梅荐饮。望陇驿、音信沈沈。住在柳州东岸，彼此相思，梦去难寻。乳燕来时花期寝。淡月坠、将晓还阴。争奈多情易感，音信无凭，如何消遣得初心。"}