{"id":"127369","title":"送徐正时归浦城","dynasty":"宋代","author":"曹勋","text":"徐子志义士，触热如探汤。远从南浦来，访我存与亡。语兼琼瑶温，气回兰蕙芳。炎云正烁石，怀抱为清凉。顾予岩壑姿，小筑台山傍。儿辈杂编氓，荆扉绕松篁。感公久留兹，语离势中肠。行行括苍道，念此山路长。公怀武夷春，复多知见香。青云勉震耀，宜近天汉光。草堂不道远，时寄烟苍茫。"}