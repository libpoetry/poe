{"id":"1236849","title":"出塞七首，效少陵","dynasty":"元","author":"郑元祐","text":"已踰乌盭山，未涉狐奴水。饥羸形骸黑，枕戈待明起。将军方蹋鞠，天地入马箠。吾侪亦何人？一死等蝼蚁。秦时闾左戍，汉家弛刑徒。髑髅弃瀚海，天阴哭呜呜。我非望生还，魂魄迷归途。但愿戈矢利，委身斲狂胡。吁嗟载笔书，不纪万骨枯。受诏武台宫，西遮钩营道。阸虎射命中，相从愿深讨。蹑血焚龙庭，以功当横草。平沙列部伍，鲜整旄与葆。奚虑蛇豕繁，一鼓欃枪扫。归取万户侯，岁月未云老。糒吞天山雪，衣裂青海风。前行几千里，不见单于宫。走马脱辔头，所恃五石弓。乡井岂不怀？简书戒命洪。黄尘触垒起，勇奋奔貔熊。铅刀异莫邪，所觊一割功。骑羊五岁儿，出没区脱中。翻身异鸟鼠，快捷如飞鸿。生理不土著，水草无丰凶。一战那足平，燕然方勒功。烽烟边上发，塞雁群南翔。仰睇冥冥天，风雩雨雪霜。驱马上崖谷，悲笳咽云黄。弃绝骨肉亲，讵弗怀故乡？军声动剑戟，炮火烧衣裳。鞠育非寡恩，道远不得将。吞咽复何愤，思虏其名王。边尘暮犹黑，鬼燐出霜草。转战图报国，宁虑骨枯槁？人生无百年，一毙不待老。但愿土境富，微躯奚足道？勋业铭旗常，秋天气同杳。"}