{"id":"654570","title":"三台怀古","dynasty":"明","author":"何乔新","text":"长安市中歌布乎，关东盟主推本初。帝胄崎岖西入蜀，孙郎慷慨南吞吴。奸阉遗?最桀黠，奋戈顿地地欲裂。黄云倏起翳长空，黯黯炎精竟沦灭。轻车劲卒入邺宫，袁家豚犬走辽东。燕姬赵女了无失，祗留妲己赐周公。三台高筑漳河曲，势拟未央与天禄。璇题翠瓦绚晴霄，杰阁危阑压王屋。身都冀郡帝许昌，时来奉帝归山阳。弱寡欺孤似狐媚，私心却欲拟文王。成济抽戈南阙下，崇基旋已归司马。穗帷艳骨已成尘，至今惟有当年瓦。西陵疑冢何累累，我来吊古增歔欷。欲呼斗酒招文举，共论曹瞒弱汉时。"}