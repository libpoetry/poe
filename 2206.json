{"id":"2206","title":"从猎渭川献诗","dynasty":"唐代","author":"韦嗣立","text":"尝闻夏太康，五弟训禽荒。我后来冬狩，三驱盛礼张。顺时鹰隼击，讲事武功扬。奔走未及去，翾飞岂暇翔。非熊从渭水，瑞翟想陈仓。此欲诚难纵，兹游不可常。子云陈羽猎，僖伯谏渔棠。得失鉴齐楚，仁思念禹汤。雍熙亮在宥，亭毒匪多伤。辛甲今为史，虞箴遂孔彰。"}