{"id":"274020","title":"玉烛新·园中腊梅将花，红梅亦初蓓蕾依。用清真韵","dynasty":"现代","author":"汪东","text":"墙根新雪后。乍偃蹇寒梢，琲珠匀就。故烧绛蜡，循阶看、讶许春光先漏。佳人插髻，每顿著、犀梳相候。冲冻去、亲拣高枝，霏香乱沾衣袖。含章睡近雕檐，问点额妆成，更相思否。翠蛾暗斗。轻盈处、未比玉奴纤瘦。江梅早秀。只赚得、行人回首。愁听取、横管悲凉，黄昏自奏。"}