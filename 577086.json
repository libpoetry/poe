{"id":"577086","title":"光霁轩为蹇叔华赋","dynasty":"明","author":"陈琏","text":"繄昔濂溪翁，图启太极秘。岂惟开后学，往圣亦能继。襟怀复洒落，人皆仰光霁。惟子古渝彦，性资喜纯粹。皎皎鸾凤姿，温温瑚琏器。蚤探濂溪学，妙理独超诣。端居澹无营，坐挹庭草翠。灵台湛虚明，物欲岂能蔽。光风与霁月，悠然见胸次。愿言穷道源，直要溯洙泗。"}