{"id":"292054","title":"倒叠前韵，仍索俞兄次和","dynasty":"现代","author":"常国武","text":"不与时贤争高低，却隐朝市自养颐。百年光阴常恨少，何不及时追欢笑。或云珍羞可饫口，歌馆蹈足复舞手。绿女窈窕颜未皴，环肥燕瘦纷如雯。温玉暖香偎君翅，掷以千金共狡狯。我言我骨铮似铁，止水其心守崎崛。吟朋啸侣名山游，快然自足更自由。我身我心凭我驭，时至从容驾鹤去。眼前一峰仰胁息，朝来爽气夜月白。诘晨又还迎熹微，日月跳丸长轮回。但愿微躯永驻此，旦复旦兮无穷已。结庐邻水尤近山，山供肴蔌水沃田。好客主人山与水，主客声闻无壁垒。尘世纷扰多险崖，是间高士联翩来。就中俞侯极才力，涪翁倘来亦惊栗。我附骥尾岁岁礼君真身一铁船，乞君假以颜色巉崖绝顶许共攀。"}