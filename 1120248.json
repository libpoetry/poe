{"id":"1120248","title":"行歌四首","dynasty":"宋","author":"周文璞","text":"雪压门外土骨堆，一番两番春始回。归来但见邻舍换，老树红花如死灰。商量千古有何事，经营八纮非汝才。乘除幻变既如此，何不快呼鹦鹉杯。天谗天谗光照户，反舌转枝啼更怒。九霄詄荡帝座高，老我此身无告诉。舍傍种园翁作邻，一方泉兮在中庭。齐民书在泉有铭，誓将团结为林坰。春霏霏兮秋靡靡，叹息赏音人已死。堪嗟玉雪缀空条，可奈芳蕤逐流水。融怡艳冶恨欲销，世间风雨何寂寥。有谁肯为吹葬箫，往和蟋蟀谐鸱鸮。先秦古书世已稀，国风雅颂声又微。彼美人兮在天路，马蜷局兮将安归。古人所怀已汩汩，今人所怀又忽忽。我亦东西南北人，相逢且尽杯中物。"}