{"id":"523047","title":"弘治甲子届我初度追念往事死生骨肉怆然动怀拟杜七歌用抒抱云耳 其二","dynasty":"明","author":"李梦阳","text":"母之生我日初赫，缺突无烟榻无席。是时家难金铁鸣，佁皇抱予走且匿。艾当灼脐无处乞，邻里相引失颜色。男儿有亲生不封，万钟于我乎何益。高天苍苍白日冻，今辰何辰夕何夕。呜呼二歌兮歌思长，吾亲俨在孤儿傍。"}