{"id":"957134","title":"送唐彦博宰安丰兼寄呈淮西帅赵渭师郎中","dynasty":"宋","author":"范成大","text":"唐子皦自鲜，水清石粼粼。绣肠五车书，不鄙簿领尘。黟山与桂岭，一笑二十春。天涯会面难，岁晚情话真。五管无贤侯，但有岚烟昏。此岂功名场，往戍清淮滨。北门诗书帅，平生吾故人。问讯今何如，凌烟上星辰。为言落南客，病作寒螀呻。飘飘北归梦，夜绕吴淞云。"}