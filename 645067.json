{"id":"645067","title":"过苍梧峡","dynasty":"明","author":"解缙","text":"广西下来滩复滩，三百六十长短湾。潭心绿水缓悠悠，长湾短湾凝不流。涓涓千尺静见底，隔岸空行鱼曳尾。忽然路绝山势回，峡口江声如怒雷。石嘴凿凿森鲸牙，龙潭虎锯如回车。我行已过正月半，一夜水生浮汉槎。龙潜虎伏杳不见，但见满江圆浪花。浪花雪飞捲万瓦，船下高滩疾于马。浪船俱起空中击，举柁齐挽不容力。舟师持篙眼逾疾，抵住石头轻一掷。水痕奔箭石窦急，老稚怀忧多掩泣。齿声卜卜叩神灵，抛纸烧香齐起立。为言水浅仅容舠，篙师失手争纤毫。水声怒起两厓近，撇漩指顾随洪涛。龙君水伯似相晓，此水不大亦不小。纸船偏得铁梢公，稳似春游在灵沼。翻思初下象鼻山，怕问行人多苦颜。惊心乐水昭平驿，虑患防虞不暂閒。忽见苍梧山在目，已闻莺语自间关。须知平地风波恶，何处安留不险艰。此心常似初来日，三峡沧溟任往还。"}