{"id":"682759","title":"寄林迁之铨部","dynasty":"明","author":"区怀瑞","text":"圣化佐维新，景烁须瑰杰。有斐吐天苞，文命当峣嵲。韬藏荆璞瑛，剖拭锟鋘铁。青阴律吕干，宝气云霄彻。孤芳后岁寒，异采先华节。山浮遝碧荡，水击飞紫洌。俾我皂幕南，元晶开浚哲。浚哲造中天，大雅垂希声。六通森轨则，四海默仪刑。龙骙非咫尺，凤德乃先鸣。平此旷宙衡，倏然埃雾清。品材尽良楛，妙合邦家桢。君子远不遗，小人乐其成。高衢安可迹，沉叹以屏营。屏营徒海隅，壹郁渺无象。启事县赤霄，水镜辉遐壤。弹冠极王路，径术披蓁莽。生白本虚空，结习忧偏党。直道已登庸，吾生复何枉。朝趍含香阁，夕挹金茎掌。芬苾沆瀣滋，天际归真想。真想隃十载，梗泛天一涯。袖中尘尺素，欲往萦幽怀。神物契精形，谁堪鳞翮乖。出峪聆蛩音，归户掩荆柴。潜光图史娱，声实岂相猜。峤南有瑶草，因君发春荄。风响穆千秋，丹雘杓云阶。"}