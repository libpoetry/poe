{"id":"604259","title":"惠州西湖歌","dynasty":"明","author":"张萱","text":"九州之内三西湖，真山真水真画图。钱唐名圣果不妄，二高三竺神仙都。汝阴勺水胡为尔，欧阳太守移家至。续游不是老门生，安得标名在人耳。惠州西湖岭之东，标名亦自东坡公。绍圣已非元祐日，惠州岂与杭州同。东坡寓惠凡三祀，有诗一百□十二。空将藤菜敌莼羹，江月才留二百字。万里投荒白发臣，栖栖数口合江滨。却为湖中了公事，故令岭外苦行吟。行吟岂是湖山主，不放西湖入佳句。逐臣幸饱惠州饭，敢向湖山添口语。东坡东坡真可悲，磨蝎生当绍圣时。脱离刀几全馀息，领略湖山不在诗。湖山之灵更有说，东坡先生果奇绝。前知后有西园公，能为东坡补其缺。世间清福人最难，清福无过湖与山。钱唐汝阴久占断，罗浮亦已穷跻攀。且留惠州一幅画，付与西园细描写。西园老矣可若何，年来亦是行吟者。生长西湖六十年，半农半圃半渔船。持蟹嗅英烟雨外，黑甜软饱水云边。一片蒲帆五石瓠，六如荒碣三桥路。峰头白鹤几时还，月下芳魂何处渡。竹岸杨堤秋正新，三三两两歌采菱。城头日落不归去，篝灯远近如流萤。永福寺前钟一动，临风短笛渔三弄。轮篙撤网携笭箵，网得银梭争笑閧。漱玉滩横水不波，蓼花深处荷花多。烛龙晓燄射寒玉，潋滟化作金叵罗。孤棹最宜孤月上，水鸟无声秋沆漭。人在冰壶琴一弹，永夜众山皆答响。园公更喜雨中游，荷声淅沥橹声柔。烟鬟今已沐西子，画桨何须载莫愁。万顷烟波湖一曲，人濯其缨我濯足。结茅懒住罗浮山，却向西湖伴幽独。西湖幽独好谁论，可是东坡宿种根。为问西湖千载后，有人能否补西园。"}