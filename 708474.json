{"id":"708474","title":"贺新郎  其一 青藜将南行，招同檗子方虎维则石潭谷梁集雪客秋水轩即席和顾庵韵","dynasty":"明末清初","author":"龚鼎孳","text":"帘飏微飔卷。正新秋、一泓秋水，一宵派遣。客舍高城砧杵急，清泪征衫休泫。随旅燕、栖巢如茧。老子逢场游戏久，兴婆娑、肯较南楼浅。眉总斗，遇欢展。西山半角藏还显。记春星、扪萝孤照，来青残扁。早雁渐回沙柳路，催起臂鹰牵犬。虾菜梦、年年难免。且饮醇醪公瑾坐，问风流、军阵今谁典。花月外、舌须剪。"}