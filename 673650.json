{"id":"673650","title":"送郑大经教授顺德为彭凤仪作","dynasty":"明","author":"李廷美","text":"京师三月春熙熙，杏花未落杨花飞。紫陌红尘扑人面，何堪与客相别离。念君与我共乡县，沦交自昔忘贫贱。十年泮水对床眠，万里云霄同鹗荐。一从看罢上林春，宦海奔波各致身。匡衡抗疏精神倦，刘向传经事业新。年华冉冉同流水，每得君书悲复喜。朅来邂逅未成欢，又见青毡逐行李。望中何处是邢台，百雉层城亦壮哉。磁川树色云边见，漳水山光天际开。怜君此去头尚黑，馆下诸生眉半白。栋梁榱桷不自成，楩楠梓杞维君择。太邱侍御我所知，年来督学共称宜。鹭车到日重抡秀，定叹英贤异昔时。"}