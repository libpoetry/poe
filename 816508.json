{"id":"816508","title":"送常熟翁师傅归里六首","dynasty":"清","author":"曾习经","text":"天问殊难答，臣心久郁陶。遥怜贾生策，不分屈平骚。江海沉名易，湖山歌舞劳。向来忧国意，馀愿老蓬蒿。从此遂摇落，于今真远游。浮云低被渚，孤月过南洲。文藻秋兰气，客心沧海流。凉风起天末，凄断殿西头。五月南风发，江涛送远人。时穷仍适意，隐乱若栖真。太息吾安放，凄其天所亲。最怜双阙月，流涕念霜晨。历历明星下，其如北斗孤。残钟沉百杵，过客问三闾。寥落得秋意，栖迟耽道书。百年从此远，相忆到今无。誓墓今头白，还山闵世纷。徘徊终自信，哀怨有深文。怅望期前哲，忧危感至尊。行行重回首，漂泊奉明恩。旧梦承恩诏，遥年党禁文。回风伤往日，之子念夫君。故苑蘼芜意，荒陂凫雁群。何时陪杖履，拭涕极南云。"}