{"id":"1041485","title":"和过骐骥院观马因饮李氏夜归复与江谢会于敝居","dynasty":"宋","author":"刘敞","text":"子真王济徒，爱马有马癖。每嫌驽骀众，未睹千里格。朅来飞龙厩，一一数白黑。始惊麒麟骨，秀出无与敌。旗旄乱云霞，鼓吹喧霹雳。从容看回旋，感激私叹息。此当逝昆崙，上与天无极。奈何局轩陛，终岁老羁靮。主人贵公子，埽榻多命客。聊欲宽其意，无为稍戚戚。珍羞杂水陆，清酒漾金碧。嘲笑心目开，留连日已夕。归来兴不尽，驻马问所适。知我方会友，投鞭遽登席。贫家竟何如，脯醢乏馀力。歌舞复无素，儿童强敦逼。多君平生怀，不与贫富隔。欢来亦酩酊，俛仰愧三益。"}