{"id":"116536","title":"寄集节·北风号空庭","dynasty":"宋代","author":"张耒","text":"北风号空庭，山雪鸣急霰。是时我与子，倾盖初相见。相逢两恨晚，语罢喜复叹。明灯照红炉，杯酌方烂漫。刘公摩霜鬓，气若初捷战。喜我两人交，深杯手持劝。纵横恣谈笑，一醉便侵旦。想子病酒容，蓬头不能饭。那知会日少，告别不容恋。出门送子归，惨若失侣雁。终朝或不语，妻子怪相问。别来三得书，日月去如箭。栗亭在何处，山川浩千万。吾将理南棹，遂我江湖愿。两如随风云，那复计聚散。迟君秣骊驹，别我过穷县。"}