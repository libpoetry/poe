{"id":"446240","title":"是夜闻风雨大作赋此","dynasty":"当代","author":"张月宇","text":"戊子流年七月七，鸣条骤雨风来急。辗转中宵不得眠，之秋多事浑如昔。昔有石崇蜡代薪，食有何曾费万银。玉屑翩翩成蝶舞，盛朝国库诧奇闻。君不见，韩江大鳄人皆忌，永州苛政蛇如吏。君不闻，和珅六院众罗裙，闽南羞比红楼妓。红楼一梦梦偏长，复有鲸贪踞豫章。搜览奇书三万册，心经犹自悟高唐。高唐云气今安在，千寻坝截巫峰外。背井蚩氓徙异乡，鳍豚已绝休思脍。气候变更冷不妨，百年虐雪降南方。除夕围炉归不得，凭谁大道话康庄？伤城故事延之续，阜阳莫乱传肠毒。官场畸孕大头婴，历历难书忏悔录。钳口蒙瞳此一斑，氛霾遥望绕西山。暴易暴兮庶何见，金鸡消息每增删。巴蜀蟾迁如犬吠，黉墟惨剧摧五内。视听堵塞莫嗔疑，滚滚江流雍必溃。吁嗟兮！平湖绩阀岂昭彰，万座川山尽塌方。疏导如今悲大禹，生灵十万可知亡？"}