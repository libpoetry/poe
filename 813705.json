{"id":"813705","title":"感怀","dynasty":"清","author":"杨鸾","text":"芍药与黄菊，结根固不同。怀芳未及采，一夕来朔风。朔风何造次，吹我客床空。客心与客梦，倏忽若飘蓬。寄谢西园花，此意殊匆匆。抱膝惨不乐，念我同门友。当时豪俊人，零落如参昴。匣中流泉琴，弃置今已久。岂不怀古欢，道远难聚首。以我忆君心，知君与我厚。珍重岁寒交，无为反覆手。"}