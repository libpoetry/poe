{"id":"543452","title":"夜梦裕卿惟寅觉赋此诗寄怀并呈邦相","dynasty":"明","author":"胡应麟","text":"康生秉侠烈，李子弘风流。尘埃困鸿鹄，天厩储骅骝。曰余抱微尚，弱冠羁皇州。洛中富冠盖，一一俱琳球。风尘片言合，把臂为千秋。夜谈促瑶席，春燕开云楼。飞蓬一朝散，抗袂还林丘。道路阻且长，尺素安可求。眼底孰同声，论心惟喻侯。喻侯与康李，宿昔伸绸缪。雄飞失天路，雌伏来山邮。伊余实倾盖，契分逾白头。笑谈乐新知，感激怀故俦。中宵梦二子，宛若平生游。慇勤十载别，不为终夜留。觉来但长叹，坐失双吴钩。乃知豪杰人，聚散俱萍浮。申章示同好，咫尺毋悠悠。"}