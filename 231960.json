{"id":"231960","title":"商妇吟·妾本良家子","dynasty":"宋代","author":"杨冠卿","text":"妾本良家子，嫁作商人妇。荡子去不归，幽闺长独守。平生松柏心，岁晚柯叶茂。飘絮乱因风，肯若道傍柳。朝来寻侄娣，典衣换春酒。邮签访水程，去问夫健否。白面谁家郎，下马清谿口。却立不肯前，邀妾相先后。宁知天壤间，贵贱从其偶。妾身虽同涂，妾心终不负。"}