{"id":"1127368","title":"送师相陈大观文","dynasty":"宋","author":"喻良能","text":"地总全闽控百蛮，政成治最二年间。五千里见耕桑盛，百万人欣日月閒。腥风吹海向来惊，玉帐分弓射怒鲸。千里妖氛都镜净，商船载月夜深行。频年秋稔谷相因，八郡恩波著处匀。长乐城中家几万，家家生子总名陈。化国熙熙日自迟，棠阴无讼草含滋。何人剩伐南山石，大刻详书德政碑。裴令有心吟绿野，赞皇作意向平泉。君王夜半思元老，明日金瓯宝墨鲜。黄童白叟走踆踆，总向城边拥去轮。愿为此邦聊小驻，公归谁作万家春。将令四海变虞唐，那得夔龙滞一方。寄语邦人休卧辙，道傍行看舍人装。溶溶曳曳白云閒，救旱濡枯顷刻间。四海苍生望霖雨，谢公早晚起东山。朱朱白白总精神，共喜今年化笔匀。尚有穷乡寒谷土，政须一气转鸿钧。"}