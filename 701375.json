{"id":"701375","title":"斋居对雪次钟石学士韵","dynasty":"明","author":"黄廷用","text":"春口春云带远空，燕山二月尚寒风。瑶花细出飞梁苑，玉藻新裁下汉宫。龙虎气蒸芝盖外，凤凰文湿宝幢中。天王欲应青阳令，为卜年丰万国同。玉署瑶阶倚碧空，坐深银烛拂东风。七朝钟鼓鸣玄殿，百祀琮璜礼紫宫。云近鸟从河影下，雪馀春在雨声中。宗卿欣儗祠农颂，恰与皇情圣藻同。"}