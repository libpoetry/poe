{"id":"1107999","title":"书无闷寮","dynasty":"宋","author":"艾性夫","text":"硎谷冬瓜幸未生，尚堪松下抱遗经。春秋断烂无人读，一点寒灯老眼青。风雪萧萧席作门，奴星急把柳车焚。脐中红炷两三日，坞里黄金十万斤。喧啾百鬼瞰高明，寂历朱门野草生。斗大山中茅屋好，日长攲枕听松声。对客清谈妙入神，舌乾时与供先春。东州米价北门雁，一语不须来溷人。"}