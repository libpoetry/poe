{"id":"740618","title":"三归台","dynasty":"清","author":"朱筠","text":"半壁出东阿，三归瞻道右。管实食采斯，县更旧城有。台倾但余碑，代古莫问叟。眷彼仲父烈，不仅桓公友。从纠尝射钩，及堂始脱杻。初荐由鲍子，卒用类犯舅。沐进重再三，坐问召可否。生民四乡恒，国谷二分阜。制用三耕畜，经邦六职受。以礼乃得怀，示信在不苟。柯盟怒拔剑，葵会责缩酒。君虽赐一级，臣敢越二守。遂极九合盛，用佐五霸首。閒有遗书存，颇为史公取。山高义惟峻，地员文更糅。廉耻天维张，??土?剖。博与郑侨竞，艺略姬公负。异物委蛇识，荒说云亭叩。余憾朱楹侈，微遭白水咎，此亦龙服鱼，非比石袭琇。惜死留寺刁，悔生纵朝妇。虽然补石画，终是相木偶。才大风表海，器小吉盈缶。乐生书燕国，葛公吟叹亩。遥遥名则齐，落落人不朽。天下如有意，古来几得手。三归传《论语》，群山此奔走。晏俭不如己，蹠筑乌能久。偶过一台下，发论千秋后。"}