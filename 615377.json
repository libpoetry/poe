{"id":"615377","title":"自五羊馆归伍国开有开招同何詹冯诸子饮山下园亭","dynasty":"明","author":"李孙宸","text":"西风萧瑟秋气清，明霞片片落江亭。主人载酒园林里，旧好新知喜合并。忆昔别君芳草尚青青，君留驼岭梅花宅，我访仙人五石城。每恨春花不同咏，何期秋月照人明。春花秋月须臾易，回首韶光真可惜。此日相逢当尽欢，何况饮中尽是高阳之狂客。何生荦荦迥无伦，酒后凭陵气愈振。君家风雅驰声早，散发披头也自好。詹生潇洒拔俗姿，冯生楚楚亦慕奇。风流已自足千古，意气飞扬复一时。我欲为君洒酒问东篱，桂花已发菊花何迟。我欲为君舞长剑，剑光四射何陆离。银河倒压星辰垂，值此秋光烂醉复何辞。只恐白龙今已驾，六蛟羲和控驭去如飞，对酒当歌易转悲。不若与尔乘风上天，直把白帝羁长系，清光照酒卮。更须尽挽天河水，洗尽人间是与非，不违红尘一事违。"}