{"id":"507549","title":"题山水","dynasty":"明","author":"李昌祺","text":"壮年飘飘意气豪，羞随斥鴳飞蓬蒿。苍梧之山洞庭水，常觅胜处闲游遨。招邀知己二三友，谈笑每日乘轻艘。汀蘅渚杜俱逸兴，澧兰沅芷皆离骚。并栊船头恣吟眺，底用傲兀披宫袍。鸥边鹜畔往仍返，下上湍濑不惮劳。莲房旋摘鱼旋脍，满吸钜斝持霜螯。酒酣移船林外泊，脱叶乱坠惊猿猱。细风吹树响飒飒，迸水触石声嘈嘈。狂歌纵饮尽放浪，清醒却少多酕醄。于今垂老尚远宦，白首黾勉追英髦。客窗因见画中景，恍若重泛湘江涛。"}