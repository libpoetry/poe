{"id":"1083486","title":"题八马图","dynasty":"宋","author":"范浚","text":"何年画工搦毛锥，貌此八马姿权奇。青丝络头十二蹄，调柔意态行愉怡。五马放浪无维羁，或龁或望仍回嘶。一牧牵鞚一牧骑，制度彷佛唐巾衣。不知此马生何时，昔周穆王远游嬉。驾跨八骏驱东西，高升昆崙蹑瑶池。骝騄骥义劳飞驰，日走万里无停騑。兴元唐家危累棋，百弮仅脱朱泚围。黄屋进狩怀光追，八马入谷七马疲。筋挛肉绽行人悲，两者资世皆颠羸。虚名何有千载垂，空得传记流歌诗。未如此马闲犹夷，牧坰不受鞭筴威。不踣险远安无危，泉甘草荐足自肥。安用号骏称云骓，嗟哉画意谁能知。"}