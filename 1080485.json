{"id":"1080485","title":"近体诗二十韵寄秉之","dynasty":"宋","author":"吕本中","text":"忆昔春将暮，分携桂岭边。落花依断陇，飞絮满长川。风急吹残雨，云开放晓天。山光如欲动，草木不胜妍。沽酒□村市，停骖近郭田。临行思款曲，已别更流连。治邑烦游刃，编氓荷息肩。高牙久藏巧，笃行众推贤。屡辱银钩贶，频更玉律迁。故乡迷薮泽，回梦渺云烟。漂泊遥相望，穷愁秪自怜。爱闲身益懒，多病气仍孱。故国因人问，新年底事传。政应升斗恋，聊结簿书缘。诸老方推毂，乘时好著鞭。提撕起憔悴，腾踏动蜿蜒。袖有平戎策，囊无封禅篇。功名期万里，富贵属丁年。范蠡中兴越，田单卒破燕。异时归捆载，乞我买邻钱。"}