{"id":"861668","title":"秋旱得雨","dynasty":"宋","author":"王炎","text":"下田出龟兆，高田半黄埃。禾穗槁欲死，益以蟊贼灾。钲鼓竞祷祈，民病神所哀。划空走笑电，隐地鸣怒雷。云将为前驱，颇送甘雨来。老稚喜欲狂，稍觉生意回。鸡豚赛秋社，屈指篘新醅。米价免翔贵，我亦怀抱开。凉声绕松梢，披襟可徘徊。执热汗如雨，得此亦快哉。短歌当氓谣，因以侑一杯。"}