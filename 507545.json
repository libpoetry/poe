{"id":"507545","title":"蟠桃歌寿辛太安人八十","dynasty":"明","author":"李昌祺","text":"吾闻蓬莱山，其上玉为宫。蟠桃九千丈，特种瑶池东。万年柯长翠，累䙫花始红。夜守命列缺，昼卫驱丰霳。仍经历劫实乃熟，烂然肤色丹朱红。龟台阿母持啖汉武帝，此后旷世想像何曾逢。辛侯前身疑赤松，清宵神游谒真境，拜乞拟驻慈亲容。不学方朔偷，诚恳亦见从。果蒙仙赐遽惊悟，起视已在高堂中。鲜凝霞浆湛晓露，新绚云彩辉晴虹。焚香跪擎奉母食，食之灵液流心胸。形质肉骨都换精华融，发如黑漆颜如童。双目烱两耳聪，徒誇延龄九还七返功。才登八旬直至百岁寿未穷，荣膺恩命更进夫人封，后天而老乘飞龙。"}