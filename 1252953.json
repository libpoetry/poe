{"id":"1252953","title":"次韵和石末公闻海上使命之作因念西州怆然有感二首","dynasty":"元末明初","author":"刘基","text":"巫闾析木天空阔，桐柏终南水乱流。邑里萧条无吠狗，田畴芜秽少耕牛。萋萋蔓草随人远，淡淡残阳向客留。迟莫飘零偏感旧，几回垂泪睇神州。弟子舆尸漫有师，圮桥谁共老人期。龙鱼并出应难识，樗栎无庸幸见遗。每上楼台瞻北极，愿闻波浪帖南陲。吴山越水元相接，莫更中流下铁椎。"}