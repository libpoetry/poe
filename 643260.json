{"id":"643260","title":"谢杜医士为叶百户赠","dynasty":"明","author":"胡奎","text":"浣花老翁好孙子，家住盐官忠义里。幼读神农黄帝书，青年卖药居城市。今夏括苍叶守中，卧病兼旬不能起。更医至再复至三，孰辨阴阳明表里。城中杜子有家学，分得桑君上池水。捷如壮士当敌场，百步穿杨誇一矢。昔也父母及诸弟，仓皇惊怕走折趾。今也怡然北堂下，笑舞莱衣具甘旨。五月归从白玉京，琼玖安能酬木李。触热敲门求我歌，好雨洗秋凉入髓。勖哉杜子须努力，积土为山自今始。而翁天外如有闻，化鹤归来心亦喜。"}