{"id":"1041611","title":"往年筑青涧城各有得佩刀者莫知其何世物余按故史则赫连勃勃所铸也所谓大夏龙雀者是矣客因以遗予为作七言诗","dynasty":"宋","author":"刘敞","text":"赫连宝刀利且坚，霜鳞错落龙雀环。当时铸作妙一世，赫赫似与天相连。雷公祝融借光彩，蓬飞中原鲸振海。神物羞为不义屈，一去人间向千载。蛟蟠虎化自有时，气如投蜺世莫知。力能提携倚天外，一埽云雾君看之。"}