{"id":"1080015","title":"送一上人","dynasty":"宋","author":"吕本中","text":"我齿久已摇，君发日向白。相逢不相笑，共被老境迫。周旋三十年，近岁多间隔。伊昔无事时，日夕望颜色。此道要琢磨，苦语费思索。不能如宿心，每负朋友责。别我宁陵县，随我昭德宅。所期无二三，可恨已千百。交游大半死，况值兵火厄。举首望八荒，无乃天地窄。凉风吹秋深，江湖动行客。谁能于此时，出语见肝膈。胡尘蔽中原，盗贼暗阡陌。公其无遽行，待我有良策。"}