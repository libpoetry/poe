{"id":"174560","title":"题潘叔玠家达观亭","dynasty":"宋代","author":"韩元吉","text":"车尘蔽重城，俯首但闤阓。谁知达观亭，自与空阔对。青山接檐楹，白塔见云外。迢遥眼界净，妙处心境会。平生九垓期，洗耳听天籁。一为簿领缚，局促无可奈。每凭君家栏，旷若解铃釱。跻攀得遐瞩，顿觉天宇大。颇惭北山移，欲赋楚台快。泰然发天光，閒目了无碍。"}