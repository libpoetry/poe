{"id":"1127128","title":"感事寄怀王彦舟侍郎苏景谟大夫","dynasty":"宋","author":"黄彦平","text":"藨蓘年仍恶，耕桑命亦微。原头买茶去，江口换鱼归。顾影行犹畏，全生计已非。五陵游侠客，裘马本轻肥。绝壑惭怀宝，清时自贡珍。光芒殷地发，斤斧响山臻。经画烦才吏，馀赢逮细民。尚应来汉使，金碧傥能神。燕市人初去，辽城鹤共飞。兵戈虽向息，闾井已云非。险阻千山路，艰难百口归。扶携兼老幼，吾见亦依依。明月人千里，青阳岁又除。曲江行有债，幸舍出无舆。细写蝇头字，摇看雁足书。长江不可厉，幽意若为摅。"}