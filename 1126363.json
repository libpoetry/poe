{"id":"1126363","title":"故邕管安抚李思永挽章三首","dynasty":"宋","author":"曹彦约","text":"发廪宁忧岁，防边不待秋。古来汉循吏，今说李成州。劲气横关陇，神光射斗牛。竹林天下士，一第可无求。义利明千古，躬行勇不疑。涧瀍穷正脉，张陆是吾师。仕与儒先会，官从党论卑。所施才一障，声闻彻华夷。念昔浮湘乐，论交一世豪。味同江左右，人忘品卑高。庇我渠渠屋，关心恋恋袍。延津龙化后，流水但空号。"}