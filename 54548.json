{"id":"54548","title":"寄题金精山凌云亭为王太守赋","dynasty":"明代","author":"刘崧","text":"仙女谢尘匹，啸歌云雾间。一朝乘云去，笙鹤渺空山。山山翠石盘，涧涧飞泉响。谁凿洞门开，峰前见仙裳。虚圆若剖瓜，中抱玉清家。秋风石岩顶，吹下碧桃花。桃花不到地，化作云飞去。紫殿十二重，重重映琪树。太守骑马来，解鞍憩青屏。冯虚斫山翠，特起凌云亭。亭中秋气高，濯雪嗽丹井。遥空明月上，欻见孤鸾影。露下白石床，满林金橘香。绿发垂千丈，祇今余几长。忆同姜炼师，载酒上云摘。手把女萝衣，题名向东壁。仙人久相待，重往当何时。为君扫苔石，更写凌云诗。"}