{"id":"572009","title":"和东坡梅花诗韵今年雪多梅开不甚畅为花解嘲复以自解云耳 其一","dynasty":"明","author":"袁宏道","text":"世人斗丰不斗槁，瘦而能立胜肥倒。世人相喜不相愁，浊快岂若清烦恼。寒花遒逸花典刑，不与天乔论繁早。艮株虬曲干横斜，总令无花格也好。山茶肥腻鸾腮红，蒲柳轻微娼黛扫。孤清妁月婢春云，白石苍崖相对老。只将黄发领芳菲，忍令高姿伴花草。山中夜逢萼绿华，骑著么凤上青昊。"}