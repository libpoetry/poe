{"id":"684134","title":"挽少傅马文庄公","dynasty":"明","author":"王弘诲","text":"当代推周召，何人是后身。明良今十叶，豪杰起三秦。卜岂虚衔鹳，悲堪动获麟。霜风寒易水，呜咽满朝绅。今上龙潜日，明公燕见年。风云吾道合，鱼水圣情专。绛县年徐纪，丹丘驭不旋。关门馀瑞气，道德向谁传。梦赍祥初叶，为霖意正遥。冰衔联上相，玉带领中朝。身忽乘箕尾，名空繫斗杓。丹青炳遗烈，太华并岧峣。黄阁勋犹著，苍生望已违。神应全岳降，人已化星归。恤典皇情渥，芳猷奕世辉。凌烟图像在，百代尚依希。"}