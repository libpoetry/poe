{"id":"623183","title":"雪诗六首义取六出 其二 二十早初见雪","dynasty":"明","author":"郭之奇","text":"自怜羁馆庭，不见梅和柳。何处引春容，忽向寒空走。风树绕檐飞，天花随地有。嗟兹六出形，二纪相违久。南州嘉炎德，西桂千林黝。岂因寒意薄，欲使繁阴厚。偶当残岁馀，见尔初春后。谁分万点珠，乱撒千山首。虢国洗朝颜，湘娥挥素手。颇疑春露凝，独许冰怀受。"}