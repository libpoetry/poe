{"id":"222489","title":"穷冬积雪闵织妨妇","dynasty":"宋代","author":"陈文蔚","text":"长哦豳人诗，九月欲授衣。方当流火辰，先已戒其期。当春非不蚕，入夏非不丝。一寸不上身，止为忧啼饥。蚕毕起功绩，关心听鸣鵙。岂不念人生，所急在衣食。衣单寒不御，鹑结百千缕。轻裘那得知，凄其良自苦。穷冬岁将在，雪片大如掌。怜他昨日织，安知今日纺。娇痴贵安女，未始识机杼。纨绮厌不华，缯帛何曾数。贫富固有分，茫茫何足论。感角此时心，宁不哀穷困。冯谁歌七月，俾汝知时节。塞墐聊补纫，轩栾围榾柮。"}