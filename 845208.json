{"id":"845208","title":"送砚农兄从军越巂三首","dynasty":"清末民国初","author":"缪荃孙","text":"少小不相识，闻名心尚疑。兄游夜郎域，我生吴江湄。相去千万里，眠食无由知。客岁栖锦城，识面嗟何迟。枥马嘶北风，乌鹊绕南枝。故里隔烽烟，执手重唏嚱。遥羡岷江流，日夜东南驰。邛崃插天半，金沙流渺绵。桄椰暗毒雾，鹦鹉啼荒烟。亭障迫烽燧，雨雪摩戈鋋。桓桓丁都护，幕府需高贤。依人王仲宣，遂赋从军篇。飞书资虎仆，知己托龙泉。牧马金络头，手执珊瑚鞭。意气何慷慨，去去南荒天。无家事远游，半生长作客。尘霏燕市红，雪蹋梁园白。揽曫黔山云，挂帆楚江月。平生所游历，一一感畴昔。三十不得志，僚佐亦恬适。勒铭摹荒崖，运筹倚前席。治县翻旧谱，拭目飞乔易。加饭弟兄心，何况远行役。"}