{"id":"829675","title":"连城军中作","dynasty":"清末近现代初","author":"郑孝胥","text":"梦中有苍山，压鬓复欹颜。举头乃非梦，含笑罗烟鬟。含生有同感，病卒苦思归。聊欲率尔曹，溃彼烦恼围。我如巫支祁，铁索沈古井。万牛甚莫挽，孰寐欲猛省。一筇超人群，虫鸟伴来去。秋山树渐红，是我登临处。舐糠遂及米，南势欲北扫。有忌或未能，老罴卧当道。"}