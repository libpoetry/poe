{"id":"757547","title":"满庭芳 寒夜对月忆兰心夫人","dynasty":"清","author":"沈善宝","text":"满地霜华，一庭月色，碧空万里无云。流光又尽，能不惜冰轮。遥望广寒宫殿，锁葳蕤、清绝纤尘。多情甚，素娥青女，耐冷照愁人。去年。当此际，萍飘蓬合，说剑论文。自西风别去，神返瑶京。堪叹人间聚散，转轮与、皓魄三分。徘徊处，暗香浮动，梅影又横陈。"}