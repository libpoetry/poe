{"id":"991666","title":"次韵三和景仁对雪","dynasty":"宋","author":"梅尧臣","text":"北度龙沙远，南来狗犬无。玉阶三尺峻，粉壁万重糊。兽馁行迷穴，禽寒立并枯。长川平界限，大屋竦棱觚。稍见蓬莱阙，初张云雾图。受降鍪甲积，罢猎羽毛铺。被褐思怀宝，游都学卖珠。车皆陈鋈辔，人尽得琼腴。缟已赠吴札，席将开汉酺。凤池批诏手，特地逞工夫。"}