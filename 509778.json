{"id":"509778","title":"不习书绢殊失故态已付染师作碧玉老人卧帷矣呵呵拙诗纪兴录上顾别驾先生以博一笑","dynasty":"明","author":"陈献章","text":"用绢不用里，下笔无神气。何况辟其行，大小难更置。能书法本同，万物性各异。茅君疏而野，拘拘用乃废。我且毛颖之，安能免濡滞。书成始大惭，未忍水火弃。持以付染师，经营卧帷事。作诗告先生，其契茅君理。"}