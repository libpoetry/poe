{"id":"721526","title":"月节折杨柳歌十三首 正月歌","dynasty":"明末清初","author":"陈恭尹","text":"野雪犹未开，水边与林上，次第送青来。折杨柳，不知思已深，只讶春何久。红碧两参差，芳香满林薄，望欢殊未来。折杨柳，我有千里心，愿寄双飞鸟。采薇薇已柔，东西复南北，念子何时休。折杨柳，持为七宝鞭，追逐骅骝后。寒消时未暑，梅子欲成黄，摽落当谁取。折杨柳，青春不可追，长条已堪扫。家带辟兵符，螳螂诚有斧，不足禦隆车。折杨柳，刻作孟尝君，才堪役鸡狗。大鸟怒而飞，海水方飘扬，浩涆将焉归。折杨柳，天作飓母风，四面来吹子。杨州牛女纪，孟月渡河秋，人间复何似。折杨柳，蟢子识窗前，誇道天孙巧。云气方四除，明月有正色，依依照吾庐。折杨柳，斫尽碍门枝，不患秋光少。零露已为霜，秾华不堪玩，晚菊馀芬芳。折杨柳，疏密葺藩篱，不负重阳酒。天净北风高，鹰隼盘空中，意气真雄豪。折杨柳，镞取董泽蒲，一试穿杨手。大野极群阴，万物方嗷嗷，一复见天心。折杨柳，立表测土中，短长占日晷。水泽腹已坚，坎险化为夷，走马渡长川。折杨柳，杨柳不成阴，濯濯青松老。历象有前期，天王在门中，百辟盛威仪。折杨柳，四序相周流，盈虚信天道。"}