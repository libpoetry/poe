{"id":"710872","title":"送翁山道人度岭北访沈阳剩和尚","dynasty":"明末清初","author":"张穆","text":"玄鹤朝矫翼，长鸣辞海滨。眷言觅俦侣，去去离风尘。悠哉快独举，空阔游无垠。与君忘机友，相籍为德邻。十载始相慰，谁复超伦群。东方有大士，先劫为故人。见当问生死，为语彻骨贫。虽隔万馀里，对之无疏亲。秋风拂芒履，岂不念苦辛。何年速入关，相与慰宵晨。"}