{"id":"476377","title":"咏怀三十四首 其二十四","dynasty":"明","author":"王廷陈","text":"僶俛信无当，踯躅常苦忧。伤哉世路交，同源终异流。执手爱不浅，转面起见雠。倾侧忍负欺，怨毒生绸缪。弯弓日相向，乘利来迫遒。薛公一获罪，宾客谁顾留。炎炎廷尉门，灰冷令人愁。胡越使相为，安危在一舟。轻薄市中童，反复诚独羞。烦思发愤懑，自兹绝交游。"}