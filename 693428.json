{"id":"693428","title":"久雨三首","dynasty":"明","author":"苏葵","text":"骤雨忽倾盆，沟浍深几尺。其势亦奔腾，涸匮在瞬息。慨惟千顷波，清浊不可测。儿童不知远，近视有惧色。浮云结层阴，霭霭昆崙顶。旧雨正如膏，今雨却成眚。野老泣锄犁，书生悲土梗。我欲诛玄冥，豪曹试锋颖。黄河已淜湃，久雨益其势。吾恐衣冠民，化为鱼鳖类。神禹不可作，九河惜湮废。眼前岂无人，拱手笑精卫。"}