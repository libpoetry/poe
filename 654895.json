{"id":"654895","title":"送杨应宁赴南京太常","dynasty":"明","author":"倪岳","text":"去年曾醉回仙衙，礼寺幽阒多名花。北来忽此春欲暮，颠风满目惟尘沙。始知良会不易得，漫尔逢人时叹嗟。杨君别我去南省，占此佳胜乐亦赊。君家京口本邻壤，丹阳郭外人将车。金陵佳丽古所重，圣祖创业今京华。奉常清卿缙绅表，词苑相承俱大家。多君文采继芳躅，斯地因人尤可嘉。钟山秀色在庭户，日高方始闻朝鸦。品题随意遍花鸟，潇洒岂直凌烟霞。宦途优游此其最，口不能语心常誇。送君复动故园想，敝庐远市无喧哗。过门珍重一枉驾，青溪咫尺天之涯。"}