{"id":"811995","title":"放怀","dynasty":"清","author":"孙元衡","text":"青云写我心，天宇非不远。六合户牖间，虚空万象偃。室中无一事，閒门可常键。辫发欢晨梳，编书辍朝饭。风篁箨鸣阶，雨蕙箭盈畹。壶觞非所恋，吟啸不知晚。岂无尘事牵，暂去暮当返。嗟彼杞国人，曲肱徒缱绻。一岁芝三秀，千年桃始花。徘徊迟速间，椒庭问仙家。熟诵灌顶经，何必餐流霞。露葵与朝槿，可以啜其葩。海邦有山蓣，名曰文来瓜。嫩绿含松粉，甘香胜胡麻。时蔬多木本，四序摘新芽。充盘以适意，灵异非所誇。道腴天不械，穷达从所务。抱器各有宜，深惭五石瓠。乐事如流星，忧端纷苦雾。脱鞿怅无归，在笼悲独锢。理以遁而飞，形惟忘乃固。玄微灭镜机，醇粹泯禅悟。至味辨酸咸，元音属韶頀。束带著青袍，贫也良不误。树轮糺空谷，木皮有安居。今也羁海甸，浮家亦自如。禦穷琴瑟友，集裳采芙蕖。溪毛芼春节，菜甲湘为菹。竹竿系芳饵，岂曰归无鱼。唤婢理缄线，课儿诵经书。子欲亲蚕事，吾当就悬车。坦怀绝外慕，可以返田庐。"}