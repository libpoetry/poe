{"id":"686041","title":"送林文学自三水迁夹江令二首","dynasty":"明","author":"卢龙云","text":"绛帐几年瞻讲席，青衿多日傍词坛。恩逢百里符初授，望入千山别亦难。化雨春馀三水绿，明霜秋到夹江寒。悬知谕蜀文成日，堪寄同毡旧所欢。为忆春风岭外覃，分携犹自意难酣。传经并美三鳣兆，博古多从二酉探。奇字久无嘲尚白，诸生应有谢成蓝。相从不尽临岐思，此地留传即道南。"}