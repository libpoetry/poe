{"id":"595750","title":"伏睹西苑诸胜有作","dynasty":"明","author":"李时行","text":"天都蕴灵奇，帝阙俨蓬岛。琼华列绮疏，太液涵苍昊。玉蝀驾飞梁，金鳌夹驰道。风恬鸟去迟，华发春归早。宫垣灿金蕉，湍水舂秋稻。缥缈兔园山，穴洞靓如扫。云梯古石盘，雾壑春流抱。垂崖下猿萝，碧沼翻凫藻。迤逦度平台，历览周灵造。万亿巩皇图，愿言歌丰镐。"}