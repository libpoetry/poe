{"id":"640085","title":"题沧洲图","dynasty":"明","author":"汪广洋","text":"南宫校里东吴客，手把沧洲画盈尺。相逢江左求我歌，我岂深知画无敌。但忆昔人临画时，彷佛尽日凝神思。峰峦随意出万仞，点缀到处生秋思。阴厓磅礴老树死，怒流濆激苍虬悲。潇湘玄圃在眼底，石门剑阁相参差。乃知好画不易得，令我一见三叹之。君不闻王维爱画入骨髓，笔势东倾九江水。开元年间数画师，维也差肩独奇伟。后来宣和收画图，片纸落手千金沽。辋川遗制妙天趣，识者至今称绝无。我家远在东湖曲，朝服晴霞饮春绿。何当著我双树间，卧听松风撼群玉。"}