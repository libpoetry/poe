{"id":"1112948","title":"浣溪沙 其二","dynasty":"宋","author":"张孝祥","text":"玉节珠幢出翰林。诗书谋帅眷方深。威声虎啸复龙吟。我是先生门下士，相逢有酒且教斟。高山流水遇知音。绝代佳人淑且真。雪为肌骨月为神。烛前花底不胜春。倚竹袖长寒卷翠，凌波袜小暗生尘。十分京洛旧家人。妙手何人为写真。只难传处是精神。一枝占断洛城春。暮雨不堪巫峡梦，西风莫障庾公尘。扁舟湖海要诗人。已是人闲不系舟。此心元自不惊鸥。卧看骇浪与天浮。对月只应频举酒，临风何必更搔头。暝烟多处是神州。冉冉幽香解钿囊。兰桡烟雨暗春江。十分清瘦为萧郎。遥忆牙樯收楚缆，应将玉箸点吴妆。有人萦断九回肠。楼下西流水拍堤。楼头日日望春归。雪晴风静燕来迟。留得梅花供半额，要将杨叶画新眉。莫教辜负早春时。鳷鹊楼高晚雪融。鸳鸯池暖暗潮通。郁金黄染柳丝风。油壁不来春草绿，栏干倚遍夕阳红。江南山色有无中。妒妇滩头十八姨。颠狂无赖占佳期。唤它滕六把春欺。僝僽莺莺并燕燕，恓惶柳柳与梅梅。东君独自落便宜。晚雨潇潇急做秋。西风掠鬓已飕飕。烛花明夜酒花浮。醉眼定知非妙赏，□词端为□□留。想君泾渭不同流。霜日明霄水蘸空。鸣鞘声里绣旗红。澹烟衰草有无中。万里中原烽火北，一尊浊酒戍楼东。酒阑挥泪向悲风。日暖帘帏春昼长。纤纤玉指动抨床。低头佯不顾檀郎。豆蔻枝头双蛱蝶，芙蓉花下两鸳鸯。壁间闻得唾茸香。"}