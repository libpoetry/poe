{"id":"267254","title":"秋霁·园夜卧雨，莼鲈之思益深，和梅溪","dynasty":"现代","author":"朱祖谋","text":"别枕潺潺，障暗雨帘衣，晕冷镫色。悴叶凉喧，晚蛩愁咽，病怀惯禁秋力。倦吟暂息。梦痕宛转莼丝碧。问故国。谁眷、夜阑孤坐瘴乡客。惊卧岁晚，乱落江蓠，钓竿沉吟，诗卷疏寂。背西风、残鹃苦说，青铜欺鬓盛年白。归事布帆从办得。怕酒醒后，惊见画里湖山，采珠荒水，捣尘新驿。"}