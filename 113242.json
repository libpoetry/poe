{"id":"113242","title":"奉送时中摄东曹狱掾","dynasty":"宋代","author":"黄庭坚","text":"公退蒲团坐後亭，短日松风吟万籁。黄葵紫菊委榛丛，雪梅靓妆欲无对。遣骑相呼近酒樽，言君晓鼓前征旆。苍崖按辔虎豹号，野水呼船风雨晦。昨日归来有行色，未曾从容解冠带。府中夺我同官良，简书趣行将数辈。王事君今困马鞍，田园我亦思牛背。安得归舟载月明，鸬鹚白鸥为友生。一身不是百年物，五湖无边万里行。欲招蓑笠同云水，念君未可及吾盟。富于春秋貌突兀，睥睨满世收功名。参军虽卑狱司命，多由阴德至公卿。顉颐折额秦相国，不满三尺齐晏婴。丈夫身在形骸外，俗眼那能致重轻。"}