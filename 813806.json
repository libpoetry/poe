{"id":"813806","title":"次韵答严丽生姻丈惠诗","dynasty":"清","author":"沈道宽","text":"湘南十载怅淹留，梦幻应随智北游。用拙官场空磔鼠，忘机心绪合盟鸥。平情论世人犹怪，枵腹谈经我亦愁。稍喜南湖有薇蕨，不须远觅郑瓜州。典册珍珠聚一船，凿轮老手腹便然。诗吟花月春江夜，帖补湍流带石天。方驾曹刘飞藻速，差肩徐庾瓣香虔。朱陵地肺遥相望，收取声名不计年。"}