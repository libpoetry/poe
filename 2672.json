{"id":"2672","title":"和崔司马登称心山寺","dynasty":"唐代","author":"孙逖","text":"郡府乘休日，王城访道初。觉花迎步履，香草借行车。倚阁观无际，寻山坐太虚。岩空迷禹迹，海静望秦余。翡翠巢珠网，鹍鸡间绮疏。地灵资净土，水若护真如。宝树谁攀折，禅云自卷舒。晴分五湖势，烟合九夷居。生灭纷无象，窥临已得鱼。尝闻宝刀赠，今日奉琼琚。"}