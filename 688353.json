{"id":"688353","title":"夜会与邝载道联句","dynasty":"明","author":"江源","text":"天津一别几经春，明月怀人两地频。京国相逢青眼在，交游长叹白头新。苦唫彻骨怜诗癖，久坐论心怪仆嗔。三鼓楼头犹剪烛，不须投辖学陈遵。十年车马到神京，汉室于今如贾生。朝野共闻吾主圣，乾坤还见泰阶平。越□□□皆南贡，阃外将军罢北征。草木亦知同雨露，欲书天保献承明。数杯频酌寒窗酒，八句新题午夜诗。却叹步兵千日醉，肯孤工部百年期。鬓毛渐短惊予老，眼目长青荷子知。十载江湖今夕会，对床风雨却连枝。淮阳佐郡忧民切，京国为郎致主难。岁月催人双鬓改，乾坤昭我一心丹。剑开古匣部牛斗，酒出奇兵战夜寒。四海幸逢尧舜日，莫将心事问渔竿。"}