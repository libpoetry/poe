{"id":"688439","title":"夏日寓感四首和陆子传作","dynasty":"明","author":"汤珍","text":"人间长夏有余情，天上迢遥想帝京。清暑敞临无逸殿，薰风徐引步虚声。氤氲雾幄炉香细，缥缈霞绡佩玉轻。宣敕侍臣新疏草，欲将精祷阜民生。巍巍弘治圣功垂，大渐犹传顾命词。四海臣民俱涕泪，一王家法有纲维。明禋祀合三宗典，观德亲当七世期。统系本明登享正，叔孙何事敢相疑。五凤钟声出御楼，宫鸦初散曙星流。衮衣南面朝圭璧，华盖中间正冕旒。出纳每惟王命允，安危偏倚庙廊忧。受釐一自居宣室，恭默无为仰帝休。迂回左掖赴东厢，曾是三公论道堂。密勿几闻宣制美，保衡真和咏时康。华旃对御天颜近，玉漏穿花化日长。翘首可怜清切地，令人寤寐忆明良。"}