{"id":"810922","title":"无题六首","dynasty":"清","author":"王希玉","text":"快绝幽灵忽四通，形骸脱尽自能聪。临流顾影荒溪上，面壁安禅古寺中。月洛参横思远道，微风疏雨感秋风。飘然还汝心清净，记取孤高北向鸿。颇闻邱陇上牛羊，绝代佳人此閟藏。几族野花惊冷艳，一枝病叶怯新霜。梦魂厮守徒虚语，生死相忘况异乡。料得泉台较安稳，东风无限拥牙章。可怜人去更楼空，倘许黔娄怨谢公。大块文章烟景里，众人歌哭水声中。曾相识燕呢喃语，剩手栽花寂寞红。早悟无生无住理，买舟悔不小湖东。门前车马喧非我，憎未忘情爱更痴。无那众生迷义谛，好从太始證心期。蜂房蚁舍相凌突，马褐牛衣有等差。化翮笼樊霞举易，可怜根性更难移。人生意味假还真，凤泊鸾飘是主因。昵爱逾暌斯愈恋，诚求相等故相亲。甘萦枕魇双方未，苦带梭肠一缕辛。悔惜河梁一携手，创痕渗作土花新。平生伉俪兼师友，学术英伦世界先。始识造端夫妇论，鸢飞鱼跃自由诠。切磋道义兹无望，宝爱悲伤讵有年。若就国情衡损益，不徒遗恨抱终天。"}