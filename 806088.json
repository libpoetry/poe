{"id":"806088","title":"念奴娇十一首 其八","dynasty":"清","author":"李慈铭","text":"镜湖八百，把轻烟软翠，荡成词境。玉笛一声云外起，吹得鸳鸯都醒。钿枕盟香，珊奁偎月，总是诗禅影。风情何似。露痕凉堕花顶。一自春水悠然，碧山老去，零落闲金粉。牙板铜琶都歇绝，寂寞鱼龙谁听。试谱冰弦，遍传莲女，唱彻江天回。苧萝溪上，万峰同斗妆靓。"}