{"id":"733865","title":"金虎行","dynasty":"清","author":"王又旦","text":"紞如城楼夜打鼓，素月将中近金虎。早起黤黮岚结阴，塕然风吹鹳上林。濛雨迟回久不下，欲断欲续飘古瓦。桑苎摧折唤不醒，滴沥何能遍中野。群灵参差如连鸡，炎官气盛犹?閜。三月雷火久闭藏，天威未远还须假。群儿同声叫号屏，须臾细注檐头泻。我怀岁功惜已晚，泽其枯矣寡萌虇。"}