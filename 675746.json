{"id":"675746","title":"戊申秋次吴苕源宪副韵","dynasty":"明","author":"顾应祥","text":"早岁罢官守，归田抱幽独。行行箬水滨，采采篱下菊。桑麻日以长，桃李亦秾郁。群贤挈高会，千古振遐躅。眷兹南城南，绝胜曲水曲。上有千树松，下有万竿竹。梵宫出云端，澄湖枕山隩。新构复爽垲，宾筵更雍肃。业巳谢纷华，那复惊宠辱。瓶罄复可酤，晷短继以烛。清歌月在天，借榻云满屋。疏钟隔树闻，海气开晴旭。"}