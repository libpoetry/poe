{"id":"309292","title":"花心动·梨梦寒边","dynasty":"现代","author":"赵尊岳","text":"梨梦寒边，拂阑干垂杨已抽金缕。蝶粉晒黄，鹃血啼红，并作一春辛苦。玉容生怕菱花瘦，莫更斗远山眉妩。系骢倦，花深路曲。昔游曾误。点检兰骚怨楚。销炷鼎猊熏，炙簧莺语。寸碧暮云，万种闲愁，付与薄醪能否。旧垂帘处尘香减，便玉致花嫣谁主。伫娥月黄昏慰情暂许。"}