{"id":"688829","title":"秋怀","dynasty":"明","author":"何乔新","text":"白露悴百草，玄蝉寂无声。庭柯敛新翠，竟夕寒螀鸣。感此时序易，披衣坐前荣。仰视天宇间，银河隔双星。一苇亮可航，相望未合并。玄运亦多阻，矧兹尘俗情。援琴鼓别鹤，感我泪交零。惊飙撼庭树，秋气惨悲凉。玄鸟已远逝，群鸿亦南翔。幽人抱遐思，揽衣起彷徨。念昔少壮日，志轻杜与房。淹留竟何成，鬓发倏已苍。平津为汉辅，汲生老淮阳。感彼积薪叹，悽然令心伤。月明秋院静，砧声一何悲。为问捣衣者，云是游子妻。昔居燕昵初，不忍一夕违。如何远行役，十载犹未归。淇上有游女，邯郸多妖姬。容华虽可爱，节义亦易亏。君虽不我念，妾志终不移。愿君一回虑，追念合卺时。篱菊翘芳蘤，井梧堕轻碧。荣悴谅有时，世情何役役。寒蛩亦何求，嘒嘒号永夕。端居澹无营，玩物聊自适。春华虽可娱，适口美秋实。得马未足欣，亡羊亦非戚。生年知几何，抚卷悼往迹。乃知蒲圃槚，不若道傍栎。方塘澹无波，风起蹙文縠。亭亭芙蓉花，秾艳照晴绿。顾兹摇落时，蘋蓼纷在目。岂知窈窕姿，寂寞寒江曲。想应厌纷华，寄此媚幽独。我来当秒秋，临风挹寒馥。但忧芳岁晏，月白霜华肃。褰裳涉秋水，言采芙蓉花。采之欲谁遗，所思在天涯。念与君别时，春风茁兰芽。兰枯秋露冷，君行未还家。岂无一樽酒，亦有筝与琶。单居谁共欢，俯仰增长嗟。此花何足爱，远寄比容华。但恐去路遥，零落同群葩。"}