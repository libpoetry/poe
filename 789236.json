{"id":"789236","title":"望海潮 为友人纪恨即次其韵","dynasty":"清","author":"王策","text":"倚阑心事，落灯时节，睡魂愁思粘连。栀子庭前，柳丝楼下，一缄轻燕偷传。知道出来难。有莺栖锦锁，鹤守花关。闭影沈声，恹恹闷过晚云天。缘何骤起防闲。只那宵踏月，误近帘边。两字谜词，一双窗影，多应忘了人看。从此竟须拚。耐空衾玉瘦，小镜花寒。短梦难成，雨铃风铁剧悲酸。"}