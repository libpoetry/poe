{"id":"807930","title":"摸鱼儿  早春接山阳陆密庵先生札兼惠我月湄词赋此奉酬","dynasty":"清","author":"陈维崧","text":"怅连宵、暗风吹雨，春寒歇在帘罅。忽闻鹦鹉笼中说，谁送香词来也。披咏乍。似脱线真珠、乱向窗栊洒。篇篇无价。便周柳纤柔，辛苏感激，材尽出君下。为君说，我有鹅笙麝帕。能将风月吟写。旗亭他日从君宴，准拟避君三舍。君莫讶。纵牛峤顾夐，今日谁怜者。花间曲罢。又孟蜀宫前，摩诃池畔，春草绿盈把。"}