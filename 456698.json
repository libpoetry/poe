{"id":"456698","title":"羡水歌","dynasty":"当代","author":"程滨","text":"昔有幽忧子，手足病拘挛。绝命释疾文，自沈颍水眠。当君犹生日，时复舆出一望何悠然。读书忽至此，塌然欲废涕洟悬。我病三年与君同，久欲从君游渊泉。卢生闻吾言，笑子一何愆。水寒唯寂寞，苦莫生流连。我向卢生曰不然，水府从来多先贤。汨罗怀沙病屈原，乘醉捉月李青莲。少陵野老真可怜，僵卧清江万里船。负帝秀夫不降元，反清卧子太湖填。迩来学者王静安，更向昆明湖心不复还。海内畸人争弃红尘入清涟，强如名山古刹学逃禅。椿萱异日全天年，割取水府三分田，愿与诸君从此长周旋。"}