{"id":"254558","title":"水龙吟·才开便怨飘零","dynasty":"现代","author":"徐震堮","text":"才开便怨飘零，无风尽日濛濛坠。斜阳院宇，浅寒城郭，白茫茫地。魂怯难留，路长愁省，梦轻无系。任狂随画毂，低窥绣户，浑不是，凌云意。回眼芳菲何许，笑匆匆、满园桃李。春阴帘外，一声啼鴂，繁华无蒂。化作浮萍，连江东去，是侬归计。问世间何物，供人留恋，洒无端泪。"}