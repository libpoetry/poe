{"id":"787779","title":"二月六日偕薛子白、胡馨甫、高共甫乘兴泛西湖，谒蒋公祠，饮湖畔，夜饮子白家，纪事柬心农丈","dynasty":"清","author":"许传霈","text":"人与西湖两别离，经年不见思蕴结。忽来湖滨晤故人，杭州胡高通州薛。放棹湖心薄暮天，湖光人影杂明灭。陡起湖风湖水高，吹皱波纹漾细密。涌出云峰无数青，千朵叠成石凹凸。指是新祠祀蒋公，孤山如幕天然设。图画战功摩峭厓，四壁英姿动毫发。白苏政绩寄烟鬟，韩岳精神摇岩穴。纵使湖泉冷若斯，难抹烈士热心血。我爱古人不薄今，柏堂竹阁齐峻洁。煮茗一瓯酒一樽，徜徉其间情怡悦。隔岸南屏报晚钟，声声烟际何清越。酒阑犹欣酒未阑，饮寻文字迎纤月。薛家老凤主风骚，夜话高斋席珍列。入林出山心澄源，说经讲艺指绕铁。相与印證湖上游，人去人来妙出没。偶然小聚亦神仙，快偿此愿深饥渴。"}