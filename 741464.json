{"id":"741464","title":"树海歌","dynasty":"清","author":"赵翼","text":"洪荒距今几万载，人间尚有草昧在。我行远到交趾边，放眼忽惊看树海。山深谷邃无田畴，人烟断绝林木稠。禹刊益焚所不到，剩作丛箐森遐陬。托根石罅瘠且钝，十年犹难长一寸。径皆盈丈高百寻，此功岂可岁月论。始知生自盘古初，汉柏秦松犹觉嫩。支离夭矫非一形，《尔雅》笺疏无其名。肩排枝不得旁出，株株挤作长身撑。大都瘦硬干如铁，斧劈不入其声铿。苍髯猬磔烈霜杀，老鳞虬蜕雄雷轰。五层之楼七层塔，但得半截堪为楹。惜哉路险运难出，仅与社栎同全生。亦有年深自枯死，白骨僵立将成精。文梓为牛枫变叟，空山白昼百怪惊。绿阴连天密无缝，那辨乔峰与深洞。但见高低千百层，并作一片碧云冻。有时风撼万叶翻，恍惚诸山爪甲动。我行万里半天下，中原尺土皆耕稼。到此奇观得未曾，榆塞邓林讵足亚。邓尉香雪黄山云，犹以海名巧相借。况兹荟翳径千里，何啻澎湃重溟泻。怒籁吼作崩涛鸣，浓翠涌成碧浪驾。忽移渤澥到山巅，此事直教髡衍诧。乘篮便低泛舟行，支筇略比刺篙射。归田他日得雄夸，说与吴侬望洋怕。"}