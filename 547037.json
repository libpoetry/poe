{"id":"547037","title":"杂诗八首 其七","dynasty":"明","author":"于慎行","text":"名都有士女，居在城南端。前庭树桐梓，后阁罗苕兰。齐纨为上襦，鲁缟为中单。援琴理清曲，惠声穆且閒。惜哉岁不与，憔悴空江湍。芳华一以谢，烈心不可干。蹇修为谁使，遗我双瑜环。朱衣从千骑，宁可一为欢。闻此窃自叹，立身诚独难。贵亦各有慕，贱亦各有安。岂伊霜雪质，能睎桃李颜。敛襟谢媒氏，自下重门关。"}