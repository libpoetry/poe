{"id":"1228650","title":"赋欧园海棠和罗起初","dynasty":"元","author":"刘诜","text":"蜀州海棠锦成畦，昌州海栗芳气菲。名花自古恨不见，东风吹在西家西。美人压酒红珠落，半笑新晴半含萼。玉肤柔薄绛袖寒，妆泪轻盈脂脸怍。太真姣睡金屋春，绿珠夜燕宫蜡薪。一时群花尽妾媵，娉娉袅袅真仙人。雨馀繁枝深绿净，好及佳时入觞咏。花容相对易新故，人事无情有衰盛。我昔曾同花下欢，宝钗插映鸦发盘。只今便能日日为花醉，欲挽朱颜应已难。"}