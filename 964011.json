{"id":"964011","title":"送新婺州汪总领归歙","dynasty":"宋","author":"洪咨夔","text":"天骄运去如隤堤，横决燕涿流青齐。斩竿揭旗扣并塞，被发左祍称遗黎。脍肝山前走肉语，碓骨寨里饥魂啼。尽笼虎兕淮南北，期猎狐兔山东西。常人喜功首例肯，智士察变眉先低。危言不顾犯众忌，设难直欲开群迷。近嗟唐祸兆回纥，远述晋乱基羌氐。积薪未然不着手，曲突已验空噬脐。贼帆方落射湖去，胡骑已闯滁山嘶。正须筹幄坐月观，却卷郡绂寻黟溪。带泥烧笋荐晨饷，踏雨剪韭供春齑。心安便是上池药，眼净何用黄金篦。蜀公早尝着野服，君实晚始持桓圭。方来事业推不去，还踏晓鼓听朝鸡。穷边杀气贯矛戟，严城酸风吹鼓鼙。化云相随不可得，矫望玉宇横苍鹥。"}