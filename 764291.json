{"id":"764291","title":"满江红 其五 湖上遇顾庵，见余和词用韵见柬，复次奉答。","dynasty":"清","author":"王士禄","text":"积雨湖头，看门外、岸痕添涨。欣乍到、屐声随遇，故人无恙。易得浊醪谋若下，难逢春水如天上。况韶光、淡宕恰新晴，天公饷。青雀舫，徐徐漾。白苎曲、愔愔唱。须好怀如涤，闲愁休酿。我醉欲持铜绰板，君闲那负青藤杖。任六桥、人指两狂生，多奇状。"}