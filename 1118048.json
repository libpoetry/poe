{"id":"1118048","title":"道室杂咏三首","dynasty":"宋","author":"陆游","text":"舄化双凫杖化龙，云山回首不知重。药园夜啸丹台月，酒市秋听紫阁钟。岂但烟霄随步武，故应冰雪换形容。小童开户惊奇事，野鹤来巢砌下松。莫怪先生阅事多，人间何处不经过。天山八月霜枯草，旸谷三更日浴波。酒熟春风归掌握，丹成神物共谁何。散人本带江湖号，四百年来一钓蓑。身是秋风一断蓬，何曾住处限西东。棋枰窗下时闻雹，丹灶岩间夜吐虹。采药不辞千里去，钓鱼曾破十年功。白头始悟颐生妙，尽在黄庭两卷中。"}