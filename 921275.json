{"id":"921275","title":"初秋寄子由","dynasty":"宋","author":"苏轼","text":"百川日夜逝，物我相随去。惟有宿昔心，依然守故处。忆在怀远驿，闭门秋暑中。藜羹对书史，挥汗与子同。西风忽凄厉，落叶穿户牖。子起寻裌衣，感叹执我手。朱颜不可恃，此语君莫疑。别离恐不免，功名定难期。当时已悽断，况此两衰老。失途既难追，学道恨不早。买田秋已议，筑室春当成。雪堂风雨夜，已作对床声。"}