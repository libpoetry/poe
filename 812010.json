{"id":"812010","title":"阅邸报见群公荐表滥及野老姓名将修辞启先成二诗","dynasty":"清","author":"孙枝蔚","text":"浪得声名悔已迟，如今檄恐《北山移》。自经乱后无恒产，误喜朝中有故知。魏野方思看舞鹤，庄周只愿作生龟。忽蒙匠石频相顾，栎社神应替我悲。百岁风狂实可惊，眼昏头白骨峥嵘。纵曾在位冠须挂，岂合辞山网更撄。文举何劳称一鹗，许繇长使忆三生。鲁郊金奏虽堪悦，谁识当时海鸟情。"}