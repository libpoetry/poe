{"id":"96901","title":"从孙一昆仲求毗陵笔","dynasty":"宋代","author":"赵蕃","text":"宣城死诸葛，管城不中书。我无操舟长，顾病河流纡。朝来罢茶瓯，闲诗念追摹。毛锥不胜任，一战惊摧车。孙郎吴中回，此物富有余。自云得秘法，蠹口绝凯觎。君今英妙年，赋成似相如。自宜给笔札，奏技承明庐。非如寒窗人，章句分锱铢。多贮竟胡为，何妨稍遗余。"}