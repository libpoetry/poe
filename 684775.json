{"id":"684775","title":"病疝自遣","dynasty":"明","author":"王彦泓","text":"独客秋闲病思孤，隔窗幽草覆啼蛄。诗书枕畔支歌案，山水床前展画图。频视篆香知刻漏，偶敲方响代传呼。侍儿叶戏耽清昼，拟买红藤代汝扶。却笑痴姬问卜忙，爱闲耽睡病无妨。端详实理非茶罪，冒滥虚名是色荒。妙友清言如上药，稗官闲读得奇方。风流未负重阳处，并采茱萸入饮汤。饮兴游心与病争，矮屏初摺见秋晴。瓶分花影看无厌，药渍醇醪醉有名。豉法近从开士写，茶香先遣侍儿评。青娥乍见蹒跚态，笑咏陶诗谑长卿。"}