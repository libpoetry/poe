{"id":"704026","title":"江行怀乡里天全侗轩诸老偶成二首","dynasty":"明","author":"韩雍","text":"西江北塞岭南壖，奔走风尘三十年。勇退未能心已倦，专征才歇梦犹悬。自缘衰体缠多病，敢向明时话独贤。苦忆乡园诸大老，西风先泛五湖船。五湖烟景擅江东，诸老欢游有古风。凤吹鹍弦范成大，笔床茶灶陆龟蒙。全抛俗事水云外，尽付闲情诗酒中。愧我求盟未能得，海天长啸思无穷。"}