{"id":"690540","title":"八月十五夜黄黄岘大参招同韩云陆大参林寄寰明府宴集","dynasty":"明","author":"张萱","text":"雨过寒生露井梧，纤云不动玉轮孤。一声何处惊弦雁，三匝谁怜绕树乌。共向金尊浇磊磈，不须赤壁叹雄图。年年白首同今夕，得似商山四皓无。十分圆魄挂瑶空，酒伴诗朋四美同。邑里鼓鼙犹动地，幨娟膏沐尚为容。休寻缑岭当年侣，谁奏昆崙第一功。始信阴晴浑不定，昨宵曾苦雨兼风。"}