{"id":"664725","title":"寄太微","dynasty":"明","author":"康海","text":"太微神仙人，佳思逐云上。挥洒乾坤珍，飘飖出尘鞅。游宦建章宫，才名藉方仰。萋斐反南山，闭门却交往。我东游华峰，每过时临访。麾麈话羲皇，拂剑悲魍魉。或诣少微原，歌啸历苍莽。倚坐看云生，策杖听泉响。遐烛远不隔，幽抱近弥想。以兹酬宿心，晨夕共欢赏。别来忽五月，予衰殊非曩。百忧结我肠，许过约恒爽。梦寐时见之，太息诮欺罔。新霁起微凉，何不谢纷攘。"}