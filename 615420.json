{"id":"615420","title":"同陈治甫邓伯乔何龙友朱惟四何伯承游峡山登眺虚岩绝顶得二十韵","dynasty":"明","author":"李孙宸","text":"神工开佛刹，鬼斧凿虹桥。两峡攒流小，孤峰抱寺遥。烟霞低几槛，钟梵落江潮。洞古云常湿，崖阴雪未消。昔来望空翠，此日陟岧峣。萝月诸天近，松风万壑骄。鸟啼皆说法，霞起尽成标。灵药芝田供，金绳觉路招。日车何用驾，风驭似相邀。鹤度瑶笙响，云开绛节朝。尘襟思洗涤，仙路隔冥寥。俯仰成今昔，年华老世嚣。此身何著落，生趣转萧条。方外期高尚，区中惬久要。宁须待婚嫁，且去混渔樵。服制山中薜，粮收峡口苗。回头当早早，失路恐迢迢。有分寻真去，无才免俗谯。悟来翁失马，梦去鹿蒙蕉。天明解缆去，又任梗蓬飘。"}