{"id":"814258","title":"黄秋圃外委金以诗见呈率赠","dynasty":"清","author":"周凯","text":"浪接天高望吼门，太邱祠畔定惊魂。澹台掷璧龙应避，景略谈兵虱共扪。骨可封侯奇相在，心忘涉险大波掀。岛中欲遍歌安宅，莫惮青螺与白猿。惊帆初卸袖诗篇，喜尔南冈家学传。勇早冠军推宿将，天教遗老富馀年。父书善读才方大，海澨虽平力要宣。记取昔擒徐道覆，飞将军此下楼船。"}