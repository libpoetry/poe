{"id":"691789","title":"牡丹五首","dynasty":"明","author":"李梦阳","text":"乱絮繁华春更烟，一枝袅袅独风前。玉园忽漫无颜色，徐步看君却自怜。若使姚黄无魏紫，孰容倾国复倾城。接枝一任今人笑，不坠花王万古名。莫道清平调独狂，牡丹元不与昭阳。后来亦是先花叶，谁醉君王玉笛傍。秦地洛阳俱寂寞，圃开周国复天香。童时及见流传谱，万意千心足断肠。漫山故国花无数，客舍河头今数株。绝代色孤终不掩，丹葩绿叶锦心须。"}