{"id":"694276","title":"病中咏梅","dynasty":"明","author":"陈献章","text":"去岁誇身健，寻梅到几山。酒倾崖影尽，衣染露香还。北斗今何向，南枝半已残。下堂儿女笑，老脚正蹒跚。孤山一片雪，千古独称奇。此外不能到，人间都未知。正嗟同赏绝，又过半閒时。回首西岩下，南枝映北枝。人生如逝水，花发见南枝。对影身犹隔，闻香席不移。延缘看月久，勃窣下阶迟。坐恐芳时暮，扶衰了一枝。何处梅梢月，流光到枕屏。江山都太极，花草亦平生。阁冷香难即，窗晴影似横。冻崖妨足蹇，藜杖意高撑。隐几日初下，东岩兴复饶。月高寒自照，花近夜相撩。浊酒频堪写，清弦岂易调。罗浮在何处，魂梦与逍遥。水陆花何限，梅花太绝尘。如何开眼处，不见赏花人。北坞风微动，南梢月自真。老夫前席坐，得意不无神。山阁数株梅，山翁手自栽。有花娱我老，无计避人开。色映书帷净，香寻墨沼来。庶几吾服汝，不作委蒿莱。风月江山外，乾坤草木间。卷帘疏影动，拄颊暗香还。约伴多为地，吟诗别作坛。终南虽白阁，不恃小庐山。何处花堪忆，江门水背过。满身都著月，一片未随波。高倚松为盖，清连竹作窝。白鸥衔不去，飞入钓鱼蓑。借如桃有实，方朔不来偷。山近重重见，人无浅浅休。路经寒水断，香被白云留。寄语林和靖，江门是一丘。"}