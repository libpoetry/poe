{"id":"468054","title":"哀汶川二首","dynasty":"当代","author":"熊盛元","text":"天公醉，地母狂。燔劫火，喷岩浆。天阴雨湿闻鬼哭，校园都成瓦砾场。白发人如枯柴立，眼中滴血吊杏殇。回头望官署，依前高矗参井旁！砯崖坼，山灵死。鬼火青，鹃血紫。捽发无语叩彼苍，缘何寡恩乃如此？岷江载恨日夜流，冤魂沉沙呼不起。怅吟四愁诗，空忆当年张平子！"}