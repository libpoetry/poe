{"id":"56928","title":"分题赋载酒亭送友人之四川","dynasty":"明代","author":"钱宰","text":"大江发巴蜀，岷峨蔚嶕峣。子云性佚荡，逸气相扶摇。洒翰骋雄辞，凌云何飘飘。终焉敛其华，组丽不足骄。覃思著玄文，斟酌仿繇爻。闳言极幽微，绵络天地交。岂无好事者，载酒与游遨。胡为事黄门，投阁竟萧条。龙蛇不知藏，蝘蜒亦见嘲。天独昌其文，炳如日星昭。子行登斯亭，英爽或可招。谓我欲问奇，峡水阻且遥。"}