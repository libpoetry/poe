{"id":"994578","title":"读史戏呈刘正之","dynasty":"宋","author":"黄干","text":"君不见汉初曹相国，日饮醇酒不事事。相舍后园近吏舍，点吏醉呼不肯避。相国取酒饮园后，恨不呼吏与共醉。又不见后来丙丞相，驭吏不畏丞相嗔。嗜酒酒翻车上茵，醉饱去尔何容身。两公一心相有汉，一夫见辱非吾患。但得时平酒价贱，从渠醉后来相慢。李斯逐客徒自尊，东门黄犬还悲辛。西曹地近不足贵，不过能污车上茵。人言两公固宽平，我谓两吏非庸生。庸生无益两丞相，故辱丞相成其名。至今汉家四百载，曹独为冠丙有声。刘侯刘侯汝太痴，世间曹丙能几个。但知愤世快我意，醉语谁知官小大。却来东屯起田舍，日与田翁相唱和。人道刘侯只是一醉人，谁知胸中自有渭与泾。一双怪眼如老鹰，每于醉后白复青。刘侯藏锋敛锷莫妄用，君家自是提兵冠豸种。"}