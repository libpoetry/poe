{"id":"1076295","title":"刘德秀县丞凡五和前篇仆亦五次其韵 其三","dynasty":"宋","author":"周紫芝","text":"蔚宗草香传，水沈贵盈斤。标置何必高，有德当自薰。士成稍蕴藉，往往嗔斯文。人生顾安用，浪为此纷纷。我静偶获趣，君意良复勤。摩娑辨款识，共玩古曹纹。青烟既司寒，小孤方插云。诗应神所授，句与炉争芬。悬知我辈事，俗子未必欣。不容芝兰室，杂以蒿艾荤。政恐千年后，馀臭尚有闻。惟爱青云士，亟拜黄屋恩。未知谁氏子，肯对香氤氲。"}