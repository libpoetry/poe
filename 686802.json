{"id":"686802","title":"上嘉定城隍","dynasty":"明","author":"任环","text":"戎马长驱后，何当旱魃连。火云空片片，云泽竟玄玄。却负苍生望，还期大有年。也知诚未至，神不为予怜。庭穴蚁何处，长空燕不来。正须潮湿础，又见月盈台。汗背翻成雨，劳心已作灰。何当瞻拜际，一洒润苍苔。西云不作雨，东起亦成空。水落三江外，民忧四野中。天心真默默，神听却聪聪。愿以狂生齿，将来换岁丰。戾政干阴谴，招灾自有因。要知狂子罪，不在细民身。神奉天诛赏，灵来雨海滨。但令彫瘵起，还作十分春。"}