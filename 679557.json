{"id":"679557","title":"海日篇寿路莲浦兵宪","dynasty":"明","author":"杨巍","text":"隐隐扶桑树，迢迢芙蓉城。旸谷万丈底，相传日所生。我游泰山登日观，俯看溟渤精灵变。桃花谷口鸡未啼，沃焦石边吐已半。火轮闪烁蓬莱宫，十二楼台元气中。蛟螭深藏海若泣，倏忽乾坤万象同。海上仙人安期子，平生变化亦如此。餐霞日坐阜乡亭，跨鹤时过之罘水。皇心恻隐世间人，命汝执符作帝臣。彤墀侍日月，紫塞扫风尘。风尘已净雁门道，日月犹光谏疏草。本是汉家太乙精，今为宋代龙图老。只今甲子无人知，红颜绿鬓映长眉。姓名已记御屏上，回首三山空复思。君不见海日升沉今亘古，君之勋名与日伍。"}