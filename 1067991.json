{"id":"1067991","title":"遭风祷神林浦","dynasty":"宋","author":"李彭","text":"伐鼓放船落星渚，争曙凫鸿集俦侣。乾旋坤转风掀掀，阳侯就戮波臣怒。庐山孤巘政排空，复阁重楼欲无路。水虫琐细何足云，窃发凭陵敢予侮。长年吞声三老悲，老妻惊呼稚子啼。病躯不能自料理，袖手悬知齑粉期。谢公吟啸吾岂敢，兴公悲号差胜之。寒菹百瓮未渠尽，犹得馀生见昏觐。归帆行将拂五老，要及霜风快雁隼。径须作笺寄鲂鱮，行路艰难公莫遽。"}