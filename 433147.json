{"id":"433147","title":"论诗 杂阅古今人诗偶有所见辄成一绝计约十首今只存其四略见昔年读诗眼力也","dynasty":"近现代","author":"郭风惠","text":"温柔敦厚寓神奇，雅正清真是正规。何止野狐乱禅法，从来道学不能诗。是谁彩笔裹情丝，专唱回肠汤气诗。粉黛胭脂三万首，异军应树女郎旗。人人全集不全精，选本零篇易擅名。擎向绮筵选佳馔，易牙厨下有尘羹。诗至中唐众体溉，各需人力各天才。就中七绝真关隘，多少名家度不来。"}