{"id":"1194805","title":"金陵杂题二首","dynasty":"唐","author":"沈彬","text":"王气生秦四百年，晋元东渡浪花船。正惭海内皆涂地，来保江南一片天。古树著行临远岸，暮山相亚出微烟。千征万战英雄尽，落日牛羊食野田。暮潮声落草光沉，贾客来帆宿岸阴。一笛月明何处酒，满城秋色几家砧。时清曾恶桓温盛，山翠长牵谢傅心。今日到来何物在，碧烟和雨锁寒林。"}