{"id":"1164572","title":"缑山诗","dynasty":"唐","author":"宋之问","text":"缑山连嵩岑，近带洛阳陌。洛京游宦子，不知虚直宅。北入养龙溪，势如夏云积。褰涉穷水府，跻攀倚霞壁。柽栝穿虹?，萝茑曳金碧。崟嵚天盖小，路转石门窄。还顾杳亏蔽，前瞻浩攒?。态繁赏屡移，形变魂方惕。洞隐息心士，源潜度世客。渔樵或迷途，志刻述往迹。安仁寔载诞，子晋曾所历。王元拜隐侯，吾祖挹仙伯。永兴白华感，久列丹台籍。弊庐对石堂，虚坐留玉舄。洎余爱羽化，洗心向禅寂。志结颜始红，岁阑发已白。愧无兼济美，独营弱丧魄。归来缉衰暮，敦本事膏液。始愿期傥从，挥手弄烟策。"}