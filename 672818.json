{"id":"672818","title":"得邸报有异闻感而有作","dynasty":"明","author":"费宏","text":"百年异事骇初闻，反袂开缄老眼昏。太史岂应侵谏职，寒儒自欲报君恩。骊龙颔逆难遭睡，虎豹关严枉叫阍。但使有光争日月，不惭无力正乾坤。妖蟆寸铁心何苦，骏马千金骨仅存。烈士殉名元可丧，佞人多巧舌空扪。唐科讵愧刘蕡策，楚些须招屈子魂。事定盖棺真不朽，声缘忧国竟须吞。干将在狱犹冲斗，砥柱当流少遏奔。文运盛衰关世运，长歌写罢不堪论。"}