{"id":"747921","title":"雁门童子行","dynasty":"清","author":"冯志沂","text":"童子十四名福基，瑶环瑜珥玉雪姿。早有才语惊父师，弱龄能解《易》与《诗》。贼窥灊霍遭劫持，身非不能走险巘。恐母不免躬尝之，日夜念母惟涕洟。豺狼安识字孝慈，闻儿夜哭为心悲。怀中短刃勤磨治，誓不与贼生同时。贼走药肆方晨炊，儿喜窃谓计可施。怀毒乘间投釜锜，贼十余辈皆横尸。伟哉童子真权奇，自仰余药甘如饴。杀贼十数贼不疑，委弃野寺不以随。荒山兵后难求医。一瞑不复瞻庭闱。军兴以来岁十稘，环寇诸公印累累。异哉童子能尔为。我欲再拜言天墀，谓天盖高蚁虱卑。题诗泪堕如绠縻，告千万世无愧词。"}