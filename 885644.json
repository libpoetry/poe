{"id":"885644","title":"苦雨","dynasty":"宋","author":"许必胜","text":"积忧遂成阴，昏色遍苍莽。我醉忧已忘，天地当开朗。何以酒醒后，犹然在檐上。云是方春时，暗助草木长。凝阴而无阳，亦非善培养。岂因世道非，寰宇盈魍魉。日月不照临，星辰羞布象。每睹万类心，俱称上天广。移转亦何难，梦梦如抱怏。地底周雷声，骄乌绝心想。四望如无馀，举意同罗网。安得最高峰，云外独来往。"}