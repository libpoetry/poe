{"id":"827915","title":"秋日同李伯虞左笏卿周沈观丈访菊太清观不得遂至龙泉寺归过酒楼小饮周丈有诗次韵","dynasty":"清末近现代初","author":"陈曾寿","text":"节寒气逾爽，逸兴当秋阑。轻车赴晚道，影堕苍茫间。当年亭馆地，今日斜阳宽。灵宫访秋菊，落叶空池坛。回步过萧寺，著履苍苔乾。长松抗高阁，杂卉迤修栏。龙蛇动四壁，赞赏生微叹。文字为小技，今成空谷兰。历历钟梵音，诸天度凰鸾。地清坐忘暝，茶歇神初完。妙境如追逋，眩瞥迹已残。归车就市饮，嘈切千指弹。一心造喧寂，同境殊悲欢。百年非可知，放怀寻所安。"}