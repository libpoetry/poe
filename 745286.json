{"id":"745286","title":"即事有感用东坡定惠院海棠韵","dynasty":"清","author":"陶梁","text":"樗散真同不材木，偃蹇名场容我独。早看同辈上青霄，转悔当年堕尘俗。譬如周道压平坦，偏向崎岖历崖谷。宦游倏逾三十载，归去都无数椽屋。书帖有时临《乞米》，骨相本来非食肉。侧闻东南夷患剧，国家兵力苦不足。老弱充数应徵调，载胥及溺何能淑。市井恶少备宿卫，江湖游士任心腹。解散纷纷竞弃甲，摧陷往往成破竹。可怜濒海十万户，奔窜呼号惨满目。楼船连岁扰闽广，羽檄至今疲楚蜀。一官未补命磨蝎，四海安归身立鹄。贾谊土书忧汉室，杜甫吞声哭江曲。几时藉手报升平，尽扫欃枪息蛮触。"}