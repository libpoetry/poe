{"id":"1220331","title":"上命师相辅导青宫又次前韵","dynasty":"元","author":"吴当","text":"黄阁资贤辅，青宫赞圣猷。潜龙渊肃肃，仪凤羽秋秋。秘殿黄金额，仙居白玉楼。台阶基化运，后德顺嘉谋。昭代功无敌，高名世不浮。衣冠陪后骑，貔虎拥前驺。庶事犹悬鉴，群公若缀斿。醉传鹦鹉盏，寒赐鹔鹴裘。宿漕风连海，新田雨满畴。捷书时插羽，使者日乘辀。阀阅经纶地，明良际会秋。圣情归锡赉，天语出温柔。固识王章在，深惟相业优。河山留誓劵，茅土冠君侯。越骑瞻戎服，徐邦识庙旒。法从三尺谨，恩及万方稠。薄艺尝簪笔，微班得从游。未能酬夙志，何以报鸿休。钟鼎非吾愿，山林亦易求。寸衷徒耿耿，期与古人俦。"}