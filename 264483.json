{"id":"264483","title":"邺城行·春花绣暖丛台西","dynasty":"现代","author":"王易","text":"春花绣暖丛台西，邺城荡荡天与齐。高台美人留不得，伊谁永卧邺城北。石马荒寒狐兔走，叱吒笙歌复何有。馀香一旦尽诸姬，遗臭千秋在人口。奸雄弄国如弄丸，排风驱电万马奔。能呼虎士作鹰犬，直以禹域为丘园。何图大命等秋蟪，钧天未了空沈醉。舞女犹传赵国声，宫人频话开元事。邺城终古草离离，过客愁闻班马嘶。世情转烛尔复尔，覆车不毖来无已。仗剑争寻大泽蛇，合围正逐双飞雉。本来棋局何亏成，盖威予圣天所惩。横槊雄风顾安在，况乃孱郝当其庭。何用此生狗脚朕，如鸟投罗兽投阱。始知黄屋拥金根，不及青蓑汎烟艇。驱罢车驰邺城下，七二冢存真孰假。祇恐山灵软笑人，相携共对漫漫夜。"}