{"id":"844892","title":"十二月初四夜大雪用东坡尖叉韵二首","dynasty":"清末民国初","author":"曹家达","text":"峭寒洒淅背毛纤，深夜重衾拥护严。附郭芳馨思邓尉，故乡薪米忆无盐。为怜晚岁思归处，又顿朝光不上檐。想见西街街畔塔，玲珑寒玉出双尖。顿抛残霰噤神鸦，天上惊翻薏苡车。元圃琼蕤初见叶，后庭玉树又生花。节旄东海怜苏武，词赋南朝有谢家。今夜夜寒愁夜永，几回孤咏手凭叉。"}