{"id":"402908","title":"梦横塘 丙寅九日得蕙风师闺中归榇道场山讯","dynasty":"近现代末当代初","author":"赵尊岳","text":"轴帘霜紧，刬石烟疏，望中生怕秋色。老柳斜阳，向院落层阴如织。雁际云遥，桑边鬓减，不辞轻掷。嫩琼钩静掩，绿绮长闲，金井外，无消息。清魂楚些难招，剩黄花素水，为酹寒碧。点检西风，行吟路旧游应识。似深浅修眉画里。残碣空山忍谁忆。寸蜡消磨，天涯憔悴，凭阑愁绝。"}