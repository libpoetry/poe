{"id":"573804","title":"惠山泉歌奉次涯翁先生","dynasty":"明","author":"邵宝","text":"击石长歌复长啸，山无人声泉有窍。诗人曾谓兹山空，又闻山与南海通。向来泉托山人姓，公为收名名始定。石池左右多槛泉，东流迤逦非突还非悬。公门如海纳川水，肯向东方遗一士。出山还似在山清，中有石子星之精。别公无言怀独泻，公乃题诗赠行者。高词尽得今古奇，我歌合向观泉时。年年寿公泉一酌，公每书来问瀺灂。援琴欲寄山中音，水风吹月千里无遐心。"}