{"id":"1121121","title":"艾轩先生侍郎挽词四首","dynasty":"宋","author":"林亦之","text":"典刑还似鲁人初，四海衣冠归坐隅。涕落寒芜嗟不见，月明蟹井白云孤。菖蒲对客尚从容，明月红泉梦已空。纵是千年有豪杰，六经人物只斯翁。绣衣曾出黄梅岭，金印还游红药阶。勋业至今人道说，幽怀长是在空斋。黄柑时候曲堆村，长忆篮舆到荜门。恰是今年去年日，野萤衰草吊寒原。"}