{"id":"687905","title":"送岑金纪游珠崖五首","dynasty":"明","author":"成鹫","text":"海外曾归客，春来复送人。相看同去住，临别且逡巡。去以初弦月，行当渐满轮。不应惟独照，凭尔辨疏亲。壮志销磨尽，孤云独自飞。平生远游意，多半与心违。五岳我将去，三年君始归。何时更来此，同采粤山薇。江海未云远，山川宁阻长。遥情寄溟渤，高咏别沧浪。榻下青毡地，兰生古桂旁。悠悠浮海意，千里忆同堂。郭外灵泉寺，精蓝隐半峰。僧惟多异主，人有合溪翁。扣石千山应，闻香百和同。为君先指注，到日好追从。我爱海潮胜，层岩亲手开。此身难久住，三载许重来。曲磴丹梯入，高窗碧嶂回。劳君老词客，拂拭旧莓苔。"}