{"id":"835272","title":"暗香 潭月山房木莲花放，俗称大玉兰，实即古所谓木兰，香山诗所称木莲也","dynasty":"清末民国初","author":"沈曾植","text":"莲花八叶。堕世尘、不受墉城仙接。的的檀心，清露玉房晓檀浥。来是芗林天姊，休误了兰香芳牒。尽奇绝，白地光明，净相起眉睫。遗褋。浪霅霅，甚澧浦路遥，桂棹愁涉。花身危立，莫莫风潮作舟楫。闻道九疑仙侣，已不是玉严金帖。又静夜，缄密意，瓣香深擪。"}