{"id":"1041617","title":"和永叔十二韵","dynasty":"宋","author":"刘敞","text":"爱公犹爱屋上乌，何况公家手种菊。忆昔重阳醉共赏，已落纱帽欢不足。谁令繁霜逼芳意，坐使严风卷馀馥。主人于此情不浅，上客方来强令束。马声玲珑摇玉环，屦綦参差破苔绿。重寻荒径忆五柳，因咏东篱憩茅屋。巳怜归鸟有真意，更觉晨风伤局促。引杯大釂倾玉壶，击节应非响乔木。物华瞬息暂入梦，世事蚊虻一过目。浮邱接袂当凤举，俗士歌骊真狗曲。衣冠顷来尘土变，形貌今者毛发秃。公诗乃使我忘老，逸调何由能继属。"}