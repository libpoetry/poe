{"id":"862496","title":"赠叶绿涧","dynasty":"宋","author":"王柏","text":"有客有客讷而腴，手携数册尧夫书。八八从而之八八，四千九十六无馀。小游轨革何足算，大游九厄相乘除。太玄洞极亦无法，更有司马推潜虚。茫茫古今四海阔，动静祸福无能踰。玉芪金钥窃元命，自合抱道山林居。尧夫尧夫初不死，精神炯炯先天图。元会运世未为密，一画未画元非疏。自从漏泄加倍语，便觉造化无工夫。吾儒更欲穷造化，造化尤解穷吾儒。且将馀法供剧戏，君识此意廉其需。世人逐逐不知止，诵诗还肯安心无。"}