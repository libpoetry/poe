{"id":"503760","title":"希庶斋为姚忠赋","dynasty":"明","author":"郭奎","text":"帝舜称大孝，天下犹敝屣。父母或在堂，不许友以死。圣贤有明训，百行由此始。昔当汉祚衰，曹暪奋雄起。嗟嗟刘豫州，士慕如归水。君臣分未定，徐庶乃为子。方寸以亲乱，慷慨谢知己。后世称其贤，高名策青史。谁谓千载下，行迹偶同轨。念君遭艰虞，羁旅万馀里。结斋匡庐阴，菽水具甘旨。愉悦承亲颜，乐在其中矣。大江何滔滔，河流亦瀰瀰。思君石也坚，患难安所止。今为二千石，孝养良无比。"}