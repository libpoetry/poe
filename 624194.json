{"id":"624194","title":"集罗幼良白雀堂","dynasty":"明","author":"黎崇宣","text":"亹亹四时运，陶陶春暮辰。主人眷芳景，高会延嘉宾。开轩肆广坐，华几纷错陈。鲜烹出中厨，美酒过隔邻。客主省揖拜，披襟意良忻。一献复一酬，觞飞何太频。颓然遂成醉，侧此头上巾。行坐纵所适，笑语不更文。沉缅匪自放，吾自率吾真。平生寡俗礼，无为多见嗔。"}