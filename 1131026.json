{"id":"1131026","title":"奉和君俞佳雪二首","dynasty":"宋","author":"韩维","text":"老来事事皆抛尽，惟独忧民尚有心。深喜天公回气象，便同田父作讴吟。缘何更得闾阎暖，恨不偏于垄麦深。禅伯静中知我意，琅琅佳句玉其音。居尘不染先生意，与众同忧太守心。两处本来非异事，一时都把付高吟。忽惊瑞相家家遍，潜助春功日日深。拥鼻临池哦丽句，水泉风竹共清音。"}