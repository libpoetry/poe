{"id":"789271","title":"金明池 龙洲道人墓用王叔闻韵","dynasty":"清","author":"王策","text":"赵宋遗民，江湖寄客，灌莽荒墩一个。念半世、青衫红泪，哭不了、中原天堕。到如今、白骨空山，风云护、未许短犁耕破。叹青史遗文，多年读遍，此日墓门亲过。一盏椒浆浇道左。问浩气雄才，销沉何所。平吴志、功名未展；访戴梦、烟波长锁。剩斜阳、三尺荒碑，惹千载骚人，停鞭驻舸。也还胜兰亭，水声咽处，寂寞冬青花朵。"}