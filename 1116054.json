{"id":"1116054","title":"陪诸公携酒山家用壁间韵三首","dynasty":"宋","author":"汪炎昶","text":"小试登临脚，岚光饰嫩情。跨虚桥缓渡，避险路迂行。端被狂为累，虚将饮得名。醉乡前日近，才稍认途程。雪涛奔两涧，毛发竖清寒。鼻裂花香劲，衣牵棘刺攒。步崖青壁滑，憩树绿阴团。莫忘兹游好，题诗后日看。玉屑辉群彦，衣冠俨数翁。礼严推让际，情洽笑谈中。物外来真趣，樽前□古风。无端狂态发，从此忆新丰。"}