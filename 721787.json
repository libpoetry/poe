{"id":"721787","title":"尹君七十又一生日赠之","dynasty":"明末清初","author":"屈大均","text":"故人无几在，今子幸长年。菊老香逾烈，松寒节益坚。世人多服食，吾道岂神仙。日夕壶觞满，羲皇枕席边。养寿知多术，长生亦尹洪。但能生肉角，不必更方瞳。种药先蔘草，餐花及桂丛。长予才五岁，早晚古稀同。老友真难得，其如相见希。已能三叟似，未即四翁非。野鹿曾忘世，江鸥亦息机。年年花发候，貌与玉兰肥。生香薰梦寐，清绝暮年心。竹扫长空影，松流太古音。老人峰在户，渔父楫穿林。与我携春酒，珊瑚洲外寻。"}