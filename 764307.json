{"id":"764307","title":"声声慢 次韵刘青田咏愁","dynasty":"清","author":"王士禄","text":"难搜难括，非去非来，做成一寸千曲。欲尽根株，除是马还生角。任教春风荡涤，只昏昏、月黄烟绿。甚追逐，最难拼更是、天寒茅屋。漏向眉间一半，揽清镜、已觉雾萦烟蹙。仿佛真形，五岳寸心矗矗。能令酒来都化，作鲛珠、界破幽独。算千种，还谁解、区别细目。"}