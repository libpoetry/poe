{"id":"475676","title":"余羁秣陵乞休累疏而格于新令郁郁之怀伏枕增剧遂效杜子美同谷体为秣陵七歌时丙戌九月既望也 其七","dynasty":"明","author":"丰坊","text":"少年攻文耻为吏，群公谬许青云器。陆机词赋何足奇，徒令四海知名字。黄鹄铩翼无雄飞，邯郸才人厮养妻。况复夫人有美子，折腰垂首端为谁。呜呼七歌兮歌且住，春来拔剑还山去。"}