{"id":"80074","title":"秋日杂咏·柳姑庙前烟出浦","dynasty":"宋代","author":"陆游","text":"柳姑庙前烟出浦，冉冉萦空青一缕；须臾散作四山云，明日来为社公雨。小巫屡舞大巫歌，士女拜祝肩相摩，芳茶绿酒进杂遝，长鱼大胾高嵯峨。常年徵科烦箠楚，县家血湿庭前土。妻啼儿号不敢怨，期会常忧累官府。今年家家有余粟，县符未下输先足。木刻吏，蒲作鞭，自然粟帛如流泉，储积不愁无九年！"}