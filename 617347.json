{"id":"617347","title":"看北海碑","dynasty":"明","author":"林枝桥","text":"掌故半信疑，图经杳难按。龙门积石间，疏凿有崖畔。显兹七曜古，谁为斩荒蔓。昔在五代初，居圉浑未判。贞观及开元，踵接词臣窜。每读题壁诗，吊古馀泚汗。北海诚天人，独漉掞天翰。发挥岩壑幽，顽石点头看。向来冗葛藤，居然一刀断。如彼老充国，聚米罗前案。一览星目境，何翅身陟玩。玉韫并珠含，媚艳耀云汉。千秋一片石，对语增悽惋。"}