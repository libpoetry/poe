{"id":"1121641","title":"致政承奉卢君挽词二首","dynasty":"宋","author":"范成大","text":"泮水桥门识太平，归来霜鬓老柴荆。淹中学邃方成传，谷口名高岂待卿。黄壤无情埋玉树，青衫有道胜金籯。襄阳耆旧今萧索，惟有松风到晚清。纯孝当年有护持，赤眉那敢近姜诗。眼看庭玉成名后，身及堂萱未老时。湖海青鞋惊断梦，风霜丹旐挂新悲。尊前五客今谁在，愁绝庐山十段奇。"}