{"id":"843929","title":"行香子","dynasty":"清末民国初","author":"沈曾植","text":"云起从东，云起从西。打蓬蓬大帝蓑衣。鼍鸣是否，鹙秃来兮。总刈要晴，耕要雨，不舒齐。巧语黄鹂，苦语鷤䳏。泥滑滑竹里鸡啼。谁家祭酒，若个阇黎。任金刚眼，菩萨眼，一眯{目蚩}。徙倚危楼，旷荡神州。辊天门日月双毬。齐云社蹴，白打钱投。是二郎神，四圣观，趁场不。雁字言愁，鹿角沈舟。南北风来去无休。可中下脚，输了缠头。总水茫茫，沙浩浩，鬼啾啾。"}