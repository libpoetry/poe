{"id":"1075312","title":"徐使君新作采菊亭","dynasty":"宋","author":"周紫芝","text":"使君占吏师，老手便治剧。论功饮无何，课最上殊绩。人言神爵中，有此二千石。拥麾几何时，千里静森戟。遂移佳菊苗，步着东篱屐。南山忽当眼，净几分晚碧。黄花行欲开，吹帽尽佳客。丰年公事少，闲日颇自适。便恐趣公归，翱翔步丹极。晓枕梦催班，朦胧想山色。"}