{"id":"1039761","title":"张景通先生书堂","dynasty":"宋","author":"赵抃","text":"志士博古今，名贤口诵圣。通则施所有，致君翼时政。穷斯处岩穴，信道宗天命。富贵贫贱耶，乌与一息竞。先生抱蜀奇，不为席珍聘。学易到深处，研几剧精静。书屋数百椽，寒松夹幽径。竹森潇洒观，泉逗潺湲听。小人多谤訾，先生自吟咏。其徒识所归，归雅不归郑。今时自薄恶，先生自醇正。其徒知所入，入贤不入佞。忧弊以文救，敌邪以道胜。先生终其为，彼俗徒诟病。"}