{"id":"588601","title":"忆昔行送黎惟敬北上","dynasty":"明","author":"黄佐","text":"瑶琴锦瑟且莫鸣，听我长歌忆昔行。忆昔游何所，乃在白玉京。玉京十二楼五城，红云紫雾开泰清。窈窕穿花循左掖，辉煌随炬入承明。承明儤直持彤管，翠釜黄封赐常满。含毫应诏龙颜近，刻烛裁诗虬漏短。殿东谁领玉堂宾，鹤发麟袍聪俊人。壮猷入告风云曙，绝域驰书草木春。日长休沐随冠冕，迤逦南宫三籞苑。杨柳阴森阁绣弧，芙蓉销落违彤辇。琼华岛上烟景多，拾翠图黄泛月波。金鳌玉蝀两迢递，广寒藻殿中嵯峨。只今天地方清谧，郊畤园亭大工毕。宫中夜协承云奏，陵上时闻吉日出。桂馆琪林紫禁重，曲晨芝盖驾斑龙。榣山已见流虹瑞，丰草长沾湛露浓。金台佳气葱葱起，槐市轩车若流水。揭日回天又一时，献赋赓歌溢人耳。蜃海龙州罢战征，鹤岑鸥渚庆隆平。笑剪薜萝开野酌，当筵意气推黎生。颇闻宵旰求材用，十年回首华胥梦。干吕青云满越台，摽霞秀色连韶洞。越台韶洞镇鲸涛，万里飞帆何所劳。春来跂尔丹霄信，五色云中振凤毛。"}