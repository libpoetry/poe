{"id":"287651","title":"高阳台·还乡有感","dynasty":"现代","author":"孙玄常","text":"临水长街，依山小市，风光依旧当时。人去楼空，烟波千里相思。长条初见鹅黄色，恨长条，未繫罗衣。最堪嗤，人自多情，树又何知。重来惟有小乔在，诉苍华鬓发，依拒腰支。阿姐嫦娥，青天碧海孤栖。沧桑卅载无多泪，却难禁，旧梦依依。莫重提，禅榻茶烟，不赋新词。"}