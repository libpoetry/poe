{"id":"1236200","title":"三台怀古","dynasty":"元","author":"杜瑛","text":"岿然双塔夕阳明，慨想曹瞒旧典刑。九锡初非基禅让，三分犹自愧英灵。水从石椁沈边白，山在香囊分处青。空使羯奴誇壮健，西陵草木为谁醒？白鸟飞边望眼宽，兴来一吸酒杯乾。土花渍雨铁梁涩，蔓草接秋冰井寒。树拂晓风摇北土，水涵落日蹴西山。书生岂识兴亡事，片瓦摩挲认建安。"}