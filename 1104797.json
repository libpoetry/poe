{"id":"1104797","title":"次青溪后二章为别","dynasty":"宋","author":"卫宗武","text":"季世思良士，如抱渴与饥。峨峨章甫冠，瑞气浮芝眉。粹然君子儒，赴我同襟期。凡林非鸾栖，丹穴仍归飞。恨无健羽翰，所至相追随。怀归宜莫留，荆州那足依。今古多纷攘，宇宙弥氛埃。故友晨星然，往往沦劫灰。幸得莫逆交，子舆从子来。道义本契合，心迹无疑猜。不徒千斛舟，置此坳堂杯。动静必与俱，书林日徘徊。一闻骊驹驾，黯然肠九回。从今子陵台，目睫常嵬嵬。"}