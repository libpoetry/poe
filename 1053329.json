{"id":"1053329","title":"龙井辩才老师新亭","dynasty":"宋","author":"释道潜","text":"远公吾家杰，道妙非壶丘。德倾龙象侣，貌盖江湖秋。平生经论学，不为名相留。滔滔若悬瀑，下注万丈湫。昔年谢讲事，众挽不转头。刳心老岩穴，百念本不浮。东南多望士，唯见此老优。翰林天下公，方外寔辈流。旌旗虎溪路，竟日泉石游。众生病未已，师意可忘忧。"}