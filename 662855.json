{"id":"662855","title":"山灵一首","dynasty":"明","author":"刘麟","text":"恢恢大造垂深仁，九死老翁今七旬。俯仰三才惭有身，人心为主道为宾。败国亡家三孽臣，曰贪曰痴一曰嗔。更迭为祟兴灾迍，浸淫六气来往频。分张六贼常相因，迩来理摄偶不臻。危机一堕与鬼邻，忽返灵根一线新。再见区宇一芳春，出凡摆俗守尔真。结庐京野披荒榛，探幽秉道收元神。鍊精鍊气初浃辰，荡涤诸魔如扫尘。清静无为游至淳，梦中如见三茅君。手把丹书申复申，觉来知失桃花津，山灵不厌羲皇人。"}