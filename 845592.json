{"id":"845592","title":"安恭皇后上仙发引三首 其三 十二时","dynasty":"宋","author":"无名氏","text":"皇家景运合无疆。天子坐明堂。丰年多黍，四方争报时康。酒常清，花易好，寿君王。天宫见玉女，大笑亿千场。不知何事，椒涂暗淡，瑶殿凄凉。宝镜玉台光。可奈画眉人去，脂泽散馀芳。极目望潇湘。波遥草远，只见残阳。南山古阜，松柏茂，蔚苍苍。杳霭宫商。风过金殿琳琅。道歌繁，严鼓近，惨悲伤。水凝愁，山攒恨，烟淡云黄。神山何在，蟠桃已远，弱水何长。最难堪，回翟雉，返鸾凰。向芙蓉别殿、谩焚香。"}