{"id":"651093","title":"永和双山歌","dynasty":"明","author":"薛瑄","text":"永和四境千万山，双山之势尤㠝岏。两峰对峙若天阙，中有一境通人寰。南峰突兀半空里，连岫峨峨方并起。苍松古木何萧森，朔风搜搅鸣不已。北峰形状尤奇瑰，怪石刻镂楼与台。上有云屏立霄汉，隔碍星斗回风雷。我来登览值冬暮，攀缘石磴到高处。沧瀛碣石觉东倾，弱水昆崙在西顾。俯瞰累累冈阜多，巨壑无底如盘涡。远近幽深杳难测，寒云冷雾纷荡摩。因思未辟天与地，澒洞无涯惟水气。轻阳一隙渐飘浮，大块无边遂凝滞。波涛荡漾成高低，刚为金石柔土泥。此山想得阳之极，层峦削出天之西。独恨古来壮游者，足迹不到兹山下。遂令奇绝委幽穷，无由题品继风雅。我才虽非作者流，爱此欲去还夷犹。摩娑石壁写长句，千古当与山同留。"}