{"id":"782627","title":"庆母赵恭人节寿","dynasty":"清","author":"戴亨","text":"凝膏有馀光，朱火扬其辉。幽兰有馀馨，清风播阶墀。繄母裕伟节，造物显其奇。淑慎自生初，内则娴弱笄。嫔为君子配，翱翔警房帏。相助历官阶，廉能声誉驰。一旦失所天，砺节如金石。奉尊代良人，甘脆竭心力。高堂逾大耋，慰若儿侍膝。糜鹿衔芝草，呦呦鸣其麛。双双巢中雏，引羽习高飞。教育各成名，辛勤侔断机。文孙服母诫，一一皆国器。鸾凰奋阶前，联翩纷接翅。宰辅旧家声，箕裘昌厥继。维皇笃坚贞，锡予大年岁。"}