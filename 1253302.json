{"id":"1253302","title":"寄云松先生隐居五首","dynasty":"元末明初","author":"蓝仁","text":"风雨论交旧，林塘卜筑新。幽栖兼令弟，高卧愧时人。竹日明书帙，溪云覆钓缗。林居无俗客，麋鹿自相亲。济世须豪杰，斯人老涧阿。别离知己少，辛苦著书多。村晚收粳稻，天寒制芰荷。南山今夜月，谁听饭牛歌。蜀郡文风盛，屏山道学高。承颜勤菽水，壮志耻蓬蒿。春日营三径，秋风叹二毛。时逢见烽火，转觉寸心劳。前贤已沦落，古学更谁知。临遍钟王帖，吟成魏晋诗。青灯怀旧雨，白首叹平时。亦有山林兴，何时共采芝。立雪平川日，同门最老成。干戈?死难，钓筑负平生。力尽追风雅，途穷念弟兄。遗编共朝夕，应见百年情。"}