{"id":"731244","title":"世宗宪皇帝御制耕耤乐章三十六禾词雍正二年","dynasty":"清","author":"胤禛","text":"光华日月开青阳。房星晨正呈农祥。帝念民依重耕桑。肇新千耤考典章。吉蠲元辰时日良。苍龙銮略临天阊。青坛峙立西南方。牺牲簠簋升芬芳。皇心祇敬天容庄。黄幕致礼虔诚将。礼成移跸天田旁。土膏沃洽春洋洋。黛犁行地牛服缰。司农种稑盛青箱。洪縻在手丝鞭扬。率先稼穑为民倡。三推一垡制有常。五推九推数递详。王公卿尹咸赞襄。甸人千耦列雁行。耰锄既毕恩泽滂。自天集福多丰穰。来牟荞芲森紫芒。华芗赤甲籼杆䄱。秬秠三种黎白黄。稷粟坚好硕且香。糜芑大穗盈尺长。五菽五豆充垄场。穄粢糜黎九色粮。蜀秫玉黍兼东廧。鸟禾同收除童粱。双歧合颖遍理疆。千箱万斛收神仓。四时顺序百谷昌。八区九有富盖藏。欢腾亿兆感圣皇。"}