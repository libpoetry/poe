{"id":"710974","title":"冬至后一日集程内翰蕺庵同诸子赋","dynasty":"明末清初","author":"张穆","text":"今日良宴会，鸥集还江涯。况当万里合，斗酒安足辞。天气方自北，馀力被南陲。震厉海水立，阴惨霜霰随。节候微阳生，严风岂其宜。乱世思饥寒，出处皆颠危。余生过半百，早岁谁最知。朱翁涉盛明，先我熙皞时。怀古探禹穴，鬼斧蟠蛟螭。有子敦父执，步履惟古师。王郎当弱龄，文采夙所称。吁嗟六月息，泽畔歌独行。雁门高畸客，睨世皆榛荆。喷墨抒奋怀，风雨生轩楹。谭子交乃后，雅度如春晴。名山肆广目，柔翰何纵横。主人程秘书，异骨分仙翎。淩虚振六翮，高唳鴳雀惊。愧我已衰齿，坐厕刘公荣。引杯挹雄谈，坐使寒冽生。"}