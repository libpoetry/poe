{"id":"673898","title":"雪夜林翠庭恽东麓同饮岳阳楼","dynasty":"明","author":"谢廷柱","text":"春堤急雪横扑面，鏖空撇野为白战。岳阳楼上一大奇，洞庭浪花忽不见。茫茫万象归虚无，此时之景不可孤。安得奇胸吐云梦，尽写连天雪里湖。雪湖雪湖奈何尔，琼楼瑶阁城头起。乾坤清气入诗肠，此身已在冰壶里。凭栏似泛银河槎，晃晃炫炫眼生花。岂是骊龙初出穴，颔珠照夜无纤瑕。楼上樽空各醉别，独卧衾裯冷如铁。却愁七泽冻合成，春风万古吹不裂。吕仙三人寄风流，此楼一别成千秋。急将妙境报蓬岛，立待朗吟骑鹤游。"}