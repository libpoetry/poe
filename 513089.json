{"id":"513089","title":"题孙君泽山水寄华光禄汝德","dynasty":"明","author":"沈周","text":"众山矗矗如排空，左错右互肝肺重。岚氛滃地似无足，上有树杪浮菁葱。两厓擘铁泉迸玉，中见百丈垂长虹。烟江沈沈纳此泻，天影浩荡吞孤篷。君泽君泽具此胸，我谓圭远将无同。高堂突兀出奇观，巴蜀落眼何时通。我家茅堂不称是，君家昼锦宜县中。因之卷赠报昨辱，一轴百里吹长风。"}