{"id":"843534","title":"露华 史馆榆叶梅和闰庵，用碧山平韵","dynasty":"清末民国初","author":"奭良","text":"踏青人懒，恰峭风吹得，困损春魂。不分明处，犹余一缕芳痕。尽有浮花浪蕊，是几番、嫁杏拖裙。浑未觉，东皇有意，潜与移根。凄清低颦敛靥，似新入平阳，退处长门。溶溶淡月，能消几度黄昏。坐对繁英薄媚，只莫忘、流水孤村。春去也，斜阳一抹断云。亚枝蕊坼。怎一晌匀回，旧日颜色。翠葆细含，偏有夭红萦拂。寂寥分掷墙阴，撩乱又穿窗格。珊珊意，严妆薄施，细认天骨。凭栏无限心恻。倘奏乞通明，留住冰魄。簇拥嫩香，蜂蝶忍便轻摘。可爱有限韶光，欲倩画工图出。凝睇久，移尊饯春也得。"}