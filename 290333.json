{"id":"290333","title":"金缕曲·瘦蝶","dynasty":"清代","author":"殷秉玑","text":"怕到苔凉处。见双双、倦飞轻翅，弄愁如许。剩粉零香须自惜，消瘦何堪再舞。休蹴向、留仙裙住。携扇忍看今日态，最怜卿、生小寻芳误。馀此怨，共谁诉。春风芳草思前度。忆年时、玉腰婀娜，花间来去。转眼繁华惊梦醒，帘外斜阳又暮。笑欲画、滕王成否。寂寞兰闺秋意懒，怯翻箱、检点残金缕。曾记晒，花枝午。"}