{"id":"513348","title":"明妃曲","dynasty":"明","author":"程敏政","text":"明妃本是巫山女，貌美如花解人语。家门正对楚王台，惯听乡人说云雨。一朝被选入汉宫，几年不识天子容。宫车日日向何所，鱼钥只把长门封。象床不寐心如捣，自惜红颜暗中老。裴回顾影泪双垂，生死不如台下草。胡王欲得汉家姬，六宫尽蹙双蛾眉。孤怀不觉心语口，犹胜永巷常凄其。欣然独上毡车里，胡王得之惊且喜。短箫吹出霸陵桥，两两雎鸠水中起。古城北去多战场，黄沙白草春无光。多情自得虏庭乐，回首汉月空茫茫。打围夜向阴山宿，更为胡王理丝竹。汉家莫悔误和戎，琵琶不是思归曲。"}