{"id":"957712","title":"寄题蒲氏清风阁","dynasty":"宋","author":"范祖禹","text":"阆山锦屏秀，阆水碧玉寒。高阁俯城邑，飞甍出云端。惟昔隐君子，卜筑兹考槃。图书侔藏室，一一手自刊。山园养松桂，庭砌被芝兰。雾深豹文蔚，风壮鹏翼抟。来为廊庙重，归为里闾欢。乃知哲人训，基构自艰难。我昔侍先君，借书尝纵观。题诗尚可记，手泽想未乾。尔来三十载，感事一汍澜。侧身西南望，安得陵风翰。"}