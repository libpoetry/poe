{"id":"845269","title":"双双燕 秋燕，用梅溪韵","dynasty":"清末民国初","author":"樊增祥","text":"谢家院落，甚青女来时，玳梁霜冷。秋蛾敛绿，约略远山相并。莫睇琴床砚井。听颤掣、花铃不定。朱门昼锁斜阳，满院参差帘影。秋径。相逢楚润。叹人与花枝，不如前俊。铜驼巷陌，一霎鲤风吹暝。归去沙平水稳。可捎得、莫愁家信。玉雁飞回，无那画楼闲凭。宝帘窣地，正宫柳微黄，晓霜凄冷。妫姜旧事，细马轻车相并。早是桐飘绿井。问隔岁、香巢可定。风前一幅红襟，闪得夕阳无影。山径。烟莎绿润。叹弱羽无依，海青独俊。宫槐谁守，画角城头催暝。任是雕梁睡稳。也难忘、台城鸢信。亭北栏干，冷玉了无人凭。数椽老屋，认秋柳垂门，夕阳闲冷。寻常百姓，那与乌衣邻并。双羽交窥墨井。甚柳怯、花惊未定。玉堂历历巢痕，旧事思量如影。荒径。烟惺露润。且等到冰天，玉梅花俊。宫莲红断，不照绿纱窗暝。杏子花期已稳。也休管、关河秋信。如客光阴，日日玉栏长凭。"}