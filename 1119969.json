{"id":"1119969","title":"梅山摘其绝为四首和来余因以次韵","dynasty":"宋","author":"陈著","text":"梅山半载在城中，带得山閒物外风。随境动时元自静，与人和处底须同。辜负山中月与风，心无城市亦山中。应嫌猿鹤天机浅，要与同行不肯同。老我相逢还一笑，杯盘草草自家风。从人漫说侯鲭好，难与耆英菜味同。弟兄能有几人同，酒趣诗情冷淡中。须记松梅满山雪，莫随桃李杏花风。"}