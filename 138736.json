{"id":"138736","title":"驻跸·维六飞之南渡兮","dynasty":"宋代","author":"孙因","text":"维六飞之南渡兮，潢涛江以东历。后舜禹三千年兮，履舜禹之遗迹。驻翠跸以弥年兮，因改元而颁诏。爰升州而为府兮，冠绍兴之大号。举大享之上仪兮，即行阙而蒇祀。视总章与重屋兮，亦庶几其遗意。登堂而望稽岭兮，怀克勤之令德。留建炎之御制兮，彰复古之素志。采上虞之囊封兮，终然法乎舜禅。山郁葱以蜿蜒兮，钟禹陵之佳气。御香四时来下兮，道冠盖以相望。拱觚稜於云阙兮，俨威颜而天咫。系百年之父老兮，及亲逢乎盛事。想天民之视阜兮，与虞夏而同治。客曰幸游舜禹之邦兮，复逢舜禹之君。然傥无舜禹之臣兮，孰能牧舜禹之民。"}