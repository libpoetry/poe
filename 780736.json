{"id":"780736","title":"湘月 戌春泛舟西湖赋此","dynasty":"清","author":"龚自珍","text":"湖云如梦，记前年此地，垂杨系马。一抹春山螺子黛，对我轻颦姚冶。苏小魂香，钱王气短，俊笔连朝写。乡邦如此，几人名姓传者。平生沈俊如侬，前贤倘作，有臂和谁把。问取山灵浑不语，且自徘徊其下。幽草黏天，绿荫送客，冉冉将初夏。流光容易，暂时著意潇洒。"}