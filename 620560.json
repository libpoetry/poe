{"id":"620560","title":"送陈集生太史还朝 其一","dynasty":"明","author":"区怀瑞","text":"谒帝承明庐，轺车遄行迈。伫立望亲宾，江堧集冠盖。之子世圭璋，誉命雄昭代。德业天人资，早慧光廷对。来归驷牡騑，赴阙民风载。琮璧川岳辉，秘阁丝纶待。夕瀣肃简书，秋云捲斿旆。怅彼青骊歌，宛及黄花会。感慨觞咏中，兴况山川外。恍听渚鸿声，离思满群籁。"}