{"id":"815423","title":"行路难","dynasty":"清","author":"凌树屏","text":"莫恃颜色好，颜色易成暮。莫恃君恩深，君恩易成故。色衰爱移会有期，金屋长门无几时。君不见骏马折股车折轴，寻常平地有翻覆，何况孟门之巅太行麓。有手但荷锄，有口但饮酒。荷锄无贤愚，饮酒忘是否。人心变幻夫何穷，饥仇饱恩如追风，老子畏避走胡中，刘翁强解事，下视人间世。薄天帖帖彼为谁，玉龙十二鞭不逝。吁嗟乎，天帝之尊犹尔为，群生闷闷何所之。人生不满七尺躯，其志乃欲奠地维，立天枢。智穷力竭安所就，里巷小儿往往起而笑其愚。天不可作曲盖倚，地不可作磨盘舞。夸父追日终野死，何况一夫蹇蹇欲与造物相撑拄。北叟移山期子孙，上帝闻之畏其言。吾徒作事须如此，要使精诚贯九阍。行路难，行路难，君不见龙逄比干身已死，当时谁说有忠肝。东家有贤女，修行扬清声。西家有贤女，落落无时名。匿彩潜光世不见，西家反向东家羡。铅华刻意为摧藏，不特人忘家亦忘。始知真品入时难，国香谁识林中兰。野花丛丛舒艳蕊，露冷烟深采未已。此时贤女方深居，肯学东家殉虚誉。春华秋实各有时，慎莫但取夭秾枝。"}