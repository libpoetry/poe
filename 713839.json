{"id":"713839","title":"张二丈画马送予出塞诗以酬之","dynasty":"明末清初","author":"屈大均","text":"我栖罗浮四百峰，十年学道师老龙。忽睹扶桑上红日，真人飞出药珠宫。迩来剑得白猿术，登台尝舞双芙蓉。清泉白石心已厌，慷慨欲游关塞中。怜君少小事游侠，智勇深沉慕荆聂。悲来每叩玉壶歌，酒酣频向南山猎。平生画出真骅骝，将寻天子昆崙丘。万里风沙开缟素，千群汗血骋王侯。今朝闻我天山去，停杯不觉泪如雨。可怜陌上握别时，桃花乱落黄鹂语。黄鹂睍睆不堪听，离家去国怨孤征。白草连天过鹿碛，黄云蔽日向龙庭。不是摩腾取贝叶，将同介子持长樱。叹君五十无知己，黄金散尽惭妻子。不能杖剑远相从，猿肱燕颔徒为尔。空将秃笔扫龙媒，送我直上单于台。神骏已居曹霸上，鹰腾肯让卫青才。纷纷世上皆凡马，如此骐驎空冀野。为君携出玉门关，戎王应奉千金价。秋夜悬军瀚海西，哀笳吹月马频嘶。此时思尔茅堂里，赋就铙歌待客归。"}