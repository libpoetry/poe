{"id":"684787","title":"无题","dynasty":"明","author":"王彦泓","text":"花前诵赋响泠泠，抛掷双蛾画未成。四韵细教分舌齿，六书频与辨形声。雏能蔡琰须名父，妹有曹昭定哲兄。通德只从郎问字，一编灯影伴闲评。梅兰簇髻敞头新，蜂蝶追香绕画轮。闺秀竞师轻结束，里娘难仿淡描匀。花蹊月沼闲吟伴，碗茗炉香解事人。堪载五湖舟上去，坐看欢靥卧看颦。"}