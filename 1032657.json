{"id":"1032657","title":"送赵几道赴台州录事","dynasty":"宋","author":"薛师石","text":"厅前绠汲何从来，清流海底通九垓。天河地脉㶏旋转，上中下井躔三台。满城桃花二仙种，方广金殿三门开。一时会上几许人，若匪佛种应仙才。于公徒知高其闾，岂识大化非胚胎。今兹送言暂相别，诗规笔诲纷崔嵬。傅说明星定入梦，方朔迹秽空谐诙。不昵不阿予与汝，古交淡淡无嫌猜。"}