{"id":"685506","title":"落花诗三十首 一东","dynasty":"明","author":"邓云霄","text":"飘花何意到房栊，叹息年华落镜中。弱带纤腰同萎谢，伯劳飞燕共西东。数声羯鼓朝催急，几树琼栏夕照空。怪底封姨故相妒，开时元解笑春风。应同神女下巫峰，黯澹伤春意万重。舞袖拂来还有态，游丝罥去迥无踪。桃蹊沙外残霞浅，梨院阶前积雪浓。莫道芳菲浑落尽，涉江吾欲采芙蓉。开时还似斗新妆，瘦损丰姿意渐降。此日乱枝情脉脉，早时连理本双双。斜翻幕影摇红浪，暗扑灯花下玉釭。别有渔舟随水入，桃源深处吠仙乡。枝垂红泪忍抛枝，还胜征人泣诀时。香歇纵伤今日幕，春归应有隔年期。明妃出塞终埋骨，苏武生妻竟去帷。试想人间长别苦，花神何事尚含悲。探春未了送春归，万紫千红洗渐稀。馀艳卢姬堪?面，残香荀令待熏衣。乍迎丝竹临风笑，忽绕梁尘度曲飞。多少王孙金勒马，重来何处聘轻肥。谩说繁华能久居，请看荣落有乘除。宠无班女曾题扇，时过龙阳亦泣鱼。风起青蘋千树靡，庭霏红雨一帘虚。还疑竹叶无颜色，邀得君王半夜车。石家别业洛城隅，昔日风光近有无。不见留欢围锦障，但闻如意碎珊瑚。香消谷口春泉冷，人堕楼头夜月孤。试过遗基望残景，数株芳树带平芜。连天烟树望中迷，万片侵堤又点溪。鱼戏清涟吹锦浪，马嘶芳草踏香坭。飘残歌扇青楼晚，敛却啼妆翠幄低。解佩汉皋空想像，断肠人隔画桥西。寻芳揽胜兴无涯，不似禅居意味佳。幻色自牵游子目，妖花难入野僧怀。翻残贝叶闻清梵，飞尽天香散晚斋。谁悟沾坭心不染，十年面壁锁芒鞋。惜花反畏花开尽，又报东君遣使催。楚苑雄风吹面急，梁台宝雨自天来。御沟流去何时尽，宫鸟衔飞几日回。犹有数株怜妾恨，长门留影覆苍苔。闻道青皇返玉轮，故将香雨浥行尘。绕沾兴庆池边笛，忽点含童阁里人。九十春光难再得，百千酒价岂辞频。寄言全盛红颜子，行乐须知贵及晨。谁家少妇婿从军，闲数馀花对夕曛。吹度西窗人独倚，泛归南浦水全分。风飘蝴蝶三更梦，雨散阳台一片云。踏碎琼瑶愁不扫，朝来还拂绛罗裙。舒啸高台望广原，百花今有几花存。从来玉貌难长姣，错恨青皇是薄恩。灯烛西宫虚绛帐，淋铃南内怨黄昏。谁能更展回春手，惆怅隋家旧日园。投辖闲园洽晚欢，紫房丹萼渐阑珊。过墙蜂蝶春拖去，半席壶觞带醉看。客下歌台珠履散，人归香径翠翘残。幽崖恐有孤芳在，好倩云烟护洞峦。千岁蟠桃春昼闲，倚云和雾杳难攀。瑶池宴后花长在，方朔偷来鬓已斑。堪叹铅华同木槿，谁逢萼绿识仙鬟。天台从觅来时路，流水潺潺失故山。冉冉东流竟不旋，花飞随马促游鞭。栽成满县怜潘岳，唱入回风恼丽娟。十里香尘迷蹴鞠，一围红玉上鞦韆。鹔鹴典却金龟解，还指新荷当酒钱。狂风夜动广陵潮，逝水飘香不可招。波上玉颜窥晓镜，雨中珠泪湿残绡。瑶花仙种空存观，明月长桥渐罢箫。尚想龙舟游戏日，到今杨柳亦萧条。枝压倡楼泣露梢，春深游客半相抛。娇红浪说如人面，浓绿空看覆鸟巢。车马不闻喧曲巷，樽罍谁共出芳郊。江州他日逢司马，拟诉琵琶为解嘲。闲来结驷共游遨，穿尽重林步远皋。阵阵玉尘吹麦浪，霏霏金粉落松涛。青春转眼过三月，绿鬓驱人忽二毛。分付花前诸乐部，急催檀板和银璈。淡日和风熏绮罗，清明上巳乐偏多。飞花恋妓娇能舞，啼鸟怜香巧和歌。剪彩纵难回锦树，铺茵还得卧青莎。大堤宴罢归来晚，素袜轻摇洛浦波。恼乱芳心向狭斜，少儿懒困不司花。游春费尽缠头锦，买笑抛残击臂纱。黄褪蜂腰无剩蕊，红飞鹃血落谁家。还闻雨露深如海，掷果他时尚满车。走马看花兴欲狂，飘零万点思茫茫。绕园锦绣新闻宴，委地胭脂晚罢妆。系日恨无长命缕，留春那得返魂香。五陵子弟重相问，更待明年百草长。遥忆西川锦作城，万家香霭散红英。平拖柳絮浑无力，并掷榆钱暗有声。卓氏垆头春酒尽，薛涛填畔幕烟生。花溪近日凭谁浣，欲写鱼笺远寄情。祓禊江南饶胜事，暮春高会有兰亭。群贤载笔清如玉，曲水浮花细似萍。香堕觞前分片片，枝摇竹外更青青。风流人物今独昔，寿夭谁能混醉醒。少年豪侠浪相矜，旋过平阳复杜陵。兴到酒徒空有约，春残花债向谁征。更开金埒闲调马，试学吴歌戏采菱。游罢回鞭指芳树，仓庚飞去但闻鹰。金陵自古帝王州，后主清酣恣逸游。狎客妖姬骄艳曲，临春结绮搆巍楼。庭花萧索沈宫井，玉树凄凉蔓野丘。日暮乌啼归古堞，莫愁湖水亦生愁。催花风雨晚森沈，千里江南永夜心。戴胜下时香作国，鹧鸪啼后绿成阴。轻飞赵后翩翩掌，低逐潘妃步步金。欲赠新词聊戏谑，迢遥溱洧水云深。朝来散步出城南，风水淙淙响石潭。残蕊树头还有几，标梅林下仅存三。掠枝乳燕新成子，拂叶飞蛾又变蚕。怅望丛花如梦里，静依松桧结山龛。闲阶剩馥晚偷拈，错认仙人绛雪甜。欲笑床空翻入户，似怜愁坐故窥帘。摧残眉黛芳姿减，迢递关山别恨添。借问嫦娥月中桂，可曾雕谢洒寒蟾。离宫琼蕊傍层岩，狼籍香魂尽坼缄。凝碧未经妃子折，上阳先被晓莺衔。生憎密叶偏笼帽，可惜轻花乱扑衫。还让阖闾城下树，半分颜色染风帆。"}