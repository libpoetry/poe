{"id":"1110477","title":"题因阇黎静节轩二首","dynasty":"宋","author":"孙觌","text":"露叶纤纤剪绿琼，三椽潇洒竹间亭。青莲池上狻猊坐，碧玉壶中翡翠屏。晓幌日移光破碎，夜窗风过响珑玲。何人暂脱红尘履，一枕昏昏醉鼾醒。苍云十亩护禅扃，中有金仙不死庭。邂逅种桃规作伴，萧条对鹤两忘形。空华闪闪风中絮，浪蕊悠悠水上萍。珍重此君真石友，岁寒不改自青青。"}