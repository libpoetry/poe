{"id":"621791","title":"自龙游登陆至衢州道中","dynasty":"明","author":"郭之奇","text":"舍棹登途秋逾仲，水意滩声劳远送。晨起西风拂舆迎，野望霜红逐林生。出水芙蓉初夭窈，开风松籁鸣孤杳。到处层峦向人亲，苦恨历历记不真。迤逦东来若相逐，浮峰或断云能续。行行惟见与兹深，朝暮谁从觅山心。欲倩微词通缱绻，识面无缘重偃蹇。徒将此意寄三秋，三秋问我谓何求。征夫何求莫遑息，翻似心忧日行国。长途祇叹往来艰，我家山水久幽閒。"}