{"id":"888500","title":"临高台 其一","dynasty":"宋","author":"吴沆","text":"高高轩楹日照东，扶桑柱植西昆崙。上有明真紫霞客，厮征伯侨役羡门。月驭叱前驱，风驷殿后奔。灵衣披披溘晻霭，玉斧断断除烦冤。虚皇下两耳，授以金简文。相观峻极不容步，拟轶清气排重阍。咽日诵黄庭，滴露抄韦编。羊歧之亡罔象得，蛮触之角醯鸡天，临台一笑俱超然。"}