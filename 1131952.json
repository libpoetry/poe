{"id":"1131952","title":"游龙虎山赠天师","dynasty":"宋","author":"潘阆","text":"远挹高风自汉迁，老松犹带昔年青。留侯高卧衣冠冷，鼻祖重来印剑灵。鹤和猿吟清彻底，龙蟠虎踞翠为屏。真人一笑梅花发，三十六天春不扃。铁鞋踏破几山行，惟此山行越样清。顾我尘中一簪绂，任他世上几公卿。分安淡泊全真性，身厌轻肥已半生。汉鼎馀丹今在否，愿须七粒守三彭。"}