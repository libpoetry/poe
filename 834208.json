{"id":"834208","title":"忆旧游 题紫帆行卷","dynasty":"清末民国初","author":"易顺鼎","text":"甚惨绿京衣，闹红吴舸，换了一身秋。落魄蛮江道，怎筝篷载酒，不是扬州。山眉又妆新黛，春醒瘴云愁。奈万里逢君，三生误我，旧梦难勾。飘流。未须恨，算慧业收回，小卷银钩。听雪灯重剪，话芦沟立马，剡曲寻鸥。仙才者般骚屑，无处问灵修。且邀住清魂，梅花瘦到天外楼。"}