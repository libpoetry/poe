{"id":"1123174","title":"怀寄周元翁十首","dynasty":"宋","author":"贺铸","text":"周郎假沔官，我偶来沔居。得闲定相过，谈笑沈痾袪。俄闻戍楼角，晓引吹咿呜。自君居湓城，恍恍一梦馀。复求若辈人，陶灶搜璠玙。诚为天下士，岂特江汉无。周郎嗜茗饮，偶与吾好同。赠行发吾宝，紫璧雕云龙。此实太官物，分甘玉堂公。我曹百石吏，藜菽每不充。诗人盍得尝，可以骄万钟。愿君间一歠，千里共清风。周郎尘外人，冰甃立寒玉。去我千里馀，炯炯长在目。有德且有言，可采篆缣竹。未为造物怜，方徇斗筲禄。司晨属群鸡，安事彼鸾鹄。聊自况疲驽，盐车不为辱。周郎妙雅道，五字可人师。许与非不严，奈何取我诗。我诗如秋虫，徒增长年悲。指疵固有望，逐臭得无嗤。诗鸣人必穷，我穷岂所宜。愿君勿阂此，晚节益经奇。周郎归濂溪，旱燥害嘉谷。仰饱百指馀，嗷然坐空屋。应书乞米帖，得继朝来粥。行升大夫籍，月赐万钱禄。振显属他年，盘飧罗海陆。毋忘佛子言，不食大夫福。周郎西笑时，叠寄两函书。情亲语恳到，骨肉所不如。妙翰骋遒放，抵突黄与苏。黄癯曳羸筋，苏厚凝腯肤。我于季孟间，增少损有馀。家鸡敢复道，储此橐中珠。周郎走王都，马足尘翻波。贺老宦江夏，无人惊雀罗。出处躁静间，奈此贫病何。平生解指誓，晚境忽婆娑。迫死不得休，前言食已多。尚敢厌闲冷，欻为赴火蛾。周郎强仕年，药石甘苦口。得无耗天和，汤剂禦衰朽。空华与□色，种种竟何有。妄爱温柔乡，荡然不回首。坐令松桂姿，凋脆等蒲柳。幸勿易斯言，前车镜湖叟。周郎有史才，班马可并驱。纷纷谗谄人，畏君笔削诛。我恨接君晚，要亦君之徒。沈痾积岁月，顾此留须臾。志我圹中石，赖君文不谀。庶乎陵谷变，名字见君书。周郎贯江华，而复厌湖湘。我亦非乐此，西归计茫茫。颓年抱沈痼，生理岂得长。后期真何时，存殁两莫忘。怀君辄赋诗，落笔联十章。它年一掩卷，为我涕浪浪。"}