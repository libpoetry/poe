{"id":"950926","title":"太宗皇帝南牙谢熊白状赞","dynasty":"宋","author":"岳珂","text":"鼎食之珍，义比美芹，致者何人，姓名之已湮。天笔之存，龙迹纷缊，暗于风尘，拱护之有神。字取其均，揩取其陈，质胜于文，繄风俗之淳。铸印以新，系姓以亲，昭哉天伦，繄友悌之真。呜呼，有典有则，诒厥子孙，此帖之传，奚止乎关石之与和均。臣系以诗，式著厥因。圣制不磨，考于斯文。"}