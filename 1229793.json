{"id":"1229793","title":"送梁仲文","dynasty":"元","author":"曹之谦","text":"圣人既已没，圣道遂不传。异端壅正途，榛塞踰千年。大儒起相承，辟之斯廓然。濂溪回北流，伊洛开洪源。学者有适从，披云见青天。我生虽多难，闻道早有缘。中岁苦病目，不得深穷研。梁君河东秀，意气凌孤骞。探道得奥阃，辩说如河悬。所知非苟知，而亦允蹈焉。出入口耳者，彼我奚足言。却来自秦京，过我汾水边。未几复言别，长途北之燕。行看奋六翮，高举凌云烟。功成名遂后，归老河之湍。相从讲圣学，与子长周旋。"}