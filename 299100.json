{"id":"299100","title":"仓山牡丹盛开家婶母招饮即席感赋","dynasty":"清代","author":"袁绶","text":"阳春百花发，鼠姑擅盛名。今春雨水迟，三月方含英。嫣然倚东风，解语真倾城。主人开琼筵，邀客吹金笙。行乐贵及时，相与各尽觥。长歌发慷慨，所愁节序更。年时携手伴，落落如晨星。骨肉多远别，踽踽难为情。身遥心自近，梦想通精诚。岂无鱼与雁，奈此千里程。温凉叙片纸，离怀难尽倾。岁月日以去，忧思日以盈。愿附飞鸿翮，乘风以北征。"}