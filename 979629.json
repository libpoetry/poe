{"id":"979629","title":"赠王顺之歌","dynasty":"宋","author":"晁补之","text":"王郎见若不胜衣，眇然儒者未有奇。我知王郎有奇处，议论涛海拿蛟螭。由周而来逮五季，故事本朝能尽知。不惟知之业有用，斟酌成败中无疑。我闻昔时崔浩亦复尔，所怀百万非熊罴。人才如此后来少，朝廷水镜区妍媸。胡为五十尚尘土，长翮似剑犹差池。愀然对我数白发，追风逐日无由羁。三书自荐应不暇，五府交辟终何为。邢侯胸中有王霸，不但游谈汉终贾。勇于吾道一臂扶，往不畏难忧助寡。似闻诗有云龙期，云何计出柏马下。岂非事君难进从古然，不然富贵终在天。堆金买玉患无玉，玉至自骇无因前。君不见东秦逐守拙难似，木石当前以身抵。接淅去齐未敢言，退飞过宋聊堪比。神形自问还自答，因拙得全方至此。少狂干世等画蛇，老罢食功同履豨。向长毕事渐可涯，彭泽弃官从此始。山林不著一物随，平生万卷付群儿。收光牛背看屋壁，更不刮膜烦金鎞。遭时有用君当起，丹青宛转麒麟里。我行此计无赢输，世事从来弈棋耳。"}