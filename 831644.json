{"id":"831644","title":"赖二留精舍数日重有此赠","dynasty":"清末民国初","author":"林朝崧","text":"之子佩琼华，红颜齿编贝。既为兰亭集，复作竹林会。鸣泉鼓瑟和，碧岫焚香对。清谈杂玄史，浊酒浇磊块。朝游逐麈鹿，暮吟倚松桧。逍遥丘壑间，放浪形骸外。纷华久忘怀，理乱宁置喙。神交支许流，尚友宗雷辈。功名乃祸媒，富贵为身害。但尔自足娱，何必麒麟绘。"}