{"id":"1247197","title":"题欧阳楚翁梅竹画","dynasty":"元末明初","author":"蓝仁","text":"道人下笔天机熟，宋末元初写梅竹。琅玕个个起中林，琼树娟娟在空谷。三花五蕊天然好，直节心虚肯相保。花光老可费经营，和靖子猷惊绝倒。兵戈流落存者稀，展玩茆屋生光辉。罗浮月色忽在手，渭川白云随我飞。此翁亦是英雄辈，事异时非聊自晦。百年翰墨可流传，开图静与仪刑对。"}