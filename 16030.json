{"id":"16030","title":"献从兄·悠悠旱天云","dynasty":"唐代","author":"张籍","text":"悠悠旱天云，不远如飞尘。贤达失其所，沉飘同众人。擢秀登王畿，出为良使宾。名高满朝野，幼贱谁不闻。一朝遇谗邪，流窜八九春。诏书近迁移，组绶未及身。冬井无寒冰，玉润难为焚。虚怀日迢遥，荣辱常保纯。我念出游时，勿吟康乐文。愿言灵溪期，聊欲相依因。"}