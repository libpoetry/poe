{"id":"1051278","title":"题梅仙观","dynasty":"宋","author":"马存","text":"汉纲解宏纽，国命移权臣。太阿有神锋，颠倒柄在人。公卿虽满前，有语各自吞。张禹为帝师，此是祸乱根。天子辟左右，决机在一言。不为社稷计，祇乞儿女恩。上方斩马剑，当时负朱云。谷永对直言，天庭策灾氛。阴谋助元恶，归咎昭阳嫔。豺狼自此纵，白昼当路蹲。先生当是时，上书叩帝阍。耿耿祸福语，皎皎星与辰。天门锁九重，一门万夫屯。小臣江湖心，何由达至尊。贼莽果盗国，忠烈遭烹焚。先生变名姓，为卒吴市门。浮云去无踪，世人以为仙。蓬山在何处，此事且勿论。但爱清风高，凛凛久益新。我来拜遗像，旧宅荒基存。元丰发新诏，玉牒对寿春。老松益劲色，岁饱霜雪痕。直上绝顶坛，天风吹衣巾。细读壁间书，颇喜罗隐文。恨叹有鲠语，使我气益振。回视饱食徒，茫茫如埃尘。"}