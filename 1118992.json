{"id":"1118992","title":"寄题吴伯丰所居二首 读书阁","dynasty":"宋","author":"陈文蔚","text":"书阁高几寻，其高不可知。但见读书人，心与千古期。藉此閒旷地，端坐穷轩羲。世尘飞不到，月霁光风吹。况复揭扁榜，字画天下奇。妙有指南处，世人那易窥。昔闻堂上声，斲轮尝笑之。而子得深省，不觉糟粕遗。终日几案乐，舍此归其谁。心兮如太虚，何恶亦何爱。吾庐寄吾兴，妙处端有在。于中忘岁时，畴觉屡迁代。但知曲肱眠，居然乐其内。无事户不出，此意谁能会。更约素心交，携书静相对。"}