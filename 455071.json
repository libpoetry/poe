{"id":"455071","title":"紫玉箫 涵琪新婚寄语","dynasty":"当代","author":"张海鸥","text":"珠水涵灵，鳌峰琪秀，喜成山海之盟。秦楼玉润，礼乐诗书久，鸾凤嘤嘤。算百年事，从此际、一诺倾城。嘉宾至，呦呦鹿鸣，鼓瑟吹笙。姻缘信是天赐，唯执手偕行，贵在真情。同心秉德，共艰辛、宽语笑对枯荣。雪泥鸿爪，君只顾、磊落如冰。素心远，怀瑾握瑜，黾勉鹏程。"}