{"id":"44173","title":"读郑苏盦六十感愤诗戏和代祝","dynasty":"现代","author":"陈三立","text":"乙盦登七十，苏盦亦六十。海滨成二老，觞辰差旬日。一楼一天帝，据之各无匹。乙盦杜德机，奇哀寄示疾。苏盦徇变雅，腾吟如草檄。二子痴则同，苏盦益傲物。不知老将至，胸伏万锐卒。待世非弃世，天护龙蛇蛰。屋山垂海云，揽结溢渴笔。传观助张目，余年六十七。"}