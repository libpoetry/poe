{"id":"424088","title":"凤凰台上忆吹箫·题三游洞六一题名、山谷题名墨拓","dynasty":"近现代","author":"郑猷","text":"绝壑奔雷，危崖裂雪，阴森古木参天。问倒流三峡，凿破何年。欲固重江形势，咽喉地、关锁中原。悲迁客、投荒万里，泪点苍烟。漫漫白云洞口，鸿爪旧题痕，半蚀苔瘢。有石渠星使，乘兴登攀。留得欧黄姓氏，便一旦、流播人间。应重补前游，剑南蜀道多难。"}