{"id":"129780","title":"槛虎行·风低黄芦雪模糊","dynasty":"宋代","author":"方岳","text":"风低黄芦雪模糊，南山夜猎生於菟。铁衣槛至元巾府，犹自舑舌磨牙须。府公起仰自除馆，刻桷丹楹齐栅断。分栋骁雄上下番，汛埽蠲明节寒暖。一铺兵十人，一饭肉十斤，日费少府如千缗。惟恐不饱撩怒嗔，一旦出柙谁能踆。君不见有尨狺狺守门户，舐糠累累奈何虎。"}