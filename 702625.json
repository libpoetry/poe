{"id":"702625","title":"次韵李商隐无题","dynasty":"明","author":"童轩","text":"窗掩蝉纱怯晚风，刺桐垂影曲房东。自怜燕谷无春到，谁信蓝桥有路通。药玉杯擎鹦鹉绿，团金带束荔枝红。十年一觉繁华梦，羞见青铜两鬓蓬。梦断行云会晤难，翠壶银箭漏初残。小衾捲绣香犹在，团扇题情墨未乾。满院落花春事晚，一庭芳草雨声寒。机中几字回文锦，安得夫君一笑看。梨花满地月明来，虚听宫车响若雷。绠断银瓶难再续，锁开金钥又空回。行云谩想高唐梦，咏絮谁怜谢韫才。莫把春心比香灺，等閒篝下冷成灰。花暗芳尘忆旧踪，巧莺帘外度歌钟。绯罗袜衬双钩细，金缕衣薰百和浓。露冷云廊吟桂叶，月明水殿看芙蓉。而今往事浑难省，愁绝巫山十二重。"}