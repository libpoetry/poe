{"id":"569190","title":"傅令治吴有神君称而风流文采又复称是迩者解张将军子予厄折节顾山人山甫相与结词酒欢张之怀德顾之徇知欲以不谷一言蔽之难矣谊不可却聊成短歌一章以志区区","dynasty":"明","author":"王世贞","text":"春风淡沲半吴城，城西长官湖水清。只知百里应列宿，那晓傅令箕星精。文章不独工制锦，刀笔往往新发硎。脱骖仍礼越石父，停骑先过夷门嬴。二生亦是千金士，一老明农一胥靡。乍逢拂拭令心折，自古贤豪为名使。义声但拟归国相，侠血何烦报公子。老夫岂有隋侯珠，聊为二生效区区。愿君呜玉趋天都，惊人按劾如长虞。吾不学吾宗痴骠骑，一事不了笑人痴。君其了却公家事，然后征逐高阳儿。"}