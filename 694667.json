{"id":"694667","title":"竹枝词","dynasty":"明","author":"陈䞇","text":"月落秭归啼树头，巴江日夜自东流。百丈牵船上滩去，风波节节替郎愁。千重乱石万重滩，自古人称蜀道难。世有征夫堪懊恼，几曾来往怯波澜。东风开满一山花，茅屋柴门知几家。鼓响树间朝赛社，烟飘林外早烧畬。正是侬心叹不平，忽闻江上棹歌声。夕阳回首郎何处，水远山长无限情。"}