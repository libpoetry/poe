{"id":"73054","title":"木兰花慢·自中年以去","dynasty":"元代","author":"张之翰","text":"自中年以去，觉岁月、疾如流。渐鬓影萧萧，人情草草，世事悠悠。言归几曾归去，向高沙、一度一年秋。未要清云著脚，且簪黄菊盈头。五湖烟月一扁舟。仿佛凤麟洲。但乘兴而吟，吟而须醉，醉则才休。余生本来疏懒，更忘机、鸥鸟苦相留。不是旧游情厚，梦魂不到南州。"}