{"id":"879571","title":"吾庐寓言","dynasty":"宋","author":"刘学箕","text":"五峰之山环吾庐，五峰之水清溜渠。山水可乐情可娱，五亩之宅奠厥居。清湖列嶂开坐隅，白沙峨峨烟岫铺。崇山梅岭豁望眼，高门堇阜联襟裾。况当春晚积雨馀，绿褥翠叠青珊瑚。桑麻满路人意好，鸣禽上下声相呼。迨今八月九月初，枫林隔水红凋疏。秋场稻熟听蓬朴，小槽新酿倾真珠。昨宵一雪飞璠玙，远山近山光凝酥。群峰突兀不敢觑，银壁照耀天鬼涂。千金不须买画图，丹青纵有画不如。风景万态朝昏殊，天成此画人难摹。蹊荒圃废几朝夕，一日筑居天赐予。四时游观心良舒，考槃在阿归来乎。乃歌曰：采于园兮篮有蔬，钓于水兮筐有鱼，余之弗欢兮其谁之欢欤。又歌曰：惠风清兮出有车，芸香芬兮读有书，余之弗乐兮其谁之乐欤。"}