{"id":"619480","title":"春日病中 其二","dynasty":"明","author":"伍瑞隆","text":"为仙事总遥，作佛路仍滑。无空无无空，非法非非法。二者蹑飞尘，一语不得泄。读尽两藏经，掩卷如钝铁。堪叹释迦愚，又笑老君拙。千言道不破，启口反未脱。何如还聃文，且得谢口舌。我生未法中，抗志梦圣哲。幻身良不惜，随恐法身绝。恢恢造化网，我体乃薄劣。彩笔如春花，不救病冷热。无乃小儿权，翻欲弄豪杰。吾将断巨鳌，以补穹苍缺。"}