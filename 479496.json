{"id":"479496","title":"泰和祷雨有感为吴德纯作","dynasty":"明","author":"罗玘","text":"金华山云如纸薄，澄江赤日烁欲涸。田家生怕牛饿死，满田焦禾任牛嚼。禾尽牛肥尚可为，县吏催租出牛缚。缚牛到市多卖钱，了租背上无腷膊。新传县官昨夜到，坐席未煖行出郭。西郊蓦地阴云生，狂雷一下颠快阁。雷声转大人转惊，两耳何曾闻雨落。雷收云散天一色，只见高田有鱼跃。疾忙牵牛趁夜归，觅石跟蹡磨钱镈。君不见县官骑马入县门，犹向山头望雨脚。"}