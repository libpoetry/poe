{"id":"1068864","title":"过龙井辩才退居","dynasty":"宋","author":"张扩","text":"南山北山天接连，西湖环山水涵天。佛宫鳞鳞割人境，胜日杖履相周旋。久闻龙井未得到，神龙卧靳俗语喧。脱身干戈偶不死，步屧十里沙石坚。眼明见此屋突兀，修廊广殿钟鼓传。笋芽供羹坐取饱，茶乳沃舌听谈禅。塔中老人呼不起，至今墙壁尚炽然。诸孙其谁嗣衣钵，但见持律俱精专。吾身误落世缨网，白发未解忧患缠。问龙乞地一席许，作庵共结香火缘。"}