{"id":"799750","title":"东山亭子放歌","dynasty":"清","author":"陈廷敬","text":"东山望南山，百里堕我前。山亭横绝浮空翠，阑于缥缈临无地。我来气与霜天高，风尘归后寒萧骚。拂衣枕石每独往，垤蚁群笑沧溟鳌。百事回头如旧否，一片青山落吾手。倦客重寻冈上庐，童时旧种门前柳。尽扫西风万古愁，且倾落日三杯酒。君不见谢公高卧东山时，起为苍生已白首。昔时丝竹转凄凉，美人黄土今安有？百年我亦一东山，日夕樵歌动林薮。"}