{"id":"635447","title":"寄赠闫季庸明府闫马卧仙受业恩师","dynasty":"明","author":"成鹫","text":"香山老将有奇节，匣里青萍三尺雪。自从百炼受恩多，感激良工心倍切。当时大冶跃精金，此日上方归巨阙。心同铁石不销磨，身老风潮岂埋没。出匣分明见胆肝，两手摩挲五情热。生平怀抱为知音，当阳漫与时流说。殷勤借问报恩谁，山西夫子非等夷。欧冶门中无钝铁，马融帐底见威仪。文章礼乐述周孔，刑名功利皆糠秕。有时耳提复面命，不待严父加鞭笞。有时解衣更推食，恍惚慈母怜婴儿。天高地厚诫罔极，日临月照均无私。登坛未遂凌烟志，把剑还思在冶时。我闻将军言款款，我爱将军不忘本。閒人洞见贵人心，馀生恨识先生晚。先生之德高且深，先生之道舒能卷。先生之教无藩篱，先生之寿无边岸。但愿先生百亿春，眼见玉门归定远。酒三觞，茶七椀。高歌文水滨，永作隐泉伴。白发参差总不知，黄河清浊休相管。"}