{"id":"751910","title":"检藏书感赋 其一","dynasty":"清","author":"郭曾炘","text":"人生贵适情，长物皆为累。读书不在多，安用罗箧笥。长安号人海，自昔居不易。矧经丧乱余，岂有立锥地。馈贫亦虚言，腹枵难煮字。饥驱匪自由，顾此焉舍置。一身已赘疣，四海方糜沸。复壁无深藏，兼两重劳费。儿曹惜手泽，甲乙为标识。谁知丹墨痕，中有沧桑泪。"}