{"id":"936469","title":"秋雨叹","dynasty":"宋","author":"陆游","text":"淙淙雨声泻高秋，稻粱浸澜雨不休。志士仁人万行泪，孤臣孽子无穷忧。一身穷困未暇恤，如此无事理有不。圣言古训举不验，简编可用汗马牛。呜呼有粟吾得食，夜睡何时得安席。我生犹及宣和年，建炎以来身所历。高皇一言感天地，盗贼千群扫无迹。疽囊虽惨固可医，谁为圣代施针石。"}