{"id":"241093","title":"念奴娇·南昌奇观","dynasty":"宋代","author":"王义山","text":"南昌奇观，最东湖、好景重重叠叠。谁瞰湖光新佳阁，横挹翠峰嶻辥。十里芙蓉，海神捧出，一镜何明彻。鸢鱼飞跃，活机触处泼泼。容斋巨笔如椽，迎来一记，赢得芳名独。猛忆泛莲前日事，诗社杯盘频设。倚看斜阳，檐头燕子，如把兴亡说。谁迎谁送，一川无限风月。"}