{"id":"695323","title":"正德辛未二月陪都宪矩庵陈先生方伯管公少参白公佥宪陈公往隆中谒武侯二首","dynasty":"明","author":"林光","text":"何处春风聚德星，卧龙踪迹迎郊坰。莺声催得花如锦，山色斜纡翠作屏。文教振扬非案牍，武威戡乱是雷霆。元戎举趾殊非偶，试听三军颂未停。千年人仰几辰星，鼓吹连城动晓坰。野寺偶经新佛閤，灵祠深造旧云屏。伏龙奋迹归霄汉，□老□魂惮震霆。无限夕阳怀古意，深杯入手岂须停。"}