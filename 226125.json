{"id":"226125","title":"春社同梁必大汤景文徐山玉吴昭德吴仲退李思","dynasty":"宋代","author":"黎廷瑞","text":"戊雨敷雉甲，午晴沉幽薰。时迈足永慨，景舒聊暂忻。联屐得英彦，攜壶出尘氛。亦有丹丘客，共眺青山云。芝空石磊磊，华落川沄沄。代远吊残柏，甿劳念遗枌。吾生竟何如，兹饮又及曛。萍流岂易合，星聚还当分。深忧怆范老，长谣唁庐君。邂逅有千载，宁无感斯文。"}