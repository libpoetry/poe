{"id":"700199","title":"和陆时敏客中写怀","dynasty":"明","author":"顾清","text":"隔墙车马涨红尘，睡起东窗一欠伸。朝谒懒从多病得，笑谈情有故乡真。汀花岸草牵心远，社燕秋鸿过眼频。莫信洛阳春似锦，洛阳元是一般春。蜉蝣岂见海成尘，尺蠖宁知屈是伸。自古风花暂时好，由来傀儡几曾真。道途信我从桥便，功业从他览镜频。幸有一觞堪对举，不须遥羡隔江春。"}