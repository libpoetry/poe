{"id":"540684","title":"盐城获双鹤","dynasty":"明","author":"赵完璧","text":"淮南偶得双仙禽，野人慰我高云心。昔阅沧涯彷佛尽凡格，适尔华亭清绝誇灵音。雪衣六月开烦襟，霞颠一夕来遥岑。昂昂烟华犹在翮，皎皎尘点胡相侵。天风吹酡颜，海月鸣琼琴。尔志九霄远，我怀千古深。世无知己沈幽浔，日斜逢君犹断金。万里终当作遐举，徘徊暂尔狎青林。"}