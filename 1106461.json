{"id":"1106461","title":"出游郊外七绝","dynasty":"宋","author":"王炎","text":"漠漠野田新水生，花枝一笑欲倾城。孤村曲坞皆春色，信有东风不世情。幽鸟共歌春意好，閒花巧笑客愁多。酒徒诗社俱疏隔，如此东郊景物何。闭户不知春色佳，柳梢欲暗可藏鸦。鸭头新绿齐腰水，女颊轻红刺眼花。道上东风掠面轻，一犁雨足得新晴。草头蛱蝶自由舞，林下鶌鸼相对鸣。孤烟近见数椽屋，急水时行独木桥。入眼异乡风景别，脩眉一抹暮山遥。快马骎骎穿野径，春风处处见山花。不须举首看回雁，家在南头天一涯。云昏山色收图画，雨过泉声杂管弦。马上得晴春满眼，好花迎客亦嫣然。"}