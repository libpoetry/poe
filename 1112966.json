{"id":"1112966","title":"蝶恋花 其四","dynasty":"宋","author":"张抡","text":"弱水茫茫三万里。遥望蓬莱，浮动烟霄外。若问蓬莱何处是。珠楼玉殿金鳌背。惟是飞仙能驭气。霞袖飘飖，来往如平地。除□飞仙谁得至。只缘山在波涛底。莫笑一瓢门户隘。任意游行，出入俱无碍。玉殿珠宫都不爱。别藏大地非尘界。东海扬尘瓢不坏。寒暑□移，瑞日何曾改。一住如今知几载。主人不老长春在。"}