{"id":"432746","title":"火轮车","dynasty":"近现代","author":"范天烈","text":"凿破鸿濛路便通，云山万里笑谈中。何来声势如雷震，绝妙机关用火功。窗户千门开向日，轮回百转动生风。莫怪九州成铁错，荡平轨道自西东。百年夷祸此胚胎，万轴如飞去又来。骏马终嫌千里钝，金牛何事五丁开。云山过眼真同幻，眠食从心且自陪。不尽秋风凉意感，萧萧芦荻傍车栽。"}