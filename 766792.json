{"id":"766792","title":"二郎神 感怀","dynasty":"清","author":"佟世南","text":"别来几日，早多少、病容愁态。护忆著临岐，阳关唱罢，扶手相将同拜。回首征帆迢迢去，天尽处、水云一派。嗟耳畔离歌，眼前行色，恍然如在。无奈。西风别路，万千关塞。暗追悔当初，相思结就，到得几时能解。河水易清，斜阳可挽，唯有佳期难再。相忆处，验取丝添青鬓，玉消香带。"}