{"id":"1132169","title":"送蒙斋兄长游天台二首","dynasty":"宋","author":"戴复古","text":"方丈蓬莱去渺茫，天台祇在白云傍。羽衣金策群仙过，珠阁琼楼八桂香。采药有时逢道侣，挑包遇夜宿僧房。寒山拾得如相见，指点人间笑几场。山林胜处说天台，仙佛多从此地栖。司马八篇通道妙，丰干一语指人迷。时逢好酒从容饮，莫把新诗取次题。白日看云思我否，惠连无分共攀跻。"}