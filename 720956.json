{"id":"720956","title":"春日山居戏效松陵体六首","dynasty":"明末清初","author":"王夫之","text":"垂垂雨足晓雷收，草阁凭崖似倚楼。上赤数莺吹几叠，之元一瀑写双钩。云生右史蟫餐润，花坠中丞蚁渡幽。已过清明瓜未种，憎人相拟到秦侯。小窗日卯破清酣，渐老帘帏上午岚。梵夹偶披唯以九，丹图横看亦函三。西峰月瓦从飘练，曲径苔裀稳卧蚕。千亩琅玕溪涨外，经旬玉版不曾参。即栗无多染沁泥，危桥不渡只前溪。杨花甲坼占风北，鷤䳏丁宁唤日西。漏白蘋开十字眼，路青蘅试五花蹄。行縢还惹空青湿，篝火垆边恰煮藜。夭桃十树柳千条，诅雨迎晴意两消。活影玻瓈沈曲沼，吹香靺鞨糁平桥。游龙依藓红鳞密，鱼虎分波翠晕摇。莫厌溪声喧午梦，乘流初好泛诗瓢。荠美先登谶岁饶，回塘及㬉浸长腰。圆餐韧雪舂猫耳，甂瓮盦香糁虌苗。带雨馌妻簪踯躅，催耕抟黍啄螵蛸。高斋寓目忘天暝，黄犊将鸠上小桥。垂杨擭径转依依，绿掩芉眠不置扉。茧室拟营桑叶少，虫书欲就柿林稀。閒栽生苄蒸寒药，拟架番松却暑威。新韭半畦钟乳长，无妨览镜诧新肥。"}