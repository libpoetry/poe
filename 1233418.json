{"id":"1233418","title":"送杨学正还馀姚","dynasty":"元","author":"黄溍","text":"舜江吾旧游，风物殊不恶。江水天际来，宛宛带郊郭。云帆渺沙溆，翠幛森楼阁。别离不可念，此日忽已昨。想见春水生，烟柳仍濯濯。君胡久去此，三径独盘礴。空斋耿灯火，月冷潮声落。近闻故人书，远致江上作。白驹幸无遐，淮阳讵云薄。招要忻良会，绿酒春可酌。采芹有遗篇，风雩多新乐。因君讯同志，何用慰离索。"}