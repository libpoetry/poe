{"id":"668396","title":"题高房山横轴","dynasty":"明","author":"文徵明","text":"春云离离浮纸肤，翠攒百叠山模糊。山空云断得流水，咫尺万里开江湖。依然灌莽带茅屋，亦复断渚迷菰蒲。冈峦出没互隐见，明晦阴晴日千变。平生未省识匡庐，玉削芙蓉正当面。宛转香垆霏紫烟，依稀梦泽分秋练。未遂扁舟梦里游，酒醒独展灯前卷。问谁能事夺天工，前元画史推高公。已应气概吞北苑，未合胸次饶南宫。南宫已矣北苑死，百年惟有房山耳。秪今遗墨已无多，窗前把卷重摩挲。世间吮笔争么么，扫灭畦径奈尔高公何。"}