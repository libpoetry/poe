{"id":"816727","title":"临江仙 过百花洲怀古，用鹿虔扆韵","dynasty":"清","author":"董元恺","text":"独向百花洲上望，凄迷衰草连空。鸡城貕巷杳无踪。几丝杨柳，摇漾锦帆风。只有胥江江畔水，潺潺犹响吴宫。不教流入粉塘中。数声清磬，细雨带轻红。半捲半垂帘幕，半村半郭人家。半开半落野棠花。半床堆古画，半碗试新茶。半树老藤夭娇，半间野屋横斜。平分春半半春华。半樽凭醒醉，半枕足生涯。一阁一亭新筑，一丘一壑都宜。一天风月一帘知。一窗梧影动，一榻柳阴移。有酒一壶堪饮，有书一卷堪持。一琴一鹤更相随。一痴从我好，一醉任人嗤。一骑红尘飞昔梦，片帆两地西风。到今怀抱小芙蓉。出门终古望，吾党素心同。天柱峰高仙子住，五弦目送归鸿。锦囊词句刬虚空。旧时烧佛处，只在晚霞中。终古灵奇恢禹绩，中流河渎平分。云沙浩浩水粼粼。黄牛如断岸，白马暗通痕。南北维舟争报赛，九州万派知遵。安澜直自到天津。河清应献颂，海若尽称臣。"}