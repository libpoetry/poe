{"id":"1224053","title":"梦读退之诗颇奇诡已觉记其大旨作此篇","dynasty":"元","author":"杨载","text":"自闻蓬莱山，大林夹长峦。上生瘿藤萝，下生荆榛菅。仰不见天日，藏蓄雾雨寒。仙圣常所处，沮洳亦少乾。虽云誇凤凰，出入伤羽翰。哀音起空洞，令人鼻准酸。我欲诉上帝，为施铁凿钻。琢落石侧裂，化为千丈磐。琼楼与玉殿，玲珑相通宽。日月交户牖，光射青琅玕。而我从吾师，来游乐且般。呼吸养元气，华腴生肺肝。万劫永不死，如循环无端。窃为仙圣虑，炳然心若丹。上帝如许我，致此亦何难。"}