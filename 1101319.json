{"id":"1101319","title":"自桂东入城饯使长移节东广路过云头岭作","dynasty":"宋","author":"萧立之","text":"云头山中石头路，三年石上行三度。岁衣十疋饭两盂，有底踉蹡走风雨。来得郁然无白须，鸣弲跨马东南趋。梦回楚徼隔鸿雁，日落赣江思鲤鱼。苔香草舍云生处，青壁无梯鸟飞去。山根野店酒旗风，似我江南桃叶渡。渡头翠浪吹长鲸，兰舟欲渡不得停。苍梧陈词叫帝子，天高水阔心怦怦。邅余车兮遗余褋，倒卷缁尘入衣褶。山中春去不归来，苦笋生孙蕨生叶。"}