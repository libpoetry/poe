{"id":"696170","title":"和汉阳府司训李文辉所寄韵二首","dynasty":"明","author":"罗亨信","text":"羡子风标夐出尘，书来深荷托鸿鳞。暮云春树情何切，明月青尊意独勤。讲学挑灯黉馆夜，浴沂行乐泮林春。别来京国劳瞻企，何日高谈许我闻。郡斋幽雅绝纤尘，泮沼春深跃锦鳞。博士传经能解惑，诸生受业自攻勤。西窗翠竹含孤节，东阁梅花吐早春。近日儒官多拔擢，伫看清誉四方闻。"}