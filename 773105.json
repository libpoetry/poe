{"id":"773105","title":"赋得卖剑买牛得牛字五排","dynasty":"清","author":"石嗣庄","text":"谁将游侠侣，化作力田俦。器已看销剑，耕还重佩牛。雄风三尺杳，细雨一犁收。弹去馀空铗，售来控短鞦。春山新路索，秋水旧纯钩。镰锷飞霜失，鞭丝带月浮。锋无驰马试，刍并牧羊求。扣合长吟角，鸣终不羡韝。乌犍忙竞逐，紫电懒重抽。顿弃青萍质，时开白石讴。宝光沉远塞，笛韵绕平畴。渤海传良吏，心深保聚谋。"}