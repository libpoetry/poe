{"id":"702531","title":"十九日访马天禄佥宪于西城不遇马上戏成四绝录奉一笑从者以是疲惫多不能兴","dynasty":"明","author":"程敏政","text":"鞍马劳劳半日程，访君西出又空行。居人半杂卢沟语，彷佛君犹未到京。彷佛君犹未到京，我家投刺见君名。相期自有神交在，不比秋鸿社燕情。为君作意到西乡，肯学山阴雪夜航。马上得逢燕九节，不妨随步踏春阳。不妨随步踏春阳，可笑人閒我独忙。屈指旧游三十载，一官赢得鬓丝长。"}