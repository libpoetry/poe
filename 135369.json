{"id":"135369","title":"代魏丞相为钱参政寿","dynasty":"宋代","author":"楼钥","text":"天台杰立沧海东，古今名士长相从。神游八极司马子，掷金作赋孙兴公。松窗先生千载士，文价道骨相与同。芙蓉为裳兰为佩，一笑坐断千山峰。向来羽扇挥群雄，貔貅给使如奴僮。淮南草木识姓字，烽燧一扫边庭空。勋名巍峨谢不有，天子神圣非臣功。黄扉安坐断国论，精神自折千里冲。东山之志意不改，归来碧落称仙翁。调元老手自燮理，鬖鬖绿发双方瞳。苍生颙望谢公起，中兴事业须宗工。新冬五日记谷旦，霜余和气回春风。门墙老生系郡绂，欲借寿斚斟吴松。祝公寿考与家世，山河带砺俱无穷。"}