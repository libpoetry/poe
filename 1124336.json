{"id":"1124336","title":"过故宜城","dynasty":"宋","author":"项安世","text":"跋马南城吊楚王，寂寥迁国岁年长。故宫白道埋春草，小市青旗挂夕阳。时有野鸡吞堕珥，更无遗像镇祠堂。祗应平路桥边水，曾照当时后苑妆。我行熊绎故王都，十里南墙俯赤湖。想见当时宁有晋，那知此地更逃吴。宫门自昔通城北，墓碣多年立路隅。欲仗青烟询白鸟，背人飞去不容呼。"}