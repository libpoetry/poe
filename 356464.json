{"id":"356464","title":"摸鱼儿·问何年移根太液","dynasty":"清代","author":"项鸿祚","text":"问何年移根太液，冰姿隔断尘土。轻笛塘外鸣珂散，吹尽柳堤残暑。天澹泞，逗叶叶、新凉扇子湖边雨。瀛洲尺五，是彩仗分红，宫沟沁绿，香影漾帘户。凌波去，按彻霓裳卷舞，无言解笑人否？碧筒冷注葡萄酿，中有九重仙露。留客处，任醉折、花枝容我闲鸥鹭。桥湾信步，并几个蜻蜓，一丛紫蓼，写入晚晴赋。"}