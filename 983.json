{"id":"983","title":"郡宅中斋","dynasty":"唐代","author":"宋之问","text":"郡宅枕层岭，春湖绕芳甸。云甍出万家，卧览皆已遍。渔商汗成雨，廨邑明若练。越俗镜中行，夏祠云表见。兹都信盘郁，英远常栖眄。王子事黄老，独乐恣游衍。谢公念苍生，同忧感推荐。灵越多秀士，运阔无由面。神理翳青山，风流满黄卷。揆予谬承奖，自昔从缨弁。瑶水执仙羁，金闺负时选。晨趋博望苑，夜直明光殿。一朝罢台阁，万里违乡县。风土足慰心，况悦年芳变。淮廪伫滋实，沂歌非所羡。讼寝归四明，龄颓亲九转。微尚本江海，少留岂交战。唯馀后凋色，窃比东南箭。"}