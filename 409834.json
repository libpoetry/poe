{"id":"409834","title":"观都江堰","dynasty":"近现代","author":"骆成骧","text":"岷江万里如龙走，满腹长江一开口。雪沫千年吐不乾，云绵四壁嘘仍厚。东夹玉垒西青城，天府中开一掌平。谁酾二渠恣灌泻，不忧雨潦宁忧晴。老龙怒断禹王锁，驰突东西无不可。化龙老守斗龙还，风雨不惊江帖妥。更截石骨起离堆，分江入沱江倒回。荷锸决渠自云雨，蜀中鸡犬皆春台。我访青城过玉垒，登高一览嗟恢诡。不知身世成古今，欲遣文章化山水。就中高士吴与王，苦吟幽怨神明乡。鬼哭天泣终不解，岷山颠倒盘苍苍。夏王秦守功相继，百世风云走奇气。生无一滴沾万人，昂藏八尺愧天地。"}