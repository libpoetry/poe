{"id":"574679","title":"喻太安人七十","dynasty":"明","author":"邵宝","text":"秋官郎中纯孝人，慈闱中有希龄亲。昔从北阙乞南省，板舆迎共金陵春。春光媚人乡只尺，舆出都门指无锡。翟冠象服对诸孙，百有千年未终极。山花有芳溪有鲜，野人时送来堂前。郎中东望拜南极，九峰青映沧溟天。司寇所司彝典系，平反为仁断为义。郎中持此答慈闱，万古萱花一生意。君不见西望瑶池降王母，画图今乃在人间。人间懿德不胜述，一览春风生笑颜。"}