{"id":"744790","title":"弹子矶","dynasty":"清","author":"任兆麟","text":"浈江江流江石绕，石形瑰特凌苍昊。书堂百里越观音，两岩已似来蓬岛。更有厜㕒弹子矶，天工不一呈奇巧。矶下澄潭集渔网，矶旁缕络?灵草。陡然削壁绝攀跻，猿猱力穷况麑䴠。风雨不来昼亦阴，叠叠云烟欻如扫。上有乳窦量深凹，周遭如月形珥抱。相传乾符孽盗试弹丸，弹成石的同天造。我来板船此暂经，探奇揽胜情何了。篙师邪许下前滩，仰视月光已皎皎。"}