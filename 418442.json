{"id":"418442","title":"一萼红","dynasty":"近现代","author":"丁宁","text":"绕长堤，正东风孕絮，缥缈绿初齐。逝水情怀，浮云世味，芳序回首凄迷。恨弹指，仙昙分短，剩此际和泪忆牵衣。落日孤村，伶俜三尺，碧草天涯。多少哀蝉心事，问青山无语，祗是莺啼。唤客疏钟，催程薄瞑，湖上灯火船归。揽双鬓星星碎影。甚轻魂不共纸灰飞。一夜空阶细雨，还梦棠梨。"}