{"id":"267450","title":"瑞鹤仙·雨怀凄不断","dynasty":"现代","author":"朱祖谋","text":"雨怀凄不断。又西风、飘送离行江雁。衰镫耿虚馆。正慵抛书帙，病疏醪盏。孤悰易倦。忖相思、春灰宛转。料沈鳞不寄，芳音怨入，最高楼畔。须念。带围宽窄，篝被寒温，镜颦深浅。无人看管。谁料理，梦云乱。怕罗帷烛背，玉钗敲著，不省天涯泪眼。算青骢、便有来时，岁华渐晚。"}