{"id":"845696","title":"木兰花慢 其一","dynasty":"宋","author":"无名氏","text":"望阳生渐布，见梅萼、暖初回。向雪里、一枝才苞，素艳已占春台。烟笼半含粉面，透清香、暗触满襟怀。可惜前村望断，魏林庾岭栽培。皑皑。嫩蕊清光，凝笑也恁风猥。但折取行人，途中对酒，不用尊罍。芬芳正当岁暮，谩休夸桃李苦相催。早报明年律应，又还依旧先开。"}