{"id":"1117387","title":"游山三首","dynasty":"宋","author":"邵雍","text":"城邑久居心自倦，闉阇才出眼先明。龙门看尽伊川景，女几听残洛水声。太室观馀红日旭，天坛望罢白云生。此身已许陪真侣，不为锱铢起重轻。春尽登临正得宜，人情天气两融怡。泛舟伊水风回夜，垂钓溪门月上时。逸兴剧凭诗放肆，病躯唯仰酒扶持。浮生日月无多子，忍向其间更敛眉。乐则行之忧则违，大都知命是男儿。至微功业人难必，尽好云山我自怡。休惮烟岚虽远处，且乘筋力未衰时。平生足外更何乐，富贵荣华过则悲。"}