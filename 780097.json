{"id":"780097","title":"贺新凉 二月二日，宣岳州捷是日大雪和其年","dynasty":"清","author":"曹贞吉","text":"铁骑连营下。羡奇谋、真同六出，锋销荆野。试问洞庭深几许，春水才堪饮马。露布到、甘泉宫也。殿上云迷三素色，正仙人、玉戏飘鸳瓦。帘影动，冷光射。方圭圆璧浑无价。近蓬莱、天颜喜气，玲珑欲化。白虎幢前霜戟拥，荼作军容岂借。积三尺、瑶华不夜。遥想琼楼歌舞处，延邹生、枚叟珠玑泻。恩波淼，入清灞。"}