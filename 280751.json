{"id":"280751","title":"永遇乐·农事","dynasty":"清代","author":"李符","text":"筑岸溪头，占霞珑上，还探秧信。洗簇分蚕，编栏护鸭，似燕忙无定。腰缣初试，青裁莎草，细结钓衣成领。长相伴、秋机织妇，絮语荻帘灯影。垣泥缺处，木香不断，碌碡砑场如镜。稻把晴收，芥台晚割，步碓连庖井。前村耕叟，邀尝腊瓮，寒渚自摇归艇。休忘却，梅根拨雪，咒花夜醒。"}