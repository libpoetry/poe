{"id":"700827","title":"怀昔吟八首 李尚文先生","dynasty":"明","author":"曹于汴","text":"李公建美猷，掖垣振遐轨。弥天知琐郎，到今黄发李。千载有馀芬，煌煌徵国史。愚忝踵故署，三叹不能已。清白信清白，日远扬辉光。片札世人珍，乞米帖同芳。堂堂八座尊，候俸制母裳。邻翁售以宅，昕夕为徬徨。流传聊彷佛，峙岳悬春旸。所叹文昭后，高丘柏已戕。天道不可问，人生惟允臧。孤凤鶱云汉，谁与之颉颃。张翁秉操古，朴怀而直躬。逆珰炽虐燄，劲柯迥靡风。学士一长揖，拜跪羞群公。左去岂不得，鳌禁留高踪。史官谓未识，他人何弗懵。升沉俱往迹，忻瞻芳誉丛。胡公凝粹德，赵璧楚白珩。守道抗宰辅，宦贫感同升。拂袖耕北野，高标映日晶。等閒钦令闻，盗亦为心倾。杳杳青天阔，何缘请执经。谢公当孝廉，骢马宪台扣。五日百雉兴，寇退万家救。筮仕秉清法，供亿省帝狩。归来遗世氛，贵宦罕能觏。村墟契胡公，城居翟叟厚。访胡芒履趋，访翟坐圭窦。寥寥将百年，此风不可又。言念思庸翁，未老遽焉之。执谦鲁恭士，邃语匡衡诗。当年聆一二，服膺犹在兹。懊予匪善问，未穷珠薮奇。颇解理痿木，墓杨空潇澌。悽切向谁语，残灯照泪垂。予昔在髫龄，及窥勿坞子。蚤岁步青云，磊磊终贫士。六月被大布，放歌悲世否。奋毫落琼珠，孤鹤鸡群耻。狂饮不惧疾，厌病辄祈死。龌龊市上儿，岂直上下笫。英风不可追，心热为背泚。人亦谁无心，心各隔胸肤。少轩心外露，坦坦浑边隅。忘机汉阴叟，欢笑步春雩。孔门肇毋欺，若人之徒欤。忍见璠玙质，委置蓁莽区。"}