{"id":"1126967","title":"观化十五首","dynasty":"宋","author":"黄庭坚","text":"柳外花中百鸟喧，相媒相和隔春烟。黄昏寂寞无言语，恰似人归锁管弦。生涯萧洒似吾庐，人在青山远近居。泉响风摇苍玉佩，月高云插水晶梳。山回路转水深深，欲问津头谷鸟吟。隔岸野花随意发，小蹊犹忆去年寻。风烟漠漠半阴晴，人道春归不见形。嫩草已侵水面绿，平芜还破烧痕青。一原风俗异衣裘，流落来从绵上州。未到清明先禁火，还依桑下系千秋。故人去后绝朱弦，不报双鱼已隔年。邻笛风飘月中起，碧云为我作愁天。菰蒲短短未出水，渺渺春湖如冻云。安得酒船三万斛，棹歌长入白鸥群。不知喜事在谁边，风结灯花何太妍。恐是邻家醅瓮熟，竹渠今夜滴春泉。柳似罗敷十五馀，宫腰舞罢不胜扶。年年折在行人手，为问春风管得无。红罗步障三十里，忆得南溪踯躅花。马上春风吹梦去，依稀人摘雨前茶。竹笋初生黄犊角，蕨芽已作小儿拳。试挑野菜炊香饭，便是江南二月天。身入醉乡如避秦，醒时尘事百端新。塞鸿过尽无家信，海燕归来思故人。身前身后与谁同，花落花开毕竟空。千里追奔两蜗角，百年得意大槐宫。淘沙邂逅得黄金，莫便沙中着意寻。指月向人人不会，清霄印在碧潭心。花开岁岁复年年，病眼看花隔晚烟。春去明明红紫落，清风明月是春前。"}