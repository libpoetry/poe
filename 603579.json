{"id":"603579","title":"箜篌引","dynasty":"明","author":"杨起元","text":"令序还选胜，良友追欢游。层台见远岫，垂杨并清流。越儿何婉娈，吴唱和且柔。曲罢将进酒，好鸟如名讴。壶浆各殊酿，杂俎仍异羞。徙倚但取适，觞酌无劝酬。舞雩非燕朋，索居义所尤。再申伐木章，偲偲何所求。清言启中扃，芝兰开林幽。托身承明卢，庶务素非遒。良时共欣赏，何必升丹丘。光阴如逝川，相乐其忘忧。"}