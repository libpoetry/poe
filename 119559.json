{"id":"119559","title":"赠钟汝楫·坐窗雨萧萧","dynasty":"宋代","author":"陈造","text":"坐窗雨萧萧，出户泥活活。旅食向六旬，淫霖破七八。旧新佳客断，局陋不可活。钟郎卷衔袖，诗与人秀发。诵之未数纸，骤觉阴氛豁。壮如秋涛涌，清比哀玉戛。骚人咏香草，不足供采捋。诗人深堂奥，掉臂欲排闼。应接殊不暇，愧耻那容刷。正宜长聚集。慰我抱饥渴。不见动十日，有力苦见夺。转头二十年，梦觉几电抹。我甘鼯五穷，子亦狼载跋。川增得深敬，外此本毫末。别语忽见谂，回肠隐胶葛。乘除等寒暑，休王有回斡。豫章出林迟，出乃千丈拔。天居五云处，往矣侪俊杰。当念淮出阳，有人晞短发。噬肯回叶舟，谭妙共蔬粝。"}