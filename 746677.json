{"id":"746677","title":"澄斋来讶久不出因作此并呈石生明叔","dynasty":"清","author":"梅曾亮","text":"十日不踏兴胜寺，张子讶我何深藏。谓疑幽忧属末疾，岂知发兴搜诗肠。我初学此无检束，虞初九百恣荒唐。稍参涪翁变诗派，意趣结约无飞扬。十年弃置久不事，解散韬帙从忀徉。含毫叩景偶一试，忽觉泥井生寒浆。浓书细字急不择，蝼蚓诘曲肥鸦旁。到口有物当一吐，安能呐舌如周昌。古人精严有真放，下手得快天机张。六朝文士不解此，散叶骏马驱跛羊。三辰分光精气薄，语言缩畜如羸尪。虽然此中有泾渭，岂得芜秽夸汪洋。句律稍悟嗟已晚，嗜好多可无专场。千金狐裘饰羔袖，汉冠晋制兼唐装。吾文所病亦在此，自成一家今未尝。当年猛志压崔蔡，翻恐汪魏相低昂。先生不嗔后生笑，所虑惟此余寻常。谁与吾党二三子，妙解知我非猖狂。"}