{"id":"1059121","title":"次韵和端夫游谷隐","dynasty":"宋","author":"邹浩","text":"我生泉石中，清赏殊不足。得官汉上来，邂逅亦溪谷。他时长安尘，用此尘外赎。城南百馀里，洒落自风俗。招提密相忘，一一俨西竺。缅维作者谋，永集荆楚福。兴国最佳胜，千柱列岩屋。前疏白马泉，后据双凤麓。衲衣拥云外，拄杖倚藤竹。天龙咫尺耳，入户体生粟。谁为逢氏迷，不复枨也欲。落英无再红，秀发岂常绿。共将香火心，稽首千手目。老僧独何为，瞬我掣电速。已矣勿重言，良药反成毒。"}