{"id":"495559","title":"满江红 以下四首皆致仕归作，和吕居仁。","dynasty":"明","author":"陈霆","text":"萧散东归，天应赐、苕溪一曲。江村上、春风酒旆，夕阳渔屋。放浪水云明月地，醉归船重成颓玉。更看他、晓镜照菱荷，双鬟绿。秋声早，窗前竹。秋香晚，篱边菊。把浮云勘破，世间荣辱。独拥黄紬无别梦，日高春睡方才足。起来时、谁伴立芳洲，沙鸥熟。"}