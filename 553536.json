{"id":"553536","title":"倭扇谣","dynasty":"明","author":"王绂","text":"倭人茧纸摺为扇，缺月生辉银满面。阙下年年多贡馀，都人重购何纷如。杭工巧黠思争利，效倭为扇浑无异。价廉百十人不慊，说是倭来方道地。倭来道便经杭州，廉价却将杭扇收。倭收杭扇堪惊怪，转眼街头高价卖。买扇还家誇扇真，街头持卖真倭人。倭人茧纸摺为扇，缺月生辉银满面。阙下年年多贡馀，都人重购何纷如。倭言我扇不欲利，只欲人间古铜器。器好年多扇亦多，犹解摩挲看款识。倭能论器不论财，尊罍彝鼎填街来。几人怀金不得扇，手中无器空徘徊。吁嗟古器日应少，倭贡年年扇来好。"}