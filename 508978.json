{"id":"508978","title":"题彭道士山水画","dynasty":"明","author":"倪谦","text":"黄冠本是仙者徒，惯写万壑云模糊。酒酣袒跣倒墨汁，兴意所到成狂呼。长林蔽亏知远近，野水微茫疑有无。包藏元化在胸臆，不让前代方方壶。平日相闻不相识，往往缣藤睹真迹。定应缩地术通灵，雁荡匡庐移咫尺。空山无人耕白云，但见家家横屋脊。我欲寻幽一问奇，不知谁是扬雄宅。"}