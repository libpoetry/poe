{"id":"789199","title":"天香 其二 清和即事用景覃韵","dynasty":"清","author":"王策","text":"匝树低云，粘空湿雾，轻风一夜吹尽。巷柳浓阴，墙槐嫩绿，逼到矮窗相近。菱丝尚短，已立得、小蜻蜓稳。蚕妇茶娘，单衫日午，荒荒云鬓。朝来菊畦雨润。护新根、细除虫蚓。静叶宜人，不独贪他花信。似此心情自可，只好友、难来又成闷。央及流莺，为传音问。"}