{"id":"1023033","title":"偈六十三首 其四十八","dynasty":"宋","author":"释道宁","text":"高提祖印，独耀寰区。坐却舌头，圣凡罔测。声前要旨，妙叶难该。句后玄关，金针双锁。通人分上，肯受提撕。懞懂禅流，徒誇作略。设使五湖衲子，四海高人。问似龙飞凤舞，答如玉转珠回。向本分事中，白云万里。诸缘不涉，岂落今时。混沌未分全体现，乾坤才剖失便宜。"}