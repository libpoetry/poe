{"id":"812920","title":"沁园春  题孙坦夫想想园二首","dynasty":"清","author":"宋琬","text":"达者庄生，寓言十九，天地蘧庐。叹世人劳攘，求田问舍，经营惨澹，种柳栽蒲。金谷豪奢，平泉佳胜，鱼鸟楼台总画图。今安在，见雕梁去燕，寒树啼乌。先生晚狎樵渔。早悟却浮生是梦欤。看朱甍画栋，都成泡影，丹邱碧海，随处吾庐。结构徒工，后人诮拙，千顷何须觅木奴。非非想，向羲皇高卧，彭羡为徒。乌有园林，幻耶真耶，其如墨庄。问陈家结绮，空余眢井，隋宫锦树，但有垂杨。孝子追思，悲深肯构，杖履依稀不暂忘。归来些，在阆风之圃，广漠之乡。谁言大壑舟藏。况电马飙车鲜定方。譬生前嗜芰，无忘屈到，没而尸祝，不替庚桑。神所凭依，精魂来往，月榭风轩白石床。真佳话，似桃源鸡犬，未是荒唐。"}