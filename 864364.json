{"id":"864364","title":"缙云县仙都山黄帝祠宇","dynasty":"宋","author":"王铚","text":"我渡溪水寻荒村，群峰势若万马奔。酣酣春色雪初霁，霭霭野气山犹昏。琼楼金阙涤地尽，松柏半带斤斧痕。要还清净扫尘俗，一炬劫火安得焚。行人鞠躬下马拜，仙都妙理吾能言。威神可畏凛如在，有台今亦祠轩辕。当年垂衣正南面，制作取尽坤与乾。凿开鸿荒肇人纪，首为区宇立本根。风后力牧来联翩，神机开辟施无垠。初传闻道广成子，后乃密契中皇君。功高德大不可拟，几与造物分遗恩。遥遥唐虞建炎运，万年圣子兼神孙。至人御世用常道，飞升轻举安足论。爰作一气生万物，奈何已把天人分。伏羲八卦画已破，女娲欲补理亦繁。飘然独返紫清去，却敛造化归金浑。庙前仙石表今古，屹立霄壤争雄尊。鼎湖可望不可见，意今后世难攀援。顶中玄宫号泥丸，自然有路朝天阍。此身内外神气合，俯仰自超生死门。默运四时无诡异，试观日月谁吐吞。祇今湖边送风雨，草木吹动旗与幡。飘然十丈红菡萏，碧溪下插玻璃盆。马蹄车辙不须有，虽迷襄野道自存。岩泉夜发百谷响，洞庭乐声犹可闻。山川古色藏妙意，谁与开涤明根源。我谈希夷返淳朴，不假辩说波涛翻。"}