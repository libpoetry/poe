{"id":"1240364","title":"古有所思行","dynasty":"元末明初","author":"张宪","text":"我思古之人兮不可从，乃在黄土之底，青编之中。青编几帙载名姓，黄土万冢埋英雄。重泉黯黯隔白日，宰树飒飒生悲风，虽我有语谁为通。皇天不肯惜人物，百年转眼如飘蓬。秦皇汉武气焰盖一世，彭殇丘蹠俱成空。黄帝升鼎湖，桥山葬遗弓。虞舜死九疑，銮舆不还宫。明王圣主只如此，纷纷余子真蝼蚁。二女泣兮湘竹斑，群臣归兮弓剑闲。吊古昔兮望远，见江上之青山。白玉椁，黄金棺，千年滞魄生辛酸。功名震主亦闲事，不若樽前且破颜。"}