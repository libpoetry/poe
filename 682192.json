{"id":"682192","title":"上外祖母麻王二太夫人七十偕寿二首","dynasty":"明","author":"于慎行","text":"元公宰木阅居诸，二母仙闱鹤发馀。盝里尚藏金殿草，座中时展玉函书。几看莱服连鸠杖，时过潘园并板舆。胜节称觞应具醉，春江昨夜罩双鱼。堂上春深并锦袍，中丞甲第五云高。麻姑自阅桑成海，王母亲栽树作桃。旧德共看麟阁画，馀光殊有凤池毛。恩深自出无由写，颂寿应惭乏彩毫。"}