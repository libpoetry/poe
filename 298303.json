{"id":"298303","title":"新雁过妆楼·中秋对月","dynasty":"清代","author":"庄盘珠","text":"不醉如何。金樽满、抬头且劝嫦娥。看今看古，为问可也愁么。我踏红尘才廿载，已难禁蟋蟀声多。况来宵。一分月缺，多半秋过。空将流光掷却，但有谁绿鬓，不受消磨。断砧零叶，催送急景如梭。年年愿携此月，长留照当筵金缕歌。瑶台近，任梦魂飞度，疏星澹河。"}