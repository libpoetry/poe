{"id":"687141","title":"梅花","dynasty":"明","author":"刘璟","text":"不随桃李弄精神，独抱孤高意更真。玉骨冰肌姑射子，锦心绣口谪仙人。平安岁月宜交友，恬澹风光度劫尘。昨夜南枝初爆蕊，雪中争道见阳春。子建当年赋洛神，一时邂逅未为真。若知江上芳心客，岂慕岩阿艳质人。月冷香魂常入幕，天寒罗袜不生尘。建安风骨多豪俊，可惜无诗咏此春。试问江干老树神，寒花何事独纯真。诗仙去后无宾侣，禅友归来有主人。道向雪霜修白业，曾于劫火脱红尘。月中世界如银色，谁解清香带得春。夜泊长洲见水神，不修娇媚任天真。香飘老树风惊鹤，影入清江月近人。诗思若泉无杂虑，虚明如练绝纤尘。罗浮可到沧溟阔，料想应同此地春。玉蕊含章妙入神，雪中谁得似渠真。担头归计功成将，墙角生涯遁世人。青子作酸调鼎实，素娥凝笑却妆尘。罗浮风景都休话，最爱三冬一味春。潇湘江上雪中神，劲节寒花趣最真。守志汉宫辞辇客，报恩湘水泣珠人。瑶琴调转关山月，羌笛声催车马尘。清境皎然无滓翳，谁能识破此时春。江上梅花玉雪神，移栽山舍伴清真。不惟劲节陪残岁，更有新香送故人。玉堂学士才如海，天目高僧妙脱尘。试折一枝相问讯，百篇高兴不胜春。一声玉笛暗伤神，忽忆家山思倍真。塞北绝无同调客，江南多有赏音人。碧窗含影来寒月，绣阁浮香和暖尘。今日重游歌舞地，剩簪芳蕊为迎春。干如精铁老犹神，独秀江干胜玉真。香绽寒枝惊木客，珠生枯蘖骇鲛人。霜威未遂金笳调，阳气初吹玉管尘。残腊尚留芳意在，剩簪银烛照和春。靓妆高髻不为神，绰约仙姿自在真。岁晚长江无凤侣，天寒空谷有佳人。清香度水月笼影，□萼委堤风送尘。新叶渐抽青实小，人间正是艳阳春。"}