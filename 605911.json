{"id":"605911","title":"中春宴集汪氏西园","dynasty":"明","author":"卢龙云","text":"中和启令节，旷望极春明。谷风舒以穆，百卉竞芬荣。良辰既如许，胜赏复群英。会心安在远，方驾薄西城。苑开凤台侧，嘉木荫芳亭。高丘环异石，池塘草并生。万绿间红紫，禽鸟亦春声。暂此息尘累，先教俗虑清。绮谭佐名理，雄辨恣峥嵘。已协沧洲趣，兼欣求友情。坐久林霏合，轻飙逗野庭。馀寒恋衣袂，对酒谁独醒。献酬屡促席，觞至必尽倾。晚归各留咏，刻烛韵斯成。分携订后会，心知重合并。"}