{"id":"168211","title":"张孝显晨访懋忠堂因拉陈升可王囦道同饮径醉","dynasty":"宋代","author":"岳珂","text":"凌晨有客来款门，盥栉下榻呼冠巾。怪生鹊喜绕庭树，迎客不但填河津。清尊湛湛开北牖，颐指市奴骏奔走。烹鲜煮饼罗朝盘，苜蓿阑干岂有无。一杯两杯叱先驱，群羊入梦撞瓮菹。三杯四杯舌底滑，阖坐牢辞辄投辖。共言卯饮夕不同，能使终日长冬烘。一朝便废一日事，除却投床百无技。老夫笑倒绝冠缨，人生无日无经营。经营至竟有底成。谨閟此舌君勿评。直须大噭五六七，不醉不扶毋返室。高眠一枕醉复醒，莫管今朝更明日。"}