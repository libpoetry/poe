{"id":"819097","title":"冬日杂诗以仰视皇天白日速为韵 其四","dynasty":"清末近现代初","author":"郑孝胥","text":"麴町往筑地，正出东海湾。诸胡所聚居，楼观映晴天。不知夜何事，聚众张几筵。童妇齐列坐，施帷当其前。数人类作剧，笑怒相与颠。下帷俄复展，一人口有宣。学语殊未熟，时省怀中编。主人有四女，鬈发各垂肩。碧眼若含愁，綵服何蹁跹。入帷迭娇歌，观者咸称妍。众中都为谁？舍人在其间。舍人学胡语，彼胡奚知焉？读书二十年，此举谁谓然。吾意顾有在，未足为俗言。"}