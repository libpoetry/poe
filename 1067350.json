{"id":"1067350","title":"感白发","dynasty":"宋","author":"谢薖","text":"吾年昔始冠，已有一发白。作赋数百言，嘲骂等戏剧。只今寻旧作，一字不复忆。恍然如梦寐，了不见往迹。但有鬓间丝，冉冉如堪织。南方地平湿，壮岁多老色。行年四十二，发鬒那容惜。洗苏将拔白，讳老嗟何益。一染复星星，此语记阿客。人生光景促，倏忽如敲石。诗成亦寤语，感叹初无得。后应不识今，今已不识昔。"}