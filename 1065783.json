{"id":"1065783","title":"送叶蕴归缙云","dynasty":"宋","author":"苏过","text":"昔直承明庐，谁似先生早。前无雒洛人，后笑冯唐老。机云谩声价，班马空词藻。岂知渊源来，尚觉河汉小。斯文叹未坠，妙意付幽讨。言乘刺史藩，曾视金銮草。飘然香案仙，宜著蓬莱岛。未忘经济心，甘为穷鬼笑。手援沟壑危，自上蠲赋表。不知古襦裤，能活几枯槁。端如德星临，民瘼一驱扫。方安龚遂政，远赋阳城考。越吟念庄舄，赠策嗟秦绕。江湖计不疏，经史心未了。但收王车归，三径不足道。平生林泉志，久矣轩裳藐。远同谢安石，乐比东山好。苍生独未买，政坐功名扰。汉庭求诸儒，慨想前辈少。不用叹周南，亟闻宣室召。"}