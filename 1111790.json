{"id":"1111790","title":"梅亭盖旧太守徐公禋所作传者谓公得庾岭梅移种于此故创斯亭余来相距未六十年曩日之梅已无复有感时追往因取野梅环植之仍赋二绝","dynasty":"宋","author":"吴芾","text":"已无庾岭旧时梅，但见梅亭向水开。遐想风流犹彷佛，更将梅绕四檐栽。种梅我始效徐公，已觉幽香鼻观通。寄语后人无剪伐，要令凋郡识春风。"}