{"id":"1105536","title":"伤时感怀","dynasty":"宋","author":"王十朋","text":"三万六千成掷梭，欢娱常少愁常多。干戈今日犹未定，书剑他年知若何。淡荡三秋冷时节，萧条万里空山河。伤时眼泪满襟血，更把少陵诗句哦。帝乡五载乱离中，亿万苍生陷犬戎。二圣远征沙漠北，六龙遥渡浙江东。斩奸盍请朱云剑，射虏宜贯李广弓。借问秦庭谁恸哭，草茅无路献孤忠。"}