{"id":"536389","title":"拟古七十首 其四 孔北海融述志","dynasty":"明","author":"王世贞","text":"栖栖岐山穴，避狄如走兔。扰扰历下田，鹿豕朝与暮。时至偶有为，人功竟焉数。虞帝小鳏夫，虚名攘唐祚。西伯老秃翁，脱身美人赂。百兽岂自来，凤皇人谁睹。垂死窜苍梧，荐禹如有负。戎马践幽王，实以妖女故。大运等循环，智巧安能度。十读九废书，千秋荣朝露。寄声谢时达，毋为圣贤误。"}