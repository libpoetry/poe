{"id":"1129072","title":"颂十玄谈 转位","dynasty":"宋","author":"释印肃","text":"披毛戴角入廛来，水底桃花几度开。世界未生唯此性，任他迁变岂轮回。优钵罗花火里开，方知达磨不虚来。夜来一霎清明雨，万卉千葩胜剪裁。烦恼海中为雨露，穷坑变作珍珠库。可怜不识夜明帘，打破画瓶无作做。无明山中作云雷，闪电霞光灿不开。霹雳一声山岳震，曼拿大士笑咍咍。镬汤炉炭吹教灭，一日三餐饱便歇。狱卒牛头恶夜叉，同气连枝应不别。剑树刀山喝使摧，十波罗蜜印灵台。光轮无尽奚边表，不是贪嗔根得来。金锁玄关留不住，穿云透石充寰宇。四时不语信寥寥，万劫超然希伴侣。行于异路且轮回，百亿分身拨不开。地狱天堂非别有，相呼相唤隐天台。"}