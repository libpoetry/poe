{"id":"813922","title":"秦对岩宫谕七十","dynasty":"清","author":"陆楣","text":"壮岁如闻鬓已丝，百年黄发重相期。朱弓白羽从戎日，玉尺冰壶校士时。世路漫随三仕改，臣心真有一人知。堂前嘉树犹存问，奕叶欣沾雨露垂。凤谷重开绿野堂，韶年清望起鹓行。共惊海内声华早，自爱山中日月长。诗卷钓船春水曲，茶烟禅榻雨花香。游人那识闲居意，但指红楼与画廊。匝月笙歌宴未移，脩脩书剑自天涯。品题易作连城贵，剪拂宁忘伏枥思。中允最怜投分久，舍人应念报恩迟。只余木食严栖客，愿自商山更采芝。"}