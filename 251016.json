{"id":"251016","title":"次韵咏馨见寄并简静玄","dynasty":"现代","author":"李达","text":"寡言人或疑寡见，举世谁知顾元叹？言必有中独见君，维扬一会俨未散。论诗更取刘生语，历诋诸公阙生面。意深每叹人不知，场大原无佛堪选。我有佩牛铸农器，久废寸田但耕研。近觉诗书枉费心，拟栽梨枣勤挥汗。二君所作亦已妙，将此那能换一馔？青山坐久殊觉佳，从此甘为不鸣雁。山中自是清凉界，芳冽甘泉亦可念。堕樵层积作团蒲，秋月半轮生海岸。且向此间十年坐，相逢事小尚须缓。"}