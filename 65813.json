{"id":"65813","title":"春思曲·别意落凄枝","dynasty":"明代","author":"魏学礼","text":"别意落凄枝，闲怀写愁叶。缄怨投素鳞，衔情卷故箧。误嫁游侠郎，弃置薄命妾。香缕罗衣襞不开，玉摇宝钗寒自叠。衾将空半冷鸳鸯，梦逐飘飖拆胡蝶。川长不得渡，春花惊已暮。为叹朱颜不待秋，独持皓齿终成妒。舞腰倚柱裛啼妆，歌颊低灯望归路。魂飞在他乡，掩袂泣河梁。笛边闻《折柳》，琴里咽《求凰》。纷心堕镜红已歇，芳愿消花弱自伤。明月两悬思，黄沙孤断肠。饮马长城窟，结客少年场。每命湘灵鼓瑶瑟，复闻秦女卷衣裳。故情摇落空流水，哀鸿单宿湘蒲里。始从木末送芙蓉，又见溪旁候桃李。桃李映人清，芙蓉摘未成。青松委萝壑，白露掩芜城。芜城一去三千里，萝壑秋寒殊未已。盘龙宝镜网蜘蛛，孔雀金屏隔罗绮。金屏宝镜不可期，孔雀盘龙有所思。迢递关河吹暮雪，萧条庭户起凉釭。汉王台前花似绣，隋家堤畔柳如丝。已遣轻车迎日逐，更驱枭骑斩屠耆。李广军中无部伍，昭君马上作阏氏。年年边徼休乘障，处处铙歌听凯辞，但使金微长息战，与君朝夕共袴麋。"}