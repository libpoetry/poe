{"id":"660513","title":"浴凫","dynasty":"明","author":"吴俨","text":"仙人王子乔，旧赐上方履。双双化飞凫，翱翔云霄里。吾凫居水中，只影不相比。春风杨柳堤，秋月芙蓉渚。新蒲细藻间，浮游复容与。朝在河之洲，暮宿渭之涘。孰云两胫短，竟不致千里。天然性好洁，日日浴不已。非是惜奇毛，不屑受泥滓。彼为稻粱谋，唼喋祸所倚。吾自爱吾凫，网罗知免矣。"}