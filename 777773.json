{"id":"777773","title":"探春慢·寄兄姊都门","dynasty":"清","author":"陈家庆","text":"风雪关山，流尘岁月，客里暗惊时候。玉笛心情，旗亭别恨，事事不成回首。光景正流连，记一霎、天涯挥手。莫教春近江南，却让寒梅消瘦。京洛缁尘非旧。看西山翠色，欲无还有。桃李年芳，风云才略，都付寻常诗酒。箫鼓动江城，看一片、长安如绣。相叩火树银花，元宵归否。"}