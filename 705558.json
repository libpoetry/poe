{"id":"705558","title":"琵琶行赠蒲衣子","dynasty":"明末清初","author":"屈大均","text":"王郎好音能琵琶，千态万恨归边沙。明妃紫台作胡语，公主乌孙思汉家。慷慨惟凭马上乐，凄凉岂必军中笳。新声鼓出好词曲，三日一调劳红牙。古词元人百杂剧，新曲《牡丹》兼《浣纱》。伯龙红友供繁弄，酒酣一唱三咨嗟。改调高弹飒风雨，攒点忽似更虾蟆。手搊口歌声若一，丝肉粉飘如飞花。小声吹裂漆筚篥，大声掺乱渔阳挝。自矜琵琶与琴应，眩精骇耳非淫哇。一一晖音合清浊，上腔下柱同整斜。十指绝光若惊电，双袖奋影争流霞。乱击空中白翎雀，横奔塞上拳毛騧。毛血淋漓尽挥洒，又如胡汉相纷拿。大雷小雷响四迸，天惊石破愁女娲。儿女呢呢不得语，恩怨尔汝潜相加。缓调平弦有时倦，掩抑奇态嫌■?。联绵断续转呜咽，又如縆瑟悲瓠巴。一激一昂真当泣，哀歌销尽情萌芽。鹍弦石槽兼铁拨，翻嫌古法多喧哗。逢君但乞《飞龙引》，发扬蹈厉除奸邪。镇西更作《大道曲》，罗襦胡床临闉阇。阮咸凄锵竹林下，风流岂似居琅琊。我今烦冤神越散，《大招》须君为景差。不然节奏尽传我，十调五调成豪奢。一枚昨致惠文妇，槽用香楠连木瓜。得曹左手裴右手，亦可持慰吾秦嘉。琵琶弟子君多少，中有几人颜如荼。枫香定移西楼女，鞋带可记杨家娃。得君琵琶诸楔子，鼙婆旧谱宁足誇。梳山音律此一种，教坊买断倾金车。王郎王郎尔莫苦，埋忧国腹如丹砂。天际真人既有此，北窗肢脚殊风华。"}