{"id":"1088057","title":"自上封登祝融峰绝顶次敬夫韵","dynasty":"宋","author":"朱熹","text":"衡岳千仞起，祝融一峰高。群山畏突兀，奔走如曹逃。我来雪月中，历览快所遭。扪天滑青壁，俯壑崩银涛。所恨无十犗，一掣了六鳌。遄归青莲宫，坐对白玉毫。重阁一徙倚，霜风利如刀。平生山水心，真作货食饕。明朝更清澈，再往岂惮劳。中宵抚世故，剧如千猬毛。嬉游亦何益，岁月今滔滔。起望东北云，茫然首空搔。"}