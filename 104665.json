{"id":"104665","title":"十六日会灵火","dynasty":"宋代","author":"梅尧臣","text":"章圣皇帝兴三宫，三宫鼎峙何崇崇。天圣七年六月尾，玉清始灾坛宇空。于今二十有五载，上元後夜星轸中。乃闻会灵五殿火，丹焰彻天明月红。千楹万栋一夕尽，赤烟奔突西南风。先时二日车驾幸，为民祈福输清衷。大臣骄蹇不从祀，岳灵不歆为不恭。若此示变犹影响，宜鉴陛下无惰容。神非怒乙遂及甲，天意警圣不警凶。不独洪水累尧德，尧仁未忍流驩共。"}