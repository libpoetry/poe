{"id":"506806","title":"送太子少保金公归省","dynasty":"明","author":"杨荣","text":"忆昔领乡荐，挟艺来京师。济济文儒士，煌煌金玉姿。众中独挺出，倾盖即相知。叨陪大廷对，日晏出彤闱。清名列虎榜，令誉腾四陲。联镳上林苑，攀折璚瑶枝。天门既荡荡，云路岂逶迤。君居青琐重，子忝词垣推。含香立螭陛，簪笔趋龙墀。胥为侍近地，密迩清光垂。内制须才贤，迁转秩允宜。馆阁久同登，旦暮恒追随。趋朝戴星入，退直乘月归。辅相乃宥密，知者固云稀。伟哉地清严，霈焉恩渥滋。先皇数巡幸，宁复辞驱驰。宫袍每同赐，厩马亦偕骑。付托何深重，顾盼增光辉。天骄和未靖，鸣镝临边维。赫然斯震怒，挞伐苏疮痍。相与扈清跸，直穷瀚海涯。献替在帷幄，草檄粲云霓。龙庭旆既返，鼎湖龙亦飞。悽然抱弓剑，匍匐还京畿。至尊嗣宝历，恩泽遂旁施。三孤责既重，八座任岂微。宣公议常奏，宗伯礼攸司。不忘忠国志，还切倚门思。圣朝崇孝理，推恩诚匪私。锡号太夫人，归省当此时。旭日明征骑，春风吹綵衣。朝列尽出饯，舆马拥郊圻。清歌白雪调，绿酒黄金卮。观者谁不羡，荣华有如斯。悠悠蓟门道，迢递金川湄。林深笋堪斸，水暖鱼正肥。称觞祝遐寿，拜舞慈颜怡。伊我竟无似，椿萱久已摧。因君念罔极，茫然心独悲。临分无以赠，感叹伸此辞。"}