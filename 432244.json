{"id":"432244","title":"游虎跑寺访苏东坡诗刻次及元明人题咏高宗御制碑犹岿然在也题二首","dynasty":"近现代","author":"李洸","text":"滴翠崖前花万枝，清泉石上老坡诗。风多渐觉山痕重，坐久浑忘岁月驰。石罅寒生凉入梦，鬓边秋冷苦相思。吴侬间汲烹吴荈，白葛乌纱我有师。劈开玉闸涌青莲，绝顶幽花见此泉。远度松风归雨腋，自流清响答诸天。白云倒影穿林出，明月扶人上阁眠。野客生涯随处好，间从老衲补茶笺。"}