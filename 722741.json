{"id":"722741","title":"沁园春 村居","dynasty":"明末清初","author":"徐石麒","text":"此地吾庐，坐对青山，朝云暮霞。更纡回流水，随缘种竹，高低?石，任意栽花。绀菊宜篱，碧梧须井，自是山人布置佳。还堪喜，有东邻酒旆，西舍渔槎。春来纯是豪华。但醉舞狂歌忘日斜。笑花巢杜宇，何须怀土，草堂飞燕，不用思家。世事琴声，人情酒味，眼孔而今看破些。南窗卧，甚秋风觱栗，暮雨琵琶。薜荔青青，芳杜招人，吾归北山。喜玄谈惊座，碧鸡堪语。缥缃插架，白鹤能衔。一橐春风，满怀秋月，收拾都来十亩闲。蓬门外，种几株高柳，不系征鞍。先生杖履闲闲。问何事春来更解颜。有司茶童子，探梅消息，校书女伴，报竹平安。骚不足歌，酒何庸惜，一梦华胥任往还。人间事，付花莺睍睆，社燕呢喃。"}