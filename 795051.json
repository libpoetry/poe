{"id":"795051","title":"解语花 题宝灯侍儿扫镜图","dynasty":"清","author":"蒲映渌","text":"天然艳冶，生小娟娟，也解怜春意。画栏斜倚。双蛾皱，可是郑康成婢。偏松了髻。堪爱处、几般佳丽。拂牙笺，故送秋波，无限愁如缕。金鸭慢调香细。又烹茶洗砚，种种佳美。低鬟偷喜。销魂也，还抱琵琶花底。轻弹玉指。端的是、绿衣仙史。试看取，一点檀心，岂是凡桃李。"}