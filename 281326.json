{"id":"281326","title":"獭江曾节妇歌","dynasty":"现代","author":"林朝崧","text":"獭江江水无纤垢，獭江奇女世希有。米清昔重林宜人，玉洁今传曾节妇。节妇贫家娘，十七嫁林郎。林郎系亦出曾子，少为林嗣从林氏。朱然先世本宗施，徐绩由来非姓李。底事牵丝月下人？错教同姓结婚姻。周公制礼鲁公犯，谁识斯人独认真。斯人守礼足千古，洞房逃去不言苦。任将沟水流东西，羞学鸳鸯交颈股。从此想思天一偶，鳏鱼骠泊雌凤孤。使君有妇如无妇，罗敷有夫难见夫。夫君去后翁姑老，夫少弟妇鲜兄嫂。举目无亲可奈何，相怜惟有阿姊好。阿姊与妇同阿爷。贫难相助空咨嗟。一男一女继夫后，啼饥号寒常牙牙。饥寒苦况难尽述，尘生甑底磬悬室。朝缲夜织博饔飧，二十七年如一日。邻翁断弦家多金，知夫客死来委禽。妇言偷活因二老，岂为多财移寸心。寸心如铁又如石，永誓柏舟不改适。终身长作女儿身，昔也鬓青今发白。白发皤然姑尚存，承欢仍不缺晨昏。赐金难遇淮阳守，行义未旌桓女门。皮金剪字久明志，含笑寻夫入九地。山埋贞骨亦生香，人谈苦节皆流泪。吁嗟节妇节最奇，令夫亦算奇男儿。此夫此妇两难得，表贤励俗知是谁？"}