{"id":"690121","title":"和李子长三洲岩韵三首","dynasty":"明","author":"张吉","text":"嵌空亦借跂乌光，万里灵晖互短长。玉乳分香来石罅，芥舟潜影度坳堂。烟霞暂可栖凡鸟，松菊能无恋故乡。我有月瓢轻一尾，石桥曾掬几分凉。突兀支撑太古前，洞门临水锁蛮烟。曾经两度呼仙友，耻复终年堕世缘。虚室静谺云磴外，异花深拥玉池边。昆丘玄圃知何处，悬腕重挥忆旧联。小径通云谩百萦，乾坤谁斲妙空成。何人到了何人未，一步登来一步清。芝草琅玕同气味，鸾翔凤翥等心情。若论风景非人世，恍惚君山笛几声。"}