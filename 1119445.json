{"id":"1119445","title":"送张文昌帅豫章二首","dynasty":"宋","author":"陈造","text":"倚俟新年转化钧，昼方三接径抽身。平时但有凝香梦，盛世那无勇退人。滕閤宾筵时可醉，金华诗令看重新。盍思远迩商霖望，不但淮乡有涸鳞。谈间宾客重宣州，到后儿童敬细侯。薤本击彊休领揽，棠阴问俗见风流。湖连市屋疑丰乐，江绕城闉似石头。鸥鹭要盟公莫信，江湖祇许半年留。"}