{"id":"640527","title":"跋文丞相遗墨","dynasty":"明","author":"童冀","text":"有宋科第三百年，季年得士惟文山。文山一身能许国，精忠日月行中天。我观德祐颠沛日，国势驶若东逝川。又如膏肓久沉绵，虽有和扁无由痊。公时崛起岭海壖，手执忠义为戈鋋。疲氓弱卒不满千，壮气直欲吞全燕。仓卒一跌振复颠，鸷鸟婴网宁高骞。大酋箕踞叱使前，膝不可屈身可捐。敌国均礼古所传，骄气竟折忠义言。渡淮粒食不下咽，天意未许为癯仙。白马系组轵道边，碙川崖山复颠连。此身悔不东海填，燕狱甘心坐拘挛。四阅寒暑相推迁，少康不作志莫宣。赍恨白日埋九泉，我尝读公吟啸编。三复遗墨涕泗涟，古人逝去如云烟，公死不朽奚憾焉。"}