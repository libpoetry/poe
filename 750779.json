{"id":"750779","title":"摄任丘令张君琴府以东坡雪浪石铭属题","dynasty":"清","author":"吴汝纶","text":"至人发兴真卓诡，以画喻石石喻水。埋盆激水写离堆，坐揽岷峨五千里。岷峨到眼归不得，海上石芝行可食。鹤峰雪流舞阶砌，高斋法供无消息。阎浮一沤身一叶，嗟石与人谁主客，奇章平泉真大惑。不见北齐冢中石，去入谁家作阶墄。张侯也是好事人，藏此纸本如奇珍。岂会东坡思两孙，意亦故山聊心存。平山堂下君家园，树石幽好泉娟娟。何时宦成归林泉，百株石林对洼尊，仇池九华安足论。"}