{"id":"403541","title":"齐天乐 暮春重游怡山西禅寺，同家坤、时良、赐琛","dynasty":"近现代末当代初","author":"刘蘅","text":"初疑梦到前游处。空阶落红无数。我叹年衰，花怜春晚，情绪难相诉。琳宫树古。问老叶孤根，怎消寒暑。断碣残碑，籀文藻影尚如故。池塘柳丝万缕。谢家人不见，谁念飞絮。度水钟声，入帘山翠，好带诗魂来去。纪游写趣。让三子珉心，琢成佳句。徙倚忘归，鸟啼天欲暮。"}