{"id":"846773","title":"满庭芳 寿胡簿方三十十一月初四","dynasty":"宋","author":"无名氏","text":"梅拆数枝，蓂舒四荚，二阳始觉来临。五云呈瑞，渤海复生申。信道当年庆诞，人推天上石麒麟。果然是，名驰雁塔，弱冠绿袍新。鸾栖，虽小试，仕途发轫，现宰官身。信倚需一札，飞下天庭。自是调羹大手，环召也、快展经纶。称觞处，彩堂具庆，芳桂对萱椿。"}