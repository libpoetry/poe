{"id":"843419","title":"八声甘州 赋六忆 其六 去","dynasty":"清末民国初","author":"易顺鼎","text":"忆去时红浪涨衾窝，一半泪痕多。把兰心玉体，通宵赠遍，重赠秋波。指点画楼珠箔，明日是星河。留著飞龙骨，甘为伊拖。若道梦中遇也，却分明换得，凤帕香罗。便生涯是梦，梦肯再来么？送春归一天花雨，问何人禅榻伴维摩？从此后凄年苦夜，细细消磨。"}