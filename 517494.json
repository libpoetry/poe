{"id":"517494","title":"赠童将军","dynasty":"明","author":"王称","text":"圣德垂文统，开疆仗武臣。熊罴偏兆渭，崧岳再生申。控节三边静，讴歌万国春。策勋来汗马，剖劵寄雄闉。何处推名阀，淮阳识异人。起家龙剑旧，锡命虎符新。略地功名在，专城宠渥臻。朔方推邓禹，南土戴曹彬。事业谁能拟，贤郎更绝伦。凤毛看鸑鷟，骥种得麒麟。勇略仍无匹，雄韬动有神。声名传此日，光彩擅常陈。阃外今无事，边陲早控尘。辘轳閒夜月，睥睨倚秋旻。国士延毛遂，华筵召郤诜。五羊流美颂，百粤仰深仁。自笑飘蓬客，难同入幕宾。辕门叨接猛，斗篆未誇秦。王粲登楼处，相如作赋晨。不因知己恋，谁作浪游身。伏枥心犹壮，挛鞲气未驯。素书如可试，黄石旧为邻。"}