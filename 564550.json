{"id":"564550","title":"城居赠任海村","dynasty":"明","author":"孙承恩","text":"我厌城中寓，出门即嚣尘。雅情难适散，矮屋莫舒伸。昔自罹忧日，时当避难晨。虽求淳厚里，竟寡素心人。择处违前训，安居欲近仁。德惟惭浅薄，化未浃比邻。伏臈鲜酬与，深藏但袭珍。纷华非夙好，屠贾岂吾伦。酒熟无朱共，诗成乏阮论。摧颓惟老子，风月伴閒身。吾子差强意，冲襟雅任真。面交难许故，知契不嫌新。江馆深秋色，金风吹白蘋。相望路无几，顾我莫嫌频。"}