{"id":"293452","title":"铜马篇示冯生","dynasty":"清代","author":"翁方刚","text":"我来岭西访铜柱，怀古一赋《铜马篇》。摩挲铜鼓况已屡，有若手量铜马然。忆昔伏波下交趾，骆越鼓正鸣阗阗。闻声岂独思将帅，揽辔万里秋风前。平生阅马千万匹，老眼默识形神全。想像骅骝立突兀，斑驳霞雪生云烟。空际嘶闻或风雨，意中蹄阔无山川。遂空万古凡马相，一借三尺铜精传。诏书特置宣德殿，太仆黄门几曾见。夜半房星忽下流，铜龙掠影如飞电。谁识来从鸢跕乡，却教作式龙楼院。武皇旧立金马门，渥洼天厩如云屯。当时枉费往西使，似尔才空冀北群。须信骊黄牝牡外，别有倜傥权奇存。买骨谁能悬揣度，按图更要勤求索。定视蹄高鬣尾垂，不烦锦辔黄金络。天机一片铸尔成，为尔暑寒燥湿无变更，就我模范腾光晶。世间岂少九方皋与东门京，漫说骐驎地上行。"}