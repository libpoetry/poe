{"id":"83209","title":"行牌头奴寨之间皆建炎末避贼所经也","dynasty":"宋代","author":"陆游","text":"今朝霜薄风气和，霁色满野行人多。沙平水浅木叶下，摇楫渡口生微波。建炎避兵奔窜地，谁料白首重经过。四十余年万事改，惟有青嶂高嵯峨。安得西国蒲萄酒，满酌南海鹦鹉螺。侑以吴松长丝之玉鱠，送以邯郸皓齿之清歌。向来丧乱汝所记，大地凛凛忧干戈。偶然不死到老大，为底苦惜朱颜酡？"}