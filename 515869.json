{"id":"515869","title":"成化庚子冬有南京礼部之命回视绾州符十载矣政教无成重自感愧赋此以别州之人士","dynasty":"明","author":"周瑛","text":"一应近十载，独向山中居。横琴弹古调，曲短意有馀。徵声清以厉，宫声宽以纡。纷纷渔与樵，杂听满庭除。相视而错愕，识者为踌躇。岁晏江天寒，霜落林叶墟。下堂拜明诏，佩此南宫书。南宫路不远，此别意何如。所恨琴声希，不能感樵渔。"}