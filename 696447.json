{"id":"696447","title":"和贵司丞雨中述怀","dynasty":"明","author":"郑真","text":"联璧光辉重万金，功名未许谢朝簪。百年正属风云会，一片宁甘铁石心。彩凤双飞华阁表，征鸿齐度画楼深。埙篪唱和今何似，请把周诗雅颂吟。东风环佩动璆琳，席上欢陪玳瑁簪。报国好酬千里力，持家宜共百年心。紫荆堂树江山远，锦棣园通阔水深。白日看云余兴在，客边妙写杜陵吟。"}