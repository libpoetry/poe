{"id":"432429","title":"秋夜四首","dynasty":"近现代","author":"汪精卫","text":"心似银河凝不流，凉萤的皪破林幽。桐阴渐薄松阴老，并送秋声入小楼。狼藉书城獭祭频，夜凉灯味乍相亲。闲愁不为西风起，自倚江楼念远人。澹月疏星夜气清，遥闻砧杵动层城。微虫不与无衣事，也作人间促织声。策策西风万木秋，玉箫哀怨未能收。繁星点点人间泪，聚作银河万古流。"}