{"id":"1074803","title":"寒食滁阳阻雨","dynasty":"宋","author":"周紫芝","text":"去年束书薄游梁，今年下马古滁阳。滁阳寒食少人出，满城山雨惊淋浪。闭门客舍颇无事，五白大呼同舍郎。樽前谁唱醉翁曲，鸟歌花舞催红妆。竟须薄酒浇永日，肯放羁愁煎客肠。功名老矣白发出，岁月几何归路长。江头藉草作寒食，细雨梨花思故乡。何当秣马候明发，便可一苇横长江。千村万落鸟呼客，山南岭北花吹香。仍须戒妇速作黍，会见鹿门归老庞。"}