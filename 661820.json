{"id":"661820","title":"瑞龙吟 水月观赏牡丹","dynasty":"明","author":"史鉴","text":"春消息。开遍红紫芳菲，粉香狼籍。悭留倾国名花，那般富贵，真成第一。自矜惜。如个美人初觉，染香匀色。清晨卯酒微酣，怨红啼素，重重晕积。天宝君王妃子，妒妍争宠，沉香亭北。欢赏未终渔阳，鼙鼓声急。清平古调，惟有天仙笔。谁知道，张油命酒，按花评格。也许吾侪得。晚来小雨催花坼。转觉娇无力。风露下，偏生横斜欹仄。倩人扶起，载倾馀沥。"}