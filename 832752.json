{"id":"832752","title":"满江红 鹜翁营生圹于半塘之麓，赋词广徵同人和作，谓他日刻之山中，视螭首丰碑，风味当差胜也","dynasty":"清末民国初","author":"朱祖谋","text":"不信词仙，到今日、埋愁无地。手提得、养生四印，寤歌独寐。污漫故耽尘外赏，虺隤未换人閒世。傍要离、穿冢尔何心，长安市。文字障，欋椎事。分付与，东流水。算不如料理，杉湖归计。纳息开轩谁伴侣，闭关荷锸终儿戏。问神山、风引辄回舟，如何是。"}