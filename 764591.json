{"id":"764591","title":"桂枝香 姜桐音芳树斋留别","dynasty":"清","author":"毛奇龄","text":"去冬冬至。刚雪霁梅花，山楼残醉。儿女灯前感叹，宛如梦寐。春来重订王孙约，竟淹留、又攀丛桂。青阳下榻，玄霜解缆，顷刻间事。念晨夕、盘餐并对。更寒雨鸡鸣，暖风花坠。巴里联吟古调，逊君佳细。云门旧誓寻难度，顿阳关、衰柳摇曳。几时还看，宾鸿万里，碧天留字。"}