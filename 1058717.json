{"id":"1058717","title":"送孙正忠臣移成都小漕","dynasty":"宋","author":"杨天惠","text":"升平芝菌效神奇，况乃贤豪用世资。人物熙宁中兴日，风流荆国适同时。起家便作三公客，乘传何为九折驰。少府但分新赐节，石渠犹借旧官仪。素心久辨经纶计，妙意前知遇合期。聊与西南成胜事，暂将清献续良规。桥横万里重开府，水接双流共去思。怊怅参卿无限意，道旁索笔强题诗。"}