{"id":"688406","title":"再谒张丈献公祠五首","dynasty":"明","author":"江源","text":"唐祚安危三百祀，韶阳祠庙几千年。问公底事能如此，功德从来解格天。王猛预知淝水败，子胥先见越兵来。三郎倘纳先生谏，安得鸾舆驻马嵬。丞相祠前风度楼，重来驻马仰前脩。问他偃月今存否，过客当时也合羞。唐史大书贤相业，粤人长祭曲江祠。岭南后学师前辈，山斗千年更属谁。丞相当年数犯颜，□□天子等闲看。乘舆西狩艰难日，悔不先诛阿荦山。"}