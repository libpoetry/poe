{"id":"693284","title":"过夷中途次四首","dynasty":"明","author":"苏仲","text":"渺渺舟航不计程，夷中山水未通名。千形万状争呈怪，吐雾兴云显厥灵。箫鼓绕船溪子笑，衣冠过峡野人惊。全凭信义为戈甲，不怕夷酋胆不倾。平生行止只由天，敢把头颅歏老年。云树两崖遮日月，关山千里冒风烟。蛮郎赤脚争来迓，麋鹿窥人不近前。莫道老夫非铁汉，寸心非铁不如坚。迢迢来路奈渠何，一棹风烟两鬓皤。百转溪通夷獠境，万重山隔犬羊窝。潭深滩急长蛟占，树古崖高怪鸟歌。跋涉不愁人笑我，聊因跋涉得诗多。眼底风光可纵观，舟人容我暂盘桓。云烟断锁千山外，天地重开一境宽。豺虎远潜惊鼓角，夷蛮相率拜衣冠。生平不接怀金客，明月清风载满船。"}