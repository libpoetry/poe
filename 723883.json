{"id":"723883","title":"入华子冈是麻源第三谷诗","dynasty":"南北朝","author":"谢灵运","text":"南州实炎德，桂树凌寒山。铜陵映碧涧，石磴泻红泉。既枉隐沦客，亦栖肥遁贤。险径无测度，天路非术阡。遂登群峰首，邈若升云烟。羽人绝仿佛，丹丘徒空筌。图牒复磨灭，碑版谁闻传。莫辩百代后，安知千载前。且申独往意，乘月弄潺湲。恒充俄顷用，岂为古今然。"}