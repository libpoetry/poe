{"id":"1209307","title":"挽大嵩潘子明","dynasty":"元","author":"张仲深","text":"徽懿君家秉，由来积德门。地饶山水富，望重里闾尊。礼貌今宜范，仁心夙所敦。浮名焉肯绊，壮节自高骞。施予财无靳，传承业愈蕃。片言安泰华，众誉越玙璠。序塾贤才萃，斋庐圣像存。菑畬储足膳，鼎俎胙馀膰。茂迹镌丰矿，华题照旭暾。不惟来远迩，且复育儿孙。谊重通家好，情深奕世婚。朱唇歌白苧，金炬倒清樽。缱绻方符辙，幽明忽异辕。青山封马鬣，玉井讶猊蹲。征旐西风梦，灵舆夜月魂。声华虽已息，嗣叶自重繁。茅酒?三酹，芜词些九原。涕零满衰草，声出不能吞。"}