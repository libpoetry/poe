{"id":"688449","title":"初入罗浮山作","dynasty":"明","author":"祁衍曾","text":"孙子纵长啸，庞公事偶耕。谢世岂无志，耻同尘网婴。伊余虽薄劣，托身直休明。乘时苦不蚤，敢云轩冕轻。自分不晓事，弃捐可终生。四百三十峰，林蔼有馀清。褰衣遂从之，庶用慰我情。弱龄慕遐举，久钦五岳游。岂曰俟婚嫁，堂上日西流。依然乡里人，夙志竟难酬。睇望飞云岭，飞云何悠悠。去此片时程，驾言理方舟。愿附松萝枝，永与静者俦。道家称洞府，兹山第七天。宵中白日出，石窦黄龙蟠。涓涓铁桥流，上与瑶池连。不见蟠桃树，但见梅花阡。我欲折梅花，贻我心所欢。所欢在何处，仰视明月娟。振衣发长啸，寤寐将焉谖。物役各有极，聊以返自然。山鸟何太奇，五文分毛质。渴饮元露浆，饥食碧梧实。终年不飞鸣，时为幽人出。我欲执此鸟，施罗叹无术。神物任变化，何必相促迫。昔有孤高士，炼食朱明陲。丹成日飞升，遗灶今在兹。旷哉超世心，千古有馀思。黄鹄不可驭，欲往终难期。置此杳冥事，攀云信所之。"}