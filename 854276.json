{"id":"854276","title":"满庭芳 其二 寿通判七月二十二日","dynasty":"宋","author":"方岳","text":"星昴呈祥，山川钟秀，果然生此真贤。精神莹澈，秋水共长天。况值西风初起，中元过、七日凉先。庭院爽，称觞贺客，车马看骈阗。开筵。称寿处，红袖歌舞，脆管繁弦。愿公与椿松，对阅天年。纵使平分风月，不容暂、吟醉苕川。龙光近，行看凤诏，促入秉钧权。"}