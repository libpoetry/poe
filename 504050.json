{"id":"504050","title":"敬赋白鹰","dynasty":"明","author":"管讷","text":"臣闻名鹰不易得，众中奇者色纯白。金眸星转雪为翎，玉爪风生觜如戟。天然远自海东来，论价可轻双白璧。鹰师调养水食匀，臂擎不敢离朝夕。十月平原百草枯，野马山牛俱辟易。出笼一脱红锦鞲，随人指顾无虚掷。嗟哉此鹰殊可惜，奋击真如万人敌。吾王育之岂为事游田，要激猛士于疆埸。"}