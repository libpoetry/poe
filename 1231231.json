{"id":"1231231","title":"春夜怀豫章倪中岂并太原王本中二子皆客京师故诗及之","dynasty":"元","author":"李瓒","text":"耿耿春夜永，迢迢更漏残。美人隔千里，清月在江关。举杯不能乐，援琴孰为欢。怅望五云外，目送双飞翰。王子经纬学，紬绎茫无端。倪生富文史，落笔回狂澜。古剑没丰城，大璞昧荆山。奇材每不识，万古一长叹。而我困畎亩，漂流吴楚间。釜鱼独恒饥，衣鹑每怀单。慷慨念二子，频年事征鞍。庶几抱琴志，不愧齐门弹。"}