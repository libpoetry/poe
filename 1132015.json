{"id":"1132015","title":"山舍三首","dynasty":"宋","author":"薛季宣","text":"髣髴依蛮室，林端鸟道萦。烟疑云异色，松接涧同声。树古龙蛇蚴，岩嵬虎豹狞。野花舞狂蝶，栩栩梦庄生。坞阔廜苏小，奇峰叠翠屏。岩头通鸟迹，山脊走龙形。峡断风偏劲，林幽天欲冥。流泉不知处，虚谷响泠泠。寂寞无尘事，茅茨秀岭连。密萝蒙灌木，乱石隐流泉。蝉噪云间树，鸟飞山外天。孤云自明灭，应达主人玄。"}