{"id":"638387","title":"郡斋夜坐与冯柳工公联句有怀屠少卿","dynasty":"明","author":"林光","text":"青霄一别动经年，诗卷犹传旧咏篇。共拨红炉看醉墨，坐销孤独费吟笺。江湖风雪怀人远，歧路音书别思悬。春意省中千柳直，梦回阙下五云连。法星此夜昭河汉，驷马他年耀市廛。伐木再歌秋鬓短，停云独立越江偏。涓埃无补惭予老，鼎鼐能调羡子贤。何处风光还握手，几人恩宠似登仙。未逢驿使梅孤发，应念亲庭草自妍。南极未应虚梦想，白头长见彩衣翩。"}