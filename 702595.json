{"id":"702595","title":"结袜子 其一","dynasty":"明","author":"程敏政","text":"有崇不道干天诛，西伯杖钺登戎车。夜发渭水滨，晓至岐山隅。朱丝履结忽自解，玉帐彳亍难为趋。左顾颠适右闳散，冠剑济济非庸奴。低头自结双带子，大圣自与常人殊。呜呼大圣自与常人殊，溺冠骑项将何如。梁王未赴宣武军，崇勋殿上酬元勋。君臣面庆若鱼水，心腹戈矛人不闻。天容惨淡愁风云，舄带忽解双龙纹。特敕梁王手亲结，左右不敢生纷纭。老奸长跪黼座下，浃背汗流如救焚。呜呼天子贱役尔当结，砀山贼徒何足云。"}