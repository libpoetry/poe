{"id":"547039","title":"石窦泉","dynasty":"明","author":"于慎行","text":"石窦泉异哉，此窍何年凿。湓流鸣地底，砅岩成大壑。骇浪悬且腾，惊湍飞复薄。歘如玉壶倒，靃似春雷跃。片片广陵涛，洒作霜天鹤。增浇旋石濑，猗靡龙鳞络。淈汩入回渊，欲去复疑却。孟公酷好奇，取瓢承濆瀑。我亦一俯首，慡然心魄愕。四月衣袂寒，共谓秋霜落。嗟哉造化工，于此固橐籥。"}