{"id":"685309","title":"和见素尚书得谢之韵二首","dynasty":"明","author":"王鏊","text":"把袂枫桥忆去年，旋闻廷论几扶颠。尚方甫听尚书履，春水忙归野渡船。冠盖便应倾洛社，经筵不道少伊川。从今乌石冈头巘，付与希夷自在眠。云补衣裳竹补亭，亭中高卧一人醒。匣涵温室金泥紫，饭煮仙家玉糁青。自信逆鳞无忌讳，亦缘磨蝎有神灵。何当万仞浯溪石，鲁国颜公与刻铭。"}