{"id":"842973","title":"六月望后匏庵芝南珍午贻书幼点嘿园约为戒坛潭柘之游予先一日至三宿而归 其一","dynasty":"清末民国初","author":"陈宝琛","text":"八年不到山，间阔抵卌载。眼明对松栝，世换怜我在。辽金岁且千，曾不柯叶改。皎然受命正，未死终磊磊。嗟予有涯生，少留玩桑海。每忧象教替，斤斧谁庇乃？托根远尘土，得地复何悔。明明去来今，无用叩真宰。"}