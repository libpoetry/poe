{"id":"1110705","title":"和秋房题半湖楼二首","dynasty":"宋","author":"朱继芳","text":"天目飞来第几峰，峰前著屋贮虚空。湿云低亚钩栏角，缺月斜窥户牖中。一水东西添柳岸，两山南北欠樵风。住家欲作千年计，顷刻阴晴便不同。四明仙客此楼居，毕竟西湖压鉴湖。曾谓家童欺贺老，不如沙鹤认林逋。蒲根钓水知深浅，柳外行人乍有无。此景天公厌多取，只分一半与吾徒。"}