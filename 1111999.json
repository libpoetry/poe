{"id":"1111999","title":"四用出郊韵三首","dynasty":"宋","author":"吴潜","text":"惭愧曾尸一品官，如今已作倒盆看。但干驰逐心都歇，只有登临兴未残。欲扫云烟忧笔秃，拟浇尘土怕壶乾。傍人莫把衰翁笑，追趁跻攀尚不难。四望青山宿雾收，白鸥浩荡意悠悠。红旗不用穿三市，画舸何妨访十洲。台榭装成多样景，水云占却几分秋。洛阳耆旧名园记，般入明州志可不。一望平湖万顷连，恍如身在鹫峰前。筑涂成宅能移地，叠石为山欲夺天。绿萼枝方停晓凤，白杨树已咽寒蝉。达人大观缘如此，万事都来付且然。"}