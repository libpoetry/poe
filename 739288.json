{"id":"739288","title":"题画用康乐道路忆山中韵","dynasty":"清","author":"齐召南","text":"绣壁溅群瀑，合飞势渐缓。水口回层峦，峭削如岸断。茅茨四五家，篱落曲以款。幽人此间住，好风涤烦懑。桃源理或然，奥区事非诞。绕径柳毵毵，依墙枣纂纂。接筒引流长，叠石架桥短。孤亭当翠微，脩竹森千笴。远岫霭微岚，鸣禽乐暄暖。飘飘携琴客，巾屦亦閒散。问渠胡不弹，清音胜丝管。"}