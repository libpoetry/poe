{"id":"493639","title":"潮平颂五章","dynasty":"明","author":"庞嵩","text":"明明天子，嘉靖殷邦。率地普天，万方来王。北虏晨遁，倭奴夕襄。矧尔广潮，居国南乡。而抗车辙，臂若螗螂。明明天子，赫震厥怒。我有方文，我有召武。桓桓于征，阚如虓虎。歼厥渠魁，仍执丑虏。俾民突有烟，俾民室斯堵。海涛既清，京观峨峨。潮方既平，厥功孰多。予曰有奔奏，政清人和。予曰有奔奏，先驱震那。人亦有言，抚制惟烈。以峙其粻，戢寇有截。维我蔡公，炳先作哲。人亦有言，政在元戎。以逭其逋，以馁其锋。俾获就擒，实维蔡公。于惟蔡公，仁而有勇。缓带轻裘，不戁不竦。大憝既澄，群奸滋恐。谁则剥脂，谁则窃俸。言奏肤功，蕃锡斯宠。爰握政枢，爰司宪总。俾霖雨于八方，华夷一统。"}