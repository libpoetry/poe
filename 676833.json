{"id":"676833","title":"再赠张云谷","dynasty":"明","author":"卢楠","text":"昔闻金陵地，乃是帝王州。冠盖六朝贤，名与青云浮。往事千年不可道，别苑离离长秋草。酒中慨此复沾襟，落日翩翻送飞鸟。今时再见金陵豪，白叠小侧薜荔袍。凌风起舞邺城月，长呼兴比南山高。四溟情同五岳云，莘野调流三峡涛。云谷此时发意新，开卷调笑如有神。万里烟霞起胸臆，惊翻白鹄翔麒麟。饮我催诗酒，倒却头上巾。君身孰与俦，似是洪厓邻。早晚笑携卢敖去，坐看沧海成埃尘。"}