{"id":"745956","title":"答陈恭甫前辈","dynasty":"清","author":"林则徐","text":"昨枉双鲤鱼，发缄得赠言。奖借逮末学，誉扬及家尊。更慨吏道偷，期以古处敦。树立尚宏毅，一语诚探原。呜呼利禄徒，字氓何少恩。所习乃脂韦，所志在饱温。色厉实内荏，骄昼而乞昏。岂其鲜才智，适以资攀援。模棱计滋巧，刀笔文滋繁。峻或过申商，滑乃逾衍髡。牧羊既使虎，吓鼠徒惊鹓。有欲刚则无，此际伏病根。于传戒焚象，于诗励悬貆。要在持守固，庶几恻隐寺。知人仰圣哲，弊吏扶元元。举错惬舆论，激浊澄其源。侧闻官方叙，驯致民物蕃。不才乏报称，循省惭素飧。但当保涓洁，弗逐流波奔。三复吉人词，清夜心自扪。"}