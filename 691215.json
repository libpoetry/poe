{"id":"691215","title":"元日次林宗伯先生韵","dynasty":"明","author":"李孙宸","text":"龙飞六载开新朔，半百浮生又见春。家在青山常有梦，身婴紫绶漫随人。莺知节候迁乔早，梅濯冰霜著意新。最是旧京风物好，可容追赏共芳辰。春光遥忆凤凰池，万物朝元又一时。官署萧閒春漠漠，江山晴暖日迟迟。莺雏尚涩风前语，柳色将偷腊后枝。夜雪渐消剡曲水，可谁移棹慰相思。"}