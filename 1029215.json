{"id":"1029215","title":"暇日邀王天任诸公游南坡天任有诗因次韵 其一","dynasty":"宋","author":"虞俦","text":"梅黄收宿雨，山绿呈层巅。高轩荫修竹，朱槛俯流泉。雅致轶天外，俗物无眼前。笑人声利场，蛾眉竞争妍。半生政坐拙，州县空回旋。自视甘寂寞，何心慕华鲜。南坡吾菟裘，杖履有厚缘。暇日领佳客，颇办沽酒钱。愧无丝与竹，后堂欠彭宣。何以侑谈笑，赖有兹山川。送鸿烦远目，落雁惊虚弦。门径回俗驾，山泽非臞仙。剧谈交玉麈，醉吟飞彩笺。榴花媚红皱，李实荐翠圆。相忘恣谐谑，小谨略跽拳。兹游无可纪，须君赋长篇。"}