{"id":"270056","title":"贺新凉·绿意情何处","dynasty":"现代","author":"吴湖帆","text":"绿意情何处。恁秋光、垂虹倒景，银塘紫府。翠盖亭亭云袂冷，剪剪红衣罢舞。试回忆、窥妆谁与。前度相逢眉妩乍，算重来、不觉逾三五。圆缺感，总无主。髡蓬断梗临流拄。正满湖、碧筒倦醉，芳心辛苦。碎锦留仙裙千摺，拗取冰丝寸缕。偏赢得、玉人新句。换写鸳鸯寻梦好，画屏深、密叶田田许。珠露洒，尽花雨。"}