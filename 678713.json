{"id":"678713","title":"奉送大学士曾先生侍从东宫赴南京","dynasty":"明","author":"周叙","text":"望著銮坡早，官兼鹤禁荣。储皇承祀去，天子诏陪行。付托同元老，尊荣重列卿。拜辞瞻衮冕，宴饯集簪缨。驰道云随辇，行宫月照营。前星临虎帐，后骑绕龙旌。召对论经籍，从容纳恳诚。酒分银瓫烈，诗写綵毫轻。野迥晴看烧，花深晓听莺。渐过淮甸路，遥指石头城。日月开三殿，山河壮两京。谒陵严礼秩，助祭秉寅清。翊戴归邦本，欢娱洽众情。愿杨匡德业，海内振英声。"}