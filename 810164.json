{"id":"810164","title":"法曲献仙音  题语石道人填词图和石帚韵","dynasty":"清","author":"郑文焯","text":"经乱湖山，送春池馆，日暮相逢何处。墨泪单衣，白头行卷，沾愁共惜残俎。怕故苑、沧波地，依前断魂去。漫回顾。早东风、制成乡泪，空夜夜、看剑引杯狂舞。我醉听君歌，奈萧条、时事如许。唾月推烟，更花閒，莫道俊句。甚江关游勌，老向西园听雨。"}