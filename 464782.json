{"id":"464782","title":"金缕曲 忆半淞园示昔之同游者，时避乱在沪","dynasty":"当代","author":"汤国梨","text":"歇浦繁华地。爱名园、淞波半剪，柳明花媚。淘尽兴亡关底事，且向旗亭买醉。看陌上、钿钗红翠。蔽日旌旗樯橹下，撼孤城、澎湃风云会。歌管歇，怒涛起。回廊曲槛依稀记。记芳时、春衫白袷，画栏同倚。风月人间尘土耳，瑶岛神仙比拟。叹哀乐、盛衰容易。眼底沧桑心上事，尽思量、苦自添惭悴。春梦短，拼无睡。"}