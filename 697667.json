{"id":"697667","title":"春兴四首","dynasty":"明","author":"胡俨","text":"门外草萋萋，东西路欲迷。莺捎穿树蝶，燕拾落花泥。深翠笼长薄，流云度碧溪。独携筇竹杖，不觉过桥西。墟里人烟少，茆茨八九家。杜鹃啼夜月，鸂?下晴沙。江海空遗梦，园林半落花。病来长废饮，对客只烹茶。带雨教移树，分畦学种蔬。汉阴劳灌溉，栗里费耕锄。看竹时呼鹤，临渊不羡鱼。芭蕉舒绿扇，高映碧窗虚。地僻幽栖处，有时闻马嘶。每劳京国使，常过杜陵溪。径转苍苔滑，门临绿树齐。相看忘野逸，旋复惜分携。"}