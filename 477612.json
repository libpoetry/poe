{"id":"477612","title":"皇砖叹 其二","dynasty":"明","author":"孙宜","text":"监工动色匠氏喜，敕使行台定无怒。平原莽旷毕出砖，署县发卒罗砖船。大艘小舶尽查报，来商去贾无敢前。要资纳贿始一脱，白昼牙校明哄阗。报船未已还签部，越里穷乡索殷富。家饶斗斛那得眠，囊有锱铢悉充赂。分画宁蒙滑胥悯，逋逃反遭苦刑锢。君不见砖船报尽解头过，未解之砖尚填布。又不见县官库吏日夕忙，秤金量银如太仓。"}