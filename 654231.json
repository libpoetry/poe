{"id":"654231","title":"苏武慢 送李载章归分宜","dynasty":"明","author":"张宁","text":"桂殿秋香，杏园春色，不负洛阳才子。通籍金闺，联班粉署，日近紫闱丹扆。走马长安，鸣珂故国，游遍楚山吴水。恨不见，耸壑昂霄，逢人处曾相许。天借与，东海双凫，南州一骑，桃李河阳百里。抚字心勤，催科政拙，算今古人能几。好事多磨，彩云易散，花发又遭风雨。是谁人，又唱铙歌，惊枳棘鸾凰起。"}