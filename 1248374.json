{"id":"1248374","title":"答黄孝廉雨中见寄","dynasty":"元末明初","author":"张羽","text":"飞雨洒门阁，庭溜夕已深。凉飙惊幽幔，秋气薄单衾。暝壑无霁色，寒蛩多苦吟。室家旷修渚，朋知阻遥林。离群易成咎，独处难为心。赖此几上书，□能独幽襟。念子怀癙忧，丰蔀方滞淫。遗我愁霖唱，要我西山岑。□□未遂陟，旨酒思共斟。毋惮沾衣苦，倾耳迟挐音。"}