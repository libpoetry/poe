{"id":"810771","title":"怀杨树滋山居","dynasty":"清","author":"王又旦","text":"驿骑交驰地，幽栖汝最闲。解官仍白社，避乱得青山。路入岩花曲，亭深水竹斑。年前风雨夜，樽酒一开颜。茅舍连千嶂，风林自一家。晴窗交薜荔，昼户掩桃花。紫塞雕戈急，黄尘战鼓挝。回看高卧处，初日带烟霞。选胜车箱谷，经年只梦游。岳莲开对面，渭树接床头。野鹤遥相待，山泉近可谋。关河兵未罢，飘荡几时休。"}