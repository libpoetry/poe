{"id":"642659","title":"田妇谣","dynasty":"明","author":"胡奎","text":"大妇采凫茨，中妇汲湖水。少妇晨烹双鲤鱼，日上阿婆犹未起。长兄筑城行不归，西到钱唐百馀里。妾家种田三十春，输租不劳官吏瞋。去年输官曾卖屋，今年输官应卖身。昨日使君骑白马，过妾门前楸树下。出门长跪谢使君，喜得今年徵敛罢。生儿不愿太官羊，愿妾身安婆寿长。"}