{"id":"736872","title":"寻乔亭遗迹与徐骑省双溪行院碑俱不见","dynasty":"清","author":"熊良巩","text":"庄周曾论书，丁字乃有尾。八分周已有，不自秦人始。缅昔雨粟后，仓颉古文起。周宣二千年，中国通行此。大篆变古法，籀文传自史。李斯变小篆，损益成绝技。八分即小篆，聚讼殊可已。武将乃造笔，中涓更造纸。不必出圣贤，万世遵遗轨。斯也灭圣经，罪不容于死。此事可掩罪，亦薄乎云尔。斯诛汉隶出，却笑父似子。唐朝名最盛，莫过阳冰李。咸谓李氏后，骑省一人耳。清峭皖公山，山影落杯里。当时南唐衰，谪居下柴里。双溪行院婢，古秀世无比。乔亭双美人，有灵亦当喜。谁知金源后，碑失亭亦毁。迄今七百年，何处寻遗址。金石且不寿，叹息循山趾。"}