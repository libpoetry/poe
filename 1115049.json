{"id":"1115049","title":"偶属成嵬字韵录呈六十叔二首","dynasty":"宋","author":"杜范","text":"溪头徙倚对崔嵬，世上尘愁安在哉。峭壁千寻翻素练，深崖万古斗雄雷。空馀鸟迹无人到，应有山灵怪我来。偶尔相逢成胜槩，平生襟抱此中开。莫令胸次著崔嵬，万事于人何有哉。欲向悬崖看积雨，几经空谷撼奔雷。山花无思开还落，溪鸟忘机去复来。此地逍遥吾足矣，解愁春瓮不须开。"}