{"id":"731424","title":"万历十年龙文九子墨","dynasty":"清","author":"奕譞","text":"麝元香拟熙丰世，龙文脊肖廷圭制。翠黛泥金焕若新，雀屏已改青云第。好事何代无昌言，胡郎承晏评渊源。一朝投赠黟川品，月团声价逾瑶璠。开缄细楷标壬午，摩挲深慨争门户。大奄披猖焰旋消，群工斋醮心诚苦。就中独惜张江陵，冰山十载徒崚嶒。起衰振堕千秋业，好誉居功一字矜。是年朝政如麻乱，新昌彭泽纷凋散。白简青词事叠更，苍崖黄犬心三叹。盈庭抨击祸何深，是非颠倒争驱侵。阃外长传纪效法，宫中犹榜肃雍箴。缅怀砺锐霜毫引，睢阳一斗应立尽。不道葛囊沦落余，尚留乌玦同高隐。飞扬鳞鬣气如兰，珍比渑池赵璧完。吁嗟十顷田芜久，未抵松烟墨一丸。"}