{"id":"816262","title":"先忠端公祠堂落成王明府蒿伊命广文沈令辰摄二月丁祭","dynasty":"清","author":"黄宗羲","text":"昔年西石一茅亭，多少名贤口血成。待得奄儿咋舌死，不能兵火又支撑。镫暗香销四十年，不妨破屋带林泉。西山之薇汨罗水，便是《招魂》第一篇。黄竹浦间几劫灰，祠门正对舜江开。土人不识忠魂返，但讶天边雪浪来。一瓣香来自紫宸，风和日美庙堂新。野人争说前朝事，赴狱当年亦丙寅。膝下抛离六十年，音容只在梦魂间。塑来未必能相似，尚有怜儿旧日颜。"}