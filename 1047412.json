{"id":"1047412","title":"送智印师还会稽","dynasty":"宋","author":"沈辽","text":"穷居谢世事，浩荡如孤云。生计委梦幻，焉能履纷纷。上人远来过，高谈纾所闻。天上曼陀华，吾知悦清芬。至理有神仙，会为贝多文。法力浩无边，谅能抗三军。鼎新布金地，檀施咸欣欣。翩然揖归袂，吾固殊其群。浮杯渡天堑，归路稽山垠。昨夜一尺雪，佳气生锄耘。拥毳可待饱，尚应事高薰。后会复何时，相望此江濆。吾已与心约，行当宅榆枌。他年白莲会，何惭张隐君。"}