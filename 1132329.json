{"id":"1132329","title":"李提刑李参政再和招鹤诗再用韵以谢","dynasty":"宋","author":"魏了翁","text":"静看瀺灂几游鳞，争似玄裳缟袂生。几度有书招不至，应惭侧翅傍他人。锦江相去几何哉，未见窗前落雪皑。声气同时无间断，有时夜半掠江来。须眉皓白何为者，未出山时举世忙。若使当时容易致，等閒鹙鹤混鱼梁。弟兄孙子总英明，玉雪成围眩昼晴。寄语茅山何道士，不须苦共鹤寻盟。"}