{"id":"1117190","title":"同外孙文九新春五绝句","dynasty":"宋","author":"苏辙","text":"佳人旋贴钗头胜，园父初挑雪底芹。欲得春来怕春晚，春来会似出山云。瓮中腊脚长忧冻，户外春风那得知。酒熟定应花未动，举瓢先对柳千丝。菊叶萱芽初出土，冻齑冷面欲宜人。老人脾病难随汝，洗釜磨刀待晚春。筑室恨除千本竹，及春先补百株花。隔年预与园夫约，春雨晴时问汝家。雪覆西山三顷麦，一犁春雨祝天工。麦秋幸与人同饱，昔日黄门今老农。"}