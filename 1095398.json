{"id":"1095398","title":"谢司令惠赐茶","dynasty":"宋","author":"释居简","text":"昨寻密斋觅茶吃，倒屣踉跄笑相逆。一杯青白胜黄白，好风两袖来无迹。晴窗午景浣风味，露饱秋蝉谩尘蜕。周诗虽记苦如荼，浮俗但知浓若醴。归来急足敲晨扉，香郁密云光陆离。圭零璧碎不复惜，自候泣蚓声悲嘶。不妨为佛先拈出，油然雪乳翻秋色。更需佳士细商评，我恐眼中无此生。"}