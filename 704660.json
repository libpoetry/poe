{"id":"704660","title":"闺情集古","dynasty":"明","author":"黎瑜娘","text":"故园东望路漫漫，泣雨伤寒翠黛残。去日渐多来日少，别时容易见时难。春蚕到死丝方尽，沧海扬尘泪始乾。无可奈何无可奈，五更风雨五更寒。残妆满眼泪栏干，睹物伤情死一般。三径冷香迷晓月，十分消瘦怯春寒。黄花冷落不成艳，青鸟殷勤为探看。天若有情天亦老，可怜孤负月团圞。黄菊枝头破晓寒，此花不与俗人看。车轮生角心犹在，蜡烛成灰泪始乾。云鬓懒梳愁折凤，晓妆羞对怕临鸾。故人信断风筝线，相望长吟泪一团。暑往寒来春复秋，故人别后阻仙舟。世间美事难双得，自古英雄不到头。豆蔻难消心上恨，丁香空结雨中愁。欲知此后相思处，海色西风十二楼。百感中来不自由，同君身上属谁忧。金丹拟注千年貌，仙鹤空成万古愁。岂有蛟龙曾失水，敢教鸾凤下妆楼。两身愿托三生梦，几度高吟寄水流。枯木寒鸦几夕阳，自从别后减容光。遥看地色连空色，人道无方定有方。披扇当年叹温峤，此生何处问刘郎。愁来若对相思曲，祇恐猿闻也断肠。天上人间两渺茫，天涯一望断人肠。多情不似无情好，尘梦那知鹤梦长。沧海客归珠送泪，坠楼人去骨犹香。人生自古谁无死，烈烈轰轰做一场。真成薄命久寻思，独立沧浪自咏诗。粉面怕遭尘土浣，此心惟有老天知。诗成夜月人何在，花落深宫雁亦悲。今日春风亭上过，寒猿晴鸟逐时啼。"}