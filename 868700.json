{"id":"868700","title":"北斋二首 其二","dynasty":"宋","author":"叶适","text":"人情无终极，匪陋则求佳。寝处既少安，游燕岂不怀。惟思旧酒务，糟酵荒榛埋。破瓶聚隆垤，新甃连长阶。种竹夹超然，移花绕北斋。及尔风露清，忽感意象谐。幽深容浪蕊，润泽长芳荄。亭亭两高梧，买自娄门街。俟以岁屡寒，窅若万仞崖。吾留能几日，龊龊强安排。方嫌树影瘦，复虑地势?。世间香味悦，每与腥膻偕。雅故使郑淆，法语仍进俳。俯同侏儒笑，但恐好恶乖。莫穷有限物，徇此未腐骸。"}