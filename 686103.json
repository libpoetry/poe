{"id":"686103","title":"答廖隐君三首","dynasty":"明","author":"卢龙云","text":"何处远寻高士宅，喜君就我拂云和。好文久自成玄草，断酒年来息白波。开径但招耆作社，安车宁慕礼为罗。风尘似我空驰逐，得比衡门乐事多。结束当年诣阙行，侵寻法署共持平。无冤活狱惭张尉，旧学传经仗伏生。休沐暂随田舍会，篇章谁似鬼神惊。高门异日君家事，已见孙枝迭向荣。齿德由来重月评，词坛兼羡一鸿生。平反我愧文无害，恬寂君方觉有情。玄论几看围屡解，白头宁道盖初倾。阶庭雨露多兰玉，一任儒林自著声。"}