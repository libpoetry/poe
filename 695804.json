{"id":"695804","title":"郭山人游囊杂咏六首 五岳真形图","dynasty":"明","author":"欧大任","text":"囊挟五山去，佩之淩紫氛。金支翠旗里，导谒云中君。仙人扶绿玉，时亦铿然叩。振动三界中，烟霞一灵寿。山僧赠衲衣，旧是稻田样。石床不解眠，夜礼天坛上。长生十赉者，朝夕持在手。深山还寄来，惯乞郡斋酒。五游行归来，荷尔起常早。门前莫锄兰，云中种朱草。山都洗我觚，贮月饮涧下。风来吹有声，笑学昔人挂。"}