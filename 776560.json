{"id":"776560","title":"落叶","dynasty":"清","author":"王竹修","text":"万木凋伤百感生，寒山露骨恨难平。窗前时见离枝影，枕畔频闻坠地声。幽砌堆来成积愤，御沟流出好传情。世人未解良媒意，竟与断蓬一例评。霜落园林感不支，纵横重叠满阶墀。凋零早动苏髯赋，飘泊还增宋玉悲。几处吟蝉嗟失所，数声啼鸟恋空枝。山房煮茗呼童扫，枨触斯文坠地时。何因重叠压苍苔，知是秋风送汝来。一自辞枝难返本，偶经著火便成灰。不随飞絮离尘垢，偏逐断蓬没草莱。身世飘零无限感，任人作践剧堪哀。"}