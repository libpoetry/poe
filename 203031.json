{"id":"203031","title":"御笔赐字诗","dynasty":"宋代","author":"蔡襄","text":"皇华使者临清晨，手开宝轴香煤新。沿名与字发深旨，宸毫洒落奎鉤文。精神高远照日月，势力雄健生风云。混然气质不可写，乃知学到非天真。缄藏自语价希代，谁顾四壁嗟空贫。臣闻帝舜优圣域，臯陶大禹为其邻。吁俞敕戒成黄要，垂覆后世如穹旻。陛下仁明如舜禹，豪英进用司鸿钧。臣襄材智最驽下，岂有志业通经纶。独是丹诚抱忠朴，常欲赞奏上古珍。又闻孔子春秋法，片言褒贬贤愚分。考经内省不自称，但思至理书诸绅。乾坤大施入洪化，将图报效无缘因。誓心愿竭谟谋义，庶裨万一唐虞君。"}