{"id":"515381","title":"林泉清趣卷为古林黄思复题","dynasty":"明","author":"程敏政","text":"散发长林下，洗耳清泉中。黄君亦佳士，不沾游冶丛。得句写松雨，呼酒翻荷风。未觉白日晚，正喜红尘空。人生穹壤间，所乐恒不同。扰扰鸡鹜场，伊谁识冥鸿。我方驾黄犊，世网不受笼。浩渺寒溪湾，上有一亩宫。掬水饫真味，种树歌新功。君当入吾社，渔牧随西东。"}