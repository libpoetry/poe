{"id":"527156","title":"雪后与客登丰山","dynasty":"明","author":"潘希曾","text":"一冬垂尽日，久雪乍晴时。春入郊迎早，光回野望奇。御风临绝峤，乘兴引深卮。四座倾肝膈，环滁在睫眉。谢公方纵屐，郑綮亦宜诗。总是他乡客，閒围别墅棋。真游超物外，此意许心知。玉立千章柏，冰坚百尺池。径欹缘石磴，云冷护龙祠。稍稍村烟动，悠悠暝色欺。僧扃钟罢寺，鸦集日斜枝。归卧山窗月，虚寒尚梦思。"}