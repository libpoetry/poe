{"id":"1128886","title":"偈五首","dynasty":"宋","author":"释子淳","text":"乾坤之内，宇宙之间。要有一宝，秘在形山。我宗有语句，金刀剪不开。深深玄妙旨，玉女夜怀胎。亭亭日午犹亏半，寂寂三更尚未圆。六户不曾知暖意，往来常在三更前。宝月流辉，澄潭布影。水无蘸月之意，月无分照之心。水月两忘，方可称断。日照孤峰翠，月临溪水寒。祖师玄妙诀，莫向寸心安。"}