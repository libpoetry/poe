{"id":"816248","title":"信陵书院作追述耆献留别院中诸生叠仙屏河帅韵","dynasty":"清","author":"黄体芳","text":"飒爽须眉太史文，原尝侠气并时闻。监门上座犹常事，为国申威最轶群。安得屠儿诛嚄唶，并将媾使痛锄耘。荐绅莫笑衣冠敝，此辈肝肠不负君。载酒蓬池好物华，上头诗笔最清嘉。广文肯啖慈恩柿，中尉难污宰相麻。董史直声青简上，并州伟略白江涯。吹台别有三贤迹，更向荒祠舞楚芭。三馆木天深秘地，八韩二宋惯联车。最难伯厚持冰鉴，岂独元褒校石渠。台阁弹章赖通议，河湟诤论有尚书。中华夫子如长在，谁道东氛未易除。繁台重剔藓碑昏，文献弥多鼎盛门。博士榆枋新撰稿，好官桑枣旧栽痕。子衡绩载家藏集，损仲书同国史论。更羡禹州马端肃，晏然名节峙乾坤。熙朝昕鼓以时催，洛学昌明涤草莱。八子馨香俱沆瀣，两河灵秀此胚胎。中牟云集生徒盛，仪邑天褒礼乐才。当日黄流劳圣虑，得人斯免泽鸿哀。"}