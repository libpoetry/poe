{"id":"593256","title":"嘉树篇贻吴叔承","dynasty":"明","author":"欧大任","text":"猗彼南州树，生在长江干。后皇命徕服，托根良亦难。绿叶纷素荣，珍实垂圆槫。玉衡散其彩，金衣照成丹。包厥内白姿，荐之登玉柈。有似修姱士，丘园贲盘桓。茂植先代贤，葳蕤名考槃。吴氏有季子，礼乐华衣冠。素封千户侯，释蹻趋金銮。力田已逢年，清霜保严寒。宁论会稽箭，何但湘洲兰。嘉树诒明德，长友鄣南峦。"}