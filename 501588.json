{"id":"501588","title":"次韵赠竺芳上人","dynasty":"明","author":"林弼","text":"竺芳上人张旭徒，酒酣喜作联绵书。千军笔阵气不除，百尺霜蔓神不枯。钟彝石鼓迹可摹，跟肘诘曲相盘纡。上人驰骋分隶馀，腕指所至心意俱。大书雄健虎负嵎，小字清丽川藏珠。既不太纵亦不拘，此道奚用分墨儒。人言我书闽南无，每对笔研增噫嘘。千年篆籀变须臾，竞逐姿媚何区区。俗耳厌听于蔿于，淳音遐想太古初。吾师高步先哲衢，怀素智永相奔趋。一笑嗜好咸酸殊，会令纸价高东壶。淋漓醉墨烟云如，榴皮谩写东老之酒垆。"}