{"id":"455459","title":"齐天乐 咏梅","dynasty":"当代","author":"张力夫","text":"露滋冰蕊铅华净。横窗照伊疏影。竹约风轻，溪怜月小，时递幽微香冷。灯前试茗。话人日奇妆，石湖佳咏。雪霁孤山，正宜今夜访和靖。湘皋梦回路永。晓来纷玉屑，花事谁定。绛蝶惊飞，沧波暗逝，空忆瑶台清景。扶头漫醒。怕洛浦烟迷，断桥云迥。荏苒黄昏，一枝终自省。"}