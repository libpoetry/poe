{"id":"407333","title":"苏桥五首（录三） 其三","dynasty":"近现代","author":"庞俊","text":"无田食破砚，我生本漂梗。汶汶三十年，一饱百不省。忽焉遭世变，不得恋闾井。曾无五亩耕，孰敢望二顷。区区营茅把，急就岂幽屏。沟桤幸旧栽，畦菊喜新颖。阶前小红翠，强复弄晴影。陶公亦有言，心远无人境。时往故人书，遥意快一领。为君劝长星，举杯良夜永。"}