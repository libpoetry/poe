{"id":"693657","title":"上林春色","dynasty":"明","author":"邹智","text":"今年春色早，惟有上林先。蛰起惊雷下，冰消杲日前。枯株扶冉冉，嫩草踏芊芊。东风随处到，造化本无偏。今年春色丽，惟有上林明。暖日崇桃映，疏星积李横。碧鸡临水舞，黄鸟逐人鸣。东风随处点，造化本无情。今年春色透，惟有上林深。石山开遍锦，谷雨溜成金。拆发程颐谏，移栽赵鼎箴。东风随处补，造化本无心。"}