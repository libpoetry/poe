{"id":"710638","title":"刓玉歌赠王山人","dynasty":"明末清初","author":"邝露","text":"宝安山人王仲亨，离奇坎砢犹多能。文心赋手老莫展，乃与怪石争崚嶒。我闻祖龙得孙枝，卞和拱璧盘双螭。回鸾古文出李斯，玺郎三绝称最奇。汉东诸侯楚南将，铜符玉节森相向。款文灭没形模奇，一出一入参玄匠。尔来唐宋不足珍，明兴符篆乖古人。仲亨掘起三百载，半生抱璞仍工贫。有时得钱但沽酒，蛟螭盘挐入纤手。昆刀切玉如切泥，飒飒鱼凫会飞走。五羊少年金错刀，先秦小玺争临摹。开轩向余质奇字，雅郑于汝分纤毫。张穆之，周竹郎，沉雄尔雅为君倡。嗟君高才两相下，往往能兼众所长。长杨天子幸同文，剞劂何人得似君。雕龙必重谭天衍，载酒先过扬子云。"}