{"id":"643042","title":"葛洪丹井","dynasty":"明","author":"胡奎","text":"吾闻句漏仙翁之丹井，乃在紫微之阳东山之顶。仙翁丹成去不归，但见一泓寒碧涵秋影。当年仙翁鍊丹砂，呼吸沆瀣餐朝霞。陶镕日月精，鍊冶紫河车。玄液化白雪，真胎结黄芽。一朝骑龙去，翱翔太清家。遗此百尺井，千古令人嗟。辘轳无声石苔紫，子规啼老长松花。我来汲井凌绝顶，夜半飞出黄金鸦。直疑此水接东海，上通银汉之灵槎。灵槎迢迢贯明月，汉使西回持绛节。矫如黄鹄摩晴空，何待金丹蜕凡骨。酌以丹井水，载歌仙人篇，永言保之合自然。勿因离别损颜色，此水可以期长年。"}