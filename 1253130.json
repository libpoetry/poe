{"id":"1253130","title":"题云山图八首","dynasty":"元末明初","author":"张羽","text":"烟霏乱晴旭，遥见西林山。忆归东湖远，人家春树间。荆扉映水掩，应待庞公还。坐爱西山翠，手版方支颐。白鸟逝如彼，孤云淡若斯。谁能闲料理，空滞还山期。郢水不可极，荆门望渐微。青山将落照，偏映酒家扉。渔梁夜争渡，知是醉巫归。潮落寒沙广，苍然远山暮。何处罟师归，自识门前树。披图忆所历，仿佛松滋渡。参差绿树短，窈窕花源明。白云若可揽，山鸟时一鸣。遥羡中林子，迟迟南涧行。猿啼楚山晚，云生冒洲渚。返照入澄江，风吹半峰雨。中有远行舟，悠悠待徒侣。寒烟远轻素，斜日在高峰。但闻猿鸟响，更无尘土踪。山僧暝投寺，迢递来清钟。南山隔秋水，秀色空在眼。褰裳不可涉，临流思无限。孤舟肯相济，宁辞去人远。"}