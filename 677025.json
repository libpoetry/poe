{"id":"677025","title":"为子将题夜游卷","dynasty":"明","author":"李流芳","text":"去年别子时，期以秋中至。非我故愆期，人事苦牵系。故人书频来，责我意良是。非独负故人，兼亦负红树。风寒腊尽时，忽传故人意。访我南郭门，竟以不见去。闻之心怦怦，三夜不能寐。已复连梦子，执手且长跽。彼此更相诉，继之以泣涕。子嗔我不来，我怨子不遇。怪子何飘忽，念子恐劳勚。今朝果见子，恍惚梦中事。情多不能说，示我夜游记。烟林与月嶂，点缀有微致。野航容两人，小盏悭一醉。天寒湖水阔，想见子兴寄。子应增远怀，我亦发画思。平生山水心，所恨不同地。赖此笔墨间，拂拂出生气。我真说食饱，子无独享愧。明朝复别子，当以何日会。题诗纪岁月，二月壬子岁。"}