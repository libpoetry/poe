{"id":"464281","title":"秋霁 乙卯复出长江，感赋","dynasty":"当代","author":"魏元旷","text":"过去江山，踪迹旧无心，更理帆楫。卧稳茅庐，起登关堞，鬓丝半憎成雪。世真似隔。风光到眼都非昔。举目极。惟觉乱波，寒共夜嘲咽。今古竖子，每自乘时，建康城边，休问沈戟。忆当年、流莺细说。春池绉水断肠碧。神器本来谁氏物。祗梦回后，留得夕照仓皇，弄琶商女，倒驴孤客。"}