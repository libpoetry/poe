{"id":"720635","title":"金菊对芙蓉  蒲衣纳姬，赠之","dynasty":"明末清初","author":"屈大均","text":"桃叶蠲愁，柳枝销恨，不须萱树兰房。正桐初乳子，蕉早甜娘。椰中更有同心物，尽纤手，日日持浆。休穿玉指，未缝狄布，先绣琴囊。怜惜小小娥光，且缓教顾兔，在月中央。但眉描五岳，衣渲三湘。青丝角髻捐巾粉，待入山、同扫丹床。休师素女，令伊情好，长似探汤。"}