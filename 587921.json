{"id":"587921","title":"赠方西樵 其四","dynasty":"明","author":"王渐逵","text":"游心寓太初，大道溥以正。一原故玄化，万物托基命。浊世迷其源，眩私巧相并。畦町既以立，藩篱自森映。所以古圣贤，穷居乃殷病。遑遑鲁中叟，列国环以聘。历险讵不辞，小试足为庆。君子慎所之，疾固未云佞。我思古训言，穷理以尽性。曲江启开元，清献在嘉熙。贤风散今古，淑问昭华夷。公今际嘉靖，名位遥相驰。眷顾意弥勤，蒲轮应山扉。道沛古所歆，时失讵能来。二礼起芜废，学庸饮英奇。精义期致用，绝学未云疑。景光迈奄忽，岁月不我依。愿言崇素心，令德以为期。"}