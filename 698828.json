{"id":"698828","title":"题杜进士公馀清玩画卷八绝","dynasty":"明","author":"徐庸","text":"琼林赐宴醉仙乡，退食披图忆草堂。拟待老年当谢事，午桥庄上一徜徉。东风吹起白鸥波，五粒松枝带女萝。昼省归来休暇日，听莺时节正春和。云外峰峦十里馀，青松翠竹护幽居。家僮报有相过客，定向芸窗借看书。锦服乌纱称宦游，闲同寮寀步芳洲。浮图高涌香台外，彷佛灵岩共虎丘。剪水成花薄暮飘，寒山一色换琼瑶。分明画出人间瑞，好报端年入圣朝。山畔闲亭水畔楼，登高何必望长洲。清风一段无声画，红叶黄花占断秋。芝草瑶花覆玉坡，御沟流水是恩波。钓鳌凭杖经纶手，笑杀衰翁理旧蓑。通籍金门辅圣君，江南江北路途分。亲庭彷佛吴山下，身在青云望白云。"}