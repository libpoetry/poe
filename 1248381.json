{"id":"1248381","title":"赠胡若海","dynasty":"元末明初","author":"张羽","text":"胡叶两才子，束发好从戎。弃书去学剑，联翩行伍中。论兵舌吐火，见敌耳生风。连镳度狭邪，接席醉新丰。万里逐轻车，十年无战功。归来投文吏，相顾各成翁。知命故无怨，为儒岂不通。聊复释短褐，从兹事章逢。君恩承见收，吾道未终穷。乘轺九真界，策马三晋冲。一身随简书，分散如飞蓬。严秋九月天，握手此相逢。垂杨欲生肘，浩气犹填胸。却话向来迹，恍然醉梦同。一赞少昊司，出入蓬莱宫。一佐青阳宰，弦歌百里封。人非鸟兽群，焉得长相从。换酒金陵市，分袂新亭东。高歌清骊曲，笑拂宝剑锋。致身贵勋业，泣别非英雄。石城接秋浦，九华应茅峰。欲寄碧云句，中有双飞鸿。"}