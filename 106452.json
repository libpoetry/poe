{"id":"106452","title":"赠医士清溪居士丘通甫","dynasty":"元代","author":"方回","text":"乃翁挟艺专淮乡，使死者生危不亡。远如扁鹊师长桑，又如近世庞安常。所交者谁龙虎骧，真李临淮郭汾阳。军门出入一药囊，精兵十万无金疮。参苓硝石雄附姜，补泻虚实调炎凉。晚择所从遨真扬，郄家太尉王东床。有子有子跨灶郎，半夜衣传肘后方。清溪居士清名香，心欲识面形参商。迩来解后古余杭，其言亹亹慨以慷。七表八里谁能详，三部九候吾独臧。八十一难声琅琅，素问灵枢腹为箱。望形察色起仆僵，馘浮二竖完膏盲。伤寒足脉根膀胱，过经七日妖灾禳。度彼没溺君为航，浅学不识空望洋。"}