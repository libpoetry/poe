{"id":"186971","title":"赠黄道士思成祈雨感应","dynasty":"宋代","author":"姚勉","text":"丁巳孟秋春戊午，不雨三时嗟旱苦。低田高垅皆黄埃，佳种几成不入土。富家仓廪铁灌锁，民腹为雷泪为雨。更迟十日天不问，血肉磨牙总豺虎。悬官祈祷聊具文，饥声嗷嗷恬不闻。山中道士睡不着，鞭龙起电驱风云。天瓢点滴翻骏马，一日甘霖遍天下。尽将昨夜赤千里，化作今朝青四野。农家笑语无愁声，指日可望天太平。熙朝真主圣且明，汉雨不待宏羊烹。或言天民天自恤，或夸调燮有新术。山中道士不言功，饱饭熟睡听松风。"}