{"id":"789874","title":"忆旧游 九月十二日，偕菊裳、九峰、卿常登虞山，遍游三峰、剑门、维摩诸胜，归途过桃花涧看红叶，以长短句记之","dynasty":"清","author":"改琦","text":"趁梯云蹑屩，负日乘篮，寻到招提。引入清凉境，喜松风十里，吹绿山眉。壁间翠光浮动，流影石梁西。看雨后跳珠，潺潺拂水，湿了僧衣。忘机。澹无语，任鼎沸茶声，鬓矐烟丝。更上三层阁，送萧萧残响，梅叶横飞。远空数行新雁，寒色荡斜晖。吴淦父重来，仙源咫尺红树迷。"}