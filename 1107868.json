{"id":"1107868","title":"奉酬臞庵李侍郎","dynasty":"宋","author":"白玉蟾","text":"坐对梅花撚白须，吟边有酒不须酤。松窗昨夜冰生砚，冻合银床读易朱。南枝才放两三花，雪里吹香弄粉些。淡淡著烟浓著月，深深笼水浅笼沙。全是山林居士风，不知位重更官穹。名书玉几金瓯内，心在蒲团纸帐中。满月世界琉璃光，通宵不寐据胡床。语言玉润篇篇锦，心胆冰清字字香。酒红沁面晕成霞，笑撚吟髭数暮鸦。不入朝廷鸳鹭侣，自甘白发插梅花。"}