{"id":"811277","title":"再叠前韵，奉答仙屏中丞","dynasty":"清","author":"丘逢甲","text":"无计消愁且买春，戴山鳌竟失三神。中原正统终存汉，绝代雄文岂美新？黄石别来书未熟，朱崖弃后梦难真。连天烽火秋风急，怕忆穿胸贯耳民。径欲笺愁上紫清，可能太上竟忘情。伤心灾异刘中垒，冷眼英雄阮步兵。三古以来此奇变，九州之外莫逃名。千秋碧血依然热，苌叔违天志傥成。沈郁雄心公已知，胥涛声急撼秋帷。哀思故国兰成赋，丧乱中年杜老诗。径儗神方寻许迈，漫将文笔赏丘迟。西风独洒伤时泪，沦落天涯愧絷维。"}