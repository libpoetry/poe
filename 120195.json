{"id":"120195","title":"石湖两帖还李推官","dynasty":"宋代","author":"陈造","text":"石湖老子家蓬丘，一笑俯作人间游。风度人品第一流，结字亦复无朋俦。还轸蓬丘俄十秋，恍开此帖揩病眸。便若执鞭侍琼舟，狂奔渴骥腾惊虬。断圭折剑纷然投，蜚虹曳霞烂相缪。人间至宝人贪求，无闾珣琪雍琳璆。彼此轻重宁其侔，借我肯作一月留。我痴不减顾虎头，还君孰视仍牢收。爱护幸免恶客偷，亦幸不污寒具油。"}