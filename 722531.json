{"id":"722531","title":"将上惠阳舟中望罗浮即事呈王太守","dynasty":"明末清初","author":"屈大均","text":"疍家无数石湾前，欲买三篷恨少钱。扁水航船鱼蟹客，殷勤分得一舱眠。江水冬来细作渠，绝愁乾到宝潭墟。四更上缆乘寒月，行到天明十里馀。江边罗浮上惠阳，绝胜九面见衡湘。半天空翠如阴雨，一路秋光出夕阳。东江曲曲向西流，浅水平沙处处洲。枉挂蒲帆风未便，罗浮三日似黄牛。广州下不见罗浮，不见罗浮上惠州。广惠中间峰四百，与君分取入书楼。牵上榕城水渐高，葫芦山截苦波涛。冬乾不满二三尺，撑折弯弯无数篙。招手终年倚郡楼，丰湖一到解离愁。山如浮碇连双岳，江似鹅城合一流。罗浮敌体似夫妻，离合时时影不齐。瀑水中分烟雨外，浮东忽似在罗西。生憎四百玉芙蓉，朵朵欺人冰雪容。玉女峰娟吾不爱，白头只爱老人峰。一日罗浮属使君，洞天开辟即功勋。定知白玉仙师阁，朝夕名香要我焚。白头家有鲍姑存，更喜苏耽子又孙。欲共市门梅氏女，梅花多种复成村。使君诗作万松涛，喷薄罗浮雨势高。九十九条成瀑布，随风欲剪一并刀。飞云顶路使君开，子日亭临见日台。东岱日观那有此，曜灵先为曜真来。"}