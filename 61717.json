{"id":"61717","title":"题谢卫同钟馗移家图","dynasty":"明代","author":"汤胤勣","text":"寒云泼墨阴风峭，冬青叶底休留叫。老魅梁间忽作声，四下妖精俱起啸。两星执法未能诃，坐见绿芜生白波。曲逗铜鱼窥宝瓮，倒骑铁马试金戈。草烟花雾横铺衬，十二阑干飞鬼磷。足健何妨海藏深，耳顽不怕雷司近。腓猪疥狗森森立，虎豹九关随意入。移山换水奏新功，镂雪雕冰增旧习。须臾扇动民间怪，州闾遍索羔豚赛。寺中石佛拥来行，庙里泥神推出拜。扫帚斜挥簸箕舞，掇转沙盆齐擂鼓。长蝎潜舒壁上钩，短狐暗发溪边弩。八洞真仙寻敛迹，河伯土公咸辟易。适从牖下窃听琴，又向阶前偷弄笛。终南进士须垂胸，挈家远避群魔锋。鼻息冲开刀两刃，目光射透甲三重。清漏滴残更渐急，玉宇沉沉露华湿。扶桑涌上一轮红，髑髅堕地无人拾。"}