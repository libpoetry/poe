{"id":"461574","title":"鸡公山","dynasty":"当代","author":"李映斌","text":"大别馀脉形锁钥，中有巉岩划豫鄂。巨石状啄空，名赐报晓峰。乡野多俗趣，群岭遍传号鸡公。我来中州两载过，山水胜迹徜徉多。况有昏霭经年起，每涉深壑为消磨。今朝侠侣云外至，同著吟屐向嵯峨。晓来瘦雨天犹湿，乱木奇枫覆山坡。行行但见云海翻，尘寰祗在混沌里。故垒登临尚巍然，摩挲依稀辨猛志。干云王气纵不招，如画江山岂能毁。摇落千林裹霜风，入耳澹淡真似水。百年问鼎犹如此，蝇营事业更哪堪。幸有高朋不我弃，日月长资作奇谈。"}