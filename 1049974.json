{"id":"1049974","title":"招遁","dynasty":"宋","author":"郭祥正","text":"遁兮乐欤，吾能为子言之。山高水长兮，遁岁月而忘归。朝采木兮遁而食，暮葺蓑兮遁而衣。云徜徉兮出岫，奋吾心兮与期。日躅躅兮行天，吊吾影兮沉西。委吾形兮自信，岂涂险之诘曲兮能屈伸而骛驰。遁其乐兮，吾能为子重言之。林之深则鸟兽遁而乐，水之深则鱼龙遁而乐，帝者之道备则生民遁而乐。遁将独乐乎哉，吾弗与也。于是作招遁之辞，辞曰：来。马肥驭良兮迟子以归，虎豹齧人兮胡独为宜。朝有好爵兮廪有好禄，遁勿遁兮于斯之时。"}