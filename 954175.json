{"id":"954175","title":"重赠刘原父","dynasty":"宋","author":"欧阳修","text":"忆昨君当使北时，我往别君饮君家。爱君小鬟初买得，如手未触新开花。醉中上马不知夜，但见九陌灯火人諠哗。归来不记与君别，酒醒起坐空咨嗟。自言我亦随往矣，行即逢君何恨邪。岂知前后不相及，岁月匆匆行无涯。古北岭口踏新雪，马盂山西看落霞。风云暮惨失道路，涧谷夜静闻麇䴥。行迷方向但看日，度尽山险方逾沙。客心渐远诚易感，见君虽晚喜莫加。我后君归祗十日，君先跃马未足誇。新年花发见回雁，归路柳暗藏娇鸦。而今春物已烂漫，念昔草木冰未芽。人生每苦劳事役，老去尚能怜物华。从今有暇即相过，安得载酒长盈车。"}