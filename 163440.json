{"id":"163440","title":"凌云李圣可西郊别墅创小亭属余作风月无边古","dynasty":"宋代","author":"程公许","text":"我不愿筑受降城朔方职总管，又不愿金狨击马西池万人看。只愿宽间寂寞滨，倚醉高吟青玉案。秋与霜斫蟹泥滑，春浪叉鱼杨柳贯。江湖长恐寸心违，世界饶君左手断。水寒轩槛碧万顷，山扫巫娥云一段。鹤唳那愁蕙帐空，羊裘未让严陵岩。是家太白孕英精，待诏銮坡摛藻翰。藕船驾得玉井来，荔支腰重金章焕。至今人物说淳熙，可并成周歌伴奂。谁令七叶侍中貂，风月无边奉娱玩。犠尊屡唤{奭斗}玉液，科斗何体先汉。相期云路早骞翔，分明世泽流波漫。"}