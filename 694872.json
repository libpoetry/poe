{"id":"694872","title":"今夕歌","dynasty":"明","author":"宗臣","text":"今夕何夕兮，星稀月明。今夕何夕兮，得与美人同行。蟋蟀在床兮，凄凄则鸣。江水浩荡兮，泠泠其声。何接美人之殷勤兮，乃使我惆怅而怆情。今夕何夕兮，露下庭荷。今夕何夕兮，得与美人同歌。山有木兮，木有柯。水有鸟兮，鸟有罗。何接美人之慷慨兮，乃使我泪下而滂沱。今夕何夕兮，日居月诸。今夕何夕兮，得与美人同车。前有溪兮，溪有鱼。后有园兮，园有蔬。何接美人之佩环兮，乃使我气结而欷歔。今夕何夕兮，飞鸟鸣禽。今夕何夕兮，得与美人同斟。奉清醴兮，弹素琴。荐上珍兮，扬华音。何接美人之周旋兮，乃使我情结而沾襟。"}