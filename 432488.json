{"id":"432488","title":"贺新凉","dynasty":"近现代","author":"苏渊雷","text":"往事何堪数！想当年、江湖满地，阻吾归路。不信回车须痛哭，凄绝天涯囚旅。且莫问、闲愁几许。南国伤谗怜楚客，读洞庭袅袅秋风句。山鬼泣，夜难曙。年华似水留难住。忒匆匆、春风两度，乱飘花絮。一霎池塘红雨过，更是数声杜宇。低唤道、不如归去。旧恨新愁浑不管，只故人侠骨长埋土。拈泪笔，填金缕。怕说新来瘦。正秋深、西风白雁，消魂时候。逐客江南怜侣伴，落日楼头话旧。怅故国、何堪回首。未死名心随去水，问故人吾舌犹存否。非我愿，印悬肘。萧萧易水歌难又，共寒波、江湖侠骨，而今罕觏。漫说身为知己死，许剑延陵可有。君与仆、萍交不久。一往情深钟我辈，算生前未把青春负。心炯炯，且相守。卓尔吾能说。诵新词、陶酣屈醒，餐英巾葛。零雨停云犹寄想，况对乌丝白雪。且伴我、扁舟散发。入手琼章天外降，恰衔杯弄影邀明月。谁为我，坐横瑟。鸾飘凤泊轻言别。怅徐公、佳人未至，碧云暮合。老去君平齐得失，赢得重帘风骨。漫疾首、诗骚响绝。万古烟霞楼百尺，有人中佼佼铮铮铁。工铁体，声声裂。旷望迷天野。试凭高、川原荣悴，奔来足下。风鸟云樯千里外，多少桃殇杏嫁。又绿遍、桑麻入画。赤伏黄图天步改，惜生郊未放华山马。忧悄悄、为倾泻。来鸿去燕随公社。共熙攘、尝新馈岁，昔犹今也。莫数唐愁并汉恨，付与长亭曲榭。况度尽、神州残夜。察察汶汶身自主，问世人皆醉谁醒者。云水阔，且销夏。也拟三章约。息尘劳、庄襟惠带，诗瓢酒勺。老子南楼容啸傲，说甚云窗雾阁。远胜彼、杜门扫却。项蹶嬴颠纷过眼，更谁思先后同忧乐。心地净，宁须药。将衰凤德伤雕鹗。悯群生、蝉痴螳黠，难防伺攫。放眼六洲仍冷战，不信阳春有脚。又角起、炎荒穷发。料理名山身外事，向寥天笑指青田鹤。松籁响，忽盈壑。愧向人前说。任韶华、等闲虚度，频更裘葛。黄歇江边悲旧梦，休问鸿泥雪爪。索细数、丝丝愁发。酒入枯肠偏不寐，识相思只有楼门月。千里外，同萧瑟。论悲莫过生离别。怅天涯、鱼消雁息，还期重合。旧恨新愁都几许，剩把支离病骨。算未抵、残灯焰绝。羡杀仙坛清静地，漫兴嗟牢落轮蹄铁。终胜那，寒肤裂。远岸连平野。袅晴烟、稻花香里，风帆东下。绿树前头阡陌畔，队队蜂媒催稼。耸古塔、江山如画。往日双门城下路，又匆匆堪系垂杨马。无限意，倩谁写。农家半醉围郊社。说丰年、挑肥戽水，乐何如也。自悔无聊书卷气，只解花篱月榭。数不尽、孤灯永夜。怨月愁花俱欲坠，渺萤光腐草馀生者。抬倦眼，听鸣夏。藉甚安禅室，听鷇音初化，巢并海棠俊物。许我投针探钵水，不数五车四壁。更如向天发散发。特地寻秋分逸兴，仗诗心酒胆开胸臆。狂似我，毋多酌。归来况是龙沙客。待攀援乌巢宴生，同坚风骨。一例山丘华屋感，赌墅争墩奚别。早贮此一腔冰雪。文字飘零真似海，只多生结习谁能绝。应望我，明明月。"}