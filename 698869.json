{"id":"698869","title":"香烟","dynasty":"明","author":"徐渭","text":"谁将金鸭衔侬息，我只磁龟待尔灰。软度低窗领风影，浓梳高髻绾云堆。丝游不解黏花落，缕嗅如能惹蝶来。京贾渐疏包亦尽，空馀红印一梢梅。午坐焚香枉连岁，香烟妙赏始今朝。龙拿云雾终伤猛，蜃起楼台不暇飘。直上亭亭才伫立，斜飞冉冉忽逍遥。细思绝景双难比，除是钱塘八月潮。霜沈把竹更无他，底事游魂演百魔。函谷迎关儳紫气，雪山灌顶散青螺。孤萤一点停灰冷，古树千藤写影拖。春梦婆今何处去，冯谁举此似东坡。薝卜花香形不似，菖蒲花似不如香。揣摩范晔鼻何暇，应接王郎眼倍忙。沧海雾蒸神仗煖，峨眉雪挂佛灯凉。并侬三物如堪捉，捉付孙娘刺绣床。说与焚香知不知，最堪描画是烟时。阳成罐口飞逃汞，太古坑中刷袅丝。想见当初劳造化，亦如此物办恢奇。道人不解供呼吸，閒看须臾变换嬉。西窗影歇观虽寂，左柳笼穿息不遮。懒学吴儿煅银杏，且随道士袖青蛇。扫空烟火香严鼻，琢尽玲珑海象牙。莫讶因风忽浓淡，高空刻刻改云霞。香毬不减橘团圆，橘气毬香总可怜。虮虱窠窠逃热瘴，烟云夜夜辊寒毡。兰消蕙歇东方白，炷插针牢北斗旋。一粒马牙聊我辈，万金龙脑付婵娟。"}