{"id":"112436","title":"雷潭·山郭五里余","dynasty":"宋代","author":"陆九韶","text":"山郭五里余，气象忽异色。蛟龙尝虎蟠，潭水至今黑。变化验莫穷，白昼起霹雳。山形抱江来，怪石莫倾侧。有寺出其间，户牖立丹壁。微云垂鉴中，彩色画不得。小阁才数弓，吐纳半江碧。日光涵游鱼，到底如不隔。老竹风萧萧，长根擘青石。送声寄哀弦，往往动魂魂。载酒同遨游，逢奇得搜索。形体相与忘，山林信吾适。乃知人世间，舍此固怵迫。"}