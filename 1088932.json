{"id":"1088932","title":"陈仲思以太夫人高年奉祠便养卜居城东茅屋数间澹如也移花种竹山林丘壑之胜湘州所无食不足而乐有馀谓古之隐君子若仲思者非耶乾道戊子六月某同张钦夫过焉裴回弥日既莫而忘去钦夫欲专壑买邻钦夫有诗某次韵","dynasty":"宋","author":"张孝祥","text":"平生交游中，此士故耐久。不折为米腰，颇袖斲轮手。卜居并东郭，草草宫一亩。日课种树书，笺题遍窗牖。花草当姬妾，松竹是朋友。上堂娱偏亲，家饭随野蔌。客至即举诗，兴来亦沽酒。清溪绕屋角，高木老未朽。翻翻荷见背，戢戢鱼骈首。幽观天所藏，胜践我独后。不因南轩君，兹游几时有。为君便买邻，溪南好冈阜。我喜君亦狂，呼儿挈尊卣。一洒尘埃胸，快若苗去莠。夜凉佳月出，人影散箕斗。恨我当先归，君能小留否。"}