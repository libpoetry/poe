{"id":"468127","title":"采桑子 春窗寒雨","dynasty":"当代","author":"魏元旷","text":"风风雨雨恹恹病，天也昏昏。人也昏昏。卧起还眠昼掩门。奈他时事仍多难，盗贼连村。烽火中原。愁向邮传觅听闻。风狂似虎云如墨，鹊也无声。燕也无声。枯叶阶前扫不清。换酒貂裘仍自拥，雨气冥冥。雾气冥冥。春浅春深总不明。十年归计谁堪此，兵灾火灾。老怀病怀。展过春云片片来。小窗坐写遗山史，风霾雨霾。钟催漏催。卷里光阴付与谁。"}