{"id":"1105883","title":"长相思 其二","dynasty":"宋","author":"王之道","text":"花一枝。酒一卮。举酒对花君莫辞。人生多别离。行相随。坐相随。更有何人得似伊。春融胡蝶飞。天四垂。山四围。山色天容入坐帷。清风吹我衣。湖水东，江水西。东去西来无尽期。不如君共伊。吴江枫。吴江风。索索秋声飞乱红。晚来归兴浓。淮山西，淮山东。明月今宵何处同。相寻魂梦中。风凄凄。雨霏霏。风雨夜寒人别离。梦回还自疑。蛩声悲。漏声迟。一点青灯明更微。照人双泪垂。"}