{"id":"959679","title":"送蔡同年守四明","dynasty":"宋","author":"郑獬","text":"尚书蔡公在廊庙，器业文章第一人。绣墩赐坐议大政，天子称之社稷臣。渥洼遗种出骥子，才生七日超其群。蔚如长松倚绝壁，洒落不杂人间尘。东风共醉杏花下，沧波浩荡天地春。近者诸公荐御史，宰相未识真麒麟。却借朱袍下南国，画船醉眠官不嗔。吾徒对酒共叹息，破车快犊诚难驯。陈蕃高才虽少对，辟书聊慰汝南民。溪山见君亦须喜，飞云遮路迎车轮。朱云风采久寂寞，岂宜远处沧海滨。"}