{"id":"1109528","title":"同孙推官迪李郎中钧督役河上叙怀三首","dynasty":"宋","author":"刘挚","text":"时哉风物媚郊原，无赖禽声对客喧。山色带烟屏依汉，春阳凝日浪浮坤。河功田利兹为重，士贱民劳岂足论。仙老不妨持道气，朝餐华景望朝暾。平湖胜势抱南城，花气濛濛馥近坰。黄变柳条归老绿，红残桃叶换尖青。春乘病后成多感，事向闲中见未形。日日携茶唤宾友，吴泉烹尽惠山瓶。车马传闻渐欲还，河边陈迹弃春湾。暌离心恨三秋月，积累功成九仞山。从事独贤公弗叹，散材无用我宜闲。放夫急趁兰洲赏，寒食光阴俛仰间。"}