{"id":"1187879","title":"宿大通和尚塔敬赠如上人兼呈常孙二山人","dynasty":"唐","author":"崔曙","text":"支公已寂灭，影塔山上古。更有真僧来，道场救诸苦。一承微妙法，寓宿清净土。身心能自观，色相了无取。森森松映月，漠漠云近户。岭外飞电明，夜来前山雨。然灯见栖鸽，作礼闻信鼓。晓霁南轩开，秋华净天宇。愿言出世尘，谢尔申及甫。"}