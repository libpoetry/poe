{"id":"1215488","title":"万里行","dynasty":"元","author":"陈泰","text":"恨身不及生北方，出门万里无赢粮。饥鹰志岂在狐兔，日暮啄雪犹徬徨。早年结束耻游侠，绝处季孟并李阳。摴蒱又不学刘毅，百万一掷生辉光。纵鳞暂脱骑鲸势，弱羽徒干荐鹗章。门下虽通齐相国，马前难拜北平王。归来把镜但搔首，科斗虫鱼负君久。金章一笑雷电奔，我岂终身合钳口。锦嫣鸭绿芙蓉秋，?船卷月秦姬楼。蛾眉为我歌，世事何必愁。东边日出西边没，南北生人俱白头。"}