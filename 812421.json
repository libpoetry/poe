{"id":"812421","title":"中秋坐月","dynasty":"清","author":"许传霈","text":"汤汤淮水长，片片秋云洁。客来自何方，三度良宵月。今夜月独明，清光白虚堂。中庭起徘徊，疏星淡欲灭。虫语四壁围，人影卧阶石。何处生清风，飘飘乱我发。身已到蓬莱，广寒近咫尺。万籁齐寂寞，霏露湿阑干。当空悬皓魄，俯仰心自宽。老母怜小儿，为倚门闾看。相看复相思，天涯游子寒。前年度江北，长歌行路难。去年分淮水，来照白头单。安能离别者，如此月团栾。"}