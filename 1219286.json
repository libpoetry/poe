{"id":"1219286","title":"送李举人克明任教职","dynasty":"元","author":"郑元祐","text":"职教同时雨，郎官等列星。吴区都水监，闽国道山亭。两地头逾白，诸公眼为青。身名金玉质，文采凤凰翎。鼓枻辞江郡，携书入汉廷。河山秋肃肃，宫阙晓冥冥。夜月鸿遵渚，秋风马在坰。李峤初梦笔，刘向老传经。朴棫材千尺，菁莪翠一庭。天边期中鹄，囊底任枯萤。归路梅花发，长歌为子听。"}