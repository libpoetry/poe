{"id":"587595","title":"赠汤九山","dynasty":"明","author":"霍韬","text":"翛翛白沙翁，超旷度前闻。有言则中虑，有行则中伦。身立羲皇后，见在羲皇前。恂恂九山子，器识老雅驯。弱冠白沙门，坐饫江门春。木犀送东风，钓蓑舞江滨。碧玉影流腻，蒲团看白云。岂曰忘世情，师教不与存。老友甘泉翁，学传曰自然。久矣黯索居，度岭寻新泉。庶几新泉翁，启我自然天。如何是自然，默识羲皇前。我也实冥顽，九山我韦弦。"}