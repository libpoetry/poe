{"id":"224203","title":"尚方崖赴刘次山馆见过","dynasty":"宋代","author":"张埴","text":"梅阴踏雨拾落花，鸦鸦溪上来笋车。插头林隙不敢问，怕是天落山人家。入门涵衣花雨湿，执手无言惟作泣。十年尘土不可诗，顶破饭颗山头笠。呼儿剪韭为杯盘，脱套一段春宵欢。连州政自厌百舌，几语换诗春风寒。如今尚父何须钓，遇是青山且吟啸。溪翁说到白发今，前度桃花也陪笑。故人不解赠马鞭，长吟耵送吾庐前。丁宁传语东道主，记得石鼎新诗联。"}