{"id":"1117857","title":"寄别李德远二首","dynasty":"宋","author":"陆游","text":"萧萧风雨临川驿，邂逅连床若有期。自起挑灯贪夜话，疾呼索饭疗朝饥。即今明月共千里，已占深林巢一枝。惜别自嫌儿女态，梦骑羸马度芳陂。李侯不恨世卖友，陆子那须钱买山。出牧君当千里去，归耕我判一生闲。中原乱后儒风替，党禁兴来士气孱。复古主盟须老手，勉追庆历数公间。"}