{"id":"807756","title":"沁园春  夜宿卫辉府使院","dynasty":"清","author":"陈维崧","text":"白月明明，青火荧荧，忧来无方。有败砖碎甓，当年碧瓦，残煤冷烛，昔日红墙。铜沓椒图，绮钱交网，赢得行人叹一场。辘轳畔，凭凤箫吹透，几阵新凉。无端一梦荒唐。梦应教邹枚缀末行。似朦胧帘外，宫娥阿监，依稀殿上，玉几金床。忽听鸡鸣，旋催马首，淇水东流划太行。回头望，见驿楼飘渺，苑榭微茫。"}