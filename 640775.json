{"id":"640775","title":"赠翠峰上人","dynasty":"明","author":"童冀","text":"方壶仙人古词伯，千里闻风未曾识。奇书名画数相遗，兵尘不一见颜色。云山望断今已仙，他生相见应千年。翠峰上人远相过，下笔似得壶公传。高斋反关无俗客，日对云林写萧瑟。丹青脱略儿女姿，篆籀横陈古人迹。古来草圣曾几人，近代独数张藏真。藏真一往不可得，吾师醉来下笔亲。高堂云壁照人目，运肘挥毫风雨速。青天云雾生晦冥，白日龙蛇起平陆。枯藤老树悬苍烟，珊瑚玉玦相钩连。郏鄏九鼎出泗水，支祈铁锁沦重渊。世人贵耳恒贱目，奇宝往往弃道侧。虞公未信百里奚，燕市自售千金骨。半生湖海西复东，春如社燕秋如鸿。地肺山前踏萝月，天目岭上眠松风。十年乡国不相见，白首他乡初会面。形容未识闻语音，知是山人共乡县。握手访旧心为惊，旧交落落如晨星。相知少年尽头白，却话故山双眼青。老我思归归未得，咫尺江涛隔吴越。凭君为我图家山，早晚东归看山色。"}