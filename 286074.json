{"id":"286074","title":"登库舍图岭纵笔作歌","dynasty":"清代","author":"李銮宣","text":"生不识玉门关，梦不到祁连山。忽然天风吹马足，直上千仞万仞之峰巅。积雪璨巉岩万万古，其鳞之而玉龙舞。有时天亦被雪遮，一片空蒙迷仰俯。我闻西域冈底斯乃山岳尊，祁连南北脉络分。群山莽莽入关去，武功太白皆儿孙。亥章不能步，神禹不能导。遂使益地括地图志讹，雪海冰天白浩浩。既不如张博望，浮槎竟到青天上，又不如郑安远，左执鞭弭右橐鞭。负戈万里天西来，平生游迹真奇哉。雪山峨峨白玉皑，冰山晶晶沙山颓。罗卜淖尔蒲类海，如螺如芥如浮杯。西穷西海滨，东望东海限，四海复四海，自西至东二万馀里舆图恢。九州岛五岳峰数堆，南界北界青莲开。三千大干鲜如此，虫沙猿鹤一瞬俱尘埃。膏我车，秣我马，天山雪深几没踝。白云如席堕我鞯，白雪如掌落我肩。羲和纡辔娥魄晦，但见银海沆瀁上下左右兜罗绵。不用纪功勒石铭燕然，亦不用短衣射虎消残年。醉斟车上酒泉酒，一唱玉门迁客西征篇。"}