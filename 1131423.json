{"id":"1131423","title":"雪晴后书怀","dynasty":"宋","author":"虞俦","text":"烂银白璧遣谁收，米尽家家典破裘。应为溪桥添晓溜，岂怜野渡有横舟。侵凌蓬鬓霜千丈，浮动梅梢月一钩。岁晚风光天必相，未甘亭上话三休。明堂杞梓必兼收，未信英雄老一裘。彭泽不妨聊束带，巴东何事叹孤舟。会须取印大如斗，宁羡封侯曲似钩。咄咄那庸如许事，尊前且食蛤蜊休。"}