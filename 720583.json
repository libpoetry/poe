{"id":"720583","title":"扫花游　题王蒲衣子深庐","dynasty":"明末清初","author":"屈大均","text":"柳塘荡漾，正片片寒鸥，乱红争浴。问谁水曲。把秦人洞穴，影藏深竹。白犬黄鸡，亦爱渔郎信宿。雨新足。喜灌溉稍閒，能把书读。山翠低染屋。恁耐得青青，十眉春绿。傍檐种菊，渐参差逗出，数峰麋鹿。玉瓮霞浮，尽尔神仙厚禄。过幽谷。听莺声，又兼丝肉。"}