{"id":"491523","title":"万安旅次承子彦弟自上犹归迂途问劳临别感赋","dynasty":"明","author":"刘崧","text":"有弟有弟瘦且长，短衣百里来相觅。山城深夜绝来往，怪尔行迟扣门急。主人惊报汝弟来，移灯出户喜复猜。近闻虎豹出县郭，况乃霜露沾草莱。夜阑凄切更秉烛，怜汝南游困穷谷。瘴馀面目少光泽，岁暮阴阳苦凋促。忆汝昔在垂髫时，倚床哭母衔深悲。提携实赖大母健，植立早慰诸兄期。祇今何能较雄长，江海频年空怏怏。一身有望在事育，二十无成惭俯仰。今年母党重可吁，十日两闻哀讣书。岁时飘零礼数失，骨肉凋谢亲情疏。天寒草短日色暮，长揖辞兄从此去。汝归先我勿惮远，东入荒山慎前路。朔风吹衣寒冥冥，过雁哀鸣那忍听。紫袍铺下一回首，踯躅已觉涕泪零。大兄到家凭致辞，县税莫教输纳迟。归来重闱奉杯酌，父醉儿扶亦真乐。"}