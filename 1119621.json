{"id":"1119621","title":"送吴子隆节推之官信州五首","dynasty":"宋","author":"陈造","text":"人生穷达后愚贤，宦路何妨小著鞭。三釜吾今嗟弗洎，奉亲东下羡登仙。行行幕府泛莲初，井井官曹游刃馀。当路急贤饥渴似，不须衔袖子公书。共把离杯柳影边，柳枝如线拂归船。枝枝似恨人轻别，颦不成眠更可怜。幕中婉画得斯人，郡政应从到日新。银錵金苗休刺口，祇将耕稼富州民。连城照乘动分珍，他日词坛著散人。诗笔有神官有暇，楚鳞燕翼要频频。"}