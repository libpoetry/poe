{"id":"1176497","title":"和袭美江南书情二十韵寄秘阁韦校书贻之商洛宋先辈垂文二同年次韵","dynasty":"唐","author":"陆龟蒙","text":"我志如鱼乐，君词称凤衔。暂来从露冕，何事买云岩。水石应容病，松篁未听谗。罐香松蠹腻，山信药苗缄。爱鹭欹危立，思猿矍铄獑。谢才偏许朓，阮放最怜咸。大乐宁忘缶，奇工肯顾瑊。客愁迷旧隐，鹰健想秋毚。砚缺犹慵琢，文繁却要芟。雨馀幽沼净，霞散远峰巉。洗笔烟成段，培花土作杴。访僧还觅伴，医鹤自须监。荒庙犹怀季，清滩几梦严。背风开蠹简，冲浪试新帆。闷忆年支酒，闲裁古样衫。钓家随野舫，仙蕴逐雕函。度岁赊羸马，先春买小?。共疏泉入竹，同坐月过杉。染翰穷高致，怀贤发至諴。不堪潘子鬓，愁促易髟髟。"}