{"id":"778052","title":"八声甘州·题林铁尊半樱簃填词图1926","dynasty":"清","author":"况周颐","text":"数词名当代一彊村，余音洗筝琶。更阿谁占取，暗香疏影，铁拨红牙。山水响来清远，吟思渺无涯。画罨樵歌路，和答烟霞。芳约瀛壖念省，道句留一半，也为樱花。绚春空琼树，飞梦欲随槎。黯笺尘、几番风雨，倚茜云、曾见夕阳斜。双鬟唱、画旗亭壁，珍重笼纱。"}