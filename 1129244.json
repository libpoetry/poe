{"id":"1129244","title":"偈四首","dynasty":"宋","author":"释师体","text":"年年浴佛在今朝，目击迦维路不遥。果是当时曾示现，宜乎恶水蓦头浇。热月须摇扇，寒来旋著衣。若言空过日，大似不知时。道生一，无角铁牛眠少室。一生二，祖父开田说大义。二生三，梁间紫燕语呢喃。三生万物，男儿活计离窠窟。多处添，少处减，大虫怕吃生人胆。有若无，实若虚，争掩骊龙明月珠。肚无偏僻病，不怕冷油齑。依稀苕帚柄，髣髴赤斑蛇。棒下无生忍，临机不识爷。"}