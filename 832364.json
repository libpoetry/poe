{"id":"832364","title":"扫花游 江路清明和梦窗","dynasty":"清末民国初","author":"陈洵","text":"水村带郭，殢试火新烟，弄晴霏雾。倦茶破午。数花风暗忆，梦中行路。惯看游人，半日妆蛾媚妩。飏愁缕。问红出杏帘，魂断谁语。垆畔曾卧处。况易感芳辰，浅稀欢遇。觑禽又妒。搅东阑乱雪，更将泥污。怪侣狂朋，怎似青青那树。怨迟暮。慢匆匆、燕来人去。"}