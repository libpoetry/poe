{"id":"687952","title":"丹霞秋况","dynasty":"明","author":"成鹫","text":"独住孤峰计未成，暂时安稳闭柴荆。移床就瀑晴还雨，倚杖看云陡亦平。山意送寒催老景，禅心兼懒入诗情。从抛笔墨烟霞外，何暇缄书寄友生。跳丸踯躅去匆匆，借得岩居任岁穷。山与太虚分树色，石嫌孤立倩烟笼。高柯坠果惊寒露，病鹤移巢避朔风。久住不知秋已老，却缘身在桂花丛。"}