{"id":"813721","title":"游黄山","dynasty":"清","author":"汪天与","text":"已买富春舟，帆挂渔梁下。欲去桡忽停，且命山中驾。山僧昨夜来，为道山灵讶。如何独我遗，讵待毕婚嫁。清净债须偿，曷不十日假。一路凉风生，山深岂知夏。时雨慰三农，高低看䆉稏。村鸡云中鸣，飞泉树杪泻。升高自云岭，步步穿石罅。百里山程遥，杨川连洽舍。人家如络绎，著姓惟蒋谢。伊昔我先公，外氏缔姻娅。谼中此地开，文坛擅无亚。宾从日如云，游赏恒卜夜。我来觅前踪，蒿莱没台榭。石梁坏何年，双溪独木架。病涉涨偏多，行人每舌咋。长者谁捐金，飞虹复将跨。行僧佛岭徒，知我远相迓。为言程已半，明日到犹暇。山蔬供饱餐，一榻禅房借。侵晨宿雨收，烟云生马首。轻风拂面来，绕足清泉走。万山乱纵横，忽睹云门陡。华表双撑天，耸峭得未有。青鸾与莲花，次第云中剖。似见浮丘公，遥遥为招手。从兹入仙境，十步荦确九。俗驾期不来，何用猛虎守。一泓汤泉清，容我涤尘垢。水从地底温，物理可格否。山僧持茗来，迓我意良厚。祥符虽古刹，徘徊未能久。鼓勇陟慈光，宵深摘星斗。灌木常阴森，香风吹不住。言寻桃花源，浮溪石桥度。狎浪阁飞骞，正砥飞涛怒。照影白龙潭，毛发纷无数。汗流忽起粟，盛暑怯凝冱。勿谓龙贪眠，时有白云护。拄杖沿溪行，不知日云暮。"}