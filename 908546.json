{"id":"908546","title":"满庭芳 乡老众宾劝制置开府酒","dynasty":"宋","author":"李浙","text":"油幕新开，骍旄前导，暂归梓里舂容。致身槐府，功在鼎彝中。慨想东山故侣，烟霞外，久阔仙踪。今何幸，相逢吐握，谈笑一尊同。德星，占瑞处，旌麾五马，衮绣三公。对渭川遗老，绛县仙翁。厚意杯传绀玉，那堪更，篚实囊红。拼沈醉，今宵盛事，复见古人风。"}