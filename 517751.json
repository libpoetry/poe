{"id":"517751","title":"念昔游","dynasty":"明","author":"黄淮","text":"春风渐近清明节，鹿城西去尤奇绝。紫芝群峰图画列，叠嶂层峦千万折。势若蛟螭初奋蛰，下瞰西湖照清澈。西湖万顷晴波阔，波光荡漾玻瓈滑。湖头柳色青可掇，湖上繁花锦机缬。杏梢竹外横斜出，翡翠凝香杜鹃血。鸂䳵斓斑鸥鹭洁，蜂喧蝶驻莺调舌。青楼帘幕迎风揭，兰麝飘香玳筵设。翠盖雕鞍竞胶轕，兰桡画舫相排轧。鹍弦脆促鸾箫咽，歌声直上行云遏。红裙女儿才二八，钿蝉斜坠堆云发。玉纤笑把花枝撷，背人偷绾同心结。回嚬索笑争欢悦，狂客惊看醉眼热。嗟予好古情偏切，追寻往迹成芜灭。西射堂摧芳草歇，思远楼空怨啼鴂。几处荒坟横断碣，雾锁苔痕字残缺。此情难向傍人说，抚掌高吟振林樾。云开遥见金银刹，纵步穷探未应辍。鲸钟声自林间发，衲子抠趋远迎谒。香绕博山沈水爇，延客蒲团茗瓯啜。俄复呼童具梨栗，还向园中采薇蕨。携壶直造烟霞窟，坐看飞流洒寒雪。兴尽辞归日已没，不觉参回斗西捩。年来自笑成疏拙，久向圜扉叹离别。云树离离渺天末，过眼流光如电掣。夜雨孤灯更萧屑，愁拥寒衾梦飞越。洒泪牛山何惨烈，塞翁得失难预决。万斛穷愁如可撤，买车便逐南归辙，金尊还醉花间月。"}