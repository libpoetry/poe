{"id":"1199306","title":"咏怀诗五首 其三","dynasty":"魏晋","author":"支遁","text":"晞阳熙春圃，悠缅叹时往。感物思所托，萧条逸韵上。尚想天台峻，仿佛岩阶仰。泠风洒兰林，管濑奏清响。霄崖育灵蔼，神蔬含润长。丹沙映翠濑，芳芝曜五爽。苕苕重岫深，寥寥石室朗。中有寻代士，外身解世网。抱朴镇有心，挥玄拂无想。隗隗形崖颓，囧囧神宇敞。宛转元造化，缥瞥邻大象。愿投若人踪，高步振策杖。"}