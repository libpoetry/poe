{"id":"826210","title":"霓裳中序第一·题冼玉清女士旧京春色图卷","dynasty":"清末近现代初","author":"叶恭绰","text":"燕台黯故国。太息春芜成景物。情怨不胜竟夕。甚宵蜡渐灰，风幡殊色。神山咫尺。问梦中、谁与传笔。人间事，轻尘转毂，俯仰万缘寂。虚掷。玉楼金勒。换几许、红颦翠泣。鹃声愁满广陌。旧燕新莺，一例如客。乱云迷直北。怕画里、秾华异昔。禁吟望，江南花落，一醉已头白。"}