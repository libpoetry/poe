{"id":"808908","title":"追寄莫五北上","dynasty":"清","author":"郑珍","text":"重安汀前雪映天，知君此时到其閒。两夫舁之担一肩，荒荒瑟瑟山复山。子行十日我西还，播城雪夜雨似绵。以吾念子衣枕寒，知子于吾亦悬悬。人事乖迕堪浩叹，隔六十里乃天渊。旧约送子意颇繁，既去矣复从何言。少年科第世俗便，一日声名即圣贤。子兮织锦古斑斑，媚世复解渲牡丹。又始弱冠谁不妍，金门玉堂无子艰。念我才具未老坚，论献远愧晁贾班。折腰屈膝又所难，自计岂能事上官。虽云汝坟迫周磐，密缝之心亦可怜。取彼偿此心已酸，况又未操必得权。吾以此乃今闭关，纵有贵命宁弃捐。父母俱存兄弟全，痴儿问字妻纺棉。讵免身劳心以安，但无远别吾终焉。子今偕计趋春官，历鍊骏骨阅山川。河声岳色浩漫漫，吞纳胸中同郁盘。独慨宿学近颇悭，罕聚辇毂散若烟。阮程二老海内观，子往谒之问渊源，必有告子乎勉旃。高堂虽老健加餐，长昆弱弟善承颜。及兹馀晖快著鞭，木天固有君旧毡。然止藉此为亲欢，得意慎勿受所牵。明年驰传归白田，阿爷携子笑欲颠。阿娘抚子衣锦鲜，孺人见子屏风边。我从山中系行缠，秋堂与子对床眠。听子闻见胜今年，作诗一笑随风传。"}