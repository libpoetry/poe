{"id":"536440","title":"拟古七十首 其五十五 王参军勃梦游","dynasty":"明","author":"王世贞","text":"役神苦烦慸，羁形困局促。言揽化人祛，税驾从所欲。瑶阶净于砥，宝观纷若簇。清篁展云幄，言鸟流风曲。舒霞缛流草，垂露布森木。中有青莲冠，脩眸炯清淑。授我琼函字，长跪不敢读。秋飙触明珰，吹我堕几褥。琳琅恍犹听，芊郁疑在瞩。惆怅将起端，多岐浩难续。"}