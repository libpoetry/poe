{"id":"641080","title":"赋得芭蕉雨","dynasty":"明","author":"林鸿","text":"野人独宿祇树林，大千飞雨秋阴阴。悬灯照影不成寐，飒飒萧萧窗外音。初焉汹涌海涛急，又若飞泉泻苍壁。云山夜静木客吟，水乡秋冷鲛人泣。宫非宫，霜天气肃鸣丰钟。商非商，秋风落叶随飞扬。角非角，簌簌江城古梅落。徵音羽音是耶非，嘈嘈切切鸣天机。碎若珠玑落寒玉，清如素指调金徽。蹇予平素耽禅说，欲悟音闻犹未彻。由来大听本希声，不信雷轰平地裂。今夕微吟挂月楼，明朝骑马粤王州。声残响绝无所见，惟见芭蕉一叶秋。"}