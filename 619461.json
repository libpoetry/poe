{"id":"619461","title":"拟秦楼初成弄玉赠萧史作赠伯友新昏","dynasty":"明","author":"伍瑞隆","text":"黄金为宇，白玉雕栏。与子同登，新昏孔欢。旨酒既设，椒兰既焚。与子同登，亲恩主恩。袅袅则鸣，彼箫之声。余为子和，与子同盟。在禽为凤，妾也为皇。千载于飞，其鸣锵锵。在木为琴，妾也为軨。下调高张，唯子所准。君为衣袂，妾则为裳。君为明月，妾依其光。千秋万岁，乐哉未央。"}