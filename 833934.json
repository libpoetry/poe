{"id":"833934","title":"忆旧游","dynasty":"清末民国初","author":"易顺鼎","text":"记鸾笺写韵，凤曲游仙，小住文箫。阁外山如画，试弓腰步屧，来看江涛。画阑旧时曾倚，香气未全销。怕一角斜阳，春人去后，红得无聊。檀奴惯离别，几陌上花开，江上萍飘。丞相祠堂在，似元都观冷，慵问栽桃。青丝上头，千骑无福比韦皋。渐老了周郎，负他初嫁人姓乔。"}