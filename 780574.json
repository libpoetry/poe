{"id":"780574","title":"莺啼序","dynasty":"清","author":"周之琦","text":"鸳帏麝熏顿冷，忍重窥牗户。梦缘短、花落鹃啼，坐惜长簟催暮。弄红豆、何人记曲。回肠宛转相思树。甚兰房翻似，离亭淡烟飞絮。屈指频年，故里道梗，尚南天掩雾。话前事、娥月含嚬，眼穿江上鱼素。耿无眠、深更漏咽，帕罗湿、愁丝千缕。枉叮咛，莲舫同游，锦泾鹓鹭。萍踪暗想，片叶天涯，几回趁雁旅。鹤去远、笛楼吹罢，夏口遄归，又逐扁舟，陡河听雨。鸾骖信杳，蜂衙香散，翩然春水凌波袜，唤归禽、柳色甘棠渡。从看倚竹，牵萝半萼青灯，澹泊肯厌乡土。安居自适，履迹闲园，待艺庥沤苎。奈几载、悲笳传恨，病骨攲床，浣泪单衫，退红羞舞。中秋近也，灵丹无验，优昙开好还易萎，动哀吟、华表谁家柱。他时青鸟飞回，鬓雪韦郎，倩魂记否。"}