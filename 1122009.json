{"id":"1122009","title":"避方寇五绝","dynasty":"宋","author":"郑刚中","text":"皇家休运正无疆，撼树蚍蜉不自量。未作天街一杯血，暂凭山谷恣跳梁。啖惑愚民倚怪神，诛锄当见不淹旬。何尝耳目亲旗鼓，只是流离失业人。朝廷平日祗尊儒，文武于今遂两途。闻说官军又旗靡，谁收黄石老人书。猎猎霜风捲地寒，狼星奋角夜漫漫。书生无路堪驰骋，被酒灯前把剑看。将军失策又颠摧，感激令人动壮怀。安得帐前围百万，悠悠旌旆夜衔枚。"}