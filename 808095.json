{"id":"808095","title":"沁园春","dynasty":"清","author":"杨芳灿","text":"风度疏篁，露下高梧，清辉转扬。更凉莎绕砌，蛩声断续，明云度水，雁影微茫。绿酿浮杯，红纱照坐，起舞当筵低复昂。秋光好，且冷吟閒醉，此计差长。偶然阑入欢埸。有俗客、前来兴也妨。恰人如两晋，襟怀洒落，樽开三雅，裙屐回翔。笑语官奴，兼呼末婢，落笔争誇锦绣肠。流连久，爱清言郭象，狂态袁羊。"}