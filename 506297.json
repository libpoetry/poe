{"id":"506297","title":"送戎医玉液子徐文显还欈李","dynasty":"明","author":"刘璟","text":"平生报恩剑三尺，断骨绝咽难更索。要觅仙人不死方，涤肠浣胃续筋脉。求之不得中心焦，遍访蓬莱海波隔。徐生家世习轩岐，方术流传著今昔。能将折肱作完臂，更使残支成好骼。操持运用还本初，荣卫流通肌肉怿。仁王镇边经百战，置之幕下防肘腋。军中累见收奇功，刀瘢箭痕随手白。有卒修城颓石格，股骨如糜肉如磔。仁王命生返其魂，如墙观者皆辟易。生舒其筋按其折，付以良药束以帛。夹以薄板如简册，饮以神剂琼玉液。三日精魂乃安宅，将军坠马臂如擘。役夫当车□□迹，但逢徐生皆脱厄。往往效验难具述，曩时大将平姑苏，已闻妙手声烜赫。壮士冒力冲强敌，斫胫伤喉陷胸臆。长创洞中连弩射，铳筒喷弹飞炮石。碎首流肠鏖击？气息略续皆可绎。不使英雄命虚掷，沥血毁肤或青赤。立使平复无咄唶，范增怒发疽背迫。荀偃中军头若疡，仲由结缨能正色。倘若遇生可无踣，或云方技难远绩。小道恐泥诚下策，吾闻圣人至仁泽。昆虫草木犹爱惜，痈疽瘠环行或逆。宣尼于艺谅靡责，不然牛医之儿与剑客。安得升堂衣逢掖，徐生高艺真奇特。安常守分心自适，僻居远人人不识。立身端谨众所择，仁王至恩深且奭。俾归故乡悦亲戚，济人为心可医国，重之不异连城璧。"}