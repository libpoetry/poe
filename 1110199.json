{"id":"1110199","title":"南歌子","dynasty":"宋","author":"吕渭老","text":"策杖穿荒圃，登临笑晚风。无穷秋色蔽晴空。遥见夕阳江上、卷飞蓬。雁过菰蒲远，山遥梦寐通。一林枫叶堕愁红。归去暮烟深处、听疏钟。远色连朱阁，寒鸦噪夕阳。小炉温手酌鹅黄。掩乱一枝清影、在寒窗。念远歌声小，嗔归泪眼长。纤腰今属冶游郎。朝暮楚宫云雨、恨茫茫。"}