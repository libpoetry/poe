{"id":"728587","title":"贺新郎  题曹实庵珂雪词","dynasty":"清","author":"陈维崧","text":"满酌凉州酝。爱佳词、一编珂雪，雄深苍稳。万马齐瘖蒲牢吼，百斛蛟螭囷蠢。算蝶拍、莺簧休混。多少词场谈文藻，向豪苏、腻柳寻蓝本。吾大笑，比蛙黾。爇残桦烛刚馀寸。叹从来、虞卿坎坷，韩非孤愤。耳热杯阑无限感，目送塞鸿归尽。又眼底、群公衮衮。作达放颠无不可，劝临淄、且傅当筵粉。城柝沸，夜乌紧。"}