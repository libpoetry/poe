{"id":"515051","title":"东园复请游天宁寺席上联句","dynasty":"明","author":"程敏政","text":"石径盘回万木中，寺门惟许白云通。参差楼阁烟霞古，晻映溪山户牖空。坐久塔铃还自语，诗豪床笔喜相同。兴来隔渡频呼酒，醉里看花更徙筇。啼鸟数声檐外树，归帆一叶雨边风。茶瓜留客全忘暑，泉石娱人正未穷。地迥百年初胜赏，僧忙半日总群公。飘蓬湖海怜双鬓，结草田园方寸衷。欲就佛龛灯下宿，萍踪那复计西东。"}