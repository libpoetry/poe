{"id":"1135914","title":"示长儿存心","dynasty":"宋末元初","author":"方回","text":"我家歙山下，不满五顷田。捐弃已过半，岂不为子钱。兵甲跨江海，喧豗踰十年。零落殆万卷，荒凉馀数椽。借使尽售之，事亦关诸天。平生鄙货殖，黄金散如烟。孰知两鬓雪，枯肠几不饘。无忧恐难老，故遣百虑煎。乐者未必寿，死返在我先。属有客语我，法当营冢阡。儿曹勿过计，葬穴自有缘。只鸡可以祭，故絮亦足缠。但戒效俚俗，佛事徒喧阗。文公有家礼，夙已书诸篇。父贫至累子，能不心恻然。揣量内无愧，视世差独贤。囊中了无物，积稿诗三千。讵敢望放翁，至有万首传。严陵所寓屋，稍已割东偏。邻翁觅菜地，更当乞西壖。今我欲裹粮，一汎涛江船。永谢麟阁梦，宁垂鼋鼎涎。故人傥相济，匪伊归棹旋。紫阳政自佳，携汝追群仙。"}