{"id":"1224430","title":"题醉歌图","dynasty":"元","author":"黄溍","text":"翰林主人天上来，布帆不为鲈鱼开。江湖渺渺天一色，朝光暮霭相徘徊。昔贤心赏馀胜处，但有水竹无亭台。碑材久已没荆棘，屐齿不复留莓苔。后来视今犹视昔，今我不乐何为哉。大官马湩远莫致，邻翁绿蚁浮新醅。欣然一饮便终夕，鼻端气息如云雷。是间别有一天地，不知何处为蓬莱？回观方内海一粟，醯鸡尘瓮何喧豗。黄冠秘监太狂态，骑鲸供奉非仙才。挥毫《政要》真学士，锋车流水行相催。瑶池曲宴多雨露，归欤酌彼黄金罍。"}