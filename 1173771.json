{"id":"1173771","title":"夜听许十损诵诗爱而有作","dynasty":"唐","author":"杜甫","text":"许生五台宾，业白出石壁。余亦师粲可，身犹缚禅寂。何阶子方便，谬引为匹敌。离索晚相逢，包蒙欣有击。诵诗浑游衍，四座皆辟易。应手看捶钩，清心听鸣镝。精微穿溟涬，飞动摧霹雳。陶谢不枝梧，风骚共推激。紫燕自超诣，翠駮谁剪剔。君意人莫知，人间夜寥阒。"}