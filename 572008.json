{"id":"572008","title":"哭刘尚书晋川","dynasty":"明","author":"袁宏道","text":"记相识，相识黄鹤楼。当时椎齿青衿子，平揖方伯古诸侯。书司曹佐敛手愁，公也置几头拄头。饮我酒，庭幽幽，千秋如火烧红榴。东眺晴川西鹉洲，少年桃达躁如猴。枕肱叠膝百自由，攲杯画箸恣嘈休。尔时山翁问余言，乘兴遂作洪山游。中间离合苦不定，长别已经十春秋。去年三弟山东来，道公貌腴骨力遒。百八串珠不离手，言谈清简风飕飕。未几传公病，又传已小瘳。昨者度门从淮返故里，亲见白旐黄肠出济州，使我泪眼如江流。三日欲语不得语，枯咽喉。海内学道几人在，转眼辄为天所收。去年哭潘去华，又哭我先伯脩。河枯岳折星辰死，凤凰不鸣鸣鸺鹠。天公于世岂相雠，或者精光透泄不宜久，高贤大才理当归一丘。呜呼既知归一丘，何为银章绯袍白头恋著不得休。"}