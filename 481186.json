{"id":"481186","title":"端午赐观骑射击毬侍宴","dynasty":"明","author":"王绂","text":"葵榴花开蒲艾香，都城佳节逢端阳。龙舟竞渡不足尚，诏令禁籞开毬场。毬场新开向东苑，一望晴烟绿莎软。万马骞腾鼓吹喧，五云缭绕旌旗展。羽林年少青纶巾，秀眉丰脸如神人。锦袍窄袖巧结束，金鞍宝勒红缨新。纷纭来往尤迅速，马上时看藏马腹。背挽雕弓金镞鸣，一剪柔条碎新绿。忽闻有诏命分朋，毬先到手人誇能。马蹄四合云雾集，骊珠落地蛟龙争。彩色毬门不盈尺，巧中由来如破的。剨然一击电光飞，平地风云轰霹雳。不知何以能尔为，人人武勇张天威。鬼神变化妙莫测，此技乃知聊尔嬉。圣心举此重阅武，逸不忘劳在戎伍。帑币鲜华夹道陈，驰骋许教便捷取。自矜得隽意气粗，万夫誇羡声喧呼。摐金伐鼓助喜色，共言此乐人间无。銮舆临幸天颜喜，宴赐千官醉蒲醑。光禄尊开北斗傍，箫韶乐奏南薰里。微臣何幸遭盛明，清光日近多恩荣。呈诗敢拟长杨赋，万岁千秋颂太平。"}