{"id":"231422","title":"水龙吟·舞红轻带愁飞","dynasty":"宋代","author":"周密","text":"舞红轻带愁飞，宝鞯暗忆章台路。吟香醉雨，吹箫门巷，飘梭院宇。立尽残阳，眼迷睛树，梦随风絮。叹江潭冷落，依依旧恨，人空老、柳如许。锦瑟华年暗度。赋行云、空题短句。情思系燕，么弦弹凤，文君更苦。烟水流红，暮山凝紫，是春归处。怅江南望远，苹花自采，寄将愁与。"}