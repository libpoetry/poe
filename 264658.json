{"id":"264658","title":"台城路·忏庵寄示秦淮闻歌词赋此报之","dynasty":"现代","author":"王易","text":"江山残霸登临后，霜红暗催秋换。静月笼沙，平烟浸郭，凄咽秦淮波软。繁华梦短。正金谷无人，夜鹃空怨。暂旅心情，怕沾馀醉负双眼。南朝清韵易了，鼓鼙声断续，频和箫管。暮苑迷莺，崇台见鹿，千古新陈一叹。斜阳又晚。照词客哀时，浩歌休倦。记否东篱，故园花事懒。"}