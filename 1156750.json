{"id":"1156750","title":"山石榴花十二韵","dynasty":"唐","author":"白居易","text":"晔晔复煌煌，花中无比方。艳夭宜小院，条短称低廊。本是山头物，今为砌下芳。千丛相向背，万朵互低昂。照灼连朱槛，玲珑映粉墙。风来添意态，日出助晶光。渐绽胭脂萼，犹含琴轸房。离披乱剪綵，斑駮未匀妆。绛焰灯千炷，红裙妓一行。此时逢国色，何处觅天香？恐合栽金阙，思将献玉皇。好差青鸟使，封作百花王。"}