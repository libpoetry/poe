{"id":"697275","title":"过济上昭刘大司空奉赠二律","dynasty":"明","author":"胡应麟","text":"玉匣双龙挂斗躔，金堤千鹢度楼船。褰帷大吏群趋日，缓带中丞独坐年。碧汉云霞高凤羽，黄河冰雪净蛟涎。无论四载驱驰急，烨烨旂常太史悬。宝箓琼函焕赤文，支祈摧伏奏元勋。旌旗泰岱瞻红日，节钺琅琊驻彩云。搜粟漫劳横海校，飞刍何待伏波军。由来据馈深延客，倘借胡床坐鹤群。"}