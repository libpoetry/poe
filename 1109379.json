{"id":"1109379","title":"上金陵黄尚书安中二首","dynasty":"宋","author":"刘弇","text":"南来踽踽拜前尘，雅眷仍从辙鲋新。四照色温初似玉，一时恩到总成春。非如学者论糟粕，须信人间得凤麟。况有珠玑长满把，冥搜终恐物华贫。千毫回斡自无旁，逸劲仍闻饮石梁。黄卷素心因事见，空门真味与閒长。扁舟尚录袁临汝，清酒无论顾建康。五载转头归一瞬，门阑依旧笑羝羊。"}