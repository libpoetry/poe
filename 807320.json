{"id":"807320","title":"水调歌头  夜饮季端木斋中归忽尔飞雪填词奉柬并怀尊甫孚公","dynasty":"清","author":"陈维崧","text":"昨夜醉君酒，归路雪飞花。淋衣那更裂烛，袖秃不禁遮。妆遍琼楼万瓦，凝透绡宫千幕，冻杀冷虾蟆。纸破苦拉杂，柱朽怕槎枒。吾笑我，寒至此，独何耶。愁时恨不倩汝，为我唤筝琶。忽忆哦松尊甫，今夜断桥晴雪，吟兴定然佳。客睡几曾著，城上咽悲笳。"}