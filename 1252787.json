{"id":"1252787","title":"漫兴四首","dynasty":"元末明初","author":"王祎","text":"挂网山前秋气深，斜风细雨思难禁。清溪曲曲空如画，不状愁人此段心。乾坤氛气日苍黄，南北干戈恣扰攘。安得强弓三万手，向空著矢射天狼。常怪栖栖杜少陵，愁篇苦句每相仍。只今世故多离乱，欲写艰难愧未能。天边消息杳无期，独立苍茫有所思。总说梅花春意早，几时还到北边枝。"}