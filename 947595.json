{"id":"947595","title":"谢丘伯已送酒芋","dynasty":"宋","author":"陈藻","text":"二刘兄弟虽可语，其如斛面已尖量。天差一妇各监系，跬步不容越堤防。羡馀置产晨夕忙，老夫押花亦归疆。缙绅意态生堂堂，苞苴来往堪嗟伤。仆夫方遣邸音到，疾足追回他送将。跏趺禅伯坐高堂，棒喝惊人宗旨扬。东家小儿迪功郎，羞茶馈乳分名香。先生方寸古书藏，有时夜半开晶光。温故知新滋味长，欲传对面无承当。蹲鸱三十新酒芳，忽然饷我非世常。何以报之愧空囊，百尺竿头与翱翔。男牵女挽细君狂，不放逍遥随老庄。"}