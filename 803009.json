{"id":"803009","title":"惜秋华 九日拟登妙光阁，不果，寄马桂海及家季乔伯","dynasty":"清","author":"唐芑","text":"嘹呖飞鸿，横晴天、似吐悲秋怀抱。懒上层楼，伤心暮烟斜照。更落叶满阶，风扫残蓼。当轩云扰。凭高处、谁称古趣，沉酣落帽。秋色京华老。想故园蓉菊，正当佳好。次第开、水畔放船能到。萍踪浪寄金台，叹归与、路迢云渺。应道。佩茱荚、一人独少。"}