{"id":"193471","title":"念奴娇·午飙褪暑","dynasty":"宋代","author":"吴潜","text":"午飙褪暑，向绿阴深处，引杯孤酌。啼鸟一声庭院悄，日影偷移朱箔。杏落金丸，荷抽碧筒，景物挨排却。虚檐长啸，世缘菌簟篔箨。休问雪藕丝蒲，佩兰钿艾，旧梦都高阁。惟有流莺当此际，舌弄笙簧如约。短棹双溪，么锄三径，归计犹谁托。料应猿鹤，近来都怨离索。"}