{"id":"85853","title":"沁园春·历事三朝","dynasty":"宋代","author":"刘克庄","text":"历事三朝，觐而执圭，祭而裸璋。更宫莲引入，视淮南草，御屏录了，露会稽章。贪膜外荣，遗身後臭，晔也平生漫传香。颜发改，独丹基无恙，事在休忙。曹丘生莫游扬。这瞎汉还曾自配量。已化为胡蝶，穿花栩栩，懒陪鵷鹭，佩玉锵锵。机蹉面前，钟闻饭後，我上堂时众下堂。从前错，欲区区手援，天下黔苍。"}