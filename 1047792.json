{"id":"1047792","title":"与公诩游西禅新阁","dynasty":"宋","author":"沈辽","text":"清溪水浮青油幕，漾漾轻舟上西郭。高林参天转山脚，山上黄叶山前落。西禅道人屹重阁，松风泠泠半天作。左江右湖若可酌，青山四围走巘崿。道逢支遁蹑禅屩，方水幽寻同一噱。世事区区为名缚，生死去来一丘貉。不如林间寄冲漠，笑傲高明秋气索。日斜回舟兴不薄，有意重来何用约。吾归南冈若孤鹤，新月纤纤下帘箔。坐想行台夜更乐，桥下水声鸣凿凿。"}