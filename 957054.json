{"id":"957054","title":"夜行上沙见梅记东坡作诗招魂之句","dynasty":"宋","author":"范成大","text":"玉妃谪人世，乃在流水村。天风吹婵娟，飘堕寂莫滨。芳心怨命薄，玉色凄路尘。佳人来无期，日暮多碧云。溪声为咽绝，月亦低微颦。相逢倦游子，一笑不复珍。脉脉问不语，亭亭意弥真。要我冰雪句，招此欲断魂。苏仙上宾天，妙意终难陈。璿柄忽倾堕，晓岚愁翠昏。"}