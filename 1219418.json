{"id":"1219418","title":"周左丞玉雪坡","dynasty":"元","author":"郑元祐","text":"玉雪坡前一色云，更无纯白斗氤氲。春回土脉孤亭在，山掩人家半路分。铁石峥嵘推宗相，江湖冷落念番君。调羹佳实花时见，喷笛清风海内闻。墨积砚坳留凤咮，香飘池上点鹅群。商盘久向坑灰冷，秦篆何曾野火焚？已翼庙谟跻丙魏，兼闻户履有河汾。腐儒独愧身如腊，已老何殊辟蠹芸？"}