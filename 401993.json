{"id":"401993","title":"东风第一枝 春雪","dynasty":"近现代末当代初","author":"张伯驹","text":"落地声微，沾衣力软，风欺弱絮无主。蓦催万树花开，旋湿一庭翠妩。熏炉重熨，恁禁得、轻寒如许。待捲帘、双燕来时，应共落梅衔去。灯黯黯、小楼雨误。泥滑滑、玉街路阻。怕消剩粉江山，暗融糁银院宇。檐声凄断，怨身世、不胜高处。问谁怜、零霰残霙，借乞宿阴留护。"}