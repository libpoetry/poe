{"id":"686675","title":"送别","dynasty":"明","author":"边贡","text":"偶将棋会作离筵，翠竹红梅雪后天。客抱秖知寻胜槩，官阶何必论遥迁。极知东道心相狎，颇爱西邻地自偏。深谢曲池看不厌，小山尊俎兴无边。与君曾醉仲宣楼，短句长歌箧里收。清宴偶同吴苑夕，碧云犹似楚江秋。乾坤华发年年改，岐路青山处处幽。君入帝乡归合早，老夫行矣狎浮丘。雁去曾教达我书，逢君恰值雁来初。官崇自畏云霄近，一懒人疑案牍疏。对月有诗怀李白，感时多病恨相如。年来行路真非易，岸有豺狼水鳄鱼。"}