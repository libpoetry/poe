{"id":"608083","title":"杨园之鹘六章伤贤者被谗去位也","dynasty":"明","author":"区大相","text":"杨园之鹘，集于丛棘。嗟尔百鸟，胡不深自匿。君子有行，回车自北。岂不尔援，畏彼谗慝。杨园之鸮，集于棘丛。嗟尔百鸟，胡不深自容。君子有行，言归于东。岂不尔留，谗言詾詾。出宿于郊，饮饯于衢。前有樽酒，傍有骊驹。送车二辆，徐徐于于。载歌载叠，靡笙靡竽。班荆道侧，过者踟蹰。送子于河，别子维棘。畏彼谗慝，为鬼为蜮。载色载笑，尔亲尔昵。谗言或或，听言墨墨。赠言戛戛，送车轧轧。念我携手，于焉永隔。子归东吴，庶几善息。东吴何有，有园有庐，有图有书。野有桑麻，泽有沮洳。水事樯楫，陆事巾车。君子至止，胡以不乐胥。东吴何有，有陵有阿，有陂有沱。修竹长林，白芷青莎。紫笋包橘，菱芡芰荷。浆酒鲙炙，其乐孔多。君子至止，胡以不啸歌。"}