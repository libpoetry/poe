{"id":"810933","title":"踏莎行三首","dynasty":"清","author":"王时翔","text":"嫩嫩烟丝，轻轻风絮。绛旗斜飐秋千处。花枝照得画楼空，薄情燕子和人去。冷落阑干，凄清院宇。夕阳西厂明残雨。一双红豆寄相思，远帆点点春江路。杨叶楼中，枣花帘下。盈盈有个人如画。玲珑心地解怜人，嫣然一笑千愁卸。兰桨催舟，金鞭拂马。迢迢换了天涯也。杜郎禅榻鬓丝风，今生甘守凄凉夜。玉镜台前，绛罗窗下。修蛾彩笔曾亲画。下阶双笑握纤纤，步摇替整琼钗卸。地认蓝桥，琴疑司马。狂言触拨生嗔也。惊心端坐诵三缄，焚香乞忏无人夜。"}