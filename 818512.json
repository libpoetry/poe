{"id":"818512","title":"寄题湖心寺示慧之上人","dynasty":"清末近现代初","author":"陈三立","text":"淮壖泱漭吹风沙，控胜写奇一湖好。湖心寺乃成掌故，千岁废兴迹仍宝。中间踵起善知识，吟觞画几联诸老。坛场坛坫跨东南，绵绵神理馀丛槁。上人传衣恢未法，能截齧流资再造。蟠胸龙象出狡狯，磊嵬架构照穹昊。不见旻公三十年，杜侯旧句摇怀抱。兵戈喋血證初地，分我钟磬迷魂晓。期挈疚斋访蔗叟，重接望社万物表。"}