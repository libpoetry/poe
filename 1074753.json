{"id":"1074753","title":"读高帝纪","dynasty":"宋","author":"周紫芝","text":"始皇坑儒生，秦室遂颠覆。取冠溺其中，何乃踵前躅。亭长初秦民，秦事鉴已熟。事有异取舍，安用自窘束。方从丰沛豪，起逐中原鹿。君王自神武，将士岂局促。当时分汉茅，素行甚污辱。屠沽与刀笔，杂然非一族。叔孙晚见推，韩彭旋烹戮。一弛复一张，往往如转轴。高皇躬独断，此理深照烛。英风渺何之，遗事空简牍。"}