{"id":"282438","title":"醉溪山·自制曲","dynasty":"现代","author":"金天羽","text":"禊桃红到无人管。恰酒波迎面，对花分暖。花外起春山，伽蓝壮，梵音舒缓。我是看花使节，尽荒村古刹，不携吟伴。醉卧溪边，水声似把、一山旋转。廿年行尽江湖，觉人歌人哭，了无长算。锦绣裹江山，婆楼迹、去人更远。剩许逢春买醉，对鱼肥笋美，絮羹自劝。海气东愁，好春剧怕、过江雨断。"}