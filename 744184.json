{"id":"744184","title":"读渔洋感旧集偶书","dynasty":"清","author":"钟大源","text":"文人善相轻，每恐峻崖岸。矧以轩冕流，而为风雅冠。蚕尾乐宏奖，风流久未涣。论交多寒瘦，此意益足叹。搜罗暨倡酬，盈箧富词翰。只字绝诋諆，片语亦珍玩。隐雾豹必窥，潜渊珠使灿。如辨竹中笛，似惜桐遭爨。品题一时加，声称百年焕。沽誉岂初心，扬扢不嫌滥。从知名下士，布衣每居半。骚坛文采留，曷可归黯淡。迄今把遗编，词澜纷浩瀚。仲翔冀知己，得一可不憾。掩卷缅前哲，定各莞尔粲。"}