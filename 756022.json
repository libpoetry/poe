{"id":"756022","title":"答子馥","dynasty":"清","author":"曾彦","text":"达人贵无忧，智者多玩世。忘形与物齐，损益焉足计。当荣不骄矜，处苦岂忧惧。盛衰固表里，否泰信崇替。草木有荣枯，取怨朔风厉。日月有明晦，敢怨浮云蔽。托身宇宙中，霜露皆恩惠。神宁礼自舒，欲止欢来遇。翱翔游太清，逍遥度年岁。偕时进德业，崇礼期昌世。感君笃道义，努力自勖励。"}