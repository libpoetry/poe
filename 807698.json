{"id":"807698","title":"飞雪满群山  白门署馆对雪","dynasty":"清","author":"陈维崧","text":"红板桥南，锦衣仓口，糅绵舞絮漫漫。琼沙淅沥，吴盐飘瞥，偏将屈戍敲弹。此中歌玉树，想千载、琼花未残。独怜对酒，无缘蜡屐，寂寞强凭栏。记起景阳宫旧事，玉儿缟素，憔悴辞銮。诗颠不禁，酒狂陡发，茫茫哀乐无端。钟陵消紫翠，捲毳幕、浑如白檀。来朝径去，渔蓑披了江上看。"}