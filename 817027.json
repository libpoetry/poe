{"id":"817027","title":"写碧城摘句图竟题诗","dynasty":"清","author":"管筠","text":"奇句如飞仙，长啸弄云碧。天门扫落花，春山横一尺。月华飘羽衣，鹤背夜吹笛。惊句如侠客，使笔如使剑。星斗寂无声，青天碧云敛。夜中红线来，冰雪芙蓉艳。俊句如名士，鹤立山鸡群。六朝旧明月，清谈生古春。吐咳弄珠玉，齿颊含风云。丽句如佳人，天然出名靓。发艳梨涡娇，吹芳兰气静。玉镜一泓春，照见桃花影。"}