{"id":"686195","title":"感时二首","dynasty":"明","author":"卢龙云","text":"四野阴云蔽，狂飙暮凌乱。清露忽凝霜，卉木皆彫换。扰扰锥刀子，营营等血汗。中夜起彷徨，持筹有遗算。道路多苦辛，豺虎复为患。念此羁旅人，如何不长叹。世变类江河，滔滔逝不返。黔首亦何辜，共恨生逢晚。伊昔全盛时，宁迩不遗远。里巷寡诛求，朝作暮息偃。岁月相推斥，生理日乖蹇。寄言怀所钦，何以惠元本。"}