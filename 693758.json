{"id":"693758","title":"西园四首","dynasty":"明","author":"陆深","text":"绿阴红雨大江头，远有三山近十洲。花外画轮莲叶棹，夜深灯火上西楼。新篁高过粉墙西，野水通池欲满溪。坐久不知香穗烬，隔窗幽鸟尽情啼。三宿青山傍此君，农歌时向雨馀闻。牡丹芍药俱开过，满地槐阴涌绿云。竹作阑干树作轩，菜畦正傍槿编门。白云满地留春住，只对青山无一言。"}