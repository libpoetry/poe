{"id":"700453","title":"谒岳神庙","dynasty":"明","author":"顾璘","text":"万山如马赴湘沅，衡岳超腾势独尊。派别昆崙蟠楚蜀，位均嵩岱奠乾坤。车书一统提封远，云雨诸方德泽存。七十二峰高屏翰，天皇元自重南藩。九成台殿神居迥，百里松杉石道赊。海内名山惟五岳，天南星汉此孤槎。来随使节脩禋祀，愿祝威灵保帝家。主器皇储新定位，千秋万岁乐无涯。"}