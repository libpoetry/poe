{"id":"1098085","title":"中秋对月有怀","dynasty":"宋","author":"徐鹿卿","text":"前年今日文闱里，鏖战纷纷酣万蚁。去年归去浙江头，尘满征衫未曾洗。今年又对梅花岭，日味齑盐翻故纸。乾坤一季两中秋，兄弟三人各千里。伯兄恍作期年别，夏口武昌几山水。季弟秋初辞母去，去日不堪重倒指。孔怀一念我既然，伯季念吾亦如此。天涯海角渺相望，蓬转萍浮无定止。古言秋月只愁人，人自关心何预此。阴晴圆缺岁复岁，离合悲欢固其理。何时当有二顷田，归卧云山漱清泚。烹茶煨栗对秋辉，老稚团栾相尔汝。此心烱烱明月知，一醉狂吟聊复尔。诗成乡梦透泉溪，人物山川亦良是。殷勤多谢桂花风，忽遣清香唤人起。"}