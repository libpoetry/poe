{"id":"1246172","title":"送骆起原之新城知县任","dynasty":"元末明初","author":"刘基","text":"忆在越王城，与子共翱翔。子实才俊一，举止安且详。温如春雪消，日照璆琳琅。一别二十年，尘沙翳玄黄。凄风拉梧桐，霜露摧筼筜。浮云变白黑，各在天一方。邂逅忽相逢，悲喜交肺肠。故情岂不怀，王事不敢遑。倏歘复为别，安得不慨慷。西江富文彦，其俗淳以良。念我别来久，怆悢增感伤。英英江梅花，皎皎晞晴旸。折以赠子行，侑之以短章。萱草亦巳生，鹤发在高堂。征鸿渐于逵，擢翮陵八荒。行将仪大廷，鹓凤参颉颃。陟遐必自迩，永矣莫相忘。"}