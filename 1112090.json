{"id":"1112090","title":"学舍直归晚霁三首","dynasty":"宋","author":"宋祁","text":"骤雨挫炎威，归轩广陌西。渠声流作瀑，日脚侧成霓。换锦龙媒埒，淹花燕子泥。比来巾角垫，李郭定相携。雨罢残阳在，风微酷暑收。馀昏淡云翳，聚沫泛河流。桃簟双纹展，盘瓜五色浮。潘郎最多感，庭树莫先秋。密雾披层宙，浓云霁四溟。乱流初漱玉，红日不藏萍。万叶张晴幄，千山卓翠屏。无烦事铙吹，蛙响自堪听。"}