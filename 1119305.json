{"id":"1119305","title":"题浯溪中兴颂二首","dynasty":"宋","author":"陈容","text":"银旗金甲渡巴西，灵武城楼已万几。一札祗闻元帅命，五笺合待使臣归。未闻请表更追表，且看黄衣换紫衣。天性非由人伪灭，何缘尚父结张妃。六等胜如诛独柳，二张纵活亦何颜。太师死后犹书法，水部刑章托颂间。最忆海青投乐器，绝怜甄济隐青山。中兴碑下奸臣惧，天道何尝不好还。"}