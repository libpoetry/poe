{"id":"836815","title":"相逢行，赠曾汝泉","dynasty":"清末民国初","author":"陈肇兴","text":"一年相逢不相识，幕府风高森列戟。虎皮坐对虎牙开，咫尺军门千里隔。一年相识不相逢，水中犬吠桃花浓。手叠彩笺入城去，白云望断山千重。今年逢公公不见，匆匆行李将移砚。空怜李、杜旧知名，谁道尹、邢还避面。从此世乱各东西，我走空山君鳌西；四围烽火音书渺，万叠峰峦狨鬼啼。狨啼鬼啸人踪断，杜老悲歌空自叹。底事因缘二字真，识君偏迟在多难。幽斋九月黄花开，君携襆被入山来；半生饥渴一朝慰，话长不觉鸡声催。明朝赠我诗四章，字字真珠带异香；昨日投我诗一册，语语缠绵兼悱恻。由来情至诗即工，芙蓉出水天然红；四年浪迹鹏海上，高歌往往来天风。而今干戈满平地，沧海横流何处避？与君同是沦落人，得君且拚十日醉。左手招徐福、右手揖仲连，狂呼黄鹤飞上天；摘列星，当酒钱。如何相逢遽相别，别时月圆今月缺；留君不住我心悲，望君不来我心结。心结心悲那可言，寄书聊复询寒暄。天涯别有相思处，月白风清两断魂。"}