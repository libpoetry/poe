{"id":"635443","title":"送伍秋农下山","dynasty":"明","author":"成鹫","text":"出家不舍田与里，住山不别城与市。长斋不断酒与荤，参禅不离妻与子。声闻现作居士身，青莲花发红尘里。双林傅老襄州庞，眼中之人谁得似。伟哉伍君非等閒，须髯苍苍修且美。手抱无弦入鼎湖，志在高山与流水。閒房借得木人居，僧来便问无生旨。我亦山中躲懒人，相逢大笑无彼此。团圞一日当三生，回首门闾频陟屺。乘兴能来乘兴归，怅别松閒书片纸。雨过西江水急流，指点归程无几几。朝辞高峡暮汾江，一路山光伴行李。同舟况有罗戒轩，正好从容谈性理。还家倘遇旧同游，为我将心报知己。别来饭食不如前，菜根打落当门齿。"}