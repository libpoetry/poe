{"id":"496880","title":"玉女摇仙佩 佳人","dynasty":"明","author":"俞彦","text":"凭谁般尔，倩若钩绳，琢就飞琼苕玉。月下当歌，风前凝盻，亦是每常妆束。别具才情处，但芳魂染惹，害人深酷。两相觑、幽襟密意，都是清矑、盻里含蓄。沾些子脂香。堪做人间，千祥百福。那许雒阳胜苑，太华神州，占断夭红柔绿。背面秋千，相思才诉，引起眉儿全蹙。疑道湘皋女。暂留得踪迹，尘寰芬郁。叹自古、逢权别怨，不禁回首、织乌忙续。从今愿，年年畅好斟醽醁。"}