{"id":"1123463","title":"逍遥咏","dynasty":"宋","author":"赵炅","text":"还元到即见真归，不是虚传羽化飞。大道勿将闲设用，精修别得便忘机。安排稳入龙宫内，变易终藏虎鼎威。豁达乾坤神妙理，逍遥铅汞共相依。鹤骨岩岩混世间，不侵寒暑似童颜。精神爽丽方干典，举步如飞思虑闲。起坐问他修鍊法，乱将词理勿交关。生来静却凡愚见，又说三仙有大还。停腾火候诘炎山，九转方能济世间。玉蕊花开真可爱，红炉鼎内境幽闲。人逢药就延长久，羽驾仙迎返少颜。尽在目前非是远，定知时日好登攀。泥丸本是命根宫，消息临时语话通。大道比来行气术，其馀效验藉阴功。物情之理皆清净，造化玄微事莫同。珍重此言深可意，腹中日运鼎花空。无名踪迹故难兴，智者消详冷似冰。廓落异端随日变，乖违法度受天惩。机关勿使招他谤，亮直温和自举升。好事相宗堪轨范，方言内外一般称。天生颜貌几何般，鹤骨餐霞厌俗观。赤水华池谁法则，白银为阙又堪看。来传音旨俱然混，位有尊卑勿异端。逆顺之中关理性，心田静外岂相干。灵草灵砂起自然，却将非外乱烹煎。黄牙成土堪名药，秋石为胎本是铅。乐道逢来忻且喜，周知体认更完全。阳施阴授宜消息，不识时人在眼前。逍遥我命在玄穹，鹤宿霞栖景致中。自得安宁兼养道，更将利益屏群雄。渊深引古知今用，劈斫区分尽可通。和畅五音从豁达，乾坤之内霭溟濛。巅峰一望不深潭，谁解缘情语话堪。暗室自开明日月，道心奇异老山庵。研穷妙理真消息，诫忌先贤让不贪。稽古尚为今法则，愚蒙太甚苦谈谈。千年福寿自由人，万象星罗仰在身。宝马不教龟鳖乳，嘉禾须问谷田神。根株种植华池内，药鼎煎催运火匀。混沌分来皆是道，二仪交感八方亲。非人口似泻汾河，此辈尘中有甚多。心恨貌恭无定止，舌誇端正乱乖讹。为官善政身荣禄，利剑休教石上磨。立待满盈船陷水，恶风从被海神拖。精详语议四门开，舒惨阳和意外裁。远见风尘思往事，无穷日月去还来。乐耶指趣归三体，周旋道理遍九垓。贤圣人天常法则，卿云岭上白皑皑。飞腾自在莫教赊，坎女离男共一家。无碍逍遥通智慧，将求利乐勿须誇。灵根就看和春雪，神室之中有绛砂。彼是彼非堪可重，常娥倚树笑唅呀。贪染犹来理不通，虚劳岁月面西东。从前自是凡心别，利益须归上帝功。洞府名高同景致，尘泥踪迹莫知空。去非但向铅中作，变化飞腾大道雄。达道真人见者稀，岂教容易等闲知。阴阳造化无非实，天地元精动合宜。功行三千须及物，还丹九转上升时。忙中岁月忙中遣，我本愚来性不移。栖心隐逸故非常，大约恒持要久长。清净好为皆是益，周旋理度审安详。法乾驭物须平稳，顺日成功自酌量。倏忽之间堪疋配，临时巧拙见圆方。香汤沐浴更斋清，运动形躯四体轻。魔鬼自然生怕怖，神魂必定转安宁。从无入有皆真实，去住何难妙最精。五行聚散归一体，灵源不用苦煎烹。一身独善欲何之，争及衣冠解抚绥。浮世浅情无限量，愚蒙自是不相规。直须凭仗分明说，语取灵源问得知。要觅洞中闲日月，除将济事谩非为。寻思道味咏吟哦，去住先贤有几何。性识无凝关要妙，浮沈依约不言多。但将子细分明说，犹恐闲非却被魔。救世比来心所愿，逍遥尽入扣玄歌。铅汞丹方不谩论，同归一体有玄门。刚柔产取黄牙树，远近先明赤水魂。化质昭然清日月，纵横无碍杳乾坤。龙吟虎啸真非是，雾散云飞似雨奔。"}