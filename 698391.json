{"id":"698391","title":"邯郸吕仙祠","dynasty":"明","author":"凌义渠","text":"我行邯郸道，意中何恍惚。艳事并雄图，经秋同一抺。强问道傍人，无言指空碧。眼前死复生，头上出还没。成功启将来，譬马驰一驿。菁华俄告尽，委掷等遗迹。余犹虱处裈，故与天机隔。小儿梦含桃，频向枕边觅。愚人耽秽浊，达士慕幽玄。浓淡各有适，未谢区中缘。非无得道者，妄想堕徽缠。尊或为世主，次不失宰官。试评云水趣，何如将相权。仓卒难置对，物情从所便。免俗聊为尔，寻仙亦偶然。"}