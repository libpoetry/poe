{"id":"688341","title":"次王顾二郡守联句韵八首客中聊以自遣","dynasty":"明","author":"江源","text":"乡思撩人酒破除，宦情于我复何如。百年声利红尘里，一枕邯郸晓梦馀。王谢衣冠身后土，韩彭勋业釜中鱼。世间宠辱浑闲事，消得庄生一卷书。豪气消磨客气除，今人曾不古人如。书生事业期韩范，市井交游叹耳馀。去晋便能轻爵禄，归吴端不为鲈鱼。寻常子史消长日，懒向人间索异书。诗癖中年苦不除，汉庭老吏我何如。匡庐夜月登临外，花鸟春风掇拾馀。船尾汲清煎建茗，渡头沽酒脍江鱼。狂吟长短三千首，灯下科头趁醉书。不用人前羡美除，长杨无赋老相如。三千客路青山外，五十光阴白发馀。度岭崄巇惭倦鸟，临池闲散爱游鱼。时行时止皆由命，羞向侯门觅荐书。马蹄南北又东西，满路春风绿草齐。濯足洞庭千里碧，振衣庐岳万山低。廉夫不惮贪泉饮，好鸟生憎恶木栖。我有龙泉时起舞，中宵应不为闻鸡。肃政堂前日欲西，争鸣双柏鸟声齐。几番骤雨打檐急，四面浓云压树低。楚水风烟新节序，粤山松桂旧依栖。拥襟正想罗浮伴，纸帐梅花梦后鸡。客馆青灯雨泻檐，无诗空坐笔慵拈。虾蟆乱跃还依草，蝙蝠交飞不碍帘。黄菊酒边思靖节，红尘堆里老江淹。浮名廿载成何事，年岁偏惊历尾添。无梅索叹懒巡檐，坐对名香手自拈。宾馆有鱼谁鼓铗，讼庭无吏即垂帘。形容惭老乡音在，岭峤偏长旅梦淹。问我客边何所乐，锦囊风月有诗添。"}