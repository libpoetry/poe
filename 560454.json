{"id":"560454","title":"赠陈德隆栽菊诗","dynasty":"明","author":"徐庸","text":"元方家住桃花坞，懒辟桃蹊营菊圃。手栽佳本四十馀，一一品题俱按谱。吴天九月生嫩寒，沆瀣露滴秋漙漙。瓮头泼醅酒新熟，玩赏设席招衣冠。黄如兼金白如玉，并蒂重台看不足。牡丹芍药称富贵，倾国倾城总粗俗。渊明解绶归园田，紫叶五亩饶风烟。高名传播有往昔，逸驾追扳无后先。白头我是南州叟，龙钟托在交亲友。樽前也学少年狂，鬓插芳枝笑开口。"}