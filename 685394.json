{"id":"685394","title":"寄陈文举四首","dynasty":"明","author":"贝琼","text":"凤皇台下犹为客，雪满头颅一病翁。却忆山人读书处，月轮夜照水晶宫。秀州西去湖州近，几处楼台罨画閒。借我钓鱼舟一叶，坐看七十二青山。金刀火齐元非物，但取乾坤与坎离。采药芙蕖凌弱水，三山何路觅安期。当年我欲医君癖，今日君应笑我狂。一曲云林天定许，野猿山鸟未能忘。"}