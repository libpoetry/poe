{"id":"1233302","title":"绝学无忧篇","dynasty":"元","author":"李道纯","text":"日用总玄玄，时人识未全。当推心上好，放下口头禅。法法非空法，传传是妄传。不曾修福始，焉能有祸先。不益便无损，不变岂能迁？不垢亦不净，无缺亦无圆。莫着嗔和喜，何愁迍与邅。不作善因果，那得恶因缘？不闻兴废事，名利不相牵。精粗无爱恶，妍丑不憎怜。不偿欢喜债，都无恩怨缠。打开人我网，跳出是非圈。清虚不好古，恬澹倦希贤。休思今世后，放下未生前。从他佛是佛，任伊仙是仙。既无尘俗累，何忧业火煎。有无俱不立，虚实任相连。都缘无取舍，自然无过愆。来去浑忘却，死生何预焉？居止无余欠，随处任方圆。饥来一碗饭，渴则半瓯泉。兴至自逍遣，困来且打眠。达者明此义，休寻天外天。见前赤洒洒，末后亮娟娟。"}