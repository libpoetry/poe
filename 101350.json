{"id":"101350","title":"送元晦·翩翩双黄鹤","dynasty":"宋代","author":"刘珙","text":"翩翩双黄鹤，结巢相因依。一为天风便，矫翮西北飞。岁华及晼晚，霜露侵征衣。此行亦良苦，千里以为期。堂上玄发亲，荣禄当及兹。人生会有役，不复情凄洏。徘徊都门道，欲语行且迟。念子抱孤桐，窈窕弦古词。清商奋逸响，激烈有余悲。不辞弹者劳，正恐知音稀。知音何足贵，我顾不可追。"}