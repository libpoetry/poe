{"id":"1252509","title":"八归 庚辰七夕，与卫立礼同用此调","dynasty":"元末明初","author":"邵亨贞","text":"凉欺羽扇，风生蕲竹，秋意渐满院落。商声又过梧桐井，还误剖瓜佳会，泛槎仙约。谩忆中庭儿女夜，几笑语、花楼欢乐。尚认得、织女桥边，半是旧乌鹤。何事明河影下，佳期如许，暗抱一襟离索。箭壶催梦，枕屏移恨，是青春行客。对良宵感旧，鬓发萧萧叹潘岳。阑干迥、翠帘休卷，待到更深，啼螀声又作。清蟾半露，惊乌三匝，城上漏水乍滴。微凉已透潇湘簟，还见小帘摇砌，淡灯垂壁。夜色迢迢人睡去，正想到、山阳吹笛。做弄得、客里文园，病后更无力。还是秋期过了，鸣蛩窗户，又对新诗相忆。片云天外，数峰江上，几误湘灵瑶瑟。叹流光过眼，宋玉多情共今夕。沧浪兴、扁舟客与，醉帽飘萧，亭皋清望极。"}