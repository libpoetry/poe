{"id":"466491","title":"洞仙歌二章 蛰堪兄命题《半梦庐填词图》","dynasty":"当代","author":"刘梦芙","text":"蕊珠灯畔，照冰弦凄抚，无限幽悰曲中诉。恍鹃啼花外，摇漾春魂，惊变徵、忽化龙吟风雨。斜街长续梦，天水迢迢，一点骚心接今古。九畹惜芳华，手种殷勤，怎禁得、鬓添霜缕。问尘世河清在何年，怅遍访高丘，雾迷神女。廿年弹指，记飞鸿传语，每恨烟沽隔云树。幸心光挹月，千里流辉，清夜里、两地相思频赋。人间秋又到，万绿凝霜，声咽哀蝉入弦柱。梦影碧山遥，劫换虫沙，悲藕孔、潜踪无处。但永祝苍苍佑君身，且惜取斜阳，满窗红妩。"}