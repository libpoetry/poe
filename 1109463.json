{"id":"1109463","title":"和傅侍郎鹿鸣宴韵二首","dynasty":"宋","author":"刘宰","text":"向来北固萃群英，可但江山擅美名。秀气中间空畚筑，斯文今日遇权衡。歌成白雪传新唱，帆饱西风趣去程。会体使君珍重意，不专车马羡桓荣。先生谠论在延英，早岁金瓯已覆名。自古正人羞枉尺，祇今公论有持衡。九重闻道将飞诏，一水何妨缓作程。莫笑田家去天远，春来野草亦敷荣。"}