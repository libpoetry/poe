{"id":"233269","title":"北山园山石形势卖盗夜半择其尤者窃去累日怀","dynasty":"宋代","author":"刘学箕","text":"素志薄利录，壮年荣林丘。种树疏间泉，凿沼开中洲。堤平水瀰漫，径绕竹净修。梅坞夜月乱，松罔晓风飂。犹以景象浅，欲广岩壑幽。叠石类奇品，置身将侣俦。磊块质伟诗，嵌空神琱锼。庐阜几上得，巫峰坐中求。每想云气嘘，遂觉烟練浮。曳杖日以乐，从怀吟无休。一朝失警巡，赤眉行盗谋。夜半负之去，公然从狗偷。检视所寇攘，嶙峋拔其尤。此情实难堪，遣命穷踪由。风声虽有闻，形势莫可搜。吁嗟世道降，人弗士行修。窃玦入志虑，攫金甘辈流。不念溺所習，意为前哲羞。今吾理自喻，委心任去留。甑堕虽不顾，壁归犹冀收。"}