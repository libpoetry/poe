{"id":"734601","title":"琉璃厂行","dynasty":"清","author":"劳之辨","text":"长安游冶兼佳丽，春日春风盛鸣曳。白雀争燃莲刹镫，青蛾竞访梳台髻。正阳门外闹元宵，金犊花骢意气骄。十里香尘迷锦幛，三更烟火走虹桥。繁华更属琉璃厂，五色云中黄赤壤。装得龙楼帝子居，烧成鸳瓦冬官掌。人工天巧让皇都，赛月光侔不夜珠。琥珀枕由脂作骨，琉璃钟是玉为肤。陶中变化多奇异，娱人能惬儿童意。觱篥吹来关塞声，葫芦现出鱼龙戏。官署前头作广场，鼎彝书画布成行。子卿善相君平卜，列肆垂帘一一忙。踏歌连臂无休歇，为趁兰镫并华月。玉漏频移纵胜游，金吾不禁因佳节。僦居两载厂门东，年去年来叹转蓬。君不见彩胜银幡仍似昨，春寒又起落梅风。"}