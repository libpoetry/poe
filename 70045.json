{"id":"70045","title":"锦堂春·试问修行","dynasty":"元代","author":"王哲","text":"试问修行，才登户牖，应是下手何如。便先令欢乐，於已开舒。待款款寻来，的当端正，意灭情祛。做嬉嬉坦荡，更认闲闲，闲里安居。从前一一细想，好搜玄揣妙，时复亲书。顿省悟，怡然超出，苦海迷衢。这番见真真那个，唯分明本有元初。却还旧处，返光回照，独证无馀。"}