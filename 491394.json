{"id":"491394","title":"题严氏东园","dynasty":"明","author":"刘崧","text":"里有严氏族，昔维孝友门。大厦连高云，江波下流奔。我识秘书孙，令质何温温。行年踰六帙，苍鬓雪不翻。冠裾肃其仪，恒以诚自存。族处三百年，清风望弥尊。燕游有别墅，近在城东园。永念昔贤居，乐此竹与萱。兹晨天气佳，风日丽崇轩。秩秩叙宾友，怡怡从弟昆。图画既罗列，醪醴亦满樽。至乐恒未央，世事焉足论。眷惟此流庆，宜尔但高言。群翁有述作，来者宜勿谖。"}