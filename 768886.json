{"id":"768886","title":"咏脚划船五排限江韵","dynasty":"清","author":"许传霈","text":"一叶飘然去，生涯老越江。歌来听踏踏，划去响跫跫。篷小惟容膝，舟轻漫立艭。凿开云影碎，踢破浪声淙。赶驿如驰马，奔波异走尨。前程弧箭疾，踞坐语言哤。随水无劳纤，临风不挂䉶。船头新设板，柁尾小开窗。港窄行犹阔，桥低过亦降。幻凫盘鸟道，画鹢集鱼矼。略试推移力，还成欸乃腔。青蚨囊换足，晚泊傍寒桩。"}