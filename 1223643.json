{"id":"1223643","title":"拟古次韵六首 其五","dynasty":"元","author":"安熙","text":"昆崙一何高，出此无穷河。遥遥何所往，不啻万里多。一意在朝东，日夕无停波。远游计不早，壮志成蹉跎。夫君不我顾，郁郁将如何？览物悟物变，端居阅年华。兴来展遐眺，缓步空山阿。四顾渺尘世，杉柏纷森罗。吾乐诚何极，忧子独长嗟。眷焉谁晤语，一笑空烟萝。"}