{"id":"1077874","title":"食蟹","dynasty":"宋","author":"李纲","text":"平生最爱梁溪居，溪头紫蟹几尺馀。持矛被甲意颇横，霜后直欲陵于菟。端然秉炬可攻取，束缚健者归庖厨。双螯如臂自可饱，满腹膏液凝红酥。每倾新酿为一醉，风味窃疑他所无。那知谪堕荒山里，乃有此物供臞儒。客云来自九江郡，分以饷我良勤渠。轮囷初喜入盘馔，郭索想见行泥涂。西风江岸芦苇枯，下田粳稻香且腴。朝魁把穟屡蜕壳，宜尔怪伟胸中都。内黄疏封何足道，左手相持真可娱。流膏斫雪快一嚼，不复怅望思东吴。"}