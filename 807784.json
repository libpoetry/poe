{"id":"807784","title":"沁园春  怀程昆崙","dynasty":"清","author":"陈维崧","text":"畴昔从公，上松寥山，观北府兵。正鱼龙蒸黑，魂魂海气，水云淰白，滚滚江声。采石乘潮，皖桐移镇，异代龚黄比大名。芦沟驿，恰飞书寄我，感念平生。一麾出守孤城。又重向咸阳道上行。叹地名祋祤，黄沙飒沓，天空盩厔，红树纵横。落照穷边，壮年薄宦，手板将迎岁月更。骊山顶，望并汾秋色，一片乡情。"}