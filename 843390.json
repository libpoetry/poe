{"id":"843390","title":"钱厚斋投诗赠梅二树次韵奉答","dynasty":"清末民国初","author":"俞明震","text":"连阴四海昏，一雪千山洁。冻鸦如我閒，朦胧戢双翼。故人赠双梅，高与冰檐接。锄根去泥滓，挂影补篱壁。春意破鸿濛，花气通山脉。心从冷处求，室有幽香入。灭尽少年迹，毋为烟景惑。窗寒一人晓，天空万花寂。皎然丘垤平，何处寻荆棘。避世全吾真，日醉孤山侧。"}