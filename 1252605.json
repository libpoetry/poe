{"id":"1252605","title":"张文学席上咏灯镜尘尾","dynasty":"元末明初","author":"徐贲","text":"曲屏启云母，华灯绘洛神。带新看剪绮，花明识镂银。光淡楹间月，烟融阁里春。红荧照多处，怜有按歌人。质镕藉金冶，托影待珠铅。藏将绣囊护，临向玉台悬。全明物自照，半掩体仍圆。应当频摩拂，谁得避媸妍。山䴥谁?尾，缤纷缦长缨。微拂尘应却，频挥风屡生。野性知慕洁，素手喜便轻。相将恒在握，逢人幸资评。"}