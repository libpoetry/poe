{"id":"701781","title":"次韵答郑凫溪二首","dynasty":"明","author":"黄衷","text":"捧履长辞圯上翁，邵窝遗我旧从容。且堪照眼春湖绿，未羡摇簪胜綵红。火树连城通狎客，土牛呈岁赛先农。把君昨日琼琚咏，恰是灯前笑语中。芳邻何幸接诗翁，鹤发酡颜总寿容。闲玩共怜山月白，狂游谁觉市尘红。台登优剧喧童稚，灶卧酤瓴笑老农。试向星桥回首望，一时佳气满寰中。"}