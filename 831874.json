{"id":"831874","title":"病中呈谢四先生","dynasty":"清末民国初","author":"林朝崧","text":"微疾系公忧，驰顾不待车。足明忘年交，亲切如一家。雨馀溪路险，苔滑石又斜。蹉跌出无心，衣履沾泥沙。入门笑语我，健步老已差。坐定施刀圭，霍然病顿瘥。先生悬葫芦，买药人如麻。女子识韩康，名满昆舍耶。屈驾肯相就，又屏驺从哗。自揣农家流，得此已光华。为我爱惜费，此念尤可嘉。顾兹一蹶惊，不啻我所加。平生相厚意，感愧欲自挝。我病动烦公，二事为根芽。烂肠因魔汤，伐性由烟花。悔过苦不早，祸发方号呀。自今立严戒，洗心归释迦。六淫无从染，免劳长者嗟。闻公好登山，矫捷追麇麚。此后愿自爱，脚力何自誇。竹兜以代步，请盐此溪涯。投诗永为好，聊用比木瓜。"}