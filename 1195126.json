{"id":"1195126","title":"戏高侍御七首","dynasty":"唐","author":"段成式","text":"百媚城中一个人，紫罗垂手见精神。青琴仙子长教示，自小来来号阿真。七尺发犹三角梳，玳牛独驾长檐车。曾城自有三青鸟，不要莲东双鲤鱼。花恨红腰柳妒眉，东邻墙短不曾窥。犹怜最小分瓜日，奈许迎春得藕时。自等腰身尺六强，两重危鬓尽钗长。欲熏罗荐嫌龙脑，须为寻求石叶香。别起青楼作几层，斜阳幔卷鹿卢绳。厌裁鱼子深红缬，泥觅蜻蜓浅碧绫。诈嫌嚼贝磨衣钝，私带男钱压鬓低。不独邯郸新嫁女，四枝鬟上插通犀。可羡罗敷自有失，愁中漫捋白髭须。豹钱骢子能擎举，兼著连乾许换无。"}