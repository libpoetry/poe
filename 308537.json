{"id":"308537","title":"霜叶飞·九日，读君特“断烟离绪”之句","dynasty":"清代","author":"陈洵","text":"倦琴孤绪。残蛩外，清游疏似花树。淡妆帘户易销魂，灯暗啼绡雨。慰寂寞、明珠翠羽。闲情惟有东篱古。怕旧宿芙蓉，冷眼缬、霜波误尽，别来缃素。无奈探菊逡巡，携壶漫伫。望极高处难赋。故山重问醉经人，日暮玄猿语。梦不著、新欢寸缕。佳辰长短从来去。向镜中、生涯淡，但忆歌前，笑声多处。"}