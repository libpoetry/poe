{"id":"1125730","title":"少虚用前韵见贻仍答二首","dynasty":"宋","author":"郭印","text":"别君岁月多，万事皆非昔。天昏惨暮云，愁绪繁堪织。岂期成东邻，日造芝兰室。吟哦戒骚奴，挥洒惊墨客。犹嫌小伎耳，宴坐学欺魄。人间倏流电，悟此真良策。堂堂少林老，我岂得其骨。君来叩两端，一笑非言默。超然反其真，游子归故宅。玄机傥未领，对面千山隔。象罔亦何心，珠还赤水北。圣贤勿云远，謦咳常在侧。倦游思林泉，归梦空昔昔。田无二顷良，何以充耕织。古来贵公子，气焰熏王室。家饶数百僮，门走三千客。志满衅日生，坐使天夺魄。我今安下僚，倖进无奇策。空怀爱主心，但欠封侯骨。跃金恐不祥，守道甘沈默。岷山高峨峨，其下可卜宅。地灵云物秀，似与尘凡隔。诛茅存晚计，好在西岩北。每逢风雨夜，念此空反侧。"}