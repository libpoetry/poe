{"id":"770225","title":"相知行","dynasty":"清","author":"林旭","text":"相如昔日家成都，四壁独具长物无。若非文君夜奔往，聘钱难借何论逋。郁林女儿生照井，青州公子识光景。明珠百斛不与宝，更退翾风作房老。书生穷薄不足道，化为鶗鴂啼芳草。黄金在手失娉婷，人生几见多财好。乐莫乐兮新相知，将新比故犹有疑。佳人一去岂再得，只有延年语可悲。"}