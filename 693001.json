{"id":"693001","title":"忠勤楼诸老夜直余时守省作诗寄之","dynasty":"明","author":"汪广洋","text":"西掖延秋爽，高楼倚太清。玉绳当坐转，银汉近人明。上相思经济，诸公任老成。不知前席夜，曾语及苍生。画省夜不寤，起行双树间。遥闻唳孤鹤，清响落空山。凉露徐徐下，秋云故故还。从来事幽览，颇与意相关。耿耿众星白，漫漫长夜寒。万方犹事武，一榻岂容安。零露沾琴席，高梧下井阑。永怀何以托，诗罢动猗兰。"}