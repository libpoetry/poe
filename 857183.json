{"id":"857183","title":"姚坚老见约偶成","dynasty":"宋","author":"王令","text":"初正布新和，馀腊争近候。升腾阳力微，恇怯老阴斗。江云荡空碧，疏雨沐清昼。林梢释冬枯，土蘖壮春簇。萎蕤风日舒，刻画山野秀。关关先春鸟，格磔弄晴咮。无人与调和，终日自嘲诟。唯君卜近适，过我许来就。迁延日屡蹉，叹惜月复彀。人生诚多故，世事那可究。惟当自推置，障绝俗虑寇。休闲倘能偷，疏懒当自宥。徒行苟惮劳，借马欲谁厩。清沽如定携，佳客可先购。勉之无使迟，梅萼已堪嗅。"}