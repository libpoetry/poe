{"id":"506957","title":"别仲子让归乡省母","dynasty":"明","author":"杨荣","text":"常闻七十古所稀，我今行年当此时。镜中朱颜已非昔，鬓边玄发半成丝。汝来官舍兹十载，定省晨昏恒不改。趍朝上马每亲扶，退直还家立相待。承颜养志希前修，要使吾心百不忧。抚摩弟妹恩爱厚，应对宾朋情谊周。家庭综理恊规矩，僮仆欢欣无间语。眼中尘俗不相关，干蛊承家应赖汝。今晨拜别还故乡，秪为慈亲在北堂。劬劳鞠育思报德，岂惮关河归路长。到家正是小春节，綵服登堂慰离别。乡园桑梓须敬恭，先陇松楸宜拜谒。兄弟惟敦手足情，闺门礼法在持循。睦宗恤众恒留念，敬老尊贤勿厌频。我家种德自先世，忠厚相传贵相继。还将经史细研精，莫遣箕裘业荒废。汝行日远思日深，去后平安多寄音。殷勤侍母有馀暇，重到京华慰我心。"}