{"id":"863017","title":"子楚煮雪水瀹团茶乃举陶翰林语以诗见戏不敢不酬","dynasty":"宋","author":"王洋","text":"平生何居士，一壑清江濆。达观真大士，独往乃声闻。我亦策蹇步，不甘子绝群。追逐到灭景，回视嗟纷纭。今朝玉府开，群仙剪瑶裙。迷空散天花，万叠屯寒云。赏心会两遂，百忧销一焚。双凤已鸣似，神椎抗孤军。更看阴沴尽，高檐挂晴曛。"}