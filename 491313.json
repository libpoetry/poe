{"id":"491313","title":"忆弟作","dynasty":"明","author":"刘崧","text":"永夜不能寐，披衣起彷徨。念我骨肉亲，三年辞故乡。故乡不得归，越绝虎与狼。婉娈抱弱子，远滞湘水傍。湘水自东来，不见征鸿翔。念昔遘难初，进退何仓皇。既兴悼亡叹，旋赋远游章。田园舍之去，秋草俱已荒。念子抱耿介，敝褐凋风霜。心危虑鲜舍，鬓落恐易苍。徒闻篇翰积，矧婴贫病伤。维时春泽敷，群卉各扬芳。翳我手足情，沦落天一方。载歌常棣篇，具迩固其常。逝言事堂构，庶以永乐康。毋徒事游衍，阔绝劳相望。"}