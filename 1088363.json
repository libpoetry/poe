{"id":"1088363","title":"分韵得眠意二字赋醉石简寂各一篇呈同游诸兄 其一 醉石","dynasty":"宋","author":"朱熹","text":"驱车何所适，往至秋云边。企彼涧中石，举觞酹飞泉。怀哉千载人，矫首辞世喧。凄凉义熙后，日醉向此眠。仰视但青冥，俯听惊潺湲。起坐三太息，涕泗如奔川。神驰北阙阴，思属东海壖。丹衷竟莫展，素节空复全。低徊万古情，恻怆颜公篇。为君结茅屋，岁暮当来还。"}