{"id":"779224","title":"念奴娇 和姜白石","dynasty":"清","author":"顾太清","text":"湖亭依旧，记从吾游者，二三仙侣。今日莲花开已遍，翠盖团团无数。荷露烹茶，碧筒吸酒，又听萧萧雨。远山遮尽，片云应是催句。欲暮白鹭成行，避人沙渚，拍拍冲天去。争忍西风容易落，怕见断烟寒浦。菰米随波，红衣堕露，花里谁能住。明灯双桨，笙歌一派归路。"}