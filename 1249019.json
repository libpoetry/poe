{"id":"1249019","title":"送郡知事李仲常还金华","dynasty":"元末明初","author":"王逢","text":"列郡歌岑晊，孤城颂李膺。文华仙掌露，人品玉壶冰。画本黄荃学，诗兼毕曜能。关河千里道，风雨十年灯。荐鹗知无忝，登龙贵早承。朔云低紫禁，东璧映青绫。郎署新帷幄，儒门古豆登。鼋梁初隐见，羽檄遂飞腾。军事诸曹服，元僚太守称。芙蓉秋独卧，骠骑日同兴。众仰宽民力，谁堪作帝肱。扫除尘澒洞，屏蔽雪侵陵。野戍销锋镝，田家罢棘矜。昆崙天柱正，宸极泰阶升。顾此心常切，多君兴远乘。崇桃红雾敛，丰草绿波增。喻蜀汉司马，归吴张季鹰。宦情轻比蜕，行色澹于僧。三洞金晶发，双溪白练澄。过家饶赏咏，来纸细缄縢。"}