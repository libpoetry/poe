{"id":"278044","title":"赋得白白江鱼入馔来","dynasty":"清代","author":"李振钧","text":"飘然有客出成都，直下湘江奉母趋。綵鹢翻红飞画桨，珍鱼跳白入行厨。斜量印颊如横剑，细数文鳞欲缀珠。玉尺乍抛牵翠荇，银刀才剖藉青蒲。鲜分池面羹原活，滑忆波心脂更腴。贯柳犹怜霜泼剌，隔花谁荐雪肌肤。海东远借垂竿手，堂上新挥斫脍图。汲向涌泉应不俟，盛来截竹更何须。曾经丙穴加餐劝，又进辰馐舞綵娱。纵壑文章推旧族，卧冰家世溯前谟。庭县政况能苏辙，带佩官还说绾符。买自沙头逢亥日，烹传舵尾付丁奴。莫教画板愚群獭，讵类铜盘幻一驴。楚竹初然炊晓馔，蜀胶佐饷醉朝餔。晴潭冻解供蔬笥，晚市烟寒绕荻芦。游或武昌闲咏马，携将赤壁漫从苏。秋风莼菜系归思，春水桃花问钓徒。练影双双疑素结，锦鳞六六讶琼铺。溉鬵诗卷常怀尔，弹铗歌声孰慰吾。他日南湖相忆处，可凭溪友达书无。"}