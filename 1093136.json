{"id":"1093136","title":"次韵抱朴君同紫芝见过","dynasty":"宋","author":"韩淲","text":"春来得新语，胜食斋房芝。舌本久已强，便觉此意随。三咽元和津，髣髴疑管窥。是事夫如何，今古诚一时。起搔种种发，抖擞酬酢之。楼西万山横，其中真吾诗。试断取一二，惨惨天四垂。谁云泌之水，而可以乐饥。但愿且吃饭，底用谈所知。彼哉长物尔，徒败人佳思。"}