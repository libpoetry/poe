{"id":"135197","title":"送伯舅汪运干","dynasty":"宋代","author":"楼钥","text":"人生自古悲别离，别离今日何足悲。试问今日行者谁，鄞江名族真男儿。虬须燕颔躯十围，凛凛端有熊豹姿。毅然刚立不怒威，笑视鼠辈何脂韦。州县小试囊中锥，政绩今在众口碑。姓名通籍黄金闺，便汎王俭红莲池。平时幕府多素尸，坐縻公粟遨以嬉。只今方当多事时，正要名士同驱驰。森森百万虎与貔，荷戈分驻淮东西。两淮千里双使麾，幕中僚吏皆擢犀。惟公婉画明蓍龟，辩如悬河不可堤。胸中武库深难窥，决策固有堂上奇。朔风吹空黄草齐，正恐秋高胡马肥。万人相顾目睽睽，见公此去多腹非。公独襆被行不疑，单车西去征马嘶。平生气概冲虹霓，恨无尺箠笞羌夷。方今天相中兴期，黠虏戴头来边陲。愿公速蹈功名机，匈奴不灭何家为。出门千里何足辞，但愿满引金屈卮。"}