{"id":"710937","title":"哭家文烈","dynasty":"明末清初","author":"张穆","text":"昔当壮年万事轻，身骑快马横东城。与兄意气作兄弟，立身每励为人英。世悲叔季各出处，嘉尔献策名峥嵘。文采风流曲江旧，墨沈翻浪如长鲸。一朝群鼠折地轴，两京失陷无完城。身馀黄冠返故里，揭竿斩木随死生。只手独出建旗鼓，虎豹复集如雷轰。呼天饮血誓报国，转战千里无援兵。层城复合得市众，未睹大敌先呼惊。阵移不复淝水固，日暮犹闻钲鼓声。"}