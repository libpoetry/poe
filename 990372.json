{"id":"990372","title":"季直经干喜得三白次师绎韵见饷走笔奉和","dynasty":"宋","author":"曹彦约","text":"三农一命如纸薄，已定盖藏犹不乐。年来悭雪意如何，抟空岁事堪隃度。新誇两白已呈祥，数日天工还作恶。栽培玉屑界琼田，指顾同云藏碧落。万象改容龙战野，满船空载鱼纵壑。诗才唤起金闺人，坡上传香梅缀萼。明当改选岁又稔，扬州骑得缠腰鹤。家有灵光独岿然，事感鸰原惊已昨。岂无他人和者寡，不有阿咸几落寞。关心不见九华楼，旧游莫叹登云阁。与我新诗字字奇，珠玉盈怀分陆橐。"}