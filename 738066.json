{"id":"738066","title":"昌江夜泛过玉笋峰","dynasty":"清","author":"唐英","text":"浮梁西去昌江隈，两拳岌立江天开。造物直自鸿濛辟，神工鬼斧惊奇材。削出芙蓉双蓓蕾，棱收皱隐凝崔嵬。女娲失手落江浒，嶙嶒激取蛟龙怒。几番欲攫夜光珠，矶磹霹雳随风雨。青山碧树同春秋，朗月明星照今古。今古春秋亿万年，峣峣玉柱撑空天。三百六十滩水恶，狂澜到此流涓涓。玉山不颓清流在，米家长揖徒成颠。莫将嵩岱藐拳石，海田纵变无移迁。"}