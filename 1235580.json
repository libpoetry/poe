{"id":"1235580","title":"次饶介之述怀佳作","dynasty":"元","author":"成廷圭","text":"读书不致卿相事，生计或与樵渔同。杜门真是守株者，傍人过呼居童翁。今晨把镜野服好，有月无酒山瓢空。绿阴满地鸟声罢，向日独有葵花红。千古万古道理大，海内海外车书同。青山看世等过客，白发催人吾已翁。干戈三载道路断，斤斧一朝林野空。西轩拭泪付长叹，怅望夕阳天际红。"}