{"id":"1119843","title":"端友以桂浆两樽见惠赋诗六首","dynasty":"宋","author":"陈渊","text":"白衣挈榼踵吾门，颇说双泉更有兄。洗盏为君开醉色，不知人世有王闳。秋水无声泻玉觥，镜奁初启净无尘。未将滋味誇殊胜，已觉风神最恼人。浊者为贤圣是清，古人无复论甘辛。因观表里如冰玉，始信荀杨未尽醇。鼠窃跳梁十里间，数杯中夜得安眠。千艘雷动人方扰，一榻山颓我自仙。饷我两樽才斗许，客来索饮不论升。明朝此物岂易得，纵有市酤宁独醒。投辖谁云有祖风，啜醨难与贵人同。竹林若许供鸡黍，助我醇醪幸少丰。"}