{"id":"653577","title":"题淇澳晚节诗册寿王瑞之十二韵","dynasty":"明","author":"张宁","text":"星纪初周岁，风烟欲暮秋。乾坤元并育，人物故同流。汗简功仍在，纶竿志未投。诗堪通比兴，居可事藏修。不断平安报，终无代谢忧。自招三径友，独迈七贤游。樗栎材非偶，冈陵寿可侔。椿阴交嶰谷，桂馥逗湘洲。凤实金花结，龙孙锦箨抽。园红低托荫，涧翠郁添稠。老节俄生肘，清标直到头。凭诗吴下颂，笺入卫风收。"}