{"id":"1082918","title":"梦仙谣","dynasty":"宋","author":"欧阳澈","text":"寥阳洞口风烟好，枯木槎牙撑云岛。重重金锁绕婵娟，满地落花常不扫。萧郎闻说已乘鸾，空馀九转烧丹灶。烟霞截断绝非尘，凡夫踪迹无由到。高阳有客携佳侣，访异寻幽豁襟抱。琼楼饮散恣欢游，误入蓬壶如梦觉。云关初叩閒无人，松梢鹤唳如惊报。须臾奓户迎者谁，吴宫女儿面凝脂。指点兰堂篆烟袅，珠箔玲珑窣地垂。高擎翠袖轻轻捲，半露妖娆素莲脸。嫣然一笑启檀唇，唤我跻堂语声软。相随环坐一轩秋，旋列杯盘供雅宴。倚风仙蕊似有情，竞吐芳苞喷香远。朝云一段下阳台，绰约标容尘世鲜。黛眉轻拂远山青，明眸斜盼秋波剪。兰柔柳弱不禁风，睡起芙蓉香体颤。樱桃缓启歌贯珠，夕阳花外流莺啭。曲终低语愈含情，自诉芳心犹未展。苞藏惟恐泄真香，寻常娇怯羞莺燕。为怜坐客俱多才，拚羞试许求相见。嫣然若有惜花情，愿丐锦章镌琬琰。温柔惠性已无双，更听斯言真绝艳。放怀卷白不暂停，酷嫌鹦鹉杯中浅。醉玉颓山卧绮窗，秋水一床凝角簟。悠飏好梦入巫峰，泄泄融融兴正浓。蘧然惊觉一何有，点缀馀霞散眼封。依约馀香虽满袂，行云缥缈已无踪。壶中天地古来有，默想风物遥应同。我闻刘阮曾迷路，武陵邂逅如花女。灵丹咀嚼顿轻身，脱洗红尘已仙去。又闻仙去有萧防，曾耦双成饮玉浆。一朝误入华阳洞，于飞终许学鸾凰。仙凡异境无凭据，每笑前闻但虚语。岂意亲逢事偶符，始信人间有奇遇。归来灯火欲黄昏，隐几无聊暗追慕。濡毫试作梦仙谣，端欲梦魂重默愬。"}