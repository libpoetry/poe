{"id":"688105","title":"雪窗画兰四绝","dynasty":"明","author":"朱朴","text":"雪窗学兰如学禅，墨君生意自天然。百年纸上看图画，彷佛幽香起麝烟。苍苔白石蔽芳丛，湛露幽香湿翠蓬。自古佳人老空谷，不须零落怨春风。一从尼父罢弦琴，寂寞哀音直至今。留得杏花坛上谱，后人传指不传心。白云黄叶满山家，又见光风转蕙花。不用薰炉爇沈水，一帘香霭读楞伽。"}