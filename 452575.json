{"id":"452575","title":"壶中天 登灵隐寺藏经阁","dynasty":"当代","author":"钱之江","text":"化城极目，正风烟无尽，灵山高卓。直向浮云生羽翼，来听暮潮襄岳。贝叶传经，金沙聚塔，缥缈闻天铎。登台弹指，一声春意萧索。谁信杖锡重来，浑然不记，石上三生诺。惟有到门春涧水，太古泠泠鸣壑。鹫岭猿哀，支公鹤老，欲去田衣薄。忘言凝伫，静中花雨吹落。"}