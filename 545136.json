{"id":"545136","title":"冬日同喻水部赵观察赵徐章叶郭郑六孝廉赵唐童范四文学游灵洞山房十首 新洞或以飞龙名之余谓弗善与邦相谋更他名洞中最胜者苍壁陡立飞泉数十道回旋直下邦相击节目余曰水帘哉余因为更赋二首洞虽晚出故不谓不遇也 其九","dynasty":"明","author":"胡应麟","text":"绝磴千盘下翠微，遥惊瀑色挂丹扉。淋漓恍堕鲛人窟，灿烂全窥织女机。天远玉绳浮帝座，地寒珠箔护仙衣。庐山谷畔寻常见，得似灵源洞底飞。"}