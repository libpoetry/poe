{"id":"565847","title":"悼张氏二孝廉歌一首","dynasty":"明","author":"黄省曾","text":"谢庭双玉树，呼为连城宝。家授匡衡诗，青春弄缃缟。结志成云虹，抽毫尽芳藻。世上龌龊儒，立谈皆挫倒。我梦吐凤凰，著书卧蓬葆。闭关寡交游，藜藿未尝饱。丈夫揽辔天下清，区区一室安足扫。两贤通家独相念，绿竹萧斋过论讨。伯氏昂藏千丈松，仲也温如明月皎。初览章华骇边让，每读灵光羡文考。何意清庙材，忽然随秋草。吁嗟人年本蜉蜉，楚楚衣裳空自保。古来彭聃久灰土，眼前富贵行枯槁。惟伤二壁一时碎，为歌哭我平生好。"}