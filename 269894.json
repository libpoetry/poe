{"id":"269894","title":"杜韦娘·据乐府雅词，次宋人韵","dynasty":"现代","author":"吴湖帆","text":"春风吹面，新鳞宿雨红成晕。恁金猊、闲拨沈烟喷。怅镜里、佳期难近。想箫凤韵婉，帷鸳梦好，挼花惯舍迷香阵。枉教人、倦眼常青，离愁不尽。怀绮思容忍。盟心旧约，屡悔浑无准。试检点、当日多情恨。纵转断、回肠萦寸。伫行云冉冉，归鸿渺渺，怎得便许传芳信。尽刘郎去远，还向天台重问。"}