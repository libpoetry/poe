{"id":"107018","title":"寒士吟·小贪咂蚊蝇","dynasty":"元代","author":"方回","text":"小贪咂蚊蝇，大贪噬豺狼。此类殊不少，毒虐纷披猖。独彼寒士者，自身无衣裳。唧唧如蟋蟀，与人忧雪霜。平生谨绳墨，丝铢较词章。寒士苟无命，低垂困名场。风尘一以起，盗贼腰金章。寒士但忍饿，颜色无晶光。豹胎紫驼峰，不到寒士肠。斧碪斫将相，寒士亦不忙。"}