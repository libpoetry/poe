{"id":"1248660","title":"上乐","dynasty":"元末明初","author":"陈基","text":"夕次泰州郭，朝行上乐里。密雨洒蒹葭，秋风落菰米。颇闻承平际，鱼盐贱如水。箫鼓乐丛祠，讴歌动成市。中原正格斗，击柝闻四鄙。官道日榛芜，生人等蝼蚁。依依烟际舟，两两舟中子。来往卖鱼虾，出入官军里。生长离乱间，不识纨与绮。失喜见王师，被服多华靡。买物不论钱，仆仆更拜起。何当罢战伐，万国收戎垒。山河归带砺，车书复大轨。有地尽蚕桑，无人不冠履。腐儒亦何需，归山守松梓。击壤尽馀年，此乐无穷已。"}