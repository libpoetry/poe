{"id":"118530","title":"春旱·旧俸存无几","dynasty":"宋代","author":"苏辙","text":"旧俸存无几，生齿日益多。敝庐虽粗完，空廪无麦禾。首种二顷田，奈此春旱何。谁能持只鸡，一酹邢山阿。饥寒谁相念，幸龙未见呵。去年投虎头，叩门用干戈。邂逅一尺雨，岂复阴阳和。幽明初不隔，诚意岂在多。恻然上通天，矧此一盘涡。云兴雨随至，父老行且歌。"}