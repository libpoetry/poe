{"id":"843826","title":"拟小游仙 其五","dynasty":"清末民国初","author":"许南英","text":"御风夜夜驾云軿，偶向桃花洞口停。忽被蕊珠仙子笑，玉京忽现少微星。听罢霓裳醉广寒，青天碧海夜漫漫。嫦娥果有真灵药，乞与人间返少丹。随人信口自雌黄，自在华胥梦一场。巫峡雨云朝忽暮，何曾有梦到襄王。忘情未到忘情天，究是凡夫不是仙。纵不著魔应自笑，此情种在廿年前。"}