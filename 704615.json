{"id":"704615","title":"花朝梁木公招待家大人同欧子建赵裕子戴安仲邝湛若诸公社集诃林千佛塔赋","dynasty":"明","author":"黎遂球","text":"剩有黄金布柳芽，空门春事兴偏加。斋逢社日难除酒，梦破佳晨便趁花。四海诗名谁敌国，十年交道只通家。披香坐遍虞园地，几度相随类彩霞。塔影亭亭落砚田，挥豪看似共耕烟。一千佛像同高会，九十春光已半边。纵饮莫营身外物，片言皆种舌根莲。禅门衣钵诗人派，此处从来共可传。"}