{"id":"431820","title":"前诗意犹未尽再赋四首","dynasty":"近现代","author":"孙保圻","text":"蛾拂明灯竟自煎，枉将钗股拔尊前。霞骈一去无消息，风烛孤摇更可怜。紫玉化烟成隔世，黄金然桂惜流年。芳馨何处闻骚怨，翡翠衾寒怅独眠。入时眉黛斗丰姿，撒手人天悔已迟。裙皱留仙嗤赵姊，袜尘赋艳感陈思。六张五角终疑梦，一抹双心又费词。凄绝春江花月夜，泪痕狼藉湿胭脂。村围杨柳起秋声，来自青山玄碧城。欲话因缘防误我，若论放诞那如卿。非烟非雾知何夕，为雨为云老此生。底事芳踪惊妒眼，独留一剑答深情。意外欢娱意外愁，飞轮脱辐断绸缪。双眸愧识金银气，一面难消粉黛羞。未必佳人皆薄命，浪传夫婿可封侯。蓬莱别有游仙路，乱箭沉沉碧汉秋。"}