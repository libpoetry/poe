{"id":"1049788","title":"将至江夏先寄太守李学士","dynasty":"宋","author":"郭祥正","text":"二月发姑熟，三月到浔阳。闻君解缆才五日，骥尾难追空断肠。十年前作浔阳吏，老狡相逢犹引避。中丞孤愤已沈泉，时事愈新谁敢议。欲吐哀音写心曲，濛澒江声摇地轴。横琴静夜按金徽，泛到商弦断还续。忧能损气须忘忧，移船渐近黄鹤楼。楼前芳草渍烟碧，君今贤过奇章侯。试询乐部谁工笛，曹王旧曲何人识。水中龙应云不飞，月华正在江心白。满倾绿酒浓如油，为君吞却鹦鹉洲。开帆快意出天外，可惜碍断长江流。"}