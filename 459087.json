{"id":"459087","title":"平江长寿镇银杏歌。六月七日","dynasty":"当代","author":"卢青山","text":"平仲之木在长寿，古干挺拔何嵚崎。咨嗟仰首不见叶，但与碧落碧相齐。居人久住忘有日，夏雨冬雪其谁知。少年竹马绕树走，老去坟墓在树欹。扣树而歌倚树息，苍鳞蟠根安足奇。尿溺加身久已惯，刀洞其骨斧其皮。我来低首询以往，百岁之翁瞢无词。上祖传遭电雷击，数代无人见断枝。出门相看行相绕，未闻灵异呵护持。我知此物古遗孑，猿未直立彼已岿。洪水猛兽不能害，此非灵异灵者谁。茹毛饮血当亲见，欲问沧桑幸勿辞：盘古女娲何渺渺，天地吾人孰造斯？衣冠行住日以新，思想意识能密移？殚智竭力丰物质，口体所营将唯兹？后土閟盖无尽藏，穷挖苦掘有涸时？挥戈怒与自然战，人竟胜天天胜之？自然为敌为我母，枭獍所向母安施？自求生存抑掘墓？高速发展得耶违？愈文明时愈堕落，人类毕竟欲何之？古貌深怀默如石，树老不参通禅机。谓天盖高地盖厚，远弗能届久莫追。人类代谢不一瞬，我况人中一孤畸。四顾茫然空宇宙，鬓忽已白泪淋漓。更有一语鲠不出，强一吐之心肝摧：人类之前有人未？彼何所状何所为？以何得生何以灭？今人灭后谁来栖？"}