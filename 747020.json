{"id":"747020","title":"题汤海秋仪部浮丘阁诗集","dynasty":"清","author":"潘德舆","text":"泥尘没踝门巷窄，兴来拓此为八极。三杯俯仰天地清，一卷苍凉鬼神入。疾如风雨喧灵湫，太阴黑蜧升云头。雷公合沓伐天鼓，木怪潜匿山精愁。静如寒江转孤月，浩漫珠光摇贝阙。危矶扼水水忽怒，一线惊涛百回折。煌煌京洛开朱门，蹇驴破帽多才人。孤寒奇愤塞胸臆，欲假君笔喷酸辛。君方少壮拥章绶，容台礼乐供讨论。悲歌击剑问何事，但贵雅拜仪温文。朱镫三复奋起舞，知君感激为万古。诗坛大义久颓堕，健者今生必韩杜。眼含双泪怀庭闱，手剔群家奉邹鲁。浮学郎署士有命，何肯修容媚公府。镫不煜煜雄鸡鸣，我剑在壁亦有声。无君才笔合草莽，爱君笃诚如弟兄。我不愿君烟霞气，浮丘老仙真把袂。亦不愿君山水痴，桃花江上弄泉石。巨儒吐辞如洪钟，要铸宝鼎铭殊功。后生读史记名姓，不在区区文苑中。"}