{"id":"1252959","title":"次韵和石末公悲红树二首","dynasty":"元末明初","author":"刘基","text":"乾坤何处非王土，稂莠谁令满大田。未扫绿林千嶂里，还看红树九秋前。吴宫露冷蝉何在，汉苑风悲鹤自怜。却羡鲁阳功德盛，挥戈回日至今传。霜与秋林作锦帏，一朝霜重却全稀。坐看绝艳成尘土，应悟浮华是祸机。惊鹊月明难自定，穷猿岁暮欲何归。犹怜有客期欢赏，太息斯须志愿违。"}