{"id":"1209166","title":"严景安壁上尽松次韵","dynasty":"元","author":"张仲深","text":"天风吹雨来沧溟，霹雳下震龙盲惊。巨灵怒拔千兔秃，老龙蜕此槎牙形。致身自合倚绝壁，底向虚堂寄灵迹。龙香搅翠秋淋漓，老干摩空天咫尺。当年触石誇共工，天柱夜折嵩高中。大材不作栋梁用，秪恐斤斧终难容。遂令根盘多错节，安得吴刀秋斸月。会须斩伐登庙堂，留取君家壁如雪。"}