{"id":"1237549","title":"触石坠马卧病蒙恩予告先至上京寄溉之学士敬仲参书二首","dynasty":"元","author":"虞集","text":"翠幄临都尚驻郊，言瞻龙漠度前茅。雨馀草气千原合，日下云章五色交。给札修辞持玉笔，赐羹充腹出珍庖。白头感遇知何补，阿阁清严栖凤巢。趋召颠隮叹目昏，旋闻予告荷深恩。药颁西域千金剂，酒赐初筵九酝尊。默忆旧书忘昼永，行吟冷署觉春温。摩挲素壁光于雪，思得参书写树根。"}