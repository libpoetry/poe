{"id":"811288","title":"赠沈絜斋观察世丈","dynasty":"清","author":"丘逢甲","text":"浙江潮与粤江通，豸节新移岭海东。百咏鸳湖裁玉局，一篇鳄渚谶文公。身符舆颂民怀德，家宝楹书帝念忠。中外卅年扬历久，海滨今始遇春风。崧云岱雨峨眉月，吟遍天涯宦辙长。逾岭官仍观察使，能诗人本水曹郎。西园芝盖成新咏，东阁梅花忆旧香。我愧少陵同部客，天南闲弄海珠光。"}