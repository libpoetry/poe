{"id":"592435","title":"送黄表弟希尹贰守温州","dynasty":"明","author":"欧大任","text":"南海衣冠盛，名家江夏香。弱龄推隽乂，讲业揖宫墙。吾道占昌运，君才早擅场。逸群看骏奋，仪羽倏鸿翔。制锦吴淞上，徵轺汉署旁。留曹经制吏，分省度支郎。江左贤声籍，滇南宪令张。参藩仍此地，得罪去何乡。别我思燕蓟，逢人询庙廊。淮醝迁客远，海月使君狂。忽喜青毡至，新惊白发长。璚花春共醉，画舸夜相将。展骥催行色，鸣驺借宠光。量移蒙圣主，容纳赖先皇。出入酬恩日，周旋缀末行。永嘉诸郡最，雁荡万山苍。佐守开铃阁，题诗宴射堂。词人谁继谢，良牧夙称黄。遥指东瓯驿，犹瞻北固樯。懿亲难判袂，薄宦易殊方。晚泊多闻雁，秋征半带霜。他年携手地，何处忆维扬。"}