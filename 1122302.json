{"id":"1122302","title":"丙辰冬和乐魁声道四诗","dynasty":"宋","author":"姚勉","text":"兰芷怀思未敢言，美芹良欲献君尊。八珍侧畔堪容得，虎豹狺狺踞九阍。白柄长镵晓入山，欲寻黄独驻君颜。云深路晦东风雨，惆怅空携竹笥还。龙堂鱼屋怅君归，桂楫荃桡盖九芝。望断碧云天愈远，美人南浦竟安之。时节惊人欲折心，空阶片叶又秋侵。燕归鵙止浑閒事，只恐山寒雨雪深。"}