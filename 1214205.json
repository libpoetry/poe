{"id":"1214205","title":"呈赵子昂学士","dynasty":"元","author":"周权","text":"篷莱仙人似松雪，曾向天潢溯银阙。天孙为制紫绮裘，五色云边佩明月。近闻承诏白玉堂，词头夜夜风雨忙。一挥九制夜未艾，金莲分赐宫壶香。淋漓妙墨蛟螭走，世有钟王皆敛手。偶然醉帖落人间，只字珍藏抵琼玖。我家浙水苍山东，闭门偃卧甘诗穷。瓣香未展师道敬，携琴暂出杉萝中。问公何日作霖雨，只把文章事明主。愿恢斯道泽斯民，奕奕光华照千古。"}