{"id":"192094","title":"问赵有方乞琴","dynasty":"宋代","author":"李石","text":"公子年时尚奇伟，大剑横腰发冲起。自言学道晚有得，心静无波古潭水。平戎万卷喑不吐，蟠向胸中作宫徵。眼明惯识峄阳材，手制教成古绿绮。人生会费几两屐，巧处才容一张纸。许多黑瘦肯忍饥，枵腹悲鸣聒人耳。公子公子赠我来，明珠白璧遭沉埋。我家老马解仰秣，渠家煮鹤充枯柴。"}