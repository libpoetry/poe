{"id":"722138","title":"奉答汪于鼎赠予六十岁之作","dynasty":"明末清初","author":"屈大均","text":"白头频得故人怜，惠寄诗歌祝大年。莱子妻存难作相，苏耽母在不登仙。六旬有耳师尼父，八十无心待渭川。生日劬劳空涕泪，未知何以报穹天。墨香分惠小郎宜，未学犹惭最老师。蝴蝶岂应称凤子，螺蛳那得号珠儿。九旬玉杖争扶日，两代斑衣赛舞时。但使闺庭多乐事，浮云富贵不须期。岭海相期又十霜，无因笑语郁川阳。玉勾自可分兄弟，姑射何须应帝王。瀑里云门三洞小，谼中石笋一天长。何时邂逅虬山麓，并坐谈经花满床。"}