{"id":"703003","title":"听琴联句赠允恭二尹","dynasty":"明","author":"谢迁","text":"载鼓瑶琴见故情，相逢青眼倍分明。采芳正忆猗兰远，感旧尤怜别鹤清。流水高山千古意，玉壶冰壑一乡评。杏庄重结新莲社，岁晚频过不负盟。湖亭清昼水云深，风月幽怀托素琴。思远忽惊秋雁过，调高真讶海龙吟。红尘蚤识焦桐尾，皓首重闻大雅音。短句赠君惭白雪，悠然坐对碧山岑。"}