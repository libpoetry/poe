{"id":"694330","title":"病中写怀","dynasty":"明","author":"陈献章","text":"世间贤智皆青琐，海上田家只白云。多病一生长傍母，孤臣万死敢忘君。诸公莫要连章说，先帝曾将短疏闻。何处拥旌来劝驾，买羊沽酒惜殷勤。总为功名欺白发，不将富贵薄秋云。虽然久病无官况，每拜名香祝圣君。九十萱亲谁待老，几茎竹主话空闻。定山何处无来耗，惹得江门梦寐勤。"}