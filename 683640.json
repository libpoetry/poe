{"id":"683640","title":"弇园杂咏四十三首 清凉界","dynasty":"明","author":"王世贞","text":"步屧修竹林，银桥佛庐净。洒然忽清凉，是境还非境。花气无不薰，偏与红妆娆。夜分乍解衣，宛是收香鸟。不可无此君，种得百千个。试与较风流，此君可无我。下有在藻鱼，上有啅花雀。历历如镜中，时时与心约。谢庭凡几树，羯末与封胡。何似琅琊邸，亭亭玉十株。纵呼误游磴，胜事无不真。惟嫌入山客，唤作出山人。李白媚杨白，浪夸春雪香。除却江家女，谁花可得当。客但憩此亭，饱看山色足。若更入山深，宁知真面目。镜收远近观，毂绾往来路。至此即命觞，徘徊不忍度。峰势若簪云，云根何太低。记得文登路，如绵衬马蹄。五夜钟欲残，群星堕如雨。化为濑中石，欲飞不得去。澄澄一泓水，那得吐光怪。山人七寸钵，尚有神龙在。商山千年菌，一朝化为石。莫令鲍靓过，截作中时食。茅山陶隐居，自爱山云白。莫言难赠君，于今已成石。轮囷一片峰，宛如黑云吐。犹疑肤寸合，解作人间雨。阴森石欲搏，曲跃津难渡。欲留不敢留，一去一回顾。青虹下饮水，徘徊不能去。为我作石梁，遂得天台路。青虬在其上，雌霓甘为下。游者虽异途，阴晴不相舍。契此不弥勒，此像非契此。许大须弥山，收置一囊里。我非汉庄光，钓矶满苍藓。虽有种鱼经，生来不开卷。春寒不成出，小出坐此屋。不知天工巧，树树雕成玉。宛宛欲沈波，憔悴抑其首。可怜望夫心，却作秋胡妇。一夜中弇雷，率然穿作峡。蜿蜒诘曲中，时时露鳞甲。天公幻天骨，自然吐奇秀。宁如宋人叶，三年雕始就。窈窕如不穷，芊眠足余趣。岂必有云归，自是归云处。止水清可掬，居然媚其涧。吾有万斛珠，漱令夜光现。隔崦千叶桃，清芬袭人鼻。更许墙头醪，不妨便成醉。直对缥缈楼，迭玉映晶洁。诵得少陵诗，窗含西岭雪。夜半海潮音，松风窍天籁。我亦从中证，非惟观自在。三弇此三夏，三产三秀草。吾亦有三儿，宁馨似芝好。壶公楼不开，于此待呼钥。长房少须臾，终享尘外乐。亭前有两径，俱取弇山右。处处饶胜奇，谁能双举肘。大似百衲僧，却顾僧雏语。其语了不闻，低头似相许。偶然白云至，辉辉两相向。下有暗泉流，呼作云根嶂。西弇石渐顽，此梁独玢碧。近取修竹荫，远借高天色。少女怯危津，徘徊不敢度。急唤阿?来，还寻旧时路。醉客插花归，一步一惜别。不尽眼底奇，归从细君说。世尊莲正青，远公莲自白。尔向青白间，别作天水碧。清漪感苹末，悠然自成文。得月稍绮丽，含霞太缤纷。百步响屧廊，步步有山看。临当出门去，犹复凭阑干。浙浙万瓦敲，沉沉一壶醉。窗里玉山颓，窗外玉山至。甲帐挂流苏，人道春云热。梅花一纸寒，襺云云不泄。书不如右军，何烦使池墨。唯用将洗心，能令净业白。"}