{"id":"843719","title":"黄仲琴赠诗，即用原韵报之","dynasty":"清末民国初","author":"许南英","text":"天半阑干一客星，浮沈人海不知名。头衔閒散「天随子」，身世艰难「太瘦生」。满地龙蛇将变化，有人恩怨未分明。羡君尚有中和气，笔下曾无徵角声。奎壁联辉北斗星，双珠耀彩并齐名。纪、群同气无虚士，李、孔忘年是友生。老我茫茫前路渺，照人朗朗玉山明。檐前铁马寒风紧，中夜惊闻北伐声！故人寥落已晨星，思著羊裘变姓名。未与斯文称后死，欲依我佛證前生。酒酣拔剑雄心尽，烛灺看诗老眼明！强欲高歌和「白雪」，巴人下里不成声。"}