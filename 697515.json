{"id":"697515","title":"广三妇艳四首","dynasty":"明","author":"胡应麟","text":"大妇出姬姜，族望不可加。中妇出燕赵，容色鲜如花。小妇出吴越，盈盈娇浣纱。丈人但安坐，四海方为家。大妇字若兰，深闺理流黄。中妇字罗敷，陌上行采桑。小妇字莫愁，盈盈居画堂。丈人但安坐，满目饶春光。大妇出迎客，二十颇有馀。中妇起持觞，二九曳罗襦。小妇坐鸣筝，二八正敷腴。丈人但行乐，南面安得如。大妇年十九，高堂坐摴蒱。中妇方十七，明琼角呼卢。小妇正十五，青春独当垆。丈人但行乐，何羡执金吾。"}