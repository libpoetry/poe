{"id":"834939","title":"买陂塘 其二 浣桐书来，赋答","dynasty":"清末民国初","author":"何振岱","text":"甚年来、烟萧月瑟，百般风物非故。飘鸾泊凤天涯隔，相忆不成相顾。思泰宇。除妙翼迦陵，那庇无忧树。嗟君孤旅。尚念我衰年，魂摇意兀，寂寥滞乡土。谁予遣，不共蒲团衲侣。禅关消傍钟鼓。华颠仰屋丛残里，此道已违玄素。伤寡与。祗一脉芒馨，默寄存遥圃。幽怀孰语。待谱入湘弦，希声自写，怨哢谢鹦鹉。"}