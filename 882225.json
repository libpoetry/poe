{"id":"882225","title":"瑞鹤仙 其二 嘲博见楼","dynasty":"宋","author":"吕胜已","text":"倚阑观四远。近有客登临，故相磨难。山形欠舒展。小峰峦云树，晦明更变。江淮楚甸。又何曾、分明在眼。但临深、自觉身高，未可便名博见。休辨。吾心乐处，不要他人，共同称善。痴儿浅浅。因他谩说一遍。问还知宴坐，回光收视，大地河山尽现。待于中、会得些时，举觞奉劝。"}