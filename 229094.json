{"id":"229094","title":"送王性之子仲言粹公赴泰州","dynasty":"宋代","author":"释宝昙","text":"山阴故侯家，受射几世世。袖有换鹅经，父子固多艺。日高卧东床，吾祖得佳婿。春风镜湖波，一夜雨新霁。得句见眉睫，郁郁正相似。先秦多古书，岁晚足奇字。尽载米家船，长虹贯都市。平章要风月，幡然适千里。论士当及时，盐车有騄駬。善护千金驱，斯民望桃李。"}