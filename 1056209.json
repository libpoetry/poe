{"id":"1056209","title":"赋秀远堂","dynasty":"宋","author":"赵德孺","text":"翰林李谪仙，埋骨青山下。平生爱此山，老去终不舍。放逐鹓鹭行，追随鸡黍社。文采今尚存，英风满松槚。寥寥五百年，好尚世所寡。韩子荆州后，为求袭良冶。乃祖当时辈，异代同潇洒。结堂山之阳，真趣非少假。秀色来天外，远势包平野。烟岚浮翠黛，揽之不容把。徜徉盘谷游，屡请秣吾马。时无谪仙人，登临谁赋者。九原如可作，一奠招魂斝。"}