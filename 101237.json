{"id":"101237","title":"竹间亭小酌怀欧阳叔弼季默呈赵景贶陈履常","dynasty":"宋代","author":"苏轼","text":"醉饮西湖晚，步转北渚长。地坐略少长，意行无涧冈。久知荠麦青，稍喜榆柳黄。盎盎春欲动，潋潋夜未央。水天鸥鹭静，月雾松桧香。抚景方婉娩，怀人重凄凉。岂无一老兵，坐念两欧阳。我意正麋鹿，君才亦圭璋。此会恐难久，此欢不可忘。"}