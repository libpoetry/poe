{"id":"806402","title":"齐天乐五十首 其四十二","dynasty":"清","author":"端木埰","text":"碧天清爽来无际，清晖引人游眺。送雁风高，藏蝉荫减，写出秋荣渐老。葭深路窅。笑薄笨驱来，稳如舟小。胜地重游，雪泥仿佛认鸿爪。凭阑时纵远目，爱西山霁景，依旧树绕。树老含苍，窗虚吸翠，秀色餐余都饱。重阳近了。问佳节登高，几人同调。为文欢场，那如闲处好。"}