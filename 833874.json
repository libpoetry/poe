{"id":"833874","title":"贺新凉 采石太白楼，用洪稚存、黄仲则两家集中太白墓原韵","dynasty":"清末民国初","author":"易顺鼎","text":"江月都愁老。何苦向南朝一带，照他凭吊。采石荒矶闲系艇，有客倚阑而眺。谁看见吴宫花草。楼影千年流不去，缓商量毕竟诗人好。须记取，醉中稿。狂吟那顾先生笑。为神州骚沉雅坏，特来相告。更问锦袍归水后，清气收还多少。可许我骑鲸三岛。如此江山浑寂寞，但风帆几点和沙鸟。怀古意，怎生了。"}