{"id":"685613","title":"颂言四章为邑侯李虹梁父母奏最赋","dynasty":"明","author":"邓云霄","text":"新皇御宇辟层阴，列宿回环紫极深。三载勤劳孚北阙，十奇声望重南金。传家自有循良谱，拜命堪酬抚字心。好捧宓琴调舜乐，凤鸣清应九韶音。恩波浩荡虎门潮，集渚归鸿不待招。明月一轮悬蔀屋，和风万户醉春朝。持平水镜仍强项，为政风流懒折腰。野老瓜田隔城府，明从樵牧听歌谣。燕寝凝香早散衙，讼庭如水静无哗。提携仙掌三天露，洒濯河阳一县花。偃室几人当国士，韦经今代属名家。试看桃李门前树，已有台光映彩霞。东来紫气结氤氲，粤峤吴门迥不分。人坐春台依化日，还同佛国荫慈云。帘开燕雀翩翩舞，衣静弦歌处处闻。閒向晴窗翻旧史，汉廷良吏几如君。"}