{"id":"1236468","title":"挽袁伯长学士诗稿曾蒙题跋","dynasty":"元","author":"周权","text":"宾客如云蔼缙绅，紫霄高处掌丝纶。曾留东阁观奇士，几为北门思老臣。自愧俚谣无律吕，岂期长物入陶钧。十年不下梁松拜，回首俄惊宰树春。文采风流白玉堂，华星云汉丽寒芒。春袍昼日明宫锦，晓佩天风冷水苍。玉笋班中人遽远，金花笺上墨犹香。登龙旧日侯门客，来奠梅花欲断肠。"}