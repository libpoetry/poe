{"id":"755549","title":"冬夜偶成","dynasty":"清","author":"卢德仪","text":"朔风吹雪镫光冷，茅屋萧然四壁静。避人彊起理寒衣，抚事凄凉心耿耿。忆昨宛转深闺时，春风澹冶花弄姿。买秋延夏日搜讨，花里浮生聊自怡。浮生乐事浮云幻，转瞬年华易燕雁。世事沧桑不忍闻，回首烽烟嗟岁晏。岁晏荒寒仍若斯，茫茫天意有谁知。穷谷犹传猿鹤警，亲遭兵燹将焉之。将焉之，伤别离，君不见矮屋团栾日，犹胜围城叫苦时。"}