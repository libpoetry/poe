{"id":"703832","title":"呈赠大观察汪云阳公二首","dynasty":"明","author":"韩上桂","text":"观风使者远乘轺，霜气遥令瘴热消。遂有神羊能奋触，伫看独鹗转横飘。南蕃雨露心偏系，北极星辰首重翘。旧著一编盐铁论，可无收采及刍荛。珠光南海旧昭回，何意翻投老蚌胎。岂是长庚垂欲下，多因释氏送将来。甘泉远取三山注，瑞土重凭五色培。咫尺弧星连寿极，为公满酌紫霞杯。"}