{"id":"958551","title":"黎伯英解元赠予一大缶封泥如法初谓酒也至乃西山泉云暑中时可一酌珍重其意为赋此章","dynasty":"宋","author":"郑刚中","text":"有客渡西山，泉源出山足。初勺爱其甘，既享不能独。汲取得陶罂，置满彭亨腹。携持若抱瓮，前致且勤祝。是为清明渊，可用洗烦溽。珍重客此言，其敢付僮仆。新手注方壶，尚带蛾山绿。我坐三生贫，大嚼非所欲。半世蒿藜肠，两饭惟脱粟。岂无牢醴膻，耻豢色身肉。交淡况可新，味厚实为毒。愿兹等甘露，荡涤糟与曲。醺酣六经间，作我清净福。旁有教者云，奢俭贵从俗。下有龟蒙灶，上是卢仝屋。中置短尾铫，细煮茶花熟。时可邀清风，同饷一瓯玉。"}