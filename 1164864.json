{"id":"1164864","title":"东归留题太常徐卿草堂","dynasty":"唐","author":"岑参","text":"不谢古名将，吾知徐太常。年才三十馀，勇冠西南方。顷曾策匹马，独出持两鎗。虏骑无数来，见君不敢当。汉将小卫霍，蜀将凌关张。卿月益清澄，将星转光芒。复居少城北，遥对岷山阳。车马日盈门，宾客常满堂。曲池荫高树，小径穿丛篁。江鸟飞入帘，山云来到床。题诗芭蕉滑，对酒棕花香。诸将射猎时，君在翰墨场。圣主赏勋业，边城最辉光。与我情绸缪，相知久芬芳。忽作万里别，东归三峡长。"}