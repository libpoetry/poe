{"id":"228124","title":"陈谓老见过云今年六十有九将预为周身之防余","dynasty":"宋代","author":"赵汝腾","text":"荷锸自随刘伯伦，裸葬旧闻杨王孙。伟哉二子真旷达，身虽殒灭名独存。要知形骸本外物，中有妙用超六根。火风地水归四大，梦幻泡影何足论。君不见桓{左鬼右隹}石槨秦铁户，歌钟未彻野火焚。不如得钱即沽酒，时时醉倒三家村。"}