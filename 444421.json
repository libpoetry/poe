{"id":"444421","title":"霜叶飞 壬申秋杪京华吟聚，与盛元小步龙潭湖，同赋此阕，用梦窗韵","dynasty":"当代","author":"王蛰堪","text":"白商凝绪。前游地、肃霜凋悴堤树。百年花外认惊尘，小坐悲风雨。便占得、龙髯凤羽。爨馀省识焦桐古。看冷落芳丛，赖晚菊、黄昏剩伴，劫边襟素。重忆侣雁盟鸥，兰成老矣，彩笔羞共愁赋。一潭秋水漾离怀，相对无多语。枉叹断、娇莺翠缕。如烟往梦轻携去。但试凭、来年约，把袂登楼，落霞飞处。"}