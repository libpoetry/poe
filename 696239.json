{"id":"696239","title":"和陈静斋都宪归休志喜之作","dynasty":"明","author":"罗钦顺","text":"久劳暂逸恩私在，谁信中年便得休。疏广画图能赫赫，展禽心事故由由。华堂燕雀争迎主，别馆松筠总耐秋。有客问奇千里至，不应终日对羊求。亦知动久还思静，应悟其间至妙欤。寒谷春生吹律罢，暮山云返作霖馀。篱边剩采陶翁菊，床上兼摊老氏书。二十年前尊酒会，秖今吾是老狂夫。"}