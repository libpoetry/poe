{"id":"1077778","title":"读东坡和渊明贫士诗寄诸子侄云重九俯迩樽俎萧然今余亦有此叹因次其韵将录寄梁溪诸弟以发数千里一笑 其七","dynasty":"宋","author":"李纲","text":"我家梁溪上，梦堕江湖州。块处无与语，谁复为朋俦。远怀作重阳，置酒临清流。插花独我少，感物增离忧。我亦事杯杓，阿宗相献酬。欲寄一枝菊，川途方阻脩。"}