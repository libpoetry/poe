{"id":"520578","title":"挽歌诗","dynasty":"明","author":"祝允明","text":"清晨出阊门，丹旗何飞翻。问之路傍人，新鬼即幽坟。翘望旗中题，知吾夙所敦。昨朝华屋间，哑哑相笑言。日月略流转，幽明已异门。昔时强仁义，兹辰声益尊。属徒送自返，妇子亦一喧。君独长甘眠，不知悲与欣。由兹寿无垠，万秋如一昏。零霜杀宵草，绕山游微魂。游魂不复贵，所慰行节存。"}