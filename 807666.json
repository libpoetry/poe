{"id":"807666","title":"绮罗香  咏蔷薇","dynasty":"清","author":"陈维崧","text":"楼外金墉，巷头银井，隐约非花非雾。一片胭脂，祇许莺梭穿度。怯攀折、绿刺潜防，卖窈窕、红情暗与。隔绡窗、背著秋千，朦胧最是窃香路。小拈螺子钿盒，将露华傅体，殢他鸳侣。一架蔷薇，重取残春填补。看袅袅、风里腰肢，是盈盈、夜来情绪。谁悄把、绣谱亲描，惹墙花漫妒。"}