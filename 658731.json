{"id":"658731","title":"送韩亚卿谒陵","dynasty":"明","author":"王鏊","text":"短日寒无辉，阴云黯将雪。夫君欲何之，燕山路超忽。至日诏分官，禋祀缀前列。亦知非远行，始作三日别。三日岂云多，我心如惨戚。北风振高冈，仆子肤欲裂。狐帽紫貂裘，檐肩鸣轧轧。薄暮始下车，野寺投暂歇。村肴与市沽，亦足慰疲薾。归途雪正晴，峰峦互明灭。琼林玉树枝，乃若为诗设。山行亦诚劳，高兴滋逸发。到家解行装，赠我有长札。"}