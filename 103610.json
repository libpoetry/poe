{"id":"103610","title":"彼鴷吟·断木喙虽长","dynasty":"宋代","author":"梅尧臣","text":"断木喙虽长，不啄柏与松。松柏本坚直，中心无蠹虫。广庭木云美，不与松柏比。臃肿质性虚，圬蝎招猛觜。主人赫然怒，我爱尔何毁。弹射出穷山，群鸟亦相喜。啁呼弄好音，自谓得天理。哀哉彼鴷禽，吻血徒为尔。鹰鸇不博击，狐兔纵横起。况兹树腹怠，力去宜滨死。"}