{"id":"1106596","title":"和周监丞闻京洛关中收复四首","dynasty":"宋","author":"王庭圭","text":"扈圣尊皇极，真人握赤符。梯船初入贡，舆地夜披图。力战非天意，赓歌奉睿谟。花卿虽猛将，绝世可能无。战甲初休马，边烽不举狼。山河秦地壮，日月汉天长。剑戟将销尽，钩锄始破荒。欲观调鼎手，一脔已堪尝。喜有官中信，衣冠返旧京。交驰节旄使，悉罢羽林兵。丹诏从天落，群心仰首迎。萧条万里道，今日有人行。河南新郡县，吾宋旧山川。乔木应犹在，遗民不记年。行人将汉月，持节照胡天。属国今无恙，遥知免齧毡。"}