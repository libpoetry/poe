{"id":"677008","title":"苦雨行","dynasty":"明","author":"李流芳","text":"冬春苦不雨，井竭水值钱。入夏雨不休，出门水接天。咄哉造物功，旱涝何其偏。贫家少生事，俯仰资薄田。平陆成江湖，一望令心酸。二麦既已尽，稚苗不得安。岁功苟如此，何以供粥饘。阿母向我言，汝忧长未殚。且勿计岁功，目前亦艰难。斗米如斗珠，束薪如束缣。瓶中蓄已罄，爨下寒无烟。小妇谋夕舂，大妇愁朝餐。前日雨压垣，舍北泥盘盘。昨夜雨穿屋，帐底流潺潺。篱落坏不理，衣裳湿难乾。黾勉慰阿母，独坐穷忧端。海内方嗷嗷，常苦征赋繁。去年北大水，三辅民骚然。司农乏远筹，往往苛东南。连年稍成稔，额外不肯宽。虽有卒岁储，倾囊输上官。吾观闾左情，岂堪一凶年。惜哉此长虑，谁为叩帝阍。传闻四郡间，告荒牍如山。贤侯轸民瘼，步祷良亦虔。庶几回天心，拯此鱼鳖患。褰裳出屋头，仰视云根蟠。水鸟立我傍，鸣蛙跳我前。础石润欲滴，青灯光不炎。晴占杳难期，雨势殊未厌。翻思二三子，裹足不到门。何时一相呼，诉此情缠绵。且当冒雨出，弄舟村东湾。远水正澹荡，树色相新鲜。浊酒尚可赊，聊以开心颜。"}