{"id":"633436","title":"重九前三日彭退庵诠部汪汉翀水部招同王象先朱监师张雏隐梁芝五游蒲涧寺分赋得士字","dynasty":"明","author":"释今无","text":"扶胥空濛赤日起，白云山影秋声里。天风不吹平陆人，羊肠独挂寒泉水。山涛水部拉高朋，兼我閒閒一个僧。平生未到白云游，兹游兴发如飞腾。初行放眼无可放，草草松篁空怅望。拍肩意有洪厓公，片石亦令心神荡。菖蒲涧底登顿来，安期岩畔吾先丧。钩连石路空嵯峨，荒冈大脊拖明河。玉山易醉围金客，丹嶂难寻跨鹤窝。当时退之走华岳，玉箸双啼下不得。今日虽然涕未横，要使腰肢光辟易。帘泉滴水差解意，摩空一石尤苍翠。静窅悠然虚谷中，回风斜入寒光坠。来往摩娑不欲行，霏霏散雪时侵地。乍可烟霞一念深，等閒事业堪抛弃。一酌山泉酒十卮，人间至乐得斯时。恰似生还班定远，高眠水部即安期。嗟吁匡岳称名山，礧砢奇削出云间。横斜百里深黛色，仙姝媚妩盘双鬟。石磴丹梯鬼斧雄，龙蛇光怪有无中。湖风乍捲亦明灭，雪后苍厓玉不同。问予何事轻离此，却作珠江寒乞士。"}