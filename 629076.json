{"id":"629076","title":"送黄仕明宫谕","dynasty":"明","author":"李云龙","text":"皇明荷天眷，神圣代相属。皇祖弃万国，先帝秉乾轴。励精事远图，万里寄遐瞩。文命聿维新，九州方拭目。嗟哉鼎湖龙，一旦飞相逐。于赫吾君子，割哀缵旧服。挺彼天授资，惠此苍生福。楚楚玉堂彦，乘时策高足。驱马去故园，驾言返天禄。国事如奕棋，纷纷无定局。嘉君叔度流，清浊不随俗。大道骋骅骝，天池奋鸿鹄。沐此高厚恩，谅不忧局蹙。善彼梦卜身，勉旃调玉烛。"}