{"id":"904262","title":"雪中赴德孺燕集","dynasty":"宋","author":"李处权","text":"北风夜号呼，逗晓云已罩。腊雪及春来，佳瑞故难料。舞空复低徊，投隙乍颠倒。山川若为容，松竹不改操。断陇失坡陀，连峰增峻峭。琼堆与玉立，南北净相照。独鹤无处寻，田中发清叫。疏梅有时见，水际含微笑。晏裘昔所慕，王氅可同调。江练好催诗，公乎今谢朓。"}