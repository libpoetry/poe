{"id":"817335","title":"教授顺天府","dynasty":"清","author":"戴亨","text":"谩道嵇康七不堪，偶因稽古服微官。宦情莫敌烟霞癖，儒味聊甘苜蓿盘。一代勋猷归鼎鼐，千秋书策属单寒。閒开讲席临轩坐，已见熏风长蕙兰。侯门幸不曳长裾，数仞宫墙寄广居。敢诩圣贤真事业，免教陇亩自耰锄。庭无一事曾挠性，天假閒身且著书。西麓烟霞春正好，冠童携手乐公馀。"}