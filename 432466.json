{"id":"432466","title":"台北车中口占","dynasty":"近现代","author":"苏大山","text":"岱舆员峤浑难信，祇道殷馀即是仙。大笑古无探险术，山川冷落二千年。驱车五堵匆匆过，遗迹尚留铁线桥。海外已开思想界，可怜鞭石帝王骄。起从何处止何日，我欲问汐汐不知。到此忽闻呼汐止，令人愁到海枯时。愚公失笑天为惊，世路何曾是不平。无复巉岩誇设险，一车凿空任飞行。"}