{"id":"1111300","title":"贵妃閤春帖子","dynasty":"宋","author":"许应龙","text":"木德新回律，琼壶暖不冰。举头闻鹊喜，翔舞下觚棱。月射璇题烂，风传玉漏清。仰瞻云汉表，辉润四星明。昨夜东风入律新，朝来蕙露净无尘。玉觞椒酒陪欢宴，总道今春胜旧春。贤哉淑德继鸡鸣，密赞关雎美化行。夙夜若为勤警戒，始终一念欲相成。翠管银罂旧事传，新春剩喜在新年。巧裁綵胜迎佳节，更祝君王寿万千。"}