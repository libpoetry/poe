{"id":"1107512","title":"示郭仲达","dynasty":"宋","author":"叶时亨","text":"撮发从游成潦倒，拍肩话旧叹蹉跎。年来对酒诗狂减，老去伤时愁绪多。顾我曳裙今尚尔，念君求禄竟如何。不应例合俱穷踬，造化儿痴故作魔。男子升沉虽系天，风花高下亦俄然。功名未老终归手，富贵须时小著鞭。落魄羁怀长道路，苍茫客面染风烟。张仪此舌欣无恙，谈笑封侯会有年。"}