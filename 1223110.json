{"id":"1223110","title":"皇城曲","dynasty":"元","author":"袁桷","text":"堂堂瞿昙生王宫，幼年夙悟它心通。梵书未睹口已诵，底用城阙穷西东。净居老人幻境异，故作恐怖生愁容。世间习妄了莫喻，要以神化开盲聋。岁时相仍作游事，皇城集队喧憧憧。吹螺击鼓杂部伎，千优百戏群追从。宝车瑰奇耀晴日，舞马装辔摇玲珑。红衣飘裾火山耸，白伞撑空云叶丛。王官跪酒头叩地，朱轮独坐颜酡烘。蚩氓聚观汗挥雨，士女簇坐唇摇风。人生有身要有患，百岁会尽颜谁童。西方之国道里通，至今生老病死与世同。"}