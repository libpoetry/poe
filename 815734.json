{"id":"815734","title":"菩萨蛮 嬉春曲，拟飞卿体","dynasty":"清","author":"钱斐仲","text":"趁晴预约嬉游伴。晓窗多谢莺声唤。春水一篙深。画船垂柳阴。银壶提玉乳。携取红牙去。万一有新词。清歌佐酒卮。罗裙翠比新荷叶。春衫低约丁香结。双燕或先归。湘帘莫漫垂。画绡携小扇。障日非遮面。怕到夕阳斜。暖烘双脸霞。平湖过雨琉璃净。鸳鸯荡曲楼台影。临水出秋千。水边人可怜。踏青随处所。芳草迷归路。那里有人家。隔篱红杏花。"}