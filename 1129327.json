{"id":"1129327","title":"升堂颂古五十二首 其三","dynasty":"宋","author":"释怀深","text":"三月安居要护生，蛾蛘蚁子乱纵横。衲僧自有转身路，不向时人行处行。三条椽下清风远，六尺单前白昼长。芭蕉闻雷开，还有耳么。葵花随日转，还有眼么。社桑知天风，还有心么。海水知天寒，还有意么。无情之物，尚自知时。多少衲僧，一向瞌睡。资福为人处，从来无异路。饭饱譬如闲，共般数担土。你行我亦行，你住我亦住。咄哉异类身，轮转无休息。戴角复被毛，觳觫偿人力。我观佛与牛，其性本来一。良由昧此心，所以异形质。想汝为人时，岂信有今日。侵欺常住钱，互用招提物。是非信口谈，酒肉恣情食。五戒既不持，人身安可得。今日堕牛身，方知无利益。才见仲冬初，不觉又月半。光景急如梭，人情忙似钻。白发鬓边添，朱颜暗里换。名利竞头争，好事无人看。腊月三十日，饶你是铁汉。觉花有种无人种，心火无烟逐日烧。欲铸红炉百炼金，先烦广结众人心。刀山剑树长年苦，好为劳生发妙音。佛手遮不得，人心自等闲。焦山旧日时，堂安百馀众。笊篱与木杓，如今不足用。多谢诸禅人，各出一只手。南北与西东，面南看北斗。厨中一个锅，煮粥又不多。若非宪上座，谁人奈尔何。水陆会街坊，六人为总领。但看正二月，夜夜香花请。二人同一心，打围要种菜。意在钁头边，两彩都一赛。腊月冷如冰，众僧犹卧簟。二人去化席，姑苏也不远。漆桶要打破，深禅却要光。但教无渗漏，得个也无妨。镇州萝卜头，今年到处少。奇公去打钱，典座呵呵笑。法真小比丘，去觅沩山牛。绳头须紧把，鼻孔要牢收。迹在牛还在，无心终易求。要得十分好，更造一层楼。更有一件事，不小亦不大。擘也擘不开，跣也跣下过。常在动用中，未有人担荷。你若肯发心，我为你说破。腊月二十五，拄杖二十五。灯笼二十五，拂子二十五。普请栽菜上堂，焦别无见解，且学古人栽菜。若还总不生根，也是诸人有彩。无端跂死禅和，只要硬守疆界。忽然筑著磕著，便见草贼大败。大凡履践此事，须要自由自在。从教土面灰头，不怕风吹日晒。老来意在钁头漫，家风自有通人爱。一切法不生，一切法不灭。若能如是解，诸佛常现前。物物到心上，全心物自闲。古今城郭里，得者住如山。但愿清风生两腋，不愁无路到人间。奔驰光景几翻春，何事临风一惨神。柳绿桃红依旧在，今年不见去年人。幸然明似镜，向用曲如钩。梦里移厨梦里来，梦中升座梦中斋。梦中生也梦中喜，梦里死事格里埋。万事不由人计较，一身休更巧安排。知梦里惺惺者，达磨西来□□鞋。休休休，放下著，无量劫来灵性恶。只知贪爱黑如云，一段光明都昧却。休休休，放下著，浮生不用多图度。荣华富贵总成空，到头唯有无生乐。宵灯烛斗荧煌，车马纵横彻晓忙。倒底不知灯是火，区区几个解回光。兔子怀胎，蚌含明月，乘时正在中秋节。一颗明珠转玉盘，彻底无瑕光皎洁。莫妄想，好参详，不知终日为谁忙。若知忙里真消息，一朵莲花生沸汤。休得也，便好休，百年浮幻水中沤。自家屋里天真佛，切忌区区向外求。一群六个贼，生生欺杀人。我今识汝也，不共你相亲。你若不服我，我则到处说。教人尽识汝，遣汝行路绝。你若背服我，我则不分别。共你一处住，同證无生灭。"}