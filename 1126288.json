{"id":"1126288","title":"送新酒糟蟹与贾之奇五首","dynasty":"宋","author":"曹勋","text":"小酢银槽新拨醅，带糟郭索佐樽罍。一时送上天台友，助对梅花人举杯。陋巷何能有玉醅，闲人正以鄙惟罍。捣香筛辣宜相送，似胜骑鲸月下杯。雪后寒浓酒未醅，冻吟谁与酌金罍。不忧毂下米炊玉，同放马蹄银作杯。新诗慰我胜浮醅，岂待杯盘更举罍。但愿车中无折齿，何忧举案乏持杯。企咏公才绿涨醅，我方破器不成罍。词源端并流三峡，薪火何能救一杯。"}