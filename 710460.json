{"id":"710460","title":"罗浮五色雀歌","dynasty":"明末清初","author":"王鸣雷","text":"罗浮五色雀，仙人骑白羊。丹雀随翱翔，群雀鸣锵锵。丹雀问黄雀，问君游何乡。道路艰且长，十里山重重，五里水泱泱。帝位临明堂，富贵谁相忘。下有大羽臣，衣绿不可当。朝见两翼合，暮见两翼张。三九不服食，四九服饧糖。五里见丹雀，十里衔相将。一见羽毛好，再见羽毛良。同是仙人禽，养育何生光。东山有鸟白，汝可揖相望。食叶长志气，食花长肾肠。大雀乐妻孥，小者哀其旁。问雀哀何为，道路艰且长。十里山重重，五里水泱泱。独与黑雀别，仙人返东方。"}