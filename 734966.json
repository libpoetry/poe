{"id":"734966","title":"武安至涉县作 其二","dynasty":"清","author":"申颋","text":"高秋霜气轻，爱兹山日暖，攀援不辞劳，取路快迂缓。我仆犹深谷，我身已绝巘。往往数武间，相失隔回转。人声谷响传，云散岩姿展。平冈耀丹葩，乱石翳苍藓。细泉行履舄，肃籁鸣丝管。山深日易昏，投林鸟能返。吾亦寻所依，云际辨鸡犬。山家少茅茨，凿崖开客馆。供食无兼味，民淳风俗俭。饭罢呼主人，挑镫话款款。"}