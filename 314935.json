{"id":"314935","title":"念奴娇·甲申清明前一日腾霄招登云龙山作","dynasty":"现代","author":"龙榆生","text":"澄清揽辔，看诸山环抱，满城春色。此是兵家形胜地，眼底兴亡历历。铁轨纵横，银灯晃漾，万户炊烟直。偶来临眺，郊原芳思如织。还念叱吒风云，台荒戏马，霸气成陈迹。谁似将军能整暇，缓带同寻泉石。放鹤遥情，安澜雅度，夹路人争识。浩歌归去，月明欢照旌戟。"}