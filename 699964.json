{"id":"699964","title":"村居二首","dynasty":"明","author":"钱明相","text":"闲倚绳床看落晖，疏林烟霭暮霏微。云边丘陇牛羊下，水外蒹葭雁鹜飞。白草乱填村舍路，清霜浓缀野人扉。无端短鬓垂垂老，暂得幽栖愿莫归。一村茅屋锁寒烟，瘠卤原非负郭田。乱后蔬飧聊卒岁，秋来禾黍幸逢年。疏灯梦落苍松晓，短褐霜寒白雁前。屈指交游吾独老，不堪贫病卧江天。"}