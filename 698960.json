{"id":"698960","title":"雨雪和韵奉酬季长史公","dynasty":"明","author":"徐渭","text":"夜来飞雪正茫茫，早起窥帘一径藏。穷巷从来人迹少，却疑高士卧成僵。高城流水去茫茫，逻卒登陴带雪藏。夜半忽闻同伴语，何如春茧野蚕僵。凭高四顾入茫茫，目惨云昏百物藏。何处取将春意看，小园数寸笋芽僵。雷吞虫蛰两微茫，杀气司冬合闭藏。六花莫道寒难犯，百足由来死不僵。回风搅霰坠茫茫，花片偏宜树底藏。剡水空长人不在，瑶琴未弄指先僵。东郭先生事渺茫，人传敝履雪中藏。自嫌絮袜深何限，未踏琼铺尽日僵。趁雪探梅入杳茫，深山端合有龙藏。莫教一夜深千尺，却与蛇虫共穴僵。南北相望两混茫，北胡犹耐雪中藏。定知昨夜窥宣府，鹿革靴连马镫僵。"}