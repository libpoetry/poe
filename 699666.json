{"id":"699666","title":"到家感喜","dynasty":"明","author":"郭之奇","text":"忆辞燕夏岭冬并，屈指征途秋送迎。云物随缘看逆旅，尘风初别感劳生。北山未拟均贤什，东海私宽一乐情。倖沐皇恩因岁月，重脩子职但温清。十旬不觉暑寒推，万里时兴夙夜哀。初向梓桑歌敬止，还从屺岵忆犹来。江山梦断渔樵侣，岭海缘深鹿豕媒。饶有家园堪结搆，蓬门偏把白云栽。"}