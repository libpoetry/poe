{"id":"779401","title":"雪夜渔舟 题励宗万雪渡图","dynasty":"清","author":"顾太清","text":"朔风紧。催雪满群山，六花成阵。水面凝烟，芦稍戛玉，败叶乱随风陨。溪山妆粉。掩映出、短篱疏影。树鸦惊起，弥漫村舍，板桥难认。冻云飞不尽。望长空一色，水天深隐。唤渡纷纷，披蓑戴笠，银海冷光生晕。去程远近。好趁取、晚来风顺。兰桡桂桨，空明击溯，画图诗境。"}