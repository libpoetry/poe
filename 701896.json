{"id":"701896","title":"失题二首","dynasty":"明","author":"黄渊耀","text":"东道烟霜信使稀，步看流水念荆扉。殊方蹈事多疑畏，衰世为人有是非。同病尚闻河上曲，违时终弃汉阴机。吾生志业存风雅，勉事删修力自微。高衢月落晓寒新，榆柳萧疏望去津。图史同舟聊养疾，风烟何地敢呈身。到家松桂搴幽幌，倚棹云山愧滥巾。谑浪自矜吾舌在，未随妻子共忧贫。"}