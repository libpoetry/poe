{"id":"635376","title":"送僧再参天目","dynasty":"明","author":"成鹫","text":"尽天上日月星辰作双目，觑不破当今诸方老耆宿。尽大地风云雷电随两足，游不遍天下名山陵与谷。何如瞎驴开眼见主宾，跛象横行无背触。老师老矣胡为哉，十年两度参天目。当时亲见作家来，教餐胡饼因中毒。至今吞吐总无端，恰是桃花正开梅子熟。无弦琴在忆钟期，未惜腰包重结束。一片孤云万里风，直上高峰倚竿木。等閒会计草?钱，六六原来三十六。去时春载阳，归来秋已肃。铁牛渡海吃铁鞭，金翅摩空啄金栗。中间不隔一毫端，圜是蒲团方曲录。我本山中人，还山有茅屋。年年尽送渡江僧，顽石明知不是玉。但愿独坐飞云峰顶待师回，自把一枝无孔笛吹无字曲。"}