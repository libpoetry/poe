{"id":"1109323","title":"蔡州路中作五首寄都下","dynasty":"宋","author":"刘攽","text":"病馀清骨鬓成霜，惭负腰间郡组长。等是君恩容卧治，淮西何必减淮阳。雨湿城南辇路沙，归鞍蹀躞喜还家。病躯复作南州守，空使离忧两鬓华。南城十里短长亭，三月烦君复送行。道上垂杨犹可折，秋风萧索不须惊。病指拘挛不自如，平居画诺亦踌躇。双鱼欲寄诸亲故，安得陈遵凭几书。朱轮驷马锦障泥，郡守官仪足品题。自是老身无宿分，卧乘篮舁一鸡栖。"}