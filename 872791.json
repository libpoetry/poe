{"id":"872791","title":"郑漕生辰二首 其二","dynasty":"宋","author":"陈渊","text":"象纬祥光动，门弧瑞气盈。小阳春在序，几望月偏明。他日三千牍，清时九万程。名因使粤重，功自满吴成。伟量溟波阔，奇词锦段呈。褒扬看唾玉，轻重倚提衡。松柏真难老，芝兰足后生。笋班行趣召，金带已先横。内史言何美，尚书心自清。祇应南北相，重振旧家声。"}