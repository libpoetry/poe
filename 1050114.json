{"id":"1050114","title":"送宋景瞻秘校赴选","dynasty":"宋","author":"郭祥正","text":"我欲渡湖湘，君乃赴京阙。官期安可常，念此千里别。人生几何时，倏忽变华发。难成唯功名，易往嗟日月。在贵勿外矜，抱穷岂中热。顾彼四老人，未尝事干谒。一朝扶太子，千载名不灭。安之命与时，为君颇详说。西风吹月华，冷静若冰雪。何处望乡关，乡关此时节。"}