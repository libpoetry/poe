{"id":"534759","title":"后一经堂歌","dynasty":"明","author":"尹台","text":"古堂遗址经几世，赵宋之南兹扁传。于乎岳公三大字，蛟龙岌嶪风雷缠。忆昔湖寇始干纪，洞庭波立鳣鲸起。舟师既溃潇湘流，敌马复蹴江淮水。武穆此时挺戈出，万里旗旌映天色。贼势未扫搀抢外，军声已动轩辕侧。当时义士谁赴招，云阳长者吾宗豪。先持牛酒犒师旅，暗握蛇鸟陈机韬。武穆奇翰由此留，一经之堂传千秋。长有烟云护铁画，时看风雨生银钩。四百馀年诗书泽，簪笏代承何舄奕。斗庵苞采沦高旻，乃今见汝生奇翮。上书北阙正华年，专城墨绶何翩翩。海上双凫遥振履，云间一鹤随鸣弦。吾师玉署老仙公，题诗赠汝怀先踪。云仍岂乏菑畬训，臣子要知忠义风。君不见武穆高扁在堂垂无极，我师一经之歌将无同。"}