{"id":"1249050","title":"义邓","dynasty":"元末明初","author":"王逢","text":"吾乡有邓添，千里负主骨。晨夜窜草间，宛转时虏窟。胼胝苦何辞，性命间一发。日车昏荡祲，虹晕或抱月。魂气相冲搪，鸟兽亦獝狘。经过百战地，青春暗消歇。深幸主有灵，全生及城阙。主母悲喜集，流泪心激越。主妾事他人，空庭自花发。主昔为龙蛇，公论不可没。但感衣食恩，疏戚均赏罚。在家为义奴，在军为义卒。庶几衔土乌，尚愧击蛇鹘。凄凄荐霜露，晰晰上参伐。不见秦舞阳，悲风动天钺。"}