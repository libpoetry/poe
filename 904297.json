{"id":"904297","title":"赠彭表臣才臣","dynasty":"宋","author":"李处权","text":"我交半天下，颇接金石友。相逢便论心，已别更回首。三年厄兵火，水陆东南走。风餐近波浪，露宿薄林薮。庐陵信名邦，昔贤犹见取。水南遇彭子，门巷似无帚。胸中有泾渭，如镜不受垢。呼儿具杯盘，物物皆可口。新青撷嘉蔬，大白酾旨酒。使我忘身世，不复问升斗。茫茫四海内，二子可与久。我昔当少年，摆落谢纷纠。老来龃龉事，在十常八九。尚倚笔锋劲，恃此或不朽。飘零欲何归，故国生藜莠。无乃造物意，穷途一假手。丹枫作初寒，客袂不掩肘。冥冥甲子雨，山远似无有。试问夜归舟，网中得鱼否。"}