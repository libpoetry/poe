{"id":"506789","title":"题童杰所藏登瀛图","dynasty":"明","author":"杨荣","text":"亡隋乱天纪，生此龙凤姿。贤豪从如云，英声纷四驰。启祚迈前古，致治恢弘规。巍巍文学馆，冠盖肃光仪。谋猷过元凯，匡辅犹皋夔。才华夙所重，鱼水乐无涯。从容进忠谠，遇合真有为。更番直丙夜，讨论集良时。房杜乃其最，姚虞亦称奇。或以付托寄，或以谏诤推。馀子并奇伟，恩眷政在兹。飘飘偓佺辈，登瀛信如斯。遂令千载下，浩然动遐思。画图风采振，史册名誉垂。念子久珍袭，披玩日愉怡。持之索题咏，苦乏琼琚辞。濡毫一挥洒，允矣同襟期。"}