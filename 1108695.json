{"id":"1108695","title":"挽陈岩方隐君二首","dynasty":"宋","author":"刘克庄","text":"长鲁申公数岁馀，占天随子百弓居。久抛科举寻初服，不愿君王载后车。里有学人来问字，朝无掌故就传书。新春农告西畴事，谁伴樗翁共荷锄。溪墅山房委折通，每分半榻听松风。篘成昔喜同浮白，荔熟今悲自擘红。宰上碑何惭有道，城中人少识庞公。单鸡勺酒新丘远，迢递扶衰别殡宫。"}