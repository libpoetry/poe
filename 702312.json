{"id":"702312","title":"次项公见示雪中诗韵","dynasty":"明","author":"程通","text":"天娥剪水作飞琼，散乱随风片片轻。草木霎时春共老，乾坤入夜昼同明。蓝关征马千年事，剡水扁舟万古情。翻笑海滨游猎者，归来何处觅行营。天雨黄金久不逢，翻成玉屑解漫空。都传先腊六花见，准拟明年二麦丰。灞上蹇驴誇孟老，池边鹅鸭袭吴宫。右教武子能寒奈，绝胜囊萤几倍功。大凌河上喜初逢，洪武壬申十月冬。下榻有时曾共卧，行轩无处不相从。颠狂忍看风前絮，贞固深嘉雪后松。不但论交成白首，还期匡国尽丹衷。"}