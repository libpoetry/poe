{"id":"660928","title":"仲弟年满五十且新居落成诗以庆之","dynasty":"明","author":"罗钦顺","text":"新构连云起，华筵匝地开。晴光鲜户牖，秋色净樽罍。蔼蔼衣冠集，纷纷燕雀来。芝兰随日长，茀禄自天培。知命希宣父，娱亲学老莱。远山明有望，深径寂无媒。棋响林花落，诗成鹤梦回。钩帘通野气，闭阁理书堆。琬琰崇家乘，丝纶宝圣裁。百年方半历，众美似兼该。晚漱泉飞玉，朝餐菜截薹。私怀真自惬，王命恐相催。筋力吾衰矣，猷为子壮哉。幸逢更化日，应展济川才。寿儗冈陵并，名期竹帛陪。短童惭善祷，为报谢琼瑰。"}