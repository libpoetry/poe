{"id":"1235237","title":"二禽篇二首","dynasty":"元","author":"马臻","text":"杜鹃杜鹃，闻尔曾为蜀天子，一自城荒尔身死。当年御极日万几，何苦今朝自如此。恭闻太上垂玄言，治大国兮烹小鲜。流情纵逸不追悔，无端却恨春山烟。毛衣■缕满身黑，万里岷峨归不得。六合茫茫啼一声，春风为尔无颜色。鹧鸪鹧鸪，不知春色何负汝，每到春来声更苦。百年不得此身安，尚忆当时在行旅。尔不学大鹏一举，培风两翼如云垂。又不学篱边斥鴳，翱翔飞跃蓬蒿枝。黄陵庙前几春草，空遗怨恨传新诗。江南二月烟花乱，子子孙孙自呼唤。说尽人间行路难，凄风苦雨心肠断。"}