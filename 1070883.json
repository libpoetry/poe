{"id":"1070883","title":"唐常建作破山寺诗云竹径通幽处禅房花木深欧阳永叔每叹赏此句以为不可及温陵康元寿守琼踰年乐其地僻而事简以清静治之于郡圃植竹数百竿中有小亭因榜曰通幽偶成拙句","dynasty":"宋","author":"李光","text":"萧洒襟怀慕子猷，剩栽修竹径通幽。三间远比渊明宅，百尺徒誇庾亮楼。风送鸟声春寂寂，日筛帘影梦悠悠。破山绝景亲曾到，谁遣移来海外州。"}