{"id":"810913","title":"清明后十日陈古华农部招同秦小岘舍人邵荻香徐郎斋两孝廉小饮肄书次小岘韵","dynasty":"清","author":"王芑孙","text":"无多觞政客须遵，烟禁才逾十日新。绵雨勒成寒食景，好风吹聚故乡人。酒如不饮孤良会，花但闻名逗远春。已是匆匆三月尽，未宜愁过浴蚕辰。金谷诗成罚不遵，饮惟文字亦翻新。三条烛尚留吾辈，百尺楼应卧此人。日下莺催长短曲，雪中花蕴浅深春。闰桐准放韶光驻，展禊何妨待浃辰。"}