{"id":"53370","title":"杂诗·延陵有长剑","dynasty":"明代","author":"于慎行","text":"延陵有长剑，宝若千金璧。闭匣泣风雨，开匣干星日。骏马与名都，罗列终不易。服之适异土，见谓铅刀质。徐君亦何为，神襟独尔识。欲色在不言，心许成莫逆。如何历聘归，墓门已有棘。含意竟未伸，涕下空沾臆。宰木集晨风，可以悬三尺。寸心苟不渝，是物何足惜。驱马去郊原，弃置如遗迹。贤哉贵公子，交情固金石。咄彼市门徒，景行宜自惕。"}