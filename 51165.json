{"id":"51165","title":"登广福寺佛阁望西山","dynasty":"明代","author":"吴宽","text":"城中过坊口，时见山一面。车尘半空起，忽复不可见。今日出城西，初喜见山便。恨当长夏时，草木更葱蒨。遮胸如执圭，隐首或侧弁。行行七里余，胜地得僧院。仰瞻何突兀，杰阁俯高殿。百级蹑层梯，身向西阑转。横绝旷野中，苍翠争自衒。已将目力穷，却任胫骨颤。群山不知名，起伏端可辨。势从西南来，遥向西北旋。万马如驰逐，阵列如鏖战。白云与碧霭，岩姿陡然变。谁倩丹青人，为我展画卷。老至客京华，宦游真已倦。若使入山行，所历岂能遍。一览青可了，无如此中善。"}