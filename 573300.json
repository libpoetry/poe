{"id":"573300","title":"送刘都谏谪辽阳","dynasty":"明","author":"袁宗道","text":"立志为诤臣，万死应不悔。含笑辞白发，结束向辽海。辽海急兵戈，山高集犀锁。久与狡倭持，战氛何时解。万里调客兵，饷绝兵饥馁。脱巾侮大将，易若捕虫豸。未战心先携，兵骄将复猥。百无一堪用，可恃复安在。君行好折冲，旄节久相待。勉矣立功名，身为国沟垒。"}