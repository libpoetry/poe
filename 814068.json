{"id":"814068","title":"恒山二首","dynasty":"清","author":"陈培脉","text":"上应天枢象北辰，众山环拱碧嶙峋。云霞隐见金银阙，昏旦盘旋日月轮。呼吸苍冥通一气，逍遥紫峤会群真。阳终阴始扶元化，朔漠长留太古春。氤氲雾霭拥危峦，象肖灵蛇势郁盘。望去神光凌斗极，飞来秀色落桑乾。龙潭云出千岩雨，虎口风生万壑寒。我欲摩崖登绝顶，扶摇何处觅青鸾。"}