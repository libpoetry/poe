{"id":"635411","title":"客有遗予白鹅者贫无稻梁不给朝夕悲呜欲去乃从其志寄养于南皋处士戏为短歌以遣之","dynasty":"明","author":"成鹫","text":"笼中有物白皑皑，山阴道士亲送来。入门志在饱刍豢，谁知绕室荒蒿莱。眼看草具不肯食，高视阔步声喧豗。邻家刈禾足饮啄，梦想飞去中徘徊。吁嗟乎，众生所向类如此，披毛戴角良可哀。明知难与共枯寂，恶用鹢鹢者为哉。南皋大士发悲悯，许以豢养无嫌猜。微躯寄托信得所，饥食渴饮樊笼开。等閒笑向朋侪道，东林长老真长斋。"}