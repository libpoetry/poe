{"id":"1116072","title":"读书感愤四首","dynasty":"宋","author":"汪炎昶","text":"广厦或不足，陋巷乃有馀。毫牟惴螫手，脔嘬疑灾肤。华裾制大布，盛馔庖荒蔬。先圣遗礼法，甚能闲腐儒。孔道贵平治，藜羹厄于陈。回也得其术，回也亦最贫。微言坠编简，又以诒我人。徒能相困悴，未能泽斯民。痴尝泥编简，谓世无难为。家国共条贯，圣贤类我欺。鬓彩斑断雨，灯影清凉飔。吾道适自尔，贫贱岂所期。四载即五十，无闻了可知。身有俯仰责，书无毫发裨。痴犹未能弃，嗜若可疗饥。彼哉一何智，莫或效我为。"}