{"id":"695831","title":"春别曲四首","dynasty":"明","author":"欧大任","text":"寂寂青楼大道边，反反朱萼绮疏前。可怜万里关山月，无那房栊照独眠。门前江水去来潮，独下西洲路转遥。夜月葡萄萦锦树，春风杨柳拂河桥。自怜机上回文锦，偏恨堂前并蒂花。年华不及逢君色，春信何由到妾家。蛱蝶双双度晚风，鸳鸯两两小池东。愿随萧史升台上，恨逐嫦娥戏月中。"}