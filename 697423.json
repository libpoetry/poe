{"id":"697423","title":"黄生九斗携所业千里过访于其别也赠以绝句六章","dynasty":"明","author":"胡应麟","text":"万仞潮头溅客衣，布帆无恙雪中飞。推篷面面青山色，已到严陵白石矶。千里遥遥问字船，海天长啸白虹悬。还家莫话相如璧，携得成都旧太玄。衮衮青云结驷游，沾沾白雪断鸿愁。何来意气纵横甚，昨日龙门御李侯。缥缈仙都挂碧空，石门飞瀑乱云中。他时倘为名山出，双屐岩前候谢公。秋风秋叶乱山苍，踏尽秋山到遂昌。问讯故园樵牧侣，只今谁住郑公乡。扫石题诗坐绿苔，黄家群从最多才。无双漫自誇江夏，次第三珠照玉台。"}