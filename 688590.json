{"id":"688590","title":"和佘素思明府午日韵","dynasty":"明","author":"严而舒","text":"龙潜龙见本无常，水际争先任醉狂。共吊忠魂临鉴海，似怜悲愤过湘乡。九歌旧恨空留句，一束新蒲且泛觞。日暮逶迤还倚棹，归途何处可奔忙。不须岐路叹亡羊，暂向溪边引兴长。綵缕颁来丝续命，兵符书罢笔盈床。中流击楫心偏壮，霄汉乘槎意未忘。节序已过留胜事，欢声依旧遍炎方。"}