{"id":"502593","title":"故人陈孟敷董教三衢适以事归未几亟还竟弗获面使人怏怏故有是作","dynasty":"明","author":"王恭","text":"朝济越江帆，莫投冶城郭。寒日衣上残，微霜草头落。城南种柳春复春，几度经过忆故人。故人得官未得意，青袍束带聊裹身。萧条客舍三衢里，一片柯山对乌几。得钱便买浙江鱼，浑家衣食公田米。忽闻君来喜不定，几日狂歌候萝径。斗酒空馀别后期，扁舟祗是山阴兴。如何归骑太匆匆，冠盖纷纷祖钱同。嗟予参差忽不见，怅望青天飞塞鸿。"}