{"id":"1118405","title":"龟堂杂题四首","dynasty":"宋","author":"陆游","text":"龟堂端是无能者，妄想元无一事成。最后数年尤可笑，饱餐甘寝送浮生。痴顽老子老无能，游惰农夫酒肉僧。闭著庵门终日睡，任人来唤不曾应。长腰玉粒出新舂，秋穫真成亩一钟。衣食粗供官赋足，何妨世世作耕农。冷雨萧萧涩不晴，乱书围坐正纵横。忽闻小瓮新醅熟，急唤儿童洗破觥。"}