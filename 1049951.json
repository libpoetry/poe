{"id":"1049951","title":"龙眠行留别修颙禅师","dynasty":"宋","author":"郭祥正","text":"桐乡山水天下名，龙眠气势如长城。重冈复岭跨三郡，磐压厚地攒青冥。东南佛寺号投子，寺门洞启原无扃。雪峰三来道方契，凿井百尺穿重冰。至今善利永不泯，辘轳夜转闻寒声。慈济玄谈载金刻，龟趺鳞甲光荧荧。谁忧怪变碎以斧，半落崖下莓苔青。时移岁晚人事塞，高座窃据非真僧。白云徒侣半凋落，泉石往往荒柴荆。我来抉弊眼除眯，颙自寿至人天迎。随车贝叶五千卷，宝藏突兀同时成。张翁好施古亦少，助我福地还中兴。老禅咒龙未三日，泉发石上吁可惊。晨厨千僧用无尽，琅玕引溜何泠泠。城中客少民事简，屡携茗酌来煎烹。叩师玄关问至理，心地拂拭菱花明。妙峰胜会岂殊此，迷即成凡随死生。明朝官满重回首，别师写作龙眠行。"}