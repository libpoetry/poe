{"id":"1235984","title":"金华杂咏六首","dynasty":"元","author":"张仲深","text":"经年困行役，郁郁若为情。异县青山众，新秋白发生。诗魔降战垒，酒阵破愁城。物色今如此，漂流不为名。百曲浮梁上，沧波午景齐。乱山藏四县，一水汇双溪。舟逐鸬鹚下，沙迎草树低。隔桥秋社散，归客醉如泥。佳期天上又，星约喜重寻。明月孤城柝，西风独客心。故乡千里外，归梦一溪深。应想高堂上，新刍亦自斟。久客经春夏，风清尚坐留。楼头延月滞，树杪见星流。东土登平岁，西畴黍稌秋。山妻应解事，曲蘖已吾谋。客倚南楼上，西风月又初。紫箫閒度曲，茅屋夜温书。风物吾乡似，人情异县疏。既无升斗绊，只合赋归欤。浴罢披襟坐，危栏曲曲凉。秋风清枕席，客思入江乡。乱竹疏萤度，深林众鸟藏。晚来閒物色，风土似荆扬。"}