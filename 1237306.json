{"id":"1237306","title":"彭城杂咏呈廉公亮佥事","dynasty":"元","author":"萨都剌","text":"亚父冢前春草齐，楚王城上夕阳低。黄莺不解兴亡事，飞过海棠枝上啼。城下黄河去不回，四山依旧画屏开。无人念得登临意，独上将军戏马台。雪白杨花拍马头，行人春尽过徐州。夜凉一片城头月，曾照张家燕子楼。何处春风燕子楼，断碑落日古城头。画眉人远繁华歇，无数远山生暮愁。歌扇春风噀酒香，舞裙落日动鹅黄。柳边今夜孤舟发，水远山遥空断肠。"}