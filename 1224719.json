{"id":"1224719","title":"咏春闺怨","dynasty":"元","author":"欧阳玄","text":"东风园林花草香，芳闺寂寞春昼长。佳人独守情默默，银床锦被閒鸳鸯。终朝倦绣拈针指，怕向花前听莺语。唤回旧事千万端，杏脸蛾眉泪如雨。玉郎去年辞家时，绿杨红杏娇春晖。绿杨红杏色如旧，怅望玉郎犹未归。一春鱼雁音书绝，雪肤消瘦千肠结。断肠独立几黄昏，那更青山苦啼鴂。"}