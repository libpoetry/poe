{"id":"696501","title":"用金太守写怀及登天宁寺楼韵","dynasty":"明","author":"郑真","text":"南屏山色近虚檐，公馆年来乐意添。香爇沈烟春霭霭，醉歌湛露夜厌厌。海棠欲睡红当席，萱草忘忧翠隔帘。彩笔生花成五色，共传清梦似江淹。曾将乐府儗三台，锦绣胸襟绝点埃。帝阙封章须特奏，客厅俎席为谁开。纱窗梦醒床依竹，石径行吟履印苔。驺从平安频得报，东风落日尚迟徊。梵王楼阁似长干，面面溪山作画看。鹤骑影迷千里信，鲸鱼声报五更寒。法师笑指灵峰近，词客休歌蜀道难。长日登高须有赋，分明宝树识琅玕。"}