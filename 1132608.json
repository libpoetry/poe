{"id":"1132608","title":"鸡林书事","dynasty":"宋末金初","author":"吴激","text":"箕子朝鲜僻，蓬丘弱水宽。儒风通百粤，旧史记三韩。邑聚从衡接，民居质朴安。犹存古笾豆，兼用汉衣冠。兔颖家工缚，鲑腥俗嗜餐。骑兵腰玉具，府卫挟金丸。长袖鸢窥肉，都场狖挂竿。琴中蔡氏弄，指下祝家弹。主礼分庭抗，宾筵百拜难。渍橙粇酿旨，滋桂鹿脩乾。泼墨松如栉，隤墙石似丹。地偏先日出，天迫众山攒。鹏翼云帆远，羊肠石磴盘。由来异文轨，休讶变暄寒。事可资谈柄，谁能记笔端。聊将诗貌取，归作画图看。"}