{"id":"1248995","title":"扬子舟中望鹅鼻山时闻黔南消息","dynasty":"元末明初","author":"王逢","text":"山环芙蓉城，私怪鹅鼻状。奔涛锁长薄，大石凛相抗。势雄千军垒，气敚万钟藏。草树春不蕃，莓苔滑难傍。刚风过灵雨，复值桃花涨。破暝鸥鹭盘，乘阴龙鱼王。飘鼓一苇间，揽之胆增壮。谢安晋元臣，岂局江海量。苍生方颠连，其敢遂疏放。黔阳百粤地，黄雾吹虎韔。再观神秀姿，不止西北向。焞焞苍精出，闪闪白月漾。三叫冯夷宫，吾奚独惆怅。"}