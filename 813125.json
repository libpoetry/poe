{"id":"813125","title":"历劫吟","dynasty":"清","author":"张洵佳","text":"风狂雨暴雪霜联，人事难知欲问天。百难尽经惟欠死，不堪回首溯从前。甲子纪元度岁朝，椿年未老望春凋。五更惨向床前诀，遥指青天气寂寥。青阳惨澹不成春，慈竹旋枯二月辰。陟岵遥瞻方陨涕，那堪陟屺又伤神。四壁萧条絮缕空，附棺无具附身同。邻家借得黄棉袄，泣伴单衾殉殡宫。昆池捲起劫灰烟，顷刻漫空不见天。从此公私涂炭尽，死亡患难一身全。头蓬足跣泪滂沱，虮虱攒身疾病多。似此红羊罹浩劫，九原父母痛如何。杏花开过又桃花，愁里光阴一月赊。闻道故乡烽火熄，病魂先已闯回家。信宿迁延始至家，一人相见一咨嗟。谁知大阮飘零苦，得庆生还病转加。大劫才离大疫临，寒灯彻夜听呻吟。庭前赖有婆娑树，风雨黄昏又暗侵。龙蛇入梦鵩哀鸣，劫火烧残大厦倾。从此生机惊断绝，阖门老幼尽吞声。一波未静一波生，又听堂前哭泣声。托钵天涯归计阻，哀音递到泪如倾。斜阳暗淡下秋林，霜雪旋将绿叶侵。杜老还乡思弟妹，清词宛转付哀吟。红蕖翠筱正葱茏，一夜风狂陨折空。我若呼天天亦泣，祖孙四代半年中。凄雨酸风彻夜听，累累五柩寄中庭。衰门更有惊心事，子姓僝然尽白丁。觑破人情冷暖中，欲将隐恨诉苍穹。试看寂寂空庭里，谁念遗徽吊晚风。乞米空回剩饭箩，西江何处润微波。寒衣窃取穷人料，抵作绨袍受惠多。往事回头思不穷，嗟予遭际有谁同。兰成身世沧桑感，尽在江南一赋中。"}