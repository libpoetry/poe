{"id":"614170","title":"天坛从祷喜雨赋得十二韵上王老师","dynasty":"明","author":"李之世","text":"方甸开黄域，圜陵象紫枢。森沈诸籁寂，惨澹百灵趋。登假皇慈降，升中嘉秩殊。就坛苍璧瘗，扫地白云铺。绿简藏金箓，朱书散赤符。云璈奏钧乐，玉醴荐行厨。展礼陈巫祝，趋跄集弁儒。咒泉兴跃蜧，挥日却踆乌。瑞蔼四和叶，神膏九土敷。濯枝宁破块，意气藉嘘枯。淋潦沾桑雉，流云傍舄凫。忻兹桃李径，披洒待昭苏。"}