{"id":"74425","title":"木兰花慢·恨匆匆赋别","dynasty":"元代","author":"赵雍","text":"恨匆匆赋别，回首望，一长嗟。记执手临流，迟迟去马，浩浩平沙。此际黯然肠断，柰一痕、明月两天涯。南去孤舟渐远，今宵宿向谁家。别来旬日未曾过，如隔几年华。纵极目层崖，故人何处，泪落兼葭。聚散古今难必，且乘风、高咏木兰花。但愿朱颜长好，不愁水远山遐。"}