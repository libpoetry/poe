{"id":"404223","title":"水龙吟·庚寅，一九五○年","dynasty":"近现代末当代初","author":"黄咏雩","text":"几多可呵壁牢愁，才人例亦彭咸侣。不羁野马，江潭憔悴，关山行旅。世事抟沙，人生逝水，悲凉如许。叹鲤鱼浪紧，蛟龙风恶，谁曾唤，公毋渡。犹忆年时樽俎。让刘郎、玉标霞举。兵尘澒洞，蛮乡漂泊，妻孥疣附。臣朔常饥，原思兼病，问天无语。奈兰荪梦冷，大招难返，又沧波暮。"}