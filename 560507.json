{"id":"560507","title":"烟雨万竿","dynasty":"明","author":"徐庸","text":"湘云晓度湘江曲，烟雨沾濡万竿玉。丹山綵凤寂无声，只有鹧鸪啼未足。箨龙自蛰春自寒，九疑望入空漫漫。灵妃一去几千载，泪血至今犹未乾。清歌罢听银钗女，薄暮娉婷又难倚。羲皇制瑟五十弦，翠袖笼香谁复理。晴阳有待生光华，寅宾唤取羲和车。愿开三径扫苍雪，借看准拟来君家。"}