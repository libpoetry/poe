{"id":"519145","title":"夜宴谣","dynasty":"明","author":"朱诚泳","text":"良夜沈沈宫漏促，两阶庭燎烧银烛。上宾入座气如虹，帘外佳人面如玉。一举飞觥累十觞，凤笙龙管声锵锵。满堂珠翠照人眼，酒边尤物令人狂。风动俄然银烛灭，暗中求与同心结。红颜变色绝冠缨，壮士羞颜冷於铁。君王一笑许终欢，保全宾客曾无难。夜深痛醉各归去，感恩直欲倾心肝。从来燕礼惟三爵，三爵既过多失错。不醉无归乃所私，饮而不乱真为乐。"}