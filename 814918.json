{"id":"814918","title":"馀故里无家久寓吴下去年于马医巷西头买得潘氏废地一区筑室三十馀楹其旁隙地筑为小园垒石凿池杂莳花木以其形曲名曰曲园乙亥四月落成率成五言五章聊以纪事","dynasty":"清","author":"俞樾","text":"吾家鸟巾山，旧有先人屋。四龄即迁徙，至今遂难复。东华挂朝籍，中州忝使竹。自此称宾氓，十有八寒燠。天地本蘧庐，何者我邦族。吴中五柳园，昔曾寄游瞩。乱后废为墟，止馀水一掬。幸兹马医巷，有地吉可卜。爰自去年秋，辛勤事版筑。居然告成功，止阅弦望六。但取粗可居，焉敢穷土木。吾学公子荆，一苟万事足。其前辟为门，门小才通车。合肥李文华，署曰著书庐。其中为听事，颇觉宽有馀。是曰乐知堂，老彭为我书。乐天而知命，斯义聊自娱。由此入内室，居处全家俱。上以奉老母，下以容妻孥。宾朋别有馆，仆媪各有居。幽隐为屏匽，明敞为庖厨。规模罔不具，曰陋则有诸。自听事而西，有春在堂焉。文正所题榜，墨彩今犹鲜。四方君子至，皆于此周旋。此内有隙地，不能成方圆。自南而北来，有若磬折然。书生例好事，所乐惟林泉。爱因地一曲，而筑屋数椽。卷石与勺水，聊复供流连。名之曰曲园，为钧不为弦。吾闻之老子，所谓曲则全。曲园虽褊小，亦颇具曲折。达斋认春轩，南北相隔绝。花木隐翳之，山石复嵲屼。循山登其巅，小坐可玩月。其下一小池，游鳞出复没。右有曲水亭，红栏映清冽。左有回峰阁，阶下石凹凸。遵此石径行，又束出自穴。依依柳阴中，编竹补其阙。筑屋名艮宦，广不逾十笏。勿云此园小，足以养吾拙。别详曲园记，吾兹不具说。昌黎三十年，辛苦成屋庐。作诗誇儿曹，意溢词之馀。东坡读而叹，谓不渊明如。嗟馀本无似，碌碌章句儒。年华逝水迅，往事抟沙虚。乾坤逆旅中，偶此留须臾。若复相炫耀，大可相揶揄。有记更有诗，姑以存区区。窃示高平君，不用书示符。"}