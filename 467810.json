{"id":"467810","title":"采桑子 心情","dynasty":"当代","author":"黄绮","text":"君心正似榴花放，一样红娇。戏吮修毫。含雨和烟梦里描。芳情未比樱桃熟，圆润珠跳。深情难敲。字字无由托玉箫。杏花本是东风色，花白风红。凉露玲珑。鸟唤朝阳永占东。人间才有难言事，先谢春功。罗帐香融。昨夜轻寒怯卧龙。牡丹露重凉鹦鹉，纤月云飞。笑擪花枝。欲折无言蝶未知。良宵旧梦堪惆怅，也抵春归。花下相期。猜着闲情密意时。杨花引梦轻飞去，不倦毋归。红杏垣扉。占得春光出一枝。楼高人静眠初重，慵困谁知。罗帐风微。待立窗前怯鸟啼。临流人别衣冠白，歌吹尘风。兄弟西东。战地山飞草木红。红楼心事同游子，书废诗慵。暮雨晨钟。都在江头短笛中。小园竹叶都成字，个个丁丁。窗北风生。满纸朝阳绿染成。西山断壁丹霞影，回掩云屏。惹动离情。鸟击清流打桨声。"}