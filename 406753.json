{"id":"406753","title":"论诗","dynasty":"近现代","author":"林庚白","text":"论诗不我宗，诗亡在旦夕。古人善为诗，非但拘一格。作者同其人，意境有什百。矧乃今异古，人事穷变革。空前成兹世，矛盾供刻划。古人之所有，今人尽已获。今人之所有，古人不可得。意境到情辞，一一换颜色。岂徒物非古，杂出千智识。古亦一仁义，今亦一道德。闭关古中华，互市今万国。墨守一家言，于古已耳食。今情作古语，虚伪无气力。浅者况空疏，古籍纷作贼。又不解经史，诸子亦莫悉。勤取古诗词，句摹而字勒。譬彼黄口儿，背书或写兽。门户傍老辈，标榜号法则。呜呼邦之耻，安得浊流塞。"}