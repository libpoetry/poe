{"id":"427090","title":"水调歌头 纳凉达晓始眠，醒后因书所得。五首 其五","dynasty":"近现代","author":"黄侃","text":"故乡黄篾簟，炎昼且生寒。当门一片山色，送绿到帘前。只待骄阳西敛，好是余酲析尽，庭卉对人妍。左右清风至，客思更翛然。兴衰事，穷通感，付苍烟。昨宵圆月已缺，劝子惜流年。种得兰苕不采，采得芙蓉难寄，此意颇堪怜。吟罢独怊怅，翘首碧云间。"}