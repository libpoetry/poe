{"id":"751354","title":"偕文孺彦清游曹山寄剡中诸子","dynasty":"清","author":"马赓良","text":"凿山采山石，采处名石宕。石尽山成蜕，因之得奇状。曹山最奇绝，覆石如连帐。铲削知何年，形亏气益壮。一宕在山腹，水洞通咽吭。石岩争险峭，岌嶪不相让。山根走潭底，水石互摩荡。一宕山之背，可即不可望。缘崖入仄径，隘极忽平旷。石壁周四围，幅幅如列幢。其东云石庵，高踞层峦上。巨石千丈强，独立空依傍。下有涓滴泉，万古春盎盎。由来山水奇，造化运意匠。兹独出人工，魄力实雄创。混沌一剖判，青山成变相。我生与山邻，呼俦几跻降。棱棱踏山骨，曲曲入山脏。触目已嶙峋，极险穷幽况。今兹载酒来，岩花媚秋放。好山如佳文，百读终无妨。同游有孙曹，山贼名差当。辟路抉崩榛，登高破石浪。焉知筋力疲，但觉神情王。快哉一啸歌，群山齐和唱。回舟出曲渚，落日明残嶂。卢仝七碗茶，例得山灵贶。"}