{"id":"587373","title":"龙门岑曙山","dynasty":"明","author":"张潮","text":"步沿东涧澹忘还，振衣复上岑曙山。山天书屋象大畜，习坎□□声潺潺。飞湍喷雪白龙下，疑是银河九天挂。旋流萦绕花石潭，浮觞饮我清无价。琼葩瑶草清人心，会仙更入西云深。仙人去后万花寂，跫然空谷犹遗音。可怜岑曙閟奇绝，包括烟霞韬日月。龙门山水偶遭逢，颇似史迁探禹穴。君不见燕喜天藏地设待人成，诛茅架阁向幽境，应见昌黎赏玩情。"}