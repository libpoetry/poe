{"id":"871769","title":"竹书筒 其一","dynasty":"宋","author":"石介","text":"截竹功何取，为筒妙可谈。长犹不盈尺，青若出于蓝。浮薄瓤皆去，嵚崟节独堪。谁言但空洞，自是贵包含。虚受殊招损，多藏不类贪。巾箱经谩五，谤牍箧空三。泪有湘妃洒，书疑禹穴探。质曾冒霜雪，价本擅东南。陨箨遗轻粉，移根破冻岚。龙音终不死，凤实尚馀甘。仆陋我为贵，彫锼彼合惭。居常置几桉，出或系騑骖。唱和友朋倦，提携童仆谙。纯姿斥丹漆，美干敌楩楠。其直如周道，虚心学老聃。吾徒正得用，诗笔战方酣。"}