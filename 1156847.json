{"id":"1156847","title":"青毡帐二十韵","dynasty":"唐","author":"白居易","text":"合聚千羊毳，施张百子弮。骨盘边柳健，色染塞蓝鲜。北制因戎创，南移逐虏迁。汰风吹不动，禦雨湿弥坚。有顶中央耸，无隅四向圆。傍通门豁尔，内密气温然。远别关山外，初安庭户前。影孤明月夜，价重苦寒年。软煖围毡毯，鎗摐束管弦。最宜霜后地，偏称雪中天。侧置低歌座，平铺小舞筵。闲多揭帘入，醉便拥袍眠。铁檠移灯背，银囊带火悬。深藏晓兰焰，闇贮宿香烟。兽炭休亲近，狐裘可弃捐。砚温融冻墨，瓶煖变春泉。蕙帐徒招隐，茅庵浪坐禅。贫僧应叹羡，寒士定留连。宾客于中接，儿孙向后传。王家誇旧物，未及此青毡。"}