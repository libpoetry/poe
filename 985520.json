{"id":"985520","title":"避暑椒山呈潘师清","dynasty":"宋","author":"钱亿年","text":"凉风生层峦，炎日遮叠嶂。我来兹地游，心焉乐清旷。为吏即华颠，愧临士民上。老丑畏近人，筋骸非少壮。知止远卑辱，奚敢谓高尚。龊龊方自持，良心未容放。促柱有繁音，庞聒无清唱。却暑御絺绤，自修终弭谤。居闲无适莫，且免萦重恙。俯仰心不惭，无言亦疏畅。"}