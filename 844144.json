{"id":"844144","title":"赤嵌竹枝词","dynasty":"清末民国初","author":"陈肇兴","text":"才过罗山喜鹊呼，人家篱落绿珊瑚。朱甍碧瓦连茅屋，合作丹青水墨图。春牛浦接鲫鱼潭，绿竹苍松翠色参。万顷良田环郡郭，劝农人在聚星庵。汐社当时萃列仙，福台新咏几流传。东山风月浑如昨，不见诗人二百年。清华水木说澄台，曾学刘郎去又来。屈指斐亭双铁树，十年两度见花开。水浅蓬莱海又乾，安平晚渡踏成阡。鸿泥回首沧桑改，只阅春光十二年。东溟西屿海潮通，万斛泉源一叶风。日暮数声欸乃起，水船都泊水仙宫。新妆几队绾双鸦，小盖相携半面遮。绝似芙蓉才出水，一枝叶护一枝花。一曲红绡不论钱，青楼几处斗婵娟。年来吃尽人间火，瘦骨轻松似剑仙。水仙宫外是侬家，来往估船惯吃茶。笑指郎身似钱树，好风吹到便开花。银丝鲙斫正头乌，二八佳人捧玉壶。但乞郎如鱼有信，一年一度到东都。龙船四月鼓鼕鼕，锦缆牙樯斗晚风。两岸夕阳照金碧，紫标都插浪花中。荷兰城外一声雷，锣鼓喧阗几处催。侬向南鲲赛神去，郎从北港进香来。红毛楼下草昏昏，访古人争说北园。霸业销沈歌舞歇，空留初地在沙门。梅子黄时雨满溪，累累佛果證菩提。当垆十五鸦头女，手把鸾刀劈凤梨。槟榔蒌叶逐时新，个个红潮上绛唇。寄语女儿贪黑齿，瓠犀曾及卫夫人。"}