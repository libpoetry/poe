{"id":"1144030","title":"李仲宾墨竹四首","dynasty":"宋末元初","author":"方回","text":"乾坤各各变三爻，坎兑相依似泰交。认得易中甘节卦，箨龙贞干写烟梢。春生夏长出墙头，含箨新梢玉版抽。宜雪宜霜无不可，如椽且与貌宜秋。心空节劲翠筠浓，冷笑凡花诲冶容。可是人间秋水碧，东方七宿应苍龙。渭川千亩入毫端，子美临风野色寒。不是画师即诗客，可能收拾与人看。"}