{"id":"782651","title":"寄年家子毛秋岑兼广其意","dynasty":"清","author":"戴亨","text":"吁嗟毛生酒酣击剑慷慨悲沈沦，臣之壮也不如人，头白犹作诸侯宾。胸中礧块吐不出，长短讴吟感鬼神。岂果儒冠多误身，请君听我言其因。人生休佑仰苍昊，富贵才学兼寿考。丰兹啬彼理固然，清浊久暂非草草。君不见长安道上轩盖纷纶驰，坐享庞禠亦岂少。问谁才名震世高，问谁造诣真奇矫。一代之中不数见，千人万人可尽扫。始知世所重者天所轻，人所忽者神所宝。君今道重身亦尊，君今才大气骨老。声光万古且长新，讵比世俗营求但目前，朝见荣华暮枯槁。遭遇自应长坎坷，粗粝自应常不饱。假使生儿有目不识丁，妄希荣贵希丰赢，轻裘肥马相骄矜。以其所有易所无，毛生毛生甘心乎。"}