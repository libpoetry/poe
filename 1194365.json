{"id":"1194365","title":"庄陵挽歌词三首","dynasty":"唐","author":"张籍","text":"白日已昭昭，干戈亦渐消。迎师亲出道，从谏早临朝。佞倖威权薄，忠良宠锡饶。丘陵今一变，无复白云谣。观风欲巡洛，习战亦开池。始改三年政，旋闻七月期。陵分内外使，官具吉凶仪。渭北新园路，箫笳远更悲。晓日龙车动，秋风阊阖开。行帷六宫出，执绋万方来。惨惨郊原暮，迟迟挽唱哀。空山烟雨夕，新陌绕陵台。"}