{"id":"1118663","title":"夏夜四首","dynasty":"宋","author":"陆游","text":"夏夜忽已半，东冈月初生。起行绕庭树，爱此露滴声。漂流忆安卧，局促念遐征。幽怀谁晤语，华觞还自倾。萤火喜暗庭，桐叶矜冷雨。幽人悄不寐，独夜谁与处。乾坤信无情，岁月遽如许。明发视镜中，鬓丝添几缕。庭荒蔓草长，堂豁爽气入。悠然推枕起，聊作倚杖立。飞萤亦避雨，黏栋光熠熠。南邻输税归，小妇愁夜汲。结屋在郊墟，翛然谢炎炽。窗扉故阒寂，水竹亦幽邃。飞虫望灯集，栖燕冲雨至。石枕与葛幮，美哉今夕睡。"}