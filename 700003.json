{"id":"700003","title":"送艾秀才赴京二首","dynasty":"明","author":"陶安","text":"太液三山驾碧鳌，五门遥望郁金袍。虞廷诗乐夔功盛，汉殿贤良董策高。尘散海桥观白象，酒香官务荐黄羔。椿翁近在词臣选，亲听当朝说凤毛。天禄青藜照夜深，校书重喜得刘歆。牙牌带月趋棕殿，马辔牵春过柳林。照眼西山悬屋角，近人北斗在天心。新年忝预南宫试，把酒论文拟盍簪。"}