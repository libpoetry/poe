{"id":"1219416","title":"盛氏野秀堂","dynasty":"元","author":"郑元祐","text":"野秀堂前湖水绿，绕湖千嶂列檐阿。岸花隔浦飞红雨，林木含风拥翠波。酒醒忽持如意舞，诗成或击唾壶歌。绝怜吹絮翻金鲫，更爱将雏睡白鹅。邻艇卸帆绳擉布，田扉邀饮町畦过。栽兰九畹秋纫佩，织锦全机夜度梭。去国娉婷谁共载？逃虚放旷自同科。橘中尽有商岩乐，奈尔春愁鬓影何！"}