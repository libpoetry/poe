{"id":"1086747","title":"次韵得保州老张瓦研","dynasty":"宋","author":"洪适","text":"毛颖传既成，陶泓名不朽。陈楮接武来，论交篇籍囿。千年铜雀台，瓦解沦坤厚。何人澄其泥，颇能髣髴否。龙公天上客，金兰幸同臭。结束万里行，联翩五旬久。清谈落玉麈，痛饮尽金斗。咳唾珠玑粲，挥翰不停手。穷边得佳研，可出老吕右。瓦缶莫雷鸣，龙尾羞牛后。"}