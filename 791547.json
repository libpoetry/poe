{"id":"791547","title":"题吴慎斋三冬课读图","dynasty":"清","author":"夏子龄","text":"茂林居士瘦于竹，健骨森森双鬓绿。绿云深处筑幽栖，长夜咿唔课儿读。人生有子万事足，而况佳儿皎如玉。寒窗珍重到三馀，背诵琅琅声绕屋。读书妙理无过熟，水泻银瓶风扫箨。他年太乙炳青藜，炯炯双眸校天禄。始知韦籯薄黄金，肯令韩檠弃墙角。诗书贻泽古来长，今日披图为君卜。"}