{"id":"1116338","title":"和伯充兄唱酬二首一赠伯充一寄高仲贻","dynasty":"宋","author":"苏过","text":"倦客难堪走世尘，空嗟林下见何人。坐令岁月徂清夜，梦想田园趁食新。老境已侵无几发，垂堂共爱不赀身。一官聊为家山往，要看明年濯锦春。家风凛凛嗣前尘，元祐庵中老道人。形似子綦独枯槁，诗如开府日清新。功名轩冕真馀事，富贵籧篨误此身。不有胸中陂万顷，肯教白发负青春。"}