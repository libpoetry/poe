{"id":"502765","title":"阜阳陈全果之将赴春卿远来索别遂作长句兼简郑林三二先辈","dynasty":"明","author":"王恭","text":"新宁造士谁最奇，阜阳说诗多解颐。散帙长歌小山桂，垂帷或梦金明枝。凉秋别我游乡试，寸晷风檐初得意。垂棘悬黎又远投，淡墨毡书拟高第。腊雪飞花满路岐，送君南浦亦凄其。古来离别生亲爱，若问傍人那得知。仙舟几宿经吴楚，水绿蘋香酒如乳。扬子空江晓上潮，白门远树春含雨。冠佩纷纷集凤台，千人角斗骋雄才。宫花拂帽琼林醉，银烛朝天紫禁回。君家大阮春坊客，宗弟金门早通籍。退食应悬霄汉心，趋朝好献天人策。一别云泥怅望深，看君此去得联簪。倘逢梅雪凭相问，若得浮丘道远心。"}