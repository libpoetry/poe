{"id":"543451","title":"余既不上春官燕中遂有传余病不起者孟韬方就试辄于院中大恸王次公过瀫水为余言之余闻剧喜命酒索笔赋此寄孟韬","dynasty":"明","author":"胡应麟","text":"漆园喻桑户，郑圃称杨朱。岂无王者乐，孰与真人居。大钧播群象，品汇盈寰区。偶然值为人，禀此七尺躯。营营一生内，十九婴忧虞。欢爱苦不长，劳悴乃有馀。冠裳槛沐猴，钟鼎罗爰居。三旬亮已多，百年亦奚娱。风霜遍项颔，尘垢盈眉须。齿发谅非坚，金石犹可渝。七十二圣君，百千亿庸愚。参差就黄土，转盼随丘墟。安期信茫昧，松子难觊觎。何如一宿觉，大梦伸蘧庐。陶公制哀挽，王孙却衣襦。伟哉哲人见，我心获所如。死生固有命，寿夭讵足虞。戚戚儿女仁，毋乃曲士拘。愿言勖明德，今古流芳誉。乐哉白云丘，万代同斯须。"}