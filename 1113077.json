{"id":"1113077","title":"柳枝词七首","dynasty":"宋","author":"张咏","text":"玉门关外絮飞空，破虏营前昼影浓。可便消兵无好术，忍教攀折怨春风。青连远戍和烟重，静映疏栊窣缕轻。游子不归春梦断，南轩一树有啼莺。远映天街近绕池，长条无力自相依。上阳宫女愁方绝，又是东风有絮飞。轻盈恰与地相宜，才种纤枝又引枝。不及垂阴向黎庶，春风一路送亡隋。海潮声里越溪头，谁种千株夹乱流。安得辞荣同范蠡，绿丝和雨系扁舟。帐偃缨垂已有名，水边花外更分明。前贤可得轻词句，几变新声入郑声。吴王爱重为游从，岁岁添栽后苑中。家国旋亡台榭毁，数株临水尚牵风。"}