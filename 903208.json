{"id":"903208","title":"次张以道韵","dynasty":"宋","author":"张镃","text":"耽幽畏奔逐，何趐畏暑寒。岂真傲世人，亦各性所安。弄水小渔艇，寻诗蹇驴鞍。相宜清昼永，嬉娱绝嗟叹。方苞红玫瑰，纷萌翠琅玕。胡为悉弃置，随人强蹒跚。头颅每自知，终难继貂冠。超情混俗久，漫若草败兰。委身羁絷中，黾勉聊自宽。习气犹未除，搜句雕肠肝。偷閒时一游，园池有荷槃。"}