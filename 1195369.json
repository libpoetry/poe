{"id":"1195369","title":"同武平一员外游湖五首时武贬金坛令","dynasty":"唐","author":"储光羲","text":"红荷碧筱夜相鲜，皂盖兰桡浮翠筵。舟中对舞邯郸曲，月下双弹卢女弦。青林碧屿暗相期，缓楫挥觥欲赋诗。借问高歌凡几转，河低月落五更时。朝来仙阁听弦歌，暝入花亭见绮罗。池边命酒怜风月，浦口回船惜芰荷。朦胧竹影蔽岩扉，淡荡荷风飘舞衣。舟寻绿水宵将半，月隐青林人未归。花潭竹屿傍幽蹊，画楫浮空入夜溪。芰荷覆水船难进，歌舞留人月易低。"}