{"id":"687502","title":"寄杨伯清地官四首","dynasty":"明","author":"孙承恩","text":"百二河山拱上游，渡头潮涌集千艘。公门长日清如水，时听阶前吏报筹。理财经国吾儒事，子去俄惊易岁年。每向北来人问讯，尽多称颂长官贤。傍市楼台对日悬，春风杨柳拂轻烟。空庭吏散人声静，剩有馀閒理旧编。泱泱云水渺通河，南北冠裳日日过。客至为谁频倒屣，幽斋啜茗对清歌。"}