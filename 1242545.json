{"id":"1242545","title":"梦云楼，为佑圣道士王景丹赋","dynasty":"元末明初","author":"张昱","text":"阿母妊娠曾梦云，道人见云如母存。高天悠悠不可闻，虎豹守关深九门。丹青楼馆云中起，翠幕银屏按云气。缥缈时闻子晋笙，蹉跎日集王乔履。蟠桃千年花又开，云中不见阿母回。丁令白鹤有再至，汉宫青鸟无复来。但愿无风亦无雨，桃花开遍梦云处。花气腾空结紫云，拔宅乘云上升去。"}