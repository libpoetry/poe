{"id":"1136812","title":"金馀元遗山来拜祖庭有纪行十首遂倚歌之先后殊时感慨一也 和元遗山四首","dynasty":"宋末元初","author":"王奕","text":"西偏颜乐园，屋角接圣境。想当坐忘时，聪明尽黜屏。上植松数株，下种麻千顷。蛛网结秋丝，绵密藏废井。东连胜果寺，元此诞庄颖。象教剥床肤，所事终不永。兴亡有定在，虽帝不可请。缅想书云时，五色垂灿炳。三家浚深井，录讫水亦冷。卓卓正宪祠，蒸尝犹定省。金縢宗老心，复辟直要领。照影吊伯禽，抱渴空望绠。"}