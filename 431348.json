{"id":"431348","title":"苏台柳四十首选十五","dynasty":"近现代","author":"王再咸","text":"故园消息笛中闻，飞到苍梧日暮云。比似江关更萧瑟，秋风谁唱故将军。踠地长条复短条，柔情无那客魂消。飘零剩有东君在，绿到吴淞第几桥。青溪燕子白门乌，梦里声声唤鹧鸪。一夜载人何处去，秋风已渡女儿湖。漾作清流化作尘，一枝衰柳独丰神。买丝任打同心结，那似桃花肯嫁人。拟将侠骨换情痴，肝胆嶙峋一剑知。洗净吴侬烟粉气，青山何处访要离。封侯人去绣床闲，陌上春归尚未还。临水家家作明镜，双蛾愁画望夫山。含情无那脸波横，一片风神水捏成。捏个阿奴捏个我，看来都是可怜生。断岸如山浪打舟，片帆望断海东头。阻风中酒年年事，费尽黄金只买愁。吴门烟月蓟门霜，两地相看总断肠。一样尊前诉飘泊，白头愁煞杜秋娘。石城艇子苧萝村，渔火疏星直到门。打桨何人迎接汝，不逢桃叶即桃根。儿家生小住金阊，门对横塘接半塘。塘内荷花塘外柳，教侬安稳作鸳鸯。玉钩罗袜已成尘，刻意伤春不见春。化作浮萍谁管得，生生莫作有情人。萍根犹有再生缘，飘去飘来镇可怜。付与人间买春色，东风百万水衡钱。回黄转绿太匆匆，不是愁中即病中。何事飞来双燕子，喃喃犹自诉西风。盘空龙虎气苍苍，歌舞乾坤百战场。万种风情数行泪，一齐付与柳枝娘。"}