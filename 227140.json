{"id":"227140","title":"翁媪叹·早曦赫空岁不熟","dynasty":"宋代","author":"赵汝鐩","text":"早曦赫空岁不熟，炊甑飞尘煮薄粥。翁媪饥雷常转腹，大儿嗷嗷小儿哭。愁死未死此何时，县道赋不遗毫里。科胥督欠烈星火，诟言我已遭榜笞。壮丁偷身出走避，病妇抱子诉下泪。掉头不恤尔有无，多寡但照帖中字。盘鸡岂能供大嚼，杯酒安足直一醉。沥血祈哀容贷纳，拍案邀需仍痛詈，百请幸听去须臾，冲夜搥门谁叫呼。后胥复持朱书急急符，预借明年一年租。"}