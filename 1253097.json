{"id":"1253097","title":"王国祀仁祖庙乐八章 迎神奏淳和之曲","dynasty":"元末明初","author":"宋濂","text":"皇图聿崇，茅社受封。礼分虽异，孝思则同。缅怀世德，源深流鸿。报本有祀，式昭神功。王国之东，清庙翼翼。奉我皇祖，享祀弗忒。荐以牲牷，敢曰充腯。神其迪尝，纯嘏是锡。皇祖载德，既淳且仁。弗耀其身，委祉后人。眷兹藩服，典祀维寅。清醴方荐，歆其苾芬。穆穆灵宫，庭燎有炜。贰觞载升，神其乐止。其乐伊何，锡我繁祉。磐石之宗，本支百世。神兮下临，陟降在庭。不见其形，如闻其声。冷风萧然，达于两楹。礼成三终，神保攸宁。神具醉止，威仪孔肃。曰尔孝孙，来饮尔福。介尔眉寿，膺尔百禄。子孙保之，以引以续。礼备乐举，祀事攸宜。孰其尸之，废彻不迟。皇哉神惠，覃及我私。灵氛将逝，如何勿思。杳兮忽兮，神运无迹。鸾驭上征，星流飙疾。其灵在天，其主在室。亿万斯年，孝思无斁。"}