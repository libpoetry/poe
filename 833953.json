{"id":"833953","title":"霜花腴 其二 再和前韵寄同社","dynasty":"清末民国初","author":"易顺鼎","text":"冷淞照影话旧游，霜枫醉倚貂冠。温酒帘栊，背花行李，闲鸥去住偏难。梦嫌水宽。问甚时飞到镫前。听春声似隔天涯，小楼吴语夜香寒。那时载人双桨，载秋魂一个，未蜕枯蝉。怨叶初红，愁波空碧，问他可寄人笺。隔云送船。谢远山眉黛娟娟。任苏台换尽斜阳，有情终耐看。"}