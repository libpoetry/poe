{"id":"1104988","title":"蔡州三首","dynasty":"宋","author":"孔武仲","text":"愁云昏昏掩六月，电光霍霍盘四隅。淮西一雨三昼夜，长澜积潦无处无。试登高楼望四野，平田渺渺成江湖。山源奔溢来处远，晨朝又报高丈馀。重闉闭筑仅自守，一带萦叠何其孤。颓墙处处若山坏，百舍相望无完区。辛勤买得秸一束，马饥况乏粟与刍。三十年间走四方，始遭此厄真穷途。跧居丘亭往来断，时起顾是青云衢。如丝一罅见天面，顽阴复起相模糊。幽忧填胸不自遣，强扣瓦缶倾残壶。醉中暂尔神气王，醒定更觉心摧枯。城阴老蛙正逸乐，声如转轴相鸣呼。强弓毒矢未易射，欲杀唯有企翁符。吾家此去八十驿，愁来更展江湖图。狂霖出群山，夜半击堤口。水横溢陵阿，馀波犹怒吼。东村五百户，一塌如摧朽。硉兀声如雷，牛马不及走。壮者上枝柯，幼子浮罂缶。惊逐吞天澜，儿犹闯其母。旁人避形迹，睨视谁敢救。冻馁何足言，馀生岂能久。人云淮西水，如此昔未有。我生真厄穷，出与此灾偶。晨兴得枯槎，泛若上牛斗。独济恐难安，人危敢援手。行路难，归去来。三日汝南城不开，天角隐隐闻轻雷。掣电更划划，猛雨还漼漼。稍添汪汪陂，渐淹高高台。我欲晨兴出南郭，极目唯有白水漫蒿莱。驿道安在哉，连山洑流相喧豗。父母不复顾，婴孩弃之如尘埃。戢戢生鱼头，人世永隔良可哀。清都咫尺可以诉，谁挽北斗魁。呜呼行路之难，邦人之灾。"}