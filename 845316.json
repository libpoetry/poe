{"id":"845316","title":"望江南 秋夜闺词","dynasty":"清末民国初","author":"潘榕","text":"机声歇，织锦倦停梭。龙脑香添风袅篆，虾须帘动月摇波。小立望秋河。沉沉院，蕉绿覆墙阴。蛛上钗头知送喜，蛩来屋角想争吟。凉月澹诗心。风萧瑟，夜坐竹窗西。蚁绿铛斟浮折脚，蟹黄钗剔选团脐。乡味忆苕溪。缠绵雨，秋思上眉梢。裙系疏罗拖凤尾，书摊生纸涩羊毫。旧稿懒新钞。残妆卸，掠鬓乱堆鸦。雁翅钗垂欹枕菊，蝇头小字学簪花。窗烛逗红纱。鸳衾展，绣缦掩罗纹。眠后灵萱胸面佩，睡余香草髻心闻。催得梦成云。"}