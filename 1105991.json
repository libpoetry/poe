{"id":"1105991","title":"访别成献甫经历时新拜西台御史之命二首","dynasty":"宋","author":"王圭","text":"江上秋风吹绣衣，客槎西上渺天涯。得为李御平生愿，一识荆州是别时。柏署行分秦地月，棠阴好在召南诗。日边消息长安近，伫听朝趋上玉墀。寒露迎风一段冰，高标孤映宛之滨。人言飙击须鹰隼，我喜时清睹凤麟。伫看仙班朝北极，暂移星节照西秦。皇华礼乐君恩重，好访巅崖慰远民。"}