{"id":"77643","title":"闻吴中米价甚贵二十韵","dynasty":"宋代","author":"陆游","text":"千钱得斗米，一斛当万钱。嗟汝蚩蚩民，何恃以自全？我欲告父老：食为汝之天；勿结迎神社，勿饰杭湖船；筑室勿斲削，但取垣屋坚；妇女省钗泽，野妆何用妍；趋利常处薄，众役常在前；岁时相劳苦，盛馔一豚肩；近市可致酒，虽薄亦醺然。切勿慕公卿，早朝妨熟眠；亦勿谋高赀，贪吏不汝怜，有负固吹毛，无罪亦株连；岂暇论曲直，挺系如登仙。短褐与饭豆，温饱可终年。草庐挂苇箔，乃可数世传；朱门虽赫赫，交化如飞烟。为农最得策，本无禄与权；时平自逸乐，奉牲祭其先；不幸有散徙，均为寓民编。吾诗不足徵，请读七月篇！"}