{"id":"608386","title":"内阁栽莲","dynasty":"明","author":"区大相","text":"濯濯新荷出波小，紫阁栽培值春晓。移种疑从玉井来，托根偏向瑶池好。预拟开花映玉堂，绝胜照水溢金塘。风归渐拂亭亭盖，雨过初闻细细香。阁内主人爱莲者，每道群芳出其下。已添新水净淤泥，更着疏阑助潇洒。旧种吾家绿玉池，淡烟微雨蒂双垂。即此一茎栖瑞露，犹堪千叶上灵龟。"}