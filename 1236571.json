{"id":"1236571","title":"军中苦乐谣","dynasty":"元","author":"周霆震","text":"半臂缠腰帽卷毡，剪裙荷叶腿齐编。市西桥外看屠狗，笑掷并刀赌酒钱。堆帽红缨间黑缨，粉青宦裤短黄裙。酒楼突过行人避，近日新充水砦军。旌表门前路几弯，浮图坡下日衔山。马上长身单白纻，双双缓辔打毬还。短发风欺破帽斜，日西跣足踏红沙。妻孥待哺不遑恤，流汗担柴赴主家。叠石支床拥败毡，抱关击柝日随缘。松灯自抱芒鞋了，要办明朝买菜钱。剑锋交处奋身跳，箭集征袍血未消。夺得红巾冲阵马，归途乾被长官要。官船公子抱琵琶，笑指娼船白藕花。今夜江头好风月，买鱼载酒宿谁家。团扇题诗爱越罗，画船载酒沸笙歌。何人夜读《张巡传》？独占秋江月色多。十里长洲列战船，白头吟客坐看天。何时得见三阶正？独寄篷窗夜不眠。"}