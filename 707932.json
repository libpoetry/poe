{"id":"707932","title":"念奴娇 其三 遣兴","dynasty":"明末清初","author":"梁清标","text":"十年京国，空孟浪解组，一身如叶。浩荡凉飙来木末，霜满滹沱河北。俯首浮名，惊心世路，回想头堪白。书生傲骨，腰围宁使轻折。拼取潦倒词场，醉眠锦瑟，挥手红尘别。茅屋三间容膝了，何必平泉奇石。雨笠云蓑，闲花野草，管领幽人业。江山无尽，莫教辜负风月。"}