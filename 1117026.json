{"id":"1117026","title":"次韵子瞻病中游虎跑泉僧舍二首","dynasty":"宋","author":"苏辙","text":"扫地开门松桧香，僧家长夏亦清凉。公庭多事久来厌，净处安眠计甚长。修竹填窗藤簟绿，白莲当户石盆方。香厨晚饭红粳熟，忽忆烹鸡田舍尝。涧谷新晴草木香，野情萧散自生凉。雨添山色翠将溜，日转松阴晚更长。病客独来唯有睡，游僧相见亦它方。还家烦热都消尽，不信医王与药尝。"}