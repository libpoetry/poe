{"id":"465248","title":"一萼红 岁除前三日微雪初飘，招呼媛彦消寒市肆中，煮茗替酒","dynasty":"当代","author":"邵祖平","text":"古渝郊。有鸳鸯病热，微雪未曾飘。年尽三朝。六花数朵，峭寒凝锁梅梢。自新来山城禁酒，觅茶伴，街肆且消摇。听汲铜瓶，报鸣蝇鼎，也胜吹箫。南彦北媛同到。抱离愁阅日，几更嫖姚。乌帽栖尘，罗衣著破，谁羡行卷诗饶。好比他西川工部，叹淹滞，思放浙江舠。不怕巫峰路阻，拟弄归潮。"}