{"id":"478733","title":"天骄子歌（题《胡人驱马图》）","dynasty":"明","author":"史鉴","text":"天骄子，自矜剽勇无与比。龙沙茫茫千万里，随畜转移无定止，草尽水枯行复徙。天骄子，繁有徒。朝姑衍，莫狐奴。韬弓箙矢气甚都。前超駃騠后騊駼，什什伍伍驻且驱。群中五明骨相殊，银蹄玉鼻玄龙躯。番王示闲暇，揽辔野踟蹰，黄金比余裘白狐。呼鹰贾勇决云起，鴐鹅垂翅声哀呼。胡姬之装非汉姝，双椎压肩编贝珠。茜红韦襦下过膝，并马笑语相邪揄。天骄子，人识尔形，谁测尔情？赞华已死，胡瑰不生。斗帐起尘久寂寂，忽见此图双眼明。双眼明，长叹息。谁能驱之归漠北，汛扫腥膻净区域，戍卒番休事耕植？"}