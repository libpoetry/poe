{"id":"151856","title":"送张尊师监龙瑞宫","dynasty":"宋代","author":"齐唐","text":"阳明洞天三月春，桃花艳艳迎笑人。仙官瑶裾翠羽裾，直上非烟骖紫麟。手把赤书秘玉文，朝谒太素三元君。琳房窈窕出青云，众真啸语林际闻。山精木魅知有主，敛戢鬼火摧飚轮。崇岩绝壑足清放，抗迹万里无埃尘。物不疵疠年穀熟，绰约曾潜姑射神。祈师努力学此道，下济泽国穷鳏民。"}