{"id":"292368","title":"水龙吟·伯平中丞出巡太湖，赋此寄怀，兼示子异、伯琴、秉三、子休","dynasty":"现代","author":"张仲炘","text":"翠壶高处秋多，紫萸香里登临早。霜横汉节，风生羽扇，眼空尘表。击楫伤怀，忧时堕泪，几人知道。问元龙老矣，从头整顿，乾坤事，何时了。应有流连词赋，尽酬他，雨轻风小。尊罍陪从，雄才况有，渡江安导。笑我蹒跚，只今空剩，恋头衰帽。盼归来携取，清泉一勺，润枯肠燥。"}