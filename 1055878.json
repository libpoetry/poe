{"id":"1055878","title":"苏子瞻因胶西赵明叔赋薄薄酒杜孝锡晁尧民黄鲁直从而有作孝锡复以属予意则同也聊以广之 其二","dynasty":"宋","author":"李之仪","text":"莫厌薄酒薄，莫恶丑妇丑。君不见王寻百万驱虎豹，千兵扫荡同拉朽。又不见高堂笙歌午夜饮，明日哭声喧正寝。莫厌薄酒薄，到头一醉亦足乐。莫恶丑妇丑，携子弄孙同白首。高飞远走固亦乐，莫救眼前忘时后。"}