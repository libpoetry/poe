{"id":"722219","title":"民谣","dynasty":"明末清初","author":"屈大均","text":"白金乃人肉，黄金乃人膏。使君非豺虎，为政何腥臊。珠皆泪所成，不必鲛人泣。三斛买蛮娥，馀以求大邑。初捕金五千，再捕金一万。金尽鬻妻孥，以为府君饭。东莞有廉泉，长官何不酌。府中诸吏胥，岂可为囊橐。动则勒长夫，一夫金十二。长吏亦受欺，金来仅得四。小府为鱼肉，大府为庖厨。金多免刀俎，且复得安居。金为莲叶珠，珠多叶倾覆。使君勿爱金，莲茎自矗矗。黄金自吴来，精者十三倒。上官争买时，白银不言好。頫有十千拾，仰有五万取。作使诸豪奴，官大好行贾。长官尽奸富，为恶未渠央。各使金如粟，各使马如羊。"}