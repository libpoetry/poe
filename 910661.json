{"id":"910661","title":"绮阁吟嘉州李使君命官妓段倩乞诗席上为赋","dynasty":"宋","author":"李新","text":"秋风瑟瑟吹帘旌，浪英碎玉秋渚平。绮阁美人抱明月，坐洒银钩锥画雪。神情何似卫夫人，小年学歌风挽云。锦囊乞句苦不早，种树江南今亦老。阁中璧月闲摇空，美人巧笑开芙蓉。凌波莫背栏干立，捲帘但放馀霞入。茂陵白马何时归，江北枫花处处飞。"}