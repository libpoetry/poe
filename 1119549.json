{"id":"1119549","title":"庆元冬再到盱眙四首","dynasty":"宋","author":"陈造","text":"虎头山下参天柳，亲见栽时共我长。柳自摧残人自老，半生不抵熟黄粱。平日朝京此问途，如今一水剪坤舆。客来羡杀闲鸥鹭，北翥南飞得自如。醴筵曾作二年留，静镇人今郭细侯。望断江南空梦到，西风斜照白杨秋。日行荦确面孱颜，旧惯山居意易阑。见说烟云暝崷崒，北人争指画图看。"}