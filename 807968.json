{"id":"807968","title":"六州歌头  竹逸斋头阅冯再来所著滇考赋此怀古","dynasty":"清","author":"陈维崧","text":"披图长啸，发响划岩峦。日南路，真万里，扼雄关。是苴兰。忆昔繁华日，辇賨布，输蒟酱，僰僮丽，赕钱重，杂花丹。靡莫牂牁，有幻师爨弄，善舞能弹。更五溪六诏，萦绕点苍山。鸟道孱颜。峭难攀。叹今古事，多割据，泸水黑，甚时乾。㽛町国，哀牢郡，笑征鞍。不曾閒。庄蹻开边后，蒙氏废，段家残。离宫坏，金舆杳，没诸蛮。髣髴三郎去，淋铃也、何日回銮。祇昆明劫火，映战血成斑。罗袖红殷。"}