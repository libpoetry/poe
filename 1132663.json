{"id":"1132663","title":"岁莫江南四忆","dynasty":"宋末金初","author":"吴激","text":"瘦梅如玉人，一笑江南春。照水影如许，怕寒妆未匀。花中有仙骨，物外见天真。驿使无消息，忆君清泪频。天南家万里，江上橘千头。梦绕阊门迥，霜飞震泽秋。秋深宜映屋，香远解随舟。怀袖何时献，庭闱底处愁。吴淞潮水平，月上小舟横。旋斫四腮鲙，未输千里羹。捣齑香不厌，照箸雪无声。几见秋风起，空悲白发生。平生把螯手，遮日负垂竿。浩渺渚田熟，青荧渔火寒。忆看霜菊艳，不放酒杯乾。比老垂涎处，糟脐个个团。"}