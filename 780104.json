{"id":"780104","title":"摸鱼子 题锡鬯蕃锦集","dynasty":"清","author":"曹贞吉","text":"袅茶烟、吟成乐府，旗亭画壁无数。龙梭一掷光凌乱，碎剪碧霞千缕。红豆谱。彷佛似、方圭圆璧冰花铸。高岑李杜。入主客图中，新声古调，总属丽情句。前身是，白石仙人非误。精灵虎仆输汝。长安箫鼓千门热，闭户着书良苦。寒欲去。又早是、春灯金薤琳琅处。天衣重补。羡妙手针神，丝丝无缝，莫被夜来妒。"}