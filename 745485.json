{"id":"745485","title":"琴坞旧庐钱别频伽兼山","dynasty":"清","author":"许乃济","text":"顽云沈沈障碧空，雷车夜发轰残冬。雪花融液作苦雨，万感楂丫如乱峰。入门把臂忽倾倒，今日重逢郭有道。如何便放湖边舟，识君苦迟别君早。延陵公子翩然来，相看身世俱尘埃。下床动足各万里，不如且尽尊中醅。作歌赠君君已醉，画君穷途两行泪。悲欢聚散徒纷纷，一笑明蟾梦中坠。"}