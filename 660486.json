{"id":"660486","title":"和雪湖雪中见怀长句","dynasty":"明","author":"谢迁","text":"澥天刚风吹霰雪，澥壖静昼潮声澈。远村烟树影明灭，寂寞江湖断鱼鳖。闭门缩首避寒冽，对酒高歌睡盂缺。念及疲癃心尚切，调燮当年惭就列。遭际风云敢容悦，旧隐归来山巀嵲。秋风门巷悬我辖，知己相逢怜久别。握手欢颜溢眉睫，王阳畏途轻九折。往事经心耳犹热，稽康有书交未绝。再续前盟忘蹇劣，岁寒来往两山窟。雪磴云崖自天设，橘中乐事龙缟袜，卒岁优游共丹穴。"}