{"id":"1101246","title":"畴依","dynasty":"宋","author":"王柏","text":"元会开物，风气浑庞。聿生神圣，惟包羲皇。始画八卦，人文炳煌。大道之书，谁云已亡。巍乎大哉，尧之为君。其仁如天，其知如神。凿井耕田，出作入息。击壤而歌，不知帝力。虞舜侧微，重华协帝。父顽母嚚，烝烝以乂。天理之极，人伦之至。恭己当天，云行雨施。禹乃嗣兴，载平水土。天锡九畴，彝伦攸叙。克俭克勤，不伐不矜。有典有则，贻厥子孙。昔在帝尧，咨舜一语。允执厥中，舜亦命禹。危微精一，义复兼举。三圣授受，独盛前古。汤聘莘尹，五进就桀。天命人归，鸣条自葛。以义制事，以礼制心。日新厥德，鉴此盘铭。于穆文王，顺帝之则。身蒙大难，小心翼翼。三分有二，以服事殷。可谓至德，万邦仪刑。武王达孝，善继善述。盟津既誓，干戈载戢。访于箕子，洪范以陈。惟皇建极，反覆丁宁。于皇周公，勤劳王家。赤舄几几，德音不瑕。思兼三王，以施四事。坐以待日，制作大备。生民以来，未有孔子。金声玉振，始终条理。五经之道，天地同流。立此人极，万世东周。贤哉颜子，好学独称。既竭吾才，欲罢不能。不贰不迁，庶乎亚圣。一箪一瓢，不幸短命。曾子虽鲁，纤悉不遗。吾道一贯，以鲁得之。易箦得正，手足斯启。仁为己任，死而后已。至哉子思，忧道失传。推本遗训，中庸一编。提挈纲维，开示蕴奥。无声无臭，孰窥其妙。惟孟轲氏，雄士绝识。伯仲禹功，力距扬墨。性善养气，前所未闻。历选诸子，实醇乎醇。圣道不行，自周公殁。圣学不传，由孟子卒。上无善治，下无真儒。章句训诂，煨烬之馀。皇宋文明，周子天畀。不由师传，道体默契。建图属书，以觉后觉。上接洙泗，下开河洛。历纪明道，祥应两程。吟风弄月，有的其承。体用一原，显微无间。惠我光明，如夜复旦。于时张子，崛起关中。虎皮端坐，多士景从。瞻彼洛矣，道淳所宗。订顽揭牖，表表正蒙。恭惟道统，一绝千载。何绝之久，何续之易。师友之盛，东南洋洋。曰尹曰谢，曰游曰杨。迪予朱子，理一分殊。汛扫淫诐，煌煌四书。有析其精，一字万钧。有会于极，万古作程。流泽未远，口耳复迷。纂组断碎，倚托媚时。大本斲丧，扰扰胡为。渊源微矣，予将畴依。"}