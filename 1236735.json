{"id":"1236735","title":"和渔阳赵光祖二诗","dynasty":"元","author":"耶律楚材","text":"岩廊深责忝疑丞，位重材轻负宠荣。猾虏七擒输葛亮，奇谋六出愧陈平。未行礼乐常如歉，欲挂衣冠似不情。何日对君言我志，夜阑秉烛笑谈倾。生民垂欲陟春台，南斗妖氛绝点埃。典礼已随前代废，遗音犹怨后庭哀。十年叹我垂垂老，万里怜君得得来。此语纵无多忌讳，缄题未可对人开。"}