{"id":"690742","title":"挽朱闻玄少宰","dynasty":"明","author":"张煌言","text":"风流名节总相兼，冰鉴高从北斗瞻。老去汉臣犹避莽，归来陶令本名潜。一官直与夔龙并，七尺甘随豺虎歼！试向星辰还听履，炎轮应为返西崦。极目烽烟点鬓毛，间关已识两难逃；黍离社稷无薪胆，草昧朝廷有节旄。自许孤忠遗海岸，人悲启事失山涛！临风不尽招魂赋，那忍重看旧佩刀！"}