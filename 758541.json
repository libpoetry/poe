{"id":"758541","title":"金缕曲四首 其三","dynasty":"清","author":"吴藻","text":"双桨横塘打。记当年、金钗问字，绛纱帷下。鹤市春深桃李放，亲见一门风雅。斗室里、围香不灺。娓娓清谈霏玉屑，仅丛残、史事从头话。听未倦，忍轻舍。离怀无奈归帆挂。最关心，一声珍重，擢头行也。投赠诗篇珍似璧，十幅衍波长把。有颗颗、珠光照夜。入梦故人明我忆，屋梁闲、落月秋如画。情一往，易牵惹。"}