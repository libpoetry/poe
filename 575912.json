{"id":"575912","title":"朝云","dynasty":"明","author":"孙蕡","text":"思断兰台路，愁填濯锦川。钱塘清楚会，金谷狭斜联。少负倾城誉，名居弄玉先。十三工写月，二八擅韶年。束素官腰怯，凝脂国色鲜。倚风杨柳弱，炙日海棠嫣。跳脱松龙腕，琵琶重妥肩。涂黄匀汉靥，安雁破秦铅。绿水酣潘岳，红颜恼董贤。流霞红错落，娇燕掠鞦韆。舞压梨园社，歌翻乐府编。彩云生袖底，璧月堕楼前。镜掩三星曙，春随五马鞯。青楼辞女伴，琼佩挹诗仙。蜡炬催传赐，乌孙待草玄。娉婷惊世外，风度盖吟边。霜扑罘罳画，阴横粉署砖。逆鳞天咫尺，垂翅路三千。黛减蛾眉翠，筝斜蜀国弦。武林牵北望，庾岭入南迁。白鹤峰千尺，黄茅屋数椽。练裙参般若，彤管拓张颠。蜜鲫调苏合，边炉瀹海膻。断霞丹荔屿，晴雪素馨田。妾命真成薄，郎行底未旋。尘蒙缨络串，珠亸步摇钿。往事肠堪折，殊方瘴莫痊。娃童占吉卜，邻媪访沉绵。楚峡深秋气，罗浮澹晓妍。巫阳招古些，下女泣新阡。海气笼翘凤，岚光湿鬓蝉。封囊留粉恨，长帽断尘缘。陇树含栖绿，经文带泪镌。雪儿低鹤驭，云母冻龙涎。桃叶僧前渡，梅花梦里天。蛾旋三昧火，鹦吊六如禅。入道应偷药，凌虚想步莲。浴兰依静土，遗玦赠灵荃。天路云和悄，瑶池脉望圆。回鸾珠斗没，惊鹊玉绳偏。木落山精笑，苔平石兽眠。香魂啼子夜，慧魄闷重泉。络纬停寒索，飞帘卷夕旃。谱馀苏小曲，书暗薛涛笺。乱绪纷团结，新知永弃捐。屏帏空孔雀，衿绣冷文鸳。清吹群真下，丛林积水连。幽扃萤扰扰，旧业草芊芊。巴舞陈椒醑，吴歈裂楮钱。霓裳飘蜀雨，斑竹点湘烟。暮雨从渠湿，春冰敢自坚。缟衣迷故国，华表竖层巅。白纻行人唱，银釭傍舍悬。芙蓉羞烂熳，蛱蝶舞联翩。绣壤遮王嫱，勾栏倾阿甄。红颜多蹇劣，清涕莫潺湲。在世谁非幻，钟情我独怜。微生同坎壈，幽思久婵媛。禁闼初通籍，儒林早备员。词华翚五凤，帏幄饫三鳣。眉目端如画，丰姿美且鬈。銮坡披奏牍，驰道鞚飞駩。雅誉倾时辈，清流冠吏铨。宾筵陪有客，羽猎赋于畋。绮席延枚叟，蒲车屈郑虔。天颜却下顾，云路快高骞。昔似冲霄鹤，今如跕水鸢。九关严虎豹，平路落鹰鹯。拜命沾三宥，归耕困一廛。壮心徒激烈，长袖几翩翾。倦泛张骞梗，虚弯李广弦。古苔封片石，荒枥卧双騝。草茇临丹壑，柴扉枕碧涟。奚童开雀网，稚子缚鱼筌。白雪潘郎鬓，青灯子敬毡。哀筝开缘蚁，雄剑搏乌犍。雨露从枯槁，山林且静便。朝真探玉诀，观妙解名诠。丹鼎团龙虎，元龟卜涧瀍。屋头杉隐隐，庭下竹涓涓。薜荔裁秋服，枫香当晚饘。关元存太乙，文火养纯乾。七夕邀金母，三山候偓佺。醴泉清似玉，瓜枣大如拳。老去浑无赖，忧来独惘然。有怀通尺素，何计索莛篿。孤况凭谁问，冲襟待子宣。莲飘知薏苦，藕断识丝缠。惨澹黄姑渚，玲珑织女躔。交疏期屡爽，谋拙去何遄。画饼文章贵，婴儿造化权。宁劳褰短褐，端合掩真诠。病骨相如在，劳心宋玉传。韩凭春寂寂，杜宇月娟娟。邂逅时将晚，淹留景莫延。流星光晻霭，雄电动连蜷。艳态千秋隔，羁肠百虑煎。锦蕤空薄暝，绛节映重渊。洛浦凌波袜，西湖罨画船。佳人不可见，长诵法华篇。"}