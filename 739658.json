{"id":"739658","title":"还过白水河","dynasty":"清","author":"国梁","text":"君不见匡庐瀑布天下奇，银河倒泻长虹垂。又不见广陵曲江涛八月，横卷冰山海门决。朅来九十九陇间，高峡飞流坐飘忽。轰雷击电众壑鸣，噫气怒号长林惊。忽如神鬼叫啸杂沓凌云行，又如蹴踏空谷万马合一声。即视长空曳素练，百幅千幅鹅溪绢。天矢雨集下玉箭，五月晴霄忽飞霰。喷沫跳珠湿两岸，白雾迷漫风不散。此间傥可便乘槎，拟晤张骞话星汉。"}