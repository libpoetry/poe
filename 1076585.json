{"id":"1076585","title":"寄彦章内翰","dynasty":"宋","author":"李正民","text":"少希端木赐，遇事多臆度。老矣智虑衰，所见颇疏略。都将几许铁，铸成一大错。归来自悔咎，俛仰怀愧怍。经营水云居，逝将老寂寞。为欠草堂资，此计殊牢落。欣闻故人近，铁瓮罗戟槊。坐览江山胜，守彼北门籥。尝观万卷书，素号精且博。尔雅偶未熟，遂中蟛蜞恶。那知谢太傅，雅志在丘壑。䆉稏连百顷，场圃正收穫。黄花已经霜，馀英犹烁烁。仍携缥缈人，有酒可斟酌。老拙失所望，宛如鱼在涸。鬼笑伯龙贫，人忧颜氏乐。海濒富虾菜，尚有骄藜藿。妄意苕霅间，数亩躬耕凿。相望幸不远，鄙吝资发药。扁舟泛烟波，乘兴聊一噱。"}