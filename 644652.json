{"id":"644652","title":"二禽咏","dynasty":"明","author":"方孝孺","text":"鹊噪未足喜，鸦鸣未须忧。天道神且远，微物徒喧啾。翰音善司晨，不免供肴羞。鹳鹤至高洁，所识惟林丘。鸿鹄隘八荒，但为稻粱谋。文彩羡孔鸾，缯缴或暗投。况彼鸦与鹊，志非众鸟俦。质陋羽翮短，云霄非所游。性贪嗜饮啄，逐逐不自休。饥则摇口吻，向人如有求。何能洞先几，兆与天心侔。祸福有定命，所致各有由。人理固坦夷，鬼神良昧幽。苟中存仁义，自可无愆尤。何须浪悲喜，为禽鸟诳诪。来夤慰韩愈，恶声感黄州。好怪失所守，二子非英流。吾方友千古，远法孔与周。考祥视素履，乐道以夷犹。"}