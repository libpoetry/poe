{"id":"703856","title":"杂咏","dynasty":"明","author":"韩上桂","text":"朝上东门城，念与浮云驰。四海若兹大，放意惟所之。东有青琅玕，西有紫玉芝。秉性得所欲，仙人为我期。青阳不相待，日月渐亏迟。且教饮美酒，莫学竞蛾眉。吾望羡门子，俯仰慰吾思。驱车涉泗水，水绿渐车裳。皖彼牵牛星，欲济河无梁。有婉彼季女，盛年处空房。青丝为君被，白玉为君床。珊瑚光照灼，五色错文章。岂不慕芳华，佳人徒自伤。凉秋多落叶，白露变为霜。鱼龙处深渊，凤凰鸣高冈。相思两不见，日暮空傍徨。斗酒暂为乐，寸心真共知。堂高多古树，日暮生凉飔。同为世上客，冉冉竟何之。高冠郁崔嵬，短剑光陆离。临行重行行，叹子未能归。报恩不在大，念怨不在小。前路少征人，天长见飞鸟。箫声远以扬，琴声淡以长。佳人扰素腕，入暮不成章。鸴鸠笑鹍鹏，大小各有肠。人生非豕鹿，聚合安可常。谁云蕨可采，揽之不盈筐。悠悠四海大，相向在何方。入门各自叹，惆怅双鸳鸯。萍草本无根，托生江汉湄。惊风一朝起，各在天一涯。野月照庭帷，清霜沾我衣。同为千里望，何处能光辉。海燕不知冬，蝉蜕不知春。万物各有定，吾生何所邻。中岁苦离别，托心常不移。胡为双鸿鹄，誓志东南飞。鸿飞岂不高，望者徒为劳。将适芙蓉沼，复往幽兰皋。霜雪久零落，背上无馀毛。常恐罾缴密，哀怨徒嗷嗷。黄雀倚檐屋，栖栖若有求。饮啄曾几何，网弋遂见收。飞燕处堂幕，出入恣所投。同为世上鸟，祸福何异由。机性苟未灭，耳目动招尤。考叔非不贤，罪乃起挟辀。所以贵达人，脱身事遨游。"}