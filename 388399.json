{"id":"388399","title":"水龙吟·题庐山真面图","dynasty":"清代","author":"谈印梅","text":"望中朵朵芙蓉，凭栏遥指匡庐阜。须眉照水，烟鬟小立，依然消瘦。问讯山灵，香炉日暖，玉渊云逗。记浔阳夜泊，青衫司马，千嶂月、一杯酒。吴质病愁都有。正来游、豫章秋柳。云烟梦绕，登临心往，当前肯负。隔浦招邀，未窥半面，竟成疑窦。叹人间、铸错看花雾里，十当馀九。"}