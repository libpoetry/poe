{"id":"934957","title":"入荣州境","dynasty":"宋","author":"陆游","text":"一起一伏黄茅冈，崔嵬破丘狐兔藏。炯炯寒日清无光，单单终日行羊肠。村落聚看如惊獐，亦有银钗伏短墙。黄旗翻翻鼓其镗，画角呜咽吹斜阳。长筒汲井熬雪霜，辘轳咿哑官道傍。渺然孤城天一方，传者或云古夜郎。其民简朴士甚良，千里郁为诗书乡。闭閤扫地焚清香，老人处处是道场。"}