{"id":"807723","title":"八宝妆  咏荷钱","dynasty":"清","author":"陈维崧","text":"欲绽红衣，将擎翠盖，先放钱钱叶大。已自成盘休诉窄，百琲还能盛裹。水边楼上谁家，娇困懵腾，五铢閒向栏干簸。不料幽潭深处，偶然轻堕。幸值缓步江妃，将绡揽取，青蚨犹未曾破。又怕被、土花偷涴，傍绿水、铺来停妥。笑荚样、苔般谁做。祇如鹅眼些儿个。只未解遮藏，彩鸳莫便一双卧。"}