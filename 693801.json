{"id":"693801","title":"闺词四首","dynasty":"明","author":"陆深","text":"背人憔悴转回廊，试折花枝比淡妆。不忍问春深几许，芭蕉新绿过东墙。水阁看花怕到迟，白罗团扇手忘持。多情更向侍儿说，庭院深深称赌棋。晚妆重整翠花钿，满指兰膏试碧泉。欲向姮娥诉恩怨，人间天上共孤眠。薰笼百和晓妆残，起探阴晴绕石阑。折得梅花无寄处，自怜纤指怨深寒。"}