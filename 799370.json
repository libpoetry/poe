{"id":"799370","title":"汪奂之寄示和苏文忠定惠院寓居月夜偶出二诗题其兄均之所藏二诗草稿墨迹并约同作得四首 其二","dynasty":"清","author":"李振钧","text":"江城地瘴海棠春，湿雪梅花二月夜。白云左绕临皋亭，洞箫匏尊赤壁下。荒壤到处题姓名，词源万斛珍珠泻。若论炎宋文苑英，直当第一无相亚。闲情低咏抚幽景，飞来明月青天借。洗墨池枯鼠豪秃，茧纸不随时代谢。流传偻数今四朝，人世匆匆等邮舍。调饥不见渴望梅，看饱谁誇倒餐蔗。半幅俨如岐阳鼓，神物鬼守魑魅怕。岂无半山之诗文，后来述史几乎骂。"}