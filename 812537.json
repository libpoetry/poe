{"id":"812537","title":"效西昆体与琥同作四首","dynasty":"清","author":"严复","text":"松风亭上晚风清，忽地虬枝映月明。可是弄珠游汉水，若为吹笛过江城。高标倘许吾同调，仙骨曾修定几生。怊怅孤山偕隐约，莓苔饥鹤不胜情。长遣佳人老谷中，绿章吾欲叩天公。肯从蕙叶分多碧，常共旃檀斗逆风。入室已无香可觉，佩帏输与艾能充。灵均去后哀芳草，九畹离披类转蓬。何年鸾尾坠清虚，化作人间水竹居。有客到门来得得，一心咒笋长徐徐。梢新幸喜无人剪，发短何堪对汝梳。安得霜竿落吾手，扁舟南去老桐庐。筛土分苗取次栽，花开重九映尊罍。东篱雨后蛩声起，南国霜前雁影来。佳色已邀陶令赏，落英犹费楚臣才。如何独自怜胡广，一饮寒潭便耇鲐。"}