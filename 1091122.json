{"id":"1091122","title":"永嘉行","dynasty":"宋","author":"薛季宣","text":"夷甫清谈平子醉，晋俗浮虚丧节义。不闲胡虏哭桑林，九伯五侯无一至。洛阳宫中胡马嘶，晋家天子行酒卮。驱出如羊晋卿士，妇辱面前争敢知。胡儿居坐汉官立，不许纷纭但含泣。刃加颈上始觉忧，追悔前时又何及。胡尘坌起昏中土，人死如麻骼如阜。草莱万里无舍烟，毡帐羊裘自来去。乌旗雾合胡笳咽，无援边城肠断绝。琅琊匹马竟浮江，弃寘存心坚片铁。天骄一坐昭阳殿，九鼎迁移如转电。禁声不得悲楚囚，白版金陵谩龙变。数奇督运淳于伯，诛斩无名血流逆。若思不识是何人，却是帅师临祖逖。"}