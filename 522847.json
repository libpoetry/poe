{"id":"522847","title":"将赴江西寄别殷伊阳明府","dynasty":"明","author":"李梦阳","text":"引年岂必老，求志不在奇。曰余逾壮龄，遭斥还山栖。事与北门合，迹拟东陵齐。灭音谢人徒，四暑忽逮兹。向平果遗荣，谢安终徇时。讵意值嘉运，末照及葵藜。简书下我庐，急遽谁得辞。迢迢江西帆，别当首夏期。束装逐流潮，改服团炎飔。情郁为念故，寄重惭余卑。虞弦改自调，孔铎湮谁持。江汉诚暂浮，匡庐宁久羁。返贞意巳坚，抒怀告心知。"}