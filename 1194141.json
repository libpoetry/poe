{"id":"1194141","title":"看牡丹二首","dynasty":"唐","author":"孙鲂","text":"莫将红粉比秾华，红粉那堪比此花。隔院闻香谁不惜，出栏呈艳自应誇。北方有态须倾国，西子能言亦丧家。输我一枝和晓露，真珠帘外向人斜。看花长到牡丹月，万事全忘自不知。风促乍开方可惜，雨淋将谢可堪悲。闲年对坐浑成偶，醉后抛眠恐负伊。也拟便休还改过，迢迢争奈一年期。"}