{"id":"834090","title":"沁园春 小斋开同心兰一枝，为赋此解","dynasty":"清末民国初","author":"易顺鼎","text":"草红心耶，花素心耶，同心此兰。正倚篁幽泣，邀回露眼，窥萝靓笑，对亸风鬟。何处神君，旧家儿女，一碧湘魂欲化烟。东皇力，让灵均今日，清艳能兼。紫钗敲韵珊珊。漫分付、笼鹦说晓寒。尽捧当怨雨，矉原非效，印来香月，梦不成单。秋士年华，春人影事，从古双修福慧难。真开也，算相思北渚，称意西天。"}