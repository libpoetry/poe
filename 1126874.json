{"id":"1126874","title":"次韵吉老十小诗","dynasty":"宋","author":"黄庭坚","text":"什袭发硎刀，无名自贵高。秋衣犹葛制，午饭厌溪毛。万木霜摇落，山呈斧凿痕。痴蝇思附尾，警鹤畏乘轩。日短循除庑，溪寒出臼科。官居图画里，小鸭睡枯荷。眼看人换世，手种木成阴。藏拙无三窟，谈禅剧七禽。寒水几痕落，秋山万窍号。红梨啄乌鹊，残菊挂蟏蛸。佳人斗南北，美酒玉东西。梦鹿分真鹿，无鸡应木鸡。斲鼻昔常尔，绝弦知者稀。无人与争长，惟有钓鱼矶。茵席絮剪茧，枕囊收决明。南风入昼梦，起坐是松声。半菽一瓢饮，悬鹑百结衣。萧条鬼不瞰，聊可与同归。学似斲轮扁，诗如饭颗山。室中馀一剑，无气斗牛间。"}