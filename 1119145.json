{"id":"1119145","title":"谒金门","dynasty":"宋","author":"陈克","text":"花满院。飞去飞来双燕。红雨入帘寒不卷。晓屏山六扇。翠袖玉笙凄断。脉脉两娥愁浅。消息不知郎近远。一春长梦见。柳丝碧。柳下人家寒食。莺语匆匆花寂寂。玉阶春藓湿。闲凭薰笼无力。心事有谁知得。檀炷绕窗灯背壁。画檐残雨滴。深院静。尘暗曲房凄冷。黄叶满阶风不定。无端吹酒醒。露湿小园幽径。悄悄啼姑相应。半被馀熏残烛影。夜长人独冷。春草碧。忆著去年寒食。白纻红裙香□□，折花闹调客。好在江南江北。燕子不传消息。醉眼腾腾羞面赤。断肠侬记得。罗帐薄。缥缈绮疏飞阁。红地团花金解络。香囊垂四角。尽日春风帘幕。谁见绿屏纤弱。云压枕函钗自落。无端春梦恶。愁脉脉。目断江南江北。烟树重重芳信隔。小楼山几尺。细草孤云斜日。一向弄晴天色。帘外落花飞不得。东风无气力。春寂寂。绿暗溪南溪北。溪水沈沈天一色。鸟飞春树黑。肠断小楼吹笛，醉里看朱成碧。愁满眼前遮不得。可怜双鬓白。"}