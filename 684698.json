{"id":"684698","title":"杂诗","dynasty":"明","author":"王绂","text":"鸿鹄志四海，燕雀贺櫩端。四海一何远，櫩端亦以安。扶摇岂不慕，迹拘谅尤难。锻羽喧朝景，安得追风翰。俛啄萧艾间，仰视天风寒。斯举咫尺足，何必万里抟。抚已宜自养，勿多身外干。志郁食哽咽，情欢酒忘醉。如何饮食间，忧乐竟莫类。达人无不可，一以理自会。时序侵燠寒，晨昏互明晦。苟能守吾中，外患亦何憝。忠信与笃敬，乃足寡尤悔。贤哉子张绅，吾当永为佩。"}