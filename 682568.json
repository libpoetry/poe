{"id":"682568","title":"再去田园","dynasty":"明","author":"区大相","text":"两载还故庐，幽意颇渐适。方与海滨老，农谈忘日夕。朝看驱牛出，暮见栖鸟息。时复北窗下，对客娱篇籍。揆予从薄宦，谦下祖老易。秩匪三千钟，愿过六百石。剪蓬蒋诩园，载酒扬雄宅。息影辞嚣烦，秉心庶静默。奈何舍此去，慨焉悲物役。多谢南山云，岁晚迟来客。出门望四野，忧心恒忡忡。问子何所忧，百感填予胸。谁云天泽远，举目尽疲癃。谁云周道平，荆棘高蔽空。树木莽萧条，于何息吾躬。久知世路艰，悔不守固穷。君子重谋始，古人戒薄终。卒卒营世务，羡尔高飞鸿。"}