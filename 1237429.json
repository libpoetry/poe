{"id":"1237429","title":"春日山行杂兴","dynasty":"元","author":"黄镇成","text":"出郭晴光远，临高逸兴赊。路经栖鹤地，山入种桃家。石顶寻云母，松根饮雪花。故人留宿处，朝饭有胡麻。山翁留客住，自说乐馀年。日养分男舍，春耕税主田。雨泥朝过鹿，山木夜啼鹃。鸡黍烦相劳，桃花出钓船。城郭心何补，烟霞迹未疏。抱琴多胜地，得酒即吾庐。夜候丹砂火，春寻石室书。夤缘到幽绝，高士亦巢居。夜宿东屯月，朝行北渚云。地穿龙虎气，星列鸟鬼文。白堕仙家酿，青精野客分。人言王子晋，笙鹤至今闻。"}