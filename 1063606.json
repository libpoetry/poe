{"id":"1063606","title":"次韵胡民望小虫堕耳","dynasty":"宋","author":"释德洪","text":"先生素坦率，元日慵拜贺。独从耶溪翁，掩门作清坐。一尊对喧哗，酒酣巾帻堕。忘形到挽须，困倒相枕卧。一虫辄堕耳，忽觉风雨过。隆隆竟不已，亟起呼灯火。颇疑含沙流，射影阴中祸。虫亦意堕井，咨嗟恨坎坷。岂曰无意出，欲出但未果。惊忧发清诗，怨语终婀娜。夫子英伟姿，奇韵出羁锁。那知乘一醉，遭此微物挫。斗蚁真斗牛，此事古亦夥。置之勿复疑，自可平物我。我诗无好句，聊复相唱和。恐亦有佳句，一笑千愁破。"}