{"id":"690072","title":"四月二日西湖再汛四首","dynasty":"明","author":"张宁","text":"春去才一日，天宇寻清和。湖草犹碧色，湖水馀澄波。安能对佳山，不饮空嵯峨。邻船留宿欢，皓齿发清歌。推窗动孤笑，吾意其蹉跎。沿舟望湖亭，蹑屐栖霞岭。孤山久寂寥，荒冢郁清迥。渚蘋清不香，湖水浑未瑩。悠悠登荐心，长叹逐游泳。乐天唐诗杰，子瞻宋文豪。平生宦游事，山水遗清高。何人继芳躅，保障心思劳。坐令百折堤，土木连平皋。虽无百年固，已足千金牢。茫茫荡游子，醉谑空呶呶。西湖天下奇，登泛极寒暑。晨行暮酣归，昏遽一如许。何殊浪游客，对此汎交主。面接情不通，日醉鸡与黍。谁哉神识高，偕协如索与。茫茫丹青家，忽忽歌曲侣。安能千日游，玄晏坐风雨。"}