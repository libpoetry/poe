{"id":"312499","title":"金缕曲·穗城街头画木棉","dynasty":"现代","author":"刘海粟","text":"丽日参天树。看枝头、珊瑚万点，杏羞桃妒。八十七翁挥椽笔，笔底龙蛇飞舞。浑不似、经风经雨。气概英雄霞似锦，论豪情、应冠群芳谱。问何处，春如许。千秋胜事难枚举。爱朱颜、陶然春晚，化身柔絮。万井长宵温好梦，多谢消寒驱暑。尚记得、廉颇将军语。跃马横刀能顾盼，讵声声、摇落悲江浒。强项令，今犹古。"}