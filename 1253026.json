{"id":"1253026","title":"正月廿三日得台州黄元徽书有感","dynasty":"元末明初","author":"刘基","text":"世乱网恢恢，斯人亦沦翳。数奇当何如，穷途难为计。盲风振乔木，硕果失其蒂。虎豹落机槛，坐服舆皂制。玄珠迷罔象，白日惨阴曀。涉水水有蛟，入山山有彘。弃马感须无，直道怀柳惠。青冥无羽翼，悲来夜迢递。结交无疏戚，艰难见平生。金石苟不渝，万里如两楹。重山非云远，邈若辽与荆。嬿婉岂不怀，蛇虺正骄狞。手持故人书，心念故人情。开书问故人，泪下如雨倾。客从何乡来，遗我尺素书。道路险且艰，故人情有馀。妖气晦斗极，黄浊混龙鱼。何荃不为莸，何麟不为貙。殷勤故人心，炯若明月珠。投之千丈泥，万古光不渝。安得致阊阖，以照君王车。"}