{"id":"743422","title":"与君别行赠施雪帆","dynasty":"清","author":"徐鑅庆","text":"与君一别一万里，握手相看十年矣。当年射策金陵城，秋闱榜落都无名。我今憔悴困一第，对君出吻寒酸声。别来难得俱无恙，我入干戈尔烟瘴。戎马河西夜合围，客中远行愁不归。云台猛将去复去，天山云暗多旌旗。诵君新诗更凄绝，为君酌酒镫花结。君不见，人生上寿一百年，尔我能禁几回别。"}