{"id":"1226521","title":"余山林多暇瞌睡之馀偶成偈语自娱纸墨少便不欲记之云衲禅人请书盖欲知我山中趣向于是静思随意走笔不觉盈帙故掩而归之复嘱慎勿以此为歌咏之助当须参意则有激焉 其十二","dynasty":"元","author":"清珙","text":"法道寥寥不可模，一庵深隐是良图。门前养竹高遮屋，石上分泉直到厨。猿抱子来崖果熟，鹤移巢去涧松枯。禅边大有閒情绪，收拾乾柴向地炉。"}