{"id":"814860","title":"虞美人 案《西陵词选》题作「客思」。","dynasty":"清","author":"俞士彪","text":"来时行乐邯郸道。着意誇年少。酒酣耳热袒貂裘。华烛娇娥扶我上高楼。而今客久思归去。独走天涯路。征衫薄薄泪重重。衰草原头病马逐秋风。飞鸢坠地饥鹰瘦。平野云低覆。棱层冰雪压貂裘。勒马城根抬首见高楼。先生去矣千馀载。楼却依然在。我思沽酒一登临。此日寥寥谁舆伴孤斟。明灯照脸娇波滑。我已消魂杀。扇边呖呖转香喉。拚得为伊瘦了一生休。殷勤不住回眸顾。岂为宫商误。狂郎家近阖闾城。唱到江南一曲最难听。长街竞作烧灯会。向晚笙歌沸。眼前风景不争多。只奈此身长在异乡何。荧荧一点残釭照。愁也无人晓。薄寒侵臂酒醒时。墙外不知谁个闹蛾儿。"}