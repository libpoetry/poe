{"id":"1109831","title":"失题","dynasty":"宋","author":"华镇","text":"暑往寒来春复秋，东西南北一萍浮。吴钩越剑虽常淬，梁苑秦关祇浪游。场屋同盟多列鼎，乡闾小子亦封侯。十年窗下劳萤雪，今日明时漫白头。分宜浪迹学希夷，岂合将身涉事为。无外纵知皆是幻，有中宁免强随时。懒于中散人谁觉，贫过原思已自知。若有一廛容定省，肯将尘鞅自羁縻。"}