{"id":"1071735","title":"次韵馆中诸公游慈云寺","dynasty":"宋","author":"韩驹","text":"嘉蔬随客庖，香饭出僧甑。聊为一饱谋，未暇谈禅病。二公当代豪，词林气方盛。五言谨诗律，百罚严酒令。乐与同舍郎，共此给园净。想像斜川游，何如舞雩咏。甘瓜自雍丘，肥芡来新郑。肴果各有携，笑我室悬磬。陋质谢不往，实愧琼瑶映。人生一车足，那须富千乘。有兴驱短辕，宁辞沮洳径。及时速行乐，莫待苦脚胫。炎暑忽已阑，当念时难更。"}