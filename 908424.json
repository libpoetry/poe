{"id":"908424","title":"送宇文德济解绵竹丞","dynasty":"宋","author":"李流谦","text":"陋哉纨绮习，染人甚脂膏。倾五湖三江，未易濯秽臊。冰霜竹林游，粪土戎与涛。富贵比贫贱，所去宁一毛。公家全盛时，束带辖百寮。朱轮照华欀，龟紫映翠貂。绿帻走童奴，清弹沸娥媌。连床不同梦，君乎吾愿交。一觇鸾鹤姿，颇疑出衡茅。神驹足万里，威凤心九皋。夜窗四壁空，抱卷灯屡挑。往往出妙语，遗音叶咸韶。于此定不凡，举步即扶摇。朅来署纸尾，丞哉叹徒劳。官事竟何如，亦似是马曹。置之勿复问，朝爽西山高。北风送征骖，扰我心郁陶。判此别袂难，愧彼漆与胶。君去千仞冈，我归一枝巢。升沉何必恨，书来慰萧条。"}