{"id":"657261","title":"与竹泉道士","dynasty":"明","author":"庄昶","text":"燕城道士冯竹泉，定山风雨来相过。向人两眼如两星，头上笠子五尺大。开门握手延入坐，须家诗书携一个。自言仙道亦颇佳，老死人间已除破。古今词翰岂易得，吾子高名吾所慕。卢老神丹我解传，老杜长篇子须作。呜呼道士吾与汝，黑发红颜何用那。痛惟老父双膝拳，日夜高床五年卧。仓公俞附竟何人，仰首苍天泪交堕。刀圭相乞倘不辞，呕出吾心吾亦可。道士道士，何须再拜苦索我。"}