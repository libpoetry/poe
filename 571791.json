{"id":"571791","title":"赠潘景升","dynasty":"明","author":"袁宏道","text":"弥天作旅人，著处为眷属。新知与旧欢，凑集如云族。堂上罗楚羞，堂下度吴曲。东阶串仆奴，西阶悬马毂。面缕大如柱，盘鲜高于屋。鞭车行酒杯，犹恐欢不足。咳吐寸寸肠，挥毫字字玉。不过沈宋门，宁作李王役。世人眼如盲，相牵入阱狱。岂以瓮中鸡，而易云外鹄。万事无奈君，难君只有贫。转贫客转多，贫岂奈君何。"}