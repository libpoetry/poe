{"id":"987431","title":"多丽","dynasty":"宋","author":"高登","text":"人间世，偶然攘臂来游。何须恁、乾坤角抵，又成冷笑俳优。且宽心、待他天命，谩鼓舌、夸吾人谋。李广不侯，刘蕡未第，千年公论合谁羞。往矣瓦飘无意，甑堕懒回头。真堪笑，直钩论议，圆枘机筹。幸斯道、元无得丧，壮心岂有沈浮。好温存、困中节概，莫冷落、穷里风流。酒滴珍珠，饭钞云子，醉饱卧信缘休。归去也，幅巾谈笑，卒岁且优游。循环事，亡羊须在，失马何忧。"}