{"id":"860746","title":"次韵大受登正法塔见刘王二陵","dynasty":"宋","author":"王灼","text":"试纵浮图目，闲纾客子情。轩腾超世界，指点识乡程。天大云攲野，江蒸气抱城。长风饶振薄，落日倒光晶。古色千年在，悲歌百虑盈。战争初自苦，成败几堪惊。狐兔穿蓬颗，珠玑入里氓。剑关犹北向，巫峡只东倾。往意增三叹，馀踪付一瞠。誓言逃俗网，碧海跨飞鲸。"}