{"id":"1060388","title":"和曾密公江楼诗韵","dynasty":"宋","author":"朱褒","text":"太史声名重，江楼昔有言。诗清排屈宋，意古挹羲轩。飞栋苍云合，窥鱼白羽翻。台高萦水府，气爽返梅魂。市远风埃洁，川腴草木繁。沧浪初出日，瓠落可浮樽。曲岸疏帆影，枯槎隐烧痕。秋容天漠漠，春意雨昏昏。地易规模在，碑新典则存。溪山重入座，先哲岂虚论。"}