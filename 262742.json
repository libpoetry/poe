{"id":"262742","title":"戏简汤海秋","dynasty":"清代","author":"孔宪彝","text":"浮丘先生诗中仙，锦囊万首人争传。兴酣落笔一万字，长河倒泻惊奔泉。闭门忽复厌高咏，一百五日无新篇。立言奋起诸子陵，天人物理留真诠。挂名君家诗集里，三年怀袖心拳拳。小册乞题遍海内，青莲诗意谁为传。得君奇句写狂熊，声价十倍应无前。短札索诗手相报，许我破戒吟苍烟。是时新雨始澄霁，夕阳红上西山巅。拓窗高阁砚含润，诗情定与花争妍。愿君吟成为亲写，腕底倔彊盘蛟蜒。焚香扫地且相待，一披词翰驱尘缘。"}