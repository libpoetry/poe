{"id":"1211506","title":"过桐庐","dynasty":"元","author":"萨都剌","text":"桐庐山水天下清，洪涛拍岸山围城。桐君已乘丹凤去，世间草木谁知情。落日摇红鱼尾赤，江上潮回沙嘴立。三三两两野人家，半住渔村半樵牧。尽抛章甫求仙灵，松间黄鹤唤不应。阻风三日看山色，平生惯识枯枝藤。碧桃海上开多少，几度春风长瑶草。白云满地不归来，石烂松枯天地老。"}