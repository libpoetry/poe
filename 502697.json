{"id":"502697","title":"书琴高跨鲤图","dynasty":"明","author":"王恭","text":"焚香礼瑶席，远望空悬伫。翩翩列仙人，骑鱼撇波去。忆别人家二百秋，暂来复去谁能留。冀山青青涿水绿，相思不见令人愁。华阳亭下秋风晚，应教嵇生广陵散。何处重期太古音，荒城落叶苍苔满。赤鲤迢迢海上行，春风几度到瑶京。笑予亦是谪仙者，未得骑鲸归上清。"}