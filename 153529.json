{"id":"153529","title":"邢兄次韵再答之","dynasty":"宋代","author":"苏泂","text":"红尘欲欺人，甚欲出尘去。人生贵险艰，九折有夷路。学剑剑不就，学书书不成。春蚕裹于茧，腐草化为萤。高明信天资，踸踔亦步武。同床有恩怨，当面分尔汝。疲容仰吾父，髫乱怜吾儿。传衣与养菽，上下皆失时。杜甫西去秦，仲连东蹈海。富贵毋相忘，此意岂三代。惟君眼中人，多若古人风。赠君宝剑篇，谨勿伤其锋。"}