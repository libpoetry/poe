{"id":"71245","title":"朱家奴阮辞","dynasty":"元代","author":"王逢","text":"淮阴三月花开枳，使君死作殊方鬼。眼看骨肉不敢收，奉虏称奴听颐指。经辽涉海三岁久，以蝗为鹥麦为酒。爨骸咬骨何足论，亲见徐山堕天狗。今年始得间道归，城郭良是人民非。主家日给太仓粟，残生犹著使君衣。揽衣拭泪使君室，凉月萧萧风瑟瑟。回头还语玉雪孤，勿辞贫贱善保躯。瞻屋未辨雄雌乌。"}