{"id":"804883","title":"癸丑夏五避海氛于秦氏水渠之含晖阁即事成句","dynasty":"清","author":"钱维桢","text":"故乡重到月初斜，觅得深林便作家。高阁上齐横岸柳，疏篱曲护小池花。乱山隐隐围村屋，流水声声杂纬车。最是主人情意好，移樽新晕颊边霞。几向深公试买山，碍人芳草不须删。移花圃畔呼童莳，踏月溪边送客还。石砚尘生缘意懒，萱帷病减觉身闲。推窗日日登楼望，思在渔樵半席间。"}