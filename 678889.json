{"id":"678889","title":"左掖闻莺歌","dynasty":"明","author":"郑珞","text":"蓬莱曙色寒苍苍，万方剑佩朝明光。流莺舞影过双阙，遥送新声出建章。数声才度五云表，百啭还闻上林杪。宫漏沉沉九陌春，禁钟隐隐千家晓。烟花远近布春声，声声袅袅如有情。不随仙仗云中散，频逐箫韶花外明。流音往复断复续，睍睆绵蛮听不足。初讶湘灵鼓素弦，又疑秦女弹新曲。"}