{"id":"534657","title":"送邓合溪先生归桂阳二十韵","dynasty":"明","author":"邱云霄","text":"衡岳开南镇，郴江动北源。溪山元蕴淑，人物仰孤鶱。雾豹非林鹿，风鹏变海鲲。雄才归贾谊，落第惜刘蕡。揽辔追前哲，趋庭淑后昆。谈经毛氏屈，薄禄郑虔尊。北斗瞻依共，春风笑语温。道方群小愠，义重士林敦。珉璧谁能辩，行藏未易论。江流寒见底，秋月夜无痕。坐懒窗前草，愁深梦里萱。望云归楚国，立雪忆程门。潦倒悲长铗，恩知列厚坤。暗投皆按剑，无计欲攀辕。古道荒蓁长，颓波裂地奔。鸿飞高燕雀，蝇污比蛛蚖。江树浮南国，篱花满故园。青山期谢眺，古榻候陈蕃。五柳清风在，三槐绿荫繁。临岐空有泪，惜别每惊魂。雁落三湘莫，书传九曲原。莫辞深浅酌，不尽古今言。"}