{"id":"554642","title":"田家作","dynasty":"明","author":"郑文康","text":"垄上有良田，山中有茅庐。良田供岁计，茅庐足安居。朝出事耕作，暮归读诗书。凉濯茂树阴，饭罩清溪鱼。秋高纳禾稼，霜寒采薪樗。三时力颇劳，卒岁心还舒。田庐固荒陋，父祖遗业余。世守知几年，承传今在予。追念先人艰，岂易成菑畬。虽云一方土，重若琼瑶琚。我今享厚获，讵敢忘当初。地偏梦寐熟，志静思虑虚。明月至皎皎，清风亦徐徐。鹅鸭恼比邻，桑麻遍村墟。旧谷岁屡陈，新酒时常酾。劵许贫妪贷，饮召邻翁俱。迂懒自成癖，礼法谁嫌疏。有心务本业，无意干名誉。韦布幸粗安，矧敢怀轩车。秽矣郭霸粪，哀哉范增疽。长歌畎亩中，此乐当何如。"}