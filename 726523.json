{"id":"726523","title":"从驾幸金墉城诗","dynasty":"南北朝","author":"温子升","text":"兹城实佳丽，飞甍自相并。胶葛拥行风，岧峣閟流景。御沟属清洛，驰道通丹屏。湛淡水成文，参差树交影。长门久已闭，离宫一何静。细草缘玉阶，高枝荫桐井。微微夕渚暗，肃肃暮风冷。神行扬翠旗，天临肃清警。伊臣从下列，逢恩信多幸。康衢虽已泰，弱力将安骋。"}