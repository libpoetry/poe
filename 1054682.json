{"id":"1054682","title":"贺拜罢南郊献诗","dynasty":"宋","author":"黄裳","text":"中天台上闻天语，将下人间会真主。王室堂开秋意深，匆匆瑞气排群阴。插空仪物望不断，文采高下成遥林。铁衣十万熊罴勇，忽拥天衢海涛动。两序朱帘语相庆，皆谓君王能绍圣。昭昭神考体天德，昔向明堂布仁政。君王欲报天地恩，乃修宗祀开端门。玉辂亭亭张日月，中望尧云降天阙。清宫行事斋心微，默与神交谁得知。献飨归来待祠殿，上帝先从道心见。龙衣登降天香浓，一片钧天庭燎中。振鹭于飞佩声响，恍如三代观臣工。先皇基绪既肯构，配侑岂或惭高穹。安得公尸不来燕，自是诸侯皆望风。奏歌已荐致和乐，饮受乃酢持盈功。晓来忽听道傍语，从此天观观九叙。琐琐愚臣何所补，只愿献诗归乐府。"}