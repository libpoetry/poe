{"id":"193651","title":"送郡守·郎围师阃重王人","dynasty":"宋代","author":"徐元杰","text":"郎围师阃重王人，朝绩民庸简帝宸。屈此偏州何小小，伟哉仁牧自肫肫。下车福十余万户，褒玺朞三百六旬。廉恕公勤持四字，癢疴疾痛切吾身。显幽一理初开镇，抚字丹心肃告神。动有发明基学力，略无凝滞见情真。智常周物能容物，政每近民深得民。居理家庭培玉植，烛临官吏皎冰轮。行其无事州闾靖，急所当先夙夜寅。溪以玉名闻莹洁，岩如日色共晶新。吟肩峭若灵峰峙，诗骨清於南涧滨。坐啸中和堂上邃，犹存正始古音淳。无心云出当年岫，有脚阳生此地春。不忍一毫伤赤子，了知方寸即苍旻。邦人镂胆交相语，糴事关心尤至仁。往者过征罗罹暴虐，甚而乾没启嚣嚚。炎天陆运枯膏血，累月肩担摧骨筋。五百里程陪搭斛，四千钱费各沾巾。农夫搔动征夫苦，行者攫挐居者嗔。所幸天高常耳下，惟公露祷悉言谆。一分宽受一分赐，半减谁知半减因。问谷几何先给直，作舟用济广通津。听民乐与官为市，如己隐忧眉辄颦。怨气收声回逸乐，欢谣鼓腹饱轮囷。时暘时雨孚祈祷，不豫不游忘苦辛。泉漏有恩详审处，药伤无地不咨询。昔襦今袴同歌范，万口一辞方借恂。邦计索程随日了，后来成轨要人遵。眷怀趣趁周行武，德意难忘召父亲。将指观风兼畀节，举头近日蚤垂绅。甘棠蔽芾思留躅，英簜瞻依忍出闉。倪旄攀辕风解愠，旌旗遮道雨清尘。筠笼映日成清閟，秧马衔烟布绿茵。旧治密邻新治壤，徐行便直部行巡。建台及境虽迎徯，过阙留班定侃闇。准拟助和商鼎鼐，雍容成道汉丝纶。职亲地近訏谟密，言听谏行膏泽均。局面转新棋著定，方书如古药材抡。公私节用纾民力，勇智合谋恢地垠。襄汉经营蚕路闢，江淮联络雁臣宾。年登所至粮栖亩，令信何难楮即缗。君相简知惟笃实，古今难泯只忠纯。吾家自有青毡物，时节合参洪化钧。一州一道推而准，此土此民同所珍。自揆偶然声气叶，相亲深处髓肌沦。送行万兔难密尽，歌此以旌良吏循。"}