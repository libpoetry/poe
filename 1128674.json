{"id":"1128674","title":"贺曾修撰帅江陵 其三","dynasty":"宋","author":"董颖","text":"大府山河壮，严城鼓角雄。先声消鼠辈，善颂到牛童。八境风烟上，千篇咳唾中。鳌头聊尔耳，归觐大明宫。控蜀连吴最上流，清时词伯拜元侯。骎骎和气随千骑，籍籍英声慰十州。士识朝宗方定价，客依刘表祇销忧。三朝开济元勋后，蝉冕还应映黑头。荆州刺史苏州似，可但超然五字诗。试问清香凝寝处，何如夜雨对床时。风流云散心方折，月落参横角更悲。堂下为公理脩竹，琳琅他日照幽姿。化蜀归来欲醉吟，君王又起福淮民。旌旗光动迟迟日，鼓角声传盎盎春。风采十州安抚使，典刑四海老成人。屯田小试营平策，蚤晚论思从紫辰。麟符虎节烂龙光，势重侯藩壮帝乡。那复谢玄将淝水，政烦汲黯守淮阳。咄嗟万户无穷惠，清净三州已试方。馀事不妨哦妙句，韦郎韵胜寝凝香。"}