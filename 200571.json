{"id":"200571","title":"冬日同仲巽及府寮游万寿寺","dynasty":"宋代","author":"郑獬","text":"峻阜如蟠虹，蓄泄气象灵。绀宇隐红树，缭若画在屏。联骑转城角，沙步俯回汀。野寺对寒水，白壁敞云扃。嶛深松桂黑，地古莓苔青。朱橘拥繁梢，悬缀黄金铃。横梯出虚阁，古像铜青荧。眺听揖秋境，豁露无藏形。清气换俗骨，萧爽毛发醒。汲泉煮露芽，却坐竹间亭。高谈落四座，金石朗众听。脱落见逸调，骤如马在坰。眇然遗组绂，太山一浮萍。落景不我顾，檐角出寒星。燕客未渠央，归鞍安得停。岁宴幸丰乐，楚人饱且宁。蟋蟀刺褊陋，及时洒子庭。传闻落帽山，风凉久凋零。已酿白玉泉，连车载百瓶。行期一佳赏，相与快烦冥。"}