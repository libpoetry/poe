{"id":"521331","title":"题松鹤图为周太守寿","dynasty":"明","author":"顾清","text":"翩翩双白鹤，飞自瑶台阴。玄裳既修整，缟袂亦萧森。乔林纵远步，虚壑引清音。俛仰各有得，逍遥清涧浔。达人事当世，雅志本云林。悬车不待岁，戢羽思高寻。何异松间鹤，飘飖云汉心。嘉诞宾友集，初筵列朋簪。鸣丝送旨酒，抗节起高吟。白日丽华栋，簪犀炫钩金。招要香山翁，笑傲白云岑。岁岁但如此，焉知寒暑侵。"}