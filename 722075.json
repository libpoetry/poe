{"id":"722075","title":"燕昭王","dynasty":"明末清初","author":"屈大均","text":"燕昭信是霸王才，得士望诸自魏来。故鼎遂能归磨室，黄金不枉筑宁台。七雄独尔为宗国，一战还堪振有邰。谁肯千金市骏骨，功名真自郭生开。君臣甘苦总相同，二十馀年旦暮中。汤武仁声虽未洽，春秋义战此为雄。王前久已无师友，天定那能善始终。三代至今人物少，乐君真有卧龙风。"}