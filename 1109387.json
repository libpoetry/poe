{"id":"1109387","title":"上王提刑二首","dynasty":"宋","author":"刘弇","text":"峨峨名节重于山，旧作朝廷耳目官。凤阙几闻随仗入，龙颜曾许捲帘看。昔年白笔惊人凛，今日清风过岭寒。直指近来新有例，出疆回使侍金銮。獬豸冠中笔罢簪，却乘骢马出骎骎。手提国宪风霜重，口布王言雨露深。古剑夜光冲斗气，甘棠春有绕庭阴。澄清好把冰壶水，洗却天涯滥浊心。"}