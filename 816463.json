{"id":"816463","title":"燕邸卧病口号","dynasty":"清","author":"嵇永福","text":"十年作尉叹蹉跎，两载从军复浪过。报国每惭千虑少，终天长恨一身多。欲完臣子偏萍梗，纵得遭逢亦轗轲。老母近来频肺病，萧萧客舍奈愁何。王程既迫敢蹒跚，出处关头义命安。母过七旬应侍养，家无次子孰承欢。圣朝教孝沾恩易，人子离家入告难。一纸九门天荡荡，陈情空自泪汍澜。脉脉萱堂正促装，荆妻此日忽云亡。何堪痛媳添姑病，最苦雏孙累母将。冷桧幽灯凄老眼，茶铛药里系儿肠。绝裾未忍牵裾久，亲串魂销白日荒。病息如丝怅白云，故人相见各殷勤。乞骸本是安臣拙，当道何心雍上闻。行路笑啼秦越似，他乡进退死生分。踟蹰日久浑无计，舆疾仓皇趁晚曛。检点行囊鲜宿舂，朔风吹破旧章逢。帝京日近人熙攘，天语春温士景从。岂有巴人歌白雪，漫教瓦缶学黄钟。还思岁暮庭帷冷，一日千回杵撞胸。梦断春明二十年，重来须鬓已皤然。人间乳燕翩翩少，辇下新莺衮衮传。病隔朱门无半剌，闲消白日有残编。东风一任常披拂，只似干枯抱树禅。"}