{"id":"691398","title":"寄石潭刘先生并李鍊师","dynasty":"明","author":"李昌祺","text":"偶因衰病返丘园，白首依然混俗氛。宁复嬉游来胜境，徒令梦寐想清芬。秋山秀色终年对，天路空歌每夜闻。宴坐万松苍雪里，不知尘世有嚣喧。久不班荆话夙心，远劳封茗寄云林。殷勤谏议情偏厚，憔悴文园渴正深。十载乡音怜断绝，几人交谊笃升沈。看云倍切怀君意，离恨悠悠可自禁。相乡朋旧总英贤，久乏鳞鸿寄尺笺。令子俱为天上客，阿翁都作酒中仙。坚持苦节共先训，顺受微疴了宿缘。社栎任他松柏笑，支离却得保馀年。"}