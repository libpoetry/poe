{"id":"1067356","title":"喜汪叔野见过","dynasty":"宋","author":"谢薖","text":"大汪权奇汗血驹，小汪连翩鸑鷟雏。垂头未遇伯乐顾，览辉将下朝阳梧。岂知青衫埋朽壤，更令斑鬓困泥涂。喜君翩翩过我庐，握手借问今何如。若云难遂白发志，朅来翻作青衿徒。急呼欢伯置座侧，解颜谈笑聊相娱。语及阿兄平日事，往往屑涕长欷歔。怪君长不满六尺，高谭似是胆满躯。且宽是事饮此醑，逢人但作巩嗫嚅。苦留君住骑勿驱，明朝酒尽为君酤。更阑月落起浩叹，四面宿鸟鸣相呼。"}