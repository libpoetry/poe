{"id":"966927","title":"三鸟咏 提壶引","dynasty":"宋","author":"贺铸","text":"绿野带江春漠漠，露湿花蔫朝暮薄。年芳婉娩欲辞人，啼鸟殷勤劝行乐。提壶真起予，十千美酒当剩沽。金龟宝貂家所无，持底可过黄公垆。调官东来今几日，谓有公田宜种秫。朝廷未除私酿律，安得一试焦革术。提壶鸟，叹吾与尔皆悠悠。君不见长安两市多高楼，大书酒旆招贵游。脱闻提壶鸣树头，论槽买瓮更献酬。庶几此声知所投，胡为南乡长滞留，端使北宗狂客羞。"}