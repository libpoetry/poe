{"id":"1042197","title":"和府公二十韵","dynasty":"宋","author":"刘敞","text":"百草迎年茂，群花逼夏零。天工感寥落，春事出丁宁。皓月彫寒魄，鲜风结暖馨。彩霞融缥缈，甘露洒清泠。照坐千枝烛，摇空九子铃。轻黄金缀缕，凝碧玉镌瓶。烂漫辅鲛锦，缡褷聚鹤翎。问名惊竞秀，变态骇流形。钟美应成媪，储芳或景星。意真乘澹泊，气淑倚娉娗。净影临彫槛，疏音隔后庭。瑶妃旦酣酒，玉女夜窥棂。时世妆浓澹，朝云梦窈冥。魂从攀处乱，醉任看馀酲。禁籞曾迂幸，天歌独仰听。一时矜绝出，众卉谢晶荧。正尔生成巧，由来造化灵。属词劳比兴，图象费丹青。雨重碧油幕，灯昏云母屏。谪仙才不世，激赏为君聆。"}