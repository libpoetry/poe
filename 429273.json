{"id":"429273","title":"柬夏吷庵","dynasty":"近现代","author":"黄浚","text":"连春无好怀，风霾郁馀横。闭门数瘦竹，愁对妻子病。寸心复何期，诗诣谓可圣。官粗才亦退，内馁卒难竞。平生夏吷厂，四海熟名姓。神亲交甚淡，论简味殊正。于诗拓大国，出语极隽夐。西江有真源，佳处岂犷硬。君独哜其胾，扫涤天宇净。过存赠词卷，珂雪瑩相映。腾腾尘土中，薢茩此高咏。微花耿清明，街柳绿初盛。联游幸未晚，世事付青镜。投篇贡所疾，引领待良诤。终恐摩坚城，曳兵丧权劲。"}