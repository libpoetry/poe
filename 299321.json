{"id":"299321","title":"钓鱼词·垂竿入烟水","dynasty":"清代","author":"郭仪霄","text":"垂竿入烟水，笠钓青苔矶。水清鱼可数，潜跃皆天机。香饵忽在此，来去任汝为。白小连头来，浮沈掷我丝。岂必任汝逞，念汝太卑微。大鱼摆尾过，似有垂涎思。不念傥来物，趋之甘如饴。竿丝忽以动，尾鬣扬髵髵。初嗜亦云美，既吞方觉危。欲吐势已晚，钩距衔厥腮。磨刀鱼眼红，自分供脯麋。谁识大鱼苦，但见白小嬉。大鱼怨白小，胎祸诚汝基。白小悠然笑，汝言诚乃奇。汝腹亦已饱，涵淹恣膏脂。既不化龙去，徒令窥汝肥。又不选深潭，乃为香饵迷。谓今告众鱼，贪者自亡躯。"}