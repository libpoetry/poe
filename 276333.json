{"id":"276333","title":"孤山忆惜行","dynasty":"清代","author":"李宪噩","text":"忆昔总角初成童，严亲携我游晋中。同车兄弟婉变笑，山头指点名贤踪。初谓一过行不再，辛苦求名三十载。山上朝风寒复暄，山下暮云晴又晦。朝朝暮暮行此山，山青如故朱颜改。祗今十年不复经，踪迹疏阔梦常在。偶然驱马出此途，往事闲闲语仆夫。季去岭南叔也死，斜阳犹照孤山孤。"}