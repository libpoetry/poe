{"id":"813546","title":"苏幕遮二首","dynasty":"清","author":"李慈铭","text":"燕衔泥，风落絮。如此关山，梦怯都难度。三载飘零春又去，但见春归，那有侬归路。望吴书，寻越树。临水登高，总是伤心处。落照平芜天又暮，门外鸦啼，不为愁人住。湿鸳绡，寒麝炷。一样今宵，抛却春三五。别后月圆知几度。不信天涯，犹有团圞处。卜金钱，裁尺素。鹊语灯花，总是无恁据。五月江城书到否。拥髻开缄，一枕黄梅雨。"}