{"id":"484330","title":"忆左掖千叶桃花","dynasty":"明","author":"杨基","text":"秾李积皓雪，繁桃炫朝霞。江边日日见春色，尽是寻常儿女花。东阑一树能倾国，千瓣玲珑谁剪刻？半吐疑红却胜红，全开似白元非白。旁虽浅淡正复浓，雅丽称月间宜风。阴时晴午各异态，嗔喜笑鼙无不工。嗟我匆匆簿书急，时复微吟对花立。白苎犹沾夕露香，青鞋不怕苍苔湿。而今漂泊楚江滨，想像丰仪一怆神。惆怅当时看花客，对花还说去年人。"}