{"id":"433039","title":"浣溪沙十首 成都和友人","dynasty":"近现代","author":"唐圭璋","text":"两载匆匆滞蜀西，高阳人散负文期。漫开珠箔望云涯。伴我孤灯垂泪日，泥他翠袖促眠时。沉思往事夜何其。休道春山比黛眉。蘅芜梦断不胜悲。满庭落叶岁寒时。闲踏平园无意绪，重翻针线耐寻思。月华皎皎照帘垂。踯躅吞声万里桥。首如蓬散岂无膏。玉楼人去冷金翘。小病缠绵偏恨重，天涯飘泊各魂销。带围日减沈郎腰。日薄虞渊路已赊。闭门空对胆瓶花。玉炉香尽没人加。悲愤有诗皆荡寇，乱离无客不思家。驿亭夜夜梦京华。曲曲云山作翠窝。好收新句共研磨。春来游赏莫蹉跎。仙眷双携花里步，彩云初遏醉中歌。人间福慧算君多。灯灭重然烛半条。云间时听雁声遥。离魂惘惘没人招。暗检琼琚拚尽弃，细搜书札待全烧。自怜风雨度中宵。消尽芸香写尽词。日长人懒似游丝。一襟幽怨只天知。和寡不思温旧曲，寒深谁复问添业。斩来病骨亦支离。百叩天阍不一膺。愁来枉自悔多情。强寻欢乐涕偏零。十载深盟随逝水，一番影事化春冰。余生有限不须醒。拟罄辛酸比七哀。情伤荀令愧无才。锦城虽美不开怀。月放清光明几牗，梅舒疏影媚池台。倩魂万一梦中来。浩浩烟波忆旧游。何时重访北湖鸥。飘零宋玉自悲秋。云雨空嗟翻覆手，深杯难遣古今愁。玉箫声里倚西楼。"}