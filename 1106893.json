{"id":"1106893","title":"岁暮感怀贻冯同年中允","dynasty":"宋","author":"王禹称","text":"谪宦商于郡，闲门车马稀。尘侵书命笔，香散入朝衣。烧尽峰峦出，霜晴木叶飞。夜来天欲雪，寒梦不成归。岁暮客商山，谪居多昼眠。梦回红药树，身落紫微天。不得亲公事，如何望俸钱。荒城共谁语，除却访同年。谪居京信断，岁暮更凄凉。郡僻青山合，官闲白日长。烧烟侵寺舍，林雪照街坊。为有迁莺侣，诗情不敢忘。"}