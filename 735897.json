{"id":"735897","title":"竹下偶次李宾之题丁御史墨竹韵走笔成此","dynasty":"清","author":"顾景星","text":"窥园墨竹来瑞昌，听雷一亭当中央。西边落日影不薄，联缘南涧连东冈。吾庐卜筑已十世，不数洋谷名筼筜。旁邻不插麻䕸界，近道仍尽茅茨墙。早春虇䈚动千个，儿把䒩锸翁篮匡。微霆铃铃搜地脉，一夜苞箬过人强。枝枝剑拔高出母，不省去岁如今长。幅巾六月埽石坐，冷飙仿佛天雨霜。层冰赤脚何足羡，少陵大叫胡其狂。绿烟满眼露滴沥，赤日不怕宜壶觞。渊府江妃动灵瑟，星官真人湿羽裳。颇疑柝月处西极，摇落帝台甘醴凉。横崖猛雨碎珠雹，浏泉走隙鸣宫商。或时风贙避彪骋，有若健陈冲荒疆。天寒夜黑山鬼泣，缺月正出当星张。奔妻视药枯桂旁，老?上拂琼琚锵。罡风倒揭豹尾立，蛇颈袅娜千凤皇。前山乌鹊欻惊叫，似欲银汉支杠梁。争飞野鸭响江澨，仄翅旅雁疑潇湘。磥砢邛种号扶老，实中笆类名盘肠。百年生理肯龌龊？一竿真去归沧浪。画工苦思获一二，片纸直欲兼金偿。彭城墨本且珍惜，况有万个青琳琅。前者王孟端，继以夏太常，二公遗迹予昔藏。五丁操火宝绘堂，安能缇袭百鍊刚。即今屏迹少六逸，对君青眼睛飞扬。此君世外果奇绝，更令天壤思王郎。当时袁粲定俗物，吾庐未可施痴床。"}