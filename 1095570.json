{"id":"1095570","title":"寄杨大监","dynasty":"宋","author":"释居简","text":"商飙流西金，万卉寒如灰。广寒烂银阙，初放蟾枝开。一花堕九地，四海无纤埃。钟作河岳灵，挺此梁栋才。倘可济巨川，不然为盐梅。我欲问此翁，山林起摧颓。勺以长安酤，大白非鲸杯。擘麟配万钱，鸟爪去不回。抑以颂与箴，耸德如徂徕。赋岂料敌手，吟非横槊才。不如姑置之，高卧深云隈。长啸揖箕翼，更把灵椿栽。明年紫荷橐，此约当重来。"}