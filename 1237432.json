{"id":"1237432","title":"南山紫云山居","dynasty":"元","author":"黄镇成","text":"一宿南山顶，仙凡此地分。河明疑有浪，天近更无云。月色初秋见，泉声彻夜闻。红尘飞不到，甘与鹿为群。紫云当七夕，织女度银河。绝顶瞻星近，浮空见月多。仙家还杼轴，人世自干戈。抱拙何烦问，临风一浩歌。一衲紫云间，幽居丈室宽。无求尘世远，不语道身安。茗瀹薪炉沸，瓜沉石井寒。似君精进力，得法谅非难。树老秋仍露，山空晚更鲜。雨添舂药水，云湿种瓜田。对榻僧长坐，闻钟客未眠。自应麋鹿性，疏散爱林泉。伏日不知暑，泉流山四围。竹风浑却扇，松雨欲添衣。逸老为家好，逃喧过客稀。虚亭无户牖，冉冉白云归。绝壑开阑槛，遥峰展画图。雪翻僧供钵，云绕佛香炉。接板桥横涧，连筒水入厨。杖藜行药去，九节得菖蒲。竹露连岩际，松风满坐隅。水舂如有节，山鸟似相呼。暑雨收崖蜜，晴云斸土酥。月高秋万宇，身世一冰壶。碧巘明霞外，秋山画不如。染成红玛瑙，削出翠芙蕖。五老天边见，三神海上居。坐来高月上，声落晚钟疏。闲士来何处，谈空坐夜分。五山携杖月，三楚染衣云。塔礼旃檀相，台翻贝叶文。南峰寻道侣，吾亦偶相闻。绝境红尘远，高居白日长。僻宜人不到，静与世相忘。宇阔星辰大，山虚水石凉。翠屏天外立，秋气晚苍苍。"}