{"id":"822672","title":"红楼慢 北湖老人以此调赋凯歌，不称其名，改咏闺情，藉传坠谱","dynasty":"清末近现代初","author":"周岸登","text":"脂漉红冰，蘸甲凋觞，亚阑花韵笼昼。酥融玉暖酣青镜，合皂新愁时候。约领诃梨半掩，私语双涡娇熘。费鸾肠、眉匠琴佣，要风怀消受。僝僽。宫额梅钿皱。占水眄兰情，醲醺如酒。扬丝千缕供骀荡，应比蛮腰纤瘦。满意珠香翠暖，花月人同长久。春回时，酌酒花前两依旧。"}