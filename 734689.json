{"id":"734689","title":"柳敬亭说书行","dynasty":"清","author":"汪懋麟","text":"田巴既没蒯通死，陆贾郦生呼不起。后人口喫舌复僵，雄辨谁能矜爪觜。吴陵有老年八十，白发数茎而已矣。两眼未暗耳未聋，犹见摇唇利牙齿。小时抵掌公相前，谭玄说鬼皆虚尔。开端抵死要惊人，听者如痴杂悲喜。盛名一时走南北，敬亭其字柳其氏。英雄盗贼传最神，形模出处真奇诡。耳边恍闻金铁声，舞槊横戈疾如矢。击节据案时一呼，霹雳迸裂空山里。激昂慷慨更周致，文章仿佛龙门史。老去流落江左间，后来谭者皆糠秕。朱门十过九为墟，开元清泪如铅水。长安客舍忽相见，龙钟一老胡来此。剪镫为我说《齐谐》，壮如击筑歌燕市。君不见原尝春陵不可作，当日纷纷夸养士。鸡鸣狗盗称上客，玳瑁为簪珠作履。此老若生战国时，游谭任侠差堪比。如今五族亦豪侈，黄金如山罗锦绮。尔有此舌足致之，况复世人皆用耳。但得饱食归故乡，柳乎柳乎谭可止。"}