{"id":"1214665","title":"稚子子兰歌吊番禺君也","dynasty":"元","author":"黄玠","text":"月离于箕风扬沙，月离于毕雨滂沲。星有好风有好雨，嗟尔明月可柰何。抚灵均之遗曲，发浩浩之长歌。岂无椒浆与桂酒，庭前草生萧艾多。君不闻稚子子兰方得意，三闾大夫沉汨罗。怀王入秦竟作幽忧死，不睹郑袖双青蛾。读书千载有馀愤，恨无匣中龙泉与太阿。朝朝暮暮阳台下，江水东流空逝波。"}