{"id":"694311","title":"和世卿留别韵","dynasty":"明","author":"陈献章","text":"笑索南枝冷未禁，诗情翻益别情深。杯中涕泪知郊意，手里推敲失岛心。赤壁去看横白鹤，大厓不著买黄金。山僧许借山房睡，只许僧分月一寻。白首山中病不禁，百年愚计谩成深。四千客路旁人笑，去位忧端各此心。何限诗留何限意，一囊书当一囊金。江门细路细如线，端为高轩广尺寻。"}