{"id":"693441","title":"周仰峰主政访武夷别日诗以送之","dynasty":"明","author":"邱云霄","text":"丹壑幽栖祗自慵，白云深处笑相逢。风高律调愁春鸟，波照旌旄骇卧龙。携月漫从周茂叔，朋舟应愧郭林宗。金台翠谷惊离梦，玉女峰寒望汝容。满林红雨抱春愁，几卷青编共此丘。綵鹢溪头新使节，绿杨矶畔旧渔钩。对君空有江湖梦，清世元无凤鸟忧。北去相逢如有问，休言深泽见羊裘。"}