{"id":"264262","title":"赠汤岩夫·今人读书不识字","dynasty":"清代","author":"方文","text":"今人读书不识字，下笔淆讹十三四。许徐训诂自分明，争奈人都不省视。昔者吾友戴敬夫，磨砻字学天下无。予少窃闻其绪论，虽知梗概心犹粗。中年奉教萧尺木，尺木篆隶精且熟。每与予言辄终夜，字学稍知其节目。平生结交多俊民，此道茫昧恒失真。何期晚遇汤元翼，奄有二子成三人。犹记鲁江同作客，颇领微言恨匆迫。别来十载梦魂劳，老去重逢须鬓白。闲时缓步过吾庐，相对惟应话六书。秦汉晋唐体多变，那能贯穿为发摅。当时戴萧所未悉，今日询君得其实。我亦著书曰蒙求，乞君釐正方成帙。"}