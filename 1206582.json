{"id":"1206582","title":"鸣鹤遗音　苏武慢  其六 并序","dynasty":"元","author":"凌云翰","text":"身在云间，目穷天际，一带远山如隔。隐隐迢迢，霏霏拂拂，蔓草寒烟秋色。数著残棋，一声长啸，谁识洞庭仙客。对良宵、明月清风，意味少人知得。君记取、黄鹤楼前，紫荆台上，神有青蛇三尺。土木形容，水云情性，标韵自然孤特。碧海苍梧，白蘋红蓼，都是旧时行迹。细寻思、离乱伤神，莫厌此生欢剧。"}