{"id":"690713","title":"秋日同刘扶阳江毓真集江潮淙馆赏白瑞莲","dynasty":"明","author":"张嗣纲","text":"乍看江馆白莲房，一朵亭亭兆瑞祥。十指玉簪高结绿，五员金钮细匀黄。风吹似动腾蛟笔，月晓疑连堕马妆。圣代液池应罕见，可无词客共飞觞。玉朵当秋尚挺芳，江淹彩笔预呈祥。九天雨露红涵白，一片云霞绿带黄。漫酌尊前才子赋，却疑月下美人妆。依稀犹记唐朝事，谁谓莲花似六郎。人逢七十笑颜开，七秩于予何有哉。期服重披行踯躅，斑衣那许舞徘徊。病来门外疏扶杖，酒到床头懒举杯。倘得天台桃再熟，携同曼倩醉蓬莱。"}