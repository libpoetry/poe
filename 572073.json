{"id":"572073","title":"元定斋不甚宽而布置有态器具亦精馀兴未已仍用原韵赋赠兼订后来之约","dynasty":"明","author":"袁宏道","text":"莎径荒才剪，丛稍影渐繁。山苗分杞菊，乡信觅兰荪。碧蓧蟠为几，黄蕉挂作门。卷中流峡水，屏里识湘源。引月来阳树，邀风入净轩。摩钟丝蠡出，洗砚墨蛟翻。户识王恭隽，家怜次道温。清谈还正始，近体杂开元。问衲骑频去，呼儿鸟忽言。莲苞收茗叶，绮石养蒲根。官长衙参少，山林奏记烦。团参充午饮，瑶柱出常飧。殊琙皆邻里，时贤尽弟昆。酒鎗贻子晰，石墨往平原。算口常先鹤，餔糟不忌豚。思光鹭羽扇，弘正犊皮裈。庭卉非时烂，垆波澈夜喧。星飞银不落，炷老铁昆崙。采药朝朝舌，登山夜夜魂。易求王烈髓，渐了尚平婚。会意成三笑，归怜买一村。他时烟壑底，洗足听清猿。"}