{"id":"1225150","title":"大食瓶","dynasty":"元","author":"吴莱","text":"西南有大食，国自波斯传。兹人最解宝，厥土善陶埏。素瓶一二尺，金碧灿相鲜。晶荧龙宫献，错落鬼斧镌。粟纹起点缀，花穟蟠蜿蜒。定州让巧薄，邛邑斗清坚。脱指滑欲堕，凝瞳冷将穿。逖哉贾胡力，直致鲛鳄渊。常嗟古器物，颇为世所捐。襆衫易冠衮，盘盎改豆笾。礼图日以变，戎索岂其然。在时苟适用，重译悉来前。大寰幸混一，四海际幅员。县度缚绳縆，娑夷航革船。凿空发使节，随俗混民编。汉玉堆椟笥，蕃罗塞鞍鞯。城池信不隔，服食奈渠迁。轮囷即上据，鼎釜畴能肩。插葩夺艳冶，盛酪添馨膻。当筵特见异，博识无庸诠。藏之或论价，裹此犹吾毡。珊瑚尚可击，碛路徒飞烟。彼还彼互市，我且我杯圈。角貒独不出，记取征西年。"}