{"id":"1057944","title":"答王升之","dynasty":"宋","author":"刘跂","text":"去家今来归，川陆万里长。有官无禄食，生理剧微茫。饥创何时瘳，麦陇得扁仓。丁稚八九人，我老自裹粮。不辞终岁勤，一饱幸见偿。所愿杯椀足，何取玉无当。向来无数青，浑作可怜黄。想见冰玉姿，膏沐出沸汤。谁作不祥语，诅咒甚砭伤。妒人神所呵，坐使天雨霶。翁媪拜相贺，欢欲插翅翔。新诗果来谢，追悔如负芒。君惟文字戏，竿木故逢场。岂顾狷狭人，为虐变炎凉。且复置是事，酿玉满君堂。垂涎得涓滴，渴梦转颠狂。不嫌饼饵恶，虽贱敢独尝。交易傥许可，宁复有他肠。且毌火我屋，亦未穴君墙。乘除各醉饱，前事永相忘。"}