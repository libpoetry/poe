{"id":"686040","title":"客有诗挽先君者依韵答之二首","dynasty":"明","author":"卢龙云","text":"浮世埃尘一亩宫，可怜遽问若堂封。音容永隔幽明路，涕泪虚悬旦暮钟。野服祇伤残薜荔，秋江何用怨芙蓉。凭谁为作招魂赋，缥缈烟霞七十峰。龙城薄宦已三霜，几度瞻云忆故乡。十里畹兰幽可佩，一朝风木恨偏长。难逢鹤驭归华表，未得鸾书下建章。独客徘徊伤远道，尚怀倾盖赋山阳。"}