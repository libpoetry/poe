{"id":"701281","title":"贺延平刘宫保得男二首次林见素韵","dynasty":"明","author":"黄仲昭","text":"郁葱佳气絇晴霞，维岳钟英少保家。汤饼筵开春意蔼，沉檀香袅煖烟斜。灵椿虽老尤增翠，萱草从今更着花。天上麒麟重孕秀，徐卿二子未须誇。剑水深蟠双翠虬，灵钟人物轶常流。光前骨相由天定，裕后休祥自己求。怡养行看翻彩服，蒸尝有待荐嘉羞。百年宫保书香在，继武还修五凤楼。"}