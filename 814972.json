{"id":"814972","title":"金错刀二首","dynasty":"清","author":"奕绘","text":"白团扇，画里诗。写将春色入花枝。碧跗浅浅初开候，红萼酣酣欲褪时。真面目，好丰姿。胜他铁梗与金丝。一双翠鸟花间宿，同类相亲本不奇。春将半，天气新。清闲颇胜去年身。桃花流水游何处，燕子东风乐最真。世上少，百岁人。兴来莫厌酒沾唇。渺焉生死寻常事，物我乾坤万古春。"}