{"id":"777010","title":"恭祝神武天皇祭典","dynasty":"清","author":"黄茂清","text":"九重丽旭耀宫门，清庙明禋肃骏奔。此日升天遗玉牒，当年定鼎辟橿原。大和国里崇陵寝，亩火山头拜帝魂。薄海臣民齐顶礼，灵光一道照乾坤。建极基开一统先，扶桑国祚此绵延。留贻大业三千载，启创皇猷亿万年。锦绣江山亲手定，神灵弓箭尚腰悬。崇隆太庙喧鼍鼓，肃肃雍雍荐豆笾。"}