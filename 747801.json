{"id":"747801","title":"登岱至一天门作","dynasty":"清","author":"鲁一同","text":"朝曦苏万峰，绛气横百里。海色动衣裾，松风半天水。天路初坦夷，地脉闇隆起。安识置身高，俯首城郭是。微茫汶阳田，历落明堂址。麻鞋登封路，万古吾身始。徘徊出阊阖，龙虎宛夷俟。云知开辟年，树识汉唐祀。百岁纷旦暮，九霄方尺咫。发轫历华嵩，浩荡何穷已。"}