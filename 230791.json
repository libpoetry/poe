{"id":"230791","title":"过穷头岭·驱车陟峻阪","dynasty":"宋代","author":"洪皓","text":"驱车陟峻阪，牛斃辙亦败。羊肠虽云险，兹险最奇怪。千里无爨烟，四顾多障碍。烟草何茫茫，信是要荒外。平生尝险阻，已负垂裳戒。今兹有此行，其又谁怨憝。上天实为之，於我无可奈。死生安之命，靡靡咏行迈。致命为见危，委质复何悔。我躬即不阅，我后恤不逮。"}