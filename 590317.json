{"id":"590317","title":"题清河王小清尊甫友松友松翁前作教沂后作教鸡泽小清昆玉皆太学生辟雍乃父有瞻云之意晚作诗以寄其亲云","dynasty":"明","author":"张天赋","text":"君不见千红万紫斗媚娇，秋风初动先飘飖。又不见徂徕山上百尺松，凌霜傲雪不改容。道人爱此娱神早，眼前懒结閒花草。忘年相对作神交，岁寒心事期同老。风月双清深夜里，鸣琴琐闼令人喜。道人正气日光霁，到处持以语桃李。前日我从海上来，道人二子梁栋材。金陵遥瞻向鸡泽，我歌为建黄金台。"}