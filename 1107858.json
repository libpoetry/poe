{"id":"1107858","title":"易道录招饮","dynasty":"宋","author":"白玉蟾","text":"竹风不断凉如水，山雨无声细似尘。世事总归簪上雪，人生聊寄瓮头春。诗酒交游如骨肉，江湖聚散似云萍。已烦鹤唳供头盏，且借岚光作画屏。素白见招真慷慨，苍黄欲赴又趑趄。命存一定百年见，事要十全千古无。诗疵得似维摩病，酒圣能如孟子醇。何事多时疏杖屦，亦缘避俗屏冠巾。名于瑚琏斯为贵，身与鸿毛孰较轻。诗社近来多笔冢，醉乡何处得愁城。"}