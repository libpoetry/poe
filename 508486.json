{"id":"508486","title":"橘斋为刘傅赋","dynasty":"明","author":"倪谦","text":"端居抱冲素，一室无尘污。至道契轩农，独与世好殊。后皇有嘉树，移植当庭隅。冰霜气逾厉，华叶纷荣敷。清阴覆衡字，悠然悬一壶。香侵捣药杵，色映烧丹炉。岂云拟侯封，富役千头奴。摘枝饮泉水，坐使沉痾苏。活人蔼春意，宁让缓与卢。苏仙去世久，惟君乃其徒。何当造君庐，一掬从君需。颓龄为予制，白发还成乌。"}