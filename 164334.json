{"id":"164334","title":"六州歌头·桂香深处","dynasty":"宋代","author":"李曾伯","text":"桂香深处，倾盖岭之西。云南外，曾指点，是挛鞮。酌玻璃。篸带江山里，挥银笔，摛绮句，湖海气，羞篷弱，吐虹霓。回首烟尘碌碌，公家事、自笑痴儿。盍田园归去，耕钓侣黔黎。月夕花时。恣吟题。怅荆州路，同北望，剡溪兴，又东驰。雄边上，夸前躅，壮新基。灿宸奎。客问西陲事，公莫惜，语教知。秋城梦，笳却骑，舞闻鸡。休作中年离恨，聊拼取、一醉如泥。梅边佳致，逸兴与逋齐。人在苏堤。"}