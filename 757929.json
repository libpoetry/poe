{"id":"757929","title":"摸鱼儿 饯秋","dynasty":"清","author":"苏穆","text":"念秋来、惜离伤别，珠帘垂又还捲。西风只会吹梧叶，那识芳园零乱。晴又晚。最怕是、重阳风雨年年惯。暮云一片。空绕遍天涯，画栏凝伫，怎教黛痕展。情未倦。更上层楼望远，婵娟谁与为伴。供愁惟有东篱菊，解得愁深愁浅。秋不管。也不怕、玉关旧路阴晴换。千回万转。要寄取相思，庭前为托，疏柳倩征雁。"}