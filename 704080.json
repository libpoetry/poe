{"id":"704080","title":"刘佥宪廷美小洞庭十景 隔凡洞","dynasty":"明","author":"韩雍","text":"林屋洞天好，似不通人寰。君家小石岩，亦在云水间。红尘自南陌，乐事非东山。辞荣休此中，世事无相关。小山石奇绝，诸老心所耽。翰墨题姓名，视古亦何惭。退之天封宫，子瞻仙游潭。纱笼谨蔽护，千古留美谈。閒亭恣吟情，起坐不自省。霜髭时复撚，得句欲清警。神游李杜坛，思入陶谢境。家声占诗豪，谁敢更歌郢。作轩当竹林，客至延入坐。酒阑客散去，高枕竹根卧。伯伦兴方豪，子美诗谩和。自笑尘中人，如君有谁个。摩诘画已神，意到不拘束。雪中芭蕉树，相应如碧玉。惟君妙丹青，下笔绝尘俗。林坡足挥扫，辋川图可续。学书宗右军，放鹅满清沼。观鹅得腕法，妙出人意表。墨池洗未涸，兰亭临已了。挥洒满世间，谁言晋书少。花树结成幄，花时香远闻。主翁来宴坐，百和常芬芬。燕寝閒自凝，朝衣不须薰。笑彼沈檀亭，豪奢何足云。万卉尽凋落，桧柏犹苍苍。爱兹岁寒操，结窝与徜徉。直干并凌云，真心同耐霜。堪怜梁栋材，未得登庙堂。绕山种橘树，枝叶团阴森。霜后熟累累，万颗垂黄金。江陵莫专美，龙阳已成林。摘来赠亲友，羲帖不须临。种藕绕芳洲，藕生绿荷长。南风催花发，十里闻清香。饮客折碧筒，解酲啖雪霜。眷言君子心，千古同芬芳。"}