{"id":"794607","title":"一枝春 清明日坐柳风春水，吟艇听雨。用周草窗韵，偕两弟同作","dynasty":"清","author":"张玉珍","text":"作暖欺寒，酿清明、润逼帘栊疏雨。芳晨暗数，负了惜花情绪。遥山送翠，似愁锁、一痕眉妩。闲坐到、春水吟船，却喜雁行同聚。思量踏青何处。任东风、弄柳都成柔缕。头网活火，好与细评茶谱。新晴欲乞，怕天际、湿云犹妒。聊听取、娇燕梁间，一双软语。"}