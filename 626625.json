{"id":"626625","title":"答毛子霞武昌见寄","dynasty":"明","author":"薛始亨","text":"湘水南浮欲到天，故人书记本翩翩。孤帆一别三千里，同舍分飞二十年。云梦秋深鸿度雨，汉阳春暮树含烟。落花迁客情无恨，明月思君路渺然。忆昔相逢颜色好，乱离犹赖室家全。绨袍感尔曾持赠，木榻愁予久坐穿。但笑郗生真入幕，每疑祖逖着先鞭。勋名耐可追陶侃，词赋偏能比仲宣。捧檄何如锥未见，卖浆敢并博徒贤。白鱼馔美争弹铗，黄鹤楼高肯学仙。彭泽只缘束带去，兰陵终为著书传。漫淹门下誇朱履，早问江湖范蠡船。"}