{"id":"781387","title":"读开少御史谏章漫书","dynasty":"清","author":"钱澄之","text":"吾家有仲文，风流擅文赋。横被党人名，钩校同我锢。吴江举义师，竟被楼船误。脱身西入关，上书蒙奇遇。片言赐豸冠，宰相苦见妒。吾兄勇报恩，有怀无不吐。会稽初入国，冀马方东渡。恤邻宜见哀，况乃唇齿傅！如何元子诞，封爵遍?䪒。称觞拜新恩，举朝懵不寤？一疏破迷群，遂使主人惧。谏章满皂囊，兹当推独步。"}