{"id":"558001","title":"铜牛水滴联句","dynasty":"明","author":"张弼","text":"彼美中丞裔，置身文墨场。青金范奇质，玄水溢中肠。毛颖藉滋淬，陈玄共徜徉。不劳五丁力，宁垦百亩荒。肌骨竦寒瘦，筋骸束坚强。长眠恊坤静，时滴运乾刚。惯助鱼龙化，何愁鼷鼠伤。脰翻石田雨，涎落研池霜。宁戚舍汝相，刘宽为彼偿。登台岂觳觫，注腹何汪洋。出匣见头角，濡毫润文章。奚烦丙吉问，焉比僧孺行。判事中书省，受宣天子堂。行藏依孔子，饮吸希杜康。蠢是驾辕轭，领穿日彷徨。"}