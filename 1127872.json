{"id":"1127872","title":"送赵德庄右司赴江东漕八首","dynasty":"宋","author":"曾协","text":"往年际风云，濯濯春月柳。俊气横九天，下笔蛟龙走。岁晚收其实，落落坚且久。澹然松桧质，不为霜雪朽。轩盖事朝谒，阊阖方晨趋。霜露怀松楸，慨然赋归欤。确志感清衷，载以使者车。往宣问事条，勿但安田庐。正色立公府，嘉谋赞岩廊。材华动人主，咫尺鸳鹭行。掉头不肯住，清宵梦沧浪。丈夫贵勇决，养此百鍊刚。行迈未为远，两州东西都。中天敞华阙，鱼钥黄金铺。山川俨形势，貔貅凛戈殳。正须埋轮手，先声震江吴。建业一都会，由来帝王畿。旷哉怀古心，陈迹犹依依。当年王谢家，青紫满乌衣。万事一丘土，简策徒是非。饱学兼内外，超然悟空无。是身任东西，乾坤一蘧庐。目前谩纷纭，一致总万殊。良欲行世间，不效山泽癯。乡来远门墙，引睇想光辉。宦游偶相值，间关得因依。都门送星轺，依然寸心违。勿为贾胡留，速书季子归。我公廊庙姿，当为济时霖。生材必有用，应物初无心。异时百僚上，金貂耀华簪。富贵恐不免，易退其自今。"}