{"id":"661437","title":"题沈启南画月下杏花","dynasty":"明","author":"史鉴","text":"我昔庆云看杏花，春云压树埋晴霞。无端风雨中夜作，狼藉满地同泥沙。十年蹭蹬不复见，无乃天意于吾赊。老南忽往花正好，两株繁华对晴昊。白日苦短看不足，更向良宵事幽讨。月明照花花在地，恍若清波漾文藻。夜深露下花更佳，汗湿蛾眉淡于扫。巫山神女朝梦云，洛水灵妃夜当道。知君好事不可当，绕树行吟被花恼。诗成得意难具陈，片纸再与花传神。品高意远迹逾妙，反觉树上花非真。须臾喧传动城郭，借看累月纷蹄轮。君不见虎头曾图瓦棺壁，观此杂沓输其珍。老僧老僧收拾去，且莫出示无钱人。"}