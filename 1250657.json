{"id":"1250657","title":"蛟门春晓图歌","dynasty":"元末明初","author":"宋濂","text":"瀛海无垠，波涛吐吞。涵浴日月，参契鬼神。怪山如云自天坠，万丈壁立蛟为门。南有金鸡之俯啄，北有猛虎之雄蹲。值狞飙兮奋扬，束怒潮兮腾奔。掷玉毬兮干霄，洒轻雾兮飞尘。雪山冰崖之可怖可愕兮，帆樯簸荡不可遏，恍疑下上于星辰。晨鸡一鸣海色白，层霞绚彩光如璊。纵横闪铄缚不定，海神推上黄金盆。灵境飘摇在世外，髣髴直至扶桑村。何人结屋于其间，云是甬东才子开琼关。云间吹箫双鹤下，坐聆环佩声珊珊。有时共谈三十六洞之秘笈，绿文赤字可以镌苍顽。猿拾花兮春片，鱼泳昼兮晴湾。日媚嫣红桃点点，风入凉翠松翻翻。中襟濯尽万斛之黄埃兮，不知声利是何物，便思紫府跻真班。黄鹤山人列仙儒，九霞为冠青绡裾。手提五色珊瑚株，幻出一幅真形图。令人毛骨动飒爽，思乘灏气超清都。清都中有十二楼，往来尽入琼姬俦。金符玉节锦臂韝，白台度曲弹箜篌，双成按拍歌莫愁。我愁正孤绝，我兴欲飞越，矫首东望神光发。蓬壶春残瑶草殷，麟洲芝生翠环结。我爱仙人萼绿华，面如莲花双鬓鸦。几年相期饭胡麻，至今不来云路遐。何须龙虎鼎中求丹砂，何须天河稳泛牛斗槎。但令坎离交媾翻三车，气毋不动生黄芽。我赋蛟门歌，细看铜狄时摩娑。长绳孰为羁羲娥，白石应泐金还磨。不学长生将奈何，不学长生将奈何。"}