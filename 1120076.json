{"id":"1120076","title":"送王南强赴绍兴签幕四首","dynasty":"宋","author":"陈傅良","text":"词章行天下，嘉赖二百年。甲科至公卿，谁敢谓不然。有人妄媒孽，一世所弃捐。我亦欲护短，讳不言幽燕。汗简在吾后，覆车在吾前。人人尊孔孟，家家诵诗书。未省有宇宙，孰与今多儒。儒者道如砥，岂其自崎岖。申以黄老废，贾以绛灌疏。汉家尝纷纷，政尔门户殊。历官如历阶，越等多所伤。柰何坳堂水，持绠万丈长。谁无斯世方，乃此抽手旁。永夜泪不禁，仲尼故皇皇。又闻虽小鲁，乘田问牛羊。闻之浙河东，见之湘水南。未归却相送，既喜复不堪。行矣乞自便，帅幕或可参。君方乘日长，勉为停朝骖。我池有螃蟹，我园有黄柑。"}