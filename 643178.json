{"id":"643178","title":"题望云图","dynasty":"明","author":"胡奎","text":"我家望云二千里，君家只隔一江水。北堂岂无萱草花，生男不得长在家。愿儿读书忠与孝，阿母看花长寿考。母昔在家时，佩以宜男草。母今生子后，慈颜长不老。树萱北堂下，叶叶书带长。儿年日以盛，母寿日以康。儿有昆崙桃，寿母三千岁。儿有紫霞觞，劝母花前醉。富春水有金鲤鱼，富春山有油壁车。有车可乘鱼可脍，岁岁看花北堂背。"}