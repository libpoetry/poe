{"id":"768225","title":"绮罗香 玉兰","dynasty":"清","author":"龚翔麟","text":"径草才芽，官梅已叶，花信棠梨初转。几树珑松香雪，后庭开遍。临绿水、似剪蓉裳，伴冷月、胜滋兰畹。只愁他、春雨春风，一枝吹动夕阳院。双双蝴蝶倦舞，乍入花深处，教人难辨。点地飘廊，未数唐昌宫畔。飞玉盏、缟袂凭携，照黄昏、晶帘都捲。恰纤手、寒具调成，画图休便展。"}