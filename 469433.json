{"id":"469433","title":"生诗十首书王堇父慈无量集以凡百畏刀杖无不爱寿命为韵（录八首） 其二","dynasty":"明","author":"陶望龄","text":"介卢晓牛鸣，冶长谙雀哕。吾愿天耳通，达此音声类。群鱼泣妻妾，鸡骛呼弟妹。不独死可哀，生离亦多嘅。闽语既嘤咿，吴听了难会。宁闻闽人肉，忍作吴人脍。可怜登陆鱼，皦喁向人谇。人曰鱼口喑，鱼言人耳背。何当破网罗，施之以无畏。"}