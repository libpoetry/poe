{"id":"1106250","title":"寄呈漳守李侍郎元善四首","dynasty":"宋","author":"王迈","text":"棠木筠溪手自栽，竹湖又剖竹符来。祖孙相望风流盛，父老驩传春意回。拔薤莫须施辣手，泛莲似更欠清才。善人所至如甘雨，要洗漳民满面埃。侍郎佛地位中人，一饭何尝不念民。泾渭同流须有别，雪霜杀物乃为仁。扬清可使贪夫愧，去恶能令善者伸。自笑狂生太饶舌，见诗少喜定多嗔。向来大姓虐穷闾，千亩农田浚作渠。黠吏鹰豪争攫肉，骄儿螂怒敢当车。老丞嫉恶无容忍，直笔诛奸欲剪锄。解印此曹称快甚，惟民与士最愁予。陛前苦语犯龙鳞，朝退还遭丞相嗔。连削六阶为下吏，只饶一死与閒身。命天所付须安分，贫士之常莫语人。惟有梅花无冷暖，玉堂茅舍一般春。"}