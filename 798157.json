{"id":"798157","title":"瑶华慢 十月十日与内子坐小舟泛西湖看月","dynasty":"清","author":"俞樾","text":"风清月白，如此良宵，算人生能几。扁舟一叶，云水外、摇过湖心亭子。橹声轧轧，把鸥鹭、联翩惊起。隔暮烟、回望红窗，认得读书灯是。天边何处琼楼，叹一落红尘，光景弹指。今宵明月，应笑我、换了鬓青眉翠。嫦娥休妒，让我辈、人间游戏。倚绮窗、共玩冰轮，约略前生犹记。"}