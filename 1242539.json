{"id":"1242539","title":"河汉篇","dynasty":"元末明初","author":"张昱","text":"河汉亘天几万里，鹑火西行入箕尾。金气浮空漾白波，任是雄风吹不起。一河之水皆空青，往还惟此乌鹊翎。太史不识汉使者，却奏张骞为客星。载回织女支机石，牵牛隔河来不及。二十八宿有常经，七夕胡能会灵匹？西牛东女长相望，女则织纴牛服箱。人间儿女谩愁思，河影不灭秋夜长。"}