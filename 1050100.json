{"id":"1050100","title":"李公择学士出示胡九龄归牧图","dynasty":"宋","author":"郭祥正","text":"横披五尺素，中有万叠山。山卜千丈溪，恍疑泻潺潺。西风偃古木，惨淡秋色顽。蓼红菱荇碧，缺岸如破环。小舟半阁沙，茅屋深无关。三牛行啮草，一犊随母还。牧儿掣牛鼻，望家喜生颜。欲知田家乐，此趣何由攀。而况画手妙，意思能馀闲。远出物象外，不在粉墨间。临之发孤兴，飘忽辞尘寰。"}