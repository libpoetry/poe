{"id":"793046","title":"五十述怀","dynasty":"清","author":"王润生","text":"流年如驶不可控，白驹骎骎将客送。人生五十例云衰，况我早衰抱冤痛。幼更离乱乾荫倾，壮失慈亲家累重。独行手足苦踽瞏，少贱衣冠稀过从。得子差较商瞿先，娶妇未能孟光共。终年八口费经营，万事双身劳倥偬。负郭纵馀二顷田，课耕不够一家俸。既无陶白货殖才，更鲜罗吉网钳用。寒乞相自夙世修，学究科误今生中。低首下心求童蒙，嚼字咬文狂愚蠢。唾馀糟粕拾周秦，依样壶卢书唐宋。石田幸得丐馀润，尘釜不至嗟屡空。青毡株守几经年，白发萌生若有种。子夏目眇举世嗤，昌黎头童诸生讽。磨牛受轭无奈何，瞎马临池竟忘恐。半生婚嫁羁向平，三径蓬蒿隐张仲。养拙甘同巢守鸠，腾讥一任门题凤。蛮疆触界蜗国争，朝三暮四狙公讼。世事纷纷冷眼看，山居寂寂柔毫弄。五十服官非所期，五十为诗聊自哄。亦知心力抛等閒，或者年光胜醉梦。扬子何心解客嘲，杜陵得句教儿诵。蠹鱼活计不离书，茧蛹苦思倘成瓮。雪里寒梅又报春，点笔且破墨池冻。"}