{"id":"137394","title":"葛氏鼎·大河昔决东南流","dynasty":"宋代","author":"欧阳修","text":"大河昔决东南流，萧条东郡今止湫。我从故老问其由，云古五鼎藏高丘。地灵川秀草木稠，郁郁佳气蒸常浮。惟物伏见数有周，秘藏奇怪神所搜。天昏地惨鬼哭幽，至宝欲出风云愁。荡摇山川失维陬，九龙大战驱蛟◇。◇然岸裂轰云驫，滑人夜惊鸟嘲啁。妇走抱儿扶白头，苍生仰叫黄屋忧。聚徒百万如蚍蜉，千金一扫随浮沤。天旋海沸动九州，此鼎始出人间留。滑人得之不敢收，奇模古质非今侔。器大难用识者不，以示世俗遭掫揄。明堂会朝飨诸侯，饔官有品供王羞。调以五味烹全牛，时有用舍吾无求。二三子学雕琳球，见之始惊中叹愀。披荒斲古争穷搜，苦语难出声咿嚘。马图出河龟负畴，自古怪说何悠悠。嗟吾老矣不能休，勉强作诗◇效尤。"}