{"id":"763700","title":"百字令 其二 奉柬王西樵、陈其年、孙豹人、宗梅岑、邓孝威索和","dynasty":"清","author":"曹尔堪","text":"酒酣耳热，尽东涂西抹，生绡几幅。佳丽邗沟何处问，借得三间茅屋。郊外追陪，藕丝橙醢，欲就槃阿宿。幽香持赠，猗兰长在空谷。公等藻色敷腴，王宗酬倡，待剖珠盈掬。辨律孰兼夔旷妙，细听绿么声蹙。雁柱初调，鹍弦轻拨，秦薛扬州独。婆娑老子，无腔也裂横竹。"}