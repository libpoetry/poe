{"id":"512716","title":"题中兴颂石刻后","dynasty":"明","author":"沈周","text":"有册有册一尺畸，启阅重是磨崖碑。平原太守气骨壮，杀贼馀力存毛锥。千年白石耀深刻，风雨不剥神扶持。铜柱莫拔魑魅走，铁网欲破珊瑚支。快观书法十数过，驯读其语增噫嘻。君王爱色不爱国，金钱买祸由洗儿。长安洛阳要自陷，法宫蜀栈谁安危。嗣君虽然返旧物，以得补失终磷缁。此碑颂德实揭过，有家有国留箴规。晴窗日拓不辍手，来禽青李生蛛丝。"}