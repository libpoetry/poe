{"id":"239044","title":"赠张绩禹功","dynasty":"宋代","author":"石介","text":"李唐元和间，文人如蚕起。李翱与李观，言雄破奸宄。孟郊及张籍，诗苦动天地。持正不退让，子厚称绝伟。元白虽不道，急名愈弗已。卒能霸斯文，昌黎韩夫子。吾宋兴国来，文人如栉比。黄州才专胜，汉公气全粹。晦之号绝群，平地走虎兕。谓之虽駮杂，亦文中骐骥。白稹洎肤震，江佗自为水。朱岩兼孙仅，培楼对岳峙。卒能霸斯文，河东柳开氏。嗟吁河东没，斯文乃屯否。汩汩三十年，淫哇满人耳。粤从景祐后，大儒复倡始。文人如麻立，枞枞攒战骑。徂徕山磊砢，生民实顽鄙。容貌不动人，心胆无有比。不度蹄涔微，直欲触鲸鲤。有慕韩愈节，在肩柳开志。今读禹功文，予戟寒相倚。实光千里高，飞出破屋裹。龙音万丈长，拔出重渊底。雷霆皆藏身，日星或失次。我惭年老大，才力渐衰矣。禹功气奔壮，今方二十二。前去吾之年，犹有十四岁。今读禹功文，魂魄已惊悸。更加十四年，世应绝俦类。卒能霸斯文，吾恐不在已。禹功幸勉旃，当仁勿让尔。"}