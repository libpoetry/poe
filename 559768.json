{"id":"559768","title":"题八骏图","dynasty":"明","author":"曹义","text":"人重韩干名，孰识韩干马。玉堂退直披此图，茟精墨妙知谁写。忆昔王母宴瑶池，蟠桃嘉会人少知。独有穆王好仙术，日驰八骏相追随。朅来此事世已久，八骏之名传不朽。韩生貌此落齐纨，种种风流真妙手。玉蹄竹耳势如龙，秋波菱镜悬双瞳。桃花赪色映晴旭，银鬃雪尾梳霜风。骄嘶群行绿杨陌，饮秣回头自相适。园人独骑最后来，缓著青缰不加策。竟从何处暮归迟，华山春暖烟草肥。大千四海息烽堠，牧罢应知入天厩。"}