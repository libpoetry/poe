{"id":"749219","title":"定香亭雪用东坡聚星堂雪韵赋禁体","dynasty":"清","author":"郭嵩焘","text":"峭风过树搜败叶，昨日苦寒今日雪。正愁酒冷炉火暗，莫惜井冻瓶弦绝。官鼓初沈鸦雀集，屏风对亚桑竹折。微镫闪座翳还吐，积霰飘帷明复灭。侧势斜冲危槛入，湿烟徐漾回风掣。泉源走石峭生棱，薜荔侵墙寒点缬。西湖半落水浮杯，东阁重开云散屑。海烽照耀旌旆愁，世事飘转风花瞥。醉时欢赏醒时叹，古人胜事今人说。汝南号令传呼急，冻手?沙冷如铁。"}