{"id":"814970","title":"洞仙歌三首","dynasty":"清","author":"奕绘","text":"幅巾野服，访梅花清晓。万玉临流香更好。爱疏枝风约，老干苔皱，谁解画、空谷伊人清照。珊珊倚修竹，离合神光，翠羽明珠并双妙。压寒碧西湖，千树花飞，黄鹤楼、笛声吹老。绕江北江南万重山，怅憔悴、何郎近来诗少。烟鬟雾鬓，是大罗仙眷。剪水瞳人梦中见。绛云轻、鹤背聊借吹箫，拾翠羽、蕙带荷衣零乱。一泓沧海水、星斗低垂，桂斧丁丁广寒殿。招我御罡风，若有人兮，光明藏、碧空香满。又告我、诸天秘灵文，莫画出、飞琼蕊宫真面。白云一片，荡碧霄清永。中有飞仙驻双影。问莲枝竹管，若个拈来，试看取、道服翠翘相并。风轮忙短劫，石榻棕鞋，示病维摩未尝病。天女散花回，空际翱翔，尘沙界、悄无人省。众香国、逍遥现全身，画图上、星眸月眉交映。"}