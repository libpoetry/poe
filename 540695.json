{"id":"540695","title":"送陈肖玉长教擢教楚藩","dynasty":"明","author":"赵完璧","text":"胡为孤奇姿，觏此青海曲。玄简如有情，纲常僻邑鹄。朱丝返淳元，綵笔振颓俗。霢霂膏幽兰，剞劂试良玉。炫日夭桃崇紫霞，凌风瑶笋超贞华。楚淮弦诵春无涯，龙门蟾窟文泽赊。歘有紫泥书，仰翥丹霄凤。潇湘杳灵翰，琬琰破尘梦。怅惘湖水春，索寞山阳弄。挹之不可留，濒溪薄相送。青青杨柳摇碧波，孤帆万里情如何。醁?一酌强君酡，青萍三尺为君磨。江空岁晚目力短，霜寒秋老雁无多。荒城银烛坐风雨，春晖紫府迷笙歌。陈琳负伟才，仲舒抱俊策。银纪湘东豪，仙集淮南客。梁园授简空陈编，巫台梦思俱云烟。风流儒雅怀千年，壮图此日辉前贤。"}