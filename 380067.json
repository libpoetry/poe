{"id":"380067","title":"高阳台·细字蚕眠","dynasty":"清代","author":"赵庆熹","text":"细字蚕眠，断纹犀裂，深黄晕透鹅脂。一片文牙，何人手刻乌丝。东风荔子年华好，要宜男翠叶青枝，最分明，两面圭棱，两朵灵芝。自从凤辇宸游少，有遗钿坠佩，散落琼墀。春去春来，知他是否宫词。迢迢禁苍葳蕤锁，料当年、曾系金匙。易销魂，结子同心，翠袖携时。"}