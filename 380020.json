{"id":"380020","title":"摸鱼儿·又题填词图","dynasty":"清代","author":"赵庆熹","text":"小屏山最浑深处，鸭炉银叶薰透。乌丝阑格红丝砚，安放月窗风牗。人坐久，恰襞襞罗衣，天气新凉后。萍花渡口。看一朵遥山，一湾流水，一树水边柳。新词好，合数梅溪石帚。休言秦七黄九。年来笑我疏慵甚，忘却笛床歌袖。凭妙手，把玉盒轻抛，记曲相思豆。灯前梦后，尽减字偷声，拈毫写韵，销尽夜来酒。"}