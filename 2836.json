{"id":"2836","title":"送韦大夫东京留守","dynasty":"唐代","author":"王维","text":"人外遗世虑，空端结遐心。曾是巢许浅，始知尧舜深。苍生讵有物，黄屋如乔林。上德抚神运，冲和穆宸襟。云雷康屯难，江海遂飞沉。天工寄人英，龙衮瞻君临。名器苟不假，保厘固其任。素质贯方领，清景照华簪。慷慨念王室，从容献官箴。云旗蔽三川，画角发龙吟。晨扬天汉声，夕卷大河阴。穷人业已宁，逆虏遗之擒。然后解金组，拂衣东山岑。给事黄门省，秋光正沉沉。壮心与身退，老病随年侵。君子从相访，重玄其可寻。"}