{"id":"268462","title":"陌上花·和花宜馆题圆圆小像","dynasty":"现代","author":"吴昌绶","text":"功成唾手，侯王那比，倾城难再。千骑迎来，依旧十分华彩。婵娟身系兴亡局，一霎笑颦双黛。恁悤悤、又见昆明劫火，剩妆楼在。记当年，有春风图画，珠佩江皋初解。转眼黄紽，勘破华鬘色界。分明高鸟，良弓志绝，胜冤禽填海。展生绡、还诵吴郎旧曲，泪珠同洒。"}