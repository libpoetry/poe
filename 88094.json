{"id":"88094","title":"进经筵讲礼记彻章诗","dynasty":"宋代","author":"刘克庄","text":"惟王建邦国，以礼定乾坤。大分严堂陛，弥文及冠昏。徐行非曰逊，亟拜不为烦。臣岂容私量，人谁越短垣。秦惟损则覆，鲁以秉而存。制备周京奠，仪成汉帝尊。民彝何可泯，经籍未尝燔。明主亲临决，诸儒共讲论。裨谌谩求野，戴圣自专门。伋学方垂范，聃书盍塞源。四篇殊建武，百问陋开元。会稡新编钜，芟夷聚讼繁。俚辞羞狗曲，小辨戒猩言。舞蹈威颜近，传宣诏语温。昭回洒牺画，燕衎洽尧樽。宝带颁藏府，名驹出大宛。{左扌右秉}持叨象版，烹啜试龙园。羁贱均蝼蚁，清华缀鹭鹓。謏闻惭倚席，朽质谬乘轩。占毕无嘉颂，将何报上恩。"}