{"id":"332490","title":"花心动·元夜","dynasty":"清代","author":"梁清标","text":"上谷风和，夜溶溶、香车六街阗咽。灯火朱楼弦管，清尊共赏，太平佳节。谁家少妇帘栊里，喧笑语、绮罗轻揭。客怀乱、敝裘独拥，小门残雪。闲把年时细说。尽玉漏声沉，凤箫吹歇。桦烛春闺眉妩，纱窗兰麝，绣帏频爇。无端辜负鸳鸯梦，郎山畔、冷衾如铁。酒醒处、星桥淡烟斜月。"}