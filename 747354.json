{"id":"747354","title":"曹太保行","dynasty":"清","author":"罗绕典","text":"男儿不能杀贼立功牖下老，陶土沈埋空草草。雁塞龙堆边月寒，广牧英名迹如扫。马革归魂破庙存，士女犹谈曹太保。噫嘻太保心似铁，仗剑秦关眼流血。有明末造半尘土，誓挽日车回覆辙。发迹始辽左，转毂经河汾。虫沙卷地地无色，忠义薄天天不闻。咄哉南原役，争传太保死。城上白旗悬，貔貅因封豕。横矛跃马突飞出，一鼓幺么歼水涘。首功三万六千六，大树将军徒尔尔。南箕贝锦太纷呶，荐牍枉劳张御史。惟闻士民语，军中有一曹。威名满天下，西贼心胆摇。尔时大曹小曹并烜赫，直与韩范功同高。湫头镇前大星殒，援绝粮空势齑粉。太保请行目眦烈，生戴吾头愧延颈。靴刀巷战血淋漓，白日无光照幽愤，从此中原事尽非，君王手诏泪沾衣。鸰原憔悴忻州失，驹齿摧残杏岭围。一门碧血流青史，九十九泉空落晖。吁嗟乎！松山哀，梅花岭，前代忠奸久同尽。二臣档子尚烟销，百战奇功更灰冷。云中遗裔近衰微，栌栱荒凉秋草肥。何当旧史南狐笔，重写关西破贼碑。"}