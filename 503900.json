{"id":"503900","title":"上人一首","dynasty":"明","author":"郭奎","text":"江上华星照锦袍，前驱甲胄左旌旄。耿纯附凤先扶汉，庄子观鱼昔在濠。每为才求千里骏，直将心服五陵豪。山河王气重经验，茅土功臣定见褒。食客簪承新玳瑁，上公酒赐内蒲萄。地开梁汴云初集，天作周邦日渐高。共说英雄如管乐，已知伯仲是萧曹。省垣薄暮移红药，门径馀阴长碧桃。四牡劳贤纷杂远，仙舟容我待游遨。楚平越定看归马，弓矢明年咏载櫜。"}