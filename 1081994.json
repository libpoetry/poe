{"id":"1081994","title":"贞义女咏","dynasty":"宋","author":"秦梓","text":"史氏之女生寒门，白璧粲粲贞义存。上无所天漂为业，春风三十报母恩。斩奢芟尚白日昏，子胥脱身间道奔。远来困穷乞于此，漂母进食哀王孙。子胥还吴雪雠耻，贞女可怜身已死。一饭之德古必偿，遗以百金投濑沚。谪仙高才起幽沈，奕奕穹碑照江水。有客停舟临古祠，凉飙动水兴遐思。蕉黄荔丹几千古，焄蒿悽怆若见之。更怜抉目人已去，姑苏台上草萋萋。"}