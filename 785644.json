{"id":"785644","title":"游箱根 其四","dynasty":"清","author":"黄遵宪","text":"群山若堂防，依严各构屋。家家争调水，曲笕引修竹。泠泠滴檐角，汩汩出严腹。晓鸦犹未兴，已有游人浴。东屋鸣琴弦，西屋斗棋局。南屋垂钓竿，北屋罗简牍。蛟毫展凉簟，鹤?被轻服。点白茶始尝，堆红果初熟。蕃舶从海来，蒲萄泛新渌。洪崖揖浮丘，萧史媚弄玉。鸡犬亦飞升，熊鱼各得欲。人生贵行乐，矧此神仙福。缠腰更骑鹤，辟俗还食肉。平生烟霞心，奈此桑下宿。行携《桃源图》，归我筼筜谷。"}