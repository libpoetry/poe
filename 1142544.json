{"id":"1142544","title":"和东坡惠州梅花三叠 其二","dynasty":"宋末元初","author":"方一夔","text":"万松岭上三家村，林下美人现香魂。淡妆素服谢雕饰，摆落玉镜尘埃昏。散花衣祴粘不落，昨夜偶过祇树园。树下泠泠漱涧玉，乱流赤脚飞泉温。喷成涧草万片玉，阴崖未肯希春暾。自怜艳质媚幽独，拄杖敲铿谁过门。相期但有月知状，不用椽笔书要言。花应一笑饮我语，随风飞坠双银樽。"}