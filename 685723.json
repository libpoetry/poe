{"id":"685723","title":"和国子司业吴先生诗韵二首","dynasty":"明","author":"邓林","text":"北来久与故人违，欲写南音寄所思。古调载歌犹有谱，停云几和不成诗。面交宁似论心好，气合何妨聚首迟。却忆连床灯火夜，檐花落处雨丝丝。市道奔趋古道违，可人迢递费相思。梦残细雨青灯夜，吟就停云落月诗。秋鬓已衰为客久，泰山无伴访君迟。不知一别桥门后，几度东风吹雨丝。"}