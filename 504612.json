{"id":"504612","title":"题徐原父推篷图","dynasty":"明","author":"李昱","text":"忆昔西湖湖上路，梅花雪后开无数。总宜船子坐推篷，偷眼看花索诗句。在上不见琼瑶痕，在下不见莓苔根。横梢半截露春色，繁花烂熳如儿孙。玉龙槎枒卧清晓，老干新条抽未了。昆冈玉碎春风来，吹香扑鼻知多少。天上归来十五年，湖光寂寞真堪怜。金樽檀板查无迹，但见落日之渔船。徐君写梅夺造化，白璧黄金满高价。昔日少年今白头，叹惜人间空见画。"}