{"id":"1047098","title":"左伯桃墓羊角哀墓","dynasty":"宋","author":"蒋之奇","text":"结交有羊左，是惟一时才。为闻楚王贤，翩然自燕来。一日食欲尽，俱往空双埋。伯桃乃独留，饿死梁山隈。角哀仕既达，感旧肝胆摧。念此并粮惠，告还葬遗骸。至今溧阳旁，突兀穴土堆。何人致荐奠，千花飞酒杯。精灵今在否，古木以生雷。鲁公昔过之，驻车久徘徊。感叹发篇咏，洒翰镵琼瑰。惜哉今不存，散落随尘埃。空馀郑薰记，片石昏苍苔。末世友道绝，雅歌□□颓。草木尚萎死，小怨何足怀。我思有所矫，巨燄明寒灰。兹事虽过中，义烈亦壮哉。幸逢太丘长，揭表旌泉台。寥寥千载间，下激清风回。还顾势利交，市道良可哀。"}