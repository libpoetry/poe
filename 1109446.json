{"id":"1109446","title":"挽赵和仲侍郎三首","dynasty":"宋","author":"刘宰","text":"四载行都尹，当朝第一人。中和宣上德，乐易本天真。论撰疏新宠，论思徯旧臣。履声勤帝想，竟阻上星辰。珍馆莱衣侍，佳城孟母邻。去来哀乐异，孝爱死生均。宠渥昭宸翰，丰功勒翠珉。白莲原上路，指日万家春。蚤愧斐然作，频劳掩鼻书。升沉嗟契阔，问讯辱勤渠。乡县荣归锦，侯门得曳裾。伤心鸾鹤御，竟不反匡庐。"}