{"id":"1105299","title":"内翰程端明挽诗","dynasty":"宋","author":"方岳","text":"倒泻银河洗肺肝，初传冰句落人间。吾州谁继龙溪老，内相宁论豹尾斑。汲冢以来书尽读，商盘而上笔追还。岂无名字藏金匮，只与君王丐一閒。旋踵之间政事堂，挂冠神武一何忙。松风醉卧山前后，梅障留题春在亡。八十磻溪才事业，百年落水自平章。老天肯使斯文坠，剑履已空笙鹤翔。"}