{"id":"675205","title":"沽酒行赠牟韦二抚君","dynasty":"明","author":"孟洋","text":"汉阳江山秋风悲，落叶凄凄愁别离。江头壮士一相见，并马踌躇数回盼。青衫乌帽无光辉，云是长安两锦衣。见君北来动乡思，君来想是从王畿。牟公短躯异标格，双颊凝红鬓垂白。韦君年可四十强，方眉广额身昂藏。欲言向余泪盈臆，昔年奉侍君王侧。日月麒麟殿上行，云霄虎豹班中直。常承密旨按公卿，时有微功佐家国。讵料恩荣不可常，朝游禁阙暮江湘。遥瞻北斗空翘首，却想西垣祗断肠。北地南州异风土，天暄水湿多忧苦。鸿雁高高向日边，关河迢递何时还。嗟余亦是投荒者，低首闻之泪双下。先朝末载游帝京，此时牟公已有声。自从逆丑弄权术，鞭挞朝士无虚日。扶忠抗义公所优，坐废罹刑人共恤。今皇诛逆法令明，韦公牟公乃齐名。才看执法拖金紫，忽复飘零涉江水。贫贱荣华信有时，古今人事皆如此。君不见张禄先生脱厕中，相秦富贵倾王公。又不见鲁朱家奴置广柳，时来复作河东守。与君今见且为欢，别买江鱼共沽酒。"}