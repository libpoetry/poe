{"id":"499849","title":"寄刘隐君云庄","dynasty":"明","author":"邓雅","text":"前代衣冠数二刘，云仍几叶学弓裘。吟诗自可传千里，习隐惟闻守一丘。门外竹松还引径，花间池沼更通流。藏修有道书连屋，富贵无心雪满头。久喜孙登同啸傲，却如颜阖避徵求。冥鸿一去云霄迥，白鹤孤飞岛屿幽。对月想弹流水操，乘风未汎剡川舟。相思日夕情如海，何日芳尊话倡酬。"}