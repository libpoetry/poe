{"id":"1124722","title":"为刘改之作五首","dynasty":"宋","author":"徐似道","text":"江西诗社久沦落，晚得一人刘改之。不向岭头拈取去，此衣此钵付他谁。谪仙昔者号无敌，侯喜中间还有声。后五百年无继者，得渠一句便堪听。一生能著几两屐，万户何如千首诗。竹隐在傍须径造，醉乡有路莫他之。风吹客袂游甘露，雪打人头入半山。无故被他林鸟觉，竞传新句落人间。闭门长安十日雨，车马不来蛙黾多。若往澹然应子是，作商声者必君歌。"}