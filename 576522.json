{"id":"576522","title":"游黄陂五十韵","dynasty":"明","author":"黄哲","text":"吾郡山川秀，黄陂亦有名。闻君谈胜概，邀我共游行。路指苍崖近，村临碧涧萦。尘嚣辞澒洞，丘壑愿经营。缭绕菱塘曲，潺湲水碓清。深泥缘狭径，积雨涨前坑。陟涉衣裳湿，扶携杖屦轻。阳云迷叆叇，攲石履峥嵘。俗讶精灵异，谁知唱和情。林僧来问讯，野老亦逢迎。注碗金芽茗，充庖玉笋羹。敲推篱犬吠，馈饷草鸡烹。少憩沾微醉，前趋若有程。土门斜束隘，坡岸敞连坪。石马眠荒垄，昭陵失废茔。腾蛟双踊跃，蹲豹互狰狞。迢递峰峦起，穹窿窟窦鸣。岭麋超险峻，潭鲔漾澄泓。㶁㶁泉分洁，欣欣卉并荣。奔流寒漱玉，磐石迥疑城。避地伤前事，穷途蹙远征。蚁柯尘业误，鱼木祸罗婴。岁月重登览，烟霞几变更。陈雷今合契，黄绮旧同声。招隐依松桂，寻芳拾杜蘅。逍遥吟伐木，谈笑坐班荆。凤涧萎蕤合，螺峰宛转明。田家深处乐，王政此时平。杂遝欢樵采，喧阗羡偶耕。半年饶芋粟，膏壤足稌粳。鼓腹雍熙叟，居巢太古氓。幽怀真可豁，佳境实难并。白鹤鸣相狎，青猿戏不惊。静中无俗念，方外有贤英。蕙结灵均佩，松号子晋笙。仰窥悬瀑净，侧度小桥横。茅舍藤穿牖，柴窗竹覆楹。花檐蜂阵阵，桐巷鸟嘤嘤。席帽看云坐，匏尊倚树倾。凉飔驱溽暑，斜照弄新晴。倚石延诗思，临流破宿酲。疏慵聊翰墨，沈湎愧瓶罂。着屐随康乐，回车泣步兵。只应除世鞅，端可脱尘缨。趋走烦童御，倦狂托弟兄。橘中期四友，林下忆三生。绝德瓢须弃，忘形席任真。玄言超混沌，遐举问蓬瀛。瑶草行堪掇，丹砂炼欲成。他年求道侣，即此缔幽盟。"}