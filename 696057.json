{"id":"696057","title":"浔州杂歌","dynasty":"明","author":"欧必元","text":"绕郭临江列草堂，门前三径任教荒。编篱密竹应防虎，更怕春来水是乡。宴客槟榔馔有馀，江庖虽美食无鱼。由来风俗蛮荒古，不惯烹鲜惯杀猪。短棹长身一小船，富家夫妇往收田。纵令贯朽成何用，换得铜钱才过年。踏歌明月正当街，口嚼槟榔袖里怀。欢若邀侬江店饮，待侬脱下草头鞋。"}