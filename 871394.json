{"id":"871394","title":"怀仙楼歌奉呈鹤林尊友","dynasty":"宋","author":"白玉蟾","text":"闽为昔无诸，山水实秀妩。其间多神仙，后先各轩翥。任敦丹井寒，董奉杏坛古。云飞邓伯元，风御王玄甫。乌石隐士周，霍童仙君褚。王霸骑白龟，徐登跨黑虎。赵炳石室空，薛丕梅溪举。何家九弟兄，黄老一宗祖。无处觅榴花，曾巅但烟雨。此身犹埃尘，不得奉笑语。偶亦嗜好同，于焉问出处。彼美彭鹤林，往在神霄府。名位居瑶台，觞咏挥玉麈。不入鹓鹭行，甘与猿鹤侣。清誉塞江湖，大手压燕许。西北有高楼，怀仙扁其所。生晚不同时，怅欲与为伍。青蛇吼云崖，黄鹤眇星渚。去去无消息，忡忡镇凝伫。天上多欢娱，世间厌凄苦。鸾凤相招携，云泥少间阻。几回心欲飞，不觉手自舞。倚栏数百年，归日指可偻。先谒南华宫，次谒西王母。献之以玉环，酌我以璚醑。何必偷蟠桃，尽可擘麟脯。回首视蓬莱，三点烟如缕。"}