{"id":"838874","title":"纪私斗","dynasty":"清末民国初","author":"许南英","text":"半生不为利，今日岂为名？乡邻有斗者，不俟驾而行。当头戴烈日，挥汗事长征。来是为何事？为人平不平。讵识愚民愚，意气尚竞争。各挟其炮火，霹雳苦相轰。不知官法重，其视人命轻。东村因斗死，西村死相仍。纷纷请相验，斗杀叠案成。死斗无日息，无已调大兵。军队一到乡，炮火寂无声。东村父老遁，西村鸡犬惊。军曰『备糗粮』，糗粮美且精。军曰『备宿舍』，宿舍敞而明。军言『不如意』，叱咤莫敢撄。任意肆搜抉，箧倒而囊倾。怜彼乡父老，畏之缩如鼪！推原此祸始，出自愚父兄。盛气分强弱，武力较输嬴。一村为戎首，邻社俱联盟。如秦与六国，合纵而连衡。集乡弱之财，什一计取盈。如或毙敌人，出资众社擎。倘如被敌毙，死者徒牺牲！虽有续命财，强者相吞并。以此愚父老，利用斗为生！"}