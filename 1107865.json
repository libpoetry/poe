{"id":"1107865","title":"山居","dynasty":"宋","author":"白玉蟾","text":"松竹成林云气深，洞门风冷绿苔阴。落花飞尽青山在，幽鸟声中野客心。楮衾滴破松梢露，草屦淘穿石缝泉。猿在岭头声未断，道人月下伴云眠。一片幽心卧紫霞，松梢凝翠夕阳斜。尚无心绪听啼鸟，那有工夫扫落花。竹风瑟瑟野猿号，月下酣眠不脱蓑。恐致丹炉伤白蚁，懒烧松烛惜飞蛾。天静无尘夜半时，鹊乌啼罢众星稀。数峰明月光无尽，一洞闲云淡不飞。"}