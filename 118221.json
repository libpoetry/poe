{"id":"118221","title":"佛池口遇风雨","dynasty":"宋代","author":"苏辙","text":"长江五月多风暴，欲行先看风日好。此风忽作东南来，阴云如涌拨不开。惊雷往还转车毂，狂波低昂起坑谷。中流一叶那复持，卷舒已付天公知。解帆转柁不容语，佛池口中幸可住。须臾急雨变昏霾，柁师喜贺风已回。澄溪不动萦白练，老木苍崖蔚葱蒨。系舟茅屋得青蔬，试问钓船还有鱼。开樽引满向妻子，明日复行未须怖。阴阳开阖良等闲，扁舟谁令乘险艰。"}