{"id":"629008","title":"龙头生","dynasty":"明","author":"李云龙","text":"怒髯倒卷金鳞紫，百尺酒泉睡初起。若为头角独峥嵘，雷火夜来烧却尾。曲风动地金罍开，倒引溟渤入酒杯。豢龙主人不暇给，为生更筑糟丘台。长鲸渴骥皆辟易，绣佛几回降不得。五湖竭尽四海枯，骑君直向华胥国。玉矼云扰香涛决，卓氏垆头龙脱骨。平生偏与曲生亲，一入青州动经月。瑶池琼浆深万丈，生也蜿蜒戏其上。吹雷吸雨顷刻尽，座上玉山颓相向。神物变化不可知，壁梭匣剑曾见奇。风前一噀栾巴酒，却是西川雨下时。"}