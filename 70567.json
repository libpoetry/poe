{"id":"70567","title":"沁园春·天相吾家","dynasty":"元代","author":"许有壬","text":"天相吾家，箧笥无金，诗书有人。看发挥胸臆，辞锋凛凛，薰陶气质，韦佩申申。师友渊源，贤才衡鉴，胄馆光华近帝宸。男儿事，便尽输心力，难报君亲。读书第一当勤。只孝弟书中是大伦。况人生为学，百年在幼，田家得计，一岁惟春。科占龙头，名高雁序，好与皇家作凤麟。都休问，是地钟河岳，天应星辰。"}