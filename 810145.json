{"id":"810145","title":"折红梅","dynasty":"清","author":"郑文焯","text":"记西楼筝雁，曾迎素手，珠槃花乱。甚东风、不管世情，红罗映雪先绽。吹香枕畔。凉玉浸、宫黄妆浅。那回睡里、谁斗轻盈，奈鸾帕重题，泪粉相间。华年美眷。说仙处无双，画图传看。殷勤把、一枝问讯，江南板桥红遍。安排鸳桨，寻梦度、五湖春远。怎便付与、雨洗烟梳，待流霞双举，见花须劝。"}