{"id":"1130949","title":"鹅湖道中","dynasty":"宋","author":"韩淲","text":"野花狼藉雨初晴，人在山南山北行。东风浅浅尚寒色，云映远天斜照明。高田下田流水声，前村后村鹁鸠鸣。山矾已开桃已谢，霏霏小雨未成晴。雨斜风骤树连云，荒远人家酒不村。小醉未成愁又入，更无情绪到清樽。青松影里小桃花，山崦横冈人几家。牧童樵子自来往，水拥断沟留残沙。"}