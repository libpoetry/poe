{"id":"46962","title":"咏梦·的的缘愁得","dynasty":"明代","author":"高启","text":"的的缘愁得，蒙蒙与醉和。轻随云浩荡，暗越岭嵯峨。夜店嗟偏短，春闺想最多。关山归识路，江渚去凌波。梁落中宵月，楼横欲曙河。隔帘休警鹊，近烛任飞蛾。游远宁烦载，穿深岂畏诃。寒惊瑶作障，暖恋锦成窝。蝴蝶谁家信，鸳鸯别浦歌。静嫌风动竹，闹怯雨鸣荷。寂历窗扃纸，低迟帐卷罗。知情唯枕共，送恨忽钟过。缟袂香犹在，朱弦字不磨。记来还仿佛，寻去已蹉跎。宿烬分余麝，残妆晕浅螺。忧欢情总幻，离合事皆讹。池上吟芳草，庭前觅旧柯。既因思是种，复念睡为魔。易断俄如此，难凭竟若何。阳台莫重问，千古笑巫娥。"}