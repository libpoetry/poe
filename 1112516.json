{"id":"1112516","title":"山居四首","dynasty":"宋","author":"张扩","text":"春泥滑滑封行路，春水溶溶没野蔬。独坐不愁无酒饮，林间山鸟自提壶。温风习习送蚕老，晓日曈曈催麦黄。新笋已添千个竹，绿萌初遍数畦秧。山腰老桧结缨络，石眼飞泉鸣佩珰。午梦悠悠谁唤觉，竹风时借枕衾凉。诛茅结屋方丈阔，买酒浇肠升斗悭。古寺隔林人阒寂，祗传钟梵到山间。"}