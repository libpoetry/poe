{"id":"1121188","title":"和鞯字谢后村和篇","dynasty":"宋","author":"林希逸","text":"狨鞍更合破花鞯，挥手归寻种玉田。琢句工如贾岛佛，引杯豪似翰林仙。作蝇头字无虚日，辞豹尾班不待年。活底寿星公即是，轻安尤胜古希前。九帙筵开喜更深，金杯从客十分斟。新词岁岁歌县矢，回启人人得碎金。短韵岂堪勾白句，初心却似欠韩箴。如公总是书融化，椰腹多于汉学林。"}