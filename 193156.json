{"id":"193156","title":"郡斋即事书怀十二韵呈诸官","dynasty":"宋代","author":"杨亿","text":"长乐疏钟自厌闻，汉庭谁不惜离群。舟浮一水波澜阔，路入千山杳霭分。郡阁先忧迷簿领，村田聊得问耕耘。疲民深喜犹安堵，黠吏那知便舞文。照胆求瑕空察察，饮冰为政漫云云。玄臺已分嘲扬子，桑野须防诮使君。别派东倾连涨海，故园西望隔晴氛。黛铺远岫秋将晚，绮散馀霞日欲曛。小槛报春梅烂漫，满空呈瑞雪缤纷。题诗到处寻红叶，置酒终朝看白云。符竹偶分惭出守，櫜鞬暂佩愧從军。石渠旧署频牵梦，室有芝兰阁有芸。"}