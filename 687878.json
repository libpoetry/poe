{"id":"687878","title":"花园四时词","dynasty":"明","author":"庄昶","text":"残山剩水也春光，何谢园池旧洛阳。秉烛放歌天欲晓，雨香檐外更花香。藤床兀兀己抛书，起倒无馀懒有馀。花到蔷薇好报道，老头今亦为渠梳。月亦停杯花亦停，又生恤纬后来情。声横南徼千山马，势破西天万里鹰。短褐人间无紫凤，连村□□足清波。气含公鼎花神笑，影对寒崖十丈萝。"}