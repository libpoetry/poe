{"id":"1066622","title":"先君忌饭僧悟空兴之侄有诗和韵","dynasty":"宋","author":"葛胜仲","text":"君不见毗耶居士人天英，化佛亿万文室盈。清晨香积一盂食，厌足一切紧法力。又不见手捉麈尾生公庐，说经妙蕴几无馀。岂惟缁素日会面，粉碎虚空雨花片。我生归命海潮音，况复劬劳讳日临。三孤遗像涕沾臆，建斋达观趋禅阈。悟空谁是悟真空，门前灌木吟悲风。"}