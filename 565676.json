{"id":"565676","title":"餐露一首","dynasty":"明","author":"黄省曾","text":"炎御收朱光，虚旻盛金气。兑仲皎月吐，坎瀛万华霁。蜩鸣苍液泫，鹤戒沆滋涚。黄餐瓮昔盈，尧班事久翳。衡徙减时淳，朔铭妙真契。云笈溯往诀，福洞采灵剂。方诸错崖表，仙掌擎河际。理感无缅空，情旷有幽诣。甘成洒青林，润结零红砌。清泠澄玉水，芬馥凝宝桂。春杯吸阳霞，旭席掩芳薜。沾饮化髓薄，灌沃固年脆。鸾凤希骖浮，蓬壶可瞻睇。分赠同衿者，相与陶嘉世。"}