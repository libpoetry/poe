{"id":"355450","title":"泛清波摘遍·为阮亭咏庭前金鲫","dynasty":"清代","author":"邹祗谟","text":"寻梅官阁，问柳隋堤，试问使君何所有。种花栽竹，皓月清风对虚牖。谁相耦。悠然濠濮，宛尔潇湘，云梦胸中常八九。荇藻交横，鱼鸟流连，长啸清昼。还知否。鼓鬣扬鳍鱼乐，唾影唾香花覆。谁识非我非鱼，海罟江罶。消长昼。影动春雨绿添，纹生晚霞红皱。那数西江尺鲋，呴濡升斗。"}