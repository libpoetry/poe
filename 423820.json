{"id":"423820","title":"貂裘换酒·重阳余制此阕，惜无菊也。予昕以莲池院有二本已含苞欲放，倚声为报，遂往同赏。元韵答之","dynasty":"近现代","author":"王用宾","text":"不是愁风雨。最愁人、无花有酒，结肠焉诉。陶令归来三径废，落寞江湖寄旅。无可奈、吟情悬伫。忽报黄华三两本，占林泉、暗作江山主。千万莫，再孤负。秋来漫自伤时序。拌工夫、幽芳共赏，咒秋长住。古木寒鸦生画稿，淡抹丹霞縠雾。真个把、空山缀补。对此令人矜晚节，问元龙、豪气今何处。青紫芥，拾甘俯。"}