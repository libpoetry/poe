{"id":"1235140","title":"拟古","dynasty":"元","author":"余阙","text":"昔在西京日，纵观质前闻。皇皇九衢里，列第起朱门。借问所居谁，丞相大将军。平明事游谒，车马若云屯。芍药调羹鼎，狒狖铸酒樽。颂声美东鲁，逸奏出西秦。回风薄兰气，十里扬清芬。东家有狂生，容颜若中人。谬言拟宣尼，幽思切玄文。著书空自苦，名宦乃不振。悠悠千载下，安有扬子云。昊天转时律，大火西南驰。劲商发群籁，白露降严威。揽衣起视夜，明月鉴薄帷。翩翩征雁翔，唧唧寒蛩悲。红兰委芳采，柏叶亦离披。乔乔千丈松，孤生泰山隈。凝霜裂其肤，层冰断其柢。摧残若倾盖，苍翠终不移。草木有至性，明哲宜戒哉。"}