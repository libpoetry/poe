{"id":"712878","title":"江边行献大司马制府吴公","dynasty":"明末清初","author":"陈恭尹","text":"江边老人为予说，一阳节候宜霜雪。菊花未尽梅花开，今年冬比前年热。前年米贱酒满篘，今年晚稻才半收。自从督府临端水，五岭年年报有秋。东穷海裔无荒土，西尽瑶蛮得风雨。江路防奸有汛兵，人家千里无桴鼓。颇记旌麾未到时，珠江南岸即天涯。出门一步不可测，不逢太师逢赤眉。黄昏烽火侍郊内，大帅门前多战垒。雇役更番日百钱，入官米价浮三倍。钱多米饱恣咆哮，见贼真成漆与胶。百金莫保中人产，八口真如鹿在庖。督府恩深威亦重，号令如山无枉纵。赏战常颁内府弓，养贤每费尚书俸。女牛星纪靖海氛，铃阁雍容但论文。惊鸿妙墨千行下，横槊清歌午夜闻。直将文德销馀染，花县官田皆设险。蕉林荔圃有诗书，潢池岛屿收弧檿。更捐渔课蜑民苏，挂网鸣榔遍渚蒲。海不扬波来白雉，国多仁政致驺虞。铸钱岂为资微利，欲使游民有生事。磨铜?土活万家，运矿和煤复何啻。下民称便用如流，岂料翻为幕府忧。前旌暂驻终应发，万姓伤心难请留。野老何知多所惧，所惧公行盗仍聚。寇恂曾入颍川危，充国留屯边事固。刍荛之言良可思，谁向天庭一述之。公堂方献无疆兕，为写舆情入颂诗。"}