{"id":"1121330","title":"赠张绘秘教九题 诗将","dynasty":"宋","author":"林逋","text":"风骚推上将，千古耸威名。子美尝登拜，昌龄合按行。笼纱疑旆影，击钵认金声。唱和知谁敌，长驱势已成。风月骚人业，相传能几家。清心长有虑，幽事更无涯。隐奥谁知到，陵夷即自嗟。千篇如可构，聊拟当豪华。诗流有匠手，万象片心通。山落分题月，花摇刻句风。劳形忘底滞，巧思出樊笼。唐律如删正，斯人合立功。青镂墨淋漓，珊瑚架最宜。静援花影转，孤卓漏声迟。题柱吾无取，如椽彼一时。风骚兼草隶，千古有人知。岸帻都旁若，穷搜无遁形。写嫌僧阁窄，吟怕酒船停。绝顶寒曾上，闲门夜不扃。兴阑犹拍髀，毫末视青冥。花露湿晴春，秋灯落烬频。祇缘吟有味，不觉坐劳神。寄远情无极，搜奇事转新。此魔降不得，珍重五天人。矗方标胜概，读处即忘归。静壁悬虚白，危楼钉翠微。清衔时亦有，绝唱世还稀。一片题谁作，吾庐水石围。唐贤存雅制，诗笔仰防闲。递去权应紧，封回债已还。带班犹恐俗，和节不妨山。酒箧将书簏，谁言季孟间。数题留粉堵，还胜在屏风。坐读棋慵下，眠看酒恰中。僧房秋色冷，山驿晚阳红。更有栖迟句，家徒一亩宫。"}