{"id":"1127180","title":"神宗皇帝挽辞","dynasty":"宋","author":"黄裳","text":"奔逸三王后，忧勤七闰间。生灵千载会，造化一朝閒。空致盘中露，应寻海上山。凤凰人恐到，不趁御龙还。一息捐朝野，春秋日正中。月明宫怨满，天远世缘空。勇智贻王业，文章绍帝风。生民瞻不及，终日向遗弓。集英春又到，閒了万年觞。晓鼓催攒殿，悲风助挽郎。帝符归有道，仙仗去无方。谁念频回首，诸生泪两行。图治心方壮，追班世忽非。鼎中龙蜿蜿，陵上柏依依。物外音何悄，人间梦亦稀。少阳来侍宴，天意已知微。忽自明庭去，风高帝所寒。有期修玉检，无处觅仙丹。与子基图远，开天数度宽。锦标何以报，空展赐诗看。"}