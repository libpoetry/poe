{"id":"1129356","title":"灵岩披云台十颂","dynasty":"宋","author":"释怀深","text":"林底常怀老药山，皮肤脱尽万机闲。披云月下时长啸，千古风流满世间。戏镌崖石号披云，且欲朝昏见古人。折脚铛中聊自足，世间囊喜不关身。拄筇台畔自腾腾，野草闲花照眼明。绿水青山皆旧物，鸟啼猿笑别无声。春暖岩花处处红，住山境界乐无穷。劳生奔竞何时已，说与还如耳畔声。当年吴越日相攻，蚁斗蜗争不少容。范蠡西施伎俩尽，青山依旧白云中。兀坐云根懒举头，更无言句示禅流。森罗万象分明说，有口何妨挂壁休。老来羞懒出人前，只欲隈岩傍水边。多谢洞庭峰顶月，夜来向我十分圆。禅门难得好儿孙，逐句寻言总失真。山是山兮水是水，莫将情解斗尖新。透过无心种种休，松间石上自悠悠。田园不用争疆界，大地都来一指头。莫笑山僧语句粗，真情何处著工夫。世人用尽精神讨，缘木何曾觅得鱼。"}