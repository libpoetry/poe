{"id":"548643","title":"短歌送廉庵之狄道","dynasty":"明","author":"余继登","text":"少年与君友，君气薄青云。胸藏六甲术，书著五千文。壮年慕君义，与君结婚姻。君志不得遂，坎坷难具陈。近日共君醉燕市，知君磊落犹如此。晚拜一官狄道丞，西去乡关数千里。前年敌骑入临洮，杀气惨淡阵云高。鬼火燐燐遍原野，至今谈者犹魂销。惟君闻之气转豪，壮怀直欲凌云霄。请缨宁肯让终子，大将或恐非嫖姚。送君行，饮君酒，丈夫金印须悬肘。马头皂盖且辉光，腰下吴钩正鸣吼。饮君酒，赠君诗，一语一杯君莫辞。金城迢迢在何处，日行日远遥相思。相思但望关山月，犹似长安对酒时。"}