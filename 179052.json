{"id":"179052","title":"游下岩寺先是刘宝学约於此相聚既而先进舟遂","dynasty":"宋代","author":"张嵲","text":"时危适远县，卧疴蔽疏篷。浮舟难计程，一听水与风。今日出江口，划见天边峰。维舟邀胜士，杖策凌穹崇。绝壁迤崩豗，可验秋涛雄。镌崖佛像古，凭虚楼殿工。沄沄窗外江，落落阶前松。涧响雨滂濞，云生树玲珑。揽胜欣远游，抚身悲转蓬。忧乐未相偿，林霏生晚容。却纵中流棹，回望青莲宫。秋晚山萧寂，云散烟空濛。舟行转沙尾，微闻林外钟。惜哉李膺船，去若孤征鸿。晨暮一相失，云峤何年同。若纵金门步，永遗尘外踪。"}