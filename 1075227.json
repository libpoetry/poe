{"id":"1075227","title":"望黄山","dynasty":"宋","author":"周紫芝","text":"宿云忽解驳，晓色明朝暾。高秋寓远目，万象秋毫分。群峰杂遝来，突骑从横奔。骅骝独骧首，迥出凡马群。嵩高实维岳，罗列如儿孙。玉京与金阙，亭亭在云峦。群仙骖苍虬，冠佩朝至尊。往者风露夕，妙奏闻清圆。名理以弦歌，异事父老传。丹成已仙去，流脉在山根。至今兹山下，幽泉湛馀温。安得从浴沂，聊以濯我冠。一沐去尘土，再沐生羽翰。朝游参安期，暮躅追羡门。振足八荒外，垂手青云端。"}