{"id":"1197438","title":"赠王弘远诗","dynasty":"魏晋","author":"曹摅","text":"道贵无名，德尚寡欲。俗牧其华，我执其朴。人取其荣，余守其辱。穷巷湫隘，环堵浅局。肩墙弗暨，茅室不刘。潦必陵阶，雨则浸桷。仰惧濡首，俯惟涂足。妻孥之陋，如彼隶仆。布裳不衽，韦带三续。将乘白驹，归于空谷。隐士良苦，乐哉势族。尔乐伊何，志逸乐深。太府堂堂，闲房愔愔。旱不厌日，水不患霖。入欢卓氏，出玩秦针。宠妻怀目，嬖子娱心。华屏列曜，藻帐垂阴。缨黻流芳，罗襦解衿。嬿婉之求，一笑千金。忽彼苦诫，甘此所钦。言往不詶，秘其德音。采石他山，攻璞南荆。虽无和璧，冀收瑶琼。日月愈久，曾无玉声。倾心注耳，寂焉靡听。桃李不报，徒劳我诚。瑾不匿华，兰不秘馨。何惜纤翰，莫慰予情。"}