{"id":"420260","title":"东风第一枝","dynasty":"近现代","author":"王陆一","text":"唤起春悰，还余坠绪，江山渐飏新暖。记从邓尉轻归，正逢上陵未晚。心香万树，好玉雪苔枝匀点。向神京乔木寒空，别惹旧时哀怨。明月外、野烟乍染。湘水去、梦痕欲远。九歌不忍明姿，几生自修倦眼。澜翻吹笛，早爱汝梅边红泫。共迢遥战外荒域，却是好风相见。"}