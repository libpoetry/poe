{"id":"1216616","title":"题侍郎秋江捕鱼图","dynasty":"元","author":"张翥","text":"秋江水多鱼唯唯，海风驱潮葭菼靡。轻舠竞载罛网出，欲向中流截鲂鲤。巨鳞有神不可获，腾踏波涛脱泥滓。最怜濡沫笭箵间，小白针头尖如指。钓璜渭叟晚终遇，西塞玄真徵不起。若人自是隐者徒，岂比沙岛渔蛮子。高髯能画得玄理，涂抹山川游戏耳。千岩万壑堆白云，稍看人家乔木底。眼中之景何所似，富春泽畔鸬鹚里。两台萧瑟秋风高，脚底滩声荡清泚。我当扁舟冲雁过，彷佛厓根旧曾舣。自知世外渔者村，只合投竿老烟水。巨缁未办五十犗，草屩捞虾从此始。"}