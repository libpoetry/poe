{"id":"1205018","title":"大江东去 寿恽东阳丁亥正月十三日生推命者丙戌算因戏及之","dynasty":"元","author":"吴景奎","text":"东阳老子，问天公、乞得两番六十。初度孟陬春未到，却算去年丙戌。火树银花，先开三夜，照耀维摩室。祇园树下，争看无量寿佛。人道双岘峰头，乾坤清气，钟此弥天释。挂锡丛林三十载，玉检芝泥犹湿。岭上白云，尽堪怡悦，恐被风吹出。法身强健，摩挲时问铜狄。"}