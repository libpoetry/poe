{"id":"722594","title":"梦衣行","dynasty":"明末清初","author":"屈大均","text":"江北与淮南，相知亦不希。相知虽不希，莫念寒与饥。朝与吐肝肠，彼自食膏粱。暮与为手足，彼自衣文縠。文王既已没，世无凤与凰。岂无凤与凰，饿死大道旁。虽有稻与粱，天不与凤凰。虽有绮与縠，天不与麋鹿。梦中一故人，呜咽持相语。遗我一茧袍，中有绵与絮。绵是湖州绵，茧是山东茧。一夕雨雪中，身以故人暖。闻君客幽州，安得在君侧。三日一饭蔬，魂飞苦无力。梦中食君食，梦中衣君衣。安得长梦中，与君不相离。"}