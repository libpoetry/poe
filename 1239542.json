{"id":"1239542","title":"赠吕仲善之北平搜访遗事","dynasty":"元末明初","author":"赵汸","text":"龙庭返骑如飞烟，真人端拱收中原。北平图籍载连舸，挂一漏万无完篇。妖星夜半躔奎宿，山川千载还清淑。国书不使外廷传，翰林青简空如玉。监殷监夏思前车，诏起群儒当疾书。皇家制作贵传信，未许太史征无目。旧事遗文更搜访，狼籍幽燕藉君往。五车上送见书成，一代兴亡如指掌。"}