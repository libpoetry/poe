{"id":"800256","title":"飞来峰","dynasty":"清","author":"史夔","text":"众壑递隐现，一峰独亭亭。怪石炼五色，神功开六丁。秀骨琢天巧，孤根辟地灵。花萼破空翠，剑戟攒高青。气若副星斗，势欲凌沧溟。三竺共偃仰，两高斗珑玲。木生不假土，泉出还无形。倒垂万菡萏，侧走千雷霆。鸟径不崱屴，鬼工太峥狞。万象归窈窕，百灵入晶荧。洞门閟雨色，石扇罗秋屏。松雪夜了了，阳光昼冥冥。花坞乱枫木，水泉鸣茯苓。代虎卫佛法，老猿守丹经。我欲问宝诀，归来炼黄宁。"}