{"id":"1035863","title":"题卢鸿一《学士堂图》","dynasty":"宋","author":"苏轼","text":"昔为太室游，卢岩在东麓。直上登封坛，一夜茧生足。径归不复往，峦壑空在目。安知有十志，舒卷不盈辐。一处一卢生，裘褐荫乔木。方为世外人，行止何烦录。百年入箧笥，犬马同一束。嗟余缚世累，归未有茅屋。江干百亩田，清泉映修竹。尚欲逃世名，岂须上图轴。"}