{"id":"818715","title":"小斋兀坐感旧咏怀，寄远兄兼弟并呈星姊","dynasty":"清末近现代初","author":"沈尹默","text":"远思凌浮云，澄怀悦棐几。缅怀林泉居，云何在官里。虽无山水胜，颇具花竹美。短亭惬游目，曲沼荡心滓。哦诗送白日，流光惊电驶。十载四出入，人事悲生死。顿令风雅绪，一紊不可理。马尾南山云，马首黄埃起。郁郁返故庐，敝褐长安市。道旁连甲第，煊赫者谁子？舆服何豪华，言状何下俚？芒芒九陌间，万辙同一轨。冀北藐神驹，辽东珍白豕。井蛙语沧海，见小多如此。傥荡中时忌，动辄得谤毁。和光嗟偃蹇，同俗费钩揣。世敝缛礼文，指摘及冠履。莽莽元规尘，污人莫可迩。颇忆终南径，延亘馀千里。险巇讵所安，清旷乃足喜。处境难具良，得半亦云已。若论独善怀，未必非昨是。独惭烟霞俦，谓非今世士。所贵精神完，焉可议形似。挟艺事权要，志士亦足耻。吾辈荣浮名，有如长江水。"}