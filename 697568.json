{"id":"697568","title":"燕京四时词四首","dynasty":"明","author":"胡应麟","text":"帝阙皇居北斗间，春风长绕玉门关。东郊昨夜桃花发，一树先开万岁山。沈李浮瓜燕玉台，冰山雪谷倚蓬莱。珠帘百尺重重下，不放人间赤日来。千叶从风尽报秋，长门团扇迥添愁。玉河桥畔东流水，几处题红出御沟。玉宇吹花度柏梁，千门飞雪夜茫茫。银笙暗炙红炉畔，一曲阳春漏正长。"}