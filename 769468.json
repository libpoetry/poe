{"id":"769468","title":"金缕曲  辛峰至自汴梁，出示所作和稼轩词数十篇，读之喜不自禁，即用稼轩韵题此索和。辛峰将就盐官于淮南，以觐事渐留，度岁离合之感，虽不能无慨于中，而风雪联床，歌声相答，此乐亦平生得未曾有也","dynasty":"清","author":"王鹏运","text":"心事从何说。算平生、等閒销尽，酒浆裘葛。回首麻衣十年恨，泪尽陇山冰雪。暗循遍、丝丝华发。何物向禽儿女累，负归云、梦渺泷冈月。听夜雨，共萧瑟。暂时携手还轻别。望江湖、风尘澒洞，星萍离合。一度相逢一回老，冷语凄然砭骨。且莫对、寒檠愁绝。四海子由真健者，惯商歌、斫地铮如铁。霜竹冷，为君裂。"}