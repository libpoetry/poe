{"id":"103524","title":"答宋学士次道寄澄心堂纸百幅","dynasty":"宋代","author":"梅尧臣","text":"寒溪浸楮舂夜月，敲冰举帘匀割脂。焙乾坚滑若铺玉，一幅百钱曾不疑。江南老人有在者，为予尝说江南时。李主用以藏秘府，外人取次不得窥。城破犹存数千幅，致入本朝谁谓奇。漫堆闲屋任尘土，七十年来人不知。而今制作已轻薄，比於古纸诚堪嗤。古纸精光肉理厚，迩岁好事亦稍推。五六年前吾永叔，赠予两轴令宝之。是时颇叙此本末，遂号澄心堂纸诗。我不善书心每愧，君又何此百幅遗。重增吾赧不敢拒，且置缣箱何所为。"}