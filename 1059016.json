{"id":"1059016","title":"简德符","dynasty":"宋","author":"邹浩","text":"清标藐冰壶，一见涤袢暑。况乃北窗风，穷辰荐佳语。郑声正喧天，忽此闻柷敔。坐令偕生疾，不得砭石去。我愚虽绝人，志气肯为鼠。如何城下盟，欣然为君举。请看时雨来，润泽先柱础。岂无力使然，默感自难阻。高堂久悬榻，宝剑已心许。昨宵共灯光，今作参商处。秋意入梧桐，滴沥斗东序。连墙莫至前，念君初逆旅。蛇影勿狐疑，当思啖齑杵。桑蓬元四方，事业在伊吕。匪石讵可转，纷纷任儿女。但愿早晴明，交臂无龃龉。更约靖节君，相与富毫楮。朝昏经史间，端知植禾黍。他年羊子妻，焉能断机杼。君席果不分，我知逃尔汝。"}