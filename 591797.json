{"id":"591797","title":"召试皇极门作","dynasty":"明","author":"欧大任","text":"双阙中天起，宸居控华夷。卿云薄前殿，下建五丈旗。赐召入铜龙，延引牧豕儿。冠簪左右列，侍从纷皋夔。衢室下清问，爰采刍荛辞。自顾雕虫技，岂有青云姿。结发愿事主，委身及明时。上书幸晚达，颖脱亦在兹。负薪暂已释，交戟容逶迤。衮职自无阙，绍绕将奚为。且因四门辟，思以答周咨。千载有良谟，毋遣曲学讥。"}