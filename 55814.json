{"id":"55814","title":"上益王·睿德隆公族","dynasty":"明代","author":"多炡","text":"睿德隆公族，英才丽本支。三雍陋河间，七步浅临淄。潇洒游仙咏，从容乐善辞。问遗偏宠渥，锡予倍恩私。手敕家人礼，亲贤国士知。纶言天只尺，宫扇墨淋漓。九子罗圭冕，诸王属屏维。具瞻龙种贵，悉览凤雏仪。夜照青藜杖，秋荣桂树枝。虚车名并美，拥篲节逾卑。丹洞穿兔苑，麻源到雁池。瓜筵文玳瑁，药碗妙琉璃。大火西流候，长庚正耀时。茹茅京氏《易》，松柏楚元诗。鸟爪羞麟脯，神功酿蚁卮。遥遥颂磐石，黄发以为期。"}