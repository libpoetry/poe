{"id":"1051637","title":"寄叶法曹","dynasty":"宋","author":"彭汝砺","text":"参军琢玉为天性，灵台一点秋江静。少年勤苦取富贵，不知勤苦今为病。世人喜邪疾中正，爱君与物终无竞。围棋坐争百局胜，雕弓力挽六钧劲。棋子劳神弓力硬，此图养疾俱非令。作诗劝君今勿更，诗书自足资游泳。奥室重帘锁幽径，我不见君心怲怲。疾病勿忧有天命，恺悌君子神所庆。"}