{"id":"814094","title":"调笑令 咏古七首 张女郎","dynasty":"清","author":"陈维崧","text":"张家二女天人姿，西风秦陇吹空祠。吴兴瘦沈美风调，邂逅一笑难为持。客亭惝恍婵娟子，翠幰珠軿去如驶。酒坐琴声箜篌声，姊妹双双落红水。红水。啼难止。弄罢箜篌相顾起。女郎祠掩西风里。绣幌明帘徙倚。兰香姨与智琼姊。怀恨多年同此。湘中蛟娣号汜人，楚天冉冉红罗巾。一钩晓月洛桥下，风光冶丽偏相亲。别来愁绪纷难理，鄂渚微波嬉上巳。烟裙雾鬓惊淼茫，画舻回首人千里。千里。湘中水。江面微风翻绣被。轻别玉娥归去矣。泪滴龙堂青绮。十年重遘蛟宫娣。愁绝楚天上巳。崔家女弟世所无，弹筝自命为茝奴。重泉犹作人间曲，摧藏掩抑声嗟吁。当时旧事心犹省，长秋一曲红窗影。梦里曾陪元舍人，银筝凄苦人清冷。清冷。虚无境。手拨银筝心自省。长秋一曲红窗影。弦里分明悲哽。泉台不少人间景。后苑君王巡幸。九华安妃游玉乡，交裙携带招帝郎。情缠双好发朗唱，紫清琐掖排银房。杨羲自是神仙子，不比人间许长史。左宫亦有王夫人，红颜调笑斟琼醴。琼醴。调芳旨。天上风流聊复尔。杨家自是神仙子。双笑欢兼昔旨。一幅青书鸾凤纸。为授真妃灵纪。通波亭畔风日清，会稽王子愁经行。中流佚女遘烟舫，波光脸态交盈盈。风吹裙带红丝缠，箜篌歇拍声声颤。西轩夜静月又低，春条为尔歌宛转。宛转。羞相见。月白风清人婉娈。洛灵罗袜来波面。良夜随郎游衍。小婢箜篌歌又颤。徙倚春流都遍。西堂花茵侬好持，此间风月堪咏诗。溢奴小儿若冰雪，紫缓绿酒饶神姿。竟陵判司大懊恼，夜寒空馆眠难好。翠簪腻滑促传觞，口吃微闻唤鸾老。鸾老。头脑好。善谑群真堪绝倒。夜寒空馆人声悄。地下为欢须早。南邻娘子翘翘小。共泛玻璃清醥。槐安贵主名瑶芳，秾春游戏摇鸣珰。相牵贪看石延舞，寺前暗调淳于郎。兰摧玉折一何苦，青春又葬同昌主。淮南裨将惯酒悲，恸哭繁华黯无语。无语。奈何许。忆在寺门魂暗与。布衣真尚瑶芳主。一霎日斜归去。大槐安国飞红雨。肠断旧游何处。"}