{"id":"400557","title":"浪淘沙慢   与均量同适美，余滞彼归，秋去冬来，写此奉怀","dynasty":"民国末当代初","author":"饶宗颐","text":"又秋深、芦花岸草，野水空堞。鸾翼催人迅发。阳关客舍唱阕。祗事往追思肠白结。长条在、自怯攀折。念去去烟波，带暮霭、音尘成间绝。清切。望中日近江阔。更地白霜凄，无人处、已断寒雁咽。叹世短情多，唯是伤别。逝川不竭。阅无端聚散，天边孤月。愁水愁风山重叠。文章事、时流渐歇。短歌起、呜呜敲缶缺。最惆怅、能几清明，怕看取、梨花落尽东栏雪。"}