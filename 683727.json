{"id":"683727","title":"鸟声","dynasty":"明","author":"王世贞","text":"槐柳阴阴护帝城，春衫载酒爱流莺。自是愁人听作泪，不关能唱两般声。林间姑恶无他语，只解将悲恼客眠。他生未断无明尽，子午山头作杜鹃。南风作雨北风晴，布谷朝来也勤耕。五湖三亩逃名地，不向人间掷此生。朝来欲踏蹇驴出，处处精蓝觅酒僧。空林一声行不得，归向空斋诵小乘。"}