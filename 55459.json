{"id":"55459","title":"游西山·命驾晓行游","dynasty":"明代","author":"史鉴","text":"命驾晓行游，游彼西山里。西山信多奇，况复偕知己。是时霖雨歇，群峰净如洗。众芳已销落，余春栖百卉。厉涧既褰裳，临流还洗耳。飞来固无匹，韬光匪虚美。径转迷故蹊，岩幽闭来轨。人归鸟声乐，日昃樵歌起。往事良已然，来期尚谁启。回首谢山灵，吾游未云已。"}