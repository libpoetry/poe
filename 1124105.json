{"id":"1124105","title":"逸再为婺女之行既别出郭矣夜不能寐成六绝句追送","dynasty":"宋","author":"赵蕃","text":"正学堂堂吕紫微，有孙端的为传衣。祇今一派金华是，戴路年来汝所依。体能中格号时文，能料科场可策勋。此外更资为学在，木须根立乃凌云。兹行为谢时衡岳，并与传声吕法曹。汝解事贤其自勉，我因求友不妨高。去岁诸公祖敬之，我曾同席共委蛇。相逢傥复蒙相问，为道东归鬓益丝。我归犹尔未还家，送汝令人重叹嗟。送汝叹嗟犹自可，最思阿庆语咿哑。岁事将穷老所悲，念将留汝亦奚为。新年事业能增进，绝胜衰残守旧诗。"}