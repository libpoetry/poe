{"id":"285281","title":"翠楼吟·宿枕余醒","dynasty":"现代","author":"胡汀鹭","text":"宿枕余醒，残衾恋梦，晓眠欲起还止。清明才过也，顿风里连吹红雨。柳丝如许。几曾挽东君，暂毋归去。相思处，低回寻遍，旧曾游路。凄楚。更一番寒，尽酿阴成雨，天公无主。华年随逝水，问明镜朱颜存否。深深庭宇，已翠欲成堆，不堪回顾。应须记，春魂多在，锦囊诗句。"}