{"id":"540465","title":"八音 宫怨","dynasty":"明","author":"王世贞","text":"金屋疏桐长信秋，迷离屈戍片萤流。石栏凝露芙蓉冷，纨扇辞飙彩凤愁。丝徵肉奏明月开，閒庭徙倚泪潜揩。竹宫祠罢拳姬进，桂棹歌停掌伎来。匏瓜茕茕望织女，箕斗无浆酒星苦。土鼓长吞弃后声，冰簧自咽愁中语。革故迎新如转丸，故人善愁新善欢。木难元是千金买，不作珊瑚一分看。"}