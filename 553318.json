{"id":"553318","title":"送纪善黄宗仁归省闽中","dynasty":"明","author":"程本立","text":"王门朝并入，官舍暮同归。子负明经学，予惭窃禄讥。有言犹药石，相戒比弦韦。念此交期久，嗟时友道非。挑灯频夜雨，把酒及春晖。不寐缘听漏，无钱即典衣。兹晨陪祖饯，万里问庭闱。皆决闽山小，心先越鸟飞。白头今老大，彩服更光辉。乐意何终极，离歌莫叹唏。水深鸢跕跕，风急马騑騑。路黑桄榔暗，林红荔子肥。到家良愿幸，去国亦瞻依。楼阁云长绕，烟花露未晞。谬随书殿直，颇觉侍臣稀。细订凉秋约，重来慎勿违。"}