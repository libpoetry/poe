{"id":"770942","title":"选冠子","dynasty":"清","author":"王时翔","text":"荡日晶帘，熏香螺儿，依旧昼长人静。屏间按曲，烛下传杯，肠断早春芳景。空约佳期，流水桃花，参差难定。况心盟断绝，镜鸾分舞，已成愁病。犹记得、小叠银笺，斜渲淡墨，自写幽姿傲性。人能耐雪，花亦经霜，做弄满天凄冷。检向晴窗，仔细重看，风标暗省。待九秋凉月，试挍淡妆孤影。"}