{"id":"208568","title":"石斛栽莲·数夕一梦吴淞江","dynasty":"宋代","author":"朱翌","text":"数夕一梦吴淞江，两桨飞度荷花乡。刳中山骨泥数斗，趁雨屈盘三节藕。镜面光寒溢井花，四雇无人下渴鸦。老翁真个儿童似，我非韩公亦儿戏。绿茎亭亭忽独立，帘疏不隔香直入。宛若船舫坐促膝，遂使江湖在方尺。虽无太华藕如船，定有庐山房似笠。"}