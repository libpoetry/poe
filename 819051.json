{"id":"819051","title":"官学杂诗 其六","dynasty":"清末近现代初","author":"郑孝胥","text":"冷淡自为欢，所居必移情。今年青溪傍，欠我勃窣行。画舫弦管脆，草堂风月清。底用持誇渠，政缺一水横。日西引散步，巷尾欣未经。豁然得纵目，迤逦带高城。初来尚见底，再来波遂平。石桥偶俯眺，尘颜写空青。王邸郁葱葱，林中露飞甍。垂鞭马上郎，何物生宁馨。归来急作书，记此眼暂明。江湖是吾性，朝市非公能。"}