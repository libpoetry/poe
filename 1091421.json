{"id":"1091421","title":"与一二亲旧小饮有怀日新次其所寄诗韵寄之","dynasty":"宋","author":"周孚","text":"寒衣袭夏絺，夕饭荐秋菊。吾家邑中黔，标致颇投俗。挽渠万牛难，得子一夔足。向来山林盟，相信不待卜。那知语离处，老树已重绿。匆匆一樽酒，鸡黍招近属。杯行子何在，小雨暗崖谷。富贵朝露晞，岁月流电速。怀哉十日饮，伤此千里目。徘徊黄金花，采采不盈掬。"}