{"id":"69603","title":"赵公子舞剑歌","dynasty":"元代","author":"杨维桢","text":"赵公子，千人英。读书万卷愁无成，负此长身九尺如长城。雪芙蓉，玉青骢，我将挟尔成大功。腰缠十万欲何往，直上北台观虎龙。道逢铁笛仙，把酒九峰前。酒酣为我拔剑起作浑脱伎，白虹绕地乌风旋。矍然指天天为穿，天狗堕地顽星坚。老铁酒酣为椎鼓，壮士冲冠发倒竖。老增撞斗何足为，鸿门突立卫真主。赵公子，千人英，为君酌酒肝胆倾。忍见东南吴楚坼？慎莫脱手踊跃逝去双龙精。君不见我家古铁三尺冰，粤砥荡磨新发硎。不学区区一人敌，上为天子匡前星。"}