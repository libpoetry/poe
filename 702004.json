{"id":"702004","title":"岁晚病怀二首","dynasty":"明","author":"储巏","text":"园居潇洒复何求，天际浮云任去留。病枕夜长妨稳睡，吟筇冬暖散闲愁。支离未就归田稿，汗漫虚疑驾海舟。五十五年成底事，春风依旧屋东头。海国栖迟岁又残，将心此日向谁安。稻粱谋拙空垂翼，松菊情多稳挂冠。社远渐惊诗思减，身闲聊得病怀宽。清时事业诸公在，群盗中原莫谩看。"}