{"id":"1114701","title":"以形模妇女笑度量儿童轻为韵赋十诗","dynasty":"宋","author":"李彭","text":"孟夏树扶疏，绕屋郁青青。了无俗士驾，啸歌颇忘形。泄云閟前峰，泻雨自神屏。蔬盂有妙理，未减五侯鲭。清晨澹无营，按行瓜芋区。二雏能拜起，婴儿千里驹。抗颜捋髭须，酤酒提胡卢。幸非李元礼，何劳为楷模。潜筠穿屋头，幽草围舍后。手携东皋书，竟熟俱上口。诗无拟澄江，文不誇幼妇。婆娑丘壑底，藏此牛马走。丈夫志四海，抟风类鹏举。方其未遇时，洁身闺中女。昼伏夜动者，贪冒如仓鼠。炯炯抱名谊，所慎在出处。我有百衲琴，巴渝不同调。三叠太古音，那免世惊笑。彼哉遇嗾徒，睥睨追风骠。幼舆虽折齿，初不妨吟啸。谢公东山时，彻侯等尘雾。一朝畏桓温，摄衣忘雅素。忽著进贤冠，顿失沧州趣。勇退真难忘，天末横云度。昔者温简舆，王屋颇清旷。建封礼为罗，非复无度量。落胆劾权臣，笼街速官谤。舆栈胡不归，猿鹤俨惆怅。少室拾遗公，许身颍与箕。韩侯为作牙，俯交轩冕儿。献策荡淮寇，犯颜立丹墀。未免诱松桂，应遭北山移。寻壑逐飞鸟，持觞送归鸿。不解世俗书，稽古何所蒙。久矣川效珍，矧兹山不童。应容陶隐居，佳眠听松风。举世市道交，谁能保荣名。譬之多财贾，恶嚣安得赢。一身拱璧重，万事秋毫轻。向来冥寂士，飘然逐遐征。"}