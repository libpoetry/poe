{"id":"356287","title":"解语花·桃花庙口","dynasty":"清代","author":"邹祗谟","text":"桃花庙口，鹦鹉洲边，谁写离人意。插天剑倚。肯回顾、多少橘奴鱼婢。黛峰如髻。空目断、骚人遗思。忆当年、汉浦投珠，莫负同心蕊。一片云浓烟细。想漠漠江天，悲秋顿起。吴山越水。好收拾、偏贮锦奚囊底。风流举止。应只有萧然图史。到他时，黄鹤搥翻，都识青莲李。"}