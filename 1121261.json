{"id":"1121261","title":"代怀安王林丞上杨安抚十诗","dynasty":"宋","author":"林希逸","text":"止戈堂外戟森森，画鼓无声昼漏沈。好是风流贤太守，空斋一片读书心。先生旧把钓鱼竿，弄月云涛手本閒。只为春风藏不得，却来摇笔对三山。千载斯文关洛翁，祠堂新辟焕儒宫。司南又是杨夫子，管取闽中胜洛中。一样新缝战士衣，指麾貔虎上旌旗。太平侍从资文武，肯向春风卧鼓鼙。一昨潢池波浪惊，将军随手卷红旌。碧油幢下诗书帅，真个胸中万甲兵。听得溪边击壤声，年来官府是升平。吏呼不到韩卢卧，整理犁锄待雨耕。春雨来看一派河，却愁无地著恩波。东风剩与栽杨柳，留作甘棠去后歌。篇篇浑不费安排，霁月光风自满怀。岭海声名谁得似，一家句法老诚斋。元戎根柢是公平，玉肺冰肠彻底清。一点吏奸无隐处，逢人个个说神明。一持使节两持麾，五岭依然双鹤归。见说只今杨子宅，庭容旋马地生衣。"}