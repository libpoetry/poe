{"id":"812254","title":"崇庆牧常公殉节诗","dynasty":"清","author":"朱腹松","text":"从来勇略出儒生，节烈于今重锦城。馀瘴未销诸葛垒，孤锋特试伏波营。秋风战马惊驰檄，夜月荒燐恸结缨。鹃血年年啼不住，悲歌还拟壮军声。褒封万里下天门，廿六人依豹雾昏。劲节已横仙阁立，英风犹带蜀江奔。诗留馀册皆申义，民集新祠尚戴恩。何日浣花溪上过，椒浆柏酒奠忠魂。"}