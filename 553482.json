{"id":"553482","title":"题思本堂","dynasty":"明","author":"王绂","text":"吴生故乡来，相见出诗卷。自言搆新宇，思本揭堂扁。所哀怙恃恩，造物苦多舛。存亡既莫及，罔极情难展。徒怀风木悲，对客泪常泫。愿言求名笔，幽光庶扬阐。时时一披览，或俾哀悰遣。嗟余久淹泊，名卑材复谫。拒生固辞谢，再四终难免。嗟哉吴生贤，所志匪浮浅。能存孝悌心，悖理固应鲜。惟恐人弗思，能思即为善。况复思务本，本厚支自衍。慎勿事虚文，浮华肆誇演。慎勿无益思，戚戚徒悲愐。所贵在立身，名扬身益显。殷勤为生言，进善当自勉。"}