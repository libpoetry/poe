{"id":"115732","title":"别梅·宦游到处即为家","dynasty":"宋代","author":"张耒","text":"宦游到处即为家，况我迁谪来天涯。三年假馆主人屋，忽忽屡见新梅花。那知今冬当去此，十月已见凌霜葩。绕之百匝未易别，对我脉脉如含嗟。悬知客去门复掩，亭沼人散啼昏鸦。朝风吹香散寂历，夜月照影低横斜。嗟我明年复何处，东州旱野连桑麻。相思时有梦魂到，极目南望空烟霞。"}