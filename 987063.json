{"id":"987063","title":"水龙吟 其三 为梦庵寿","dynasty":"宋","author":"高观国","text":"夜来曾跨青虬，海风袅袅吹襟袖。蓬莱误入，群仙争问，刘郎安否。玉麈冰壶，日庭星角，孕成奇秀。看丹分宝鼎，箓传秘箧，闻重寄、长生酒。归梦惊回晓漏。正长庚、辉躔南斗。祥开华旦，菊香秋杪，枨黄霜后。笔扫龙蛇，句裁螭锦，俊才谁右。看功勋绣衮，家声再振，数千龄寿。"}