{"id":"314103","title":"沁园春·舍此安之","dynasty":"清代","author":"陆震","text":"舍此安之，且任谭谐，跌宕婆娑。真欢场快事，百年有几，好春佳节，一岁无多。分局围棋，踞床说剑，占定先生安乐窝。推窗望，更渔村不远，雨箬烟蓑。今朝若更晴和。想此地、风光倍澹沲。有盈盈秀鬋，都忙斗草，翩翩少俊，竞解徵歌。相约明辰，得逢天霁，讵惜千瓢载酒过。君休哂，臣半生狂态，未便销磨。"}