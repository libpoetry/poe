{"id":"830701","title":"张知县凤冈相访赠诗走笔答和","dynasty":"清末民国初","author":"易顺鼎","text":"众生何痴愚，造物真狡狯。投其所嗜好，相诱令破戒。世间耳目玩，山水尤称最。此癖尚未除，难游天地外。应知种种相，即是种种碍。昔年官君乡，面目自憎怪。牵丝尘土中，若逐傀儡赛。衣冠强束缚，四体无一快。嵩岳与太行，徒劳梦魂挂。自知猿鹤性，雅不宜轩盖。浩然入匡庐，藉了名山债。泉石可枕漱，妻子相负戴。诛茅依甘棠，亦得勿剪拜。至今屋数椽，留作樵牧话。岂期山亭幽，得与君晤对。足音破空谷，高咏喧奇籁。行当布霖雪，沾润吴楚界。变化犹神龙，勿效鄙夫介。"}