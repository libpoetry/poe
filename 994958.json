{"id":"994958","title":"贺新郎 其二 乙巳正月十日，双溪揽酒遗蜕亭，桃花方开，主人浩歌酌客，欢甚，即席作此","dynasty":"宋","author":"黄升","text":"风送行春步。渐行行、山回路转，入云深处。问讯花梢春几许，半在诗人杖屦。点点是、祥烟膏露。中有瑶池千岁种，整严妆、来作巢仙侣。相妩媚，试凝伫。风流座上挥谈麈。更多情、多才多调，缓歌金缕。趁取芳时同宴赏，莫惜清樽缓举。有明月、随人归去。从此一春须一到，愿东君、长与花为主。泉共石，闻斯语。"}