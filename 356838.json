{"id":"356838","title":"霓裳中序第一·孤蟾下倦驿","dynasty":"清代","author":"冯煦","text":"孤蟾下倦驿。落尽江梅春是客。城上夜乌正寂。渐星暗戍楼，烟沈荒碛。谁歌楚魄。罢玉尊、肠断今夕。空凝望、峡门秋练，一道界寒白。游历。柳边坊陌。有箔影、钗光似织。年年归计未得。曲榭悬镫，小槛横笛。断云迷故国。忍重问、传柑信息。君休叹、围炉儿女，尚守杜陵宅。"}