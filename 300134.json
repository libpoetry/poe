{"id":"300134","title":"大酺·到杂花飞","dynasty":"现代","author":"乔大壮","text":"到杂花飞，群莺懒，新柳胜鸦无力。江南江北路，总烟昏尘晓，误伊行迹。画阁张镫，旗亭赌唱，过尽蕃街油壁。沈吟如年夜，自危阑独倚，鬓丝堪摘。听哀角四喧，暗鸡三唤，梦乡难觅。征衫千万襞，送春宴、翻酒行行碧。倚醉赋、阳台神去，下蔡人归，惹相思、自来无益。雁背初弦月，天外落、玉窗消息。对红药、明朝客。菭满芳径，飞絮游丝狼藉。翠阴又移几尺。"}