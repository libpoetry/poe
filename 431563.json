{"id":"431563","title":"感事二律","dynasty":"近现代","author":"古直","text":"三月红棉底样骄，美人意气欲干霄。无情风雨拼摧折，入望云霓又寂寥。化碧剧怜啼杜宇，冬青生怕溷鸱鸮。越王台上悲歌日，竹石敲残作楚骚。滚滚珠江水尽冤，巫阳不下复何言。亡胡天意终宜验，思汉人心信不谖。有限遗民谈往事，无多老泪洒中原。黄花消息教谁问，死抱枝头为国魂。"}