{"id":"846243","title":"沁园春 侄寿叔又调官","dynasty":"宋","author":"无名氏","text":"长至阳生，律转黄钟，门左弧垂。记当年瑞世，梦传玉燕，今朝诞节。香爇金猊。南极星明，北山堂邃，松桧苍苍龟鹤随。况蟠桃下熟，仙童来献，喜介双眉。平生谋画多奇。算收拾功名须有时。曾指麾万骑，刍飞粟挽，折冲千里，彗扫星驰。荐口澜翻，宸恩鼎至，此去须还衣锦归。人都道，黑头卿相，慷慨男儿。"}