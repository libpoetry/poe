{"id":"123817","title":"东宫寿诗·再造炎图抚太宁","dynasty":"宋代","author":"范成大","text":"再造炎图抚太宁，龙楼毓德会千龄。三宫叠矩深邦本，两曜重光炳帝庭。自古东明陪出日，祗今南极是前星。钧天岁岁家人礼，长对瑶阶第四蓂。并世勋华照古今，朱明彩服侍尊临。邦家大庆重亲养，社稷元良万国心。菊露壶觞秋色正，桂风殿阁月香深。欲知天序无疆处，铜律声中治世音。"}