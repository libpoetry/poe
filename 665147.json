{"id":"665147","title":"感事","dynasty":"明","author":"林文俊","text":"望望城南隅，彩云凝不飞。金舆游幸地，万马争驱驰。马前拥才人，校猎勇如罴。一箭落飞鸟，重赏穷民脂。中有射雕将，姓名知为谁。百金换一狐，马首络青丝。臂弓更腰箭，突击纵所为。一从恃宠爱，立致倾国赀。威势何翕烈，顾盼生陆离。君看草头露，转瞬尽朝曦。因风致危词，彼昏恐不知。"}