{"id":"835764","title":"霜花腴 用梦窗自制腔调酬和叔问","dynasty":"清末民国初","author":"陈锐","text":"数椽借宅，傍小城、先生坐隐危冠。花市呼围，笛家邀步，柴门闭也应难。醉乡尽宽。料陆沈、不到尊前。但词人、渐作流星，过江烟雨晓光寒。芳节最伤吟望，问吴宫消息，总付鸣蝉。白石烟波，红梅亭榭，何期冷落朋笺。迟君放船。溯美人、秋濑娟娟。近枫桥、夜火携归，五湖同梦看。"}