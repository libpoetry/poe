{"id":"879148","title":"贺新郎 其三 杜子昕凯歌","dynasty":"宋","author":"刘克庄","text":"尽说番和汉。这琵琶、依稀似曲，蓦然弦断。作么一年来一度，欺得南人技短。叹几处、城危如卵。元凯后身居玉帐，报胡儿、休作寻常看。布严令，运奇算。开门决斗雌雄判。笑中宵、奚车毡屋，兽惊禽散。个个巍冠横麈柄，谁了君王此段。也莫靠、长江能限。不论周郎并幼度，便仲尼、复起嗟微管。驰露布，筑京观。"}