{"id":"420359","title":"湘江静 忆有不尽庵","dynasty":"近现代","author":"沈轶刘","text":"自古将军能种菜。况长沙、二贤遗爱。湘帆照槛，湖云映牍，羡东园朝溉。日暮独行吟，香兰悴、临风遥嘅。秋原试马，春田放牛，平生事，尽多怪。宝剑瘖，归骑瘵。髀空摩，灞陵余态。头颅价重，文章气短，费雌黄丹黛。获稻向西畴，桑麻话、酒浆新贷。檐耕且幸，奇书看尽，弓刀未卖。"}