{"id":"1130745","title":"九日登跨鹤台有怀","dynasty":"宋","author":"韩淲","text":"山头跨鹤旧登台，今日那知我独来。忆昨儒先追杖屦，因尝乡老共尊罍。呼儿且伴闲身健，好客何由笑口开。落魄使君王道甫，几回和月醉崔嵬。西风吹我上危台，鹤驾仙人跨海来。虽少菊花犹破帽，既多枫落合倾罍。玉溪净泻秋容淡，灵岫森罗夕照开。老去悲伤易如许，人心何苦自崔嵬。"}