{"id":"1118460","title":"梅花绝句四首","dynasty":"宋","author":"陆游","text":"体中颇觉不能佳，急就梅花一散怀。冲雨涉溪君会否，免教尘土涴青鞋。高韵知难折简呼，溪头扫地置芳壶。梅如解语应惆怅，昔日名流一个无。折得梅花古渡头，诗凡却恐作花羞。清樽赖有平生约，烂醉千场死即休。疏枝冷蕊谁能画，杨叟江西旧擅名。今日东窗闲拂拭，去人一尺眼先明。"}