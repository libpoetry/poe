{"id":"814240","title":"偕邵文纶三登怀远青云楼眺荆涂两山作","dynasty":"清","author":"周仪炜","text":"长淮东下两山尊，天作巍峰壮此门。金简承华开日月，元圭拜手奠乾坤。侨名已变当涂国，遗迹犹传禹会村。间话怀襄溯前烈，直疑疏凿尚留痕。帝乡甥馆已难寻，原隰畇畇直到今。童律无功宜有罚，防风后至亦何心。荒墟庙貌成萧瑟，泽国山图想播琴。嗣服钧台带遥甸，史臣犹侈说辛壬。"}