{"id":"1196639","title":"杂曲歌辞 杨柳枝","dynasty":"唐末宋初","author":"孙光宪","text":"闾门风暖落花乾，飞遍江城雪不寒。独有晚来临水驿，闲人多凭赤阑干。有池有榭即濛濛，浸润翻成长养功。恰似有人长点检，著行排立向春风。根柢虽然傍浊河，无妨终日近笙歌。骖骖金带谁堪比，还笑黄莺不较多。万株枯槁怨亡隋，似吊吴台各自垂。好是淮阴明月里，酒楼横笛不胜吹。"}