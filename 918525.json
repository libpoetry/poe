{"id":"918525","title":"日月莲花歌","dynasty":"宋","author":"汪莘","text":"伟哉天地间，谁家两枝莲。红莲一枝瑰子鲜，白莲一枝雪样妍。两花径面各千里，压尽众草无朱铅。不见卖花翁，不知阿谁担南躔又北躔。不见卖花蜂，但见乌蟾两点追过天津桥那边。有时双晕更整整，有时五彩尤戋戋。有时露下花头湿，有时风起花头偏。五凤衔入渊中渊，六龙插上天中天。一入一上知何年，至今络绎如梭穿。花敛作昏舒作昼，世间未识春前后。神农教民乱耕耨，唐侯指出两花定节候。唐侯司花方少年，朝朝暮暮长与花周旋。苟非其人子莫传，为花拣得花中仙。姚家爱花故不俗，花前自鼓薰风曲。綵旗幻出芙蓉面，晚来旗脚薰风转。此花不费一钱买，付与后来司花作模楷。青春飞过秋飞回，红白芙蕖花自开。曾观尧舜山河去，也见汉唐池馆来。看花人逐年年改，畴昔看花几人在。惟有阿兄日珠姊月珠，坐乘两花抚四海。"}