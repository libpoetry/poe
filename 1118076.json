{"id":"1118076","title":"道院述怀二首","dynasty":"宋","author":"陆游","text":"学道已非生死流，极知心外更何求。理穷性尽命亦至，气住神全形自留。大药一炉真度世，孤桐三尺可忘忧。故人怪我归来晚，太华峰头又素秋。八十年前一炷香，依然馀习未全忘。旧缘入静多扃户，近为精思别置床。篝火古铛煎桧蜜，汲泉小瓮酿松肪。老翁正似辽天鹤，更觉人间岁月长。"}