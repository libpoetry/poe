{"id":"1114517","title":"送孙宾老守三池二首","dynasty":"宋","author":"李流谦","text":"自艺心田岁自收，天翁两眼月临秋。近臣荐鹗方成表，吉梦逢刀遂得州。吏术无多非问马，机心已尽不惊鸥。三溪便是桃源路，更欲武陵何处求。百万貔貅尚枕戈，将军未复旧山河。非干使者徵求急，正柰穷边饷挽何。颇愿有言先牧养，不妨自署拙催科。公馀傥暇寻遗事，尘锁荒祠望刮摩。"}