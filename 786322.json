{"id":"786322","title":"旅地寒风感怀","dynasty":"清","author":"洪繻","text":"北风吹如铁，一夜寒冰结。万山草木枯，十里笮桥折。路上无行人，行人马啼齧。尘壒扑天黄，日色入云灭。村径十三条，条条沙断绝。回首蓟北山，无此霜凛冽。曲腰寒起粟，龟手冻欲裂。磨砚池水乾，扫阶雪地洁。佩剑霜有棱，熏笼火不爇。窗外问梅花，冲寒未吐蘖。踟蹰顾行旌，迢遰犹难发。岁月叹蹉跎，谋生计已拙！长大抚头颅，壮怀未豁达。抑郁在人间，貂裘苦难脱！意气百尺楼，风尘受颠越。今古几英雄，销磨嗟未歇。我亦失路人，同声一呜咽！"}