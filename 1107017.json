{"id":"1107017","title":"送王冠卿罢郡归","dynasty":"宋","author":"王遂","text":"自是经帷旧谏官，谏书字字吐忠肝。声名尚作中朝重，事任宁辞举世难。廪粟未纾民瘼急，边烽谁解上忧宽。湖上佳处归行乐，只恐忧时鼻转酸。书生作县本非才，天遣仁侯特为来。民志少伸缘假借，军咨无补愧招来。五湖舟楫闻催具，千乘旌旗莫挽回。若论亲民须是令，先当斥免谢天灾。"}