{"id":"687408","title":"秋日感怀八首","dynasty":"明","author":"孙承恩","text":"五茸城下草离离，三女冈前落日低。岁月无情今古换，江山不改市朝移。智如蠡翰宁非达，才似机云不济时。頫仰乾坤意无限，欲将长篴月中吹。十载皇朝侍从臣，文华殿里说书频。瞻天实傍龙颜切，赐食亲承帝语真。海岳无能禆壤滴，感孚常拟涤心神。一归茅屋惊迟暮，翘首中宵仰北辰。凤阁鸾坡切帝居，西奎东壁映图书。孙弘待诏依金马，刘向传经老石渠。樗栎岂堪明主顾，草茅曾有朴忠摅。飘萧短发丹心在，吟对西风思有馀。帝京西北是岩疆，万里烟尘接大荒。极目冻云沙浩浩，孤城哀笛月茫茫。穷年羽箭传青海，何日边庭致白狼。往事唐家那可说，略闻屯卒恣披猖。长安闻说多营建，盛典千年复见今。已是遐方徵杞梓，更传绝域采瑶琳。群公爵赏行将及，四海供输恐不任。牢落江村秋色晚，不能无动杞人心。霜陨千林木叶稀，阴阴邪日荡寒霏。空江水落鱼龙蛰，绝塞风高鸿雁飞。齐物更添庄叟论，纫兰堪制屈原衣。向来世故浮云似，何俟他年始息机。蟠龙塘上旧菟裘，万古伤心土一丘。未有涓埃酬鞠育，空馀涕泪洒松楸。岁时独为烝尝谨，禾黍行将次第收。寂寂思庵秋日晚，荒苔落叶不胜愁。秋风日夕撼庭柯，冉冉流光剧逝波。旷野忽闻鸣鹤迥，寒莎犹自乱蛩多。得来诗句閒题竹，写就黄庭不博鹅。宋玉平生未闻道，更因摇落叹蹉跎。"}