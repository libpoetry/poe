{"id":"704489","title":"出郭二律","dynasty":"明","author":"黎贞","text":"东风吹雨洒蓬蒿，白涨秦淮息怒涛。万国时清来玉帛，三边尘静返旌旄。上林春暖回青鸟，合殿香飘识衮袍。疏病岂堪供笔札，蓬莱宫阙入云高。撇去桐江旧钓沙，远承明诏拜京华。气通重幄宫云润，影转孤棱苑日斜。雉尾新颁仙馆扇，锦袍红映杏林霞。璿霄补衮诸公在，容我狂吟天一涯。"}