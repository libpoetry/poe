{"id":"957702","title":"送陈元舆侍御赴庐江","dynasty":"宋","author":"范祖禹","text":"忆昔仁皇凭玉几，延和春昼神龙起。赭袍黄伞放诸生，却下红帘半天里。君为第二惊众人，愧我非才居后尘。题名桂籍皆年少，有似鹤鸿毛羽新。尔来四朝三十载，相逢何怪容颜改。昭陵拱木郁参天，麟阁名臣几人在。侍从同登白玉除，每思夙昔梦华胥。君今出作八州牧，千里旌旗引舳舻。淮阳卧治岂当久，宣室夜召终非疏。下车先表崔节妇，助我汗简成新书。"}