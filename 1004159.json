{"id":"1004159","title":"述九颂 其一 毓粹","dynasty":"宋","author":"程公许","text":"五气兮顺行，万汇兮嘉生。繄人兮有异，毓其秀兮最灵。纷总总兮横目，何一浊兮一清。岂后皇兮尔私，命曰贤兮粹精。虽才品兮靡易，匪先觉兮曷程。诞空桑兮开有殷，崧岳降兮周之祯。矧皇运兮配天，作之辅兮差肩。蔼遗芳兮简编，屹柱石兮多贤。眷指李兮嫡裔，祖柱下兮老仙。扶舆兮瑞雾，溶泄兮非烟。鞭鸾兮驭鹤，抉云汉兮来九天。粲文瑞兮郁郁，帝所赍兮坤轴。经天兮日星，纬地兮岳渎。绵万祀兮不泯，为生民兮耳目。"}