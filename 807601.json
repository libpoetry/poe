{"id":"807601","title":"水龙吟  秋日过饮蝶庵纪坐上人语","dynasty":"清","author":"陈维崧","text":"万家砧杵秋城，重来何处寻门巷。三年一别，孤身作客，蛮江烟浪。绿帻榕城，金尊荔浦，惯陪牙将。自连天烽火，舞衫换了，亟为买，归吴榜。屈指当年俦侣，旧梨园、蜂惆蝶怅。或伴侯王，或成驵侩，或沦厮养。纵剩柔条，也应不似，灞桥模样。趁啼乌乍歇，霜天渐晓，拨筝琶唱。"}