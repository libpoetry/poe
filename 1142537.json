{"id":"1142537","title":"续憎苍蝇","dynasty":"宋末元初","author":"方一夔","text":"炎官煽毒日色赪，四海鼎沸遭焚蒸。吴牛耕罢汗且喘，暂休树影眠沟塍。不知苍蝇名品夥，乘时附势相欺陵。其间一种号赤目，巧窥猛攫如饥鹰。钻眸噆鼻不可奈，以首溷水浇清澄。自期摆脱有此计，须臾扑缘如牵绳。牧儿旁坐少肋力，掴以指掌麾以肱。更凭草帚时一扫，坠地死者堆斗升。乾坤荡荡产万类，涵淹恶物吁可憎。閒从林下看水牯，作诗为续憎苍蝇。"}