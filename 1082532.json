{"id":"1082532","title":"偈颂二百零五首 其一六五","dynasty":"宋","author":"释正觉","text":"休去歇去，绝言绝虑。廓无所依，妙无所住。转历历之机，运绵绵之步。神游方外灵台，道契环中虚处。藏身白云云外家，著脚青山山下路。宛转穷通，旁参回互。十成收得返魂香，一等来挝荼毒鼓。肯触气于死蛇，要捋须于猛虎。却借其功，不谋而遇。枯木龙吟而起云，南山豹变□披雾。律入春筒，影流晓户。百亿仪分，三千体露。大经掇出于微尘，古佛相交于露柱。历代诸祖只个生涯，一切众生同时灭度。大用石火迟，全机电光遽。哆哆和和也问若剪答如裁，轰轰磕磕也喝如雷棒如雨。洞山佛对三斤麻，赵州衫重七斤布。道火不我烧唇，道水不我濡裤。无是无非，何规何矩。柱杖子里许将来，钵袋子那时分付。"}