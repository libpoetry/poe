{"id":"1025569","title":"七夕与孟婿约汤朝美率徐行中游鹤山","dynasty":"宋","author":"韩元吉","text":"城市竞时节，幽寻固难同。旧闻鹤山奇，欲往岁屡穷。兹辰尚残暑，夙驾乘西风。楚俗候飞鹊，阶庭闹儿童。谁能事针缕，觅巧瓜果中。起携东床友，况得下榻翁。青蒲有杰客，放怀适相从。一招云中仙，共呼潭底龙。翠壁耸崷崒，龟鱼澹游空。泉源几万斛，石窦藏丰隆。久知神物交，解致零雨濛。我田甚无多，例思年谷丰。公才正类此，时至会有庸。竹间小招提，阒静无鼓钟。枕石漱甘井，荔丹启筠笼。若据两石羊，摩挲古狄铜。高谈剧霏屑，壮气吹长虹。可无樽酒绿，遂使老颊红。醉语或不省，啸歌亦舂容。归欤兴难尽，月明照风松。"}