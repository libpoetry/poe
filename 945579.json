{"id":"945579","title":"次韵弟观用王介甫桃源行韵写感为西湖行","dynasty":"宋","author":"陈著","text":"钱塘江头驻龙马，西湖风光甲天下。西湖西边屋万閒，中有沈沈醉花者。莺莺燕燕日日春，萍齑豆粥蜡代薪。黑杀吹飙忽过江，忧贻君父辱在臣。烽火连天天已近，浪将督师答天问。畏缩不前江神嗔，坐受排墙侣西晋。我行六桥扇障尘，仰面发恸风岸巾。误国至此脐莫噬，安得包胥哭向秦。"}