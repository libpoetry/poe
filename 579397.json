{"id":"579397","title":"赠保昌刘明府","dynasty":"明","author":"唐璧","text":"刘侯磊落人中彦，早年献策金鸾殿。骤雨惊风笔阵雄，祥云丽日文采绚。远衔君命来淩江，休养生息敷春阳。疲癃枯朽发华彩，良善奸匿分毫芒。政成六载朝宗国，策马驱车出城郭。戴白垂髫不忍离，但愿车轮生四角。以手扳其辕，手腕欲断何足怜。正如孺子失慈母，我侯不留情凄然。以身卧其辙，躏轹不涅肌体折。宛似游鱼望西江，我侯不留心愈热。借也天路遥，陈情上都宪。都宪为请留，民情乃欢忭。呜呼，孰谓古今人不同，我侯德政比黄龚。我居异邑闻清风，为挥长句歌时雍。循良有传谁能读，泐诸珉玉垂无穷。"}