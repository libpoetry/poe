{"id":"472860","title":"送吕山人中父","dynasty":"明","author":"沈明臣","text":"与君同庚复同里，四十五年才识尔。相见翻怜在异乡，相亲顿觉如兄弟。君家脊忘急难，我家堂前紫荆死。一言一哭一声悲，君泪如珠我如水。即今别我去何方，自言只在乾坤里。乾坤茫茫海岳长，那得扶摇大鹏起。昔年尝走齐鲁间，紫霞高冠白云履。兔园上客比邹枚，长揖侯王傲天子。侠骨能令壮士香，高怀可使狂生耻。酒酣词赋欲凌云，墨客骚人尽披靡。歌声振落太山云，夜半登颠脱双屣。醉击秦王无字碑，长啸大呼呼曰你。你是秦人尔汝称，漫骂祖龙何有耳。君乎岂是浪游人，堕地何惭射弧矢。豪杰生身天地间，只合从天任驱使。乃今落魄不逢时，岂肯低眉窥指视。我今沽酒对君欢，莫谓无能报知己。"}