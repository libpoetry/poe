{"id":"703338","title":"山中口占呈张尹二公二章","dynasty":"明","author":"释今无","text":"山公初与此山识，给谏依稀似旧时。紫壳正垂秋日艳，白云先到碧峰嵋。油柑易嚼回生味，石磴难攀着袜移。欲许初平身未遂，苍生事业总堪期。吉光片羽已先呈，一掬溪流味倍清。石路曲逢犀象窟，夜钟疏杂凤鸾声。谷风战树云成浪，海际浮金气跃鲸。除却青门无鹿迹，仙山处处得逢迎。"}