{"id":"833974","title":"逍遥乐 春草","dynasty":"清末民国初","author":"易顺鼎","text":"梦影黏云无据。和他恨天残碧，销沈今古。才逗歌尘，又惹离愁，迷却一条归路。年芳偷度。怕无端紫曲门荒，茜裙人妒。正分手短亭，绿暗烟雨。送了芳骢初去。留将嫩莺还住。甚年年野火，烧不尽断肠处。香堤尚记得，曾碍凤莲双步。依前衬波南浦，别怀慵赋。"}