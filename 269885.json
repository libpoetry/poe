{"id":"269885","title":"夜合花·次史梅溪韵","dynasty":"现代","author":"吴湖帆","text":"雨锁珠帘，云迷玉洞，问谁消损刘郎。涛笺悄展，瞒人袖底深藏。露微泫，月交光。想兰舟、曾舣横塘。就阑干倚，花融素袂，脂敛轻妆。丝丝曲尽回肠。犹恋诗心酿泪，雪腕留香。罗屏荐影，相思讳说鸳鸯。寻同梦，隔重墙。是情钟、不是痴狂。几番风暖，红窗絮语，著意商量。"}