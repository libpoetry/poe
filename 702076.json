{"id":"702076","title":"夏日同游李氏园","dynasty":"明","author":"温纯","text":"亭子高连睥睨齐，相逢倒屣共君跻。尊开北海凭溪转，坐对西山返照低。金阙晓开云外拥，玉楼烟袅雨中迷。清时休沐堪乘兴，刻烛新诗子夜题。主人结屋帝城边，一径斜通御柳烟。翠色雨馀山吐月，绿阴风净水衔天。芳樽对尔沿溪坐，好景凭谁作赋传。醉后登楼还徙倚，忽闻更漏不知旋。"}