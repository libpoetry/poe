{"id":"1113551","title":"书事七首","dynasty":"宋","author":"时少章","text":"诸将纷然各自雄，面前全隔马牛风。尚衣已办通天带，何日临门送晋公。共说曾公有府城，殿前数日净边尘。白麻宣受人争看，宝马高秋报主身。特地今年荷主恩，储胥百万给诸屯。张彝自向河南死，怀朔惊翻贺六浑。莫为蒲骚举高趾，边情转眼又千回。吴房小败宁非计，防后飞军雪里来。高帝神灵未可诬，至今陵柏尚扶疏。小臣眼有一石泪，准拟北来都破除。北引黄河入宿河，下栽鹿角起层波。城中待哺一万户，咫尺南船那得过。玛瑙遗基尚未斜，两京风物使人嗟。先皇月出曾游历，空见春风发落花。"}