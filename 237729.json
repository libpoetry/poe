{"id":"237729","title":"陈晞颜获玉兔甚奇邀予赋诗","dynasty":"宋代","author":"曾协","text":"一气散万有，飞潜异形姿。乌鹄自昔然，羽翼不可移。颖也衣褐徒，斓斑乃其宜。今兹独何事，皓皓涅不淄。毳毛玉雪如，整整机上丝。无乃真得仙，传载非诡辞。骑蟾入广寒，成此一段奇。长生侣素娥，不受尘土羁。祗应得得来，隐见必其时。往牒纪创见，奕奕登瑞旗。退之号崛强，雄夸见文词。君侯过人行，精神动皇祗。屡供平反笑，长咏南陔诗。异物自来驯，不起山林思。霜月照庭户，晴云点阶墀。致此非好玩，於焉卜期颐。上堂问起居，秀色增两眉。"}