{"id":"1054714","title":"陪会稽太守游鉴湖会于禹祠之下","dynasty":"宋","author":"黄裳","text":"一鉴沈沈含万象，千岩竞秀还相向。季真梦断归去来，数顷寒光对夷旷。管弦公外与民同，秘阁先生千骑长。从公于迈巷无人，画船解缆争先放。去探禹穴升稽山，语笑相逢洞天上。玉帛纷纷何处寻，谩对遗陵起悽怆。越王羞辱微之欢，山水依然人独往。先生揖我攲金卮，吾道本来无得丧。日月如飞奚用劳，醉舞言归勿令荡。湘灵不见湘江閒，回首斜阳落秦望。"}