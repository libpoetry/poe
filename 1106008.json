{"id":"1106008","title":"宫词","dynasty":"宋","author":"王圭","text":"花里宫莺晓未啼，千牛仗下报班齐。银袍五百趋龙尾，天子临轩赐御题。洛阳新进牡丹丛，种在蓬莱第几宫。压晓看花传驾入，露苞方拆御袍红。一片桃花一片春，夜来风雨落纷纷。多情更逐东流水，还作高唐梦里人。碧桃花下试枰棋，误算筹先一着低。输却钿钗双翡翠，可胜重劝玉东西。燕去燕来閒白昼，花开花落送黄昏。年年好景春风妒，梦里铅华湿泪痕。侍辇归来步玉阶，试穿金缕凤头鞋。阶前摘得宜男草，笑插黄金十二钗。瑶台夜滴金茎露，水殿凉生玉枕风。卧看星河归阁晚，月斜疏影转梧桐。帘旌风捲绿波流，绣扇红鸾五綵楼。撮角茶床金钉校，暗花香印锦纹头。临明一阵梨花雨，梦隔珊瑚斗帐明。后苑乐声催引驾，春衫初试觉身轻。燕子初来语更新，一声声报内家春。遥闻春苑樱桃熟，先进金盘奉紫宸。盆山高叠小蓬莱，桧柏屏风凤尾开。绿绕金阶春水阔，新分一派御沟来。内苑宫人学打球，青丝飞控紫骅骝。朝朝结束防宣唤，一样珍珠络辔头。夜深独倚栏干角，玉笛横吹弄月明。馀响度云无处觅，人间闻得两三声。新学琵琶曲破成，仙韶第一已知名。朱弦未落黄金拨，玉腕先闻动钏声。太尉洮岷破敌回，腰垂金带入关来。殿前献寿天颜喜，花覆千官拱御杯。元夕星灯照露台，六宫歌吹出云来。夜深翠辇归金殿，十里回廊锦帐开。后苑归来月上初，天歌吹引六鸾舆。春风料峭馀寒重，犹索金函览奏书。金鸡竿下龙旂动，万国华夷拜冕旒。十二门开传诏急，祥云捧日在楼头。数骑红妆晓猎还，销金罗袜缕金环。佯佯走马穿花过，拂拭雕弓对御弯。晚来东殿放笙歌，外院池亭得暂过。深炷炉香登月榭，栏干西角拜姮娥。中宫赐雪玉成峰，滴露堆寒冷照空。三十六琐明月夜，姮娥浑在水晶宫。两班齐贺玉关清，新奏熙州曲破成。画鼓连声催攧遍，内人多半未知名。内库新函进御茶，龙团春足建溪芽。黄封各各题名姓，赐入东西两府家。博士当年教玉筝，六宫谁敢斗新声。如今旧曲无心理，宝柱一行秋雁横。宫人捧砚临香案，一幅春绡展素霞。玉箸弯环题御篆，风云金殿起龙蛇。银盆着水洒球场，马嚼衔声立两行。齐上玉鞍随仗列，粟金腰带小牌方。三殿飞云禁钥开，风从天上送春来。诸藩玉帛朝元日，齐献南山万寿杯。黄昏锁院听宣除，翰长平明趁起居。撰就白麻先进草，金泥降出内中书。鱼藻宫中淑景长，鸭头新水御池塘。奇花深院门门闭，总被春风漏泄香。石刻蛟螭扶绣柱，金盘龙凤走雕楹。万年枝上流莺啭，屏掩春山梦不成。红湿春罗染御袍，透帘三丈日华高。金针玉尺裁缝处，一对盘龙落剪刀。内家宣赐生辰宴，隔夜诸宫进御花。后殿未闻公主入，东门先报下金车。端午生衣进御床，赭黄罗帕覆金箱。美人捧入南薰殿，玉腕斜封綵缕长。选进仙韶第一人，才胜罗绮不胜春。重教按舞桃花下，只踏残红作地裀。侍女争挥玉弹弓，金丸飞入乱花中。一时惊起流莺散，踏落残英满地红。七宝栏干白玉除，新开凉殿幸金舆。一沟泛碧流春水，四面琼钩搭绮疏。山楼彩凤栖寒月，宴殿金麟吐御香。蜀锦地衣呈队舞，教头先出拜君王。天外明河翻玉浪，楼西凉月涌金盆。香销甲乙床前帐，宫锁玲珑闭殿门。西风攲叶撼宫梧，早怯秋寒着绣襦。玉宇无人双燕去，一弯新月上金枢。夜寒金屋篆烟飞，灯烛分明在紫微。漏永禁宫三十六，燕回争踏月轮归。晓吹翩翩动翠旂，炉烟千叠瑞云飞。何人奏对偏移刻，御史天香隔绣衣。金井秋啼络纬声，出花宫漏报严更。不知谁是金銮直，玉宇沉沉夜气清。内庭秋燕玉池东，香散荷花水殿风。阿监采菱牵锦缆，月明犹在画船中。东宫花烛綵楼新，天上仙桥不锁春。遍出六宫歌舞奏，姮娥初到月虚轮。纱幔薄垂金麦穗，帘钩纤挂玉葱条。楼西别起长春殿，香壁红泥透蜀椒。翠华香重玉炉添，双凤楼头晓日暹。扇掩红鸾金殿悄，一声清跸捲珠帘。金作盘龙绣作鳞，壶冰楼阁禁中春。君王避暑来游幸，风月横秋气象新。清晓自倾花上露，冷侵宫殿玉蟾蜍。擘开五色销金纸，碧琐琐前学草书。翠钿帖靥轻如笑，玉凤雕钗袅欲飞。拂晓贺春皇帝阁，綵衣金胜近龙衣。琐声金掣阁门环，帘捲真珠十二间。别殿春风呼万岁，中丞新押散朝班。鸡人报晓传三唱，玉井金床转辘轳。烟引御炉香绕殿，漏签初刻上铜壶。御案横金殿幄红，扇开云表露天容。太常奏备三千曲，乐府新调十二钟。宫女薰香进御衣，殿门开锁请金匙。朝阳初上黄金屋，禁掖春深昼漏迟。三月金明柳絮飞，岸花堤草弄春时。楼船百戏催宣赐，御辇今年不上池。内人稀见水鞦韆，争擘珠帘障殿前。第一锦标谁夺得，右军输却小龙船。夜色楼台月数层，金猊烟穗绕觚棱。重廊屈折连三殿，密上真珠百宝灯。天门晏闭九重关，楼倚银河气象閒。一点星球垂绛阙，五云仙仗下蓬山。禁里春浓蝶自飞，御蚕眠处弄新丝。碧琐尽日教鹦鹉，念得君王数首诗。斗草深宫玉槛前，青蒲如箭荇如钱。不知红药栏干曲，日暮何人落翠钿。太液波清水殿凉，画船惊起宿鸳鸯。翠眉不及池边柳，取次飞花入建章。御座垂帘绣额单，冰山重叠贮金盘。玉清迢递无尘到，殿角东西五月寒。春心滴破花边露，晓梦敲回禁里钟。十二楚山何处是，御楼曾见两三峰。博山夜宿沉香火，帐外时闻暖凤笙。理遍从头新上曲，殿前宠直未交更。春殿千官宴喜归，上林莺舌报花时。宣徽旋进新裁曲，学士争吟应诏诗。钓线沉波漾綵舟，鱼争芳饵上龙钩。内人急捧金盘接，拨剌红鳞跃未休。蕙炷香销烛影残，御衣薰尽彻更阑。归来困顿眠红帐，一枕西风梦里寒。东宫降诞挺佳辰，少海星边拥瑞云。中尉传开三日宴，翰林当撰洗儿文。金钲画角警场开，天子南郊玉辂来。十里青城遥北望，綵云宫殿月楼台。鼓角三声夜奏严，夕斋清庙宿重帘。殿前太尉横银仗，指点金盆御水添。銮舆昨夜宿郊坛，月淡风低綵内寒。密写销金红榜字，宫中日日报平安。禁籞春来报踏青，御池波漾碧涟轻。内人争送鞦韆急，风隔桃花闻笑声。露井银床冻不收，深宫花暗晓莺愁。残红满地无人扫，一半随风落御沟。昨日龙舆幸宝文，宸毫金轴展风云。前朝御印从头拆，重整牙签甲乙分。盘龙新织翠云裘，点检黄封玉匣收。防备秋来供御着，金箱捧入曝衣楼。十三垂髻碧螺松，学舞经年后苑中。近日昭仪抄姓字，一时宣拨入东宫。内库从头赐舞衣，一番时样一番宜。才人特地新装束，生色春衫画折枝。黄金掌上露华稀，朝退君王索辇迟。到得经筵春讲罢，海棠花影数砖移。禁庭漏促斜沉月，殿烛光寒未捲帘。御仗催班元会集，牙牌先入奏中严。焚香重熨赭黄衣，恐怕朝阳进御迟。禁鼓五更交早直，归来还是立班时。素英飘洒作宵寒，一寸金花烛泪残。连夜对香宣两府，平明谢雪到斋坛。尽日閒琐赌选仙，小娃争觅倒盆钱。上筹得占蓬莱岛，一掷乘鸾出洞天。丽日祥烟锁禁林，樱桃初熟杏成阴。年年翠辇来游幸，花落春宫一寸深。夕宴中秋醉广寒，阆风银阙锁三山。美人半夜歌明月，声在玉壶天地间。新供御马可曾骑，青鬣连钱碧玉蹄。每到殿前祗侯驾，金鞍卸下不闻嘶。六龙观稼奉宸游，齐贺丰年荐麦秋。后苑宴回卿相出，内官金合送来麰。大家装著斗时宜，独自寻常拂淡眉。为染浅黄衫子色，金盆添水看鹅儿。帘摇翡翠金风晚，瓦湿鸳鸯玉露天。秋殿晓开重九宴，内人争贴菊花钿。崇文殿里胜蓬莱，绣柱扶天秘阁开。典籍校雠三殿外，图书多出禁中来。六宫春色醉仙葩，绮户沉烟望翠华。琥珀盘生山芍药，绛纱囊佩木香花。花外栏干压翠檐，水边金阁半垂帘。内砧敲月黄昏后，坐觉寒风一倍添。十年一住广寒宫，云恋歌声惯绕空。长爱惜花花下唱，袖和金缕怕春风。雪晴鳷鹊楼边月，风落昭阳殿后梅。炉炭灺消香兽暖，独拈香箸拨红灰。花香著蕊藏蜂翅，柳影拖金入琐窗。舞鉴晓鸾无奈只，认归梁燕却成双。玉兔何年上月宫，夜间捣药特无踪。神丹不老姮娥鬓，乞取刀圭驻玉容。萱草成窠杏子青，夜闻禁漏晓闻莺。吹回一觉昭阳梦，帐外春风太薄情。翡翠盘龙装绣额，真珠双凤蹙花球。时闻玉女牵帘笑，箭跃铜壶不算筹。迢递金壶漏水长，轮更传点报君王。诸宫各进时新果，尽著龙床驻夜香。殿下排场击土牛，君王玉仗久迟留。内人争卜宜春喜，夺得金泥各自收。千年一偶圣人生，岂特河清海亦清。瑞应固宜流乐府，行看丝竹有新声。沉烟摇碧透金铺，密下珠帘镇玉壶。近赐赵昌花雀障，却嫌崔白芰荷图。小雨霏微润绿苔，石栏红杏傍池开。一枝插向银瓶里，捧进君王玉殿来。"}