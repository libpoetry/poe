{"id":"943617","title":"马口","dynasty":"宋","author":"陈造","text":"氛昏翳春晓，瞠目如受蒙。停舟少须之，红日碾高空。是时群山间，积雪未肯融。岩雾不尽收，似角藻绘功。屏障莽回合，粉墨纷异同。嵌岩眩有无，草树森玲珑。皛皛琼为田，奕奕旆卷风。羃篱抹高顶，下乃卧玉龙。隐显随断续，间簉成葱栊。微漪湛不摇，一一县镜中。酒杯与诗笔，客次宁阙供。搴取不赀景，纳我云梦胸。一笑漂泊里，孰谓吾涂穷。摩挲好东绢，世恐无此工。"}