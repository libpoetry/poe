{"id":"1235697","title":"高渊四时歌","dynasty":"元","author":"何中","text":"春风东来汎幽谷，出门一笑人间绿。新雨池塘柳带莺，嫩云洲渚沙眠犊。一蓑一笠东西村，天高地下斯人存。归来醒醉聊随意，翠树无言花满门。阳乌炎炎焦九土，老农吁嗟气如缕。山中神化出移时，一片閒云半溪雨。谁家金谷有凉台？葵扇桃笙争自媒。清风却在长松下，不须用智不须才。杨柳矶头天万里，长笛一声风不起。翠洒千峰日映烟，清涵双涧霞通水。季鹰底事却思归，岂是鲈鱼轻别离。晚知□悔又何益，湾头钓竿君好持。寒鸦万点落叶赤，山风萧萧野日白。池上梅花俱有情，林间茅舍元无客。人言梅花知岁寒，花亦偶然冰雪间。向来群芳令欲尽，兰芽已动春将还。"}