{"id":"686662","title":"八月二十日游千佛寺二首","dynasty":"明","author":"边贡","text":"夕阳衰草路登登，雨过秋山爽气层。松殿可因参佛到，藓墙聊为觅诗凭。且拚酩酊陪仙侣，莫把轮回叩老僧。北望古城苍翠里，万家楼馆暮烟凝。晚秋何似暮春登，复嶂回峦翠且层。岩菊有霜行可采，寺门无雨坐堪凭。情知幻境谁非客，恍记前身我是僧。閒上法台翻贝叶，天花不见土花凝。"}