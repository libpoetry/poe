{"id":"698885","title":"咏冰灯","dynasty":"明","author":"徐渭","text":"夜堂流影倍生妍，刻挂谁乘冻未阑。烛晕只疑杯水抱，火齐应落数珠寒。薄轮逼焰清难觅，满魄生花洞可看。复道馀光能照胆，却令游女怯追欢。五枝丛里总称妍，径尺能消几夜阑。对日水晶谁取火，生花银烛自禁寒。共燃始觉琉璃避，但挂还将雨雹看。无奈阳和消作泪，向人筵上解悲欢。"}