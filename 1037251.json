{"id":"1037251","title":"飞雪满群山","dynasty":"宋","author":"张矩","text":"爱日烘晴，梅梢春动，晓窗客梦方还。江天万里，高低烟树，四望犹拥螺鬟。是谁邀滕六，酿薄暮、同云冱寒。却原来是，铃阁云蒸，俄忽老青山。都尽道、来年须更好，无缘农事，雨涩风悭。鹅池夜半，衔枚飞渡，看尊俎折冲间。尽清游谈笑，琼花露、杯深量宽。功名做了，云台写作图画看。"}