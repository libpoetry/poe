{"id":"746654","title":"异鸟来纪临安钱王疑冢也","dynasty":"清","author":"宗稷辰","text":"异鸟来，知县堂，券砖出，书钱王。钱王疑冢非一言，治东城北两志如骑墙。史臣书葬稽后唐，日在茅山之原锦衣乡，大都假托归荒茫。想王虑远谋孔臧，卜于邑治无盗戕。确有徵信碑则详，李元之功不可忘。君不见六陵乃遭髡逆杨，名阡巨墓多罹殃。惟王泽在吴越疆，爱人及树谁忍伤。非徒恃此为善藏，不然曹公七十二，胡以漳河败露由飞铓。"}