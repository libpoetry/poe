{"id":"432371","title":"秋草四首","dynasty":"近现代","author":"杨味云","text":"悔从南浦种愁根，荒径萧萧自掩门。青鬓凋残名士感，红心悽黯美人魂。寒螀吊月声都咽，瘦蝶栖香梦不温。依旧画桥西畔路，冷烟疏雨写秋痕。要路边城一夜霜，寒芜漠漠塞云黄。胭脂夺去山无色，苜蓿移来土尚香。猎骑撤围骄雉兔，穹庐笼野散牛羊。玉关一路伤心碧，谁向龙沙吊战场。王孙何事滞天涯，欲问归期期总差。拔去葹心总不死，化为萍梗已无家。北征流涕金城柳，南部销魂玉树花。回首汉宫秋色冷，凄凉青冢吊琵琶。霜风吹到寸心枯，一碧如烟淡欲无。逋客北山羞薜荔，骚人南国怨蘼芜。荒陵冷落虾蟆鼓，旧院飘零蛱蝶图。昔日繁华都阅尽，青袍颜色也模糊。"}