{"id":"648821","title":"赠族孙褒","dynasty":"明","author":"杨士奇","text":"万里江南来，还归江南去。丈夫得名何必早，大器之成在迟暮。岂不见深山长谷松柏林，阅历风霜年岁深。明堂清庙选梁柱，匠石奔走来相寻。我家住西昌，于今四百载。诗书门庭冰玉操，炯炯光华著先代。人生出处自有时，立心但与前人期。还家力学谢尘俗，六翮排云应未迟。"}