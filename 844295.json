{"id":"844295","title":"颂臣谢丈留须，余戏赠两绝，有『长须国里如求婿，跨凤乘龙属此髯』之句，后余弟烈堂果赠一姬，喜拙诗竟成佳谶，因次前韵，再赋二章，以博妆台双笑","dynasty":"清末民国初","author":"林朝崧","text":"老人星畔小星添，绕喙诸毛恐见嫌。便与枕边谈故事，朝云曾不厌苏髯。灯前却扇尚生疏，镜槛相偎晓起馀。笑撚吟髭成八字，宫眉画出比何如。"}