{"id":"1126638","title":"壬午元日试笔有怀十翁楚山先生两章奉寄","dynasty":"宋","author":"萧立之","text":"年似渭滨人样子，竹房深夜一灯青。老莱有妇能言语，元亮无言亦典刑。诗到夔州尊绝倡，人瞻鲁殿兀苍冥。写添涧谷成三老，洛下风流可得成。记前壬午甫能冠，甲子周回有此年。方寸可耕宁要地，须臾毋死尚观天。史无一事贤黄宪，士有终身感鲁连。万里梅花一樽酒，青山不尽水无边。"}