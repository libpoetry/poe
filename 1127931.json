{"id":"1127931","title":"鹧鸪天  了堂净惠师示予寒食感怀二阕，因次其韵","dynasty":"宋","author":"曾觌","text":"每上春泥向晓乾。花间幽鸟舞姗姗。年华不管人将老，门外东风依旧寒。投簪易，息机难。鹿门归路不曾关。羡君早觉无生法，识破南柯一梦间。故乡寒食醉酡颜。鞦韆綵索眩斓斑。如今头上灰三斗，赢得疏慵到处閒。钟已动，漏将残。浮生犹恨别离难。镬汤转作清凉地，只在人心那样看。"}