{"id":"276556","title":"沁园春·咏梅","dynasty":"现代","author":"汪石青","text":"小院闲窗，东阁南枝，一样轻盈。问胎含冷艳，无多色相；魂归倩影，几许娉婷。短策羊裘，灞桥风笛，流水空山访旧盟。而今也，对铜瓶纸帐，消受芳馨。看来云淡烟横，问袖薄谁怜太瘦生。但琼台风细，春魂欲活；茅檐酒熟，处士多情。三尺瑶琴，满身香雪，同向罗浮伴月明。莓苔暖，有人飘缟袂，鹤刷疏翎。"}