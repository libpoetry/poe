{"id":"866658","title":"自开江归依山结茅以居偶成长句","dynasty":"宋","author":"冯时行","text":"酒腐于爵肉腐俎，担石之储我何有。陆居无屋江无船，谁人乞与买山钱。大梁千里森寒玉，琼茅桂栋营山麓。云涵雨霂谢天公，苦为贫人养黄犊。秋衣更续溪芙蓉，蝉腹龟肠欲御风。戏遣冰怀搜老语，食无烟火更玲珑。铜臭钱鸣总无恶，更换清贫终不诺。浊不能堪饥可忍，木强须撩天一哂。"}