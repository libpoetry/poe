{"id":"722746","title":"汉宫春 楼上美人","dynasty":"明末清初","author":"徐石麒","text":"何处惊人，猛抬头正是，玉手推窗。盈盈半身欲度，云里衣裳。粉垣高峙，碍东风、扑落余香。看只有，无情杨柳，时时披拂明妆。分付花骢解意，到留连人处，莫谩嘶忙。知他恣情指点，意在谁行。徐听小语，又风筝、搀响檐廊。安得似，归飞燕子，随风挨入雕梁。刬地香尘，称东风驰骤，红袖翩跹。和裙自穿玉镫，忙似秋千。画桥高处，约金鞍、递出香肩。轻笑语，风流欲逞，窥人佯坠丝鞭。透额罗松宝髻，似明妃画里，卸却貂蝉。追随暖香暗度，一缕轻烟。朱门日暮，料葳蕤、重锁婵娟。且共向，春光骀宕，挥缰莫惜遗钿。水滑春融，见笙歌过处，一点娇红。惊传木兰身上，擎出芙蓉。嫣然半面，甚波光、摇荡帘栊。惟属取，知情晚炤，穿窗常近芳容。自喜凌波未动，趁牙樯宛转，已渡桥东。应怜冶游醉客，踏破芳茸。彩云渐远，望归帆、怨极西风。都道是、甄妃出浴，不知此赋谁工。迟日函窗，是谁将白玉，斜倚珊瑚。多应踏青倦也，醉软流苏。胭霞黛月，尽教人、拟尽名姝。但拟到，含情盼处，悭人两点明珠。此际芳魂有梦，纵不迷楚岫，应在蓬壶。贪他海棠未醒，莫倩人扶。清泉香烬，怕衾寒、轻覆罗襦。空自有，鸳鸯绣谱，却教半冷红麸。"}