{"id":"837424","title":"题李县长寿康尊甫济川封翁夫妇双寿","dynasty":"清末民国初","author":"郑国藩","text":"苍松百尺拔地起，下有灵萱青薿薿。阅尽星霜不记年，人间上寿亦若此。五福寿富首箕畴，河清易俟愿难酬。况复鸿案齐眉举，皤皤堂上双扶鸠。君家得天信独厚，七十古稀矧多又。莱綵翩翩祝哽多，喜见宁馨纡墨绶。墨绶古称令长职，长君两长县政席。服官桑梓昼锦归，驷马高车门庭赫。回思潮汕光复时，拔戟别立童军旗。十载前尘春婆梦，燕云走遍心自知。阿翁世代重商业，鹾务兼营起家捷。厚储物力助远游，文子文孙资博涉。极辉婺焕晓煌煌，五男雁序看称觞。四十二孙同戏綵，人生幸福非寻常。云笺片片来陆续，闻说咳唾多珠玉。老我愧无黄绢辞，勉起临风一遥祝。"}