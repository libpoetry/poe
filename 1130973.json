{"id":"1130973","title":"秋怀","dynasty":"宋","author":"韩淲","text":"人生一世间，百年几晴阴。贵贱无定在，岁月徒自深。世路有夷险，宦业多升沉。未能率此性，于何不动心。在彼犹在己，视古犹视今。不须问行藏，且图豁胸襟。邻翁有酒不，对我成清斟。小雨不肯晴，烟中犹霢霂。出门泥未乾，枯柳弄微绿。皇皇欲何之，君子贵谨独。屋上幸有山，屋边亦种木。西风绕东篱，秋来更多菊。采撷升中堂，悠然兴自足。断弦尚何问，鸾胶有谁续。居今实思古，孜孜慕前躅。虚堂倚修竹，冷冷自苍翠。东轩亦不恶，小山发丛桂。残蝉犹啾啁，新雁已嘹唳。抚几怜岁华，何用苦文字。颜子曲肱眠，陶令日日醉。鄙哉乘时者，急急死名利。百年归山丘，等无身口累。我爱渊明诗，超出俗调度。执卷良自羞，在手不忍去。有时成诵之，行歌倚松树。好风从西来，潇然尚何虑。三叹或已暮，不知衣上露。俗物忽败人，苍茫认归路。秋月从天来，照人光清寒。起舞或四顾，夜色明飞栏。举杯与之笑，不知颓玉山。醉倒复自起，挥手扪天关。衡门终局促，空戴头上冠。焉得万里沙，校猎驰雕鞍。读书求甚解，汲汲何时已。纷然四海间，臭味少相似。人谁识致知，人谁务穷理。不专尚空言，但祇事苛礼。曾莫如老庄，犹解究生死。斯文今沦亡，吁嗟乎馀子。壮士不逢时，失身杂蓬蒿。出门仰天笑，入门复悲号。骥騄无时无，谁为九方皋。两鬓空未白，脱落已萧骚。博文事华藻，驰辨如波涛。持此可求进，义命畏所操。虽于交游间，好客时一遭。握手或对榻，气岸两相高。奈此穷困何，耕凿敢辞劳。从渠肉食者，厌薄一世豪。富哉汉公卿，朝夕醉醇醪。天命有生死，人事有盛衰。亘古每如此，一致该百为。墨翟非达道，徒尔悲练丝。寥寥千载间，圣贤眼中稀。悠悠水东逝，忽忽日西驰。为学苟未至，于人犹可思。发言一不善，虽马亦难追。修身撰良辰，浩然排忧悲。出门溪上行，山苍波渺渺。渔子隐岸隈，樵者来木杪。时当宿雨霁，露滴秋风晓。晨光明朝暾，佳处殊不少。达观宇宙间，城邑何褊小。忆昔武夷君，邀我相翱翔。舟游九曲溪，授以却老方。岂知一别后，蹉跎客他乡。空馀清夜梦，幔亭发林芳。会须寻旧游，仙家日月长。弃置烟火食，岩前有囷仓。秋来事幽讨，发兴不能休。此身幸未老，焉能营菟裘。西山发秀色，南涧渟清流。山水无尽藏，似足供我谋。天然有奇妙，不待人力修。光景逐昏旦，节物因春秋。吏事非吾乐，世态非吾忧。耕凿图饮食，蚕缲作衾裯。更愿长丰登，庶几足所求。"}