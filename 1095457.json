{"id":"1095457","title":"月楼陈寺簿惠李阳冰千文新刻","dynasty":"宋","author":"释居简","text":"厥初至文无一字，谁将鸟迹分形似。天淳屡警不知防，七凿才终混沌死。遂令天下后世空纷纶，虫鱼钟鼎骈相新。茫然不理字外意，但见九州四海同轨仍同文。王郎羽化不可絷，小篆千人万人习。祖龙无恙事如麻，稍缓簿书期会急。西京杜门草太玄，诸儒载酒尊所闻。莫言字是纸上语，寻古康逵须得门。朅来小楷无馀韵，更复颠狂窥草圣。不见当时石鼓歌，哂乃数纸博白鹅。悠悠古恨凭谁雪，想见月楼时对月。质衣访古锦作囊，李侯屈铁千琳琅。百金购工镵翠琰，数间僦舍生寒光。欲寿此书休待贾，待向君家提此话。不图复见古人心，要与月楼同博雅。"}