{"id":"388337","title":"买陂塘·题苇村秋泛图","dynasty":"清代","author":"谈印梅","text":"指中流、绿波生处，芦花枫叶千顷。浮家大好乘槎去，不似断蓬飞梗。重记省。只可惜、鸥边短梦防惊醒。惟容蚱蜢。乘酒熟茶香，咿呀柔橹，催动五湖兴。潇湘意，合让词家管领。逼人秋气新冷。醉来稳卧蓬窗底，瑟瑟野风吹鬓。天欲暝。有无数、山光水色藏孤艇。做成闲景。正两岸湖宽，一溪烟敛，片月逐帆影。"}