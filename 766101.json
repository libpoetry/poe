{"id":"766101","title":"台城路 病中答方采芝","dynasty":"清","author":"鲍之芬","text":"芳兰秀菊馨香换，难禁异乡羁旅。卧病心情，惜花时节，牵惹愁酲离绪。佳人别去。恨湘水湘云，将伊留住。昨日南风，锦鳞江上寄新句。莺花堪占吟谱。甚屈原歌辨，宋玉词赋。熨去清漪，裁成瘦月，别是采珠俦侣。知音几许。得怀袖长存，沉疴如愈。何日春归，梦中惊杜宇。"}