{"id":"812385","title":"棣笙以叠韵来报以二首","dynasty":"清","author":"许传霈","text":"茅檐也是慰新晴，暴背赢他衣锦行。作字烘窗腾墨气，砺寒唾地集冰声。庭蕉雪折心抽尽，砌竹风敲竿立轻。何幸知心佳句续，晚来酌酒看参横。昨宵既雪午重晴，造化无心云自行。忙到诗人分险韵，时来舟子打冰声。身如野鹤烟林瘦，意逐沙鸥天地轻。最是奇穷得奇句，万山尽处大河横。"}