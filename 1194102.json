{"id":"1194102","title":"杂曲歌辞 杨柳枝","dynasty":"唐","author":"刘禹锡","text":"塞北梅花羌笛吹，淮南桂树小山词。请君莫奏前朝曲，听唱新翻杨柳枝。南陌东城春早时，相逢何处不依依。桃红李白皆誇好，须得垂杨相发辉。凤阙轻遮翡翠帷，龙墀遥望曲尘丝。御沟春水柳晖映，狂杀长安年少儿。金谷园中莺乱飞，铜驼陌上好风吹。城东桃李须臾尽，争似垂杨无限时。花萼楼前初种时，美人楼上斗腰肢。如今抛掷长街里，露叶如啼欲向谁。炀帝行宫汴水滨，数枝杨柳不胜春。晚来风起花如雪，飞入宫墙不见人。御陌青门拂地垂，千条金缕万条丝。如今绾作同心结，将赠行人知不知。城外春风吹酒旗，行人挥袂日西时。长安陌上无穷树，唯有垂杨管别离。轻盈袅娜占年华，舞榭妆楼处处遮。春尽絮花留不得，随风好去落谁家。扬子江头烟景迷，隋家宫树拂金堤。嵯峨犹有当时色，半蘸波中水鸟栖。迎得春光先到来，浅黄轻绿映楼台。只缘袅娜多情思，更被春风长倩猜。巫峡巫山杨柳多，朝云暮雨远相和。因想阳台无限事，为君回唱竹枝歌。"}