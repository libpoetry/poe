{"id":"686306","title":"谢沈彦祥茶鱼之贶二首","dynasty":"明","author":"史鉴","text":"新采雷鸣寄草堂，未开先作满林香。囊裁白绢封三印，芽茁黄金露一枪。斗处连场誇得隽，烹时比屋散分尝。睡魔渴病俱消却，欲报惭无织女章。钓得鲂鱼碧浪中，远烦分惠到吴东。汉江缩项本同调，松水细鳞斯下风。鳍鬣乱欺林笋绿，腹腴微带法糟红。珍藏不敢成私享，留待先祠荐麦同。"}