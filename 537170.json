{"id":"537170","title":"九友斋十歌 其十","dynasty":"明","author":"王世贞","text":"汝今行年已半百，红颜欲皴鬓强白。人间治否岂系汝，胡不归来长局蹐。祗园山水天与开，酉馆图书世希识。苍松翠竹月何限，酒美茶香春斗碧。行间字字挟风霜，句里声声戛金石。莫言七尺世长物，借汝暂作千秋宅。岂惟千秋借七尺，九友凭谁吐颜色。只今为汝进一言，微吟浅斟缩脚眠，归兮且夺天公权。"}