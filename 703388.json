{"id":"703388","title":"荔支诗","dynasty":"明","author":"释今无","text":"家园话到泪先垂，望断浮云身縻羁。十二年前犹记得，沈香浦上进亲时。破巢之后事全迂，纵有琼浆不忍图。枝上分明阿母血，至今和泪滴珊瑚。蓬山翠实那堪比，合浦明珰不易求。一种绛绡包不得，幽香妒杀水晶毬。冰霜为骨血为衣，朅向炎邦寄翠微。多少官桥人不识，夜深疑作岭霞飞。捧出冰盘荐客初，酡颜腻理转容与。轻罗未剥香先溢，不信仙人有白鱼。有香有色蕴仙葩，锦石山前百姓家。六龙辛苦西王母，错向昆崙洗玉瓜。冰肌玉质已多情，羞向花田斗素馨。纵到蓝桥甘玉液，裴郎犹未识云英。中原何处不纷纷，嘉名耻尔号将军。可怜斗气光无力，望到扶桑也是云。渔阳朔气胜金刀，四百朱明入梦高。云水如今都是恨，劝君莫忆紫罗袍。石亭新结画桥东，夏日生涯树色中。翡翠入林人不见，啄残数颗喙先红。赠人为觅路头花，未出榕桥噪晚鸦。回看小姑閒荡桨，斜阳明灭一溪霞。状元红与尚书怀，抛掷如泥满六街。笑他八十山中叟，只爱香城红绣鞋。帘外春深蕊气通，月明南浦思无穷。芙蓉岂是无颜色，除却冰心一样红。一曲歌残唐祚衰，华清犹见草萋萋。佳人本爱徵方物，好把虬珠付马蹄。浓浓数树荫溪流，蛋女乘潮过小舟。偷得一枝无着处，殷勤系在绿裙头。临风几度倚仙厨，探得骊龙第一珠。我欲殷勤问王母，不知天上有愁无。生来只合寄长林，嫩绿娇红总不禁。莫握雪团供炎热，恐先镕却见侬心。黑叶浓浓味亦殊，凝冰市上自来无。惟馀粤秀山前种，卖与城中变酪酥。寒食东风绕竹扉，濛濛细雨逐花飞。黄莺不解人心事，偏向枝头刷羽衣。时当夏至荐芳馨，才入秋风味便轻。幼女不知颜色好，等閒裁作绛纱灯。一回寒梦到仙羊，认得溪头旧日香。朔气打窗惊又醒，分明失却五云浆。玉质能生别样醝，一杯未了觉颜酡。黄河若肯清流水，千日中山岂是多。呼鸾道上海云蒸，十亩胭脂昨夜凝。无数蛾眉齐议得，绛仙曳出耀光绫。采得明珰掌上寒，玉膏溢渍竟谁看。自顾自怜还自惜，分明记得倚栏干。斜狎渔矶倚太阳，茏葱风色亦生凉。板桥听到蝉声急，不数阶前王者香。流花桥上水潺潺，纵食珠玑不解颜。精卫血多君莫比，填穷沧海恨难删。积翠楼头火树红，汉家旧事已成空。空馀一片啼魂血，洒向炎方粤峤中。金屋何人贮阿娇，望中宫阙自飘飖。劝君合却漂零眼，随我还山劈荔蕉。御沟云气欲成霖，寂寂虚亭起晚阴。残梦几曾消得尽，又将红色系人心。芳辞吟罢报君知，秋到天涯鬓易丝。莫向月明弹宝剑，浮生终拟欲何为。"}