{"id":"1116219","title":"曾宏父将往霅川见内相叶公以诗为别次其韵以自见","dynasty":"宋","author":"沈与求","text":"客里思家且罢休，无聊怀抱不禁愁。鲥鱼苦笋过百六，又到一年春尽头。肠断故园春到时，浇花日日绕芳蹊。而今梦逐东风去，小榼深杯手自携。两溪以南无数山，兴来径造无时阑。空馀日蜡几两屐，日暮云深天小寒。隔溪花柳自无赖，烟淡风微恼杀人。走向西家觅酒伴，芒鞋竹杖去寻春。墙根啁啾百鸟闹，最爱乳鸠来唤晴。日永春闲深院落，渠能便当管弦声。扬舲送子下苕霅，系缆沙头多柳株。十载风埃老行客，不知鸥鸟记人无。前溪溪头玉色鱼，羊酪岂可比鲜腴。江黄会中有胜处，健步走置烦长须。野店山茶亦可口，试敲松火煮石泉。相逢故人如问讯，但道老去多烦煎。翰林胸中浩千古，笔头戏作江海潮。子行造膝可问法，门前烟浪拍溪桥。邦侯言语妙天下，学海故自吞百川。传杯击钵尽具眼，醉中莫漫思逃禅。"}