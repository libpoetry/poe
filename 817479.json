{"id":"817479","title":"感事","dynasty":"清","author":"魏舒","text":"乍解军持别梵王，临歧心事祇凄凉。冠巾重上先人冢，衣钵分传弟子行。旧刹风幡留半偈，寒镫夜雨梦连床。从今更作青莲喻，虽在淤泥亦自香。沙门高士两难争，太息千秋论未平。妙总恰为文字累，寂音偏受党人名。酒醒旅馆离初地，吟绕空床杂梵声。我是懒残方堕此，十年宰相识平生。"}