{"id":"1247104","title":"天游方丈歌","dynasty":"元末明初","author":"钱宰","text":"子好游乎，吾语子游。鲁连抗节东海陬，倜傥有策轻王侯。北游邯郸救全赵，秦兵解围不得留。弯弓射书固燕士，猛将吞声甘斫头。笑挥千金贱封爵，但令四海奇其谋。马迁有才生龙门，逸气旁礴横乾坤。南游江淮恣奇览，江水万里来峨岷。会稽神书封禹穴，金匮石室赤手扪。周南留滞何足较，青史万古雄其文。雄文错落纷天章，上与星斗争光芒。奇谋伟略惊人世，风霆变化生开张。吁嗟奇士不复见，但见龙门之下已黄土，东海之水今成桑。文亦不能骋其气，谋亦不能施其长。功名事业竟何益，壮游之迹成荒唐。不如学仙子，一气凌紫霞。尸居在岩穴，天游邈无涯。朝登泰山望沧海，手攀扶桑餐日华。夕休华岳渺西极，笑呼金精牵若花。阆风瑶岛河浅清，崆峒具茨非杳冥。倦游归向山中室，方丈彷佛如蓬瀛。广成子，安期生，与尔逍遥太霞表，一洗人间万古情。"}