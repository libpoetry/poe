{"id":"416140","title":"齐天乐","dynasty":"近现代","author":"金天羽","text":"崦梅残雪初融候，湖波涨添新绿。迟日烘山，喧风幻雨，又听夜窗敲玉。神清似鹄。喜邂逅仙翁，泛舟湖曲。翠湿南屏，酒波没过段桥足。湖堤鹭鸶新浴。渔翁知我饮，虾渚捞漉。柳弱舒风，萍开怯雨，醉里春回谁觉。烧灯景促。有山外人家，安排丝竹。梦想龙潭，两崖摧雪瀑。"}