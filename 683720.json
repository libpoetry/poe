{"id":"683720","title":"存没口号十六首 徐比部以言","dynasty":"明","author":"王世贞","text":"屈指中朝请剑年，主恩明白赐归田。春来秦望山头好，大有长安白日悬。晚日论交汪玉卿，挥毫彷佛见西京。沾沾白雪无前辈，寂寂青云要主盟。罗浮秋色妒归田，南海精灵南斗悬。遗藁一编王勃后，怪来男子可无年。海岱秋风送逐臣，尚留双泪染征轮。自从金印能悬肘，肯数人间不利人。一官才显复途穷，白简无心也未公。闻道豫章秋色里，萧条归橐不禁风。易水东头广柳车，看君殊似鲁朱家。只今无限穷心在，羞涩双龙匣里花。济上诸侯才且贤，能将玄草及生传。山人自爱名山好，不爱区区一世怜。李生宦拙如潘岳，健笔纵横卒未休。晚得一城如斗大，又教青绶在前头。蜀中男子张君嗣，曾共燕山作酒徒。今日独吟江水畔，可能相为一愁无。十年城旦赭为衣，仍向侯门骂坐归。死去只知文苑字，到来依旧识人稀。黄河船畔曳裾人，转眼东风万事新。穷病布衣全似汝，只残诗笔尚如神。自抛符节请归耕，腰下吴钩解不平。忍死为名频见嘱，不知田叟久逃名。使君投笔走风尘，一战黄金自绕身。今日汉阴烟色里，可无翻羡灌园人。再厌承明鬓未苍，翩翩浊世有张郎。生前无地容他酒，一死翻然侠骨香。梁园朝暮拥笙歌，犹有音情问薜萝。口嘱去人无别语，不多饮酒读维摩。十劳鳞羽访空山，莫怪裁书九不还。布帽遮头腰挂网，可堪名姓到人间。"}