{"id":"694683","title":"寄陈安平掌教","dynasty":"明","author":"周用","text":"驱车出东门，仙客别行岐。索我龙门宝，系我冰蚕丝。宝有云霞象，远大以相期。丝积日月工，丈疋勉自治。命屯宜少忍，道合自有时。语壮良多激，意重不敢辞。可以报知己，奉之千岁龟。君子有所思，所思在远道。朝吸天日精，暮挹芝兰草。岁月积已多，龙蟠在洲岛。时运多变更，鹏起凌苍昊。我欲观其人，朝夕在怀抱。江汉广且深，一步不可造。山岳阻且修，一蹴不可到。起来为君歌，殷勤为君祷。上寿三千岁，下寿一百考。"}