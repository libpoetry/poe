{"id":"752324","title":"林赞虞丈出守昭通过黔赠别 其三","dynasty":"清","author":"叶在琦","text":"龆岁迎高轩，客座睹妙墨。初知学波磔，涂鸦常侍侧。甚荷容觕顽，陋质许磨试。睽违重相见，吹竽滥清职。学步瞠乎后，蹒跚怯无力。同时侍从班，公书最杰特。天然擅风华，意不假雕刻。比来愈高卓，下笔成典式。台端索靖碑，论古诣精域。喜闻前驺过，寒厅觐颜色。久别犹虚庸，盛望愧难塞。骊驹不可维，送行已曛黑。探怀出绢素，匆匆那敢迫。请附书簏行，期寄邮筒得。郡斋知近山，春秋好登陟。使君今苏黄，摩崖待镌勒。"}