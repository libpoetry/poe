{"id":"1216275","title":"题待月亭卷","dynasty":"元","author":"卢琦","text":"郡西古招提，楼台跨城邑。小亭仅数椽，日落晚凉入。二侯曾此游，徘徊松下立。开樽待明月，月来海风急。俗韵忽已消，素光良可挹。天容万里净，露气千松湿。酒阑宾客欢，诗就魑魅泣。蹇予尘土踪，驱驰惭靡及。时来弄清晖，每拟续佳什。文园多病早，浣花百忧集。愿言问婵娟，何当谢羁絷。"}