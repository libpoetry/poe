{"id":"1112425","title":"醉落魄/一斛珠","dynasty":"宋","author":"张元干","text":"浮家泛宅。旧游记霅溪踪迹。此生已是天涯隔。投老谁知，还作三吴客。故人怪我疏髯黑。醉来犹似丁年日。光阴未肯成虚掷。蜀魄声中，著处有春色。绿枝红萼。江南芳信年年约。竹舆路转溪桥角。晴日烘香，的皪疏篱落。玉台粉面铅华薄。画堂长记深罗幕。惜花老去情犹著。客里惊春，生怕东风恶。一枝冰萼。鬓云低度横波约。醉扶曾罥乌巾角。长是春来，肠断宝钗落。罗衣乍怯香风薄。夜深花困遮垂幕。不堪往事寻思著。休问尊前，客恶主人恶。云鸿影落。风吹小艇敧沙泊。津亭古木浓阴合。一枕滩声，客睡何曾著。天涯万里情怀恶。年华垂暮犹离索。佳人想见猜疑错。莫数归期，已负当时约。"}