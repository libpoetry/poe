{"id":"1124394","title":"郑子仁生日用其去臈见寿韵","dynasty":"宋","author":"项安世","text":"宝璋华芾庆祥罴，又是当年应梦时。煜煜金芝生五岳，煌煌珠树出三危。赋成鹦鹉凌云笔，诗到?鱼在野思。时论同归家最近，新秋腾上未为迟。月日巧当真四六，风流合是妙词章。金华洞府神仙骨，丽泽书堂翰墨香。陇麦秋时椿自好，林莺老去鹤偏长。绿槐宫阙薰风里，看引诸儒对殿廊。"}