{"id":"919068","title":"野庵曲","dynasty":"宋","author":"沈瀛","text":"野叟最昏迷。叹世间、光阴奔走如驰。逢这闲时。忽寻忖、一生里事都非。从头到尾。都改了、重立根基。枕上披衣。浑无寐。时时摩挲行气。才睡起。避户扉。爇一炷清香，烟气霏霏。膜拜更归依。冥心坐、看经念佛行持。消除秽恶，光洒洒、禅律威仪。佛力慈悲。愿今世。永没冤债相随。食将惭愧。才饭了、一枕茶香美。迟迟日长，觅伴相对围棋。安排势子。相望相窥。闭心机。输赢成败，却似人居世。跳脱去、唤方帽杖藜。为伴侣、小桥那边一庵儿。登高望远输情思。叹物荣物枯，节换时移。春到园中，见寒梅同春雪乱飞。冷艳冰肌。须臾李杏开遍，一日芳菲。和风骀荡，两岸细柳捻金丝。清明时候，景物尤韶媚。春事退。叹万红狼籍飞满堤。水平池。风到卷涟漪。荷花一望如霞绮。对好些景物，敌去炎威。秋景凄凄。长空明月正扬辉。蒹葭岸、浮云侧畔坐钓矶。正桂花香喷鼻。黄花满眼，风劲霜坠。做寒来天气。秋光老、草木一齐似洗。独修篁径，青松路，残岁方知。日将斜，园里缓行归。听流水。明窗净几。调数徽。到妙处、古曲幽闲韵渐稀。徐徐弹了融心意。忽然惊起。外时闻车履。故人来相对。瓮浮蚁。草草杯盘灯正辉。漏声迟。浮斝飞觞，言渐嘻嘻。轩渠一笑，高歌野庵新唱、劝些儿。人听村歌，一霎时、好娱戏。休笑颠狂，也是大奇。能赶气闷忧悲。自然沈醉。客都去后，睡齁齁地。一枕华胥惊又起。晓鸡啼。重起着衣。心火烧脐。龙行虎驰。依前啰啰哩哩。从头到尾今如此。若唱此曲没休时。保取长年到期颐。"}