{"id":"505465","title":"决河","dynasty":"明","author":"唐之淳","text":"近年黄河决，其半民所居。高者为洲渚，下者为沮洳。昔逢禾与麻，今见鳖与鱼。园庐尽漂荡，桑枣遗朽株。尚留水中央，撑拄不可除。参错犬牙峙，累累星斗如。舟行一有遇，垫没无复馀。我昨经春初，瀰漫若江湖。及还值冬晏，水缩成丘墟。我舟既已胶，我仆亦已痡。沥觞祷河伯，利涉期无虞。"}