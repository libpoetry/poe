{"id":"671173","title":"长水怨","dynasty":"明","author":"魏学洢","text":"妾家住长水，长水东西流。青青湖畔柳，迢迢湖上楼。十三学钗书，十四工箜篌。十五临窗绣，精妙世无俦。翩翩少年子，窈窕行相求。借问楼上女，可似罗敷不。里妪前致辞，愿君且淹留。美人好颜色，终日楼上头。兼之临窗绣，精妙世无俦。君子谬垂盼，闻言中心喜。语我长者行，同声谓应尔。郎君美风度，玉树蒹葭倚。十九渡长江，声名若江水。好花不独荣，天生合连理。行行随君去，默默思故里。牵帷几回唤，低眉羞欲死。临镜贴花钿，可怜体无比。纱窗春日午，脉脉情何已。忆我在家时，拈香绣大士。金刀剪素绫，瑩瑩白于纸。刺成莲花叶，彷佛香风吹。香风吹入梦，梦到莲花池。绣痕细难识，但觉生蛾眉。静玩坐逾久，忽忽心自疑。似曾亲见佛，不知身是谁。绫额尚馀尺，皑皑冰雪姿。淡濡碧玉毫，邀郎为题诗。郎书拟右军，妾心亦委婉。针锋与笔意，曲折随郎转。绣罢持似君，秀色堪舒卷。顾我每微笑，妾颜先自腼。落地为女子，可怜侧室难。陡然一回想，心事惨不欢。虽复蒙君怜，鲛绡恒不乾。大妇贵家女，妾身臧获看。上堂伺音声，下堂候颜色。含羞入空房，恻恻潜相忆。虽然潜相忆，无用长太息。诚得君子欢，不怨长离隔。大妇奄逝世，一家身独当。漂荡若浮萍，随君流四方。南都复北都，终岁长道傍。黄金散欲尽，不思归故乡。壮志在四海，妾心暗悲伤。君怯不胜衣，年来益憔悴。十日九卧病，奄奄滞旅次。妾首如飞蓬，并日忘食事。上无姑嫜亲，下无得力婢。旋出又旋入，常恐呼不至。忧劳填胸臆，刺刺肝肠碎。岁月渐消耗，妾身亦不支。带围日趋缓，空复存腰肢。事君垂十载，不一生男儿。羞佩宜男草，怅然心中悲。君尝两畜婢，中道旋弃之。妾身非不容，君自轻别离。暮春三月尽，束装谋南归。买舟廑如叶，帷幕不得施。长夜泊丰草，巨蚊攒冰肌。生小长闺阁，辛苦实难为。入秋弛行李，僦人楼上居。小姑家海滨，闻之亦来依。虽非久居计，气息聊得舒。良人忽生心，娶妇支门闾。随珠饰翠帏，黄金饰绮疏。红罗覆斗帐，宝马七香车。今日媒妁来，东邻有美姝。明日媒妁来，西家有西施。妾身匪木石，焉得不孤悽。对镜影如削，安敢生言辞。礼数任颉颃，难比先娘时。新人入门来，灼灼艳威仪。二九颇不足，二八颇有馀。女伴觑鸾帏，啧啧相嗟咨。君心爱幸绝，迥与旧人殊。非必颜色殊，新旧自相渝。新人哭亦妍，旧人笑不如。孤房过慰藉，眄睐聊斯须。情知心不存，词说空尔为。新昏浃旬日，忽作南都游。俗语莫空房，挽衣不能留。新人暂归宁，登车去由由。妾身姊为母，同君亦登舟。耳绾双明月，堕髻垂金瑬。飘飖荡湘裾，艳如安石榴。轻盈作纤步，翩若云端游。邻女相拥簇，朱颜自生羞。十年方得归，一喜还一愁。顾君色悽惨，何用心怮怮。莫非眷新昏，怀此离索忧。千唤不一答，默默自低头。舟行到长水，妾自还家里。亲戚往邀君，君固不肯起。诘朝云解维，舟中须盘桓。勿用再往返，各使中心安。恐君途上寒，幅巾裁合欢。恐君途上饥，烘栗盈朱盘。木落霜露急，勿使衣裳单。千语嘱奚儿，劝君幸加餐。平明奚儿至，颜色骤惊颤。向前往叩问，泪流先被面。郎君乞致辞，此生勿相见。十年恩爱深，谢卿重依恋。奈卿久专妒，会见中情变。不如痛割绝，免使肠轮转。妾身得闻之，狂顿摧心肝。天乎我何辜，天乎真无端。虽在梦魂中，不料遭弃捐。恨无晨风翼，迅驶追君船。泪珠十万斛，那得飞君前。牵衣一恸哭，身死妾亦甘。纵然被驱遣，曷不先一言。一去永决绝，何处鸣烦冤。自从入君门，历今垂十年。虽彼鸡与犬，亦当念周旋。如何铁石人，一绝弗复怜。椎胸胸血呕，委身赴清水。骨肉痛如割，僶勉相救止。姊恩父母深，我生不如死。尚冀南都还，重来过吾里。性行吾熟知，兹望殆已矣。昔年别两妾，我泪挥不止。谁料行及身，苦境苦如此。呜呼仓浪天，兹恨何日已。新人入我门，绣帷长日垂。依稀睹容貌，犹未通言词。临行详睇视，恰在登车时。蚤知生死隔，挥泪一致辞。念与小姑别，泪落如连珠。妾初进门来，小姑九岁馀。探怀索果饵，发乱呼我梳。今来已成妇，骨肉情依依。长别不一语，肠断当何如。我有两了鬟，事我五六年。大者发覆额，小者亦比肩。晨兴听呼唤，夜深候我眠。而今永隔别，涕泗纷潺湲。平时解思我，料尔当亦然。掩泪入房来，窗前见针帖。残丝与剩线，寸寸皆侬血。向日入君目，从今长断绝。委婉随郎心，郎心太曲折。忽见大士像，不觉泪滂沱。稽首乞慈悲，妾身竟如何。今生无罪过，宿生愆怨多。安得转君心，春风被女萝。君心终不回，不如赴长河。稽首乞慈悲，再拜涕涟洏。不望重聚首，但愿相见时。雨落不上天，一见知何期。妇人失夫心，百念无可为。但愿新人欢，为君生男儿。更念孱弱身，疾苦不相离。旧人识君性，新人安得知。十年守穷贱，心事多苦悲。愿君振高翮，及时凌风飞。妾身长已矣，相见知何期。一字一呜咽，行道皆酸悽。"}