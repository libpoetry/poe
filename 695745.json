{"id":"695745","title":"过隋故宫二首","dynasty":"明","author":"欧大任","text":"龙舸忘归几岁华，六军飞挽万方嗟。辽阳鼓角沧波远，巩洛山河落日斜。水调杨花歌九曲，江游萤火散千家。芜城莫引中原目，衰柳残堤宿暮鸦。金雁波沉彩树凋，汴河东入广陵遥。倚窗曾赋风前楫，惊枕空悲梦里雕。宝帐烟花迷陇月，锦帆云雨听江潮。吴公台下雷塘路，多少高楼怨玉箫。"}