{"id":"1236065","title":"宫中舞队歌词","dynasty":"元","author":"张翥","text":"十六天魔女，分行锦绣围。千花织步幛，百宝贴仙衣。回雪纷难定，行云不肯归。舞心挑转急，一一欲空飞。凿海行龙舸，凭山起鹄台。天池神马出，月殿舞鸾来。六合妖氛静，群生寿域开。吾皇乐民乐，愿上万年杯。白玉雕钗燕，黄金凿步莲。箫吹凤台女，花献蕊宫仙。香雾团银烛，歌云扑锦筵。请将供奉曲，同贺太平年。"}