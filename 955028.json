{"id":"955028","title":"道傍古樟有竹附焉可发一叹","dynasty":"宋","author":"罗公升","text":"古樟蟠山间，垂荫翳我里。岁久或反常，村童祭为鬼。大穴藏精灵，小隙窜蛇虺。尝闻有惊霆，搜抉破根柢。竹我君子徒，冰霜凛在齿。胡为事钻刺，蟠屈嵚岩里。乾坤亦广大，朽木何足恃。托身一失所，万水难复洗。松梅各相吊，为我二友耻。去去非吾徒，偷生不如死。"}