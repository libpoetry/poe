{"id":"808331","title":"夜起登蓬莱岛看日出不见","dynasty":"清","author":"洪亮吉","text":"成此独往心，孤猿屡窥户。闻钟念初觉，出寺仅数武。沉沉壑光断，荒荒白云阻。昏晦持一灯，幽林变溽暑。流星掌边下，宿羽岩际数。朝霞信清华，残魄虚卓午。坡回屡心掉，峰中始轩举。荡此衣袂云，还成吴会雨。沿䡮草抽蔓，绝壑风振绪。亦感筋力疲，孤筇设迎拒。谁行深谷中，泠泠出疏语。"}