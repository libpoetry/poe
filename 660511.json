{"id":"660511","title":"送董训导思学","dynasty":"明","author":"吴俨","text":"董子汉大儒，正谊不谋利。君为几代孙，家学尚未坠。下帷诵诗书，世事不挂意。焚膏补日力，汲汲求道义。先达每指云，是必清庙器。安知古鼎彝，不粥今市肆。计偕来京师，再就彤庭试。拜官复儒冠，刀笔耻为吏。月俸纵云薄，尚可供糗糒。何必公与卿，然后可行志。吾知函丈前，亦自有公事。师生论议中，岂独在文字。八闽善人多，春风应远被。象贤古所称，知君谅无愧。"}