{"id":"647718","title":"送太医院使戴元礼归金华","dynasty":"明","author":"王汝玉","text":"金华初脱迹，紫禁早知名。旋起丘园隐，来沾雨露荣。青囊存药秘，玉检贮方精。先帝称纯谨，今皇重老成。两朝亲侍从，十载尽忠诚。请告衷怀切，推恩睿算明。赐金分御帑，祖帐溢都城。草色丹阳路，花香白下程。将期过岩子，应拟访黄平。童稚临门候，亲知夹道迎。还家虽乐具，恋阙自魂惊。知近初阳节，趋朝听佩声。"}