{"id":"863749","title":"听罗评事话太湖洞庭之景因赋十韵","dynasty":"宋","author":"王禹称","text":"思纯十日水乡游，归见同年说不休。湖阔尽疑吞泽国，洞深皆道彻宣州。杉松自宿千年鹤，橘柚堪轻万户侯。销夏古湾长积雪，隔帆危柱几经秋。离离鱼网垂村巷，漠漠茶烟出寺楼。云叶拥僧迎墨绶，浪花和鹭裹仙舟。传书往事人难问，鍊药池空水自流。明月峰高欺少室，桃花坞好似瀛洲。许浑有句君应笑，张祜无诗我不愁。直拟如今抛印去，雨蓑风艇狎群鸥。"}