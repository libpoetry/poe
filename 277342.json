{"id":"277342","title":"题式之所藏曲园手写诗","dynasty":"现代","author":"汪荣宝","text":"垂老得归卧，冥心誓养拙。幽居畏轮鞅，不废长者辙。章侯夙好我，忘年肯折节。陵谷中屡更，江海成久别。岁暮此来同，倾襟互怡悦。示我经师札，字字尽冰雪。俞楼天下望，束发闻绪说。雷同吾岂敢，山高心所折。公虽遘季世，冠冕幸未裂。悲哉秋怀诗，三复气为结。祈死竟获死，天意保明哲。吾侪生稍迟，遂见国维决。距诐亦有愿，守默窃扪舌。绝尘不可追，跬步哀跛鳖。"}