{"id":"544563","title":"花烛诗十四韵","dynasty":"明","author":"胡应麟","text":"春色照房栊，迎亲夜正中。杯光才泛绿，烛影骤摇红。绛蜡传唐陛，青烟出汉宫。开花疑蒂并，结蕊验心同。滑腻频消雪，轻盈半受风。流辉呈瑞露，吐燄发晴虹。玉树前阶并，金莲后院通。纱厨萤灿烂，绮阁蜃玲珑。引凤来丹穴，乘龙下碧空。兰膏焚易彻，桂烬落难穷。巫峡云飘荡，蓝桥雾郁葱。昭阳明舞燕，洛浦炫惊鸿。妖魄藏逾媚，仙音奏未终。良宵恣欢洽，朝旭渐曈昽。"}