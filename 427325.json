{"id":"427325","title":"莺啼序 秋感用梦窗韵","dynasty":"近现代","author":"黄侃","text":"层阴傍楼散晚，悄梧飘暗户。闭孤馆词客哀时，正愁年华垂暮。旧山外西风换绿。残蝉警响天涯树。但衰杨，憔悴牵丝，更无飞絮。酌酒登楼，病眼眺远，渐高城隐雾。峭寒骤，枫落吴江，短书谁寄鱼素。倚危栏荒砧韵急，乱烟织离愁千缕。好斜阳，仍满汀洲，已输鸥鹭。清秋燕子，信宿渔人，祇今尚倦旅。独自感百年身世，岁晚途远，似弈长安，手翻云雨。觚棱望断，风飙期误。徒闻东海栽黄竹。甚蓬莱浅碧舟难渡。鲸鳞水涸。昆池漫觅胡僧，浩劫尽剩灰土。燕歌送别，楚曲招魂，早泪痕渍苧。待检点防身长剑，诉想凄箫，醒后微吟，醉来狂舞。遥情付与。南征单雁，苍梧云暗沈旧恨，又华年瑶瑟惊弦柱。飘零空老雄心，故国迢迢，梦能到否。"}