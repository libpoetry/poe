{"id":"43734","title":"浮萍兔丝篇","dynasty":"清代","author":"施闰章","text":"浮萍寄洪波，飘飘束复西。兔丝罥乔柯，袅袅复离披。兔丝断有日，浮萍合有时；浮萍语免丝，离合安可知！健儿东南征，马上倾城姿；轻罗作障面，顾盼生光仪。故夫从旁窥，拭目惊且疑；长跪问健儿：&ldquo;毋乃贱子妻？贱子分已断，买妇商山陲；但愿一相见，永诀从此辞。&rdquo;相见肝肠绝，健儿心乍悲，自言&ldquo;亦有妇，商山生别离，我戍十余载，不知从阿谁？尔妇既我乡，便可会路歧。&rdquo;宁知商山妇，复向健儿啼：&ldquo;本执君箕帚，弃我忽如遗。&rdquo;黄雀从乌飞，比翼长参差，雄飞占新巢，雌伏思旧枝。两雄相顾诧，各自还其雌。雌雄一时合，双泪沾裳衣。"}