{"id":"1113700","title":"将至兰陵道中以远岫重叠出寒花散漫开为韵","dynasty":"宋","author":"李处权","text":"我如萍不根，有往而无返。天涯与地角，孰能量近远。故乡无巢归，流落岁时晚。辜负平生心，何由见嵇阮。故家洛阳隅，烟林接云岫。社酒无俗期，柴门有清叩。传闻俱丘墟，凄凉兵火后。祇应秋夜月，松竹影如昼。惊飙起群雁，落日明孤松。溪驶石齿齿，树断山重重。功名贵及时，丈夫不可慵。初不系贤愚，秖系其所逢。故人限南北，昨日梦寐接。朝来得素书，开缄意稠叠。别时赠吴钩，璀粲犹在箧。因循愧迟暮，欲见煌煌业。王民坠涂炭，志士怀愤郁。岂无卧龙人，想待三顾出。从容命世豪，肯为庸主屈。英名如白日，千岁常不殁。舟子厌牵挽，峻濑凌风湍。烟霏丽初日，水气生早寒。鹾物直六伯，始叹生理难。一月不食肉，悽然对盘餐。客程方浩渺，念此道里赊。秋林伤客情，霜叶色胜花。溪鱼不论钱，我饥岂无涯。何当见升平，四海如一家。溪行日有趣，便欲老绝涧。复怀少陵作，亭午气始散。客子斗身强，尚得加餐饭。弟兄杳何许，不及沙头雁。早希马少游，下泽而款段。一官聊尔尔，此志亦复漫。束薪与斗米，未足了晨爨。人生固可怜，况复更忧患。小黠而大痴，耄耋均童孩。当其有酒时，且共笑口开。渊明真可人，吾庐归去来。我今无吾庐，念之寸心摧。"}