{"id":"432811","title":"春秋宫词","dynasty":"近现代","author":"金天羽","text":"分藩鲁宋并山河，生女天传吉语多。喜得君侯亲却扇，笑携仙掌认兜罗。淇流碧玉绕宫墙，素柰花开永断肠。归妹不来春易老，双双燕子送斜阳。婿乡安稳醉流霞，醉里扶君上玉騧。一剑割将恩爱断，临淄城外有天涯。宴朝花影过栏干，论道三公礼数宽。禁得婵娟掩口笑，相公枉戴进贤冠。花奴羯鼓打春雷，杨柳青旂小队回。本是宫中行乐地，球场假作战场开。忍泪和亲剧可怜，送将娇小上吴船。千秋齐女门前路，垂柳西风咽暮蝉。歌舞青山曰半衔，西施新脱浣纱衫。莲花处处能消夏，偏是香泾号锦帆。"}