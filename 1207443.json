{"id":"1207443","title":"石州慢 留别雷御史","dynasty":"元","author":"魏初","text":"才得相从，还有此行，难合交错。公馀颇喜新凉，杖屦频承谈益。白衣苍狗，不如付与无心，到头谁是真功业。天地尽知音，足清风明月。应惜。枯罢未脱，疮痍鞍马，不嫌驱役。笔底清霜，隐隐已沾鬓发。秋风万里，飘飖老鹘抟空，鹪鹩尺鴳甘沈没。开岁待君来，满江南春色。"}