{"id":"843442","title":"蝶恋花 乙酉荷花生日余奉严谴越三日柽甫约云阁与余往南河泡赏荷云阁得词一首近属季度补画题诗于上以志旧游","dynasty":"清末民国初","author":"梁鼎芬","text":"忆昔荷香香雾里。绝好花时，已是伤秋地。泼水野凫随棹起。满衣湿气沾凉脆。独写新词君有意。补画题诗，重省当时事。欲说情怀无一字。鼓琴莫待钟期死。"}