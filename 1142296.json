{"id":"1142296","title":"适安斋","dynasty":"宋末元初","author":"牟巘","text":"天圆如旋磨，万古几曾息。日毂环之走，西坠俄东出。圣贤法天运，所以长汲汲。大禹生胼胝，孔弗遑煖席。客寝何太康，人或规不及。亦有功名者，斋内运甓百。不放身暂閒，苦欲劳筋骨。如何适安斋，燕处甘暇佚。此斋匪侈丽，易安取容膝。竹几对藜床，左右置书册。有时值佳友，从容遂竟日。体适任屈伸，意适任语默。惟其适之安，适且忘吾适。向来孤山老，保此踰耄耋。以安遗子孙，此计固已得。人生天地间，何事非吾职。夜思昼所为，然后安可即。况君抱修能，当念踵前业。相期在万里，无从守一室。精义以致用，龙蛇岂其蛰。"}