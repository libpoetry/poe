{"id":"1144691","title":"春江十咏 午窗山色","dynasty":"宋末元初","author":"黄元实","text":"门外青溪溪外山，山光长在有无间。白云飞尽晴窗午，喜见遥峰露一班。春江雨过水溶溶，短棹孤篷有钓翁。钓罢归来天向晚，一桡咿嘎月鸣中。漠漠江烟晓未开，行人唤渡过江来。一篙不见水清浅，撑散眠鸥石畔苔。熟睡晴沙爱暖曦，鸬鹚鸂鶒莫相疑。江花江草春将遍，我亦忘机总不知。杨柳青青夹岸垂，含烟带雨总相宜。苏公十里湖边树，谁遣东风一夜移。芳草平原日带曛，数声牧笛隔江闻。江空馀响随风起，剡剡归鸦落暮云。"}