{"id":"1253149","title":"次九日登武山韵","dynasty":"元末明初","author":"陈谟","text":"寸怀能着几多愁，每向登临叹谬悠。黄菊翛翛冷彭泽，苍烟莽莽暗齐州。光阴祗是留连客，酩酊何妨断送秋。有约不闻空怅望，来诗多趣苦为酬。丹梯高处是青山，曳杖无因一破颜。仙境不藏云有路，天游长阻虎当关。悬崖果熟猿公笑，深洞花开武姥閒。寄语王君须再约，顽夫老矣更能顽。村家酒熟三家香，只与诗人浣绣肠。充庖野鸭无双腯，入网池鱼过尺长。老妇瓦盆殊罄竭，乃翁客位更徜徉。不道诸生虚讲席，从来雅俗故相妨。"}