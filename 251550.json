{"id":"251550","title":"渡江云·书水云楼词后","dynasty":"现代","author":"汪洋","text":"寺楼空日夜，桨声不见，烟水已消沈。一滩黄苇碎，有恨西风，吹影入楼阴。虚廊响屧，是何人、抱雪行吟。最可怜，身前疏柳，憔悴到如今。萧森。残星垂幕，隔岸疏磷，对深杯自饮。听夜阑、蝉催梦短，寄语沙禽。终古一片荒荒月，照客子、慵抚青琴。料明日、霜枫染得秋深。"}