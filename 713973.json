{"id":"713973","title":"银河曲","dynasty":"明末清初","author":"屈大均","text":"万里银河接凤城，迢迢怅望不胜情。生作仙灵偏独宿，天公何苦累双星。为天耕织辛勤绝，一年一夕还呜咽。谁言天上暂生离，胜似人间长死别。人间死别又吞声，泪逐银河地下倾。荷鼓有妃仍命薄，匏瓜无匹肯心平。相隔盈盈才一水，何如泉路数千里。紫圭烟化绿珠沉，再见容华终已矣。清浅河精本易乾，何须乌鹊日盘桓。填河肯用支机石，会见桥飞胜羽翰。将牛更饮银河尽，天罪多情应不忍。本是牵牛贵莫当，化为沐犊穷堪悯。玉手回旋作七襄，长空日夕锦霞张。难将绮绣偿天债，皇穹何不重文章。浣纱水冷谁知汝，胍胍灵仇不得语。龙镳不解逐浮槎，逃向人边依海渚。双精曾降黄姑地，金篦划河阻天使。河名百沸至今传，牛女有祠人尽祀。窃药嫦娥路不迷，蟾兔宫中容叛妻。不闻天帝罪奔月，天仙偏遣守空闺。香华既有芳祠在，七夕不须针缕待。丈夫况作馆甥来，帝子应教须女代。女儿乞巧且逡巡，巧得蟢丝祗误人。宝家枉自回文妙，卢女虚传飞盖神。指间织锦称机绝，岂是星光长照身。缣素不劳分丈尺，旧人争得白头新。自古才贤罕嘉耦，生逢寡宿难消受。安仁悼俪为姿研，诸葛求婚须貌丑。而今倘欲娶姬姜，先乞双星与年寿。"}