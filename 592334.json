{"id":"592334","title":"漕河泛舟过法海寺西寻九曲池","dynasty":"明","author":"欧大任","text":"晨出广陵城，气候喜晴旭。生烟织前林，杂英纷满瞩。长河理轻舟，宾朋偶相逐。周览问故基，兴没半平陆。灌木傍禅栖，回溪荫修竹。十里萤苑西，往化灭已促。曲池饮牛羊，高台登樵牧。昔人弃九五，大业消百六。荒哉锦帆行，运去伤陵谷。柔脆何足哀，氛昏荡倾覆。释兹愤懑情，且寓登临目。"}