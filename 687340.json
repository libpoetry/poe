{"id":"687340","title":"春日漫兴用前韵十二首","dynasty":"明","author":"孙承恩","text":"徙倚当清昼，花阴渐转西。小诗妨实学，野性惬幽栖。排闼迎山色，移床避燕泥。无边风物好，随意入新题。吏隐吾兼得，高斋休早衙。琴樽消意气，风日醉莺花。抚石衣生润，临书字剪霞。极知成散诞，聊复避喧哗。自任清真态，难同木石居。花浓阴照砌，草细浅笼渠。正是蚕眠候，相将麦熟初。城南闻更好，欲向涤尘裾。疏拙从吾性，幽閒快赏心。断云随鸟没，清漏隔花深。聊适吟中趣，谁题汉上襟。小庭成久坐，茂树有馀阴。坐惜春将晚，行吟日又西。鸟皆忻竞啄，鹤只爱孤栖。淡荡频催煖，廉纤不作泥。诗成诧朋辈，绝胜竹间题。近侍元非吏，瀛洲岂是衙。有莺皆唤友，无树不飞花。点易研清露，希真咀绛霞。从来轻世务，不独厌纷哗。此日江南景，吾思水竹居。槛边巢翡翠，花底戏雍渠。游客提壶处，农家布谷初。怀人邈难即，谁与共襟裾。节物随时变，浮云任此心。花香捲幔入，草色闭门深。感事空弹铗，怀贤每正襟。留连未归去，斜日度轻阴。厌俗俗难避，望山山更西。独怜玉署静，时有白云栖。对此花成阵，何妨醉似泥。好吟吾亦癖，重和隔年题。澹澹云生暝，阴阴日过衙。小窗穿燕子，高栋拂杨花。调瑟弦流水，醪醇斝泛霞。出门即尘市，车骑正喧哗。喜有同心友，时来慰索居。清谈成款洽，高谊正勤渠。消息占羲画，幽玄溯太初。却怜寡昧者，还此愧襟裾。对景忽无语，何人识此心。寻花穿屈曲，洗砚汲清深。小鼎时添火，晴窗漫解襟。踏枝何处雀，搅碎一庭阴。"}