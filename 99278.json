{"id":"99278","title":"追和子由去岁试举人洛下所寄诗","dynasty":"宋代","author":"苏轼","text":"秋后风光雨后山，满城流水碧潺潺。烟云好处无多子，及取昏鸦未到间。洛邑従来天地中，嵩高苍翠北邙红。风流耆旧消磨尽，只有青山对病翁。白汗翻浆午景前，雨余风物便萧然。应倾半熟鹅黄酒，照见新晴水碧天。疾雷破屋雨翻河，一扫清风未觉多。应似画师吴道子，高堂巨壁写降魔。客路三年不见山，上楼相对梦魂间。明朝却踏红尘去，羞向清伊照病颜。"}