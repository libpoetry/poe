{"id":"141439","title":"沁园春·珠斗阑干","dynasty":"宋代","author":"龚大明","text":"珠斗阑干，银河清浅，梦籋帝关。见六丁拥道，一声传跸，翠幢舞凤，彩扇交鸾。寿祝天齐，神夸岳降，报道明朝重整班。璇星烂，有赤松黄石，雾凑苍坛。仙风绿鬓朱颜。才奏罢呼麟游海山。命飞琼步月，瑶台凝净，云英捣雪，玉杵光寒。鹤立芝庭，龟迎荷□鼎看忘翩翩彩袖翻。留春醉，醉何须归去，常在人寰。"}