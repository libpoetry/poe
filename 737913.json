{"id":"737913","title":"罗池柳侯祠","dynasty":"清","author":"金虞","text":"李花十叶迎风僵，棋师索饭中书堂。八关十六子谁氏，奔走朝士如驱羊。河东才地本天赋，锐意功名偶涂附。醉客未醒东方明，独惜清流非党锢。罗池跌宕从粗官，蜑风瘴雨天漫漫。衡湘南畔解文学，厥功不让潮州韩。生不逢辰死威福，鹅山青青江水绿。年年鸡卜舞山氓，听彻迎神送神曲。"}