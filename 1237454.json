{"id":"1237454","title":"山中杂诗","dynasty":"元","author":"黄镇成","text":"山中春日长，芳林翠如织。放意得散步，徘徊度阡陌。相逢耦耕人，藉草成太息。雨歇清池深，云收暮山碧。野蔬聊掇拾，共此谋朝夕。故人天一方，怅望那能即。长歌发中情，且以慰畴昔。粱肉致五和，不如蔬味真。浮文谨边幅，不如野情亲。春水日以深，春木日以新。流禽在高枝，和鸣乐暄辰。使我坐终日，怅然思远人。欲行车无轮，欲涉舟无津。但有金石心，凭寄江南春。"}