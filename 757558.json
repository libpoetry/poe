{"id":"757558","title":"意难忘 春夜听雨，忆孤山梅花定多零落，辗转不寐，感而倚拍","dynasty":"清","author":"沈善宝","text":"一叶轻航。向孤山深处，载酒寻芳。疏枝花缀雪，冷蕊玉霏香。疑翠袖、映红妆。烂漫斗春光。步苍苔、未能轻别，生怕斜阳。归来兀自难忘。怅诗魂蝶梦，不度潇湘。何堪连夕雨，更转九回肠。人无寐、恨偏长。花露定飘扬。想广平、心同铁石，尚赋篇章。"}