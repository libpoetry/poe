{"id":"677441","title":"澄江秋水篇寄寿沔翁先生七帙见远怀","dynasty":"明","author":"胡直","text":"澄江秋水净如拭，龙洲万树森似织。主人别业深树深，楼台影落水中直。自从身谢五斗荣，一任鸿飞九天翼。灌园耐可狎鸥眠，洗砚还应供鱼食。词赋八百敌离骚，玄言五千凌道德。儿孙尽课雕龙文，家僮只收伐檀值。明月满江江浸天，天为主人开胸臆。忆昔游从恣经过，江头花底奈春何。香风庭际度兰茝，帆影轩前送棹歌。竹霭厨烟色共碧，莺声童语音相讹。主人当日兴绝倒，一斗百篇不为多。醉来共抚先生柳，书罢还笼道士鹅。管弦何必羡金谷，觞咏真堪续永和。主人早是丈人行，从予结发推宗匠。共道谈诗匡鼎来，那知抱道羲皇上。一别十年秋复秋，万里那由奉巾杖。传道今年七帙馀，双瞳似电神精王。翻怜羁客锦江头，题诗招隐增惆怅。嗟予何事老尘容，旧约空悲五老峰。犹思月色醉林亭，遥想秋声和夜钟。会须三江作钓侣，还寻五岳共游踪。"}