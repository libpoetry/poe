{"id":"773475","title":"题谢君生圹","dynasty":"清","author":"洪繻","text":"乾坤老去剩残身，刍狗刍灵作比邻。海外已无乾净土，山中尚有醉眠人。当前斩板蓬蒿满，此后悬崖日月新。我欲访君生死路，衡门输与墓门亲。久欲从君起九原，奈他性癖爱邱樊。随狙杜甫栖同谷，化蝶蒙庄寄漆园。未待人间催薤露，预先地下辟桃源。溪山岂觉吾儒腐，花落无言鸟不喧。松楸三径日扶筇，拱矣亭亭部娄松。笑看石朋来挂剑，卧听野碓助歌舂。名山亦作麒麟楥，退谷偏崇蚂蚁封。从得孝威求穴隐，此生端不叹龙钟。健在浮生恨德孤，方壶圆峤等閒徂。世间已任呼牛马，地下何妨听蟪蛄。指点江山题素旐，安排风雨过黄垆。瑕邱公叔称欢乐，谁效蘧瑗请首途。浯水峿山待故吾，前身元是漫聱徒。眼中王子柯虽烂，冢外袁公骨未枯。问影问形皆若赘，为仙为鬼总称逋。邱原三尺人无恙，无事延陵绕匝呼。涧碧峰青好墓田，与君相见及黄泉。灵均魂魄邻山鬼，陶岘平生近水仙。有酒阮狂来痛哭，无声雍吊共流连。清明寒食年年到，花发东墦北郭前。六槚何年手自栽，空山隙地竁宫开。丹砂不死仙人垒，黑劫无方造化台。贞曜未铭东野去，通幽先相北邙来。借君坟墓浇吾酒，及此平生进一杯。埋文冢已同刘蜕，荷锸身将傍老伶。槐穴玄驹先作梦，辽城白鹤欲藏形。不知一老香山地，可是三休处士亭。只恐谢敷求死苦，岁星未应少微星。"}