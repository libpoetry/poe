{"id":"463963","title":"东游","dynasty":"当代","author":"杨雪窗","text":"初阳大若盖，杲杲生于东。我车如羿矢，万象入彀中。远山正孩视，觌面仰豪雄。转眄忽相失，翻觉向来空。野色何苍莽，急湍映双瞳。绿波时起伏，浩荡破春慵。快然乘一舸，舵稳任艄公。郭外田漠漠，莳秧待老农。柳阴牛饮溪，闾巷隐葱茏。骏奔走八皖，电抹入吴侬。输与羲和驾，千里迅惊风。蓦见日亭午，盘盂挂苍穹。瞥眼抵杭郭，天游南北峰。孤山应有待，西子为吾容。深藏万人海，一洗芥蒂胸。"}