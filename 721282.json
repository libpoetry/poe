{"id":"721282","title":"四咏 循东陵","dynasty":"明末清初","author":"陈子升","text":"循东陵兮怀故侯，圃秋瓜兮农之俦，我今安知嬴与刘。夫君资我端章甫，文身断发将焉取。不如蝉蜕圭与组，身齐逸民此终古。望西山兮钦义士，采薇食兮饿而死，我向颍滨犹洗耳。夫君贻我辟谷丹，吞腥啄腐登仙难。不如观化栖岩峦，强持一杯且为欢。眷南郭兮希达人，阐三籁兮闻天真，我昔此居称里仁。夫君助我云连宅，燕泥忽混狐狸迹。不如瓮牖门悬席，天地蘧庐况为客。吟北门兮伤贤者，室人谪兮不我假，我有忧心不能写。夫君赠我飞蚨钱，金珠奈此糟糠贤。不如敝屣却床前，商歌高入沧浪天。"}