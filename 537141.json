{"id":"537141","title":"得魏懋权书却作歌呼之","dynasty":"明","author":"王世贞","text":"戊辰十月赠汝诗，忽汝诗名加我大。每争赵璧辄光彩，及博燕金多坎坷。蹉跎国士心内私，卤莽时人眼前过。汝弟何由玉刻名，汝书空自珠生唾。六月挑灯启椷读，清霜片片灯前堕。男儿得意失意在一时，蜥蜴行冰应龙卧。老夫中岁罢膏沐，晚得承恩发如剉。兰陵美酒鹦鹉卮，将汝愁来为汝破。"}