{"id":"1088263","title":"九月六日早发潭溪夜登云谷翌旦赋此","dynasty":"宋","author":"朱熹","text":"怀山不能寐，中宵命行轩。亭午息畏景，薄暮登危峦。峻极踰百磴，萦纡欲千盘。行行遂曛黑，月落天风寒。羽人候中涂，良朋集林端。问我何所迫，而尝兹险艰。疲劳既云极，饥渴不能言。投装卧中丘，幸此一室宽。怒号竟永夕，客枕无时安。旦起辟幽户，竹树青檀栾。惊喜非昔睹，披寻得新观。淹留十日期，俯仰有馀欢。寄语后来子，勿辞行路难。"}