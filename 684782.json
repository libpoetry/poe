{"id":"684782","title":"金缕曲四首","dynasty":"明","author":"王彦泓","text":"东归青鸟报欢音，喜字回环寓意深。桃叶棹歌远隔水，灵芸辇路已标金。新欢郑重三熏沐，旧事迷藏七纵擒。此夜云英应一笑，笑郎消渴到如今。鸳鸯牒下喜难持，马角乌头尽有私。湘浦佩珠虽赠早，成都玉杵却来迟。难忘一世孤眠语，忍负千拦百就时。始信相思不无益，有情痴也未曾痴。回首燕台浪寄闻，博山相约许湔裙。投符求辨驱红豆，倚醉犹能乞紫云。甘果掷来还并剖，名香窃去更同熏。市门妒女重相羡，不悔从前刺绣文。钿车初下思安详，不似花阶钗袜忙。界泪粉痕新别姊，卸头灯影乍羞郎。谁云婢价输奴价，自认柔乡作婿乡。多谢向来持薄怒，为留欢味此宵尝。"}