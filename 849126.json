{"id":"849126","title":"次韵悯雨","dynasty":"宋","author":"卫宗武","text":"百谷仰雨而蕃滋，乃颖乃苞乃成实。锸云方喜高下齐，大田俄报东南坼。民穷至此噫亦甚，无年饿死其无日。佛灵犹未致涓流，人力焉能施寸尺。况当十室九室空，可堪百里千里赤。仰天无路扣彼苍，望云自旦寻至黑。一岁不稔百沴生，所忧岂止人艰食。声嗟气叹方载途，屈莫求伸枉莫直。繇来有感则有应，影响一机端可必。时迁事改理不移，今日天工岂殊昔。烹羊乃雨古语云，何假雷师起河伯。调元赞化更有人，怪魃螟蝝俱蛰迹。人心既悦天意从，利泽须能致甘泽。油然沛然苗勃兴，奚用象龙施五色。"}