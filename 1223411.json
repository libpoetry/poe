{"id":"1223411","title":"题赵虚一山水图","dynasty":"元","author":"贡奎","text":"我爱青山欲归去，偶见生绡喜还住。层峦叠嶂远冥濛，旭日东生光采注。帘阴微闪数枝丹，疑是岩前半开树。晴岚晓翠千万重，一览底须携杖屦。郭生十年不相见，笔意从容入天趣。青田道人如瘦鹤，能跨生驹穷海岳。何如挂此素壁间，终日焚香相对閒。政尔胸中有丘壑，乌帽黄尘漫飘泊。向来山中我醉眠，白云孤飞兴悠然。清幽到处画不出，自遣数语人间传。"}