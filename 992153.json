{"id":"992153","title":"初冬夜坐忆桐城山行","dynasty":"宋","author":"梅尧臣","text":"我昔吏桐乡，穷山使屡蹑。路险独后来，心危常自怯。下顾云容容，前溪未可涉。半崖风飒然，惊鸟争堕叶。修蔓不知名，丹实坼在荚。林端野鼠飞，缘挽一何捷。马行闻虎气，竖耳鼻息嗋。遂投山家宿，骇汗衣尚浃。归来抚童仆，前事语妻妾。吾妻常有言，艰勤壮时业。安慕终日间，笑媚看妇靥。自是甘努力，于今无所慑。老大官虽暇，失偶泪满睫。书之空自知，城上鼓三叠。"}