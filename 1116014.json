{"id":"1116014","title":"明融","dynasty":"宋","author":"杨简","text":"妙妙融明乐未央，山川人物献文章。纵横组织无边巧，变化委蛇不可商。北麓林塘秋静瑩，南山景气晓苍茫。欲吟无句方徐步，忽报相从注早香。妙绝虚明万里光，融融静静渺茫茫。其间变化无踪迹，却有方圆与短长。仰首看空閒顾盻，聚头窃语足商量。竹稍忽作潇然韵，正是云门第一章。"}