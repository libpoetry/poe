{"id":"1105074","title":"真州杂赋","dynasty":"宋","author":"文天祥","text":"四十羲娥落虎狼，今朝骑马入真阳。山川莫道非吾土，一见衣冠是故乡。聚观夹道捲红楼，夺得南朝一状头。将谓燕人骑屋看，而今马首向真州。卖却私盐一舸回，天教壮士果安排。子胥流向江南去，我独仓皇夜走淮。便把长江作界河，负舟半夜溯烟波。明朝方觉田文去，追骑如云可柰何。十二男儿夜出关，晓来到处捉南冠。博浪力士犹难觅，要觅张良更是难。我作朱金沙上游，诸君冠盖渡瓜洲。淮云一片不相隔，南北死生分路头。公卿北去共低眉，世事兴亡付不知。不是谋归全赵璧，东南那个是男儿。"}