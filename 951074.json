{"id":"951074","title":"林文节绍圣日记后帖赞","dynasty":"宋","author":"岳珂","text":"进筑之法，自古兵法所未有，而始于本朝。予意其欲毁齿而儿不知，所以为是渐取而渐摇。曾不虞乎兵分力疲，反足以启戎心之骄。方圣主之侧身，凛天变之未消。章吕合谋，惟敌是挑。岂知夫璿玑七政之必齐，而舞干两阶之自足以格有苗哉。我鼓其鼛，我弓其弨，此帖之存，圣心是昭。"}