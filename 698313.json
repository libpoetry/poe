{"id":"698313","title":"题海棠莲桂梅花四仙子","dynasty":"明","author":"倪谦","text":"酒酣红玉晕香腮，几树红葩一笑开。满地綵云春梦里，只疑神女下阳台。盈盈罗袜惯凌波，低首无言敛翠蛾。欲约水仙游洛浦，临风谁唱采莲歌。云鬟翠袖玉搔头，缓步行依桂子秋。记得霓裳羽衣舞，飞神曾向广寒游。一别江南几度春，折梅谁寄陇头人。诗魂不作罗浮梦，何事冰姿照眼新。"}