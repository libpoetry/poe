{"id":"807386","title":"醉蓬莱  虎邱月夜见有贵官呵止游人者戏填此词","dynasty":"清","author":"陈维崧","text":"正歌场匝地，舞榭临风，碧天如昼。官自何来，拖麟衫艾绶。从事喧豗，郎君贵倨，禁游童趋走。千载吴山，一场秋兴，月僝花僽。黄鹤飞仙，玉清谪吏，偶趁风光，閒来林薮。见此尘容，展轩渠笑口。七贵貂蝉，五湖烟水，问谁堪长久。且掣青萍，化为铁笛，作狂龙吼。"}