{"id":"834690","title":"满江红 同二泉师登金山作","dynasty":"清末民国初","author":"冯煦","text":"携手危岚，剩旧隐、重到未荒。汀洲外、乱帆孤垒，何限凄凉。北府兴衰归逝水，东山哀乐付残阳。奈十年、兵甲倦登临，秋树苍。漂零久，思故乡。百端恨，对茫茫。算白沤无恙，尚识清狂。更倚天风凝望极，大江东去海云黄。问甚时、归去理渔竿，烟屿旁。"}