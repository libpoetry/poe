{"id":"531115","title":"高县义士行","dynasty":"明","author":"杨慎","text":"山都水都蛮寨连，九丝之城如丝牵。鸦飞不到山势恶，篻簩剡戟生愁烟。沿村杀儿将女去，黄鸡白犬不得眠。主兵不救城郭远，含冤茹苦徒呼天。高县义士谭金钱，鸣俦啸侣排戈鋋。众寡不敌吁可悯，捐躯舍生遭霣颠。至今里杜传灵异，表厥坊宅荣陌阡。何当尸祝慰毅魄，以配九歌国殇篇。我今感作义士行，他年贞石堪铭镌。"}