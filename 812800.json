{"id":"812800","title":"五彩结同心 贺鹤问次韵","dynasty":"清","author":"吴绮","text":"髯苏较懒，小杜怜痴，盈盈入画枯槎。谁访山阴雪，如卿者、才调浊世称佳。水嬉湖畔寻芳去，清狂甚、碧楼红牙。谁知道琼霜夜杵，裁成并蒂兰葩。浅笑九枝灯下，看神仙伴侣扇掩鸾纱。赌茗书多，典裘杯热，管领一代风华。遥怜丹就玄霜日，宁数勾漏云沙。且受用、青山罨画，洞中万树桃花。葵英铺锦，蒲节浮琼，光阴又到天中。槐砌初过雨，占农事、今岁料得年丰。但看时事惟宜醉，而今也、醒问谁容。堪怜有人来河朔，一时尽是英雄。况逢赤松俦侣，自婆娑起舞，老子犹龙。人号三珠，地称群玉，挥斝气吐青虹。离骚不必将天问，天原是、依旧鸿濛。且自向、芙蕖多处，陶然共吸荷筒。几年湖海，飘零都惯，犹然百尺高眠。傅粉何年客，曾同听、中夜急雨鸣泉。三生石上精灵在，空遗恨、雪雁风蝉。肠断处樱桃旧梦，一时重记难全。堪怜多愁多恨，叹樊川杜牧，曾断哀弦。回首青楼，玉箫月冷，血书午夜残鹃。伤心忽听离鸾曲，盼不到、春草芊绵。憔悴煞、一窗灯暗，三更酒冻银船。"}