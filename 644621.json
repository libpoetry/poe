{"id":"644621","title":"送谢生因奉寄?阳公","dynasty":"明","author":"方孝孺","text":"帝子谨王度，大藩臻治平。文风播南土，四国扬休声。上公国懿亲，令德惟邦祯。奉恩自夙昔，脩贡表贞诚。名马西域来，玉勒悬珠缨。金门足麒麟，特受顾盻荣。王昨驻中都，貂蝉蔼盈庭。公来必燕语，礼接同友生。异质况天挺，至尊爱弥甥。勋贤冠当世，夷夏钦盛名。继美实在玆，闻望良匪轻。近因师传重，愈见德业成。历数传万年，苍生仰皇明。岂徒本攴盛，股肱在公卿。海内虽巳康，民俗犹未宁。鄙夫抱深念，思睹礼乐兴。愿公善匡辅，报主以忠贞。载光史臣籍，永迈宗戚英。灵雨洗南麓，汉光晚来盈。临流送回使，怀古动遐情。"}