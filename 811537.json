{"id":"811537","title":"送司空还山","dynasty":"清","author":"卢见曾","text":"贺公矍铄据归鞍，不死龙沙风雪寒。到此才知臣罪重，余年敢忘主恩宽。已无绿水疑巢父，容有苍生望谢安。帷幄边机重召对，汉家振旅不为难。岂应闻喜转生悲，无奈恩深重别离。亿万人中曾识我，五千里外更依谁。荒烟爨冷分甘地，胡拍声残祖道时。此去桑榆但寻乐，不须枨触寄相思。"}