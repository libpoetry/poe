{"id":"693594","title":"感兴二首","dynasty":"明","author":"邵思文","text":"闻说昭王未筑台，此生空抱济时才。青衫外史江南老，白发中官海上来。自信文章追董贾，可能游侠效邹枚。春风处处堪肠断，莫上层楼看劫灰。凤凰山下野花开，又见东风燕子来。主将深宫营玉垒，千官行乐载金罍。裂麻解使阳城哭，作赋徒令庾信哀。多少高人隐屠钓，尚推门第不论才。"}