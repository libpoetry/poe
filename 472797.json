{"id":"472797","title":"采石矶吊太白","dynasty":"明","author":"王叔承","text":"插江采石三千尺，何处苍苔酣李白。乘风夜上金陵船，宫锦袍明浪花赤。天子将袍覆酒仙，沈香亭下百花前。幸臣脱靴紫貂耻，贵妃捧砚青娥怜。词成投笔六宫羡，教坊回首新声传。一斗百篇犹未半，零落风骚走江汉。夜郎逐客浔阳囚，一片青山魂烂漫。山头问月呼苍旻，笑傲万古空无人。古人既往君亦去，杯中旧月年年新。古今一明月，大化同精灵。人间传羽蜕，天上县才名。椒奖酹君还自倾，钓矶采采如飞鲸。安知太白不在此，江东忽见长庚星。"}