{"id":"935490","title":"农圃歌","dynasty":"宋","author":"陆游","text":"我不如老农，占地亩一钟。东作虽有时，力耕在兹冬。张灯观夜织，高枕听晨舂。时时唤邻里，旨蓄亦可供。我不如老圃，父子日相从。一锄万事足，不求定远封。春泥剪绿韭，秋雨畦青菘。放箸有馀味，岂不烹噞喁。乃者半年病，清镜满衰容。尘生一䩫屐，壁倚一枝筇。惟有呻吟声，和合床下蛩。青灯照兀兀，布衲聊自缝。"}