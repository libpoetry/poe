{"id":"1205071","title":"答无住和太初韵见寄","dynasty":"元","author":"宋无","text":"宝地人来少，柽阴自晚晴。片云依石润，孤磬出花清。竹笕分泉细，檀烟上氎轻。勒铭留水寺，应供宿江城。适楚涛喧定，归吴雪滞行。雨苔粘冻屐，廊叶覆閒枰。琴为蛇纹买，书因鸟迹评。眼高无佛祖，诗癖有山兄。句妙唐风在，心空汉月明。昼禅休树影，夜梵杂松声。夏减游方兴，秋添住岳情。何时修白业，去结懒残盟。"}