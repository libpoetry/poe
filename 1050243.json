{"id":"1050243","title":"酬富仲容朝散见赠因以送之","dynasty":"宋","author":"郭祥正","text":"牧之吟齐天，太白咏秋浦。至今三百年，光焰不埋土。我朝文愈盛，往往出前古。仲容生相门，璨然凤凰羽。作镇薄书閒，盈编金玉吐。牧之何足论，白也真尔汝。一朝解符归，暂泊采江浒。肩舆过蓬荜，高谈辰及午。洗我尘坌听，不觉欢欲舞。又如熟黄粱，连餐释饥苦。昔闻郑国公，片言戢狂虏。庙食配神宗，昭昭仲山甫。今逢族弟贤，家法中规矩。郎省宁淹回，往自结明主。不惟唐萧家，继踵登相府。请驱千里云，时作三日雨。"}