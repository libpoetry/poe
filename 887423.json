{"id":"887423","title":"琐窗寒 无射商，俗名越调，犯中吕宫，又犯正宫玉兰","dynasty":"宋","author":"吴文英","text":"绀缕堆云，清腮润玉，汜人初见。蛮腥未洗，海客一怀凄惋。渺征槎、去乘阆风，占香上国幽心展。□遗芳掩色，真姿凝澹，返魂骚畹。一盼。千金换。又笑伴鸱夷，共归吴苑。离烟恨水，梦杳南天秋晚。比来时、瘦肌更销，冷熏沁骨悲乡远。最伤情、送客咸阳，佩结西风怨。"}