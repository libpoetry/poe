{"id":"960949","title":"送李幼章","dynasty":"宋","author":"姚勉","text":"梁间呢呢燕将雏，林中栌栌反哺乌。君前舍羹颍谷子，橐中寘箪翳桑夫。五年得金方还养，有妇有妇愁秋胡。士生志大虽江湖，不堪回首飞云孤。伏雌扊扅且未论，占鹊日日旦及晡。箧中莱衣幸可著，腰下何必印若苏。因君归去长嗟吁，君有母遗我独无。为亲负米今已矣，落日恸哭悲丘墟。愿君升堂奉甘腴，毋使专美徐仲车。"}