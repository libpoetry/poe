{"id":"538952","title":"故河间守史公颜其庵曰蠹祝京兆为题卷文待诏赋之会其卷失去而公之嗣鸿胪尊丈命予追书以补予素拙于笔且吴下能为文祝家书甚众史丈必以见属者岂谓不佞亦有杜征南之癖耶故不辞而题于后","dynasty":"明","author":"王世贞","text":"人间长物是雕虫，尔为三馀故不同。踪迹汗青科斗后，生涯垂白豕鱼中。绿窗明月应犹在，芸简芳烟旧已空。曾蚀神仙三遍字，可随苍蝶梦春风。"}