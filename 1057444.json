{"id":"1057444","title":"赠善欢禅师","dynasty":"宋","author":"刘弇","text":"劫尘吹冥冥，人乃万物一。流浪苦趣中，奚啻燋豕虱。爰有勇猛子，间以捷胫出。一念得西證，兹谓能事毕。谁其秀开士，欢也早奇崛。亲更药病师，熟寐惊孤叱。祖关决重键，法肆躏通术。颜颜空王臣，排嶂方山屹。又如富儿曹，百宝烂私室。况有清整姿，宛是青田匹。忆昨螺水曲，冁然契微密。眉宇殊津津，襟期洞无窒。诗成泣神奸，濉涣涌新帙。长驱笔阵闲，坐讽秋蛩唧。萧条昼公后，微子吾几失。方期汗漫游，怅别念兹日。孤云尔锡驻，过鸟吾帆疾。聊作鱼相忘，无多嗤蚌鹬。"}