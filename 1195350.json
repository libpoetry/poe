{"id":"1195350","title":"仰荅韦司业垂访五首","dynasty":"唐","author":"萧颖士","text":"呦呦食苹鹿，常饮清泠川。但悦丰草美，宁知牢馔鲜。主人有幽意，将以充林泉。罗网幸免伤，蒙君复羁牵。高堂列众宾，广座鸣清弦。俯仰转惊惕，裴回独忧煎。缅怀云岩路，欲往无由缘。物各有所好，违之伤自然。神龟在南国，缅邈湘川阴。游止莲叶上，岁时嘉树林。毒虫且不近，斤斧何由寻。错落负奇文，荧煌耀丹金。江山万里馀，淮海阻且深。独保贞素质，不为寒暑侵。一逢盛明代，应见通灵心。晋代有儒臣，当年富词藻。立言寄青史，将以赞王道。辽落缅岁时，辛勤历江岛。且言风波倦，探涉岂为宝。不遇庾征西，云谁展怀抱。士贫乏知己，安得成所好。彭阳昔游说，愿谒南郢都。王果尚未达，况从夷节谟。岂知晋叔向，无罪婴囚拘。临难俟解纷，独知祁大夫。举雠且不弃，何必论亲疏。夫子觉者也，其能遗我乎。关西一公子，年貌独青春。被褐来上京，翳然声未振。中郎何为者，倒屣惊座宾。词赋岂不佳，盛名亦相因。为君奏此曲，此曲多苦辛。千载不可诬，孰言今无人。"}