{"id":"218498","title":"瑞鹤仙·依山仍负郭","dynasty":"宋代","author":"杨泽民","text":"依山仍负郭。有松桂扶疏，烟霞渺漠。一年自成落。奈孤踪还系，蝇头蜗角。休嗤句弱。赋郊居、何让沈约。记乡人过我，傩立阼阶，酒行先酌。远映江山奇胜，下瞰重湖，上飞高阁。风帘絮幕。筑新槛，种花药。幸瓜期已近，秋风归去，免得奔驰味恶。待开池、剩起林亭，共同宴乐。"}