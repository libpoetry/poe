{"id":"807868","title":"贺新郎  读汉书李陵传七用前韵","dynasty":"清","author":"陈维崧","text":"壶口敲成罅。向床头、一编佐苦，胜于鸡鲊。痛惜河梁李都尉，飞将家声善射。今至此、子卿足下。陵既孤恩汉负义，睨刀环、再辱男儿怕。高高月，长城挂。身降名耻凭谁洒。笑纷纷、人奴卫霍，淩烟描画。循发更衣闻绪语，起听悲鸣枥马。正万帐、严更齐打。读未终篇浮大白，剧堪怜、箭尽兰山者。颓然醉，花阴藉。"}