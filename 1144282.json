{"id":"1144282","title":"闷书","dynasty":"宋末元初","author":"杨公远","text":"转眼才馀五日春，东奔西走废光阴。一泓砚里谋生意，几句诗中写客心。贯斗冲牛雷焕剑，高山流水伯牙琴。莫将未遇添惆怅，自有名公为赏音。客里因循断送春，况逢天气半晴阴。生来百事少如意，老去千般都上心。长铗空弹冯氏剑，良材还斲蔡翁琴。愁怀正此无分付，多谢黄鹂送好音。"}