{"id":"685205","title":"弘治戊午岁正月十一日圣天子郊祀次日刑科杨方震作大祀迎驾诗次韵三首","dynasty":"明","author":"王缜","text":"帝明峻德事明禋，夙夜精诚岂计旬。礼乐百年承古典，衣冠万国仰严宸。风收雨雾天初霁，春透郊原日正辰。此日晴明真泰景，听歌喜起羡君臣。春正仲吉卜郊禋，先启纶音属上旬。玉帛骏奔趋百辟，精诚柴望达中宸。尘清警跸风从虎，人拥旌旗星拱辰。正是为民兼为事，细听韶乐悦君臣。昨日初闻颂享禋，往来唱和已周旬。未论格调追前代，但爱忠勤翊帝宸。百岁功名多幻梦，一春风景几良辰。凭君收拾归青琐，不负当朝记事臣。"}