{"id":"690176","title":"朱明馆","dynasty":"明","author":"张廷臣","text":"郭西台榭薄烟霄，曾溯朱明海上潮。一自缑山玄鹤去，几年珠浦白云遥。春风把酒临青嶂，斜日怀仙倚画桥。不用逢人说铅汞，碧桃花下听吹箫。绿树春秾黄鸟啼，仙山映带曲池西。谭玄拟见丹砂就，籍草翻怜玉液携。容与凫鹥芳渚集，参差楼阁暮云齐。朱明此去蓬瀛近，不似桃源路易迷。"}