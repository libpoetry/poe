{"id":"1252382","title":"小游仙，次韵四首","dynasty":"元末明初","author":"张昱","text":"汉武求仙未绝情，枉将心力事金茎。灵王太子因无欲，吹得琅玕作凤鸣。桂閤金银不甚高，仙山几许隔波涛？信回青鸟无寻处，一色春风是绛桃。小娃莫说脸如莲，自牧羊龙向葑田。笑指清泠桥下水，此中元是碧瑶天。青蛇昨夜付书回，只许麻姑自拆开。说道蓬莱山下路，莫因清浅不归来。"}