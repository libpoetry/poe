{"id":"568310","title":"七十歌","dynasty":"明","author":"陆深","text":"岁月流落何草草，古今七十世稀少。我生二十五始仕，自计五十归须早。馀年二十付閒适，等此三分少壮老。迩来倏忽四十五，鬓发斑斑志灰槁。况怀忧患在远途，惨淡冠裳雪皓皓。人生苦非金石固，恒恐形神不自保。悲欢昼夜正相半，此后信可知怀抱。欲从今日巧相补，利路名场迹如扫。五年纵复能几时，一寸光阴璧非宝。虞翻骨相久己寒，子云晓事恨不蚤。故园花柳虽未成，愿得强健晚亦好。交战要难为达者，乘险那得窥大造。试将此意一问天，长风南来万里道。"}