{"id":"810552","title":"咏怀二首","dynasty":"清","author":"马仲琛","text":"落落谢尘寰，遂意寄空谷。地偏心愈远，物外惬幽独。山光凝竹窗，云影带茅屋。耽此云山趣，世路任反覆。或当松径间，或傍花影宿。爱谢复爱陶，好句供我读。一唱三叹息，琅琅振林麓。昼永冥生事，北窗睡起初。性自耽幽寂，时亦嗟索居。野客解余意，抱琴过草庐。聆彼山水音，疏散我心娱。殷勤谋诸妇，斗酒对庭除。相与恣笑谈，清风来徐徐。"}