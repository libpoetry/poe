{"id":"1125501","title":"岳忠武祠三首","dynasty":"宋","author":"袁甫","text":"当年老桧肆欺谩，忠武哀哉抱寸丹。赖有皇天为吐气，岂无青史更诛奸。字留陈迹何年泯，烟锁空山尽日閒。世事关心眠不得，今朝下涕为潸潸。儿时曾住练江头，长老频频说岳侯。手握天戈能决胜，心轻人爵祇寻幽。堪嗟爝火当时灭，谁信长川万古流。机会莫言今到手，却愁无饭饱貔貅。背嵬军马战无俦，压尽当年几列侯。先辈有闻多散轶，后生谁识发潜幽。伤心咄咄权臣事，满眼滔滔债帅流。槌剥到今浑似鬼，向人休说是貔貅。"}