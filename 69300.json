{"id":"69300","title":"金人击球图","dynasty":"元代","author":"杨维桢","text":"靺鞨国，鹘产仇，赤药手吐妖狐愁。夹山丈雪走髑髅，黄羊紫骼薰神州。丽春堂前春正好，胭脂妆花绒剪草。君王自作击球戏，说与郎君莫相恼。飞虎帜，蟠龙裘，乌纱顶换银兜鍪。四垂带绾双白月，玉瑙紧贴金笼头。袒臂交肩捷过鸟，铁棒旋身电光绕。一阵欢声扫地来，火珠迸落双华表。盲骨天人赤龙须，火伍要与常人殊。画工俗笔不可摹，漫作十国朝王图。於乎，五国城，一丸土，不为羊哥封国户，麒麟脱地地一裂，千古球场吊禾黍。"}