{"id":"695608","title":"余与畅梧兄友有年最称莫逆己酉兄夫妇同化心甚伤之时余以病弗及临唁间后漫赋挽章二首用致哭私","dynasty":"明","author":"林熙春","text":"昔年梅墅锁研旧，羡尔交情久益新。蚤擅雕虫仍数厄，因贪训鲤更家贫。那知鸾凤星辰化，顿令龙蛇卜谶真。即使过君终挂剑，子牙能不转伤神。东山乔木郁宗祊，世德堂前玉树生。何事君心抛凤羽，可教吾党失莺鸣。魂移泽畔音容杳，影吊天涯涕泪横。五色伫看千仞起，九原应慰一生盟。"}