{"id":"676773","title":"闻张鹅山侍御巡按甘肃比岁当还敬以此寄上","dynasty":"明","author":"卢楠","text":"汉叶奕千载，中兴气益振。离照抚万方，天狼避紫宸。泰阶无纤埃，青云翊缙绅。昊穹挺神秀，应期诞绝伦。翩如凤峙岳，矫若龙翔津。铁冠指严威，白豸行嶙嶟。投章失卫霍，抗劾无齐秦。犯颜一折槛，奋世独埋轮。有时趋螭头，双履蹑星辰。风采动万乘，何言折大臣。持斧出王郊，挥策向西巡。将帅谒马首，武士骑鲸鳞。亭邀茐岭骑，幕遮轮台宾。羽檄夜交驰，旌麾昼纷纶。龙庭间白日，天塞生阳春。万古斥卤地，能令风俗淳。命驾旋直庐，行瞻帝城闉。黄华反使节，东山伤我神。衣绣簪白笔，再睹汉仪新。窃从文翰场，气节凌秋旻。许身报明主，图画惊麒麟。此志邈难嗣，伤哉难重陈。市虎遂搆患，曾参乃杀人。冤颈在囹圄，日与囚傫亲。风云凋壮志，衰谢谁当抡。明公立天衢，卓然持大钧。宴桓遇苗公，脱难诚有因。鲍叔救夷吾，旷世孰为邻。天地妙化育，宁辞刍狗仁。倾诚望舟楫，千载收沉沦。"}