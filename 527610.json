{"id":"527610","title":"汉将篇","dynasty":"明","author":"何景明","text":"汉家西北烟尘起，烽火夜照西京里。胡虏奔腾一万骑，关塞逶迤本千里。飞符插羽募精强，连营列阵扫边疆。已见将军屯细柳，更闻天子猎长杨。长杨羽猎兵威振，叠鼓鸣钲闻远近。龙虎遥分天上军，鱼蛇遍阅云中阵。长安骢马侠少年，金鞍玉辔铁连钱。共看拔剑追骄子，自许弯弓射左贤。惊风昼起边沙涨，疏勒黄云迷所向。饮马寒临月窟傍，躯兵夜度天山上。降旗款节树戎城，卷旆回旌入帝京。征人半死龙庭战，壮士俱标麟阁名。麟阁功名不易得，贵臣良相徒颜色。威胡尽道李飞将，还汉谁言苏属国。玉门关外朔云愁，燕颔书生亦白头。君王自忆廉颇辈，义士羞称万户侯。"}