{"id":"619492","title":"别庭前白茶","dynasty":"明","author":"伍瑞隆","text":"种花不难恨花拙，客子欲行花欲发。将开未开奈尔何，敛态含恣倚明月。此花由来异凡种，自有茶类独清杰。艳骨羞将绛似霞，素心自许清如雪。经年种尔忍相弃，一日花期尔应记。金盘玉帐我不得，雨护晴浇岂无意。数日以前良负我，数日以后何不可。亦知开落会有期，所惜一年一树仅两朵。两朵盈盈殿岁华，却到开时不在家。独有寒梅千万树，想应还待笔如花。"}