{"id":"943798","title":"次韵许节推喜雨 其一","dynasty":"宋","author":"陈造","text":"昨夕听雨喜不寐，清晓欲作喜雨诗。撚髭临纸笔未落，堕前乃获琼瑰辞。白鹅免烹巫不鼓，麦田欲乾沛甘雨。玄璧扬辉珠剖蚌，诗思方悭得奇语。似闻比屋歌谣中，如我与君欢喜同。偕渠一饱已入手，锡羡阴骘繄谁功。民是天民天自恤，佻天之功天所疾。君言宠矣吾敢荷，更喜因诗识诗律。吾侪丰悴悬诸天，此雨无亦天兴怜。转头匕箸荐饼托，鼓腹可但田家乐。"}