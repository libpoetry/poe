{"id":"1205508","title":"高阳台 题赵仲穆作陈野云居士山水便面","dynasty":"元","author":"张翥","text":"染黛浮空，凝妆伫远，数峰底事含颦。十样新眉，从他雨抹烟匀。龙绡便面宜歌舞，看亭亭、玉骨冰神。几销魂，翠被余香，锦瑟清尘。如今归去湖山畔，对一川平野，一片闲云。两两渔舟，相过桂渚兰津。谁将玉斧修明月，柰琼楼、高处无人。忆王孙。芳草江南，暗鴂残春。"}