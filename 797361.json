{"id":"797361","title":"贺新郎 题粹鹃姊真容画册后","dynasty":"清","author":"吴尚憙","text":"开卷添凄婉。忆当日、高才咏絮，兰闺相伴。读画敲诗重剪烛，倦绣月明同玩。又岂料、彩云易散。九载悠悠魂梦杳，叹缘悭、知己人天判。回首处，柔肠断。飞琼久已瑶台近。奈人间、天荒地老，此怀怎遣。剩墨零笺馀旧恨，试较新愁深浅。想凄婉、情痴奉倩。玉轸朱弦芳韵寂，结鸾胶、何日能如愿。空领略、真真唤。"}