{"id":"1225102","title":"挽马伯庸中丞","dynasty":"元","author":"贡师泰","text":"世祖投戈日，先公出守初。邦人怀礼乐，家学赡诗书。一举登金榜，频年步玉除。星移供奉烛，风动使臣车。忠谏陈无逸，雄文赋《子虚》。群公推雅量，多士服清誉。太史仍兼制，春官总傅储。槐云衣纚纚，华日佩舒舒。长乐方调膳，中台旋赐舆。尊严深翠柏，清润照红蕖。德业真无比，恩光孰可如。休官唐殿李，知止汉廷疏。野旷秋呼雁，江清晚钓鱼。石田霜后稻，沙圃雨中蔬。正尔安民望，胡为梦帝居。大星离次舍，白璧翳丘墟。惟有新诗在，千年起叹歔。"}