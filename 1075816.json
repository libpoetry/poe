{"id":"1075816","title":"次韵庭藻观潮","dynasty":"宋","author":"周紫芝","text":"八月既望秋风高，群飞海水催江涛。水来中州八万里，至吴乃折微伤豪。当日潮来如箭激，万弩迎潮射鸣镝。风吹海立犹至今，雪卷千堆溅青壁。人间有海诗有翁，健如驾浪长江风。诗成便可作图画，岁好莫漫占凶丰。坐中客怕噤不语，凭高下看冯夷舞。残音到石未肯回，澎湃犹能作宫羽。人生快意难预谋，眼辜盛事心怀羞。老病无人唤我出，闭门枉度三中秋。"}