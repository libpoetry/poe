{"id":"810885","title":"台湾吟","dynasty":"清","author":"王礼","text":"东土浓浓夜露零，更阑短枕值初醒。全无雨意当空霭，晓起惊看湿满庭。相逢坐定问来航，礼意殷勤话一场。急唤侍儿街上去，捧盘款客买槟榔。蔬园迫腊熟西瓜，剪蒂团团载满车。恰好来春逢圣诞，急驰新果献京华。短靷方箱缚始成，车中裍载策牛行。辗来不尽粼粼响，夜静如闻画角声。唐人鼓楫涉风潮，坊里杂居欣共招。虽是姓名编户籍，算来土著正寥寥。浅黄牛牯谩耕田，双挽柔缰挂锦鞯。骑者不知何处客，西郊踏遍过东阡。"}