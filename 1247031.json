{"id":"1247031","title":"长句十六韵奉寄权都事","dynasty":"元末明初","author":"唐桂芳","text":"潦倒年踰五十三，树犹如此我何堪。羞将出处传书简，祗把须眉照石潭。天上有花徒妄想，床头无酒肯沈酣。荷衣野制绲为带，竹粉儒冠铁作簪。自分病怀常琐琐，忍听蛮语久諵諵。异端梵典非瞠后，吾道诗书是指南。此日老夫谁比数，向来多士饱曾参。每添亡国千行泪，敢念慈亲三寸甘。散朗沗同嵇绍面，清狂未许阿戎谈。綵云笔下朝题凤，白苧歌前夜扫蚕。丞相远闻劳仄席，郎官何事若停骖。手麾敌垒喧翻鼓，威镇长江气吐镡。马齧短莎风骀荡，莺啼细柳雨䰐鬖。春生野艇新尝荻，水足圩田好种蚶。俊伟声名那可并，清高文字未宜探。白头晚节无馀事，只愿兴修礼晦庵。"}