{"id":"763842","title":"贺新郎 其二 偶作","dynasty":"清","author":"董俞","text":"贫也原非病。怅萧然、桑枢蓬溜，褐衣尘甑。底事屋梁恒仰面，赢得穷愁愈甚。请从此、停披辍咏。谢绝墨卿毛颖辈，任江花、零落边笥罄。北窗下，惟高枕。莫誇繁露才名盛。到如今、下帷何用，窥园不禁。蛮触功名安足贵，早己邯郸睡醒。况穷达、从来有命。暇日支筇携斗酒，正花时、不负登临兴。谁似我，麋鹿性。"}