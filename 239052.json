{"id":"239052","title":"三豪诗送杜默师雄","dynasty":"宋代","author":"石介","text":"曼卿豪于诗，社壇高数层。永叔豪于辞，举世绝俦朋。师雄歌亦豪，三人宜同称。曼卿苦汩没，老死殿中丞。身虽埋黄泉，诗名长如冰。永叔亦连蹇，病鸾方蹇腾。四海让独步，三馆最后登。师雄二十二，笔距狞如鹰。才格自天来，辞华非学能。迥顾李贺辈，粗俗良可憎。玉川月蚀诗，犹欲相凭陵。曼卿苟不死，其才堪股肱。永叔器甚闳，用之王道兴。师雄子勉旃，勿便生骄矜。"}