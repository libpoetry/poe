{"id":"1222876","title":"㶟阳张节妇瓶中杏枝著花因赋","dynasty":"元","author":"袁桷","text":"陶人妙合阴阳机，冻壶顷刻回芳菲。盈盈绿房缀冰蕊，玉蝶婀娜穿帷飞。佳人蓬鬓不下堂，手绣孤凤横匡床。宝刀剪缯试春色，翠袖惨澹颜无光。乌头可白珠九曲，造物深知怜不足。故应试此一枝春，点缀扶疏惊众目。君不闻天上瓢，髯龙平陆成波涛。又不闻壁间壶，两曜瞬息如跳珠。《齐谐》茫昧不可诘，炯目看朱动成碧。张氏之壶如截肪，真火鍊质千年刚。枯根借润表贞志，慎勿语怪，归荒唐。"}