{"id":"355671","title":"沁园春·庆舍第生子","dynasty":"宋代","author":"程节斋","text":"自古人言，庆在子孙，端有由来。看长庚孕李，昴星佐汉，福从人召，瑞自天开。曾忆当年，乃翁熊梦，岂在区区春祀禖。祗凭个、仁心积累，厚德栽培。天工信巧安排。试说与君当一笑哉。记年时此际，嗷嗷万口，俾之粒食，活及婴孩。岁始星周，事还好在，故遣麒麟出此胎。何须问，是兴宗必矣，业广基恢。"}