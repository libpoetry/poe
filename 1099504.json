{"id":"1099504","title":"送吴会卿再往淮南","dynasty":"宋","author":"严羽","text":"故人身披紫绮裘，腰佩宝玦骑胡骝。英风侠气横四海，辞我远向淮南游。淮南桂树应犹在，八公举手遥相待。明月高悬五两头，随君千里过淮流。十年鞍马边城道，又向边城见春草。春草萋萋路入秦，长安北望空愁人。荆楚奇材多剑客，感慨相逢思报国。男儿事业早致身，青鬓须防雪霜迫。我向人閒久拂衣，白云相伴掩岩扉。调琴鼓罢清商曲，愁见孤鸿天际飞。"}