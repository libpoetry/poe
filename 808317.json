{"id":"808317","title":"古桧行","dynasty":"清","author":"洪亮吉","text":"城头古树记以百，非宋非元李唐植。森森古桧蟠空苍，奇气矫作百夫特。黄昏过树雷雨青，白昼拿人爪牙黑。眼经百岁若飞电，身阅四朝犹过客。霜磨雨洗遗迹尽，剩有创瘢余径尺。子城峨峨树历历，建炎年中恶氛逼。一呼落日兵四登，百战孤云气逾直。将军白马当树立，砍剑剑摧砍刀涩。风云此日总削平，穴腹犹容怪蛇蛰。主人爱树识树性，不遣虬枝两相击。南枝使南北使北，以松归松柏归柏。树老枝柯总有神，时清冰雪皆生色。余生好奇奇不屈，陡然见之意亦嚇。摩挲抚树三叹息，此树心空寿金石。"}