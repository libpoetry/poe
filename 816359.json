{"id":"816359","title":"续怀人诗","dynasty":"清","author":"黄遵宪","text":"创获奇香四百年，散花从此遍诸天，支那奇字来何处？絮问蔫烟说药烟。帕首靴刀走北门，竟从逋盗作忠臣。一腔热血兴亚会，认取当年蹈海人。宪宪英英伟丈夫，不将韬略学孙吴。恨无舞袖回旋地，戏倒天吴拆海图。不关魏晋兴亡事，自署羲皇上古人。白竹兜笼黄木屐，科头可用护寒巾？得诗便付铜弦唱，对局何曾玉袜输。绕鬓青青好颜色，绝伦还以旧髯无？长华园里好亭楼，每到花时载酒游。岁岁花开频入梦，桑干梦醒梦并州。袖中各有赠行诗，向岛花红水碧时。只恨书空作唐字，独无烂石补天词。一龛灯火最相亲，日日车声辗曲尘。绝胜海风三日夜，拿舟空访沈南蘋。已破家山剩故侯，秦筝赵瑟尚风流。可能纲载西施去，不解风波不解愁？曾观《菩萨处胎卷》，又访《那须国造碑》。直引蛇行横蟹足，而今安用此毛锥？无端碌碌随官去，仍是铿铿说教师。黄面瞿夷金指爪，可曾嫁毕女先医？几年辛苦赋同袍，胆大于身气自豪。得失鸡虫何日了，笑中常备插靴刀。绕朝赠策送君归，魏绛和戎众共疑。骂我倭奴兼汉贼，函关难闭一丸泥。褒衣博带进贤冠，礼乐东方万国看。尺二玺书旗太极，是王外戚是王官。东方南海妃呼豨，身是流离手采薇。深夜骊龙都睡熟，记君痛哭赋无衣。波臣流转哭涂穷，犹自低徊说故宫。中有丹书有金印，蛮花仙蝶粉墙红。"}