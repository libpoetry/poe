{"id":"996979","title":"南安岩主定应大师真赞","dynasty":"宋","author":"黄庭坚","text":"定光古佛，不显其光。古锥透穿，大千以为囊。卧像出家，西峰参道。亦俗亦真，一体三宝。彼逆我顺，彼顺我逆。过即追求，虚空鸟迹。驱使草木，教诲蛇虎。愁霖出日，枯旱下雨。无男得男，无女得女。法法如是，谁夺谁予。令君威怒，免我伽梨。既而释之，遂终白衣。白帽素履，须发皤皤。寿八十二，与世同波。穷岩草木，枯腊风雨。七闽香光，家以为祖。萨埵御天，宋有万姓。乃锡象服，名曰定应。"}