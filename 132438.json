{"id":"132438","title":"送范少约·高低互腾凌","dynasty":"宋代","author":"项安世","text":"高低互腾凌，先后更唱和。密密骄有馀，斜斜困无奈。翔空久未集，到地期不堕。云惜暗遮围，风欺恶掀簸。林光夜毰毸，瓦色晨玭瑳。犬喜吠若惊，儿颠走如磨。体虚君勿嫌，窖实更堪贷。飞逾絮毛弱，藏耐刀斧剉。三缄桃李蹊，十袭莓苔坐。填沼害鱼游，封巢妨鹤卧。经厨忽涣汗，度井翻坎坷。入水恨先融，沾泥悲易涴。苦遭柔条翻，故压坚竹破。已积深可量，方来密难课。宵明宿雀哗，昼合盘鸱饿。东日漏微光，穷人起相贺。"}