{"id":"693940","title":"太平堤杂咏次王半溪韵","dynasty":"明","author":"陈达","text":"尘海微茫尽转蓬，人生何事苦匆匆。独怜无限参商地，都在几番烟雨中。树隐楼台吟望远，山围村郭往来通。清时且作偷閒计，万事悠悠付化工。年来禄食愧曹司，疋马朝朝暮暮时。未老乾坤还有待，多情鸥鹭谩相疑。熟思吏隐真奇事，敢说山灵是故知。何处落花随雨点，也应催我送春诗。"}