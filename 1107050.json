{"id":"1107050","title":"上李昉相公","dynasty":"宋","author":"王操","text":"弱冠登龙入粉闱，少年清贵古来稀。袖中诏草朝天去，头上宫花侍宴归。卓笔玉堂寒漏迥，捲帘池馆水禽飞。三台位近犹多逊，閒听秋霖忆翠微。朝苑优游数十春，文章敌手更无人。对扬旒冕如僚友，下直门阑似隐沦。倚槛白雪供醉望，支筇黄叶落吟身。年来得意知难绝，大半门生作侍臣。"}