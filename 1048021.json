{"id":"1048021","title":"三高祠咏古三首 其三","dynasty":"宋","author":"刘季孙","text":"人物盛东南，莫如吴郡陆。汉季逮唐来，班班闻史牍。门庭迭辉赫，龙虎争驰逐。风流郁兰桂，气象鲜车服。鲁望乃其裔，清标映宗族。文章及者鲜，意趣超然独。宁从一瓢饮，不枉万钟禄。云烟蔼巾袖，星斗粲胸腹。来居笠泽旁，萧萧数间屋。厨中甑起尘，笔下珠盈斛。吟须僧舍题，醉就友人宿。醒将太玄解，卧把离骚读。心惟近渔钓，迹亦混樵牧。韵高谁可听，皮子往还熟。唱酬数百篇，名流必雌伏。业书类有道，不赋长沙鵩。晚泊松江上，遗图见眉目。分明孤鹤姿，轩昂骇鸡鹜。"}