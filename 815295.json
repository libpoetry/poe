{"id":"815295","title":"台城路 三月中旬吴梦蕉约同人作皋亭之游","dynasty":"清","author":"赵庆熹","text":"一春好似黄梅雨，今朝嫩晴天气。橹响离城，云移出树，拂面牵丝风细。船头舵尾。看水碧罗罗，野塘十里。一路桃花，浅深红到半山里。年来花事有几。再消停、数日枝上如洗。欢喜桥边，甘敦村外，都是曾经游地。寻春倦矣。问前度刘郎，鬓霜添未。有约重游，酒杯还自理。不寒不暖晴时节，开箱袷衣初试。酒舫重移，钓竿新把，且学老渔身世。花开楝子，看风过摇凉，水痕都紫。两岸人家，昼长门掩正蚕市。枝头青杏尚小，只桑阴、豆荚肥绿如指。土没鞋平，衫兜扇出，又过斜阳山寺。红桥雁齿。有曲港通船，草香蘅芷。除却闲鸥，问谁能到此。"}