{"id":"1117647","title":"夜意三首","dynasty":"宋","author":"陆游","text":"名姓人谁记，形骸老渐侵。酒悭停剧饮，诗退负高吟。雨隔疏更断，云藏古院深。衰迟常兀兀，惆怅少年心。心清知睡少，气定觉神凝。但有一无愧，何妨百不能。灯昏如隔雾，研冷欲生冰。兀尔遗身世，东窗待日升。瘴地晨霜薄，郊墟暮雨昏。啼螀如有恨，微火解相温。末路真无策，孤忠敢自言。轮囷肝胆在，白首倚乾坤。"}