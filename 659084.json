{"id":"659084","title":"延素藏李嵩画因题其上","dynasty":"明","author":"王鏊","text":"吾闻须弥之西兴林国，中有仙山人未识。频伽献果龙象参，有女跏趺常面壁。终年面壁何所玩，山月松风为我伴。湛然大定本来空，要證菩提登彼岸。当年生长本王宫，锦袍错落真珠红。生身在欲不染欲，浊水秀出青芙蓉。姻亲眷属弃如土，璚楼玉宇皆苓通。一朝弃喧思习静，白雀丛林去修性。至人有念天不违，孽火虽狂中自定。镆邪干将段段坏，身纵沦亡性常在。岂知千古尸多林，天遣重生在人界。从今不涉生死关，六通四智正觉还。摩尼珠露灵光发，优钵花开本性圆。九重药王须眼手，眼手于吾复何有。乃知忍辱有仙人，手眼不嗔随所取。两手去，千手生，两眼亡，千眼现。世人不识惊皆眩。千叶金莲绕坐生，亿丈豪光放皆遍。吁嗟流浪阎浮人，欲海曾无解脱因。李嵩妙迹传千古，稽首空悲虮虱臣。"}