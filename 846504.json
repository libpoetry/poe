{"id":"846504","title":"夏日宴黉堂/夏日燕黉堂","dynasty":"宋","author":"无名氏","text":"日初长。正园林换叶，瓜李飘香。帘外雨过，送一霎微凉。萍芜径，曲凝珠颗，衬汀沙、细簇蜂房。被晚风轻飐，圆荷翻水，泼觉鸳鸯。此景最难忘。趁芳樽泛蚁，筠簟铺湘。兰舟棹稳，倚何处垂杨。岂能文字成狂饮，更红裙、闲也何妨。任醉归明月，虾须帘筛，几线馀霜。"}