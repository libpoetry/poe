{"id":"1252157","title":"寄见心长老二首","dynasty":"元末明初","author":"丁鹤年","text":"豫章老子最能文，禅海词林总逸群。弧矢机锋天下避，圭璋声价日边闻。昼长经阁翻新钞，岁晚诗坛策旧勋。自古灵山名胜地，几多龙象望慈云。上方借榻动经春，道义交情久更亲。涤器每怜司马病，卓锥不厌仰山贫。茶烟隔座论文夜，花雨沾筵听法晨。一自天香通鼻观，六根无处著纤尘。"}