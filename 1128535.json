{"id":"1128535","title":"哭卫卿弟三首","dynasty":"宋","author":"葛胜仲","text":"摇毫射策逐群裾，独以高名唱玉除。五斗抛来为诗酒，三馀收得向樵渔。固存夙悟无生理，永诀亲裁忍死书。晚岁异乡成一恸，大红亲破茂红綀。远业相期未易量，那知百岁似风狂。鵩来有恨催新赋，鹊往无医识禁方。邻笛他年那忍听，人琴此日遂俱亡。长空后夜西风急，吹断惊鸿不作行。高材磊落气峥嵘，命薄难将智力争。赤米白盐生理窄，红莲绿水宦情轻。曾期虚阁凭栏醉，不遂扁舟适野迎。汝已反真归大化，山城空恸十年兄。"}