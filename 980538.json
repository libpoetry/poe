{"id":"980538","title":"和许嵩老江上舟灾","dynasty":"宋","author":"晁说之","text":"火德孝严嗟掠虚，祝融江面怒心馀。千寻赤尾干尧历，百仞红鳞灭禹书。丙穴烘天谁得及，丁翁奔日更难如。文昌右辖知几早，无妄之灾不我居。平生易象论孤虚，富贵功名不愿馀。政府频垂忧国泪，梵宫独看竺乾书。众惊赤壁复焚尔，自擅三禅早晏如。回首焚躯并溺骨，何为不早傍禅居。"}