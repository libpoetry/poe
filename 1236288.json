{"id":"1236288","title":"杂言四首","dynasty":"元","author":"贡奎","text":"举世称伯乐，顾马价倍增。价增马何益，夙负千里能。饥饱燕山雪，渴饮瀚海冰。但令遂真性，超逸非所矜。楚冈产至宝，草木为华滋。一朝献君门，借问识者谁？居然刖其足，九死终不移。枯荣祗自辱，造物真有知。孤桐挟风雨，毙此龙斗争。弃置百年后，斲琴发清声。昔为沟中断，今作膝上横。宠荣亦既美，曷若能全生。凤饥啄琅玕，飞鸣以其时。仪羽人罕识，寄迹苍梧枝。城枭饱腐鼠，自得谓过之。贵贱讵不分，已矣随所宜。"}