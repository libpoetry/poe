{"id":"817473","title":"送清环道人南归","dynasty":"清","author":"濮文暹","text":"再见能几何，别君复兹晨。深意幸有托，仍恐含未申。感君万里来，爱我性情真。往往作痛语，不为伤孤贫。半生无所有，何以赠远人。去去君莫愁，敢不惜其身。乱花插行李，锦水亦何春。愿持一勺水，预洗征衫尘。人生大邂逅，多在阡与陌。飘零各异地，异地成咫尺。持来双镜光，互照好颜色。岂惟照颜色，肝胆了不隔。平生失途马，颠蹶在荆棘。君既宛转导，又为施羽翼。君今弃我去，好春失消息。柳条与梅花，为谁更妆饰。本自无远别，生灭年仅百。所悲再见期，又非此旦夕。既作有情物，得不泪沾臆。登堂慰君母，母正缝衣裳。衣裳亦何丽，鬓发亦何苍。知君当早还，君还我何方。君今别母时，有我相扶将。行当我别母，不见君在旁。劳燕各背飞，春风尔何忙。独余慈乌声，绕屋空徬徨。峨眉六月雪，芙蓉半城花。花开雪再春，游子当还家。怜我诸弟妹，风中尘与沙。楚泽香采兰，越溪寒浣纱。群流尽归海，君亦平泛槎。次第相见之，因缘满天涯。我怀不堪述，转为君长嗟。"}