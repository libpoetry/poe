{"id":"678826","title":"归篷听雨","dynasty":"明","author":"陈炜","text":"眉山有二苏，芳名辉今古。平生兄弟情，一夜彭城雨。薄俗谁可敦，对面秦越分。同心复同气，三槐美云孙。伯也秋台英，仲氏东山卧。千里弟思兄，灯火清宵坐。坐卧情不堪，买棹来江南。小窗欢会处，风雨夜深谈。相亲情独好，欲别怀偏恶。抗疏入君门，共假还乡乐。新凉及春秋，同上潞河舟。纵合风雨夕，何曾远道愁。初听淮水东，点点在孤篷。揽衣不成寐，樽酒沽来同。再听吴江上，淅沥枕边响。姜被夜正温，谢池草初长。涓涓江上起，何处无寒声。微因手足爱，胡能激深情。鸿雁多分张，此会安可常。而况暂归省，不日鹓鹭行。我家有难弟，别来几经岁。天涯梦寝多，长忆连枝会。烦君相勉旃，霄汉同飞骞。预扫两家榻，客窗期对眠。"}