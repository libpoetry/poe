{"id":"695477","title":"偕祝遥绪访武夷述怀","dynasty":"明","author":"林俊","text":"石林破影上渔矶，九曲联舟访翠微。白鹤不随仙子去，青峰偏约主人归。剥来田蔗供新笋，收得溪藤补绽衣。大隐山前系长恋，紫檀香火护岩扉。纶竿何物此危矶，作者当年意亦微。起落世关閒较量，行藏吾道信依归。学工几试屠龙技，性懒真酬卧犊衣。老向仙灵话情曲，碧霄清梦尚黄扉。"}