{"id":"968714","title":"简陆少监","dynasty":"宋","author":"赵汝回","text":"登瀛彼何人，选海渺无际。巨矣万斛舟，不与贫士济。起樯开锦帆，逆浪使风势。贫士望洋立，惆恍发深喟。少监笠泽英，清芬袭兰砌。不经觅举难，不道觅举易。每恨里选衰，高才守低位。趋荣靡愿辱，不富焉有贵。一涂总不歧，只臂韝群鸷。园桃各春妍，崖松以霜悴。端笏玉扆前，极口陈国是。上之及公卿，下之言守帅。剥肤到饥氓，孰与护元气。凝阴积层霄，剽贼延内地。毋谓民不神，民情即天意。善瑟无弊弦，良工先利器。所愿招隽豪，弃取委公义。庶几皋伊出，扶倾扫沉翳。从来立仗马，唯作啖刍计。堂堂不讳朝，鸣凤峙鹓陛。"}