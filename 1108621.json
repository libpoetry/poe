{"id":"1108621","title":"次韵黄户曹问讯二首","dynasty":"宋","author":"刘克庄","text":"理窟骚坛两罢休，倒持麈柄让名流。向来袒裼欲暴虎，老去短衣聊饮牛。敛退始知颜巷乐，迂疏空抱杞天忧。名山何处无灵药，长笑痴人入海求。残年宜去亦宜休，出处输渠第一流。华表归三千岁鹤，具区有四十蹄牛。吟薰风殿曾微讽，祖夕阳亭尚隐忧。乾鹊噪檐无别喜，书筒诗卷远相求。"}