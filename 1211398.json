{"id":"1211398","title":"王孙曲","dynasty":"元","author":"萨都剌","text":"内家楚楚诸王孙，白马金鞍耀晴日。尊前细乐耳厌闻，世上閒愁生不识。宫袍裁成五色云，珍珠簇就双龙纹。衣裳光彩照暮春，红靴著地轻无尘。翠楼珠箔玉钩挂，肠断宫腰无一把。海棠花下昼闻莺，太液池边春洗马。千枝万枝桃杏红，花枝飘香薰酒中。归来月落酒未醒，有诏早入明光宫。"}