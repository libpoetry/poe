{"id":"865274","title":"龙兴避难","dynasty":"宋","author":"邓肃","text":"傍山怪石如蹲虎，绝顶去天无尺五。却披丛棘下山腰，丹碧照空飞栋宇。道人养道厌尘劳，避世只嫌山不高。那知行空老曼倩，窃食不遗王母桃。松桧参天门昼闭，碧玉撷蔬饭炊雪。百年冷坐无车音，一旦偕来真恶客。当知喧寂无殊观，出世何妨在世间。能致吾人师作古，龙兴今日始开山。"}