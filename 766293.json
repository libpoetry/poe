{"id":"766293","title":"月中桂 吴淞舟中","dynasty":"清","author":"周之琦","text":"思渺吴天，坐空明翠奁，稳泛秋色。柔波荡晚，渐白蘋风细，轻寒吹入。小红今在否。记夜舫、新歌按拍。迤逦垂虹路，清萧雅韵，鸥鹭定曾识。沈吟季鹰当日。恋莼鲈味好，归棹重觅。溪山画里，算绵屏深处，何人消得。扣舷招隐士，倩相送、长桥过客。黯黯南云去，宵来为君乡梦积。"}