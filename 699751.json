{"id":"699751","title":"池州阻风二首","dynasty":"明","author":"郭之奇","text":"长江连远海，万里易生风。扁舟三十日，旬时九相逢。击楫徒兴感，溯流安可从。吴云漠咫尺，凭凭且难通。极目燕天北，杳矣碧霄同。浮槎何日至，搔首问苍穹。天风九万里，直下大江东。海波十千丈，倒流蓬壶宫。长鲸翻白屋，挟此远生雄。鬐鬣蒸云雾，怪怒起蛟龙。巨鳌惊缩首，恍惚三山帆。而况扁舟者，绵力欲与冯。箜篌不堪听，痴杀渡河翁。"}