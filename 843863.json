{"id":"843863","title":"浣溪沙 欲晓二首","dynasty":"清末民国初","author":"何振岱","text":"欲晓灯光照细寒。梦回记忆已阑珊。远钟恰向月边残。瘦骨有棱疑石化，愁心何味比梅酸。醉天景色那堪看。天际微红是晓霞。残星几点挂檐牙。披衣敲火自煎茶。先感秋凉惟簟竹，最知曙色是窗纱。啼声未倦烟林鸦。载酒吴船负夙期。芳春何处剧相思。飞花帘箔燕来时。意趣自怜微醉好，风光转与澹愁宜。闲来有忆只依稀。"}