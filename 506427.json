{"id":"506427","title":"送胡学士扈从北征","dynasty":"明","author":"王洪","text":"黄钺挥天兵，风云拂龙旌。圣皇振神武，桓桓出边城。夫子一何幸，载笔随天营。高材植嘉运，逸气横苍冥。囊括天下豪，颖脱人中英。独抱经济略，而穷王伯情。篆刻工雕虫，耻为鲁诸生。学剑折猿公，谈兵陋荀卿。沈冥黄老书，卓荦阴符经。挥翰五岳震，出言万人惊。浩荡惬壮怀，从兹振长缨。剑划浮云高，弓开秋月明。银鞍跨白马，飘忽若流星。春风雪初消，万里沙场平。借箸回天日，草檄驰雷霆。尺组缚浑邪，一箭落搀抢。瀚海烽火息，大漠烟尘清。归来麟阁上，千载扬高名。"}