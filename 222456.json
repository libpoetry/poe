{"id":"222456","title":"追赋九华·我闻九华名","dynasty":"宋代","author":"陈文蔚","text":"我闻九华名，未登九华峰。睨视百里外，烟翳尝冥濛。快意一披抉，几欲挟长风。庶识真面目，高下俱迎逢。飞雪如有意，未积先消融。凌晨展清眺，万里开晴空。炯然明吾眸，洗出青芙蓉。未暇窥杳眇，固已领其宗。忆昔访庐阜，妙处尝支筇。景遇可题品，一一归诗筒。九华名此邦，挺挺诸山雄。若欲於五老，优劣定基中。窃比之孔门，等级回与雍。未敢谓覈论，折衷章泉翁。"}