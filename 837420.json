{"id":"837420","title":"赠医士郑干生歌","dynasty":"清末民国初","author":"郑国藩","text":"郭玉有言医者意，药赋汤歌尽馀事。和缓卢扁古神医，岂有方书传后世。内经素问足举隅，降而不能乃著书。仲景世号医家祖，丹溪景岳又一途。充栋汗牛争继起，千支百派乱纷如。别有叔和称脉格，传与时人作矜式。三指平将六脉分，只从关上问消息。寸在寸口尺在肘，阿谁名义细分剖。吾谓此事可无拘，诊切原居望闻后。虚实热寒苟辨清，问症发药亦何咎。我友榕江郑干生，万卷读破心眼明。寸衷自备四时气，肯与流俗争浮名。孟子论人重择术，矢函巫匠视何出。不能良相当良医，济世不同同悯恤。君不见纷纷市上多悬壶，疾苦何人等切肤。知君久抱痌瘝志，聊为韵语代一呼。"}