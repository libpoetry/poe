{"id":"807966","title":"多丽  初夏同雪持南水放庵游南岳小憩枫隐寺","dynasty":"清","author":"陈维崧","text":"弄微风，城南卖酒旗偏。且屏当、笛床棋局，停桡第五桥边。岭濛濛、如将著雨，波细细、尚未成烟。妙欲生香，空能酿翠，人家四月焙茶天。迤逦处、松脂石骨，碧暗寺门前。僧寮好、窗中篱笋，厨下山泉。试低回、亭台金粉，曾经烘染多年。画廊欹、半龛佛火，雕栏换、一抹寒田。谁向行人，频提往事，小楼莺语最轻圆。支颐久、危冈乱木，暝色渐苍然。徐归去、群峰殢我，晚髻尤妍。"}