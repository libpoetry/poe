{"id":"410740","title":"故宫御花园牡丹","dynasty":"近现代","author":"王汝赓","text":"一株牡丹花，十户农家赋。兹园数百株，独擅韶华富。名花比杨妃，一美亦已足。况乃数百株，千载真奇遇。松柏参天立，奇士比贞固。美人与奇士，合并收禁阈。昔年隆盛时，曾浥九霄露。君王带笑看，妃子回眸顾。千枝浓艳香，一曲清平度。今乃归民国，无复迎銮辂。御园为公园，游赏迨黎庶。芒鞋与竹杖，幸得御墀步。御榻尚斜横，金铃犹密护。但有骚客吟，无复宫人妒。富贵如此花，春梦何时悟。"}