{"id":"1116021","title":"寿倅生辰","dynasty":"宋","author":"杨简","text":"州家和气蔼新春，得所亲贤蔚豹文。天遣星辰为二屏，我将风月作三分。碧梧翠竹来华胄，岳凤溟鲲驾庆云。敬为同寅香一瓣，愿言臭味等炉薰。方饮屠苏庆岁元，五开历草又生贤。沈檀斗品来樽底，梅竹交光闯水边。好把绯鱼追旧事，肯同螃蟹话当年。圣贤德业归方寸，稳取崇名上泼天。"}