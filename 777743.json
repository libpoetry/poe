{"id":"777743","title":"夜合花·己巳二十五岁初度，寄清畹诗姊","dynasty":"清","author":"陈家庆","text":"蝶粉沾衣，燕泥落几，闲来细步兰房。花雨缤纷，薰风吹送微香。惊逝水，惜流光。叹客中、易误年芳。暗寻思处，珠楼话月，玉砌追凉。十年一梦他乡。祗麻姑东海，几见沧桑。登临万感，江流曲似回肠。歌宛转，调凄凉。看九天、飞坠琼章。故人天末，凭谁寄语，云水相望。"}