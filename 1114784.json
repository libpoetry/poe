{"id":"1114784","title":"登定王台","dynasty":"宋","author":"李曾伯","text":"汉恩列土育如春，留得芳名远到今。几换人民此城郭，四围阛阓有山林。见长安日存吾敬，望大行云契彼心。忠孝永贻千载后，绝胜易水筑黄金。羽旄钟鼓旧曾游，沟叶宫花迹尚留。耆老遗开秦雍土，登临伟观楚湘州。月明故国存千祀，木落空山又一秋。极目长天诗不尽，西风吹雁使人愁。"}