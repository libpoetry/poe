{"id":"699075","title":"纪事","dynasty":"明","author":"徐熥","text":"汉家台殿敞蓬莱，玉柱盘龙接上台。廿载皇仁深雨露，一时天意变风雷。宫墙夜静啼乌急，苑树春归乳燕来。翘首五云天万里，小臣双泪泣秦灰。纷纷兵甲满中原，市井萧条有几村。总为琼林伤地脉，非贪宝气凿云根。中涓数献便宜策，丁壮难招恸哭魂。辛苦西台姚柱史，画图空自叩天阍。王师一夜报苍黄，大将星沉昼不光。塞外忠魂酬玉剑，沙中枯骨带金疮。黄昏燐火新亡卒，白日烽烟古战场。莫向居庸城上望，霜天笳管总悲凉。欃枪夜望射天弧，边计年来困挽输。万里君门谁伏阙，四郊皇店尽徵租。虎贲宿将多凋谢，乌合新兵屡噪呼。时事艰危堪涕泪，太平能到白头无。"}