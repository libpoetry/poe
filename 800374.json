{"id":"800374","title":"熊经略","dynasty":"清","author":"邵长蘅","text":"经略用，辽沈完。经略罢，辽沈残。再起田间赐剑印，经持日战玄黄分。六万荡平竟何有，抚臣主战经主守。一夜广宁风鹤惊，抚臣先走经亦走。抚臣庸愚何足齿，奈何经略也惜死？若使慷慨提孤军，支拄残疆报天子。纵然马革裹尸还，九尺昂藏一男子。奈何经略也惜死，不死西曹死西市。九边传首魂有知，目炯电光血裂眦。"}