{"id":"1209158","title":"舟中荷花（汪即之种荷小瓦盆中花盛开载于舟面回是夕叔载同宿舟中赋诗就次韵）","dynasty":"元","author":"张仲深","text":"临平五月花连岸，曾买扁舟月中看。綵鸾踏空乘夕回，闻有三江名一县。当年眉山草木枯，此日源口泉林变。君家早祖笔生花，至使文华后人见。祗因要结青山缘，致令不上黄金殿。大器还期在晚成，会稽终遂平生愿。我家兄弟亦读书，夜夜灯窗事铅椠。兄年四十弟三十，着鞭非敢奔而殿。功名已信命使然，造物由来不私眷。要知得丧理一致，共钻吾道其无倦。"}