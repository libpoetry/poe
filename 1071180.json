{"id":"1071180","title":"建炎丞相成国吕忠穆公退老堂","dynasty":"宋","author":"郑望之","text":"熙陵尝赋钓鱼篇，意属磻溪旧所传。治世代天今六相，中兴扶日跨群贤。已栽桃李满天下，更卜林泉占海边。不似东山携妓女，一觞一咏度长年。一从奉得去年书，报道江山已定居。应料于今台岳畔，还同自昔辋川图。君臣终始如公少，将相声名自古无。何日雍容陪杖屦，松风山径竹篮舆。"}