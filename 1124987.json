{"id":"1124987","title":"旅舍七首","dynasty":"宋","author":"敖陶孙","text":"学道欠定力，一寒便生嗔。古来雪埋腰，定知英雄人。去为百钱游，得酒不濡唇。惨澹行歌归，仰面东南云。纷纷过车马，寂若耳不闻。退坐茆檐底，徒有豪气存。雪后天正碧，须臾白龙鳞。暮寒急归鸟，新月生微颦。帝居时节正，物肃天地仁。黄旗在何方，指画分星辰。拊拦发浩叹，肝胆空轮囷。儿女顾我笑，微霜湿衣巾。今晨日色佳，负暄就前檐。晴鸢盘空阔，始觉天宇严。怡然一欠伸，双峦引遐瞻。亭亭倒枯荷，似是浮图尖。出家本不难，贝叶明牙签。但恐远公社，无酒与陶潜。齧雪苏州年，嘿数天再闰。当时贾长头，霜桐送孤韵。今年贫更恶，交友云散尽。收自缃楮林，博阅先后进。纵横略千家，诣处合一印。文章何当工，一死差可忍。人言我身长，尺度难为裁。居然一瓠壶，略可当酒杯。口交市井谈，面涴俗子埃。谓予倘不化，未觉逆旅猜。但恐醉语误，积毁能焚骸。殷勤王先生，脱袜何贤哉。少时重意气，裹剑师白猿。神伤化碧血，泪尽如生元。晚修漆园方，孔蹠付一尊。小山受岁晚，片云时归屯。客来两团蒲，坐看茶烟翻。渊明真可人，觞至辄忘言。我家碧鹳弟，尽用当执殳。摧颜伴老翁，意欲化白凫。娟娟熨帛手，见之感无襦。坐念粟布谣，于乎予何诛。取求不汝瑕，霸心生断袪。请观泽中雁，一一稻粱图。"}