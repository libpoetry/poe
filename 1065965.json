{"id":"1065965","title":"先公守汝阴尝以诗送都曹路君挂冠东归载乖崖公留其录曹语今传播世间三十年矣过寓居颍昌一日有都曹公之季子文老者来自京师出其家所藏二帖纸墨如新因道存没之旧感慨于怀乃追继先公诗韵以遗文老时方就试春官待报也","dynasty":"宋","author":"苏过","text":"谁闻鬷蔑言，执手为改容。此道久寂寥，世态日方浓。昔翁守颍尾，轩裳心已慵。感怀督邮老，独蹑二疏踪。脱屣太仓粟，归谋田舍舂。浮云悟此理，可必禄万钟。已矣衡门下，哀哉马鬣封。箕裘付诸子，介胄轻边烽。坐看一战霸，此言天心从。翁诗墨犹新，我涕交颐胸。重寻笔砚盟，愧乏好语供。子非终穷者，时节会自逢。"}