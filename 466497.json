{"id":"466497","title":"城居杂咏","dynasty":"当代","author":"刘斯奋","text":"日暖晾衫天，小巷丽如绣。云暗雨忽来，窗窗出素手。树色日以稀，车尘日以重。泼墨作幽山，因之寻绿梦。高楼若崇峦，苔深崩一角。夏雨浸天棚，飞街旋成瀑。道旁白兰花，夜来香欲喷。零落不终朝，都上女工鬓。暮扇不生凉，移榻欲逃暑。梦觉骑楼风，脉脉不成雨。惆怅繁城夜，无处不闻鸡。一声传东郭，扰梦及关西。云雨欲抟郊，雨歇云亦缩。疏篱夕照迟，群鸡啄湿木。"}