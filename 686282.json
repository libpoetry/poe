{"id":"686282","title":"秋日写怀次韵","dynasty":"明","author":"史谨","text":"黄鹤矶头放棹归，野人送酒蟹初肥。坐临白鸟宜高酌，梦断青云已倦飞。橘柚山林秋色老，江湖耆旧晓星稀。此时最忆平松雨，何处长吟送夕晖。一春为客向秋归，紫蟹黄柑处处肥。野水难容鸥独占，长空不碍鹤高飞。树头岚气晴犹滴，郭外人烟远更稀。回首澄江净如练，至今犹忆谢玄晖。"}