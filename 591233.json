{"id":"591233","title":"端州凯宴行","dynasty":"明","author":"欧大任","text":"自从大罗山贼来，虔刘妇女驱婴孩。千家万家室如扫，仓囷杼轴皆尘埃。幕府专征有成算，汉军达军势如电。飞符三楚调狼兵，五将前驱我军殿。笳鼓长麾入瘴茅，空巢不费诸军箭。羽书驰报请刍粮，士饱马肥思一战。西风铙吹凯歌归，数十俘囚泮宫献。谁知首级半农商，血裹淋漓那忍见。椎牛酾酒飨归士，犷悍狼兵更愁怨。金花锦帐排军门，诸司尽向端州宴。吁嗟此事真儿戏，曹幕诸山贼犹炽。岭南无岁无征戎，愿君勿似大罗功。"}