{"id":"770095","title":"安公子•无题","dynasty":"清","author":"董以宁","text":"茉莉香偏促。蝉纱帘内窥初浴。乱绾青螺，才系着、冰纱裙幅。小骂流萤，暗处偏携烛。还频见、秋水时时渌。怕轻摇团扇，人到粉阑干曲。一带朱衣竹。萧萧影里惊如玉。浓笑前来，手指道、银河似沐。恰好幽期，欲趁花神福。响金镮、吠动猧儿熟。恐小鬟知道，两点檀娥轻蹙。"}