{"id":"643268","title":"题具庆堂","dynasty":"明","author":"胡奎","text":"陈绮席，进华觞，听我长歌具庆之高堂。太学儒生忠孝士，矫首南云几千里。堂上双亲八十馀，堂下玉立三兄弟。东家积得金满籯，何如教子传一经。西家作官金络马，何如种萱北堂下。陈绮席，进华觞，听我长歌具庆之高堂。儿在远道，亲归故乡。儿业日以广，亲年日以长。它年紫诰鸾回纸，圣德如天无远迩。请看进士欧阳詹，不在亲傍亲亦喜。"}