{"id":"811132","title":"鹧鸪天  读史偶得率成二阕","dynasty":"清","author":"王鹏运","text":"卅载龙门世共倾，腐儒何意占狂名。武安私第方称寿，临贺严装促办行。惊割席，忆横经，天涯明日是春城。上尊未拜官家赐，头白江湖号更生。群彦英英祖国门，向来宏长属平津。临歧独下苍生泪，八百孤寒愧此君。倾别酒，促归轮，壮怀枉自托风云。剧怜彩鹢乘涛处，亲见蓬莱海上尘。属国归来重列卿，杨家金穴旧知名。似传重订冰山录，那得长谣颖水清。仙仗入，箧书倾，空令请剑壮朱生。好奇事尽归方朔，殿角微闻叩首声。"}