{"id":"1052374","title":"倒押前韵","dynasty":"宋","author":"彭汝砺","text":"幽斋置图史，相与乐清辰。世路宽鞿靮，心茅得斧斤。圭蓬思魏阙，寤寐想枫宸。困阨孟东野，羁穷朱买臣。惠时空有策，知己尚无人。迹退心犹锐，时穷道益伸。凤潜倾帝阁，龙蛰望天津。业负青云器，宁期白屋民。第增材德富，休笑室家贫。荜户此时隐，金门异日臻。世途虽晏晏，边寇尚辚辚。邂逅得归汉，箴规当借秦。安危归指画，可否属经纶。力振朝纲弊，期增治具新。致君儒者事，康世士之仁。蓄极符亨矣，无羞困辱身。"}