{"id":"724768","title":"宋南郊登歌三首 其三 飨神歌","dynasty":"南北朝","author":"颜延之","text":"营泰畤，定天衷。思心睿，谋筮从。建表蕝，设郊宫。田烛置，爟火通。历元旬，律首吉。饰紫坛，坎列室。中星兆，六宗秩。乾宇晏，地区谧。大孝昭，祭礼供。牲日展，盛自躬。具陈器，备礼容。形舞缀，被歌钟。望帝阍，耸神跸。灵之来，辰光溢。洁粢酌，娱太一。明辉夜，华皙日。裸既始，献又终。烟芗鬯，报清穹。飨宋德，祚王功。休命永，福履充。"}