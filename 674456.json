{"id":"674456","title":"碧溪为万同府作","dynasty":"明","author":"范嵩","text":"轻煖雨初霁，烦嚣了不关。物华弥宇宙，景色遍尘寰。疏柳和烟暝，乔松缀露抟。波澄浮鸭绿，云破见螺鬟。梅白霜华重，堤平树影寒。樵声深谷外，渔唱夕阳间。地迥莓苔古，时芳草木蕃。临风听鸟语，依石坐江千。夜气侵书榻，溪光照酒颜。江涵青似染，川净水如纨。孤鹜随霞落，征鸿载月还。凭栏时眺望，清兴满诗坛。"}