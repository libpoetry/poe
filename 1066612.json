{"id":"1066612","title":"明月峡","dynasty":"宋","author":"葛胜仲","text":"李庇山记皮陆诗，纪述茶事真历历。枕流亭北池七里，万仞插天双石壁。悬崖倒挂天银河，武敏尚存西楚迹。昔贤招寻多好事，例以姓字刊岩石。青琼绿髓茶始生，报春鸟鸣山昼寂。茶民研膏柏黑粘，香焙凿山深二尺。急程苞贡御帘开，宫娥进水倾寒碧。只今玉食岁不供，旧事独有山英识。羁人水厄不厌数，耿耿不寐几通昔。他日重来觅旧题，应叹流年如矢激。"}