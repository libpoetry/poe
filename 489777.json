{"id":"489777","title":"陪陈彦博编脩游永寿寺","dynasty":"明","author":"袁华","text":"积阴不成雨，朝光散林丘。郊原春意动，荠麦青油油。东冈直如矢，隐见坼上州。孤塔倚天外，高城枕江流。江流去不返，逝者如斯不。所忻风日佳，散步行夷犹。岂惮冻泥滑，言往梓峰游。梓封竹树深，好鸟鸣相酬。梅蕊吹残香，飘雪沾衣裘。嘅想吕王孙，掉臂辞封侯。建兹阿兰若，施以良田畴。忆昨结搆初，甲子方一周。香镫夜达旦，奉祀绵千秋。志异蚩蚩氓，泯灭同浮沤。寿师禅门秀，参学踵前脩。神骏怜支遁，词华拟汤休。倒屐出迎客，茗供相延留。寒菘肥胜肉，采掇荐新篘。物岂有定味，适口为珍羞。语深俗虑释，水木生清幽。元龙湖海士，朅来客沧洲。留题纪雅集，佳句锵琳球。蹇予发种种，孤昧寡良俦。愿为蝇付骥，来往结绸缪。"}