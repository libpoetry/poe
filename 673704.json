{"id":"673704","title":"题画用杨京兆亘韵","dynasty":"明","author":"许天锡","text":"沧江涵清渚沙白，青天去山不盈尺。谁倾河汉洗霄氛，千顷波流浸坤脉。松下山人绿发翁，眼前霜根化为石。壶天旷荡足栖迟，枕穴须臾岂荣适。不知楚汉已随尘，自分烟霞久成癖。一朝沆瀣充枯肠，万古乾坤信双屐。草木知春自觉秋，日出为朝入还夕。应怜世上夸毗子，按辔迟回碍行役。不辞白首怀千金，欲买青山爱双璧。我忆洞江烟水村，高山为屏草铺席。岂无竹屋三两间，亦有烟波舟一只。会须养疴归去来，怅望秋空暮云碧。"}