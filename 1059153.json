{"id":"1059153","title":"自警","dynasty":"宋","author":"邹浩","text":"看书勿苦多，多看目力眊。作文勿苦多，多作心力耗。初虽莫觉悟，久乃成悔懊。维心神所居，惟目神所造。开阖出入间，神伤气亦暴。所以古真人，丁宁有深告。平时当勤行，况复处炎燠。况复病初愈，力始胜巾帽。老母在乡邦，倚门望佳报。尤宜决择精，全神以自好。收目以内视，冥心以存奥。气舒形康强，外务一除扫。生理保安完，天恩垂覆帱。归看老莱衣，欢欣长舞蹈。"}