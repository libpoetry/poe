{"id":"878325","title":"杂兴 其二","dynasty":"宋","author":"刘克庄","text":"自从失关隘，国荡无藩篱。血喋渭耕处，草荒汉坛基。获复以泸叛，坏势如败棋。设非城古渝，遂举蜀弃之。吁嗟今之人，不念筑者谁。但见绳陈汤，未闻言李齐。曾忆建隆殿，老柏生新枝。方喜立赤帜，俄已变黑旗。昔欲包秦巩，今乃防嘉眉。澈也客金吾，于何驻旌麾。孟坚出塞铭，仲宣从军诗。吾耄不可待，何以慰离思。"}