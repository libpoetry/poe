{"id":"799642","title":"戴嵩牛图","dynasty":"清","author":"王士禛","text":"一川莎草烟蒙蒙，晓来雨过开牛宫。三尺短棰两觳觫，午阴掉尾嬉凉风。一头摩角一头龁，寝讹有态何其工！江干笛材老烟竹，横吹仿佛穿林丛。绢素惨淡神理在，是耶非耶传戴嵩。田家风物宛在眼，但有耕作无兵戎。我行峨下逾万里，青衣江上平羌东。翠藤红树乱烟雨，风景略与图中同。一丛羽书急滇海，瓯越秦楚交传烽。益都迢遥隔天末，旧游有梦寻巴賨。旄牛徼外阻王会，万蹄骄马高缠鬃。千村万落长荆棘，何时金甲销春农？童牛不牿可三叹，卷图风雨来长松。"}