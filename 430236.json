{"id":"430236","title":"庆清朝漫    和玉田，题饮虹簃填词图","dynasty":"近现代","author":"黄浚","text":"午槛凭秋，丁帘歇雨，翠尊赌酒初乾。荒洲馆榭，招呼半日清欢。远黛依稀向晚，纹波皱尽一襟寒。曾逢处，俊狂如许，笛老蘋残。未了露华绮业，但细斟北斗，短铗休弹。哀时托兴，词客江上新还。一醉自然成世，醉归晼晚值钟山。谁相答，磬音萝外，笙韵松间。"}