{"id":"1104894","title":"和子瞻西掖种竹二首","dynasty":"宋","author":"孔平仲","text":"西垣种竹满庭隅，正值天街小雨初。渐近凉风侵梦觉，已留清露滴吟馀。卜邻近喜苍苔满，托迹方惊上苑疏。昨夜青藜光照席，绿阴相对小除书。此君安可一朝无，请看西园种竹初。嶰谷正当吹凤后，葛陂犹是化龙馀。风摇梦枕秋声碎，月满吟窗夜影疏。他日如封管城子，莫嫌老秃不中书。"}