{"id":"300276","title":"放歌示客·幼走湖海住京洛","dynasty":"现代","author":"乔大壮","text":"幼走湖海住京洛，怀袌诘屈不能伸。黄金脱手买沈醉，结交往往非常人。裔生兴我过从密，每从拊掌生萧瑟。珍簟凄清尚竟床，玉关迢遰行投笔。要我市楼飞酒觥，坐中有客万里行。为弄箫声起呜呃，坐令咨嗟动瑶席。君岂陈隋失路哀，看来襟泪行行碧。自古贤豪不得志，借问人间此何世。一曲歌良感鬼神，百年身好终曹吏。戴兄矫矫东方流，滑稽唤作承平游。十五盈盈好颜色，城南小妓名花楼。萛问残生饱忧患，萛以羁迟感屯贱。夜冷人伤白袷单，春深人笑朱颜变。今日之日迥非昨，见在尊前胡不乐。因之长谢当世贤，明日还山对花落。"}