{"id":"689265","title":"送崔氏四首","dynasty":"明","author":"何景明","text":"行车在门端，送宾集城隅。辕骥难久停，振策中路衢。盘盘大行谷，往念高堂居。还顾望西山，层阜蔽皇都。回飙赴迅响，飘云奔长徂。昔予背乡域，眷言返田庐。驱车赴燕蓟，兹岁淹七踰。何因附羽翼，翘首南翔凫。畴昔衣冠士，同游若云烂。欢宴未及终，存亡在转盼。亡者长沉埋，存者各飘散。俯仰天地间，念之一惋叹。出门送我友，言返故乡县。登高望古疆，河卫浩以漫。山川白日冥，匹鸟鸣相乱。怆恻怀征途，令我肠中断。结发与君友，附骥思一鸣。君子扬休景，遘世垂荣名。伊予守屯蹇，学宦寡所成。握瑜俟知己，知己谁为明。良时展嬿婉，之子复远行。冲飙起阊阖，浮云翳太清。层城罗宫殿，跃马振緌缨。长啸歌五噫，投策出汉京。慨念古人士，去之一何轻。终焉从子逝，富贵非我营。飘飘山上葛，累累田中瓠。苟非同根蒂，缠绵安得固。人情易反复，结交有新故。嗟哉夙昔好，乖弃在中路。明珠倘无因，按剑不我顾。深言匪由衷，白首为所误。亮君勖恒德，永副平生慕。"}