{"id":"577669","title":"何原琏先生哀挽","dynasty":"明","author":"陈琏","text":"圣主崇文治，先生际盛时。长年开马帐，白首拥皋比。不忝文儒列，宜为学者师。持存恒凛凛，讲授每孜孜。诗礼家声振，弦歌教雨施。人皆争敬仰，我幸获追随。愚钝资相励，渊源未易窥。有心承训迪，岂意遽暌离。立雪孤前愿，停云系寸思。方怀安信到，惊睹赴音来。莫致生刍奠，空怀薤露悲。临风揾清泪，政自哭吾私。"}