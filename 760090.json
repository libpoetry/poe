{"id":"760090","title":"题王寿山先生人心尽如此图","dynasty":"清","author":"丘逢甲","text":"人心不和平，天下乱未已。谁言治天下，不自人心始。图中之人盖知此，偶出鸣琴作宰官。作诗作画皆琴理，诗臻清品画逸品。琴韵泠泠满山水，山虚水深吏归矣。我居君山西，君居君山东；相去百里近，相隔百年中。百年未满万事变，人心非复君时同。此时张弦论天下，自非更改难为功。奈何古乐付俗手，一任繁急乖商宫。题君此图心忡忡，安得瑶琴一曲鸣熏风？"}