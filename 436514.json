{"id":"436514","title":"送弟恒作州","dynasty":"金末元初","author":"胥鼎","text":"男子四方志，人生五马荣。君恩何以报，民政不宜轻。御物当存恕，存心要尽诚。勿矜新号令，姑守旧章程。敛暴单贫困，囚淹狡伪萌。慈柔难禁暴，苛急必伤生。东郡吾将老，西陲敌未平。一生能几别，四事果难并。方此对床乐，怆然分袂惊。荒诗何足记，聊写弟兄情。"}