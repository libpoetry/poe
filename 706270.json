{"id":"706270","title":"管大兄弓伯挽歌二首 其一","dynasty":"明末清初","author":"王夫之","text":"薤上露，光油油，日出曈曈，其光易收，乐日之匿得久留。将何奉，奉咿嚘。室有妇，膝有儿。儿为父，妇为师。夔夔终日夕，鸡鸣晨起以奉之。妇步亦步，妇趋亦趋，伛伛偻偻，为儿觅肥腴。如何令死心怦摧，姝姝媚媚，眉不得开，将此悲君胡当哉。日已匿，阴已霾，轶云霓，足徘徊，露晞朝阳乐无涯。"}