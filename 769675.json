{"id":"769675","title":"沁园春·与姻翁解远公","dynasty":"清","author":"陆震","text":"白眼看来，惟利与名，举世纷纷。问谁能息意，都忘俗累，畴甘遁迹，不系尘氛。物外陶情，閒中遣虑，眼底惟馀我与君。时狂笑，笑人间富贵，邈若浮云。闭门花乌忻忻。每姻好、过从不厌勤。任君耽茗饮，长煎活火，臣拚鲸吸，自醉馀醺。尚苦喧嚣，恋他城市，思买烟村傍水滨。移家去，令子孙相约，共事耕耘。"}