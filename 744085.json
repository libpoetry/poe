{"id":"744085","title":"卖马行","dynasty":"清","author":"彭兆荪","text":"广陵门外人如织，牵马市头问马值。金珂玉勒不被体，风鬃雾鬣无颜色。忆从渥洼联辔来，黄骢紫燕非凡材。惯踏层冰陵雁碛，几驱朔雪眺龙堆。羁人一唱东归引，欲别骅骝良不忍。款段还思下泽游，乡程先仗霜蹄紧。并州已过历齐州，茸帽蕉衫稳上头。有约衡门饱场藿，不教尘土走长楸。寒云惨淡淮南道，却顾囊钱空似扫。已无白饭养诸奴，那办青刍充马草。关河相对愁心颜，山程水驿多间关。安望越装分陆贾，直须骆马鬻香山。脱付青丝驵人手，论价还看步工否。故将丑语诋权奇，认使吞声伍衰朽。得钱便可作归资，多寡安能重致词。从来失路身多贱，此后鞭笞吾岂知。马声呜咽人声远，彳亍河干日将晚。莫忆春芜射雉场，莫提浅水呼鹰坂。只合归营二顷田，饭牛扣角过年年。绿杨阴里谁家子，叱拨呼风试锦鞯。"}