{"id":"569242","title":"题马鲜梅鲜于枢长歌真迹后为詹侍御明甫赋","dynasty":"明","author":"王世贞","text":"詹家琪树五百年，色压万卉当春先。根如铁龙蕊如玉，能使石壁增清妍。马儿丹青得父笔，为梅传神神颇全。当时主人大好事，遍乞虞揭诸名篇。伯机一书独遒发，与图三绝嗣郑虔。老梅枯死圃亦废，此卷一分沈虞渊。仍孙侍御出按部，夜有光怪腾奎躔。不知何人致此卷，捧视绝倒几成颠。延津剑合犹化去，合浦珠返宁天然。归陈祖庙集子姓，天球大训不敢前。金华山头紫郁浡，鳌溪水脚青潺湲。故家何必问乔木，五尺绢素高摩天。他时努力效鼎实，与子别结千秋缘。"}