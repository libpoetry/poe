{"id":"828941","title":"烛影摇红 为蔚如题楼台梦影图","dynasty":"清末近现代初","author":"郭则沄","text":"啼雁烟江，几行残柳斜阳坠。絮花狼藉掩雕阑，千感筝心敛未。引危弦、回潮又起。楼台如梦，冷约閒鸥，商量身世。还忍伶俜，梦回虚盼归舟字。散场欢笑水东西，多少牵愁地。断稿沧州漫理。睇红桑、迷茫海气。斗槎回后，待讯钟山，年时荒翠。"}