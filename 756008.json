{"id":"756008","title":"英山道中","dynasty":"清","author":"曾懿","text":"晓发仙人山，山高风似虎。月落东方明，雾气蒸成雨。风卷暝色开，曈曈日初吐。林麓喷彩霞，朝阳散平楚。偶闻鸡犬声，人家隐桑坞。登高望八荒，苍天如覆釜。杜鹃红满冈，开落无人主。贪看山林景，不觉征途苦。茫茫尘世中，何如鸳鹭侣。朝聚沧浪烟，夕宿蓼花渚。得失不关心，翱翔时振羽。"}