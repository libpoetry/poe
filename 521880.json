{"id":"521880","title":"谈以嘉寄友山墨竹求贞庵诗","dynasty":"明","author":"顾清","text":"众水必返壑，万木终归根。乾龙抱四德，维贞乃生元。谈子魁杰士，诗书富钻刓。汗漫四十载，及此见本原。浪迹混成市，深居乃丘园。逝将游化初，岂止超笼樊。神交友山翁，遗墨宝玙璠。缄题远寄我，知君未忘言。长安日出馀，车马阗朱门。清言颂夔契，高步趋炎轩。纷纷未渠已，兀兀空自烦。引领望五茸，高云碧巑岏。衢陌转纡曲，轩窗开晏温。登楼唤云槎，隔巷招南村。逍遥共水石，啸傲同琴樽。以兹遂百岁，谁知轩冕尊。"}