{"id":"1049444","title":"求刘忱明复龙图为画山水","dynasty":"宋","author":"冯山","text":"晋唐诸公重小笔，高价直与才名俱。然多华丹少泉石，清格往往人间无。至今百存无一二，存者真伪难分区。营丘李成称绝迹，峰岩秀拔非常模。穆之洒落亦其亚，玉堂屏上潇湘图。董屈许范凡数辈，隐隐俗气藏肌肤。乃知山水系绝品，笔墨造化非功夫。要之文章之绪馀，世上真巧归吾儒。益昌台府少文字，见性文室谈毗卢。龙门雪景生坐隅，山潜水奥争奔趋。倚空直干斗孤耸，缘险古道盘萦纡。拥衲禅僧对寂寞，携琴朝士来崎岖。主人肆笔聊自娱，新言默与天机符。公家清白传数世，经济满腹冰霜壶。一言不用辄掉臂，五年蜀使甘驰驱。时将素毫写胸臆，宁复意外分精粗。复古虽清尚许格，与可亦壮非燕徒。岂如公思脱羁束，破碎嵩华倾江湖。穷冬从公熟窥看，爱重不觉声嗟吁。灵峰北菀助萧爽，雪不到地风号枯。平生好画已成癖，宁借不喜临与摹。出公门下欠公笔，有类客海遗明珠。愿公乘兴一挥洒，束绢数幅光芬敷。异时解组还故庐，皎洁将伴林泉躯。"}