{"id":"1063902","title":"宝月偶值报慈坐中走笔","dynasty":"宋","author":"释德洪","text":"十年尘土中，厥状浸成俗。坐令眠云衣，化作征人服。此行欲买舟，寻我旧山谷。识君御水傍，笑齿璨明玉。肃静鹙子仪，脩拔孝基目。殷勤抚道义，祖道欲倾覆。赖子今妙年，真风跬可续。闻之厚自愧，所趣在幽独。君言如不欺，是亦含生福。须臾读君诗，气韵丽可掬。心胸何玲珑，多能吾所伏。春流日夜急，归心难管束。良会故已述，妙谈何日复。吴山嘉有馀，为君置茅屋。头白早归来，暮云无使瞩。"}