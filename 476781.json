{"id":"476781","title":"古壮士歌","dynasty":"明","author":"顾璘","text":"山西壮士何才雄，虬须燕颔生英风。青春挟槊三边外，白昼探丸九市中。一身列侍麒麟殿，跨出龙驹万人羡。狐腋朝裁赵客裘，鹈膏夜淬吴王剑。生年十五事横行，肯学操觚记姓名。当衢贾勇万乘避，临危重义一身轻。田文鸡狗真馀子，有足不曳春申履。眼前国士稍倾心，慷慨桥阴为君死。"}