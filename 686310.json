{"id":"686310","title":"广陵怀古","dynasty":"明","author":"史鉴","text":"灭项诛秦始剖符，江东千里尽封吴。铸铜为镪山仍在，煮水成盐海未枯。几杖未能惭赐赉，干戈何事起谋图。到头兵败身随殒，赢得功名属亚夫。黩武穷兵未肯休，都将霸业葬扬州。迷楼珠翠云间出，内苑笙歌月下游。眉扫远山螺黛尽，风生流水妓航浮。江淮欲据仍无策，引镜堪羞叹斫头。龙舟行乐到芜城，极侈何愁四海兵。神器共传归李子，乐章先识去宫声。凤池有水鸥常下，萤苑无人草自生。寂寞西园明月夜，只今惟有草虫鸣。何逊能诗最有声，思梅还复到芜城。风台徙倚看花绕，月观徬徨对影横。粉蝶已无春晓梦，翠禽时听夜深鸣。客愁此日醲如酒，安得寒香为解醒。北风吹雾昼昏昏，独守孤城节义存。一剑身持惟有死，四郊兵合竟无援。烟生睥睨焚降诏，血溅旌旗洒泪痕。落日重游吊陈迹，买丝空欲绣平原。淮海名花世所尊，当年培植遍诸园。玉盘盂小春光浅，金带围偏晓露繁。卿相昔闻千古赏，子孙今见几家存。东风扫地城南路，蔓草寒烟欲断魂。淮海维扬镇楚郊，江山环抱势岧峣。月明十里珠帘捲，风度千门翠幕飘。羽客腰缠思驾鹤，玉人携手教吹箫。于今风景多萧索，原草离离野火烧。春风孤棹远经过，千古繁华逐逝波。楚地江山今尚在，隋堤杨柳已无多。璚花台古游仙往，芍药厅荒牧竖歌。二十四桥明月夜，吹箫人去奈愁何。"}