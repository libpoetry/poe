{"id":"574663","title":"赤壁图歌次西涯先生韵为华生云作","dynasty":"明","author":"邵宝","text":"长江无声动吹万，月上东山度河汉。东坡词赋思千秋，客吹洞箫如发难。兴亡有恨客心苦，不独曹吴堪扼腕。汉家心腹已摧伤，手足安能相救捍。猛风东来水倒流，南军北军忽相乱。天公助顺不助逆，若论成功犹未半。华容道远老瞒愁，周郎渡江江有岸。朝宗江汉本无心，蜀浪吴潮各分散。巴丘哀罢又瘴乡，为国意忘天下患。后人吊古对江山，坐遣胸中置冰炭。洞萧声尽客何言，似笑老生谈熟烂。百年水月坡翁心，泛泛不知身在窜。明朝酒醒赋初成，白雪调高歌欲断。西涯居士今东坡，逝矣岁星今几换。画图流转到东吴，诗句人将史书看。华生况是知音人，击节向余三赏叹。"}