{"id":"436568","title":"寄题蜀先主庙","dynasty":"金末元初","author":"王寂","text":"当年竹马戏儿曹，笑指篱桑五丈高。时也共诛千里草，天其未厌卯金刀。宗臣呕血重三顾，嗣子不才轻六韬。故国神游得无恨，破垣风雨夜萧骚。天下英雄惟使君，本初之辈不须论。初无尺土三分国，遽陨长星五丈原。简策功名成废纸，岁时箫鼓闹荒村。犹胜故国不归去，叫断西风杜宇魂。"}