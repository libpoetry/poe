{"id":"729801","title":"满庭芳  江永舟中偕易硕甫联句用周美成韵","dynasty":"清","author":"文廷式","text":"去国装轻，催年鼓叠，离人与月难圆。江寒浪浅，千里上孤烟。写出离骚古意，斲冰雪、石濑溅溅。乘风去、无归也好，同泛谢公船。残年。怀旧隐，梅花几树，竹屋三椽。祇大千云影，飞落襟前。欲倩湘灵海若，理瑶怨、同诉冰弦。琴音悄，凭谁徵调，唤醒老龙眠。"}