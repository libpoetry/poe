{"id":"795941","title":"忆旧游  见五湖鱼庄图题词","dynasty":"清","author":"陆惠","text":"指湖光一抹，峦翠双螺，飘渺堪寻。天末迷离影，剩浓云拥絮，隔断烟岑。卜居水竹何处，遐想碧波深。便画出巢痕，访来诗境，煞费仙心。沉吟。故乡路，叹树杪斜阳，误了归禽。蓦向图中见，有鸥眠远渚，鹭立寒浔。渔庄似此清剧，未许点尘侵。试卷上疏帘，西山爽气凉到襟。"}