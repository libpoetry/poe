{"id":"28815","title":"华清词·祥云皓鹤盘碧空","dynasty":"唐代","author":"顾云","text":"祥云皓鹤盘碧空，乔松稍稍韵微风。绛节影来，朱幡响丁东，相公清斋朝蕊宫。太上符箓龙蛇踪，散花天女侍香童。隔烟遥望见云水，弹璈吹凤清珑珑。丹砂黄金世可度，愿启一言告仙翁。道门弟子山中客，长向山中礼空碧。九色真龙上汉时，愿把霓幢引烟策。"}