{"id":"527638","title":"昔游篇","dynasty":"明","author":"何景明","text":"三星烂夜河汉流，觞行瑟作中堂幽。李君勿叹息，薛君且停讴。英英孟夫子，听我当筵歌昔游。昔游少年观上都，并辔骄嘶只紫骝。云中十二楼，罗绮照燕州。夹槐复道临仙苑，垂柳通阛对御沟。平明向帝宅，半醉过王侯。游梁词赋那称数，入洛声名未足俦。自言与我共联翩，塌翼宁知落九天。折花别青门，挥袂渡湘川。班竹古魂垂泪雨，苍梧遥梦结愁烟。南岭越江坳，东城移海郊。不记流年几抛掷，五见杨柳垂青梢。鸿雁散他县，鹪鹩栖故巢。君从岐路悲转蓬，我在长安嗟系匏。金门上书久不报，云阁题诗空自嘲。以兹守蹉跎，旧客罕经过。日与李薛辈，诗酒纵欢歌。春风宛转青丝鞚，夜月留连金叵罗。笔翻翠虹霓，手掣生蛟鼍。三千艳女罗紫宫，倾城一笑扬双蛾。星分雾散去长安，岂意天垂云雨欢。龙剑雄雌忽复合，朝天再睹汉衣冠。帝京宫观一如昔，盘龙曲凤青云间。九衢车马流如水，五侯甲第峙如山。星枢常不转，海岳自回环。昔日绣衣一何贵，今看窜逐宰河关。可怜旧宾友，逝者谁复还。二三壮士力搏虎，转盼埋骨黄泉湾。荣华闪烁若电露，俛仰今古凋朱颜。君不见汉季广，威名万里匈奴闻。弯弓贯白石，射虎生黄云。一朝谢病逢醉尉，灞亭不识故将军。君不见秦范雎，折胁摺齿随王稽。一言夺相印，七国趋关西。雄豪赵魏二公子，徒使虞卿从魏齐。贵贱倾覆如旋风，王侯岂异鸟与虫。鲁连独蹈沧海去，张良仍从黄石公。孟夫子，总角与君戏，共许非凡伦，万金騕袅腾天云。子今胡为在风尘，低头腼向男子身。笑子落魄亦如此，痛饮狂歌非隐沦。回首向崧岳，少室高嶙峋。寂寥紫芝曲，空负桃花春。会须约尔同归去，为招李薛两才人。"}