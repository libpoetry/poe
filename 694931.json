{"id":"694931","title":"春日杂兴和陈宣之韵","dynasty":"明","author":"岳正","text":"嗟嗟荆山玉，璞中美不扬。不殊瓦与砾，弃置官道傍。一朝秦相国，琢成龙凤章。沐浴献天子，千载仰馀光。姣姣闺中女，玉质世无并。却嫌脂粉恶，反为颜色病。况有兰蕙心，平生抱贞静。择对嫁已晚，卿家何日聘。北山有梓材，南山有乔木。乔木邛以直，梓材俯且曲。睹兹恒怵惕，睊睊动心目。庶几日勉旃，无遗彼羞辱。煮革能成胶，刳树乃成漆。以胶投漆中，不见有痕迹。古人不可作，古道不可述。忍为纤纤徒，熟路生荆棘。"}