{"id":"433703","title":"丁未七月十五夜与连仲甫小万柳堂宴集二首","dynasty":"近现代","author":"廉泉","text":"毬场浅草接花丛，一水当门认寓公。诗思撩人知茗好，夕阳穿树补花红。坐看岁月堂堂去，乘兴沧洲面面通。团扇及时藏亦得，不须憔悴怨秋风。淞波一曲隔尘凡，寂寂松关夜不缄。江上空亭饶水竹，坐中明镜看风帆。客来呼酒延新月，花里裁诗检玉函。徙倚不知更漏永，梦回露湿紫蕉衫。"}