{"id":"298292","title":"贫子吟·故人之子凄以其","dynasty":"清代","author":"庄培因","text":"故人之子凄以其，捉衿露肘衣离披。居无四壁蓬为户，瓶空累日火不炊。妻儿委顿饥欲死，嗷嗷僵仆谁能支。羞将此语告戚属，几番拟赋招魂诗。吁嗟一歌歌声凉，所知曾无升斗移。忆昔我友重意气，千金一诺如等夷。此道依稀还在人，何为今人不古期。米如珠兮薪如桂，吁嗟再歌歌益悲。优孟衣冠学不得，何时慰却地下叔敖知。"}