{"id":"666516","title":"置酒辞","dynasty":"明","author":"薛蕙","text":"美人洗拂白玉卮，老夫自歌置酒辞。桑榆之光能几时，含情不饮复待谁。我生材质无所宜，不拟纵任恒矜持。譬如散木不自知，欲就绳墨何其痴。盛年一去悔可追，却对蛾眉惭鬓丝。君不见谢公自是天下宝，偃仰东山颇枯槁。平生掩鼻向富贵，一见婵娟翻绝倒。人间混浊殊可憎，聊凭尤物娱怀抱。屈原湛身亦何补，贾生恸哭空自苦。漫将一缕系千钧，秪馀碧血埋黄土。九州浩浩扬洪波，念之岂免泣滂沱。怀宝迷邦遭诋诃，手援天下可奈何。未如閒处且婆娑，快饮美酒听清歌。及今为乐勿蹉跎，明年白发应更多。"}