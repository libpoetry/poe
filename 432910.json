{"id":"432910","title":"居榕城三日写其风物得八首","dynasty":"近现代","author":"施蛰存","text":"浇愁试沽鸡牢酒，朋住楼头细细斟。解事庖丁知客意，登盘先为荐红蟳。美和斋在鼓楼前，粿饵甘香卤面鲜。何必新春二月二，撑腰且缓点心先。莫把杭州比福州，蒙尘西子也应羞。湖山虽好难留我，愁绝斜阳故国秋。是处园林橘柚坚，湖山晴暖欲浮烟。一瓯花乳容闲坐，仿佛昆明海子边。仓前山下路夭斜，茉莉新开满院花。最是晚来香气盛，泛船浦口两三家。百合池塘旧有名，兰汤三尺即蓬瀛。老夫浴罢浑如梦，真觉肤坚肠胃轻。"}