{"id":"537029","title":"海上行","dynasty":"明","author":"王世贞","text":"南风海立吹鲸涎，铎槊注日日吐烟。鋈金组练千楼船，愕咍嚄唶谁敢前。御史六傅如从天，片檄万刃俄争先，夷帆草偃无衡坚。将军献俘血洗铤，鸣机归杼耒就田。父老犹忆当年功，横磨十万皆军锋。谁其察者称司空，三载坐酿吴天红。此曹枉杀通侯封，御史御史真若翁。曷不早报明光宫，黄金汝鱼五汝骢。"}