{"id":"141514","title":"师道·师道久不振","dynasty":"宋代","author":"潘兴嗣","text":"师道久不振，小儒咸自私。破崖求圭角，务出己新奇。恻恻去圣远，六经秦火隳。不有传授学，涉猎安所为。汉儒守一经，学者如云随。承习虽未尽，模法有根基。荐绅立朝廷，开口应万机。附对皆据经，金石确不移。熟烂见本末，较然非可欺。吾愿下学官，各立一经师。务尽道德业，不取章句辞。庶几昔人风，炳然复在兹。"}