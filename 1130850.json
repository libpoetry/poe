{"id":"1130850","title":"次韵","dynasty":"宋","author":"韩淲","text":"常笑空山草木繁，萧萧柏偃与松蟠。有来领略东风里，便觉鸥盟转不寒。自是伊人得宝书，兴酣聊顾我閒躯。世间臭味初何似，玉雪胸怀咳唾珠。东望水心生海云，谁云孔氏是知津。其为名世元多少，到处非干欠士民。小轩何物伴吾幽，老眼粗官畏得秋。片段白云吹作雨，又看新叶上牵牛。"}