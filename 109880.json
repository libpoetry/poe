{"id":"109880","title":"念奴娇·榕林叶暗","dynasty":"宋代","author":"李光","text":"榕林叶暗，见一枝独放，霜华争白。写我精神惟赖有，潇洒西湖词客。玉骨清羸，冰容冷落，似恨关山隔。蛮烟侵妒，未应减动肌雪。幽梦时绕芳枝，夜寒谁见我，身为蝴蝶。抱蕊窥丛惊睡觉，窗影横斜和月。谢馆池边，松风亭下，忍使香消歇。多情饶恨，算应天解磨折。"}