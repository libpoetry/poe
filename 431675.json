{"id":"431675","title":"闻日寇攻陷皖城，愤而赋此","dynasty":"近现代","author":"刘凤梧","text":"东南文物弦歌地，忍见貔貅虎豹来。烽燧光腾霄汉赤，鼓鼙声震石城摧。百年浩劫知难免，万井流离剧可哀。日暮不堪翘首望，二龙山色战云埋。元戎开府说天波，坐镇中流战策多。不御佛狸窥岘首，任教胡马渡淮河。云昏故黯旌旗色，风恶惊传策勒歌。自愧书生无武略，手删荆棘出铜驼。"}