{"id":"722721","title":"蝶恋花  和苍岩西樵阮亭蛟门饮荔裳园演剧","dynasty":"明末清初","author":"龚鼎孳","text":"韦曲秾花铺绣缬。一派流莺。催到含桃节。人柳三眠春渐歇，池台处处飞香雪。红豆记歌频换阕。万事东风，不醉怜痴绝。欲去还留宵已彻。栖乌踏碎玲珑月。铁拨鹍弦眉总缬。青史人豪，慷慨鸣奇节。啼鳺一声芳草歇。仰天孤愤何由雪。清泪樽前弹此阕。不待悲愁，春夜销魂绝。世事到头须了彻。琼楼正挂高寒月。春绊情丝千缕缬。梦里人来，乍暖轻寒节。何处玉骢曾小歇。海棠飘落胭脂雪。重倩红霞温旧阕。张绪风前，好是腰身绝。楼阁水明光四彻。罗衣影漾波心月。好句推敲江锦缬。珠泻泉流，不犯驺呵节。游冶五陵花事歇。竹枝行踏巴渝雪。人压场圃欢奏阕。衣带微宽，瘦到休文绝。惆怅黄鸡三唱彻。离云已暗关山月。红泪一巾心百缬。春尽才逢，刚过菖蒲节。懊恨子规啼不歇。生生催就双蓬雪。莫听阳关朝雨阕。禁得年年，肠为分携绝。芳草黏天难望彻。杏花人面杨州月。彩线鸳鸯愁暗缬。花雨新添，水暖银塘节。燕子穿帘飞又歇。冰纨衬贴芙蓉雪。闷倚玉箫吹半阕。报道人归，喜极还嗔绝。别后心情明镜彻。日长挂到如眉月。隋苑烟花罗绮缬。小别重圆，交代欢愁节。肠转车轮今始歇。梦回关塞沙如雪。为问逢场歌几阕。比并双蛾，画就谁娇绝。天欲为人须为彻。一生乞作团圞月。"}