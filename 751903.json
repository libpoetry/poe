{"id":"751903","title":"得节盦海上书却寄","dynasty":"清","author":"顾印愚","text":"代不数人能几见，去去江空岁年晚。闭门一字不堪煮，无补费神诗作蹇。西风尽夕城满尘，带水沸潮消息断。十七柳凋十桂爨，更问菱湖与桐馆。风花一瞥旋成毁，那及黄楼丑魏衍。书来海上如说梦，自在人间已枯菀。断云含雨向何许，泪眼不晴天不管。布衣许身老转拙，失计残年难饱饭。履綦故蹊绿苔满，子宁不来梦当返，小别千年万山远。"}