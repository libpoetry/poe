{"id":"1095651","title":"贺宇文枢使","dynasty":"宋","author":"释居简","text":"伊洛正音闻者寡，邪说异端难并驾。春风不到六经堂，和煦无由蔼天下。卓然人物既兴起，浩然一气均陶冶。横秋霁月耿东南，劲草疾风知用舍。堤障狂澜如砥柱，渊源理学扶宗社。伊周文宪复精明，汉唐述作俱陵跨。论道经邦坐策勋，弹冠束带无遗野。遂令四海九州内，三尺儿童耻言伯。太山盘石固无疆，乱臣贼子胡为者。今日枢庭拜宇文，还似前朝相司马。"}