{"id":"271851","title":"文殊院·半空文殊台","dynasty":"现代","author":"李宣龚","text":"半空文殊台，夜冷如有雪。开轩纳雾露，那得见明月。披衣待晨曦，光彩生一瞥。天都与莲华，挟长各傲兀。剧嫌寺门小，未足恣排闼。下山趋云巢，插脚更奇绝。槎材挂岩罅，石破肝肺裂。云峰争一洞，倒出太古穴。懦筇有难支，岂待屐齿折。何尝无恐怖，苦语吾不说。"}