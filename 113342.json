{"id":"113342","title":"陈吉老县丞同知命弟游青原谒思禅师予以簿领","dynasty":"宋代","author":"黄庭坚","text":"天高万物肃，虚寂在川岑。肃此尘外轸，随山上岖嶔。列宿正参差，凝霜露衣襟。惊鸟纵横去，孤猿拥条吟。不睹白日景，惟睹松柏阴。南州实炎德，肴羞香森沈。芳草亦未老，黄花如散金。中有冥寂士，上有嘉树林。遗挂犹在壁，靡靡如面命。阿阁三重阶，旷望何高深。能使高兴尽，山水有清音。所在可游盘，春酝时献斟。玄云拖朱阁，小雨遂成霖。挟纩如怀冰，夕息忆重衾。瞽夫违盛观，何用慰我心。孤灯暖幽幔，愿言思所钦。良游常蹉跎，贱与老相寻。佳人殊未来，忽忘逝景侵。南荣戒其多，离思故难任。明月难暗投，聊欲投吾簪。"}