{"id":"217519","title":"喜迁莺·商颷轻透","dynasty":"宋代","author":"赵长卿","text":"商颷轻透。动帘幕飞梧，乱飘庭甃。瑞气氤氲，沈檀初爇，烟喷宝台金兽。黄花美酒。天教占得，先他时候。诞元老，庆有声，此夕降生华胄。欢笑。宜称寿。弦管鼎沸，宫商方频奏。满捧瑶卮，华堂歌舞，拍转金钗斜溜。朱颜绿鬓，殷勤深愿，镇长如旧。叹滨海，道难留，指日荣迁飞骤。"}