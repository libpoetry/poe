{"id":"686458","title":"闲居感旧二首","dynasty":"明","author":"甘瑾","text":"四牡横奔驭者谁，委衔无乃昧先几。廉颇不念私仇后，商鞅才知首法非。汉业几年专仗钺，楚歌中夜竟沾衣。可怜日晏蓬莱殿，目断南云奏凯归。待诏金门拥佩珂，南征殊赐洽讴歌。亦知江总蒙恩数，每愧扬雄识字多。头白一官今自老，汗青千载竟谁磨。可怜梦里钧天曲，回首蓬莱奈尔何。"}