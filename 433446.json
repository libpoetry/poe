{"id":"433446","title":"病院杂诗","dynasty":"近现代","author":"黄浚","text":"腐肠伐性日悠悠，不死天还贷十秋。若问旧时病痕迹，孤儿酸泪在心头。忍辱为仙理自深，病中英气未销沈。也知来日终成累，留取冤禽一寸心。师友勤过百尺楼，怜才恩意总难酬。文章若果能憎命，药裹关身是自由。每从虚幌辨朝晖，亦有花光霭更微。白氎匡床秋不到，看人日日换裳衣。身似长亭不自惊，雷车辊梦满秋城。漫漫已分甘长夜，谁料晨鸡亦五更。诗谶微疑说有因，泊园安稳蜕吟身。病中不敢吞声哭，生灭从知臂屈伸。文章抛尽爱功名，忽忆衡州语暗惊。病里管城先见访，又疑食肉断今生。"}