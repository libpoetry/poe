{"id":"63428","title":"送太仆卿燕泉何公","dynasty":"明代","author":"左国玑","text":"我闻天厩之马千为群，五花杂沓皆成云。前年驱贼付壮士，十种消耗无三分。迩来西胡连北漠，将军跣步相争搏。思昔龙媒得跨鞍，飞腾扫静山阴落。只今麒麟何可无，深山野泽衔枯芦。过都历块未得试，临风当忆空长吁。公今为国收骏才，马首空惜千金陪。骅骝绿駬天下来，犬戎生见成烟灰。三边大镇夜不闭，将军笑饮单于台。"}