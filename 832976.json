{"id":"832976","title":"临江仙 沈子封将之官滇中，与兄乙盦暂客沪上，偶有感于东坡谓子由宦游相别之日浅，退休相从之日长二语，以日长榜其寓楼，乙盦有词，依调和之","dynasty":"清末民国初","author":"朱祖谋","text":"风雨十年孤旧约，高楼一夕秋清。碧天如水雁行成。飘萧梧竹底，便有对床声。可惜荒溪撩梦起，简书猿鸟犹惊。急呼明月送杯行。扫除心眼事，双笑送平生。"}