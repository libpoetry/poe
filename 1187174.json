{"id":"1187174","title":"留别郑三韦九兼洛下诸公","dynasty":"唐","author":"高适","text":"忆昨相逢论久要，顾君哂我轻常调。羁旅虽同白社游，诗书已作青云料。蹇质蹉跎竟不成，年过四十尚躬耕。长歌达者杯中物，大笑前人身后名。幸逢明盛多招隐，高山大泽徵求尽。此时亦得辞渔樵，青袍裹身荷圣朝。犁牛钓竿不复见，县人邑吏来相邀。远路鸣蝉秋兴发，华堂美酒离忧销。不知何日更携手，应念兹晨去折腰。"}