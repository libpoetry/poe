{"id":"700216","title":"十二日至济宁秦凤山示和彭幸庵吊古诸作次韵八首 淮阴侯祠","dynasty":"明","author":"顾清","text":"英雄未遇亦何疑，恨是遭逢启祸基。试论淮阴香火地，何如云梦槛车时。鸿沟未判犹辞彻，炎历方新却构豨。一语夜深三族并，此情惟有舍人知。习隆书奏野祠空，此地千秋享卧龙。论世合居莘野后，际时何忝渭川逢。微卢庸濮争奔走，蛇虎风云俨卫从。我亦瓣香遥稽首，玉京原庙有遗容。泸江五月渡三军，白羽风前断瘴云。两字服心知有以，一时成算岂徒云。南人总识天威重，北伐终嗟汉鼎分。剩欲起公论此事，邺宫吴苑几斜曛。浣花溪上草堂幽，世乱公来客此州。卜筑旋应烦地主，感怀时复为君忧。飘飘身世辽东管，落落篇章邺下刘。拟驾吴船问遗迹，不胜江水日东流。鹿儿朝脱锦绷胎，鼙鼓中宵动地来。兄弟两州同日起，嚣尘万里一时开。遗文金石留官样，古庙丹青落旧材。闻道至人元不死，鬼卢空自费阴猜。忆昨銮舆播奉天，先生陪从若甘泉。文章已出留侯上，筹策仍推贾傅前。一自贞元仇正论，直从元祐讲遗编。高山四海同瞻仰，况复桑榆共一川。一夕元戎扫地回，遗民已抱左衽哀。如何寸纸中宵下，竟折长城万里材。本意鸣銮向河洛，自甘浮海过温台。英祠千古犹生气，并入胥江作怒雷。一代文场此隽雄，贾生才调武侯忠。堪嗟国破家仍破，毕竟身穷道未穷。神降紫云徵瑞始，龙归黑水报君终。丹青密迩宫墙畔，不负成仁取义功。"}