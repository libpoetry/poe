{"id":"1135745","title":"七十五翁吟","dynasty":"宋末元初","author":"方回","text":"衰翁七十五，犹有身世忧。暑不办寒计，朝始为夕谋。海若挟风伯，扫荡数十州。钱塘幸而免，湖已入城流。吾虽偶不死，生涯殊苟偷。米价不少减，钱刀何所求。长女亡六载，次女病未瘳。假使即勿药，嫁奁将焉筹。五男丧其幼，馀皆隐林丘。忆昔年十五，七月辛丑秋。郡治及祖居，一夜灰郁攸。倏忽六十载，将无坠箕裘。侥倖登一第，患难何其稠。滨死者累矣，尚存镜中头。行善丛谤议，施德招冤雠。久已致其仕，此生行且休。半饱半饥间，陈粟齑一瓯。鼎食拚鼎烹，吾非斯人俦。万事不如意，自取何怨尤。折腰复仰面，舐痔而封侯。何如醉茅柴，霞外鼾鼻齁。"}