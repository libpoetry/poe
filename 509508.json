{"id":"509508","title":"总镇陈太监宅东有池故名鳄鱼而鳄鱼已绝岁庚寅冬渔人致嘉鱼于公公弗忍烹育之池中因作亭其上而以为名东吴韩子临观见物性之适作诗手书于亭中","dynasty":"明","author":"韩雍","text":"清暇临池结草庐，鳄鱼已去育嘉鱼。分来丙穴真相似，投向濠梁乐自如。南浦云山增胜槩，杜陵水竹称幽居。遐荒民物咸沾惠，伟绩应归太史书。"}