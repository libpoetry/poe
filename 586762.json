{"id":"586762","title":"唐中书冢","dynasty":"明","author":"钟芳","text":"云山何嵯峨，云是中书墓。天语镌丰碑，盘旋凰鸾翥。守冢依山阿，蓊蔚多嘉树。甃石结墓门，樵牧敢窥觑。慨彼缁黄流，夷教卒难谕。体魄眇弗念，谬起轮回虑。醮荐地天通，解令愚子惧。若人固足尚，卜兆得所据。泉壤慰幽灵，孝义足欢豫。颓风谅斯敦，天彝孰能禦。我行如有怀，登览为延伫。"}