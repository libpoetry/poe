{"id":"427111","title":"摸鱼儿·长春观度重午作，用去年夏日忆十刹海旧游韵","dynasty":"近现代","author":"黄侃","text":"度凄凉此番重午。巢禽归已迷树。沈阴几夕天如梦，鸣镝惊飘愁雨。云外路。想火照玄颜神鬼悲号去。虽晨似暮。正万户伤心，群凶得意，歌哭隔氛雾。牛车计，深悔因循自误。眠薪肌灼何遽。荒江一望无津济，十口飘蓬何处。卿漫诉。卿试念遗黎甚日能安住。人生最苦。纵婘属团栾，生涯散澹，还羡渚边鹭。"}