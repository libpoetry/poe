{"id":"152568","title":"六州歌头·少年侠气","dynasty":"宋代","author":"贺铸","text":"少年侠气，交结五都雄。肝胆洞。毛发耸。立谈中。死生同。一诺千金重。推翘勇。衿豪踪。轻盖拥。聊飞鞚。斗城东。轰饮酒炉，春色浮寒瓮。吸海垂虹。闲呼鹰嗾犬，白羽摘雕弓。狡穴俄空。乐匆匆。似黄粱梦。辞丹凤。明月共。漾孤篷。官冗从。怀倥偬。落尘笼。薄书从。鶡弁如云众。共粗用。忽奇功。笳鼓动。渔阳弄。思悲翁。不请长缨，系取天娇种。剑吼西风。恨登山临水，手寄七弦桐。目送归鸿。"}