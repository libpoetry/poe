{"id":"1054803","title":"燕子楼","dynasty":"宋","author":"黄裳","text":"盼盼初归楼上时，想如燕子长双飞。有才将色世间少，况复节义犹堪依。将军一去十馀载，玉箫瑶瑟无心解。岂不能死空相随，以色累公非所知。白老曾为赋诗客，风袅花枝醉无力。后会勋郎汉阳驿，因语歔欷已成昔。走笔还赓美人句，犹感白杨堪作柱。我来登赏非唐人，尚引多情聊怆神。人生真尽皆为尘，百年一饷难留春。高楼人散谁复亲，只有燕子年年新。"}