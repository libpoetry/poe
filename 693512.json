{"id":"693512","title":"赠郴阳何都宪子元巡抚云南","dynasty":"明","author":"邵宝","text":"昆明池水绝惊波，帝遣巡行意更多。汉尉几人能节制，尧封何地不包罗。塞逾南岳无鸿到，路比西川有鹤过。从此公堂须再筑，向来曾拟召棠歌。疆圉萧条轸帝心，职方使者奉纶音。西关不杖张骞节，北野真赍郭隗金。秋水骅骝千里近，春风苜蓿四郊深。燕云一望连秦树，剩许山川入壮吟。朝有程书野有歌，行过颍水复黄河。天于斗极瞻时近，风自棠阴憩处多。七郡图经随我在，百年田里谓民何。寻常莫拟题名处，万仞嵩高石可磨。马卿持节甸西东，騋牝长鸣起朔风。冀北群应逢伯乐，鲁坰才不颂僖公。六师气溢腾骧外，万国灵扬驾驭中。老骥绝尘吾望在，肯容毛仲并论功。"}