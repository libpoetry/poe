{"id":"837485","title":"天香·纳兰容若天香满院图小像，禹鸿胪作，缪氏艺风堂旧藏","dynasty":"清末民国初","author":"夏孙桐","text":"金粟前身，红楼剩影，秋人别具怀抱。拥鼻诗清，袭裾麝冷，待月水亭幽悄。绮疏画栋，惊暗里、西风偏早。凭向冰缣证取，乌衣故家年少。词客瓣香未杳。梦承平、仅存文藻。见说贯华阁上，虎贲重肖。争似鸿胪笔妙。倚玉树、翩翩旧风调。长物云龛，芸绦愿保。"}