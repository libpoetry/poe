{"id":"1010727","title":"逝水","dynasty":"宋","author":"释文珦","text":"逝水向东流，前后浪相续。尼父达机兆，川上叹不足。人生天地间，百年诚短促。菁华草头露，光景风中烛。两鬓成枯蓬，萧萧不再绿。那知今日欢，不是明朝哭。所仰唯圣贤，亦复归鬼录。而况顽冥者，厥身沈利欲。随流不知返，终世常仆仆。大化一朝尽，腐灭同草木。岂若黄绮徒，居然在空谷。于焉自逍遥，其人美如玉。吾生千载馀，犹知慕遐躅。寤寐斯不忘，耿耿在心目。"}