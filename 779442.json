{"id":"779442","title":"金缕曲 王子兰公子 寿同 寄词见誉，谱此致谢，用次来韵","dynasty":"清","author":"顾太清","text":"今古原如此。叹浮生、飞花飘絮，随风已矣。落溷沾茵无定相，最是孤臣孽子。经患难、何曾容易。况是女身兼薄命，愧樗材、枉受虚名被。思量起，空挥涕。古人才调诚难比。借冰丝、孤鸾一操，安排宫徵。先世文章难继绪，不过扶持培置。且免个、鹑衣粟米。教子传家惟以孝，了今生、女嫁男婚耳。承过誉，感无已。"}