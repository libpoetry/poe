{"id":"1063676","title":"秀江逢石门徽上人将北行乞食而予方南游衡岳作此送之","dynasty":"宋","author":"释德洪","text":"筠袁唇齿邦，一水连清碧。朝行筠溪边，暮见秀江色。忽闻儿童音，乃知身是客。独归江上寺，杖笠倚空壁。犀颅会四海，香火自朝夕。相逢作熟视，面数心莫识。但记石门时，笑颊清光溢。惊定喜失声，卒语成小立。是时夜气清，隙月金蛇掷。念君当北行，钵饭从谁乞。我虽能少留，秋燕社已逼。一欢偶然耳，分首成陈迹。他年何处逢，话此空叹惜。"}