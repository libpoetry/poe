{"id":"776364","title":"敬次子清社兄留别原韵","dynasty":"清","author":"林培张","text":"灵璈箫管御天空，金石琅琅拜下风。十色五光华实茂，齐髡汉朔滑稽工。斯文有价忘劳鹿，芸草生香杀蠹虫。藉此观摩资获益，官情民隐两疏通。自是君身力补天，扬风扢雅独超然。简章已见开言路，梼杌从知化野烟。笔并董狐钢不折，名驰司马辔相联。此中奥妙胸成竹，懔懔春秋十载前。"}