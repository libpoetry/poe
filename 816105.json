{"id":"816105","title":"东岳","dynasty":"清","author":"梅清","text":"作镇纪崇望，应星协神区。乃憔群岳宗，盘礴临东隅。峻哉何巍巍，悬磴垂云衢。半壁俯全鲁，远影缭勾吴。我来春夏交，瑶草方芬敷。始临一嶂断，忽出众壑殊。次第开天阊，海色万里舒。树挂飞蜃长，石蹋扶桑孤。羡门如可招，挟翼将同驱。乃知灵境别，旷览良不虚。冥怀入神明，喟焉思真符。风雨若有俟，瑞应岂遂辜。方期传遥踪，封禅奏成书。神宫郁岧峣，曾岩露晶荧。遥望飞甍高，惊指朝霞升。陟磴耀流目，跻庭肃群心。我欲问太乙，陈词叩幽沈。射牛典既遐，瘗玉迹亦湮。俯仰眷春祺，惟此褕翟尊。范金焕宝服，色映河汉明。幡幢何飘飖，侍从罗群星。灵贶一以昭，对越拟紫宸。厥祀匪徒然，锡胤蕃斯人。载协勾萌期，言应郊禖辰。灵雨润遥泽，惠风澹群氛。浩矣《青阳歌》，长此徽箫笙。"}