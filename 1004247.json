{"id":"1004247","title":"遂宁喻生画鹿甚精介同官梁知丞谒余因令作八幅图帐适赤城观主惠一鹿甚驯未数日忽又一鹿奔至县圃非邑士所豢养者竟不详其所自来物理感召画龙而致真龙似未足为诞也借邑士张权父诗韵以赠之","dynasty":"宋","author":"程公许","text":"生不逮治古，郊薮观凤麟。颇爱麋鹿性，似是我辈人。食苹咏周雅，祝网依汤仁。幸不主八卦，非关十二辰。无魂休我欺，掇皮详皆真。佳哉喻生笔，能与元吉伦。雅可簿书堆，坐有涧壑春。适意自起卧，匿树如徼巡。便思投手板，长啸岸白纶。藉尔为我驾，仙会陪末陈。人生几舜华，洞天自灵椿。谨护此画本，勿遣侵俗尘。"}