{"id":"593866","title":"蓟门行送周民部元孚饷边","dynasty":"明","author":"欧大任","text":"十万材官蓟门戍，何年面缚三当户。败虏犹啼冒顿山，残胡尚领匈奴部。四镇藩篱在朵颜，黄龙岁有捷书还。每饭谁能忘钜鹿，扬兵只道出燕关。关头儿戏列墩卒，犬羊风雨防奔突。承平介胄玩国典，仓皇部伍持师律。河隍不复问屯田，纨绮诗书学控弦。但传烽燧虚乘障，便倚金汤远筑边。独使至尊念飞挽，算缗请饟劳霜简。明光殿前遣使者，军符十道行亲绾。君为司农汉大夫，囊鞬双插金仆姑。志封居胥禅姑衍，气夺蒲类驰伊吾。旄头昨直辽阳右，大将旌旗喜峰口。亚夫之裔善谈兵，借筹可使单于走。我歌折柳停君车，黄云白草护储胥。赠言岂用绕朝策，归奏先驰实塞书。"}