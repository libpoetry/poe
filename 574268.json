{"id":"574268","title":"九峰书院歌","dynasty":"明","author":"邵宝","text":"司徒归欤秋月九，江上寻山历厖糺。九峰何在郢城西，此景更无他处有。谁将群物名飞走，取类应出前人口。为鸡为马为象狮，指点相呼故非偶。乌岭焦山自色形，远为神仙近慈母。方床若为野人悬，断舸不劳津吏守。公心好静复好奇，孰谓伤廉本无取。书堂清敞据中区，曲径烟萝舒复纽。云开画障当南荣，泉送琴声入西牖。别来想像三十年，清梦几回诗几首。鉴湖不用乞新恩，故物今还落公手。九峰髣髴在壶中，一笑春风共醇酒。谢安卧不负东山，杜甫望常依北斗。携满青囊采药多，坐温白石观棋久。香山老者复何人，此老此峰皆寿耇。涯翁大作合磨崖，为问山灵汝知否。"}