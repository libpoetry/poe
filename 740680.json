{"id":"740680","title":"经高黎贡山","dynasty":"清","author":"王昶","text":"疾雷隐辚南山陲，猛雨晓霁收层霏。舍舆振策不惮疲，欲与僮仆同艰危。举头峦影高垂义，如蛇之路山腰欹。旁伏猩狒兼貒狸，夔魈来往行人稀。迩者吏卒初修治，稍辟榛莽删菑翳。天梯石栈通威夷，三尺一级侔累棋，骏马行此旋倭迟，十步五步鸣酸嘶。万千老树拥幢麾，腔枵腹裂攒秋菭。倒者卧地僵尻脽，其根络石萦绠丝。蜜香花发得葳蕤，贴雪一捻红胭脂。下丛密竹筀簩?，甘蕉叶大栟榈肥。苍藤翠茑缠柯枝，十里不见行天曦。但闻飒沓吹寒飔，蛮云泼墨春淋漓。猿公什伯相邀嬉，啸群连臂声嘎咿。呼烟山鹧兼子规，杂以?鸟噫吁嘻。酸螀如雨喧回埼，听此忽觉哀缠脾。雪山天际横长眉，烂漫众皱儿童随。僰人三两同蒙倛，杉皮作屋围槿篱。兹山蒙段昔所私，封比吴岳金天仪。升柴瘗玉求蕃釐，灵祀芜没迷荒基。束鹿尚书熊虎姿，泽州于此偕驱驰。磨盘之岭千云逵，曾闻蚁贼鏖雄师。至今杀气横祲镌，层巅流水分两歧。南龙北潞殊派支，五十三参孰诹咨。艰难诘曲颇似之，南询我已穷坤维。德云慈氏真导师，河山久识皆心为。《大荒南经》奚以悲，独惜此区划怒夷。蒲蛮蒲卡自古遗，坐致玮丽无人知。九州之外良幽奇，愧无巨笔磨天麾。盘旋渐下龙江湄，又见雪浪翻蛟螭。"}