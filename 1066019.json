{"id":"1066019","title":"李伯时画陶渊明其犹子遗余作此谢之","dynasty":"宋","author":"许景衡","text":"斯人今何在，古冢号寒木。简编漫遗言，风采不可复。龙眠真伟人，千载识高躅。神交入心匠，醉墨烂盈幅。萧然出尘意，岂独旧眉目。仲容还好事，收拾珍笥椟。世人浑未见，惠然投我欲。乘田元不耻，折腰亦何辱。行藏固有在，今昔岂余独。新诗第甲乙，三径森松菊。少陵曾未知，浪疑公避俗。我生痴钝杀，野性等麋鹿。长恐探道浅，轻比抵鹊玉。人生适意耳，何苦自羁束。低头拜公像，尘土方碌碌。"}