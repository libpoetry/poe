{"id":"432014","title":"甲午节事八首","dynasty":"近现代","author":"吴虞","text":"海道烽烟处处传，空堂搔首思凄然。兵临玉马朝周后，灾岂苍鹅出地年。辟世徐君秦子弟，专征杨仆汉楼船。莫将胜负疑天意，草草乾坤绝可怜。天畔登楼强醉歌，关心民困竟如何。朱门丝管春秋艳，白眼河山涕泪多。欲策治安无贾谊，问谁将帅比廉颇。汉廷自有匡时略，出塞琵琶肯议和。长鲸何日始行诛，抚髀苍凉缺唾壶。刘湛安能同管葛，卫青那解学孙吴。取盘枉画平戎策，聚米难为破敌图。不及兰台班令史，洛阳宫殿赋东都。江湖满地感无端，命将终思议筑坛。不见军输同卜式，更闻盐铁论桓宽。南人虚说攻心易，西域深愁断臂难。自愧布衣徒潦倒，琼楼玉宇正高寒。徵调何堪遍四方，华夷祸结恨茫茫。夜观星宿悲刘向，久典枢机笑孔光。列阵士惟闻化鹤，补牢人尽叹亡羊。书生亦抱安危志，听彻荒鸡泪数行。炮震如雷动紫宸，北来消息苦难真。投鞭建业应无意，掩袂新亭竟有人。漫效王罴提白棒，却忧张角起黄巾。伤心怕问燕台畔，羽檄频惊报虏尘。中兴大帅几人存，忧国深宫累至尊。张禹勋名归史笔，陈汤功罪付谁论。亦知诸将堪持重，共道贤王又拜恩。梦里霸陵原上去，摩挲铜狄暗销魂。朝廷自昔慎佳兵，敢请长缨报圣明。陆贾诗书宜盛世，谢安丝竹误苍生。六师罢舞朱鸢乐，四海空传白马盟。十万横行时势异，凄凉怀古不胜情。"}