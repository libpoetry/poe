{"id":"1214668","title":"王维辋川剑石叶石林作精舍置之弁山下今为沈玉泉所得醉后求见因赋此","dynasty":"元","author":"黄玠","text":"有石有石美如铸，拂拭锋棱气犹怒。何人鼓橐动雷风，剥削泥沙山骨露。昔年曾看辋川图，此物题诗采菱渡。桃花源里有人家，杏树坛边见渔父。开元宰相太平日，爱是园池赏心具。销沉紫气斗牛间，流落东西几朝暮。石林使君先得之，万里相携若奇遇。即今好事属君家，翠竹疏花倚阑处。吴鸿无人扈稽死，纵是有灵飞不去。嗟我安得力士赑屃如庚辰，一看公孙大娘浑脱舞。"}