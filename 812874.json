{"id":"812874","title":"满江红 初伏雨中，上幸宣武门观洗象，闻信趋至，乘舆已返，象亦洗毕矣。赋以寄概","dynasty":"清","author":"宋荦","text":"伏日炎蒸，长安道、喧传洗象。正翻盆急雨，御河新涨。隔岸乍闻吹画角，归途已见排仙仗。有乌蛮、赤脚跨将来，岿然状。飞楼启，乘舆上。天颜喜，宸游畅。奈冲泥后至，翠华徒望。暮返柴扉仍寂寞，吟成斗室添萧爽。笑吾生、万事总蹉跎，休痴想。澹荡西风，尽吹却、鳞鳞鱼涨。高会处、银蟾乍涌，清光无恙。桂影婆娑河汉外，露华沾洒梧桐上。正遥天、一片好秋容，来相饷。擎玉斗，香醪漾。按象板，吴儿唱。渐更深漏转，薄寒初酿。谁继谢庄今夜赋，空传公远当年杖。羡素娥、相对舞霓裳，纷千状。"}