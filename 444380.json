{"id":"444380","title":"西子妆慢 上巳后一日，与后社诸子李园看海棠","dynasty":"当代","author":"王蛰堪","text":"盟水新鸥，看花夙约，恰又清明时候。肯教羁绪误芳期，况西园、锦屏如绣。联翩胜友。叹劫换、春游去后。坐丛阴，看晓妆初罢，红云依旧。欢情负。廿载萍踪，谁念飘零久。断肠何事怨东风，算不知、花因春瘦。前尘认取。忆当时、新词题就。漫凭栏，一带回波岸柳。"}