{"id":"578940","title":"纪梦","dynasty":"明","author":"王佐（汝学","text":"劲弓发鸣镝，声作鹅鸱叫。青阳高入云，发发穿杨杪。千夫矜乌号，半空静飞鸟。蓦地成凄凉，千弓弛不张。黄鹄下云表，昂立如人长。初集云边城，下我东西营。爱此天上物，就抱驯不惊。细羽春雪融，入怀暖且轻。便欲上九天，依稀乘云骈。不知此何祥，书待掌梦评。问之何年月，弘治甲寅正。正月日几何，尧阶四叶蓂。"}