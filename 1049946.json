{"id":"1049946","title":"左蠡亭重九夕同东美玩月劝酒","dynasty":"宋","author":"郭祥正","text":"平生看月无今宵，一亭危在山之椒。下瞰扬澜连左蠡，白琉璃地覆鲛绡。欲披锦袍搥鼓过，世无贺老谁相和。屈原憔悴湘水滨，夷齐自守西山饿。且来登高望明月，拂拂霜风濯烦热。身心都在清凉宫，一点无尘光皎洁。与君同游执君手，况逢令节当重九。不忧短发还吹帽，头上有巾先漉酒。饮醇酒，望明月。我归姑孰溪，君赴黄金阙。明年此会知谁健，细看茱萸莫轻别。"}