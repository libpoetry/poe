{"id":"747505","title":"十一月五日登岱至对松山","dynasty":"清","author":"季芝昌","text":"泰山之龙跨东海，造化钟灵溯真宰。我来眺海复登山，天下奇观此焉在。朔风几日吹飞沙，简书期促心咨嗟。岱神默祷辄有应，今朝不遣纤尘遮。初寻红门便腰脚，停舆小憩壶天阁。大夫松岂是秦封，到此方成好丘壑。冷泉犹泻白琼瑶，仄径刚横红略彴。千盘峭壁对松山，阴吼涛声上巢鹤。南天门近咫尺耳，西日回看瞬将落，未须供张烦主人，跻顶且教留后约。兹山卅里高莫高，兹游短晷谁能豪。作诗寄语入山者，未成一篑功徒劳。"}