{"id":"695617","title":"送启运弟之训清远","dynasty":"明","author":"林熙春","text":"银青一胍擅清华，俛首鳣堂玉峡斜。曙色飞来连桂影，暗香浮动赋梅花。莫将苜蓿称寒署，直令菁莪即大家。冲主乘元烦造士，可无豪俊起天涯。昔年鸣枥羡名驹，振铎于今属二禺。漫道谈经非美秩，应知鼓箧是真儒。繇来白雪门偏峻，自是春风座不孤。清味即真方致远，还期珍重捧明珠。"}