{"id":"812683","title":"杂咏","dynasty":"清","author":"吴兰畹","text":"俯首一长叹，仰首悟太清。万物各有司，今古徒纷争。严霜摧百草，松柏郁空青。阴阳倏变化，风雨励晦明。馥馥幽兰姿，寒谷隐其馨。蔼蔼君子堂，萧艾莫纵横。岂无媚世容，所宝在荣名。揽衣涉太行，搔首穷八荒。上有青青冥，下有垒垒冈。鸱鸮啼我前，虎豹嗔我旁。回风振山谷，徬徨摧中肠。欲举苦无翼，神魂驰远方。浩歌复长啸，哀衷鉴彼苍。万古同一辙，何为自悲伤。寒衾不能寐，静夜援鸣琴。孤月皎中天，清风激素襟。玄鹤舞瑶阶，丹凤和遥岑。幽兰与白雪，泠泠太古音。歌苦调自高，识者赏其忱。伯牙遇子期，千载契同心。茫茫此天地，旷世独悲吟。人生若轻尘，为乐苦不早。荣辱同一瞬，劳心徒懆懆。既无子晋术，又乏忘忧草。良辰岂云再，愁思令速老。志士宝其名，庸人工其巧。试问萧艾姿，安知松筠抱。"}