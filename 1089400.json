{"id":"1089400","title":"次转庵榴花韵","dynasty":"宋","author":"许及之","text":"良辰竞渡常伛指，爱花颂花奚谤毁。年年五月见红榴，重著赐衣怜杜甫。佳节有名名不去，阅甫逢辰何自苦。薄俗传讹成力竞，作戏轻生为酒使。惆怅刘郎击节词，招屈亭前但流水。明当鍊镜非常规，我辈持觞宁越矩。只为榴花饮亦佳，况是转庵吟入髓。浮花浪蕊竟何为，秾艳芳心诚可喜。不应寂寞负澄鲜，同社联翩须记取。相期竟到无何乡，徙倚更约凭虚子。"}