{"id":"785566","title":"庚午中秋夜始识罗少珊文仲于矮屋中遂偕诗五共登明远楼看月少珊有诗作此追和时癸酉孟秋也","dynasty":"清","author":"黄遵宪","text":"万蚕食叶蚕声酣，三条红烛光炎炎。忽然大声出邻屋，偷窥有客掀襽衫。狂吟高歌彻屋瓦，两日虎视方眈眈。此人岂容交臂失，闯然握手惊雄谈。问名识是将家子，《金版》、《玉匮》素所谙。是时发策问兵事，胸中武库胥包含。我方掀帘促膝坐，昂头有月来屋檐。此人此月此楼岂可负此夕，辄邀吾友同追探。巍巍明远楼，高插南斗南。钲声鼓声宵戒严，我来不避官吏嫌。蹑衣径上梯百尺，凭栏要到塔七尖。天风吹衣怕飞去，汝我左右相扶搀。织云四卷天不夜，空中商悬圆明蟾。沈沈矮屋万行瓦，昨者煮海今堆盐。回头却望望东海，濛濛烟气团蔚蓝。其馀人家亿万户，水波不动澄空潭。三更夜深风露重，下士万蚁齐黑酣。大千世界共此月，今夕只照人两三。虽然无肴无酒不得谋一醉，犹有惊人好句同掀髯。别来此月几圆缺，三人两地同观瞻。匆匆三年忽已过，秋风重磨旧剑镡。羊城相见执手笑，追述往事言呢喃。男儿竟作可怜虫，等此蓄缩缠窠蚕。少珊少珊我且与汝共登越王之高台，白云往来驾两骖。试寻黄屋左纛旧霸业，阴符发箧温韬钤。不然泛舟南海南，乘风破浪张长帆。要借五十犗铒钓此臣鳌去，刳腹脔肉供口馋。使君于此自不凡，何苦徒作风月谈。要搏扶摇羊角直上九万里，埋头破屋心非甘！噫嘻乎，埋头破屋心非甘！"}