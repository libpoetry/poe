{"id":"608260","title":"初归故园 其一","dynasty":"明","author":"区大相","text":"祇役在淮都，事已返旧疆。旧疆八千里，乡路杳何长。清晨至里门，车徒不敢张。邻里闻我至，老稚走相望。亲族闻我至，斗酒各自将。劳慰未云毕，仓卒叙炎凉。问我何官爵，谬登著作郎。问我何职业，石渠典秘藏。问我何所就，低首不能昂。去家事明主，遭世本虞唐。出入金闺里，昕夕铜龙傍。优游文墨职，咫尺独靡遑。兹辰承嘉命，持节还故乡。故乡多密亲，谁存复谁亡。存者咸会斯，亡已归山冈。寄言宦游子，故乡安可忘。"}