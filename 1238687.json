{"id":"1238687","title":"红牙板歌","dynasty":"元末明初","author":"杨维桢","text":"百花楼前倡乐作，长鼻弯弯舞金络。生怜为齿焚雄躯，枯魄应节如何虞。良工削出红冰片，脱木生前岂容见。自非红鸾之舌为尔绳，安得三三贯成串。三郎耳聪穿月胁，强欲黄番谱关摺。十三红儿舞鹧鸪，轻莲蹋节随疾徐。为君重制清平曲，节奏八风调玉烛。"}