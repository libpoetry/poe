{"id":"53146","title":"再作太白山人歌","dynasty":"明代","author":"邵宝","text":"吾闻太白之山倚西极，华岳崚嶒势相敌。上凌刚风太古雪尚寒，下抚苍茫鸟无力。吁嗟！兹山有径不与终南通，士将避世往往游其中，超历万壑巢云松。伊昔丈人负刍者，危言曾动河汾公，至今谈麈流清风。孙君关中豪，仰止兹山高。自称山人巾葛白布袍，入山静坐观众妙，出指八极将游遨。胸有五色文，眼底无青紫。名家自视出杜陵，走笔题诗乃如史。子长有语称董生，季主何心讥贾子。迩来五见江东春，南寻禹穴能知津。相逢下我东野拜，何人复谓秦无人。我作《山人歌》，物色其奈山人何。山林岁年晚，江海风雨多，山人不归太白空嵯峨。"}