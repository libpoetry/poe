{"id":"607296","title":"和陈勋卿雨中待月","dynasty":"明","author":"卢龙云","text":"深夜谯楼更几转，阴晴倏忽眼中变。才看王宇净纤埃，骤见银河飞素练。云散月高圆似镜，天空露下寒如霰。宝匣光开入座来，金波影落当杯见。醉□□□可千觞，愁逐残云飞一片。舞爱阳阿袖屡翻，歌怜子夜声频啭。方欣溽暑变新凉，莫管来鸿兼去燕。极目烟消冰在壶，酡颜风洒秋生面。几人北海正娱宾，何处西园复开宴。对酒高阳集胜流，授简南皮多妙选。近水台留卿月辉，集贤里报德星现。飘摇桂树影初清，荡漾金尊波始溅。门掩疏桐夜未央，霜冷残荷岁交禅。不辞痛饮太豪粗，已判宿酲差瞑眩。过隙光阴春复秋，浮云变态舒仍卷。得来亦属楚人弓，弃去宁题班女扇。太白举杯犹独饮，庄生齐物却堪羡。莫令广寒殿里人，解笑长愁闺中媛。请看天风万里生，驱逐阴霾急于箭。"}