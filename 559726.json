{"id":"559726","title":"崇义堂为刑部王郎中景阳父友人赋","dynasty":"明","author":"曹义","text":"一室俯江湍，轩窗敞幽丽。中有崇义人，云是南轩裔。气质朴且淳，襟期更清粹。雅怀君子心，淡无形欲累。处事良合宜，俯仰殊无愧。轻肥契朋俦，哀矜重贫匮。所存既坦夷，所操尤不二。旦夕坐焚香，琴书乐清致。陋彼市廛流，竞逐锥刀利。汨汨复营营，高风竟谁跂。"}