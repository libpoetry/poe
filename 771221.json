{"id":"771221","title":"兰陵王•柳","dynasty":"清","author":"陈匪石","text":"倚空碧。金缕毵毵弄色。东城树、曾记手栽，宿雨朝烟过寒食。飞花旧巷陌。谁忆尘梁燕迹。青芜地、如对故人，离合频年未头白。单衣又寒恻。看远岸嘶骢，前渡浮鹢。桃花流水春归急。愁弱絮飘堕，化萍无影，闻歌江上付太息。甚杯酒消得。脉脉。意犹昔。待栗里人归，重卧窗北。当门五柳垂丝直。任朔雁秋老，暮鹃春泣。龙池无梦，但醉里，听夜笛。"}