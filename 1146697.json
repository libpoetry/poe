{"id":"1146697","title":"王昭君怨诸词人连句","dynasty":"唐","author":"佚名","text":"掖庭娇幸在蛾眉，争用黄金写艳姿。始言恩宠由君意，谁谓容颜信画师。微躯一自入深宫，春华几度落秋风。君恩不惜更衣处，妾貌应殊画壁中。闻道和亲将我撇，选貌披图遍宫掖。图中容貌既不如，选后君王空悔惜。始知王意本相亲，自恨丹青每误身。昔是宫中薄命妾，今成塞外断肠人。九重恩爱应长谢，万里关山愁远嫁。飞来北地不胜春，月照南庭空度夜。夜中含涕独婵娟，遥念君边与朔边。毳幕不同罗帐日，毡裘非复锦衾年。长安高阙三千里，一望能令一心死。秋来怀抱既不堪，况复南飞雁声起。"}