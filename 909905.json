{"id":"909905","title":"贺小苏先生","dynasty":"宋","author":"李廌","text":"柱史承恩正紫微，玉皇优诏碧云词。欲知伯仲文章职，对掌丝纶内外司。雨露偏浓常棣萼，烟霞常驻凤凰池。共扶吾道邪归正，同振斯文盛不衰。白首并逢千载运，登庸皆是十年迟。靖共介福由神听，告尔多方代帝咨。膴仕初逢贤者贵，德名当问国人宜。夷齐抗世清何早，元凯登庸事可期。贫贱久思杨得意，龙光今喜郑当时。应怜下客尘埃甚，惭愧雷门献此诗。"}