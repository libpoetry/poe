{"id":"653307","title":"送赵士英下第南归","dynasty":"明","author":"张宁","text":"薰风五月都门道，送客临岐心草草。天涯转觉故人稀，对酒难忘旧乡好。忆惜随君歌鹿鸣，风流文采超群英。当时科第已晚出，岂谓岁月犹相仍。浮云聚散十四载，华发青衫走湖海。造物婴儿解弄人，连城美价宜深待。蹇余三举偶春闱，西抹东涂空耳为。一从窃禄黄门下，几度怀君沧海湄。前年待试留京阙，旅馆琴尊共谐洽。金印犹迟相国归，貂裘又作还家别。知君怀抱世所无，冰瓯玉碗青珊瑚。平生慨慷伏奇节，得失岂肯轻欢呼。朅来浪迹长安陌，剔隐钩玄恣抺索。下穷元宋上羲皇，大者经纶小占策。醉酣咳唾落珠玑，三峡词源百万师。盛唐诗句何冲澹，西汉文章宗典彝。向人掩口谈科举，不肯低头随进取。今学宁知古学醇，誉则为忧憎则喜。君不见贾生一岁屡超迁，鹏上承尘才少年。梁灏登科尽头白，位望虽迟年八十。疾随美恶互乘除，天壤生成无弃物。何况君怀越世才，云霄有路待君来。明年五月薰风动，准拟乘舟海上回。"}