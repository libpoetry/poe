{"id":"815973","title":"即事呈沧洲师","dynasty":"清","author":"曹一士","text":"百折孤忠奉至尊，黄杨闰后厄还存。臣心似水甘分谤，天语如雷敢负恩。直恐汉廷成党祸，重教楚泽有冤魂。三吴父老频遮道，圣世何烦叫九阍。刍牧艰难罪不辞，烟消日出秣陵时。再生顶踵皆君赐，三黜功名是数奇。归梦千山惊虎豹，家园八口客耘耔。国恩未报身焉往，鶗鴂鸣残鬓欲丝。"}