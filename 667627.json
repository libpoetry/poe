{"id":"667627","title":"醉赠李道士西归","dynasty":"明","author":"王廷陈","text":"寻师初到赤松家，爱客聊停白鹿车。皓首庞眉并园绮，向予历历道生涯。早入匡庐寻五老，晚从嵩少采三花。花下开尊玉液浓，尊前拂槛紫芝重。云里碧箫呼彩凤，洞中丹灶护苍龙。苍龙彩凤相催促，欲上空虚谢尘俗。缅怀紫气没流沙，便访青牛度函谷。函谷迢迢万古存，伯阳一去几朝昏。到日如逢关令尹，仍留道德五千言。"}