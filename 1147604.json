{"id":"1147604","title":"无相颂","dynasty":"唐","author":"慧能","text":"心平何劳持戒，行直何用修禅？恩则孝养父母，义则上下相怜。让则尊卑和睦，忍则众恶无喧。若能钻木取火，淤泥定生红莲。苦口的是良药，逆耳必是忠言。改过必生智慧，护短心内非贤。日用常行饶益，成道非由施钱。菩提祇向心觅，何劳向外求玄。听说依此修行，天堂祇在目前。"}