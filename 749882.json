{"id":"749882","title":"送蒋恭亮之东台","dynasty":"清","author":"吴怀珍","text":"白日欲落风在林，前啸狐狸后悲禽。问子行役向何所，大江自北黄河南。江水东入海，河流日澎湃。河伯何不仁，屡作人民害。君不见今年六月黄河决，生灵百万皆鱼鳖。况复干戈海内多，江淮浩浩常流血。我已轻出子复尔，掺执子袪不可说。吁嗟岁阑风雪寒，长途愁子衣裳单。樽前强起互相酌，为子高歌《行路难》。歌成予亦从此去，回首江南渺烟树。"}