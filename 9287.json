{"id":"9287","title":"和范郎中宿直中书晓玩清池赠南省同僚两垣遗补","dynasty":"唐代","author":"钱起","text":"青琐留才子，春池静禁林。自矜仙岛胜，宛在掖垣深。引派彤庭里，含虚玉砌阴。涨来知圣泽，清处见天心。兰气飘红岸，文星动碧浔。凤栖长近日，虬卧欲为霖。席宠虽高位，流谦乃素襟。焚香春漏尽，假寐晓莺吟。丹地宜清泚，朝阳复照临。司言兼逸趣，鼓兴接知音。六义惊摛藻，三台响掷金。为怜风水外，落羽此漂沉。"}