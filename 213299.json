{"id":"213299","title":"游仙华山·仙华矗万仞","dynasty":"宋代","author":"方凤","text":"仙华矗万仞，我乃庐其东。日夕与山对，今兹踏玲珑。起左信奔鹿，当前任啼狨。大啸崖石裂，一览天宇空。苍松饱风雨，绝壁挂老龙。樵斧不得睨，抚根憩吾躬。邈哉轩辕氏，问道由崆峒。龙髯一以远，千载悲遗弓。犹传少女灵，炼玉于焉宫。山林重帝胄，香火明民衷。我来重怀古，揽涕临西风。何当刺飞流，一洗磊磈胸。"}