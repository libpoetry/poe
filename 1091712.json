{"id":"1091712","title":"赠僧师能","dynasty":"宋","author":"王质","text":"稽首十方大医王，乞我太素灵枢方。无朱无墨无文章，不用桂朮参芝香。亦非山泽川原良，非丸非散仍非汤。勺撮铢两何能量，寻源不出羲农黄。岐伯伊叟无交相，而况韩孟陈吴杨。一切灵府常含光，不属心脾肝胆肠。倏忽六猴窥六窗，心花撩乱空飘飏。三界六趣横颠狂，六交十习纷踉蹡。中此疾者何茫茫，尔出何策能相当。此魔跋扈真强梁，汗流卢扁走且僵，眼乱孙陶惊而跄。温寒燥湿翻阴阳，君臣佐使徒慞惶。我发刀匕非寻常，应證取效无参商。临济一击雷横撞，德山一喝龙腾骧。荒郊解使枯骨强，龙盘虎绕嬉迷藏。明月堂中启秘囊，一服甘露玻璃浆，大千世界都清凉。此药亟咽不必尝，一粒中裹千金刚。炮爁炙煿谁精详，听取露柱声琅琅。西溯江汉浮潇湘，呼将石人撑铁航。药囊抛向江中央，长风落日云苍苍。"}