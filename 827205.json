{"id":"827205","title":"金缕曲 与痴萍饮后，强余填词，荡气回肠，聊以为笑","dynasty":"清末近现代初","author":"傅熊湘","text":"爱我无如酒。一月中、如斯欢笑，几曾开口。心上纵横多少事，不如意常十九。问人世、解忧可有。赢得杜康能一顾，拚千秋、万岁从君寿。与君誓，长相守。伤心莫漫眉头皱。且商量、淳于一石，汝阳三斗。不是刘伶徒颂德，还幸吾家有妇。便沈醉、归来时候。瓮里新醅堪共酌，算喃喃、今夜凭他咒。撑白眼，看苍狗。"}