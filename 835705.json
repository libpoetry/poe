{"id":"835705","title":"探春慢 寒角","dynasty":"清末民国初","author":"陈锐","text":"荒雾悬旌，冷风卧鼓，蚩尤宵堕平野。一叠严霜，连天晓奏，吹散胡群牧马。多少清商怨，借兜勒、乌乌共写。轮台昨夜军声，老兵惊起愁话。长是悠扬壮峭。催卷甲疾驱，弓折难把。幕府琵琶，龟兹觱栗，不共别情閒冶。余响归铙外，听斛律、牛羊来下。自恁单衣，南山留扣修夜。"}