{"id":"1128731","title":"和陈倅泛舟寄瑩中德翁印老","dynasty":"宋","author":"谢逸","text":"欲寻靖节访东皋，复忆禅翁隐妙高。月送征鸿遵露渚，舟随飞鹭掠云涛。知公气压陈惊座，顾我诗惭谢法曹。胆落旧闻温御史，至今蛟兽尚腾逃。澹云疏雨羃平皋，楼卧元龙百尺高。红旆已飞居易舫，赤心宁畏子胥涛。但知守道师前辈，未忍低头效此曹。天遣数公慰人望，万年富贵恐难逃。"}