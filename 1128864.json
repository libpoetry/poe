{"id":"1128864","title":"偈十六首","dynasty":"宋","author":"释士圭","text":"衲帔蒙头，下板头边，且打瞌睡。蒲团叠足，长连床上，随分挨肩。忽然露柱眼开，圣僧也须出院。切忌钉椿摇橹，更须看风使帆。各各总在其中，人人自宜照顾。且道照顾个什么，堂中宾主句，觌面没亲疏。一山南北烟霞里，两寺东西林麓间。开眼如今浑是梦，莫言真个在庐山。面前一道如弦直，当门不用栽荆棘。陕府铁牛，昨夜失却尾巴；嘉州大像，不是白拈贼。赵州南，石桥北。黄河九曲吞昆崙，大悲院里安弥勒。东林百不会，瞎驴随大队。鞭打不进前，步步只倒退。一日复一日，灵台转昏昧。死去入地狱，永劫终不悔。开口见心肝，实语当忏悔。错错，东林手把断贯索，诸方鼻孔都穿却。人问如何不自穿，自己鼻头难摸索。而今子细细思量，元来不是而今错。一阳生，万物萌。天本清，地常宁。四时行，万汇成。如纬经，如权衡。天心平，人心诚。日月明，鬼神警。方知天地分浊清，古今无亏盈。圣泉拄杖犹通灵，敲骨出髓。方悟从上诸圣碗鸣声，犹较芭蕉半月程。半夜穿针，尽十方皆成线路，你诸人为什么透不过。天明吃粥，无一丝毫不露真机，你诸人为什么拨不转。透不过处，路布分明。拨不转时，真机独露。半夜梦中惊骤雨，三更枕上听秋声。烈火焰中，蟭螟虫如何栖泊。大炉韛里，金刚钻烧得通红。蓦然脑后一锥，铁佛也须汗出。佛祖重新煅炼，衲僧再上钳锤。直饶千手大悲，这里如何摸索。打破从教重锢鏴，休言钝铁费钳锤。天晴开水路，无事设曹司。病多谙药性，小慈妨大慈。尘融法界，念尽毗卢。千眼顿开，纤尘不立。游戏宝明空海，超越菩提觉场。善财入楼阁之门，重重无尽。居士供蒲塞之馔，种种庄严。以上妙饮食供养为法门，以广大愿心总持为佛事。一一摄入，一一交参。一一圆融，一一周遍。理事平等，真俗混融。凡圣同源，因果不二。直得文殊骑狮子，入普贤鼻孔里藏身。普贤骑象王，入文殊眼睛里瞌睡。释迦弥勒，掩耳偷铃。势至观音，抱赃叫屈。老龙千丈湫，晴空散飞雪。尊者诺讵罗，坐视眼眨眨。老禅来住山，梵志翻著袜。乍可刺汝眼，且要话头活。老禅不打鼓山鼓，送老来看雁范山。杰阁重楼都不见，溪边茅屋两三间。释迦弥勒，犹是他奴。临济德山，是何草芥。向上一路，荆棘成林。更欲翻身，堕崖落堑。总不动著，当处活埋。生机临时，翻成乱统。穿耳胡僧葱岭去，夜行踏雪马蹄轻。悬泉千尺泻龙湫，一叶萧萧万木秋。坐看孤云行看月，更无佛法挂心头。晷运推移无不动，日南长至几曾迁。应时纳祜无他事，依旧三门开两边。三门开两边，一句具三玄。今古应无坠，分明在目前。孔明庙前有古柏，枝如青铜根如石。苍皮溜雨四十围，黛色参天二千尺。但见年年是好年，岂知日日是好日。小树子，傍山栽，花从叶里开。枝高攀不得，罗袖拂将来。尘融法界，念尽毗卢。咫尺跨于大千，刹那超于三世。过去诸如来秤锤落井，现在诸菩萨塞壑填沟。未来修学人，如麻似粟。回头拾得新罗箭，自是诸人不丈夫。"}