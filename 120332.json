{"id":"120332","title":"次韵袁宪阅兵许浦","dynasty":"宋代","author":"陈造","text":"皇泽泉及濒，戎索均帝阙。边屯笳箫地，弯弓睨胡月。万旅皆金缯，不待持阀阅。于时江流澌，极目云阁雪。嬉嬉忘其寒，恩宠自稠叠。使星照海徼，天意不虚设。劳勤需摩拊，勇怯要旌别。除器有良楛，扣阍许陈列。古来分君忧，下敢谢薄劣。叱驭陵九折，摧锋取三捷。况公经世才，翻浪海鲸掣。夷吾吾目中，江左伫茂烈。汾阳唐柱石，守器未应缺。衔命兹小试，鼓勇士眦裂。指挥用诸将，他日须此杰。圣君中兴主，诏语一见决。治具有罅漏，讵容惜扪舌。光眹贵先识，沉默真小节。鄙夫百僚底，欲隐尚不屑。几登王公门，面丑辞易竭。向公又一鸣，当复笑燕说。"}