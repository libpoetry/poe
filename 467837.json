{"id":"467837","title":"鹧鸪天 病中语","dynasty":"当代","author":"黄绮","text":"若作园丁亦懦夫。忍看蝼蚁赴枯蔬。春风再暖忘贫瘦，野盗方兴恤独孤。来复去，尔和吾。自应绝酒破樽壶。幸知邀客逢斋日，未有千金敢趁墟。明月相依放玉魂。更除浊梦觅真纯。一心欲壮偏宜夜，万物看成独爱春。思大治，恨虚文。从来肉食总庸昏。此身何日能宽纵，破狱交游死罪人。聋聩当前乏丽词。不离闹市又安归。官贪兼业趋商贾，军溃逃兵扣食衣。悲患难，去疮痍。西南即处造生机。吾生战国使吾壮，一怒长征山欲飞。"}