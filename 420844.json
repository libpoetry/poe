{"id":"420844","title":"高阳台 车行见残荷被岸，秋雨方淹，凄然有作","dynasty":"近现代","author":"谢觐虞","text":"枯翠淹云，零珠骤雨，田田都付荒湾。重见凌波，垂虹照影先寒。不成秋怨羞言语，绕车雷、岸柳髡残。看夜深、铅泪凄迷，还泻金盘。朅来湖海怜孤燕，自万妆镜妒，一梦天悭。罗袜全家，月明何处人间。遥岑未改浮眉浅，祗凄香、难返屏山。更休提钿合兰桡，被掩文鸳。"}