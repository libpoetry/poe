{"id":"692880","title":"秋日遣怀","dynasty":"明","author":"杨爵","text":"俯仰乾坤此棘垣，忧来倚杖步西圜。忘机云外鸢犹舞，解意墙边草欲言。危难总皆身外事，修为但可默中存。感时悄悄心犹切，难向他人开口论。寸心恻恻风尘迥，千里迢迢世路倾。但比深圜铭上帝，肯教之死负平生。乡思漂泊天涯杳，音信空闻寒雁声。不是君王违谏诤，孤臣未有动天诚。"}