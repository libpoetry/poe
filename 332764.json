{"id":"332764","title":"双头莲·岭南元夜","dynasty":"清代","author":"梁清标","text":"海外繁华，看绛烛围红，星毬初放。蛮靴锦障。月影里忘却，乡愁孤况。暗想京国灯宵，阻云山千障。春一样。紫陌香尘，有无钿车来往。凭仗午夜笙箫，把军烽静偃，消除兵象。江湖晚涨。烧火树妆点，羊城尤壮。听罢白苎吴歈，有周郎座上。天万里，对酒当歌，相看慷慨。"}