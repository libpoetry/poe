{"id":"285505","title":"九日吟潭宅会汪竹居、李定山、孑云、王晓湘、瘦湘登眺滕王阁，寻集饮城外酒楼，诗以纪之","dynasty":"现代","author":"胡雪抱","text":"天清海绿过重九，乱后剩作章江吟。去年南园菊花雨，舫斋卧梦洞庭深。今年走会怀湘宅，天听盟约收重阴。玄流嵇阮少长集，嚣甚欲得涤尘襟。高山之志流水心，锦囊昨买名家琴。摩挲灵物各起舞，遂赍古意淩江浔。千年杰阁一凭槛，老翠掬饮西山岑。鸾声佩响渺何处，城隅日落飞清砧。才人文宴涉幽想，空潭云影若可寻。未遑多让谋一醉，买琴幸馀沽酒金。壶觞政令由己出，宽严略变深浅斟。青牛出关事不易，白驹过隙愁难禁。汀洲晚籁鸣萧森，水木澹逼倪云林。登高旷览足忘世，似与天地俱浮沉。"}