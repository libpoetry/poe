{"id":"812386","title":"上元前夕叠韵复棣笙","dynasty":"清","author":"许传霈","text":"梓里棠封溯昔贤，披寻卷牍写联翩。时形梦入羹墙里，不觉春回梅柳边。天道循环寒代暑，他乡羁旅日穷年。岁除懒把新诗祭，客到犹欣醉欲眠。茅庐赏雪集群贤，小住神仙气运翩。乐事偏饶荒径外，春游待约太湖边。酸咸世味周寒士，灯火街头学少年。惆怅连朝风雨紧，宵深清冷不成眠。"}