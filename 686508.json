{"id":"686508","title":"漫书五首","dynasty":"明","author":"石宝","text":"閒居成懒癖，高卧起徐徐。世治逢尧历，春晴验朔书。嚣尘长缭绕，元气自呼嘘。不把双眉向，人间浪蹙舒。晓跨城东马，披星到酒家。瓮春抽嫩竹，灯夜试初花。乐听升平曲，人乘浩荡槎。兴来从健到，谁省岸乌沙。东风才十日，煖色渐融冰。春市多张酒，宵城半打灯。礼从先进野，学去古人矜。分不知时务，痴聋似许丞。十五年前到，都城犹古风。蹇鞍逢进士，鸡酒宴名公。世事车轮转，人情木叶红。豪华迷旧眼，谁与论颛蒙。谁道年程浅，刍荛有此言。结缡儿女早，斗障锦丝繁。磊磊春盘簇，匆匆夜客奔。还看脩上者，妖服自翩翻。"}