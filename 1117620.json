{"id":"1117620","title":"和毅夫倒用无字韵春诗四首","dynasty":"宋","author":"陆佃","text":"皇家宝历万年馀，礼貌群臣自古无。龙马已陪阿阁凤，鼎湖犹想裕陵凫。刘郎莫恨桃千树，匠伯应怜栎一株。犹喜后来门户在，小儿能赋昆崙奴。一别勾芒仅岁馀，不知今度老颜无。管人忧喜何如鹊，与世浮沈可奈凫。拟看笏头花四朵，更栽槐面树三株。若教上番成新竹，须戒人家婢与奴。附庸新又进于馀，欲共南邻斗有无。横列溪山埋积雪，卧开桃李映新凫。拟舂玉臼丹千杵，更种金锤麦一株。从此有人殽亦有，不烦公帑与官奴。公钱虽少俸钱馀，明日如今作会无。况有鳖裙胜脍鲤，岂无鹅掌代蒸凫。庆归子舍芝三秀，官入卿曹棘九株。闻说丽人推不去，爱才何止十年奴。"}