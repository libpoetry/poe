{"id":"1049389","title":"涂山寺","dynasty":"宋","author":"冯山","text":"巴山俗可厌，万叠誇雄伟。江前一峰秀，青林带孤起。长舟截巨浪，平舆登峻趾。古寺隐山背，来造神已喜。清泉绕修竹，野径入葭苇。女娲旧生处，石坳勤戾止。圣神固有合，天作非偶尔。玉简事恍惚，越书莽非是。孤亭凌绝顶，坐有千古意。二江错交会，比屋聚纷蚁。把酒一长笑，忘情但高视。"}