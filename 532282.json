{"id":"532282","title":"东流江水篇","dynasty":"明","author":"黄佐","text":"东流江水西飞燕，只愿无事长相见。咫尺应须论万里，可惜刻漏随更箭。忆献三赋蓬莱宫，声价欻然来向东。喜得与子长夜语，意匠惨澹经营中。年年至日长为客，目脂面药随恩泽。此时与子空归来，鸿飞冥冥日月白。孤城西北起高楼，伐木丁丁山更幽。青鞋布袜从此始，长歌短咏还相酬。钟鼎山林各天性，后来况接才华盛。青眼高歌望吾子，苍苔浊酒林中静。冬至阳生春又来，亦知穷愁安在哉。江上被花恼不彻，安得健步移远梅。梅花欲开不自觉，细推物理须行乐。玉垒浮云变古今，瑶台侍臣已冥寞。君不见周南太史公，凡今谁是出群雄。词源倒流三峡水，胡为见羁虞罗中。君不见西蜀杜陵老，多才依旧成潦倒。且尽清尊恋物华，不知明月为谁好。高视乾坤又可愁，尊前还有锦缠头。缘云清切歌声上，多暇日陪骢马游。紫衣将炙绯衣走，饔人受鱼校人手。忆昨邀欢乐更无，此曲秖应天上有。箫鼓哀吟感鬼神，回风飒飒吹沙尘。合欢却笑千年事，白水青山空复春。"}