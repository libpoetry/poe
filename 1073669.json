{"id":"1073669","title":"张全真大资四老堂","dynasty":"宋","author":"孙觌","text":"真人东方行，携幼坐小辇。五星聚光炯，八龙卧偃蹇。张公世忠孝，七叶冠蝉冕。翘翘麟一角，濯濯蕙九畹。声名大小冯，门巷南北阮。埙篪自鸣和，满耳听睍睆。舂粟悲汉谣，然萁笑魏褊。讵闻华亭鹤，空忆上蔡犬。堂堂鼎轴老，秉道迪天显。宁投千金璧，不践九折坂。飞飞鸿雁行，恋恋桑榆暖。草木商山村，烟波洞庭晚。芝老正堪茹，橘熟行可搴。连床话团栾，共此一笑莞。当年伯仲氏，衫鬓绿婉婉。彩衣戏翁侧，玉立尽瑚琏。峥嵘六门阙，突兀今在眼。岁月知几何，华皓森雪巘。扶颠属匠石，起死待和扁。富贵挽不来，拄颊但手板。谈间锯屑霏，酒伴金荷卷。舞茵翔两鸾，歌板曳犹茧。冰壶明月吐，琪树清风满。起寻赤松游，仙籍标阆苑。"}