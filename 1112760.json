{"id":"1112760","title":"赠无咎以既见君子云胡不喜为韵八首","dynasty":"宋","author":"张耒","text":"平生怀想人，握手良未易。接君同舍欢，此事非此世。十年淮海梦，一笑相逢地。投分白首期，愿言何有既。贤愚譬观形，美丑不自见。医肱待三折，剑铁要百鍊。磨君古青铜，汰简寄明辨。一智出千愚，食芹敢忘献。文风还正始，磊落有诸君。长者进后生，亦使我有闻。譬如狸与虎，偶使并称文。终然不可及，困我力空勤。文衰东京后，特起得韩子。支撑诽笑中，久乃化而靡。籍湜既洒扫，后生始归市。垂君拯溺手，请效我一指。诗坛李杜后，黄子擅奇勋。平生执羁靮，开府与参军。举诗秉笔徒，吟哦谩云云。安知握奇律，一字有风云。触有羸其角，进有跋其胡。膏车秣吾马，白日在修途。虽乏亡何杯，颇多未见书。力学致事功，良田本深锄。黄子少年时，风流胜春柳。中年一钵饭，万事寒木朽。室有僧对谈，房无妾持帚。此道人人事，谁令予独不。南山缚虎师，肯顾世书字。扬眉哦楚喉，鼎畔倒侯喜。诗声一苍蝇，下到霹雳耳。庸庸老寻常，物外有奇伟。"}