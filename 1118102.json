{"id":"1118102","title":"岁暮遣兴二首","dynasty":"宋","author":"陆游","text":"昔慕骚人赋远游，放怀蜀栈楚山秋。橘中尚可著四老，海外谁云无九州。薄酒时须浇舌本，闲愁莫遣上眉头。幅巾短褐吾差便，实厌衣冠裹沐猴。病著愁侵并不支，孤村况遇岁残时。水轩客散成舒啸，山寺僧来得剧棋。铜鸭香生风袅袅，竹鸡声断雨丝丝。新诗煅炼功何似，问著衰翁自不知。"}