{"id":"732489","title":"杜鹃行","dynasty":"清","author":"李邺嗣","text":"春风漫漫百草绿，登台独展伤春目。惜别初弹蜀国弦，怀归再理巫山曲。巫山迢遥隔万里，怨鸟一声空裂耳。但知今日鳖灵尊，还念当时旧天子。蚕丛之国辟何年，鱼凫城郭随飘烟。赤楼嵯峨不可见，碧鸡金雁俱茫然。故国兴衰不复数，中夜号呼亦何补。北向犹哀洒血多，倒悬更诉髡毛苦。世间代谢须臾事，汉寝唐陵尽何处。鸿雁终依岁往来，山川难促人归去。江头细鸟抑何仁，千年礼节尚人臣。愿采琅玕饲天种，阿阁为巢以奉君。"}