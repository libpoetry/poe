{"id":"684668","title":"和董校书秋香十咏 种菊","dynasty":"明","author":"王绂","text":"根宜宿土随，疏列可分移。只恐人轻触，先教护短篱。灌时须趁晓，日出露将晞。栽后无多日，苗添几叶肥。种尔酬佳节，节过开尚迟。纵令迟更好，争似莫愆期。无日不相访，殷勤直到开。一从栽种后，篱落几徘徊。秋来菊覆畦，青蕊著枝时。蕊少花方好，浑消三两枝。秋来开几丛，宛见晋人风。折向东屏笑，樽中酒可空。篱下开虽好，盆中看亦宜。金钱盈屋里，宁敢富翁欺。篱畔醉黄花，巾披一幅纱。浊醪还自酿，何必向邻赊。秋菊可餐服，落英多晚香。不知骚赋后，才思有谁强。浊酒几番醉，黄花千古秋。酒香花正好，不必漫生愁。"}