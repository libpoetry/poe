{"id":"517432","title":"投胡学士","dynasty":"明","author":"王称","text":"抚剑坐中夜，长吟思一弹。弹之有馀音，激烈摧心肝。出处分以然，中道敢不安。但恐春华衰，白日凋朱颜。伊余羽翼微，宜栖枳棘间。清樾苟自适，谁能事鹏抟。那因遇知己，刷羽排鹓鸾。云霄一翱翔，九万期风端。昔侣丹穴雏，志薄金琅玕。今如涸辙鲋，鬐鬣空摧残。有沬不自濡，焉能禦所患。淮山饶桂枝，楚泽有芳兰。欲去恋明主，引领徒悲叹。故人把天瓢，岂惮一滴艰。愿因终号呼，庶以脱险艰。毋令东溟使，仰候西江澜。"}