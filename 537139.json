{"id":"537139","title":"赵承旨天闲五马图歌","dynasty":"明","author":"王世贞","text":"吾闻天子之乘有六马，五马无乃诸王侯。飞黄一骨立天仗，兹白廿足閒清秋。有金不敢将络头，奚官屏立气致柔。玉毫如霜落劲刷，俶傥暂摄归优游。银槽苜蓿露不收，绿波溢吻芬锦韝。悬蚕齿戛快自酬，宛如双虹籋云浮。功成身贵人不知，奉车骖乘白玉墀。君王纵复日三顾，此足敢忘追咸池。吴兴学士曹韩师，写出蹀躞千金姿。得非饮至平南时，数百万匹皆权奇。呜呼渥洼之种悲不悲，真龙却走阴山垂。"}