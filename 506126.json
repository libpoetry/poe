{"id":"506126","title":"咏林居散生","dynasty":"明","author":"周是修","text":"隐山不在深，情高喧自寂。交友不在和，谊合疏自密。世人多巧智，动静恒匪然。末荣本不滋，曷免终摧颠。惟君拔俗流，于余寔同调。惟余好斯人，于君亦知要。白云荫松石，寒泉漱庭除。匡坐论太古，方寸拟堪舆。万里出从中，舒卷俱自得。山重非可移，渊浚宜莫测。清风千万古，浊酒三五杯。弹咏续欢洽，浮名何有哉。琴以扬徽音，诗以发素抱。愿言永陶陶，穷通付穹昊。"}