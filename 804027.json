{"id":"804027","title":"咸阳拜文王陵","dynasty":"清","author":"赵宾","text":"滔滔生死事，谁与问苍天。千古都如是，何人能不然。圣贤归土壤，父子此山川。丰镐君臣改，海桑陵谷迁。移龄通帝梦，埋骨启牛眠。木客游吟惯，祠官步履邅。龙鳞攒树瘿，银字画蜗涎。樵路藤萝覆，祝碑屃赑缠。五经光日月，九转闷神仙。风雨二陵暮，骏奔万世虔。于昭时陟降，灵草代筳篿。钟鼓车徒散，客涕洒西烟。"}