{"id":"429620","title":"病中以宛邱具茨陵阳三家诗自遣爱其精湛密栗各题长句以寓吾意 其二","dynasty":"近现代","author":"黄浚","text":"中瓦春声随转烛，檐溜李师悲濯足。后山门墙澶渊晁，谁信曾听羽衣曲。用知声色非人累，千古清诗炯寒玉。政和靖康裁几年，元奴念月成秋烟。党碑姓名付天壤，折节归种具茨田。吾闻笺诗临川叟，独谓吁谟胜杨柳。晁生持论乃闇同，搜剔清新见奇丑。生天秀实向兜率，一祖二宗我何有。清丰藏书临济上，今日何人绍微尚。底须倾倒刘后村，于蔿楼前寄悽怆。"}