{"id":"1240552","title":"三月三日与杨铁崖饮于书画舫，侍姬素云行椰子酒，遂成联句","dynasty":"元末明初","author":"顾瑛","text":"龙门上客下骢马，洛浦佳人上水帘。玛瑙瓶中椰蜜酒，赤瑛盘内水晶盐。晴云带雨沾香灺，凉吹飞花脱帽檐。宝带围腰星万点，黄柑传指玉双尖。平分好句才无劣，百罚深杯令不厌。书出拨灯侵茧帖，诗成夺锦斗香奁。臂韝条脱初擎研，袍袖弓弯屡拂髯。期似梭星秋易隔，愁如锦水夜重添。劝君更覆金莲掌，莫放春情似漆黏。"}