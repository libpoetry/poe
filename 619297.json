{"id":"619297","title":"醉歌行","dynasty":"明","author":"崔一鸣","text":"风流主人能爱客，夜宴华堂秋月白。坐中感激悲歌人，慷慨一声裂山石。酒酣因忆少年时，狂歌击筑易水湄。长安走马折杨柳，千金买笑调蛾眉。醉舞剑劈珊瑚枝，龙文匕首光陆离。狂来落笔作词赋，纷纷儿辈徒惊痴。岂知豪华易零落，岂知世情惯衰恶。风尘回首缁素衣，始悟当年意气错。秋风萧萧洛阳道，青丝变尽朱颜老。由来岁月不待人，富贵功名苦不早。酌君酒，为君歌，劝君莫惜朱颜酡。大鹏蹋翅伏沧海，终须变化翻洪波。"}