{"id":"1193622","title":"丹元子步天歌 南方七宿","dynasty":"唐","author":"王希明","text":"井，八星横列河中净。一星名钺井边安，两河各三南北正。天樽三星井上头，樽上横列五诸侯。侯上北河西积水，欲觅积薪东畔是。钺下四星名水府，水位东边四星序。四渎横列南河里，南河下头是军市。军市团圆十三星，中有一个野鸡精。孙子丈人市下列，各立两星从东说。阙丘二个南河东，丘下一狼光蒙茸。左畔九个弯弧弓，一矢拟射顽狼胸。有个老人南极中，春秋出入寿无穷。鬼，四星册方似木匮。中央白者积尸气，鬼上四星是爟位。天狗七星鬼下是，外厨六间柳是次。天社六个弧东倚，社东一星是天纪。柳，八星曲头垂似柳。近上三星号为酒，享宴大酺五星守。星，七星如钩柳下生。星上十七轩辕形，轩辕东头四内平。平下三个名天相，相下稷星横五灵。张，六星似轸在星傍。张下只是有天庙，十四之星册四方。长垣少微虽向上，星数歌在太微傍，天尊一星直上黄。翼，二十二星大难识。上五下五横著行，中心六个恰如张。更有六星在何许？三三相连张畔附。必若不能分处所，更请向前看野取。五个黑星翼下头，欲知名字是东瓯。轸，四星似张翼相近，中央一个长沙子。左辖附两星，军门两黄近翼是。门下四个主司空，门东七乌青丘子。青丘之下名器府，器府之星三十二。以上便为太微宫，黄道向上看取是。"}