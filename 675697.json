{"id":"675697","title":"泊舟柬同行徐掌科","dynasty":"明","author":"殷云霄","text":"河浅舟行涩如棘，南望道中悲行役。两行杨柳青如染，百里湖光明可挹。湖边渔翁头不梳，清晨小舟来卖鱼。同行不见论文友，隔岸犹寻卖酒垆。独行芳草春如许，石矶雨过无尘土。小童宦久能吴歌，家山渐近闻齐语。湖中鸥鸟应怜吾，似识当日旧陶朱。归来欲拟陶潜赋，客游休作鲁连书。"}