{"id":"1123514","title":"壁间韵","dynasty":"宋","author":"赵崇鉘","text":"雨又入帘风又斜，东风吹客客思家。浣纱西去谁家子，青绢围裙插杏花。山月溪风两自由，紫兰绿桂等离忧。狂歌郁郁成何事，一片夕阳芦荻秋。海棠开尽故清寒，漠漠梨花暮色闲。酒满绿樽愁满酒，醉凭枕障认巫山。半髧婵娟垂两鸦，惊潮微隐宝簪斜。客愁政自游丝乱，莫戴钗头百结花。"}