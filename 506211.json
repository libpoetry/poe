{"id":"506211","title":"送赵勉耕汉中省亲行","dynasty":"明","author":"周是修","text":"一门父子全忠孝，祗今独数庐陵赵。乔木千章湖水滨，诸峰罗立三山峤。前年昭代急贤良，五色联翩凤凰诏。赵侯静者嗜烟霞，说著功名辄头掉。公车星火促严程，江海茫茫玉京窎。奇材固合充栋梁，至宝终须贡廊庙。乘涛直下五千里，阊阖云晴见初召。圣主从容赐颜色，善道咨诹洞微妙。外将大任托藩垣，内拟超迁列枢要。赵侯稽首再陈乞，昧死金铺致辞峭。一官泮奂得所欲，模范裁成志思劭。三春教铎振儒林，文声奕奕开光耀。二郎万里奉晨昏，归日叮咛往来绍。弟行既复兄何如，呼奴便秣追风骠。楚雨千秋湘水祠，秦云万古咸阳徼。酆镐西风拂鬓寒，峨岷夜月悬心悄。关山愁见落花飞，客枕哀闻断猿叫。不图采玉昆崙顶，岂若寻源武陵窍。猗嗟赵侯万事足，如此贤郎诚克肖。马融帐下老莱衣，白首能无极欢笑。送君不尽忆君情，瑶琴切切孤鸾调。新诗锦轴遍须题，别酒离筵莫停釂。飘飘鸿鹄起天隅，六合清风荡烦歊。"}