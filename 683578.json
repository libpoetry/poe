{"id":"683578","title":"有所闻作","dynasty":"明","author":"王世贞","text":"药垆经卷日从容，愧杀微名溷九重。岂为禁林需左马，偶然宗伯让夔龙。霜秋不耐芙蓉老，云色依然薜荔封。自是五更眠更熟，可曾听到未央钟。闻道弓旌及隐沦，可缘真遇爱龙人。虚云展氏曾三黜，其那王尊仅一身。苜蓿总肥沙塞晚，桃花无恙武陵春。欲知元亮篮舆意，畏踏丹阳郭里尘。"}