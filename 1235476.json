{"id":"1235476","title":"寄士彦佥宪十绝","dynasty":"元","author":"刘鹗","text":"城郭荒村处处同，五羊楼观倚晴空。时平若建麒麟阁，更画何人第一功？训练精兵捷若神，从渠百变日如云。向来诸葛今何似？青眼高歌独望君。世祖成宗德业深，百年培植士如林。登车揽辔平生志，孝子忠臣万古心。情好虽亲音问疏，秋来眠食近何如？因风敢致平安问，谩折梅花当寄书。绿章夜奏玉皇家，八载奇勋信可誇。待得九重丹诏下，共君握手看梅花。自别京华意惘然，浮云过眼十三年。白头太守成何事？又促乘骢瘴海边。会稽山与白云齐，海阔谁怜雁过稀？犹幸峤南天气暖，免教游子叹无衣。更无钱可叹空囊，杜老何从籴太仓？共说羊城饶贮蓄，山中尚有禹馀粮。帝王曾此理薰弦，尚觉遗音满耳边。若使闻韶仍大嚼，绝胜骑鹤更腰缠。萧萧木叶落穷冬，倦客翛然况味同。珍重孤根如铁石，少须明日又东风。"}