{"id":"701221","title":"赍捧事竣出京","dynasty":"明","author":"黄公辅","text":"二十馀年戴主身，迂疏已历四朝臣。情依魏阙勤三祝，马出都门又一春。自顾青萍堪莞笑，如何白发尚风尘。商量讨个安便处，除是园林物外人。微名薄禄总君身，宠异无分远近臣。龙衮辞时披晓日，马蹄快处踏新春。树边啼鸟迎行迹，眼底流光逐路尘。回首玉宸天渐远，关山仍是未閒人。"}