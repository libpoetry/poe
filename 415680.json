{"id":"415680","title":"寿于右老七十八","dynasty":"近现代","author":"罗锦堂","text":"洪范有五福，其一则曰寿。我公寿且仁，举世谁为偶。惟吾大西北，文化发源久。终南有名山，耿耿千峰秀。伟哉出斯人，苍生多所佑。民主佐新兴，声名耀北斗。求才励后进，有碑皆在口。提携与栽培，宝赖先生手。感此铭衷肠，扬觯进杯酒。一祝先生健而康，年年岁岁人所望。再祝先生康而健，岁岁年年人所愿。人所愿兮人所望，与河山兮并寿，与日月兮齐光。"}