{"id":"998164","title":"喜朝天/踏莎行 腊中雪后东湖闲宴","dynasty":"宋","author":"黄裳","text":"雪云浓。送愁思，衾寒更怯霜风。惹起离恨，为光阴恼，人意无穷。谁省年华屡换，渐作个、浮生玉髯翁。休易感，新醅泛蚁，且共时同。相逢。笑语相契，况驾言游处，山里齐宫。寂寞时候，自有皓景，粉泽冬容。先顾丽人期约，痛赏候、花开洛城红。三十日，回头过尽，喜对春工。"}