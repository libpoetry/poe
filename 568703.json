{"id":"568703","title":"二友篇 其一 王宗伯锡爵","dynasty":"明","author":"王世贞","text":"太原吾闬彦，弱小负灵植。三馆抗清标，八座回正色。步武鼎铉间，弃之如遗迹。荣名冠寰宇，紟绅所趋翼。望望若将浼，空空类无识。五十孺子慕，扳哀变原柏。伊余麻中蒲，谬充他山石。晚途乍折节，感此三不惑。芰荷良可依，薇蕨足充食。荆玉竟夕辉，恐为世工得。"}