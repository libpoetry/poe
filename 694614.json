{"id":"694614","title":"咏潭底月","dynasty":"明","author":"陈衡","text":"天清海静晚晴空，潭底嫦娥妙化工。半定半挥云母扇，或开或合水晶宫。洪波漾影千山动，皓魄浮光万里同。借问灵槎何处是，广寒有路几人通。潭底谁将仙桂芬，天香缭绕净尘氛。珠浮沧海涵清气，人在琼楼唱紫云。下榻那寻徐稚子，当垆拟对卓文君。龙宫一阵金风起，无限琼波皱玉纹。天开潭底静悠悠，谁掷银刀点碧流。千顷波翻千颗玉，一江水浸一轮秋。灯分淡影三千界，风泛崇光十二楼。记得当年扳桂处，蓝袍春满最清幽。"}