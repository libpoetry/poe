{"id":"808340","title":"渡淮","dynasty":"清","author":"洪亮吉","text":"长淮千里何溯洄，远自桐柏之山来。洪纤巨细络诸水，汇此四渎通八垓。东南巨浸古所说，原野气尽岩峦回。傍淮田下赋亦下，生计恃水无余财。长年挐舟送行客，楚女击楫中流哀。云浮三时蚌开合，水结五色龙胚胎。阳嘘阴吸有至理，水上白昼层宫开。要令幽险各有所，造物大矣何容猜。全淮得失系吴楚，宵济万马曾衔枚。王公设险古不废，硖石置守高崔嵬。牛羊在野牧马散，淮水萧瑟山童峐。下流河势苦相夺，二水若合坤舆颓。支祈力屈匪至此，河伯好事同台骀。至人视世本一辙，险绝不异坳堂杯。朝帆开寒雨迷浦，莫雁戛水阴成堆。好风明日送舟疾，可至禹庙倾尊罍。"}