{"id":"696881","title":"伏枕有怀口占四首","dynasty":"明","author":"娄坚","text":"亦知难怪鬓毛斑，爱染由来意不悭。简点一身犹未会，更惭开口论人间。闲将旧史看兴衰，辙覆舟翻或可回。不愿凤麟为世瑞，且须鹰犬亦无才。近遇西来盲讲师，世间文字未曾知。澜翻十偈纵横说，愧杀窗前弄笔儿。眼底何人不售欺，自衿才力竟谁私。才争一著终难强，独有人间国手棋。"}