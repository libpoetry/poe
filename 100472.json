{"id":"100472","title":"张竞辰永康所居万卷堂","dynasty":"宋代","author":"苏轼","text":"君家四壁如相如，卷藏天禄吞石渠。岂惟邺侯三万轴，家有世南行秘书。儿童拍手笑何事，笑人空腹谈经义。未许中郎得异书，且共扬雄说奇字。清江萦山碧玉环，下有老龙千古闲。知君好事家有酒，化为老人夜扣关。留侯之孙书满腹，玉函宝方何用读。濠梁空复五车多，圯上従来一篇足。"}