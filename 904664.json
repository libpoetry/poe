{"id":"904664","title":"同韩子东赏牡丹","dynasty":"宋","author":"李石","text":"呜呜晓角春风送，日日官身随鸟动。但知敲榜负佳辰，纵有芳菲难入梦。起寻北郭新雨后，愁见西山含雪冻。茅茨虽暖岂宜花，笑我此行真凿空。向来洛下定真谱，只许姚花充物贡。只今老病陪少年，驽骑何能追骏鞚。便将花裓问天女，欲返田园寻二仲。此花含笑我不言，且插一枝风帽重。"}