{"id":"1066599","title":"高君贽兼数职奔走疲甚以诗劳苦之","dynasty":"宋","author":"葛胜仲","text":"晓鼓逢逢天未白，呼火摄衣干典客。青衫手板阶石前，磬折擎拳若无骨。还将束矢听情伪，更向团丝分枉直。糟浆逆鼻走兵厨，播糠眯目司平籴。翩翩轻舆行若飞，濯濯单纨汗如涤。趋局何曾过八塼，端居未暇移百甓。归家往往犬迎吠，得肉时时鸟攫食。长材要自万鹏程，初筮聊淹一鸡肋。径须黾勉弹其冠，未用低佪尤此帻。左冯旧事今复继，敏手州人惊霹雳。"}