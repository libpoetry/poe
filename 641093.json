{"id":"641093","title":"题瀛洲云诗卷","dynasty":"明","author":"林鸿","text":"徒知夸父渴，不竭海中水。纵使愚公在，莫平海外山。山平海竭目不见，层阴万里何漫漫。昨夜长风天际来，八表涤荡阳春回。凭高纵目始快意，万物于我何有哉。三山照耀冰壶开，旭日正射金银台。长云飘空弱水黑，瀛洲特耸青螺色。鸾笙凤管鸣九霄，仙人笑待桃花陌。羡君轻举不可攀，但卧白石青萝间。相思不惜写心素，早寄云边孤鹤还。"}