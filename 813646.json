{"id":"813646","title":"梅山谒仙尉祠","dynasty":"清","author":"杜煦","text":"高风已隔三千载，想像逃名吴市间。新室仓皇文母玺，孤臣涕泪汉家山。只今青史留封事，如此红尘肯抱关。云外九江何处是，故乡应有鹤飞还。芙蓉万柄古祠前，遗像须眉尚凛然。乱世余生无姓氏，奇才未著有神仙。春朝箫鼓三间屋，月夜清幽一勺泉。小折馨香亲手荐，片时停桨夕阳天。"}