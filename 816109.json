{"id":"816109","title":"韩圣秋舍人见过响山草堂即事","dynasty":"清","author":"梅磊","text":"旷览世故多，毕志力南亩。矧耽山水幽，卜筑遂云久。朝耕暮垂纶，草木甘同朽。讵谓名姓存，空谷来吾友。怀旧古道稀，兹意君何厚。感德情倍殷，拮据启户牖。山鸡去屋啼，竹鼯隔篱走。入室简盘餐，藨客一何有。僮仆采樵归，邻家贳新酒。昔贤气谊真，定交在杵臼。炊饮忘主宾，至今美庞叟。君怀原古人，此义良有取。是时八月交，炎蒸酷于暑。徙席向深林，凉风浩如许。新瓜间梨枣，次第给园圃。开襟重斟酌，纵谈无今古。酿蜜蜂从王，戏水凫傍母。感念物类生，一一得其所。翻愧人世间，丧乱多辛苦。"}