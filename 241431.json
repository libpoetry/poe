{"id":"241431","title":"送张安国舍人","dynasty":"宋代","author":"蔡戡","text":"若有人兮下天陬，乘云戏作人间游。飘飘逸气横九州，明光射策动冕旒。一挥坐遣千人休，老生瑟缩徒包羞。余子走僵汗且流，自顾跛鳖惊骅骝。大儿文举小儿修，眼高四海非吾俦。堂堂人物倾曹刘，冰壶玉尺悬清秋。胸次二十八宿周，笔力乃与造化侔。挥毫落纸蟠龙虯，残篇醉墨人争收。蚤年嬉笑登瀛洲，螭坳凤阁增皇猷。出典方面分顾忧，昔襦今袴欢成讴。六州父老思故侯，往往在处甘棠留。祠庭均逸心夷犹，只恐富贵来相求。公今起自曲江头，蒲帆十幅风飕飗。微官拘缚如楚囚，虽欲从公嗟无由。君王仄席勤咨诹，姓字当已覆金瓯。入登廊庙参筹谋，勋庸并使书银钩。他时东阁罗枚邹，贱子还许登门不。"}