{"id":"727348","title":"隋王鼓吹曲十首 元会曲","dynasty":"南北朝","author":"谢朓","text":"二仪启昌历，三阳应庆期。圭贽纷成序，鞮译憬来思。分阶赩组练，充庭罗翠旗。觞流白日下，吹溢景云滋。天仪穆藻殿，万宇寿皇基。六宗禋配岳，五畤奠甘泉。整跸游九阙，清箫开八埏。锵锵玉銮动，溶溶金障旋。郊宫光已属，升柴礼既虔。福响灵之集，南岳固斯年。高宴颢天台，置酒迎风观。笙镛礼百神，钟石动云汉。瑶堂琴瑟惊，绮席舞衣散。威凤来参差，玄鹤起凌乱。已庆明庭乐，讵惭南风弹。江南佳丽地，金陵帝王州。逶迤带绿水，迢递起朱楼。飞甍夹驰道，垂杨荫御沟。凝笳翼高盖，叠鼓送华辀。献纳云台表，功名良可收。云枝紫微内，分组承明阿。飞艎溯极浦，旌节去关河。眇眇苍山色，沈沈寒水波。铙音巴渝曲，箫鼓盛唐歌。夫君迈惟德，江汉仰清和。凝霜冬十月，杀盛凉飙衰。原泽旷千里，腾骑纷往来。平罝望烟合，烈火从风回。殪兽华容浦，张乐荆山台。虞人昔有谕，明明时戒哉。选旅辞轘辕，弭节赴河源。日起霜戈照，风回连骑翻。红尘朝夜合，黄沙万里昏。寥戾清笳转，萧条边马烦。自勉辍耕愿，征役去何言。北梁辞欢宴，南浦送佳人。方衢控龙马，平路骋朱轮。琼筵妙舞绝，桂席羽觞陈。白云丘陵远，山川时未因。一为清吹激，潺湲伤别巾。天明开秀崿，澜光媚碧堤。风荡飘莺乱，云行芳树低。暮春春服美，游驾凌丹梯。升峤既小鲁，登峦且怅齐。王孙尚游衍，蕙草正萋萋。玉露沾翠叶，金凤鸣素枝。罢游平乐苑，泛鹢昆明池。旌旗散容裔，箫管吹参差。日晚厌遵渚，采菱赠清漪。百年如流水，寸心宁共知。"}