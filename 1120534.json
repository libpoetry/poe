{"id":"1120534","title":"同年葛签挽章","dynasty":"宋","author":"周南","text":"杏园张饮上晴湖，忆在团司识面初。二纪年光何忽忽，五更春梦已蘧蘧。彯缨曾识飞凫舄，折狱争驰荐鹗书。可惜佳城萦蔓草，只教绿水泛红蕖。少年并马曲江游，曾到慈恩塔上头。过眼流光真露电，惊心宦海半沉浮。君今又隔重泉梦，世事嗟伤逝水流。独立东风数华发，不堪春草起离愁。"}