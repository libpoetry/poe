{"id":"814202","title":"避寇鼓山","dynasty":"清","author":"卓梦采","text":"四野尘氛起，城头鼓角喧。欃枪纷市井，荼火乱乡村。糇橐头为戴，衣牵媪负孙。河山应不改，心迹向谁论。煮茗防烟沸，入深畏鸟言。见几宜早蹈，知避远于樊。遁迹鼓山里，倒颠历险巇。径深岩作牖，洞曲石为楣。钻穴眠蛇蝎，愁宵伴鹿麋。干戈入梦息，醒醉寸心知。掬水常携月，闻声最恶鸱。采薇非我志，聊以乐清饥。诛茆巢栖处，逍遥物外天。茑萝常绊枕，狙猱欲偷筵。烽火关山隔，咆哮梦寐连。无心看野鸟，洗耳听幽泉。煮石坚仍在，敲诗记罕全。夜深岩气静，长抱白云眠。世途多棘刺，吾欲向谁亲。高卧为长策，孤栖是逸民。洞虚花写影，树静月窥人。趺坐如禅相，爨虚未我贫。食鱼羞看铗，漉酒好将巾。始觉书生拙，空怀百战身。延伫步疏林，清风吹敝襟。山高岚易暝，洞隐气多阴。世事浑如幻，静观不昧心。君恩沧海阔，乡思白云深。蜩沸凄人耳，蝣浮笑我今。何时天雨降，庶得靖嚣音。"}