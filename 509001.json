{"id":"509001","title":"再用前韵奉酬同寅余公持敬","dynasty":"明","author":"韩雍","text":"天将启中兴，神龙在渊处。一朝飞在天，云从作霖雨。若人素端重，殊无妄笑语。栋梁美才具，圭璋秀姿宇。臣邻帝左右，四海率化理。岂但蛮夷宾，更誇甲兵洗。羡君风云会，不殊禹门鲤。棘寺兰台荣，超迁正未已。用罚克明慎，体念大易旅。丈夫幸遭际，何须羡巢许。默默古所羞，谔谔古所取。相勉陈嘉猷，致君日恭己。"}