{"id":"117671","title":"京师送王颐殿丞","dynasty":"宋代","author":"苏辙","text":"忆游长安城，皆饮母卿宅。身虽坐上宾，心是道路客。笑言安能久，车马就奔迫。城南南山近，胜绝闻自昔。徘徊竟莫往，指点烦鞭策。道傍古龙池，深透河渭泽。山行吾不能，愧此才咫尺。壮哉谁开凿，千顷如一席。参差山麓近，滉荡波光射。君时在池上，俗事厌纷剧。望门不敢叩，恐笑尘土迹。自従旅京城，所向愈无适。君来曾未几，已复向南国。扁舟出淮汴，唯见江海碧。野人处城市，长愿有羽翮。脱身相従游，未果聊自责。"}