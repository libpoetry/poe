{"id":"1109344","title":"续董子温咏陶潜诗八首","dynasty":"宋","author":"刘攽","text":"佳鱼乐潜深，智鸟不远飞。达人避形役，逝与风波辞。逍遥彭泽下，聊然三径资。好酒岂吝情，读书不求解。天真任自我，淳白忘机械。鼎鼎世上名，百年竟何赖。嘉树每交荫，时鸟初变声。欣然环堵居，自觉轩冕轻。予亦葛天民，千岁同此情。马队待贤士，久知喧且卑。周生自晚悟，徂谢仍响随。岂若田亩间，尊酒时赋诗。时命昔大谬，贤杰同隐沦。陶公晋卿族，晚节耻屈身。躬耕抱羸疾，嗟哉畎亩勤。道术既分裂，人人得其偏。丹青照千载，始觉真检全。尔时扬仁风，到今犹慄然。贵生未必全，徇名良自贼。区中共兹患，形影相与惑。神释乃超然，道真于此得。篮舆适山野，葛巾傲宾客。既无轩冕拘，讵可形骸索。富贵能畏人，千秋但惭色。"}