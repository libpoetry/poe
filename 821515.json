{"id":"821515","title":"采绿吟 夜泛，因忆蜀江旧游","dynasty":"清末近现代初","author":"汪东","text":"浅碧琉璃展，记荡桨、柳碛花溪。蝉吟密树，雨催轻舸，风透綀衣。晚穿莲叶去，篷窗底、谩赓采绿新词。阻清欢，空回首，前尘如梦迢递。归卧小园中，躬耕愿、霜畦烟圃堪计。鼓角咽严城，又玉貌冲围。怅如今、心渺沧波，千丝网、无人赠西施。凉宵迥、残月棹回，惊乌乱飞。"}