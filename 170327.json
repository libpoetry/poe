{"id":"170327","title":"久旱得雨·同堂合席分汝尔","dynasty":"宋代","author":"陈普","text":"同堂合席分汝尔，况乃貌然千万里。寸总不知从何来，一夜拥衾八九起。井田未复思扣阍，忍见秋夏田无水。甘霖才是渴者饮，何事骄阳骄不止。旄倪奔走缘木求，惟有气龙尚循理。焉知天心不广大，无愚无智皆如子。拜泥祷偶都不问，衔石移山良可喜。云飞风起作气势，野雾山昏醖甘美。三朝遂作渰渰萋，一点一粒不胜纪。吁嗟尔辈何惜命，欢呼噎呕舞欲死。有身安得不求生，天地之心固如此。草茅藜藿有一策，尧舜是亦人而已。端居廓庙同此身，及人及物唯推已。宫中圣人念民物，春不折柳漱辟蚁。论道燮理岂不知，一夫不获古所耻。三年耕有一年食，尧水汤旱无死徙。有民心也为民谋，此道如砥直知矢。"}