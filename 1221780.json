{"id":"1221780","title":"隐仙谷","dynasty":"元","author":"刘因","text":"山川含太古，风气如未开。中有幽栖人，日暮斸苍苔。吾胸素羲皇，人世不可谐。此地复何地，恍若登春台。山扃掩对峙，石径迷萦回。桑麻连水竹，屋宇依山崖。燕南避世谣，千古知我怀。横渠百世师，一区竟相乖。知音得元老，龙门有遗斋。贱子孤旅人，念此良悠哉！于世岂有望，居山亦无媒。举杯对山灵，欲去仍徘徊。他年要胜迹，此驾当招来。"}