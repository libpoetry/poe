{"id":"1107403","title":"甲子春过浙和周去华韵五绝","dynasty":"宋","author":"史尧弼","text":"迟回独立湘江头，湘江无情空自流。拟呼妃子弄云瑟，一泻胸中千斛愁。贪看衡麓数峰山，那觉江风猎猎寒。吹乱衣巾都不记，橘洲沙上几遗冠。谁家花柳暗门边，投憩同维药玉船。醉卧黄鹂新弄舌，一声唤起小窗眠。满眼残红正乱飞，端如棹入武林时。此身也是鹪鹩样，乞与桃林借一枝。双峰翠扫半天馀，遥想岷峨霁雪初。足踏东南今已遍，却思归卧旧时庐。"}