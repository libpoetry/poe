{"id":"721650","title":"家园示弟","dynasty":"明末清初","author":"屈大均","text":"念尔方青岁，艰贞解自持。家贫谋食拙，母在许身迟。春雨犁田后，秋风拂剑时。当年陈孺子，黄老以为师。四邻乔木少，无以庇茅茨。风雨此何世，饥寒能几时。甘瓜长抱蒂，慈竹更生枝。未忍辞贫贱，平生道在兹。年来深赖汝，耕稼养慈亲。但守茅容学，无轻聂政身。白华开晓露，明月照晴春。自古成高节，多传市井人。山村黄叶满，惨淡带炊烟。老母夜犹绩，贫农秋未田。无才甘谢世，多病早栖禅。辛苦双鸿鹄，衔芦过远天。"}