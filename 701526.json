{"id":"701526","title":"院中同龙湖少湖二学士赏红莲","dynasty":"明","author":"黄佐","text":"池上芙蓉开渐多，日长金马独来过。人怜紫袖随彫辇，帝遣明妆出绛河。燕树日高犹浥露，楚台风静欲淩波。倾筐只在深宫里，未采芳馨奈尔何。供奉当年紫殿东，相看真似朵云红。御香冉冉生衣上，皇泽迢迢落镜中。长见倾心惟向日，莫教欹盖只随风。沉香亭北堪移汝，还唱清平满汉宫。赤日矞云明蓟丘，亭亭羡尔立中流。花边御气通鸾仗，池上薰风绕凤楼。临镜晓看波色静，弄珠时见露华浮。嫣然笑向瀛洲客，长有清香飘素秋。我为寻花到玉堂，谁曾起草入明光。碧筒正拟沾尧酒，藻火还堪补舜裳。七十紫鸳浮水殿，三千珠翠簇天香。琴尊对尔不知去，松壑萧萧生夜凉。"}