{"id":"946270","title":"次德脩仙岩韵","dynasty":"宋","author":"陈傅良","text":"我家仙岩人迹稀，客从何来此何时。岷山之阳适海峤，万里欲写心精微。瀑泉自雨一丘壑，有龙蛰不随群飞。病樵弛檐渴猿喜，虽未作霖良已奇。吾闻岷山天与齐，仰止不见如调饥。君登绝顶小天下，此纵有山安足嬉。翩然肯过非所期，此道辽阔车谁脂。愿言税驾毋遄归，为我更赋崧高诗。"}