{"id":"740990","title":"雨中泛舟登尺五楼","dynasty":"清","author":"黄标","text":"密云低垂覆四天，平湖水满春放船。青帘白舫荡波出，千缕万缕杨柳烟。柳畔朱楼耸翠碧，飘渺直踞松云巅。主人欲住不可住，郭巾谢屐纷后先。我欲括衣寻箬笠，拍手笑杀苏子瞻。风淅淅，溜悬悬，绣栌绮栋凌飞仙。为君蹑足探雨窟，雨中花屿千枝然。云漠漠，水涟涟，我昔画舫听雨眠。猪红熊白泛春酿，此景不再几十年。会当更趁迎梅雨，解尽杖头沽酒钱。"}