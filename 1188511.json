{"id":"1188511","title":"讲德联句","dynasty":"唐","author":"皎然","text":"先王设位，以正邦国。建立大官，封植有德。二南敷化，四岳述职。其言不朽，其仪不忒。暨于嬴刘，乃创程式。罢侯置守，剖竹分域。赫矣皇唐，康哉立极。精选藩翰，庸资正直。爰命我公，东土作则。克己恭俭，疲人休息。济济闾闬，油油黍稷。既富既教，足兵足食。恤其凋瘵，剪其荆棘。威怀逋叛，扑灭蝥贼。疾恶如雠，闻善不惑。哀矜鳏寡，旌礼儒墨。乃修堤防，乃浚沟洫。以利通商，以溉嘉谷。徵赋以节，计功以时。人胥怀惠，吏不能欺。我政载孚，我邦载绥。猛兽不暴，嘉鱼维滋。肃恭明神，齐沐不亏。岁或骄阳，雨无愆期。帝嘉有庸，宠命来斯。紫绂载绥，金章陆离。资忠履孝，阅礼敦诗。明德惟馨，自天祐之。"}