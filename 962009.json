{"id":"962009","title":"黄正言为邑宰累罢郡送行","dynasty":"宋","author":"姜特立","text":"人生皆有别，此别良不同。不作儿女恋，惨然见颜容。郭奕追叔子，后山逐苏公。二贤间世士，二客有古风。不畏简书诮，越境远相从。上下数百载，凛然两相望。我亦何为者，偶在寮寀中。荷公以礼遇，讵敢忘敬恭。公才自超卓，落落涧底松。我老无所用，飒然一衰蓬。相送三十里，已复愧前踪。愿言养宏博，吾道终当通。"}