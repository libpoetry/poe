{"id":"689875","title":"闺中词二十首有序 春晓","dynasty":"明","author":"张元凯","text":"晓睡蒙蒙锦帐低，合欢床在最深闺。梦魂化作双鸳鸟，飞向并头莲里栖。华堂疏越响朱弦，有女明妆对俨然。玉斝乱飞翻翠袖，淳于先已醉初筵。花枝不减去年红，妾貌今年似不同。游子不归花又落，年年人老怨东风。月昔圆时人共怜，人今远去月空圆。亦知天外原同照，无奈人间各一天。晓帐晴晖照影孤，桃花片片扑流苏。一枝镜里犹堪摘，未识狂夫记得无。取斧携筐卷袖罗，柔荑无奈远扬何。桑间莫浪逢人语，调笑秋胡世上多。鸾凤衾裯不复陈，任从蛛网任从尘。秋风一夕容华落，总是长门赋里人。尺素含啼寄塞垣，锦囊缄处绣双鸳。远书未必真能达，纵郁烦忧肯尽言。凭高罗袂不胜寒，笑插山花倚石阑。无限远峰浮黛色，飞来镜里入眉端。兰桨轻摇莲叶开，孅孅罗袜净无埃。雨云不向巫山去，容与还从洛水来。汲罢清泉露湿鞋，碧梧飘叶半空阶。羞他井底孤凰影，堕却嫁时双凤钗。手弹玉垒照银缸，闺閤和亲未受降。自是南风犹不竞，无端输子一双双。凫鹥撩乱起蒹葭，弄桨穿莎湿绛纱。世上恨无连理藕，波间喜有并头花。联镳举袂柳风吹，银镫金莲步步垂。按辔要郎花下语，莫教马首暂参差。兰气俄从翠被生，烛辉犹傍绣床明。枕边栩栩双蝴蝶，搅断鸳鸯梦不成。糟丘忽漫出芙蕖，却向垆头粉靥舒。含态含娇情不一，似曾相识马相如。夜寒孤坐强持杯，惆怅红颜对落梅。淑女未能忘旨酒，周南什里赋金罍。锦襁犹自泣呱呱，玩弄当年小凤雏。恐学良人游汗漫，任教绣户不悬弧。征衣寄去到长安，才见霜飞木叶丹。何事深闺缝未息，高堂垂白恰初寒。共簇红炉近翠床，貂狐袖手不成妆。愿言咫尺恒相倚，莫与春风出洞房。"}