{"id":"665479","title":"独树篇","dynasty":"明","author":"郑善夫","text":"豫章之山盘盘乎巀嶪而倚天，石璧万仞荒㫚嘘云烟。上有独树风雷缠。轮囷偃亚黛色古百围，窍穴号吸謞宎飘风传。孤根入地几百尺，云是蘧仙手植距今三千年。内注沆瀣华，外荡日月光。枝翻浪涌，子堕金香。自是灵株䬃飞动，天鸡海鹄空多梦。白日影倒彭蠡阴，黄昏声压香炉重。千峰远意含太和，万木岂敢争嵯峨。霹雳空中下矢石，洞庭无地浩然风波。兹木结踞其如何。大厦长年急梁栋，心猜目眩今犹多。君不闻上古有大椿，万六千岁为秋春。精英幻化那可测，至今世有青牛君。兹木无乃是，不然何以有此垂天之苍云。山樊古柏相葱菁，早晚移根天帝庭。修条思在雪霜外，肯与众木分光荣。柤梨楸桑亦蓊郁，掊击拆泄岂辞辱。商丘之樗，曲辕之栎。非不巨且齿，拳曲轴解徒为尔。吁嗟乎豫章独树何神哉，安得长梯倚天畔，上采附枝下柱明堂摧。"}