{"id":"443972","title":"忆旧游 丁亥子月既望游西溪","dynasty":"当代","author":"熊盛元","text":"正舟回野渡，雁起长汀，葭掩荒滩。淡日穿迷雾，对枯荷乱荻，泪雨潺潺。棹歌断续天外，风紧笛声寒。怅翠阁烟笼，红蕉梦杳，影事阑珊。盘桓，旧时路，任旷古幽云，都聚眉山。伫倚修篁底，倩何人扶醉，来认仙鬟？素馨未肯轻赠，挥手白鸥旋。望隐约遥峰，词魂宕逸青黛间。"}