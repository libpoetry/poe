{"id":"689581","title":"时诬狱得释旧辱政府相知者以诗见慰因次韵寄谢二首","dynasty":"明","author":"吴宣","text":"云鹏高自爱南池，岂谓神霄竟得知。万国衣冠劳领袖，八朝钟簴寄安危。垆椎海岳元无迹，鈇衮春秋更有词。成绩满前仍愿察，华夷犹恐未全熙。超拜何烦拨芋灰，帝家飞骑诏回来。清风黄阁唐元老，化日光天舜五才。名会泰阶星象动，身迎皇极岁华开。阳和欲遍人间世，还听声声画角梅。"}