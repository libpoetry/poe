{"id":"813974","title":"昙花亭雨中看瀑布","dynasty":"清","author":"陈吁","text":"雨阻昙花且看山，跳珠溅沫媚烟鬟。耳根异响心逾静，眼界奇忙意转闲。遍岭云蒸苍狗幻，层霄涧跃白虹弯。莫愁暂滞羁行屩，留客天缘或未悭。双涧飞来两玉龙，石梁俯首落千峰。雨中鳞甲空濛态，世外烟波淡荡容。万斛雾珠随喷唾，四围水石日撞舂。若非缰锁真堪老，破衲何时此策筇。"}