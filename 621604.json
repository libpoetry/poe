{"id":"621604","title":"西门行","dynasty":"明","author":"郭之奇","text":"出西门，望秋声。绕树驱蝉出，蝉困初醒。呼蝉语支离，鼓翅迎安能。寂愁久相对，舍汝复行行。穿窈谷，出深松。长歔下夕阳，肃肃起天风。振衣千仞石，挥鞭九叠峰。顾视人间世，闻见殊不同。不为世人烦苦逼，谁鼓逸足游上清。不为世人烦苦逼，谁鼓逸足游上清。天半飞天籁，心耳愧初生。人间何所有，苍蝇响重轻。"}