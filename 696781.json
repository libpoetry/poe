{"id":"696781","title":"送陈秉刚赴廉州照磨","dynasty":"明","author":"金幼孜","text":"阙下相逢话未休，一官又赴岭南州。近郊苜蓿收残雨，高井梧桐动早秋。鸿雁远随舟楫去，鱼龙欲挟海波浮。喜闻郡幕无公事，应得登临记远游。射策当年负俊声，每怜知己最关情。梁园早见收枚乘，宣室无能荐贾生。清夜闻鸡伤别思，北风驱马促严程。悬知过岭梅将发，有待题诗寄玉京。"}