{"id":"1139480","title":"林告院伯文送菊大如盖予谓惟黄伞两字可极形容遂赋","dynasty":"宋末元初","author":"陈杰","text":"碧玉琢干如拇大，黄金缕花三万个。下如弗胜下如帱，疾风过前不少挠。园丁结束无馀枝，诗翁打量四十围。放渠疏散得自性，十本奚啻专百畦。人间篱落殊短浅，曷不归来上林苑。两螭侍臣惯在眼，朝旭亭亭照黄伞。厥封黑土大斗盛，阶南尺五喘两黥。避堂以舍虚左迎，画梁素壁生晶荧。百匝环之三太息，生物何私培植力。轮囷正色根极香，桃李争春笑人寂。三葩五蕊好事家，问渠曾识如许花。相逢白眼花无恙，千载无人识元亮。"}