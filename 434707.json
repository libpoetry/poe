{"id":"434707","title":"题张信道所藏李元素淮山清晓图","dynasty":"金末元初","author":"王寂","text":"长淮宛转淮山麓，浩荡淮光酿山绿。侧峰横岭巧连延，直自钟山彻浮玉。晓来烟霭与风尘，面目参差未是真。中宵沆瀣一濯洗，突兀了观清净身。阳乌飞出扶桑路，却拂群阴披宿雾。朝晖千丈卧长虹，曙色半岩横匹素。须臾溪壑渐分明，怪底悬崖化赤城。风传粥板僧定出，露湿野巢鹤梦惊。玄晖旧笔绝俗韵，元素豪夺紫泥印。秖今元素入穷泉，惜哉一代风流尽。"}