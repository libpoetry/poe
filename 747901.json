{"id":"747901","title":"恕堂老兄招集旷寄园为消寒弟二集佳肴纷进冬葵后出乃园畦新摘者隽味无比竟为薄醉诗以美之","dynasty":"清","author":"何绍基","text":"菊花不比昔年好，更叹人家酒杯少。一秋吟事颇岑寂，未免独酌凄怀抱。消寒初集集吾舍，一为诸公涤烦恼。旷园主人续有约，又见雪泥印鸿爪。冬葵一味有何奇，难得滋含风露饱。顿令八簋失芳腴，再进百觥尽倾倒。"}