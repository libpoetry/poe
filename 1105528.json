{"id":"1105528","title":"哭陈阜卿","dynasty":"宋","author":"王十朋","text":"槐市声名早，儒林行艺尊。麟经无绝学，乌府有危言。半岁甘泉橐，频年刺史幡。凄凉道山旧，今日几人存。识面登瀛日，论心去国时。孟轲非好辩，羊祜有先知。手笔今文伯，神明古吏师。老成嗟不见，流泪读招词。我守鄱君国，公时帅豫章。诗筒续元白，治境接龚黄。流落来夔子，传闻侍玉皇。北门方卧护，帝忽遣巫阳。邸报知凶讣，伤心不忍言。图犹对徐孺，人已丧陈蕃。杖屦欲三径，衣冠俄九原。数行嬴博泪，瞑目有馀痕。"}