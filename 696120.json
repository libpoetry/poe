{"id":"696120","title":"下第出都呈南归诸友五首","dynasty":"明","author":"罗万杰","text":"燕山落日盼归程，台上千金吊郭卿。自是君王怜骏骨，驽骀何敢滥时名。敝却貂裘耐却尘，春风回首易沾巾。囊中剩有酒钱在，羞说当年问舌人。长铗驱驰日色沉，一樽对影倍萧森。凭将燕市和歌泪，洒到陵阳石里心。征鞍无处不飞沙，渐觉林光散晚霞。去去燕云携满袖，行行岭月落谁家。夹道轻烟暖拍堤，春山障眼客魂迷。野花不及垂杨色，并与茸茸缀马蹄。"}