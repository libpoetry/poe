{"id":"713528","title":"寄四会李子","dynasty":"明末清初","author":"屈大均","text":"念子离根蓬，随风去何之。少年好驰侠，意气为雄儿。持忧催白发，我年已崦嵫。玉沥与金华，成仙不可期。聊为亡命人，隐忍居下邳。事败死无名，空令骨肉糜。吾子弃其觚，立功思边陲。英雄苟有具，富贵宁无期。穹庐多秘馆，中有琵琶姬。射猎得猪鹿，相与聊娱嬉。"}