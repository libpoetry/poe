{"id":"76709","title":"客有言太山者因思青城旧游有作","dynasty":"宋代","author":"陆游","text":"我登青城山，云雨顾在下，月色缟岩谷，欲睡不忍舍。明朝下半岭，颇怪哀湍泻，山麓云未归，平地泥没踝，乃知宿处高，所恨到者寡。有客谈泰山，昔尝宿石室，夜分林采变，阳谷看浴日，九州皆片麈，盛夏犹惨栗。我闻思一往，安得飞僊术？但愿齐鲁平，东封扈清跸。"}