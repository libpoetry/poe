{"id":"678231","title":"题思亲图","dynasty":"明","author":"林环","text":"亲恩犹昊天，欲报嗟罔极。菽水宜届期，庶以供子职。胡为簪缨縻，一别千里隔。音问旷星霜，定省隳朝夕。虽怀翩鵻念，驰驱竟何益。几回陟高冈，引睇楚山碧。亲容不及睹，空见孤云白。誓欲远从之，恨无冲霄翼。矧兹王事劳，鞅掌不遑息。君亲致匪殊，忠孝道本一。不见狄怀英，声名独辉赫。愿言企前修，千载扬休绩。"}