{"id":"845279","title":"一枝花 春暮坐丁香花下，忆城东牡丹阁矣，用越缦师韵遣兴","dynasty":"清末民国初","author":"樊增祥","text":"薄暝欺帘阁。听到桑阴姑恶。柳花吹作雪、起还落。下杜亭荒，无复青笺约。一串真珠络。半拆丁香，酒边消得郎索。锦甃苔纹错。铜绿春衫嫌薄。小红和淡白、暗评泊。多分东庵谷雨，鞓红落寞。徙倚阑干角。凤子飞来，一双长傍罗幕。户外春阴阁。甜酒浇书不恶。柳阴东面转、月将落。澹白梨花，长记东栏约。玉轸蛛丝络。指爪添长，一春谁弄弦索。昏旦何妨错。蝠燕从人清波。小斋题画舫、任栖泊。槐火清明过了，依前寂寞。漫整乌巾角。且自煎茶，玉烟轻度帘幕。软霭笼朱阁。平晓牡丹风恶。紫藤花簌簌、怕吹落。噀雾双柑，来就新莺约。细柳垂金络。别院鞦韆，网虫低罥红索。屐齿苔边错。笙舌炙乾金薄。米家书札里、一舟泊。谁信薰垆画省，薇郎索寞。缓步池西角。散髻归来，卷衣深坐花幕。"}