{"id":"946841","title":"和刘道原骑牛歌","dynasty":"宋","author":"陈舜俞","text":"陈子无能久弃废，骑牛入山学遁世。刘子有道忧天下，欲取相印乘驷马。二子相逢湖水头，进退两忘俱未酬。长歌对市人，闻者应揶揄。君不见蔡泽不相终跃马，宁戚未遇先饭牛。腰悬六黄印，廪食万户侯。人生顾何常，古来海水生柔桑。少华一峰已为谷，白日西出明朝阳。男儿盖棺事乃了，目睫荣悴空悲凉。水之曲，山之傍。岁穷且饮酒，富贵无相忘。"}