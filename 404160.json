{"id":"404160","title":"八声甘州·甘泉山馆宴集，赋赠任公","dynasty":"近现代末当代初","author":"黄咏雩","text":"怪当时、健者也曾闲，天涯又逢君。正落花时节，听鹂巷陌，山媚春人。若个短衣匹马，争说李将军。遮莫南山上，猿臂逡巡。不负生平慷慨，且鏖诗角酒，肝胆轮囷。便相从樽俎，歌啸起风云。试凭临、荒城残垒，念家山、鼙鼓那堪闻。巡檐笑，有寒香在，为我三薰。"}