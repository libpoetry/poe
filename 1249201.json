{"id":"1249201","title":"七月九日复饮秋华亭上天香袭人幽花倚石时猩红轧琴宝笙合曲琼花起舞兰陵美人度觞与琦龙门行酒余为作诗以纪良会就邀匡山龙门同韵","dynasty":"元末明初","author":"顾瑛","text":"又到秋华亭子上，东山秋气正清妍。僧前落叶不须扫，石上幽花自可怜。越国女儿娇娜娜，兰陵酒色净娟娟。深樽剩有清香在，留待瑶笙月下传。"}