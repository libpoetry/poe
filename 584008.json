{"id":"584008","title":"次韵燕泉司空和陶五首 其三 宿好","dynasty":"明","author":"黄衷","text":"读易欣晚得，怀玄意何冥。绯组岂不贵，可副中岁情。广野春已媚，伊谁共班荆。白云悠然起，聊以况我生。壶觞答嘉叙，良觏邀淳明。儿孙递长育，昕夕希世平。卜居幸在此，贤轺辍长征。老微秉耒力，闭门还笔耕。挺植荣木性，宁为蔓草萦。宿好苟未负，聊谢竹帛名。"}