{"id":"810579","title":"即事偶成二律","dynasty":"清","author":"六十七","text":"微茫岛屿片云孤，物产民风事事殊。绝好饔飧红脚早，天然篱落绿珊瑚。花无寒燠随时发，酒长琼浆不用沽。最是良畴耕凿易，欣然醉饱乐唐虞。饱啖槟榔未是贫，无分妍丑尽朱唇。颇嫌水族名新妇，却爱山蕉号美人。剧演南腔声调涩，星移北斗女牛真。生憎负贩犹罗绮，何术民风使大淳。"}