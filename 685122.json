{"id":"685122","title":"春日偶成","dynasty":"明","author":"王渐逵","text":"卜构已云落，乃值青春初。况无适俗韵，缅有遗世迂。远山故多情，缤纷入我庐。桃李凝新妆，群荄亦欣舒。芳窦泉始通，亭池洌嘉腴。物性苟安便，因之怀旧居。东风转瑶律，膏淑日已跻。时云动高旻，雨我园中葵。芳丛折紫茸，绿茎漾清离。独径没旧苔，顿觉车马稀。此愿谅不渝，于焉托栖依。"}