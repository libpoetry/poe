{"id":"1144223","title":"和陈无逸九日","dynasty":"宋末元初","author":"牟巘","text":"扬鸾设醴奏丝桐，九日台头咏渚鸿。宣远风情虽旷代，渊明霜气直横空。卧龙自命初非过，戏马当时未足雄。莫笑东篱太岑寂，南山长在醉醒中。万事真成一缪悠，西风节物若为酬。鸿饥未觉他乡远，菊老谁同此日愁。已洗眵昏看白眼，更扶衰病费丹头。吟情笑我今何似，废笕寒泉涩不流。"}