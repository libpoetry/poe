{"id":"575802","title":"行路难","dynasty":"明","author":"孙蕡","text":"君不见翟公昔时作廷尉，蝉联宾客填门至。并披缝掖曳长裾，夕振鸣珂昼停骑。峨冠博带称往古，吐气扬眉论当世。交态浑如金石坚，朋情肯数芝兰契。当时意气何豪雄，炙手可热嘘生风。日晏联镳登紫阁，平明骑马出铜龙。只道浮华长若此，谁云生死不相从。一朝官罢成索寞，门外庭前可罗雀。寂寂蓬居向午开，萧萧木叶惊秋落。古来此道今可悲，须知荣悴亦无时。花前且尽一壶酒，世事悠悠侬不知。"}