{"id":"629519","title":"送美周兄李季脩赵时乘周玉客黄虞六北上二首 其二","dynasty":"明","author":"黎玉书","text":"持橐金马门，岧峣望宫阙。宫莺赋上林，御柳河堤折。连城不世珍，售出双明月。一朝拾紫还，意气凌霜雪。长安五陵儿，罗绮纷如列。挟策上勋名，荣华等销歇。丈夫肮脏心，期向鼎彝说。怀古吊荒台，哀歌寄激烈。努力慰加餐，鱼书勿遽绝。"}