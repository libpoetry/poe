{"id":"769548","title":"水龙吟  惠山酌泉","dynasty":"清","author":"王鹏运","text":"黛眉不点吴娃，淩波独秀空烟际。疏林霜染，深蹊苔涩，虚堂澜绮。溅沫跳珠，清声泻玉，石鳞荒翠。自凭阑照影，古人不见，閒愁逐，轻鸥起。一桁竹炉烟细。卧听松、筝琶净洗。孤怀谁识，临风把盏，低徊问水。斜日游船，古阴秋苑，笙歌催醉。唤铜瓶载取，归来重试，在山泉味。"}