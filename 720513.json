{"id":"720513","title":"百字令　柏林寺内有唐晋王祠。吊之","dynasty":"明末清初","author":"屈大均","text":"谁家香火，说同光年代，斗鸡儿作。三箭如何亡一箭，不记弥留遗托。聚鞠新场，射鸿高碛，天子诚多乐。龙馀独眼，有双灵泪犹落。长恨水自滹沱，山连勾住，万里无戎索。手啖羊酥思未报，十六轻捐云朔。紫兔肥霜，黄鹰风激，懒把秋弓拓。日斜回马，举杯聊自斟酌。"}