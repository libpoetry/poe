{"id":"16901","title":"送崔侍御之岭南二十韵","dynasty":"唐代","author":"元稹","text":"汉法戎施幕，秦官郡置监。萧何归旧印，鲍永授新衔。币聘虽盈箧，泥章未破缄。蛛悬丝缭绕，鹊报语詀諵。再砺神羊角，重开宪简函。鞶缨骢赳赳，緌佩绣縿縿。逸翮怜鸿翥，离心觉刃劖。联游亏片玉，洞照失明鉴。遥想车登岭，那无泪满衫。茅蒸连蟒气，衣渍度梅黬。象斗缘溪竹，猿鸣带雨杉。飓风狂浩浩，韶石峻崭崭。宿浦宜深泊，祈泷在至諴。瘴江乘早度，毒草莫亲芟。试蛊看银黑，排腥贵食咸。菌须虫已蠹，果重鸟先鵮。冰莹怀贪水，霜清顾痛岩。珠玑当尽掷，薏苡讵能谗。荆俗欺王粲，吾生问季咸。远书多不达，勤为枉攕攕。"}