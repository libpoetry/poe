{"id":"812327","title":"乌鲁木齐杂诗之神异","dynasty":"清","author":"纪昀","text":"灵光肸蚃到西陲，齐拜城南壮穆祠。神马骁腾曾眼见，人间衔勒果难施。破寇红山八月天，髑髅春草满沙田。当时未死神先泣，半夜离魂欲化烟。白草飕飕接冷云，关山疆界是谁分。幽魂来往随官牒，原鬼昌黎竟未闻。筑城掘土土深深，邪许相呼万杵音。怪事一声齐注目，半钩新月藓花侵。深深玉屑几时藏，出土犹闻饼饵香。弱水西流宁到此，荒滩那得禹余粮。"}