{"id":"682476","title":"闻叶中丞复自洮州移镇甘肃奉寄","dynasty":"明","author":"区大相","text":"初闻胡骑牧临洮，僰道山川转节旄。独主进兵探虎穴，尽排和议说龙韬。两河障垒临关险，十月边烽出塞劳。今日将军谁断臂，知君不厌陇山高。千里悬军屡凿空，牙旗四面捲华风。破胡不用金城略，开府新当锁钥雄。射雕暮向阴山北，饮马朝从瀚海东。汉室孟坚惭载笔，燕然从此更铭功。三千甲士请前驱，报国辞家誓灭胡。河外雪霜连大漠，碛西烽火际穹庐。天山自昔闻三箭，关塞当今用一夫。传道蓟辽鼙鼓急，更烦旌节驻长榆。"}