{"id":"1068802","title":"送惠子泽工曹罢官还陜右","dynasty":"宋","author":"张扩","text":"关西多名流，后出亦豪侠。三年佐幕府，论事费口颊。人情易薰染，久或化为怯。不如殽黾去，归路马蹀躞。虽无米千斛，尚有书百箧。吾曹官为家，穷老漫随牒。南州美风土，水净山九叠。子尝访之我，行欲买舟楫。我本江湖人，妙处饱经涉。谁能老作伧，政恐梦为蝶。"}