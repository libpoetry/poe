{"id":"742560","title":"过陆竹民先生故居感作","dynasty":"清","author":"吴进","text":"东头书屋梅子黄，白日无人微雨凉。门外柳絮落如雪，浮萍数点生池塘。先生下世三十载，诗卷伴取青山长。一生日月醉乡尽，至今空屋遗糟床。吾家山翁君好友，风雨吟诗同一堂。百事水乳各相近，饮量独让先生强。有时花间醉欲倒，山翁笑向亲扶将。云烟过眼时事远，余韵缅想徒徬徨。西窗数茎竹枝老，月上疏影浮昏黄。"}