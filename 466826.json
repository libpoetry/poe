{"id":"466826","title":"浣溪沙","dynasty":"当代","author":"张恨水","text":"无恙家山碧四围。故宫紫燕出城飞。风前笳鼓吊斜晖。流水一湾人半渡，鹧鸪犹在柳边啼。人生无奈是将离。一抹荒烟黯两堤。黄河远去日沉西。可堪孤鹤向南飞。别后人民浑不似，归来城郭已全非。大明湖畔柳凄凄。枣树花香四月深。小窗开向古槐阴。垂帘人去午沉沉。老屋闲时堪学佛，春衣典后倦登临。为渠憔悴到如今。"}