{"id":"979410","title":"次韵张著作文潜饮王舍人才元家时坐客户部李尚书公择光禄文少卿周翰大理杜少卿君章黄著作鲁直","dynasty":"宋","author":"晁补之","text":"霜雪埋百花，及时斗春阳。城南有高士，买屋入花藏。经时不出门，为花日日忙。我居在何许，近止东数坊。亦有佳公子，连车换帷裳。隔墙蜂蝶喧，开户草木香。仙人朱桃椎，发绿童脸芳。此公不可见，此画来远方。竹倚屠苏坞，柳拂辘轳床。素儿虽小小，亦足侑客觞。尚书廊庙具，气若冰壶凉。忘年此宾主，吾党有辉光。人生走尘土，岁月颜鬓苍。曷不休沐暇，过此薰修房。宴坐二十年，非痴实难量。张侯不出家，在家说缘忘。尚拟问两卿，携肴借红妆。妍歌听黄子，不饮亦清狂。"}