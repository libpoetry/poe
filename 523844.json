{"id":"523844","title":"秋日城东陂饯汪三","dynasty":"明","author":"李梦阳","text":"聚首仍何处，分襟复此陂。衣冠屯绿溆，笳鼓截清漪。自尔为三益，伊予畏四知。周交醇糯饮，车坐众宾嬉。叹息今迟暮，那堪古别离。池台杜甫遍，舟楫谢安移。棹拨天疑破，窗旋岸欲随。凉风下菡萏，人语避凫鹥。暂辍蒹葭唱，真生霜露悲。但看眼前事，能负手中卮。歙邑谁黄发，汪门汝白眉。少游梁孝苑，老动季鹰思。杳杳怜江海，悠悠怅路岐。馀霞散锦绣，落日涌琉璃。云物秋元异，欢娱夜更追。寒螀依断梗，微月隐疏篱。逸气衰犹壮，暌心醉不支。泪深南浦草，愁重北梅枝。饮罢还持袂，潮平是去时。相寻有遥梦，应绕碧湖湄。"}