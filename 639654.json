{"id":"639654","title":"拳毛騧歌次王汝玉韵","dynasty":"明","author":"朱綝","text":"李唐天厩拳毛騧，蹙踏倒影凌飞霞。侯家神骏岂遗种，遍身细缬旋螺花。端阳射柳辕门道，紫燕身轻拂柔草。镂膺虎韔锦障泥，响马群中看表表。得隽归来红日西，汗沟珠血濡霜蹄。解鞍滚罢起喷振，奚奴牵入垂杨堤。南陌观花宜按辔，戏共王孙簇芳骑。乌衣朱雀足追游，自古金陵说佳丽。皇风万里清关河，尚方兵仗绣不磨。騧兮騧兮免负戈，日日朝天鸣贝珂。"}