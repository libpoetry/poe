{"id":"466955","title":"怀人诗七首 怀胡惠溥世兄","dynasty":"当代","author":"陈仁德","text":"韵追北宋人，缘本外家亲。一代诗中杰，十年洞内身。襟怀终不改，夙愿竟难申。遗著煌煌在，诵之若有神。诗书并世绝，瀛海久驰名。珠玉毫端落，云烟纸上轻。题笺伤往事，入梦哭先生。奖掖多辜负，昆仑愧未行。彩笔辉黄族，结庐作杜邻。常悲风扫地，恐绝火传薪。别后朝朝忆，书来字字珍。骑鲸君忽去，千里独沾巾。宏文补国史，高咏动巴山。鬼域横戈去，牛棚扫地还。直声天下仰，劲节世间难。马首同瞻处，云旗树锦官。不见吴夫子，忽焉十五春。诗书称国手，风义悯王孙。高论曾惊世，旷怀不染尘。墨香长在壁，我作吉光珍。锦城重见日，公已九三龄。老眼犹观世，新图忽满厅。郑虔勋业远，屈子芷兰馨。天马腾空起，八荒自在行。蓬岛重洋外，相逢殆有缘。东坡怀古夜，南岸看花天。汉史从头说，唐音隔海传。思君秋又暮，远路入云烟。"}