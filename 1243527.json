{"id":"1243527","title":"金华尉赵德夫祈雨有感","dynasty":"元末明初","author":"叶颙","text":"阳乌赫赫明高穹，火云不雨天西东。晴波渴饮千丈虹，嘉谷槁死生虻虫。金华赵宰亦悯农，陈辞涕泣呼天公。食天之禄因农功，视农不救宁为忠。下人无罪天所容，愿为斯责归微躬。志诚直通龙伯宫，须臾遣出双玉龙。利爪排空怒且雄，阿香推车海若从。鞭云驾雨随天风，下与人世为年丰。要令饥旅颜回童，少焉云散天宇空。神龙却归潭水中，庙闲山空鼓鼕鼕。"}