{"id":"962485","title":"青松一首送杨侍郎丈赴阙","dynasty":"宋","author":"度正","text":"东山种青松，西山种桤木。三年已成林，十载盘空谷。桤成供烹爨，松成架巨屋。所用各两涂，成功异迟速。早作起揽袂，庖人已炊玉。盈车载束薪，轧轧鸣车毂。万家争欲买，须臾无一束。樵夫喜易售，不知山已秃。朝夕手不停，采采尝不足。人情贵适用，那复问荣辱。落落青松子，岁寒抱孤独。大可充栋梁，小亦宜桁楅。奈何人不顾，偃蹇傲刍牧。牵补芘风雨，无复思营筑。有如命召公，往欲寻洛卜。首当开明堂，号令于此肃。明堂礼有制，伻图载简牍。殷人崇以三，周制加其六。广袤度尤严，所冀容群服。奉璋列左右，天颜中穆穆。规恢既宏远，制作难逼促。当资合抱干，一柱扶天轴。切勿用小材，小材必倾覆。操斤走宇内，濯濯无遗育。坚刚老不枯，允哉东山麓。慇勤谢匠氏，所望一留目。勿谓道里远，登载容万犊。君王顾之叹，巨用必收录。脩竹操亦奇，谨毋遗脩竹。"}