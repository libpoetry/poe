{"id":"632062","title":"采石耳","dynasty":"明","author":"释函可","text":"唐帽万仞崖，下临不见底。乾叶挂危枝，苔藓烂苍紫。黄鹄自去来，玄猿或游戏。一僧年半百，吟啸倏然至。左手提竹筐，右手悬双履。陟险若康途，牵藤摘石耳。石耳连石骨，净洁无纤滓。不知几千年，巑岏积幽气。或言冰雪生，或言雾烟寄。瓦罐就泉烹，舒卷黑云腻。荔枝非其伦，岕叶差可比。始信深山中，自然有真味。"}