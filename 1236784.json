{"id":"1236784","title":"和李溉之园居杂咏八首","dynasty":"元","author":"范梈","text":"书剑上青霄，乡关雨雪遥。年华侵水竹，客思堕山苗。会想商岩绮，将从郑里桥。文词诚小伎，祗比俗情饶。岂是幽栖地，飞腾亦未量。城根分鼠壤，池面合鱼梁。名久喧郎署，歌时感女桑。畏卿音调苦，畴复贵相忘。圃色依帘障，天光切户庭。草生连夜雨，花落遍池星。未遂翔寥廓，真堪托晦冥。逢时须紫燕，得意拂青萍。亦欲依家耳，衡门斗极边。乡心征化鹤，宦径跕飞鸢。白日抛书送，青山拂槛延。风流自无已，忆上五湖船。都无京国意，满眼旧生涯。壁隐崆峒木，毡蒙婀娜花。善邻垣故辟，爱客酒能赊。皦皦荒途子，音期只尔遐。偶从耕凿事，便有古人风。井泻千畦碧，林然独杏红。世情何近远？宦秩自卑崇。任道流行意，雩坛或与同。磊落人间士，名成定不虚。愿陈元有策，交荐可无书？莫遣从师苦，因将作吏疏。吾徒岂念此？愧尽马相如。丹柰花初结，朱樱子半成。寝兴因物变，筋力与年增。燕拂承尘去，蜂随曳杖行。玉泉几千仞，好在翠如倾。"}