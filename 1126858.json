{"id":"1126858","title":"送徐隐父宰馀干二首","dynasty":"宋","author":"黄庭坚","text":"地方百里身南面，翻手冷霜覆手炎。赘婿得牛庭少讼，长官斋马吏争廉。邑中丞掾阴桃李，案上文书略米盐。治状要须闻岂弟，此行端为霁威严。天上麒麟来下瑞，江南橘柚间生贤。玉台书在犹骚雅，孺子亭荒只草烟。半世功名初墨绶，同兄文字直青钱。割鸡不合庖丁手，家传风流更著鞭。"}