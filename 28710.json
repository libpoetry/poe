{"id":"28710","title":"偶诗五首","dynasty":"唐代","author":"司空图","text":"闲韵虽高不炫才，偶抛猿鸟乍归来。夕阳照个新红叶，似要题诗落砚台。芙蓉骚客空留怨，芍药诗家只寄情。谁似天才李山甫，牡丹属思亦纵横。贤豪出处尽沉吟，白日高悬只照心。一掬信陵坟上土，便如碣石累千金。声貌由来固绝伦，今朝共许占残春。当歌莫怪频垂泪，得地翻惭早失身。中宵茶鼎沸时惊，正是寒窗竹雪明。甘得寂寥能到老，一生心地亦应平。"}