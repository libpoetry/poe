{"id":"318397","title":"瑞龙吟·青山忆旧游","dynasty":"现代","author":"饶宗颐","text":"屯门路。犹记杰阁低天，飐波摇树。依依竹里人家，远帆欲渡，神栖甚处。悄凝伫。梦挂六朝丝柳，网檐朱户。丛松箭径萧条，青山一抹，昏鸦乱语。前度长亭携手，薄云飘荡，飞花闲舞。可奈岁时推迁，人异今故。题扉坏壁，难觅昌黎句。休回首、吞舟巨浪，艰难天步。节冷羁人去。凭谁为理，相思万绪。辜负肠千缕。吟望久、沉沉鸡鸣风雨。竟宵霣雪，满头堆絮。"}