{"id":"687784","title":"奉沈都宪和韵","dynasty":"明","author":"庄昶","text":"岂无魏野忘情得，只有莱公著眼真。卑贱不知谁是我，谦光自信福膺神。焚香诗读两三卷，洗手历开十一春。不尽长歌还短舞，典衣沽酒共比邻。两脚东南万万峰，悠然云水一行踪。地炉拨火常煨栗，岩谷锄云只种松。睡过茅檐馀丈日，冲来风雪只蓑翁。閒拈周易从头读，能跃能潜道是龙。"}