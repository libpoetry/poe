{"id":"1091713","title":"赠南道人","dynasty":"宋","author":"王质","text":"露水班白未全白，长江大湖喜为客。西风渐少北风多，脚底路声行格格。一袍两蹻都无馀，腰间一二三葫芦。生涯如此祇如此，如此如此无他须。红黄瀰漫杂奔走，观旁亦有可人否。公卿将相总不问，蓑衣铁拐岂无有。青山绿水逢迎时，亟来相报令吾知。戴起一顶青蒻笠，拖将七尺紫藤枝。因缘渺茫多阻隔，斯人吾前亦不识。且吞溪玉濯心神，更揽月轮摩眼力。摩到无明醉梦醒，挹袖拍肩须有人。"}