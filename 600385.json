{"id":"600385","title":"题节侠奇游送马惟渥太学还金陵","dynasty":"明","author":"王弘诲","text":"自昔南游有马迁，雄文奇节凌苍旻。亦有征南称马援，铜柱高标岭海传。今之马生岂其裔，奇游节侠何相类。间关万里穷珠崖，把臂论交盈海内。忆从邂逅白下辰，三千太学冠儒绅。一笑功名卑管晏，片言肝胆结雷陈。托乘奚自来琼甸，十载参商驩对面。通家意气时咨询，乌啼有集泪如霰。因君感慨并怜予，正名纷解宁踌蹰。白马总输安勃计，青牛方驾出关车。崇报时亲畏垒地，低回祠下不能去。丰碑显刻罗群髦，俎豆流辉增奕世。看君肮脏志不偶，腰间宝剑双龙吼。富贵从轻天上云，盈虚且付杯中酒。白门烟景柳花漫，向余长揖趋长安。到家二顷悭负郭，出门大笑行路难。君不见刘毅百万轻一掷，又不见鲁连东海卑秦敌。英雄际会各有时，虎变龙蟠世叵测。男儿堂堂七尺躯，安能龌龊辕下驹。去矣飘飖云外翼，栏街拍手听铜鞮。"}