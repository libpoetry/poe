{"id":"700056","title":"应制次韵石城秦淮二首","dynasty":"明","author":"陶安","text":"石头城，与云平。朝见紫霞结，暮见明月生。城边年年春信早，御沟涨暖垂杨青。驻马坡前花雨歇，江北浮舟渡桃叶。中营兵算朗如月，鍊石尤能补天缺。气运推移夜还昼，六代繁华应复旧。秦淮水，息风浪。宛如河汉向西流，星斗高环紫垣上。祖龙凿山气常王，地脉仍完秦自丧。大帝兴吴天堑雄，五马南浮形势壮。秦淮光涵天影明，楼台夹岸如承平。雪晴朝来春水生，且无江上鲸鲵争。钟山万古色不改，日出云开见沧海。"}