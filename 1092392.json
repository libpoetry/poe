{"id":"1092392","title":"秦碑一纸并古诗呈王梅溪太守","dynasty":"宋","author":"梁安世","text":"公生博物好奇古，劝我搜求秦望碑。我来稽阴且三载，梦寐绝顶云俱驰。事非近代问父老，鼻祖已来犹不知。或云其山多虎狼，渊湫罅井蟠蛟螭。魍魉木客忌人到，阴霾贼雾迷羊歧。樵夫悬磴惧失势，一落万丈谁能支。吾意此如钟乳穴，民昔畏扰相诪欺。曩时山东之罘石，磅砰入海无津涯。固知秦人游戏馀，非民之利宁一时。暇日登临云门寺，僧曰若耶溪上奇。山曰何山势最峻，丹鹤夜宿天孙枝。南望天台西钱唐，下视峰岫如群儿。李斯篆书真刻本，昔人避乱此见之。裹粮遂偕墨工往，扳崖贯木如鹿麋。举觞酹酒山之神，千古呵护烦神司。销铄仅存三尺许，龟趺就凿山石为。剜苔剔藓随手剥，面节背角摧霜皮。老龙脱甲蛇解蜕，铺纸拭墨漫披离。收藏入袖恍若失，遐想往昔还嗟咨。我闻太古功德盛，铺写不尽乾坤仪。诗书纸上自不朽，金石还有磨灭期。秦皇不慕仁义业，直谓尧舜犹瑕疵。焚书欲盖前代美，宁闻伏生传有颐。后生不废丞相书，歌颂虽在皆浮辞。惜哉此纸无一画，欲记存亡人应嗤。他年好事继追访，姑愿首尾观吾诗。"}