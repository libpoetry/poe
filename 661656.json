{"id":"661656","title":"宝峰留别","dynasty":"明","author":"史鉴","text":"宝峰西占古城边，塔殿凌空得地先。山势群趋疑捍海，潮头高驾欲浮天。江湖不管人兴废，陵谷多缘世变迁。寺到南朝为盛矣，晋从东渡遂萧然。庄严花事凭园子，断送春光属酒船。双鹤已随徵士化，六桥犹记长公贤。从僧借住非生客，老我登临异昔年。松坞采花供服食，竹房闻鸟醒酣眠。闲披芳草寻巾子，戏酌寒泉酹水仙。琴操机锋那识道，版师风味胜参禅。重来每感前游迹，此别仍祈后会缘。去尽幽深动归兴，茂林斜日乱啼鹃。"}