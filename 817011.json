{"id":"817011","title":"念奴娇四首","dynasty":"清","author":"端木埰","text":"伤哉贫也，教人世多少，须眉无颜色。留得乾坤清气在，输与茅檐弱息。玉琢心坚，金将胆铸，岂守凡情迫。寒泉深处，定知含笑相即。从此身作完人，心无遗憾，也终全清白。几辈峨冠方讲学，都被金夫沈溺。荆布家风，蓬蒿生长，那藉诗书力。管彤熴耀。远哉丰镐遗泽。清标玉立，况门高通德，齿当强仕。翠阴庭槐绵世泽。鸣凤丹山万里。奉笔中台，分麾上路，指顾风云起。出其余绪，足当吾辈千亿。漫惜哀乐中年，休论丝竹，文字堪娱戏。叹老嗟悲浑未合，词组为君介祉。吏部精勤，希文忧乐，好作他山砥。烟波带笠，功成徐遂初志。氛眠催暝，想阴阴一片，水村山郭。为忆荒园篱落静，酝酿古梅新萼。峭冷侵帷，晴阳敛树，坐觉鹴裘薄。旅愁如结，最宜同釂杯杓。输与卧雪袁安，衡门悄掩，选韵闲中乐。我亦豪情同访戴，剡水高怀如昨。拟撰良辰，远招胜侣，芳酒开朱阁。瓣香前哲。篴声重倚飞鹤。水天一碧，蔼清芬遍满，大千世界。凉翠嫣红相媚妩，任是黄筌难画。赤日炎歊，黄尘浊污，屏出香天外。休夸解语，镇宜无语相对。此际宜有灵仙，铢衣玉佩，宛向中央在。我欲招携尘外侣，独夜停琴静待。月晓风清，帘空簟冷，净绿菡潇洒，刺舟花底。饱餐露珠千琲。"}