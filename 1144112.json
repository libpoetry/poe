{"id":"1144112","title":"学诗吟十首","dynasty":"宋末元初","author":"方回","text":"我陟匡庐山，想像渊明庐。我游永嘉郡，康乐兹佩鱼。学诗六十载，钻仰二老且。白首恐无成，嗟哉腹空虚。迩来摆百务，粝饭几无蔬。朝吟极摹仿，夜咏加勤渠。不必一字工，意味但舒徐。比陶似不足，方谢尚有馀。举世无人识，归欤吾归欤。三百篇既绝，孔圣作春秋。荣辱系褒贬，与诗美刺侔。楚骚降一等，尚可风雅俦。汉盛出苏李，魏兴起曹刘。历览逮六朝，仰止兹为优。独一陶元亮，龙凤翔九州。韩柳继李杜，黄陈绍苏欧。江湖近一种，禽虫鸣啁啾。我读渊明诗，不忍复去手。休官四十一，不肯恋五斗。二十三霜秋，篱下作重九。朝亦一杯酒，暮亦一杯酒。南北几蛙紫，能尔一醉否。义熙所以立，寄奴幸而偶。牧野诛独夫，夷齐尚弗取。窃评首阳山，乃后有五柳。我爱真西山，读书有甲记。首论天命性，岂可不论气。我爱魏鹤山，周易辑集义。濂洛十七家，一贯六十四。有寂即有感，槁死笑释氏。无气欲为人，瓦砾弃骸胔。复见天地心，有处起生意。王弼独云无，此语决非是。杨氏昔为我，老子实似之。墨氏昔兼爱，释迦亦如之。孟子辟杨墨，有功此一时。似仁与似义，暗传匪明垂。梵语东汉译，玄门西晋师。迄为万世害，三教乃并驰。独一韩文公，张我正正旗。濂洛有诸老，此盛彼遂衰。离骚谓绝响，此道传人心。外物有鼎革，能言无古今。曹刘与陶谢，五柳擅正音。李杜与韩柳，一字直万金。欧苏与黄陈，孰浅而孰深。尤萧杨陆范，乾淳鹤在阴。二涧可继之，章泉亦骎骎。奈何近百载，种火灰中深。宋诗孰第一，吾赏梅圣俞。绰有盛唐风，晚唐其劣诸。牛尾狸无敌，马蹄鳖与俱。龙溪奏思陵，此产臣乡闾。宣城二十咏，歙浦俗亦如。春洲生荻芽，寄兴河豚鱼。真言写实事，组刻全屏除。黄陈吟格高，此事分两途。我寓侍郎桥，夜枕闻五德。四更即不眠，东望逆曙色。南睨三茅阁，千灯破暗黑。百八仙林钟，鼍龙吼其北。繄此倚阑人，四海谁我识。未能朱晦翁，乡邦续道脉。犹当陆放翁，桐江刻诗集。承天寺一碑，宜州万里走。后山与简斋，各年四十九。李杜俱有厄，郊岛终不偶。今人好作诗，曾不鉴兹否。我如陆务观，平生诗万首。明年当八十，不可日无酒。四男异甑釜，二女欠箕帚。晓问床头瓮，仅有酒一斗。吾性能忍穷，所以不仕宦。两纪加一载，考槃歌在涧。当车稳杖屦，当肉饱藜苋。虽然鲜欢娱，终不堕忧患。忆昔四十九，奏书似台谏。请剑斩佞臣，此贼罪恶贯。倏忽三十秋，往事如梦幻。不死踰八旬，几度见宾雁。"}