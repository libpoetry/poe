{"id":"541750","title":"和俞质甫夏雨效联句体三十韵","dynasty":"明","author":"归有光","text":"浮云方叆叇，光景遂已戢。浃旬深霪澍，千里破封蛰。茫茫河伯叹，萧萧山鬼泣。灵曜邃高居，朱明閟赫翕。希微澹将开，淅沥吹又急。遇夜转连绵，酾流更湁潗。万壑㘊霵鸣，百川灌注入。池容添纹縠，林色浸淤浥。离毕月暂耿，宿井星恒湿。潋滟湖光翻，蹙咽海潮涩。霓旌尚高翔，云衣犹日缉。水覆讵可收，天漏谁能葺。马牛三江混，鸿濛九峰立。嗟我来自东，独行阻虚邑。梦离思明两，筮坎成荐习。谁假卜商盖，但戴杜甫笠。缤纷馀花落，寂寞愁乌集。穷巷长闭门，高河近通汲。天地政氤氲，电风递呼吸。悽悽听晨鸟，濛濛睇宵熠。作乂徵时旸，思文忧民粒。蛙黾费灰酒，鱼虾饶掇拾。广室坐增悽，匡床听生悒。何由度日阕，安能使家给？泥涂跲重茧，梅润侵什袭。寒袍故恋绨，澜简慵启笈。顾叹风云满，宁使蛟龙絷！短屐徒齿齿，折巾空岌岌。俯仰观宇宙，坱圠迷原隰。阻饥知不免，寅亮岂所及！"}