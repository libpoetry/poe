{"id":"447875","title":"满庭芳    秋日过泰州，张贻柏，周进二公为雇舟同游溱湖，别后皆用鹿潭先生韵寄赠，勉次韵为答","dynasty":"当代","author":"潘乐乐","text":"远树留云，平沙去雁，一棹来泛秋湖。野汀风落，飞雪到芦蒲。残柳荒寒一抹，渺数点，白鹭堪呼。泥鸿散，酒阑独伫，吹鬓影萧疏。嗟余。空负此，吟衫踽踽，泛梗流凫。向天地何方，暂结诗庐。今古山河万劫，总梦里，归去莼鲈。行行远，苍茫前路，斜日小车孤。"}