{"id":"565694","title":"自石屋洞至法相寺一首","dynasty":"明","author":"黄省曾","text":"性分各有极，修意江海上。采药仍景台，颛老乃希向。披情乐林草，夙驾遨云嶂。阳岫方缅观，阴崖载亏望。壁阙时悚怖，洞闼恣登降。觉路驰访踪，开士礼趺相。形忘躬有蜕，理止神非丧。承泉代绠汲，托基排垒创。安道志岂渝，兴公怀自亮。沉冥常内足，高寄无所让。"}