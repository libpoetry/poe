{"id":"687560","title":"答刘子玄孝廉","dynasty":"明","author":"孙继皋","text":"以我趋朝日，逢君待诏年。大名时辈避，高唱国人传。往迹浮云散，离心乱柳牵。书来足慰藉，犹隔孝廉船。君昔罢公车，余寻下石渠。云天不可望，月旦近何如。薄宦堪中隐，明王好子虚。殷勤卒大业，青鬓莫令疏。别来频岁换，书到及春寒。落月劳相忆，因风劝强餐。寸心国士尽，端绮美人看。廷荐吾惭汝，儒冠何处弹。"}