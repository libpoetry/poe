{"id":"513592","title":"送陆克深员外知叙州府","dynasty":"明","author":"程敏政","text":"翰苑曾通籍，祠曹久缀班。片符分虎重，双毂映朱殷。具服朝辞陛，严装夜出关。亲交开祖道，远役壮离颜。蜀岭烟岚匝，泸江雪浪顽。传餐迎驿吏，挝鼓拜溪蛮。棨戟通公廨，茶盐拥市阛。升堂延俊造，入境问痌瘝。僻县经过少，高斋案牍閒。奉宸瞻北斗，怀土梦东山。宦海嗟行往，诗邮足往还。来朝应可冀，弱柳未须攀。"}