{"id":"663065","title":"四皓图为赵十松明府题","dynasty":"明","author":"孙绪","text":"孤云野水留不住，只在商山最深处。山中幽人相对閒，两两青藜自来去。秦廷耆旧汉逸民，花开花落春复春。埋光不问汉甲子，古貌犹著秦衣巾。松风竹日棋一局，怕谈时世閒荣辱。呼童??闭柴关，莫遣浮埃过山曲。汉家天子昵柔情，戚姬颜貌真倾城。忍将四海付幼弱，不念百战亲经营。国本摇摇民欲吊，夜深百子池边笑。臣良黯黯不胜愁，臣昌期期不奉诏。迷爱难将口舌争，由来幽闇怯高明。念彼山人帝莫致，声价常使心神惊。鸾书鹤驾夜将送，振衣奋目来相共。青宫柱石伫生辉，低昂一发千钧重。人言汉祖溺儒冠，嫚骂箕踞恒难堪。胡为此老一朝入，顿令江海回狂澜。乃知抱道当自閟，锋藏不深发不利。抗颜一语即奇勋，汉廷百计成何事。商山有石水有波，苍崖翠壁高峨峨。胡亥扶苏事可鉴，楚歌楚舞将柰何。韩彭带砺今谁在，回首旧山青未改。紫芝新生又几丛，黄鹄高飞横四海。戚姬子母诚堪忧，宫中举眼皆深雠。仓卒还有安刘计，付与他年周绛侯。南山主人旧公族，手抚十松忆空谷。请看四老为时出，丈夫何可终幽独。"}