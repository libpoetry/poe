{"id":"536405","title":"拟古七十首 其二十 陆平原机羁宦","dynasty":"明","author":"王世贞","text":"屯时播明社，厄遘点华宗。逝以丘园贲，豫此拙薄悰。阳春冠天来，松菌遂不终。弓旌荷崇招，朱绂被微躬。击楫指洪河，回首盼大江。衔恩轻密戚，改谊诀故邦。缪通承华籍，得托黄绮踪。月请虽云薄，优游侍青宫。献纳百未酬，敢希疏傅风。衡门依清苑，日夕见嵩邙。数往今诚乖，抚物己未工。徵歌时自写，慨焉眷飞鸿。"}