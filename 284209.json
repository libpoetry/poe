{"id":"284209","title":"安乐宫舞场","dynasty":"现代","author":"施蛰存","text":"高甍接栋破天起，日暮张灯白江水。叩弦裂管一时繁，绮箔憧憧闷娇美。吹兰嚼蕊浮空脂，粉縠遮光荡眸子。叉腰垂手回轻鸾，毾?乱落金钗珥。搓烟点雾月华紫，不辞踏碎拖珠履。百丈游丝罥春树，抱月飘云为郎死。掌中偷掐相思字，星眼斜飞做淫媚。纵雨腾花软不支，颊上红霞扑人醉。筝铜浅涩箜篌瘖，华烛千枝落残穗。楚罗之帏喷冷香，阿郎枕断吴娥臂。锦衾不羡汉仙人，贴脸缝唇合情泪。争知门外玉骢嘶，忍遣朱轮点苔翠。"}