{"id":"925685","title":"水调歌头 其三 题子似瑱山经德堂，堂，陆象山所名也","dynasty":"宋","author":"辛弃疾","text":"唤起子陆子，经德问何如。万钟于我何有，不负古人书。闻道千章松桂，剩有四时柯叶，霜雪岁寒馀。此是瑱山境，还似象山无。耕也馁，学也禄，孔之徒。青衫毕竟升斗，此意正关渠。天地清宁高下，日月东西寒暑，何用著工夫。两字君勿惜，借我榜吾庐。"}