{"id":"752323","title":"林赞虞丈出守昭通过黔赠别 其二","dynasty":"清","author":"叶在琦","text":"京洛凉风来，阶墀秀佳菊。出门畏秋霖，泥潦胶双毂。城南邸居日，拥书坐斋屋。岂识行路难，终日跋岩谷。黔山无纡徐，阜众若穷蹙。西行望滇云，乱峰更奇矗。盘盘关索岭，高揭据腰腹。往来尘满襟，辛苦茧在足。境连无撤疆，人半奢安族。光阴问场市，村寨觅饘宿。久客惯荒程，渐于风土熟。此去秋渐深，薄寒起林麓。呷酒可辟瘴，郫筒旨且蓄。晓发耐暖佳，行装换禅复。起居望精调，长涂羡载福。"}