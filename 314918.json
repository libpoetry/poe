{"id":"314918","title":"木兰花慢·闻海绡翁以端午后一日在广州下世，倚此抒哀","dynasty":"现代","author":"龙榆生","text":"剩芳菲楚佩，尽孤往，恋残阳。奈撼地鲸波，极天烽火，瞬历沧桑。兴亡。那知许事，咽危弦、酸泪不成行。未信春蚕已老，肯同辽鹤来翔。繁霜。百感共茫茫。还饱一枝黄。甚忍寒滋味，方凭雁信，竟泣蒲觞。凄凉。几多怨悱，寄骚心、异代黯相望。泉底冰绡浥透，一镫乐苑重光。"}