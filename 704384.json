{"id":"704384","title":"送张肖甫谪陈州","dynasty":"明","author":"黎民表","text":"车骑西游不可攀，送君明日大行山。宦情肮脏风尘外，交态悲凉反覆间。书卷空留青琐闼，履声初下紫宸班。报恩亦有夷门客，莫拟梁鸿出汉关。花时携手凤凰楼，半醉曾披紫绮裘。词赋肯缘杨得意，侠游争倚大长秋。蛾眉自有傍人妒，骏马今无国士求。不独送君悲谪宦，拂衣吾欲卧沧洲。三年执戟已磋跎，形胜能无雪涕过。二室烟花朝紫禁，五陵襟带绕黄河。相如赋岂游梁倦，平子愁从拙宦多。江海一麾良足慰，勒名麟阁待如何。清秋摇佩下蓬莱，背指黄金万里台。嵩洛山川原墨食，北邙歌舞化尘埃。衣冠不少青云客，州县何劳白雪才。沦落古今同一叹，贾生祠下独兴哀。"}