{"id":"581644","title":"碧玉怨","dynasty":"明","author":"苏葵","text":"事君已付终身托，胶漆如坚石如确。举头造化何冥冥，顿使因缘中道恶。寂寂空庭虎豹关，重重朱户黄金钥。绿珠也解坠高楼，妾身岂惜填沟壑。豪门恩爱如江河，豪门气势如山岳。从教富贵与荣华，人生只向知心乐。使君与我当年情，使君与我平生约。此情此约有忘时，天当倾颓海当涸。可怜尘拥鸳鸯衾，可怜月冷珍珠薄。解歌解舞终何为，止能误得身荣缚。许君不济生前心，谢君岂畏重泉邈。百年金镜毕铅华，怨恨悠悠付寥廓。"}