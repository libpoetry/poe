{"id":"681222","title":"闻方石先生得遗腹孙","dynasty":"明","author":"李东阳","text":"故人丧爱子，弃官归故园。空怀向平念，谁候柴桑门。吾心怛如割，匪独伤弟昆。朅游旧台守，远致州人言。言从抵家后，乃得遗腹孙。幸辞簿书劳，办此鞠育恩。奇事谅非偶，善徵讵无根。绵绵千钧力，耿耿一发存。天乎岂无知，可与智者论。诗成不寄远，庶以纡吾烦。"}