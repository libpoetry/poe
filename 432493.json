{"id":"432493","title":"吴立轩先生挽诗三首","dynasty":"近现代","author":"连横","text":"儒术今彫敝，文章属老成。一生怀古志，千载著书名。薤露歌何急，槐云梦易惊。翛然闻讣日，悽怆若为情。忆昔修台乘，相从订史文。郢书求错落，燕说记传闻。共削南山竹，毋忘故里枌。春秋如可作，大义未纷纭。世乱嗟何及，时危道不孤。明诗垂阃教，读易立师模。古月人俱远，秋风泪已枯。他年来挂剑，望断卦山芜。"}