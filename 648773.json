{"id":"648773","title":"送萧雅容主事考绩之行","dynasty":"明","author":"杨士奇","text":"中台切云汉，特达罗俊贤。有美吾乡彦，白璧何娟娟。温恭君子容，素尚金石坚。高科出奋跃，石渠踰岁年。爰擢司马属，声华日蜚鶱。殷殷职务崇，戋戋简牍繁。志存行靡渝，道明施罔愆。考绩及兹晨，严装起翩翩。维时届初夏，芳荣被郊原。登舻指清济，扬舲循广川。缅怀趋谒馀，周游凤阙前。倘遇玉堂侣，因寄停云篇。"}