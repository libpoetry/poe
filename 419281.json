{"id":"419281","title":"鹊踏枝八首·半塘老人谓冯正中《鹊踏枝》十四阕郁伊惝恍，义兼比兴，次和十阕，载在《鹜翁集》中。予转徙岭南，抑塞谁语。因忆不匮室赠诗，有“君如静女姝，十年贞不字”之句，感音而作，更和八章。以无益遣有涯，不自知其言之掩抑零乱也。 其一","dynasty":"近现代","author":"龙榆生","text":"斜掠云鬟凝睇久。宜面妆成，绰约仍依旧。病起情怀如中酒。带围省得新来瘦。折尽青青堤畔柳。梦结多生，未分今生有。悬泪风前沾翠袖。忍寒留约黄昏后。"}