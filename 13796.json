{"id":"13796","title":"郡中玩月寄江南李少尹虞部孟员外三首","dynasty":"唐代","author":"羊士谔","text":"月满自高丘，江通无狭流。轩窗开到晓，风物坐含秋。鹊警银河断，蛩悲翠幕幽。清光望不极，耿耿下西楼。桂华临洛浦，如挹李膺仙。兹夕披云望，还吟掷地篇。凤池分直夜，牛渚泛舟年。会是风流赏，惟君内史贤。圆景旷佳宾，徘徊夜漏频。金波徒泛酒，瑶瑟已生尘。露白移长簟，风清挂幅巾。西园旧才子，想见洛阳人。"}