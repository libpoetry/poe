{"id":"1016472","title":"题李磐庵西潜图","dynasty":"宋","author":"释宝昙","text":"何人意行山水重，草木惊笑来天风。茅檐鸡飞犬升屋，屐声疾奏邻家翁。逢迎初非乃翁事，盆盎净洁求无同。一犁春雨饱膏沐，千顷秋日加曈昽。恭惟耕稼我自出，敢与造物论丰凶。树间井亦颇寒冽，门前石不烦磨砻。愿公藉石饮此水，鸭猪肥大牛羊丰。杖藜吾父坐吾祖，日望四海宽租庸。太平果在放船手，此诗与画当无穷。"}