{"id":"1252813","title":"村居","dynasty":"元末明初","author":"王冕","text":"避世忘时势，茅庐傍小溪。灌畦晴抱瓮，接树湿封泥。乳鹿依花卧，幽禽过竹啼。新诗随处得，不用别求题。茅屋人看小，我居殊觉宽。云开山满座，雨过草平阑。古意琴三叠，清风竹万竿。养生无别具，壁上破瓢箪。欲识吾居处，屋前溪水流。门交青薜荔，篱蔓黑牵牛。有竹编书简，无花引钓舟。生涯随分已，何用卜菟裘？英雄在何处，气概属山家。蚁布出入阵，蜂排早晚衙。野花团部伍，溪树拥旗牙。抱膝长吟罢，天边日又斜。"}