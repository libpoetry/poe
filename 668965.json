{"id":"668965","title":"题鹅山小像","dynasty":"明","author":"沈鍊","text":"嗟余本是茹芝客，见君芳华婉若兰。石交非因斗酒结，寸心那用尺书殚。意气相欢绾云雾，白日奉以朱弦弹。知音会赏阳春曲，寡鹄谁舒万里翰。知君四海意相邻，见君画像情亦亲。缃素披观本游戏，丹青貌出犹风神。龙章凤姿意夭矫，虎头燕颔生殊伦。长康正喜传瞳子，元亮何妨顶葛巾。讵怜风骨比云霞，自羡高才盛五车。手校六经心独醉，神游八极气偏赊。更将馀事工词翰，犹使声名冠永嘉。长握明珠归合浦，恨持宝剑隔张华。人生穷达岂能期，弦望从来自有时。伏枥应知心不已，封侯那得数偏奇。献策十回曾遇合，扬镳九折在驱驰。莫信今日书生相，麟阁图形未可知。"}