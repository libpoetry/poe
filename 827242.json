{"id":"827242","title":"水龙吟","dynasty":"清末近现代初","author":"傅熊湘","text":"晓暾初上青苍，故山葱郁多佳气。雄区坐镇，揽吴吞楚，下临无际。乍敛烟霏，豁呈神秀，一轮高寄。向真仙住处，旧游曾到，天不漏，春如荠。名胜居然福地。莽龙蛇、联娟千里。山南山北，吾庐宛在，夕阳明媚。古寺穿云，疏钟间月，别饶清思。问鲁戈在否，倩谁更与，缓羲和辔。"}