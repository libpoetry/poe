{"id":"1032468","title":"酹江月/念奴娇 其一 题永平监前刘氏小楼","dynasty":"宋","author":"黎廷瑞","text":"远山如簇，对楼前、浓抹淡妆新翠。应是西湖湖上景，移过江南千里。旧日春光，重归杨柳，苒苒黄金缕。市声分付，画桥之外流水。最好叠观泥金，危城带粉，文笔双峰倚。烟寺晚钟渔浦笛，都入王维画里。敧枕方床，凭阑往古，世界浮萍耳。湖天风紧，白鸥欲下还起。"}