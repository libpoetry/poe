{"id":"706473","title":"寄和些翁补山堂诗己就闻翁返石门复次元韵寄意","dynasty":"明末清初","author":"王夫之","text":"无字之碑谁帝虎，无弦之琴谁宫羽。角尖不挂羚羊痕，随意天花散春雨。我公昔浮玉沙湖，湖上突出孤山孤。补山未了公南返，螺髻修眉半有无。下士之见不越咫，谓公勤勤补山耳。支祈平吞江南之云江北梦，息壤欲堙何处起。公笑捲山山为藏，青苍缩入柳杯里。折脚铛中冰不腐，煮烂须弥将芥补。湖南空有青莲七十二万茎，总不入公补处数。无土不现补山堂，峥嵘日月开幽荒。飞来之峰弹指已过洞庭水，北山愚公嗟徬徨。"}