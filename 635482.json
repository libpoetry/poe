{"id":"635482","title":"送容西渡典教饶平","dynasty":"明","author":"成鹫","text":"先生于我称世友，曾记鸡坛逐游走。绛帐趋庭莱子衣，玄亭问字侯芭酒。酒阑舞罢各西东，阶前老树摇悲风。大鱼化鹏奋奇翼，鸴鸠斥鴳随飞蓬。路旁车笠一相见，云泥惆怅何匆匆。前年客自冈州至，闻说园林多胜事。凿池引水种莲花，叠石为山起平地。主人爱道不爱金，布地延僧宣妙义。寄语能来及早来，尘世閒人閒不易。我闻客语信还疑，琼林讵有鹪鹩枝。山僧只合居岩谷，国士筵中实不宜。缄书报命无可说，大笑还山弄明月。葭苍露白正怀人，香浦秋风又离别。琴书满戴广文船，倾城祖饯车骈阗。摩挲老眼烟霞外，新诗遥寄水云边。我闻饶平好山水，东去潮阳方百里。昌黎过后寂无人，八代文章凭振起。莫道先生官秩卑，圣朝重道先尊师。莫道先生致身晚，白首青云兴不浅。莫道先生斋舍清，拥书万卷当百城。莫道先生薪俸薄，苜蓿晶盐堪细嚼。先生行矣勿复道，济溺起衰非草草。暂时别却好园林，直向环桥采芹藻。芹藻何如池上花，一度繁华一枯槁。功成名遂早归来，只恐寻僧僧已老。"}