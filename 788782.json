{"id":"788782","title":"玉烛新 宿九里关雨中不寐","dynasty":"清","author":"周祖同","text":"宵分天漠漠。又雨雨风风，客程偏恶。故山杜若。添新涨、定有寻芳佳约。琴心瘦却，奈燕羽、音书难托。料此际、无数飞红，春人正愁帘箔。匆匆一夜萍踪，便酒冷关亭，响流林壑。戍楼画角，还添起、五点四更残柝。灯花未落，怎恁地、声声萧索。无奈是、归梦安排，休思睡著。"}