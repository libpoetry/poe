{"id":"419654","title":"拜星月慢 检箧得大壮词数阕，诵竟书悼","dynasty":"近现代","author":"姚鹓雏","text":"笛里怀人，尊前温梦，怆绝楼台残烛。幕府清欢，覆深杯醽醁。记霜酽，别馆伶俜，独夜谁语。酒尽人生何促。往事都非，只忧来相续。赋招魂、雾掩寒山绿。波纹荡、恍度灵风肃。那向落月江枫，问鱼龙归宿。琢新词、桂棹沧浪曲。骚兰怨、蓦变荆高筑。把蠹简、泪洒行间，耿秋檠重读。"}