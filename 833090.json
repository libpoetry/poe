{"id":"833090","title":"熙州慢 湖帆属题七姬权厝志","dynasty":"清末民国初","author":"朱祖谋","text":"诔秋鹃，剩片石花铭，瘗恨终古。旧劫华鬘，渺后宫烟草，东风无主。怕作换巢鸾凤，夜半同蹑飞凫。休问艳影，长桥玩月，那时情素。谁写眉庵乐府。仗牙拍，谱出红儿新句。杯酒话旧，齐云白杨天暮。荒原遍寻故阡，问拾翠人归知否。砑光抚。春愁尽付尘土。"}