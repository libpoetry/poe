{"id":"452558","title":"中秋夜与虎公臞公乐公宿三清山下","dynasty":"当代","author":"钱之江","text":"玉京之高淩彼苍，逆溯其迹诚微茫。风雷时出老松底，欲使百世明烝尝。客无长物敷其敬，祝以数纸聊为偿。操蛇之神司晴晦，不假俗眼窥其藏。玉峰如戟忽见闵，驱除云物垂晖光。森然树石献奇怪，如禹铸鼎神鬼彰。须臾雾合閟清魄，已形复灭庸何伤。但效羽流餐沆瀣，道穷云海为梯航。寓形自与造化合，达此足以穷沧桑。嗟哉吾儒不作山林想，税驾他日知何方。"}