{"id":"737956","title":"水碓","dynasty":"清","author":"黄之隽","text":"转轮在水稻在屋，糠秕如尘米如玉，谁其为之机与轴。坎臼在地杵在水，横贯轮心轻运瀑，以溪之水代人足。列杵五六杵齿齿，一杵入臼一杵起。圜轮迫杵水迫轮，急急晨昏舂不止。溪女鬓插山花红，列坐臼旁如课功。从容揎袖簸扬毕，劳逸不与吾乡同。我来如听一部之水乐，轮音为商杵音角。"}