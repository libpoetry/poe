{"id":"507184","title":"题练溪草堂","dynasty":"明","author":"夏原吉","text":"练溪之地何高明，练溪之水何清澄。幽人架屋临溪塍，瓮为牖兮樗为楹。片帘高捲香风轻，山禽水鸟从飞鸣。有时客至忻然迎，呼童便觅床头瓶。瓶中有酒甘如饧，溪中有鱼肥可烹。取鱼酌酒舒幽情，醉来那顾身欹倾。日西客散柴扉扃，竹床移近梅花屏。恬然一梦无人惊，梁园金谷何足称。祗缘圣主思治平，礼罗四设蒐贤英。如君倜傥年尤青，草堂岂得淹平生。愿言控翮高飞腾，嘉谟嘉议为时呈。致君端拱唐虞廷，归来再与溪山盟。归来再与溪山盟，庶几出处全令名。"}