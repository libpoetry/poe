{"id":"1083949","title":"童丱须知 叔妹篇","dynasty":"宋","author":"史浩","text":"妇欲事舅姑，先当和叔妹。叔妹不我和，舅姑生怨憝。伯叔贵依义，崇恩胡可废。晨昏同问安，致敬敛身退。语笑不妄发，正色绝冶态。夜行必以烛，相遇毋盼睐。女妹贵亲昵，唯当尽恩爱。椸枷混衣裳，妆奁同粉黛。威仪俾娴习，纫缝勤教诲。其间有过差，识性须忍耐。伯叔各生子，嬉戏鱼同队。切勿分彼己，爱犹我儿辈。姊妹或归宁，亲戚无阻碍。童稚既抚存，仆妾亦下逮。彼于父母前，岂不知欣戴。遂使高堂言，吾子得贤配。推此厚族党，睦姻居外内。心期在阴德，施惠每韬晦。丧葬乏资财，男女未婚对。称家之有无，彼必怀感佩。岁时馈壶浆，燕享盍簪玳。贫富与贵贱，待之宜一槩。猗欤行此行，妇德无瑕颣。万口并一谈，可贻彤管载。"}