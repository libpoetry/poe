{"id":"543597","title":"赋得灵隐寺飞来峰赠卢祠部","dynasty":"明","author":"胡应麟","text":"灵隐门前千岁松，夹堤九里来青葱。何年突兀金芙蓉，削成四面摩苍穹。恍疑夸父移空同，一拳掷向沧溟东。日月东西悬混濛，云霞上下披蒙茸。周遭刻画非人功，象王鹤驾行虚空。投身直入蓬莱宫，丹楼雪乳垂玲珑。流泉百道声琤琮，有如仙乐呜笙镛。金书玉简潜奇踪，䆗窱恍与银河通。灵威丈人不得穷，古来传是飞来峰。万古壁立青霄中，何人散发携孤筇。扪萝直上乘天风，金华有客真豪雄。孤高大节将无同，少年挟策游新丰。五花蹀躞长安骢，出宰百里花为封。鸣珂入候甘泉钟，握兰典礼称儒宗。素飧耻学凡夫容，织成云锦蟠心胸。要将琬琰垂勋庸，直排阊阖陈孤忠。曳裾折槛惊天聪，轰轰天鼓鸣雷公。覆盆不照微臣悰，精诚贯日飞长虹。挂冠神武何匆匆，回头却望丹宸枫。血泪乱洒征衫红，归帆正值钱塘风。六桥三竺春溶溶，不学留侯师赤松。且邀白傅寻苏公，振衣千仞聊从容。朝飧沆瀣追冥鸿，暮拾海月鞭虬龙。六丁撝呵玉女从，俯视六合俱螟蠓。朅来遇我东阳东，竹林把臂心神融。仰天大笑横双瞳，欲骑箕尾还长空。卢君劝汝满釂黄金钟，且为拂拭朱丝桐。万事人间如转蓬，古来直道多难容。即今吾道宁终穷，丝纶竹帛行遭逢。一朝前席明光宫，谁其稳卧飞来峰。"}