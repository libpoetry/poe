{"id":"501549","title":"舸斋诗","dynasty":"明","author":"林弼","text":"人生穹壤间，有若虚舟浮。所贵宦海中，济人阐深谋。乘风破巨浪，击楫横中流。丈夫足壮怀，志士多隐忧。夫君抱长材，峨峨万斛舟。眼空江海天，胸蟠云梦秋。斋居以舸名，纪我万里游。开窗山历历，推户风飕飕。流水绕门前，嘉树森屋头。依稀剡溪曲，髣髴湘水洲。携杖动兰桨，哦诗间棹讴。时来奔走憩，庶以清心眸。人生有用舍，行舟有去留。野渡横岂久，巨川济须舟。鸡鸣独起舞，云海何悠悠。"}