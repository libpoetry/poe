{"id":"786109","title":"寄题陈氏峥庐 其一","dynasty":"清","author":"黄遵宪","text":"前者主人翁，我曾侍杖履。后者继主人，雁行我兄弟。滔滔大江流，前水复后水。一息不停留，百川互输委。翁昔笑倚栏，早识生灭理。蓬蓬马鬣高，万古藏于是。一官甫归来，乃无托足地。生当大乱时，忠贤或祈死。人至以死祈，世事可知矣！嗟嗟我华种，受生即患始。尽是无父人，呼天失怙恃。弱肉供强食，谁能保没齿？翁今顺化去，万事责可已。呼龙下大荒，倘作神游戏。屋后《瘗鹤铭》，是翁记默示。价前红杜鹃，是子所染泪。鹤冢鹃巢间，乃我寄题字。揣翁垂爱心，万一肯留视。"}