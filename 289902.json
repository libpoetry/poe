{"id":"289902","title":"买陂塘·泛舟南塘，吊聂忠节，次查湾韵","dynasty":"现代","author":"郭则沄","text":"认前番、画桥单舸，添来潇碧如许。轻罾界破玻瓈影，搅起一双沙鹭。偷眼处。早隔舫菱歌，稳载花枝去。风蒲似语。笑雾鬓烟蓑，五湖图就，钿约总成误。斜阳岸，指点苔荒石古。客来谁酹香土。青林夜冷灵旗下，飒飒藕飔蘋雨。君记取。千劫后、沧波不散银涛怒。凉云易度。又奁影偎烟，灯痕恋暝，遮断野桥路。"}