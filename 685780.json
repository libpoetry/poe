{"id":"685780","title":"悼长孺集句四首","dynasty":"明","author":"丘刘","text":"江流曲似九回肠，愁思非春亦自伤。明月不知人世变，夜来依旧下西厢。莺声不散柳含烟，寒食家家送纸钱。心折此时无一寸，杏花零落寺门前。磬声初尽漏声长，添得离人两鬓霜。阶下青苔与红叶，九原何处不心伤。窗残夜月人何在，一见清明一改容。坠叶飘花难再复，生离死别恨无穷。"}