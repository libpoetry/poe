{"id":"193549","title":"沁园春·落雁横空","dynasty":"宋代","author":"吴潜","text":"落雁横空，乱鸦投树，孤村暮烟。有渔翁拖网，牧儿戴笠，行从水畔，唱过山前。云阁还垂，雨低欲堕，何处行人唤渡船。萧萧处，更柴门草店，竹外松边。凄然。倚马停鞭。叹客袂征衫岁月迁。既不缘富贵，功名系绊，非因妻子，田宅萦牵。只有寸心，难忘斯世，磊块轮囷知者天。愁无奈，且三杯浊酒，一枕酣眠。"}