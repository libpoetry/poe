{"id":"688052","title":"送陈自新上永新","dynasty":"明","author":"朱升","text":"有客志高远，不柰拙谋生。将须出肺肝，四座相为惊。何门可拽裾，何处有鱼羹？豪杰乍相见，为尔嗟不平。南窗脱乌帻，汗颗不胜洒。此际向长途，知非得已者。木川郁佳树，已是息波马。川云肯上天，须臾雨天下。元帅古郤縠，好客今郑庄。庇人千万处，况乃敦同乡。作客亦有时，为乐不可常。油幕饱膏馥，勉尔归屠羊。"}