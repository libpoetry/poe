{"id":"536964","title":"是何行赠徐汝思参议","dynasty":"明","author":"王世贞","text":"是何健儿来叩门，令我衣裳欲颠倒。金华徐卿乍相见，落日金绯照枯槁。老驺为倾厨头酝，醉夫手剥盘中枣。入眼黄花巧相媚，促膝青灯寒更好。未将华发论夙昔，更出新诗见怀抱。自尔高歌蜀道篇，八数秋霜变原草。山东李生大卓荦，晚得宗吴亦不恶。迩来太华失帝意，下遣巨灵斧其角。冠山神鳌颠簸荡，鬣风长鲸怒喷礴。燕中贵人若反掌，江南佳丽同飞藿。即使乔松亦摧挫，岂唯桃杏能索莫。问我诗名如许细，黯淡逢人尚深削。长安九衢春自阴，尺地尽化为黄金。纵有文章挂北斗，其人往往皆陆沈。腰间辘轳双玉鞘，十日不出芙蓉深。临岐慷慨解相赠，报尔悠悠千古心。"}