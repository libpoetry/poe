{"id":"1106177","title":"即事三首","dynasty":"宋","author":"王安石","text":"我起影亦起，我留影逡巡。我意不在影，影长随我身。交游义相好，骨肉情相亲。如何有乖睽，不得同苦辛。昏昏白日卧，皎皎中夜愁。明月入枕席，凉风动衾帱。蛬蝉相鸣悲，上下无时休。徒能感我耳，顾尔安知秋。日月随天旋，疾迟与天谋。寒暑自有常，不顾万物求。蜉蝣蔽朝夕，蟪蛄疑春秋。眇眇上古历，回环今几周。"}