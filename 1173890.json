{"id":"1173890","title":"秦州见敕目薛三璩授司议郎毕四曜除监察与二子有故远喜迁官兼述索居凡三十韵","dynasty":"唐","author":"杜甫","text":"大雅何寥阔，斯人尚典刑。交期余潦倒，材力尔精灵。二子声同日，诸生困一经。文章开穾奥，迁擢润朝廷。旧好何由展，新诗更忆听。别来头并白，相见眼终青。伊昔贫皆甚，同忧心不宁。栖遑分半菽，浩荡逐流萍。俗态犹猜忌，妖氛忽杳冥。独惭投汉阁，俱议哭秦庭。远蜀祗无补，囚梁亦固扃。华夷相混合，宇宙一膻腥。帝力收三统，天威总四溟。旧都俄望幸，清庙肃惟馨。杂种虽高垒，长驱甚建瓴。焚香淑景殿，涨水望云亭。法驾初还日，群公若会星。宫臣仍点染，柱史正零丁。官忝趋栖凤，朝回叹聚萤。唤人看腰袅，不嫁惜娉婷。掘剑知埋狱，提刀见发硎。侏儒应共饱，渔父忌偏醒。旅泊穷清渭，长吟望浊泾。羽书还似急，烽火未全停。师老资残寇，戎生及近坰。忠臣辞愤激，烈士涕飘零。上将盈边鄙，元勋溢鼎铭。仰思调玉烛，谁定握青萍。陇俗轻鹦鹉，原情类鹡鸰。秋风动关塞，高卧想仪行。"}