{"id":"813963","title":"悲台湾","dynasty":"清","author":"陈文騄","text":"狂澜谁障百川东，日下金蛇电掣空。刘帅浑如魏得狗，唐王岂复郑芝龙。鸿沟耻划诸番界，鲸浪横飞半线中。莫笑铜铃沿旧俗，伤心有泪洒鸡笼。中原鼎沸肆鸱张，电烁飙驰莽战场。东海难填精卫石，西天已渡达摩航。将军鼓角三更咽，武帝旌旗十日忙。千里金汤沦异域，朅来白日黯无光。"}