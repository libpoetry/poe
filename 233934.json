{"id":"233934","title":"送裘司直得请西归","dynasty":"宋代","author":"真德秀","text":"轻舸龙山头，木兰作双橹。飘然裘司直，乘向南昌去。问君鵷鸾中，脱身遽如许。栖迟三十年，始得官掌故。小须上上考，岂不登省户。自言野心性，眯目九衢雾。修材岁云晚，萱草秋亦暮。嗷嗷投林鸟，犹得反其哺，江西父母邦，非复昔饶裕。蛮烟一腥秽，乐岁且狼雇。遗黎空杼轴，行旅窘刀布。天门窈万里，可望不可籲。君今佐无帅，精采系一路。疮痍俟涤濯，画诺归佽助。先声中答喜，高节懦夫慕。遄当再前席，一正天子度。白鸥没浩荡，苍鹘在指呼。我亦南陔人，扁舟从此具。"}