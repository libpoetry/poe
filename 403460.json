{"id":"403460","title":"玉漏迟 忆梦，寄竹韵闽中","dynasty":"近现代末当代初","author":"刘蘅","text":"醉深偏睡浅。纱窗未白，翠釭犹灿。好梦来时，那觉天涯人远。仿佛花前倦倚，耿无语、不胜离怨。才一杵钟声到枕，故园春换。绣被几许轻寒，有解意炉香，尽情熏煖。绝好凉宵，若被锦鸡啼短。落月梁间素影，动多少、离人心眼。肠欲断，何堪又闻新雁。"}