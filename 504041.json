{"id":"504041","title":"李哥行","dynasty":"明","author":"管讷","text":"霸州李哥年十五，出身本是娼家女。誓死愿作良人妻，不愿随时学歌舞。白头阿㜷不见容，籍我花名入官府。季哥有志不得酬，终夜号咷泪如雨。儿今未免从母命，母也须当听儿语。净洗容颜不食荤，一钗一裙只荆苧。唱歌得钱赡阿㜷，此身不敢辞辛苦。东城酒楼花满烟，五陵公子罗尊俎。众中一少忽相嘲，李哥出门气如虎。益津县监轻薄儿，不惜黄金买同处。阿㜷贪金不顾儿，暝地甘言密相许。县监夜半排闼入，李哥拒之闭其户。大言痛詈汝监邑，汝何不知民父母。手操白刃不容狎，县监惭惶走无所。霸州太守闻且惊，吾州此女深可取。有子读书举秀才，年逾弱冠未婚娶。通媒六礼议成姻，一州欢传得贞妇。后来贼兵犯霸州，李哥与夫遭贼虏。贼见李哥好颜色，但言杀夫不杀汝。李哥得言即誓死，与夫同死河之浒。乌乎李哥节义俱，赫赫声名振今古。我今闻之多慨慷，激烈悲风起林莽。他年观我李哥行，贼子奸臣面如土。"}