{"id":"834772","title":"满江红 其一 心谷将归海上，赋此留别，依韵答之","dynasty":"清末民国初","author":"冯煦","text":"镜槛书囊，算千里、来依下走。奈消得、茶烟禅榻，鬓丝非旧。瞥电光阴吹野马，浮云世事成苍狗。甚百年、聚散水中沤，无何有。春渐上，澹黄柳。尘漠漠，征帆皱。又草生南浦，伤离时候。二月轻阴閒似梦，一湖新渌浓于酒。载归艎、乳燕共桃根，琅邪叟。"}