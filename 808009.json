{"id":"808009","title":"石州慢 过邹愚谷十二楼废址","dynasty":"清","author":"杨芳灿","text":"桐帽棕鞋，无端寻到，最销魂处。交镮凝紫，碎屏腐碧，谁家庭宇。斜阳一片，照见十二楼空，钗光扇影销何许。双燕不知愁，只衔花私语。凄楚。靖安坊冷，金谷园空，繁华无主。付与摊钱牧竖，捞虾村女。微波如淀，可惜金粉塘边，芙蓉莲子随他去。剩一树棠梨，葬年年春雨。"}