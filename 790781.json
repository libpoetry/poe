{"id":"790781","title":"阎应元","dynasty":"清","author":"张洵佳","text":"闯献乱滔天，中原日沦丧。怀宗每临朝，叹息无名将。斯时阎应元，小官羁江上。谁知一典史，其才兼将相。王师入北京，典史力能抗。王师入南京，典史气尤壮。使佐孙傅庭，杀贼堪倚仗。使佐史阁部，江淮堪保障。可惜江阴城，小似弹丸样。城内无刍粮，城外无甲帐。然犹振臂呼，十决而十荡。狮子用全力，搏兔甚搏象。大才终小用，吾为阎公怅。"}