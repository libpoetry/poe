{"id":"1219139","title":"与张天雨、杨廉夫、陈子平诸公游虎丘，次东坡韵","dynasty":"元","author":"郑元祐","text":"昔吴有悬精，兹丘据其领。前瞻埋金竁，尚馀淬剑井。简书畏怀异，星日发光耿。干将不剸兕，牡鞠岂禁黾？至今点头石，断非跃冶矿。上机不由智，大将宁论猛？公剖儒释绪，便从康庄聘。词镌琬琰严，声抽辘轳哽。掉鞅清静海，不堕生死顷。忆昔此采游，六月佩旌冷。山灵宝其躅，岁月尘劫永。我生苦后时，惜此媚风景。坐啸嗟所见，起舞顾其影。箕尾横青天，有怀无从请。"}