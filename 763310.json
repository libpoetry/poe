{"id":"763310","title":"念奴娇 其三 西湖坐雨和韵","dynasty":"清","author":"吴绮","text":"皋亭云霭，似愁痴一段，忽添娇妩。镜里明眸浑似睡，又是烟迷南浦。柳剩慵腰，桃含泪靥，红困蜻蜓舞。金乌不见，无端却恨夸父。人在庾亮楼头，闲吟倚槛，空把寒鸥数。密约西陵应误了，拟待来朝晴补。影断香车，泥封蜡屐，其奈而今苦。两山钟打，方知日影分午。"}