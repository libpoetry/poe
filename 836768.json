{"id":"836768","title":"土牛","dynasty":"清末民国初","author":"陈肇兴","text":"土番畏人如畏贼，自筑土牛封其域。星罗棋布廿四头，尺寸不差绳与墨。砌以荦确塑以泥，崭然头角状奇特。我闻在昔此地生番巢，出没杀人以为食。圣人有作妖魑消，剺面文身咸戴德。一丝红线下尧封，万顷绿塍遵禹则。分疆立界严提防，不许斯民处实逼。牛皮已变红毛风，土壤还同金马式。是时番奴富田畴，烹羊炮豕乐无极。醉后归来两眼昏，忽讶寝讹遗路侧。短笛携将信口吹，歌呼踏破夕阳色。迩来十社九社空，锄犁转在内山北。岿然数篑留岩阿，犹似千钧任地力。豪强子弟恣侵陵，拔毛削皮禁不得。朝廷兼并有明刑，嗟尔无告独可恻。牛牯岭外烽火明，千村万落长荆棘。安得遍筑千万头，尽教卖剑归稼穑。牛乎牛乎尔勿哀，铜驼与尔俱草莱。"}