{"id":"1069245","title":"偈一百二十首 其四十九","dynasty":"宋","author":"释怀深","text":"佛从大悲心，流出十二部。琅函与玉轴，遍满河沙数。言言皆妙药，字字超今古。譬如优昙花，百劫难遭遇。又如大明灯，能破黑暗处。又如智慧力，能断无明树。又如璎珞珠，能使人丰富。茫茫尘世人，急急走如兔。不觉老到来，未尝开眼觑。独有花评事，信向颇坚固。命我无心人，转此诸佛语。浮生一百年，正如草头露。上床鞋履别，保朝不保暮。少吃两块肉，多烧香一炷。羊鹿牛三车，皆行此条路。鹤态云踪不定居，白沙一别半年馀。焦山脚下重相见，记得当时事也无。"}