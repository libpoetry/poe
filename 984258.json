{"id":"984258","title":"送治中杨司直","dynasty":"宋","author":"袁燮","text":"岷蜀古多士，声名争颉颃。近代推三苏，奋发眉之阳。君侯亦眉人，源委故深长。少日随游宦，中年擅词场。笑谈掇高科，步武联周行。蟠胸富筹策，振羽方翱翔。一朝遽勇退，万里还故乡。名邦赞佳政，海沂还复康。无计留君行，临分徒自伤。我亦归旧隐，后会殊渺茫。小儿获同升，此好固难忘。流俗久颓敝，枨也焉得刚。期君懋远业，志气常坚彊。"}