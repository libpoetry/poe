{"id":"251560","title":"水龙吟·癸未阑春悼已巳","dynasty":"现代","author":"汪洋","text":"海棠已殉东风，世间从此芳菲歇。残灯院落，层阴天气，濛濛黄蝶。举酒无心，拈花难笑，杯盘空设。任零星客梦，随人南北，醒时便，纷纷灭。邻宅管弦声切，是何人，吹将春折。蓟门雾柳，白河烟浪，暖寒都怯。春去天涯，半墙树影，一身香屑。怕明朝更有，过檐疏雨，杜鹃低咽。"}