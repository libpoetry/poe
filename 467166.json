{"id":"467166","title":"仲夏湘行之什 南岳大庙","dynasty":"当代","author":"陈忠平","text":"紫霞龙脊绕，朱漆塓重垣。槃郁杉松古，夤缘结构繁。石心超九劫，蝶魄荡三幡。释老声相比，檀香卜福根。泊车山半道，梯磴上天门。云向素襟湿，雷从空谷喧。捧香怜客笃，荷荫觉林繁。小坐落花下，清风起石根。名山廛市逼，古木独清虚。难得人中境，堪寻劫后书。圣贤笾簋列，池馆藻芹疏。亹亹上庠在，允扬玄绪馀。十年期一见，憔悴为诗耽。祖席酒肠怯，客杯茶味甘。网尘资旧忆，世运付闲谭。休唱渭城曲，韶风均二南。客俊主人贤，兰亭何复羡。盍簪推赤心，命席劳青眼。窗外雨新凉，座中尊屡满。幽期再约难，职役长牵绾。"}