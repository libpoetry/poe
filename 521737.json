{"id":"521737","title":"固齿白玉膏歌为祁通判作","dynasty":"明","author":"顾清","text":"神仙玉膏人不识，煮玉和云化为液。溪藤均敷藤一色，嗅之馨香扪无迹。罗千有家蛲蚑宅，风淩火焮震摇兀，剪而封之还如石。我闻三年索不得，使君一封盈数百。端棱而方长而白，桓圭两挺瑶琚析。老罗见之三太息，君来何迟使予厄。龈之边兮腭之侧，启封粲然云白黑。炎熇以清震淩息，坐令食饮滋甘泽。使君之仁薰两邑，歌谣已自盈阡陌。我歌玉膏裁举一，玉兮固齿仁固国。我与斯人同寿域，玉膏之歌兮歌宁溢。"}