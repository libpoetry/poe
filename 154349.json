{"id":"154349","title":"送通判喻郎中","dynasty":"宋代","author":"文同","text":"前年为郡得陵时，不谓其州陋如此。萧条官宇岩岭上，零落民家坑谷里。西城初入已可厌，窃谓岂堪余所止。幸逢之彦倅郡事，日月渐深殊可喜。予以所禀至迂谬，君亦恬然尤自委。每来聚议一朝罢，各云掩门归隐几。虽然有时亦为会，此事可知谁得已。酒肴粗粝妓乐可，况复譊譊满公使。惟于试茶并看画，以此过从不知几。幕中有客乃佳士，爱遣高谈听亹亹。如斯共处五百日，索寞情怀未尝起。君今官满忽先去，撩动予愁安可柅。英溪长亭一挥手，自此吴蜀五千里。谓言川江会北固，中亦有船多上水。愿君因出到金山，遇此莫忘批纸尾。"}