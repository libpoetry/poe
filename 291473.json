{"id":"291473","title":"齐天乐·题哀蝉沧桑红泪词后","dynasty":"现代","author":"高燮","text":"美人脉脉临风倚，阑干夕阳如诉。叶病成红，花啼有泪，总是者般凄楚。谁教延伫。但蹙损双蛾，蕴愁难吐。湿透罗巾，抱琴背立甚情绪。伤心料他无数。道沧桑影事，侬能记取。故国残灰，芜城宿草，旧梦重重尔许。知音未遇。便弹向空山，寂无人处。死尽南风，一声声更苦。"}