{"id":"17178","title":"冬白纻·吴宫夜长宫漏款","dynasty":"唐代","author":"元稹","text":"吴宫夜长宫漏款，帘幕四垂灯焰暖。西施自舞王自管，雪纻翻翻鹤翎散，促节牵繁舞腰懒。舞腰懒，王罢饮，盖覆西施凤花锦。身作匡床臂为枕，朝佩枞玉王晏寝。寝醒阍报门无事，子胥死后言为讳。近王之臣论王意，共笑越王穷惴惴，夜夜抱冰寒不睡。"}