{"id":"822473","title":"醉蓬莱 代碣石篇","dynasty":"清末近现代初","author":"周岸登","text":"甚麻姑一笑，曼倩三偷，桑空桃幻。黄竹新栽，又潮翻波卷。雾失楼台，路迷蓬阆，更引舟风远。若木无花，冰夷罢舞，药娥魂断。几度扬尘，漫劳精卫，很石徒填，紫溟宵变。丝竹鱼山，梦鲁灵光殿。莫问当年，转附朝舞，纵海天雄观。度索仙回，东皇清泪，碧云秋满。"}