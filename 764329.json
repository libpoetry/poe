{"id":"764329","title":"念奴娇 其三 送宋荔裳前辈北行，兼寄舍弟贻上","dynasty":"清","author":"王士禄","text":"征帆竟举，怅客中分手，旧游难续。洒酒船头看去浪，愁绝离觞屡覆。却忆频年，萍踪数聚，春草欢鸣鹿。子荆零雨，醉来那忍重读。道遇小弟仪曹，为言别久，和仲思同叔。畴昔逍遥堂后意，不尽远书几幅。淹迹江乡，倦游京国，寂寞东西屋。黑窑重九，会同谁把黄菊。"}