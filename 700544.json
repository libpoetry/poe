{"id":"700544","title":"辱泾川公惠诗谈止足之分奉答三章","dynasty":"明","author":"顾璘","text":"汎览前古志，衋然增中酸。贤圣困胼胝，黠侠炙人肝。门雀叹贵贱，市犬惊悲欢。是非乱无定，千载劳铅丹。徒令腐儒辈，怒发时冲冠。璘也生最晚，履道惭孤寒。南迁济湘水，始陟横渠坛。玄功无弃物，朽骨蒙雕刊。孤羁恋恩义，逆境知忧患。鹪鹩自云微，冀饱鼠壤残。营营飞蛾翼，竟为烈火燔。近枉大雅什，益闻达生言。如病居膏肓，得投俞扁丸。波涛息中境，魂梦寂以安。朅闻青春尽，期诣西园观。遥携林中弈，试洗花间盘。斯游漫成阻，后约良非难。蒲轮颇安稳，何必忧轾轩。泾公鼎鼐器，一德调咸酸。委身奉明主，即事恒披肝。云龙际嘉会，鱼水投至欢。秉笏四十载，寸衷晚逾丹。班马记言笔，房杜进贤冠。所至见挺直，凛凛奸谀寒。朅来守留京，建节上将坛。军容一时肃，政蠹随手刊。遂令鸿雁居，悉远豺狼患。翻然忆莼鲈，匪谓伤秋残。叩阍累十疏，缨冕先自燔。止足不殆辱，永怀伯阳言。回驾太勇决，何啻如转丸。至今四海心，忽忽忧危安。嗟予愧河伯，谬向东海观。时沾勺水益，已足盈盂盘。曲士束小教，语大固所难。且愿待函丈，日听歌虞轩。食桂亦足辛，食梅亦足酸。至味贵适口，安用珍龙肝。夸毗好怪异，旁观损人欢。杨雄抱清静，车毂恶朱丹。杜钦事薄游，龌龊簪小冠。有名映千古，何必论饥寒。赫赫卫与霍，巡游扈祠坛。出师燕然北，功成竟镌刊。高明鬼所瞰，竟致倾覆患。鹊巢岂不高，飘风自见残。象齿徒云长，厥身因以燔。所贵儒者事，功德与立言。富贵真小物，一掷轻弹丸。贤哉大司马，遗子独以安。戒酒虽短章，齐物因大观。巨细罔玷缺，完此白玉盘。高朗惟日月，自卑仰弥难。发蒙及小子，志气豁且轩。"}