{"id":"834156","title":"摸鱼儿 题荷池晚泛图","dynasty":"清末民国初","author":"易顺鼎","text":"指沈沈碧琉璃样，镜中呼出凉月。才把斜阳生送了，都没一丝儿热。香成国。有一种秋心，要与荷花说。菱歌唱彻。且玉椀调冰，银镫照水，坐到满湖黑。回首看，几个名场结客。黄尘衣上三尺。谁似藕丝乡里做，消受花红水碧。鸥波阔。算小小乌篷，便是江南宅。惹侬愁绝。又采绿年年，闹红处处，飞梦到天末。"}