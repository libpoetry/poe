{"id":"1236673","title":"凯歌乐词九首 南征捷","dynasty":"元","author":"耶律铸","text":"食言自是是诬天，游鼎鱼疑戏洞渊。征信自从天北极，目无江表已多年。设奇包敌纵蒙冲，绝似飘风捲断蓬。填得大江流不得，先声已不见江东。舳舻千里蔽江湖，擿挑楼船为骚除。先直前锋三十万，一通严鼓尽为鱼。举国全兵失要冲，可无一策抗元戎。细推馀百年来事，合册江神拜上公。奋威骁骑下三吴，神将飞驰一丈乌。视彼众虽千百万，黎民游动跨玄驹。拟歌陌上行人去，犹是传歌陌上花。花解语时应也问，即今春色媚谁家。横野万艘金翅舰，总戎一册玉铃篇。长江岂限天南北，万劫坤灵戴一天。燀耀威灵结陈锋，信争敌忾献殊功。全师保胜清时策，元在天声震荡中。幸值圣明临御日，更逢文轨混同时。升薰天地神功颂，润色光天统业辞。"}