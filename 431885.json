{"id":"431885","title":"编咏篱仙馆别集成题后四首选二","dynasty":"近现代","author":"许宝蘅","text":"收将凤纸写相思，月过回塘万竹悲。堪叹故君成杜宇，空教楚客咏江篱。几时心绪浑无事，却是同袍不得知。忆事怀人兼得句，鬓丝休叹雪霜垂。夜吟应讶玉绳低，李杜操持事略齐。古者世称大手笔，此中兼有上天梯。语奇句重喻者少，絮乱丝繁天亦迷。侧近嫣红伴柔绿，未拼容彩借山鸡。"}