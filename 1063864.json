{"id":"1063864","title":"送廓然","dynasty":"宋","author":"释德洪","text":"长沙古都会，何以冠荆楚。但曰财富强，山水最佳处。那知号大藩，寔以英俊聚。张侯官虽冷，藉甚有名誉。心胸高崔嵬，万卷相撑拄。君看逸群姿，矫不受控御。罢官当北归，一室哗儿女。想见驼铎声，桑枣黄尘路。倚马草十制，胆气见眉宇。此职谁当之，夫子无愧负。璧门黄金闺，独宿无晤语。时应梦湘江，醉卧闻柔橹。"}