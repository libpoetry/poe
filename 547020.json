{"id":"547020","title":"送朱可大南还三首 其二","dynasty":"明","author":"于慎行","text":"相思郁以纡，我怀多苦辛。苦辛将何道，念此平生亲。总角从君游，奄忽二十春。岁月一何迫，白日如飙尘。恩深不可报，情至日以新。两心托金石，何乃慕雷陈。风波一相失，怨彼江路津。日长苦道远，缱绻竟不申。岂无里巷游，邈若胡与秦。久要苟不替，燕越如比邻。何必岐路侧，空为儿女仁。"}