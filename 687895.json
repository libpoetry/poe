{"id":"687895","title":"十放诗 放云","dynasty":"明","author":"成鹫","text":"携云下暝岫，两腋生寒光。中道一为别，故山归兴长。升沉无定所，咫尺遥相望。行矣勿复道，秋高天淼茫。懒惰已成性，与君相见稀。括囊乾欲死，腐草忍同归。好去度星汉，休来点客衣。破除文字障，何处不高飞。独立倚秋风，猎心知汝雄。臂鞲聊为解，宇宙一何空。俦侣情偏洽，山林兴不穷。举头天外望，谁复出樊笼。天寒犹下水，日暮自呼名。爱尔无泥滓，托身随浊清。归来风雨后，放出羽毛轻。莫逐双凫去，丹霄不易行。怜尔受羁绁，逢僧解玉环。独归千嶂外，长啸一声閒。静躁难同住，猕猴莫共山。殷勤挥手别，相望白云间。山中有高士，共住一年年。短榻寒连影，孤灯夜立禅。神交天地外，怅别秋风前。大笑出门去，閒云何处边。三农胥有役，一隙即閒身。以此均劳逸，安能长苦辛。溪山随所适，水草自相亲。白石歌残后，应无扣角人。蹇驴欺我老，出郭故蹒跚。尽日行吟苦，长风吹面寒。归来语童仆，从此解鞯鞍。相送秋田去，焉知世路难。隔江老渔父，收钓细鳞肥。问市提筐入，逢僧托钵归。从容苏涸辙，谈笑得生机。极目沧浪外，烟霞静可依。翩翩双凤子，来自古罗浮。好客难为别，飞仙不可留。遐心返初服，归路指丹丘。共有逍遥梦，相期在石楼。"}