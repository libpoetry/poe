{"id":"161509","title":"薄薄酒·薄酒可成礼","dynasty":"宋代","author":"王炎","text":"薄酒可成礼，何必饮上尊。丑妇可成室，何必求丽人。人生有欲皆求得，谁能有得终无失。多藏未免诲穿窬，厚味亦能生疢。疾。青鞋缓步可当车，不用驷马黄金覊。茅檐之下庇风雨，不用丹碧文榱题。緼袍布衾亦自暖，不用狐裘蒙锦衣。菜羹脱粟亦自饱，不用五鼎羞鲜肥。月盈不偿阙，物盛必有衰。逐客可相亦可夷，饿隶为王又为菹。欲从意满神所忌，吉凶反覆相乘除。吾闻猩猩骂人非不智，以醉就禽犹惜屦。鼋鼍窟穴深更深，卒为人得由贪饵。古来达识照其几，外物视之双弊屣。于陵辞聘宁灌畦，御寇辞粟宁忍饥。逃荣无辱二疏去，今是昨非陶令归。请君莫嫌薄酒薄，瓦瓮匏尊任斟酌。请君莫嫌丑妇丑，荆钗布襦与偕老。天宽地大得自由，如此足矣何多求。"}