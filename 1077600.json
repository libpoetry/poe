{"id":"1077600","title":"九月五日对菊小饮简申伯叔易","dynasty":"宋","author":"李纲","text":"渊明爱此九日名，对菊无钱可留客。杜陵烂醉作生涯，青蕊空嗟未堪摘。我今鼓柁适长淮，坐见幽丛烂熳开。自从多病久不饮，又尔一洗黄金罍。东南节物诚已早，翠叶金花为谁好。三径荒芜尔尚存，未觉出山同小草。世间万事皆可忘，且须泛此酬秋光。平生最爱老坡语，菊花开日即重阳。"}