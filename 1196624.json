{"id":"1196624","title":"虞美人","dynasty":"唐末宋初","author":"孙光宪","text":"红窗寂寂无人语，暗淡梨花雨。绣罗纹地粉新描，博山香炷旋抽条，睡魂销。天涯一去无消息，终日长相忆。教人相忆几时休，不堪枨触别离愁，泪还流。好风微揭帘旌起，金翼鸾相倚。翠檐愁听乳禽声，此时春态暗关情，独难平。画堂流水空相翳，一穗香摇曳。教人无处寄相思，落花芳草过前期，没人知。"}