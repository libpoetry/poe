{"id":"1110716","title":"辛亥二月望祭斋宫因游甘园","dynasty":"宋","author":"朱继芳","text":"山入湖光碧四围，棋枰零落葑田稀。蒲芽短短鸳鸯冷，惟有渔师几网归。朝霏作雨连天湿，春气熏人到骨香。四望水亭无正面，有花多处背湖光。海棠阴下小徘徊，屐齿深深一径苔。忽听铜钲花外近，园丁说是主人来。老眼看花兴未厌，不知头上雨廉纤。流莺浪语春风恨，谁拗花枝插帽檐。公事相妨一半春，今朝才得自由身。眼中领略能多少，细雨斜风便妒人。"}