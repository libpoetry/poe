{"id":"695525","title":"将之镡城留别冶城诸彦","dynasty":"明","author":"林鸿","text":"冬青花外雨霏霏，半湿征鞍半湿衣。此去孤舟无伴侣，空江惟有白鸥飞。十载吟秋卧翠微，三年宦薄日边归。玉华花鸟应相送，依旧闽南一布衣。知己相携欲别难，白波春草路漫漫。剑潭谁道无明月，不似清泠把酒看。荔子花开海雨晴，分㩦同下越王城。从来送别多愁怨，惟有青山忘却情。舟停桂棹骑停辕，落日江头酒一樽。谁道剑溪非远别，碧波青草总销魂。"}