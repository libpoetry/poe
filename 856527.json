{"id":"856527","title":"念奴娇 其二 和张文伯重阳前雨","dynasty":"宋","author":"王之道","text":"黄花照眼，对西风庭槛，为渠凝伫。准拟登高酬一醉，底事晚来微雨。蟋蟀声中，芭蕉叶上，怎得争如许。龙山何处，无言暗想烟树。须知天意随人，重阳晴未晚，不须频诉。幸有兵厨三万斛，足助赏心欢趣。千里江山，两行珠翠，端为骚人付。层楼飞观，应容老子追步。"}