{"id":"814266","title":"蓟门杂咏三首","dynasty":"清","author":"周茂源","text":"十年襆被老诸郎，负病趋朝重慨慷。悬笔未消秦吏狱，持旌难发汉家仓。乡心橘柚寒烟外，旅馆芙蓉别苑旁。客至玄谈犹小剧，惊看青鬓欲如霜。万壑秋涛碣石摧，舳舻夜覆白沟隈。蛟龙怒闪灵旗出，雁鹜群争玉粒回。天道九年频水潦，人烟三辅见蒿莱。司农筹国应多算，民立东南亦可哀。楼船诸将日蹉跎，传战仍闻禁旅多。濒海未收苍兕甲，远人偏进《白狼歌》。谁教解缚归雍闿，莫更持书说赵佗。欲借片鸿聊问讯，家园杞菊近如何？"}