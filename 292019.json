{"id":"292019","title":"遇雨黄山莲花峰麓","dynasty":"现代","author":"常国武","text":"卓午发北海，灵景与人昵。晡后过莲花，晴昼变昏夕。阴风伐万窍，墨云复煎逼。山雨旋飞来，匝地密于织。雷公频大笑，列缺自翕赫。乔岳为动摇，厚坤欲崩坼。仰首望绝顶，悬瀑几千尺。夭矫虬与龙，蜂涌天海出。一泻无遮拦，疑是河汉溢。又如大宛马，腾骧不可勒。所向尽披靡，当之辄辟易。助虐者谁子，虚谷蚩尤塞。孰意死更生，窜身此匿迹。我时松林间，杖笠任所适。翛然寄澄观，自在还自得。蛮触有争战，六合定于一。天道车转轮，光阴驹过隙。长啸下莲沟，吟边万峰碧。夜投玉屏楼，楼头霁月白。"}