{"id":"106906","title":"寄题云屋赵资敬启蒙亭风雩亭","dynasty":"元代","author":"方回","text":"昔人筑雩坛，群巫此歌舞。骄阳煽蕴隆，吁叹以降雨。良辰岁时和，遗迹林壑古。枯卉换槁叶，芳荑抽宿莽。徜徉沂水上，童冠七或五。春袖风乎兹，缋绣无火黼。千载想佳人，不仕东国鲁。异彼三子撰，圣师独予取。吾友赵隐君，笑唾卿相组。猿鸟听新咏，点瑟时一鼓。汉歌曾罔闻，楚台未渠数。泠泠列御寇，肯尔哙等伍。"}