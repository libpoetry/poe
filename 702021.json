{"id":"702021","title":"幽芳记十六首 胭脂","dynasty":"明","author":"彭日贞","text":"为爱仙容好，胭脂艳早春。玉颜何用此，留赠往来人。仙种出瑶池，山中罕人见。不期结实多，期识春风面。垓下千年碧，而今幻作花。当春诉离恨，来就丽人家。名自章台重，芳从香土垂。依稀有神晤，眉际与腰肢。女郎粉结队，罗绮趁晴春。岁岁芳菲节，来看歌舞人。望帝哀何极，荒山白日昏。疏枝染啼血，怨杀海棠魂。暗香当晚眺，朵朵弄高枝。颇忆轻红颊，迎风欲语时。孤芳寡所合，百合种何因。恐尔清高病，冥途忤俗人。纤甲染能丹，嫣香簇作团。赠君伴幽寂，清泪不须弹。秋花远移植，疏秀出精神。袅袅开临水，逢君镜裹身。洗发玉精神，孤根寒月照。除却杜陵诗，几人曾索笑。漫言人匪木，木亦得人情。不寄东吴土，还从南海生。茑萝千尺翠，托根傍孤松。珍重岁寒侣，缠绵意几重。嘉树来西土，寒山借證盟。色身今了悟，君已彻无生。孤冢悲风急，凄凄客思昏。怜君无伴侣，唤起洛妃魂。朱颜永寥绝，想像见红英。夜壑幽栖甚，无劳送雨声。"}