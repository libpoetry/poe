{"id":"849243","title":"题张石山出行吟卷","dynasty":"宋","author":"卫宗武","text":"峨峨章甫冠，飘飘凌云气。安肯郁郁居，乃试远游履。风云负壮图，川原穷雅志。槐竹憩幽深，草木仝臭味。沧溟浩八极，呼吸入胸次。物怪千万状，参错入吟思。一篇复一篇，亹亹至百纸。芳菲迷目睫，璀璨照窗几。展玩三过读，殆类啖蔗美。渐可造冲澹，岂特衒巧丽。章句亦何有，尚辞尤尚理。风行自成文，止于所宜止。熟之而精之，循能造极致。老我力已衰，不复竞吟事。羡君年尚壮，进进殊未已。骎骎班前修，挺挺俯时辈。岂但蓟北传，可使鸡林至。"}