{"id":"723980","title":"休沐重还丹阳道中诗","dynasty":"南北朝","author":"谢朓","text":"薄游第从告，思闲愿罢归。还卬歌赋似，休汝车骑非。灞池不可别，伊川难重违。汀葭稍靡靡，江菼复依依。田鹄远相叫，沙鸨忽争飞。云端楚山见，林表吴岫微。试与征徒望，乡泪尽沾衣。赖此盈樽酌，含景望芳菲。问我劳何事，沾沐仰青徽。志狭轻轩冕，恩甚恋闺闱。岁华春有酒，初服偃郊扉。"}