{"id":"816717","title":"瑞鹧鸪 赋得春雪梅花，和东坡韵","dynasty":"清","author":"董元恺","text":"元辰稷雪雨廉纤。春色寒威分外严。冷蕊半成云母树，冰盘疑贮水晶盐。集衣似觉凝香艳，索笑还宜卧画檐。不道笛中歌一曲，东风吹彻万山尖。寒光初积暗金鸦。九陌争传咏雪车。上苑有香堪共影，群山无数独开花。黄昏月动王恭氅，缟带烟迷苏小家。应是争春梅雪共，广平新赋手频叉。仙人剪水合秾纤。洒竹侵松势更严。入户只应飞玉女，卷帘讵是刻无盐。孤根欲暖霜滋晓，五出无尘月挂檐。何事满空飘瑞叶，一枝斜压还峰尖。涂窗谁识暮栖鸦。和雨和烟畏日车。春到江南花是雪，月残辽海雪成花。天因不夜银千顷，水更无声玉万家。便使剡溪乘兴去，横枝遥见酒旗叉。"}