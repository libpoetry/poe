{"id":"684510","title":"追赋杨氏夜游","dynasty":"明","author":"王汝玉","text":"十二百惊鸿，缨铃小队丛。盖张遮桂月，扇动度兰风。翡翠钗梁重，芙蓉裤褶红。今宵向何处，将入望仙宫。朱城璧月悬，西市隘车钿。金镫银花镂，雕鞍翠羽填。黛轻眉月细，膏滑髻云偏。驰道争先绝，君王中使宣。银灯隐绛纱，流彩映铅华。插鬓金鸾小，填蛾翠雁斜。衫宽藏半摺，绶解绾双花。共睹新妆束，相邀进内家。红锦簇鞍鞯，宫西小市边。更衣宽宝带，匀粉落花钿。袖窄扬鞭易，靴轻下马便。君王好夜饮，留醉凤楼前。"}