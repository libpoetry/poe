{"id":"861591","title":"次韵韩毅伯趣诸先辈送茶","dynasty":"宋","author":"王炎","text":"脱腕符移日旁午，鱼眼浮香须一煮。客来捧腹共轩渠，暂时拨置官文书。喜客恨无鲜可击，满盂脱粟饥时吃。睡魔不待巧挤排，雪花小啜清风来。人生何苦浪驰逐，但得所求心自足。意在春风晓露边，爱惜一旗轻万钱。碾破云龙还不饮，滟滟金荷扶玉笋。渠方醉魄甘沉迷，我自诗情要勾引。"}