{"id":"131483","title":"九月十日乡入醵饮丹山分韵得地字","dynasty":"宋代","author":"陈著","text":"流景赴壑蛇，浮生迁穴蚁。世变兹已极，扰扰欲何事。淡饮养丹田，守口为福地。常时不出户，一年两游寺。清霜又芳菊，与头花前醉。里人重斯集，仿佛乡饮意。叙坐既有伦，交勉言亦至。老成示典刑，少壮修容止。智者勿笼愚，勿以利伤义。实行培本根，余力及文字。宙宇自颠冥，存古强吾里。扶持复扶持，相与无彼此。酒云酒云乎，渊乎有余味。"}