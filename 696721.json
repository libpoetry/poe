{"id":"696721","title":"禽言三首","dynasty":"明","author":"郑鹏","text":"快快插禾，清明谷雨天气和。田中水满禾易长，转眼便是人催科。快快插禾。子归子归胡不归，田园既芜屋成灰。迟迟吾行当诉谁，王门鼓瑟不如抱竽吹。须发改变筋力衰，不归不归更何为。提葫芦，沽美酒，三百青铜何处有。桃花落尽杏花残，十分春色今无九。纵遇采樵人，勒马空回首。况又多年失孟光，一斗凭谁藏既久。忍听提壶休饮酒。"}