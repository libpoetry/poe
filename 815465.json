{"id":"815465","title":"咏芍药为渟澜侄作二首","dynasty":"清","author":"徐元钺","text":"丰台回首隔云烟，分得名花到眼前。十字会中饶韵事，三生石上认题笺。诗成斗酒谁先押，品入群芳我亦仙。从此拈来供一笑，鬓毛吟白已多年。一杯婪尾殿春残，百宝栏前捧玉盘。客为主人歌踏臂，花名冠子劝加餐。由他品到扬州丽，未许诗从洛社看。手叠吟笺檐下坐，几回戛玉韵琅玕。"}