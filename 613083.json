{"id":"613083","title":"访单传上人于瀑布霞岛","dynasty":"明","author":"梁维栋","text":"大人多丽壑，谁此觅奇观。一刹从天外，诸峰特地攒。泉迎三涧落，瀑洒万珠寒。瑞草龙髭似，芳苔鸟篆看。月光时隐见，霞色远瀰漫。绝壁丹梯险，危巅石磴盘。侧身防圻岸，屏息瞰斜湍。欲尽诸天胜，旋惊鸟道难。攀藤垂一线，入户绕千竿。流响俱弦管，林香半蕙兰。云松窥定密，霞岛得传单。说法天花坠，翻经贝叶残。君登能者岸，余访志公坛。妙辩驱尘劫，深谈沦腑肝。传餐香积远，啜茗露华漙。却恨林泉外，苍生未奠安。"}