{"id":"203794","title":"沁园春·臞老今朝","dynasty":"宋代","author":"王迈","text":"臞老今朝，载酒渡江，送孟吉州。遇舟之人士，来前问政，此公官去，莫也宜留。老子曰嘻，我游宦海，几度遭他风打头。君休问，但正因遇坎，行则乘流。江皋一叶惊秋。雁过也、严明白鹭洲。笑如今休顾，从前堕甑，无心相逐，等是虚舟。啄黍鸡肥，新篘酒熟，且作山中万户侯。林泉好，却输公一著，先我归休。"}