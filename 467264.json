{"id":"467264","title":"饮茶三首","dynasty":"当代","author":"陈振家","text":"闻说凤凰新茗香，正思岩壑洗诗肠。两三道友五更月，六十里程千仞岗。共就飞泉烹活水，细分雪片下煎汤。座中谁学玉川子，七碗未乾歌抑扬。荷塘风软透花芳，新雨初晴夜气凉。玩月听虫尝异品，呼朋唤伴摆茶场。蟹汤淋罐轻除沬，玉乳浮瓯微泛黄。涧底高山谁更胜，评香论色兴添长。此身不枉为潮人，三岁耽茶直到今。闽国乌龙成挚友，粤山白叶结知心。两瓯餐后清喉吻，数盏夜阑偕畅吟。日日未曾离此物，斯生常藉慰幽襟。"}