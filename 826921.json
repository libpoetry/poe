{"id":"826921","title":"摸鱼儿·忆团城古松，寄小汀","dynasty":"清末近现代初","author":"金兆蕃","text":"问苍官、不知其纪，液波南北萦带。日边楼阁凭高起，拱揖满天霜黛。凝翠霭。拥一片仙云，宛宛擎车盖。柯条未改。又独干孤撑，万针丛缀，韦偃见应拜。灵和柳，张绪当年故态。华颠仍照人海。树犹如此人无恙，磊落岁寒同耐。君自爱。盼万一河清，遥共苍髯待。巢痕尚在。倘相对轩渠，含元殿下，重倚树潇洒。"}