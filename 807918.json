{"id":"807918","title":"贺新郎","dynasty":"清","author":"陈维崧","text":"事已流波卷。忆春帆、酒中饶恨，将词排遣。填到消魂千古曲，烛泪一时齐泫。红渍透、吴笺蜀茧。知己相怜袍未锦，论深情、碧海量还浅。丁香结，甚时展。买臣自分难通显。又谁知、此生真见，禁林春扁。俛仰钟期成隔世，便化云中鸡犬。也刻骨、衔恩未免。今日锦袍虽换了，记前言、腹痛将他典。买素纸，向公剪。"}