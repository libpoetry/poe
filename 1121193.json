{"id":"1121193","title":"和后村问讯水南失约二首","dynasty":"宋","author":"林希逸","text":"忆昔从容陪燕几，别来岑寂守渔蓑。论谈苦羡江河决，离索深惭岁月磨。觌面难逢善知识，钝根空比老禅和。当时言语何曾会，路滑山高敢再过。学荒久欠亲谈麈，居僻谁同理钓蓑。砂欲作糜那解饱，砖难成镜只空磨。出乘雪兴思安道，归逐风吟笑志和。赖有先生前约在，扫门直候愈轩过。"}