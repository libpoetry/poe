{"id":"1121923","title":"游李少师园十题 和张二十五游白龙溪甘水谷郊居杂咏七首","dynasty":"宋","author":"范祖禹","text":"君家潇洒住园林，更入青山径路深。唯有白云为得侣，祗应流水是知音。松姿鹤性自宜閒，天与幽奇避俗喧。谢客风流临海峤，秦人歌啸入花源。南窗高卧看云生，日暮回风动紫荆。鼓吹不须过野坞，青蛙雨后自能鸣。夜静月明溪水喧，先秋风物已萧然。藤萝作帐云为枕，冷挂絺衣石上眠。青山跬步去无由，唯有登临可散忧。浮世只知轩冕乐，几人能得少时休。"}