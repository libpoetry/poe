{"id":"738532","title":"立春日对雪独坐有怀大兄","dynasty":"清","author":"曹庭枢","text":"天低泱漭云模糊，冻鸦哑哑城头呼。雪花纷落太于掌，凝矑激射清冰壶。梅花不见冒春雪，但见老树撑庭隅。碎琼细著苔点密，裂玉蟠作虬枝枯。泠然直洗肝胆洁，悄焉不觉形神孤。忆我别家九月九，至今三饮屠苏酒。前年风雪送兄归，冲寒愁折芦沟柳。南来飞雁犹呼偶，何日行随坐相守。思兄此日北堂前，独献春盘剪春韭。"}