{"id":"823385","title":"金缕曲 为冯超然题画卷","dynasty":"清末近现代初","author":"吴湖帆","text":"开卷神光射。景苍茫、娄东法乳，有谁堪亚。纵笔夏山宗北苑，横气巨然海野。味早探、痴翁造化。草树峰峦华滋润，墨漓漓、不染青红赭。情所至，意随写。云溪灵秀钟天下。溯前贤、草衣绣虎，将军骄马。月白风清无媚骨，耻竞市儿声价。我惯共、青镫夜话。隽语纤毫微妙剖，羡君才、不尽诗书画。黄绢与，幼妇也。"}