{"id":"1122490","title":"奉送游子正监簿解嘉定郡绂赴利漕诗","dynasty":"宋","author":"度正","text":"中兴人物烂如星，西海之滨起一经。皇极虚怀咨谠直，远人却立望仪形。回天万宇光冲斗，夹日一心梦绕庭。何草不黄风雨后，更看老柏独青青。君王神武念京都，关洛规恢入庙谟。渭水新屯观定势，木牛成算付真儒。驰驱莫惜销人髀，矍铄还堪发壮图。会看诗书真事业，摩挲剑石为平铺。"}