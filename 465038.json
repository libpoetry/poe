{"id":"465038","title":"高阳台 和清如用玉田原韵","dynasty":"当代","author":"朱生豪","text":"芳雨朝朝，离魂夜夜，人生漂泊如船。忽遇飙风，狂涛卷尽华年。罗情绮恨须忘却，是女儿莫受人怜。试凭高，故国江山，满眼风烟。蜀山应比吴山好，望白云迢递，休叹斯川。花月轻愁，从今不上吟边。戈鋋血染黄河碧，更何心浅醉闲眠。听不得、竹外哀猿，山里啼鹃。"}