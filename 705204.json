{"id":"705204","title":"凤凰台上忆吹箫 其二 梦中美人","dynasty":"明末清初","author":"徐石麒","text":"灯落花时，枕横山处，蓦然有径寻春。见妖姿恰可，好语宜人。自念佳缘如此，不负我、半世情真。轻挑逗，羞还掩笑，娇不胜嗔。殷勤。此时意好，第一个知心，更复谁论。正消磨旧恨，款曲新恩。可奈灵心如刺，收拾了、一段行云。朦腾里，莫教眼醒，犹抱衾温。"}