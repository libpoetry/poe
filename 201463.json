{"id":"201463","title":"九月一日与王季夷酌别为赋十六韵","dynasty":"宋代","author":"张元干","text":"黄鹄抟秋风，一举辄万里。飞鸣蓬蒿间，燕雀徒为尔。王郎志凌云，英妙良可喜。片言只字奇，採掇殊未已。乐从长者游，论事亦亹亹。知我中原时，早与大门齿。流落天南端，相过不相鄙。乃翁四男儿，君盖处其季。家世贤弟兄，自立要如是。古学傥有成，终身保无愧。陋哉斗筲人，惟见目前利。茲焉入三吴，索诗饯行李。何补仆马饥，聊复慰深意。可同洪乔书，尽付浙江水。今夕灯烛凉，便当茱菊醉。畏途重语离，瓶卧莫遽起。"}