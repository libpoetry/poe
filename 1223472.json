{"id":"1223472","title":"拟四季归田乐四首 其四 冬","dynasty":"元","author":"张养浩","text":"岁晏日南至，场圃靡所劳。告成三务功，盈耳康衢谣。鸦飞岭外陂，虹断林边桥。将期养疏拙，讵厌居寂寥。负暄坐晴檐，煦煦春满袍。对山阅吾书，怀古酌彼醪。此乐天所靳，何幸及草茅。虽非鹿门庞，或庶彭泽陶。为诗写幽尚，刊落华与豪。集以贻知音，怅望心摇摇。"}