{"id":"806368","title":"齐天乐五十首 其八","dynasty":"清","author":"端木埰","text":"危峰栈齴藏幽洞，苍云压来当顶。枯树龙拿，悬厓虎落，终古曾无人径。山空画静，祗涧路巉岩，石泉声冷。草蔓苔荒，一龛寥寂万方屏。枯禅于此坐牢，尽华香叶落，年岁安河。身外都忘，尘中也适，了了菩提初证。真如自领，看月到天心，一般清净。顾我何人，敢希无上等。"}