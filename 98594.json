{"id":"98594","title":"闻克斋舅氏除江东提举以此寄贺","dynasty":"宋代","author":"赵蕃","text":"春风桃李花，开落几许时。谅彼松柏质。动有千岁期。舅氏早负名，不作窈窕姿。冰霜饱摧剥，未觉明堂迟。不休朱两轓，四牡已载驰。斂散有常度，刺举由我施。过家得上冢，偃薄宁久为。又意汉廷上，鼓舞须厥辞。文章岂憎命，穷人讵因时。贱子盍自勉，毋庸罪毛锥。"}