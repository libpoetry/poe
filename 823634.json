{"id":"823634","title":"瑶台第一层 次张芦川韵，春节大雪三日","dynasty":"清末近现代初","author":"吴湖帆","text":"粉饰楼台银饰地，霏霏烂月光。蔽空天外，鹅毛挥洒，鹤羽回翔。上元镫未上，舞玉龙序闹春王。且凭赏，映吴绫一色，蜀素无疆。辉煌。百花齐放，岭梅先占小池旁。辋川蕉景，山阴晴帖，一样文章。谢庭传秀句，判絮飞、赌酌琼浆。耀云裳。试寒消玉帐，炬列牙床。"}