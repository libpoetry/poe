{"id":"1131001","title":"仁宗皇帝挽歌三首","dynasty":"宋","author":"韩维","text":"远俗长归塞，中原不见兵。礼文兴废绝，刑典蹈宽平。惨动三危色，哀缠万国情。新宫表仁号，尧德恐难名。玉几宵登寝，灵衣昼入宫。追□□□□，□□□儿童。松柏三川路，旌旗十月风。龙髯攀才得，法泣抱遗弓。丹扆中天坐，犹思玉色临。威神随日远，德泽在人深。谥定圜丘意，功传清庙音。谁将良史笔，难状志仁心。"}