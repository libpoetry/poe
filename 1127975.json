{"id":"1127975","title":"送别彦威侄西归侍母","dynasty":"宋","author":"程公许","text":"先集载行橐，叩阍书万言。风云乘快便，雨露沐殊恩。客里仍分袂，天涯想倚门。去留交喜戚，情不尽离尊。况自宦情薄，未忘嫠纬忧。圣知非我责，若要尽心酬。牛陇松萝月，鸥汀水竹秋。丁宁与将护，待我赋归休。宇宙暗矛戟，吾当何处归。故山几幸免，暮景傥同依。若见亲知问，愁无羽翮飞。一箪元自足，底用带金围。"}