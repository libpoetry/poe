{"id":"406851","title":"水龙吟　戊午春节佛山新广场观舞龙","dynasty":"近现代","author":"梁三苏","text":"东风重放千花，酽红香白芳心恣。枯禅出定，春山浅笑，汾江清泚。新岁花灯，贞期歌舞，披霞散绮。看紫霄宫外，红旗画鼓，风雷动，潜龙起。矫矫鳞飞甲奋，小盘回，人间游戏。九天可上，五洋可下，嘘云吟水。一派春光，一番春昼，一城春意。问金鞭影里，升平年少，是龙文未。"}