{"id":"559752","title":"平胡诗","dynasty":"明","author":"曹义","text":"圣皇受命统寰宇，端拱垂衣临九五。恩波浩荡洽戎夷，航海梯山悉臣附。独尔残胡处远方，悖德辜恩独负固。鼠穴偷生敢陆梁，侵掠边疆复狼顾。爝火之方不足论，蝼蚁之微竟何数。膻氛腥秽渎穹苍，致使神人共嗔怒。我皇应命率六师，仗钺荒陬奋威武。左麾大纛右白旄，誓扫胡尘清率土。骁骑云屯势若龙，雄师林立威如虎。兵气凌空作阵云，喧声□动摐金鼓。天威一震若雷霆，蚁穴蜂窠散屯聚。渠魁歼厥息妖氛，部落归降尽绥抚。边尘既清民物安，班师振旅归天府。赤墀初听奏凯歌，丹升欣看舞千羽。我皇圣德冠百王，我皇神功迈前古。微臣何幸际升平，才薄多惭无寸补。作歌稽首颂虞唐，亿万斯年受天祐。"}