{"id":"693513","title":"奉寄沈提学先生","dynasty":"明","author":"邵宝","text":"千里书来十载心，庐峰回首洞庭深。杜陵故有江头兴，楚客今非泽畔吟。赤壁紫箫仍响应，白云黄鹤竟销沈。钟期亦是人间耳，只向无人听处寻。草堂白下几相寻，春燕秋鸿远竟沈。鲁国尚存周乐谱，吴歌还和楚人吟。閒随酒榼山山胜，老向书檠夜夜深。他日一言君误矣，百年高谊独铭心。"}