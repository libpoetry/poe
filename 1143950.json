{"id":"1143950","title":"乙巳三月十五日监察御史王东溪节宿戒方回万里饮灵隐冷泉亭赵宣慰君实赵提举子昂灵隐寺知事晦坛治具西方僧四人两提领北人放泉喷雪观猿掷果予醉先退赋诗五首记之","dynasty":"宋末元初","author":"方回","text":"年年时节美春三，谁识湖山绿似蓝。万户栋梁双语燕，千村桑柘两眠蚕。鼓钟下竺寺连上，香火北高峰胜南。除却咸平处士外，何人更此筑吟庵。渊静涛飞亦壮哉，冷泉亭右闸初开。一时变作跳空雪，万众惊闻喷壑雷。老鹤远过彭祖寿，巨杉何啻盛唐栽。吾生八十重游此，身健犹堪酒一杯。世间春暖此间寒，万树阴阴万竹攒。骢马来游人不避，画龙谁写我频看。馀生久已忘三黜，高会犹容预四难。閒赏孤山梅五绝，樽前剩爱一枝酸。休兵三十有馀龄，铁马曾来似不曾。寒士喜从贤御史，閒人许识老名僧。画船处处歌春雪，厦屋遥遥贮腊冰。保得西湖如此好，心知明首遇良肱。三月晴过半月春，真成好景与良辰。簪花骑马多游女，掷果呼猿不畏人。湖山行乐有心赏，天地太平无战尘。两纪逃名作閒客，乐哉七十九年身。"}