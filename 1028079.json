{"id":"1028079","title":"陈天成诗多和东坡韵兹因寄喜雨诗走笔谢之","dynasty":"宋","author":"楼钥","text":"一春垂垂困多雨，虽曰如膏反成苦。自知潦后必成旱，果见晴天雨黄土。连旬不雨已叹嗟，涤涤山川云不吐。未闻鹁鸠鸣屋角，但有蚊蝇争振羽。一梅无望望重梅，旱魃为妖无术禦。閒居忧国徯云霓，夜夜三星正当户。君王侧身叹凉德，云汉之诗无愧古。避殿减膳率以躬，己责纵囚真有补。史君精祷尽诚意，千里归心称杜母。四郊神物招螉蜒，所在疲氓加手抚。风伯在今诚可讼，已闻石燕空中舞。时时小雨慰人心，渴瓦流膏仅儿乳。传言望日当通济，老巫已得灵神语。霈然三日果应期，靡神不举谁为主。河流顿已复旧痕，良苗喜见兴南亩。中宵愁念不成梦，摩挲便腹眠清午。从今一饱便可望，坻京行见曾孙庾。陈侯忽就舂容篇，径遣长须入城府。叹君健笔今已老，不草敕书招赞普。坡翁相去已百年，时出新诗追步武。"}