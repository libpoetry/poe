{"id":"703540","title":"怀旧有感八首","dynasty":"明","author":"释函可","text":"孤吟必忆君，一忆一回老。泪滴王维句，劝君苦不早。我生苦忆君，我死人必忆。胡为眼前光，日日成虚掷。死去悲已迟，生存欢未极。悲欢共一时，速哉各努力。从君百千能，从君百千识。双眼倚云天，到底泪一滴。口说遍河沙，毛发不得力。人即任君欺，君欺君何益。见人手自遮，千百幻何极。人去手自扪，一点光历历。无病有千春，病来在呼吸。细碎简平生，收拾将何及。好日信无多，良会诚难值。切莫俟其时，始叹空相识。"}