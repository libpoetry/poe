{"id":"1128245","title":"戏呈虞君明察院谟","dynasty":"宋","author":"程俱","text":"三仕三已心如空，一壑一丘吾固穷。门施雀罗正可乐，车如鸡栖良不恶。胸中九华初欲成，綵衣玉斧双鬟青。世间何乐复过此，不失清都左右卿。长安陆海知洪炉，五金出入无精粗。平生椎钝坚重质，一往融液随流珠。请观五石大瓠种，正以濩落浮江湖。环中何者为荣辱，千钟何如三釜粟。坦途缓步东方明，大胜跨虎临深谷。"}