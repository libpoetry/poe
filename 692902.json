{"id":"692902","title":"春日十二首","dynasty":"明","author":"杨爵","text":"乾坤无处不清明，伫立间看燕羽轻。一念孤怀酬圣主，百年人物此残生。窗间舒日渐融融，曳杖逍遥百虑空。千古吾心谁乐与，首阳花草自春风。雨霁春郊秀女萝，闲云偏惹落霞多。南鸿一羽冲寒峭，万里长空晚独过。阳和到处总无垠，老干苍柯向月新。莫到幽囚空岁月，东风还有去年心。柝声急处雁声高，门掩圜灯夜寂寥。念此天涯归路杳，谁将一段楚魂招。云掩燕山接地阴，霈城新雨细??。即看宇宙均生意，识得乾坤作用心。迟日幽圜春又深，闲听燕语散愁襟。自知一息延朝暮，到此还余忧世心。四年多罪锁危垣，惊眼金吾春草蕃。一点孤忠应未死，君王恰有好殊恩。檐头对雨雨萧萧，墙内葵心墙外桃。日暮东风惆怅处，闲看林鸟各归巢。十载忧时一念深，竟成身世此浮沈。斜阳满目萧条事，写作长歌次第吟。萋萋幽草映圜阶，羡尔逢春早意谐。此日吾生犹未泯，且歌愁句散愁怀。从此超然脱故吾，天空海阔见洪模。无容类是假男子，有忍方为真丈夫。"}