{"id":"1111298","title":"皇帝閤春帖子","dynasty":"宋","author":"许应龙","text":"日向皇都永，冰从太液融。青阳才转律，物物被和风。宽大书方布，欢声四海同。阳春如有脚，造物不言功。圣德乾坤大，皇图日月长。远人咸畏慕，国势寖安强。金华綵胜年年巧，柏酒椒盘岁岁新。恭愿吾皇千万寿，四时无日不阳春。三白从来兆岁丰，几看瑞雪舞回风。苍龙挂阙农祥正，击壤行歌我稼同。东风昨夜扫氛埃，四表咸欣寿域开。都护已飞三捷奏，凌烟同上万年杯。"}