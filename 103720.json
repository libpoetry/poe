{"id":"103720","title":"吊李膺辞·阴蜺横天","dynasty":"宋代","author":"梅尧臣","text":"阴蜺横天，长剑欲抉，匣颖未露兮精钢已折。层次塞川，猛炬方烈，凝气未销兮高焰已灭。虽忠毅之有志兮，当衰运之闭结。嗟身祸之不免兮，甘就死於缧絏。何贤者之景慕兮，或自表而谢绝。惟荀公之获御兮，见颜间之气悦。奚服媚之若兹兮，盖操秉乎峻节。风裁独高而罕接兮，号龙门而无凡辙。允简亢不容於时兮，玉虽碎而犹洁。痛汉纲之颓圮兮，又何毁乎贤哲。历千古而可悲兮，故余不得而面结。叨此邦而长民兮，过旧垅而增咽。嗟异代之有遇兮，若登履乎阃闑。对风树之萧萧兮，想魂气之未竭。聊感慨於斯兮，写忧心之惙惙。"}