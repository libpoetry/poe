{"id":"637209","title":"喜雨呈原都宪","dynasty":"明","author":"祁顺","text":"齐鲁之壤宽且饶，数月不雨成枯焦。老龙惰职晴乌骄，天气赫赫蒸炎熇。河流将涸林欲凋，陇麦未长禾未苗。邦人骇惧心欲烧，共虑凶歉生无聊。明公巡视初停轺，怅念民隐增烦怮。竭诚致祷朝复朝，期彼甘泽来飘潇。精神一念格九霄，孰谓天道廓以辽。雷车鞭动电帜摇，丰隆屏翳相招邀。马上点滴倾天瓢，一洒二日仍通宵。郊畴沾渥千里遥，宜耕宜播宜耘穮。大地涌水平溪桥，草木秀发争妖娆。闾阎欢及耄与髫，公庭庆忭多宾僚。谓公为政政有条，谓公视民民不恌。德盛致祥旱虐消，此感彼应何昭昭。愿公自此更迁乔，大展谋谟匡帝朝。上追稷契禹皋陶，致君如舜如神尧。燮理经纶功独超，风和雨顺玉烛调，当见四海同歌谣。"}