{"id":"518494","title":"游宝莲寺","dynasty":"明","author":"张吉","text":"宦情乖素抱，人事困骚屑。偶忆尘外踪，逍遥此弭节。寒僧导迷径，日出烟霏灭。众窾罂缶繁，群峰剑铓列。狺狺竹间犬，吠久声欲绝。端坐意有馀，静言心自悦。高朋讲黄唐，俗累袪蠓蠛。沿林趁潇爽，傍日怡暄热。积水纷有禽，乔松不知雪。天清群动息，野旷游氛竭。不蜕淖濯中，何由驱蹇劣。情真悲旧想，景定痛前辙。轻举逐云浮，靓容辉井渫。野芳寒更赊，随意堪采襭。采之欲遗谁，佳人在岩穴。红颜钓沧海，风浪多潎洌。冉冉薄暮年，妍媸混区别。临风把萧艾，叹息同销歇。"}