{"id":"432628","title":"咏桃花二首","dynasty":"近现代","author":"周云阁","text":"敷粉施脂颇觉忙，几多姊妹斗红妆。月明喜伴诗人宴，面赤羞经粉蝶狂。作态窥墙思宋玉，含情不语忆刘郎。浅深浓淡天然画，着笔何烦赵子昂。几疑此地是桃源，万朵琼花满小园。向日微赪愈增美，对人欲语故无言。买来脂粉能知几，穿上罗纨自觉温。不道瑶仙也耽酒，两三清影落吟樽。"}