{"id":"950968","title":"朱文公离骚经赞","dynasty":"宋","author":"岳珂","text":"伟兹帖之奇瑰兮，羌笔力之有神。走缄縢之来诏兮，并垂棘而足珍。从鲤庭而载求兮，得陈亢之异闻。书三闾之孤忠兮，将争光兮仪邻。予尝窃寘疑兮，谓意或有在也。方淳熙之继明兮，德如天其大也。挈道统而在上兮，固无嫉邪之害也。先生之溯伊濂兮，又非沅湘之派也。寓物以写兴兮，自前世以固然。岂先生之适正兮，乃独取于沉渊。行或过乎中庸兮，虽为法而不可。其忠君爱国之诚兮，亦不虞乎后日之祸。彼不学兮，周公仲尼。知庄士与醇儒兮，或羞称之。律风雅之末流兮，若未免于或变。使交有所发兮，亦足以迪天性民彝之善。以今日之书兮，固非出于感时。则异时之集注兮，亦何病乎俗人之悕。原屈原之心兮，宗国之楚。作春秋兮，固安在乎黜周而王鲁。先儒之心兮，百圣之矩。藏此帖兮，昭于今古。"}