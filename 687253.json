{"id":"687253","title":"火树","dynasty":"明","author":"孙传庭","text":"不借东风力，还因劫火新。联翻天不夜，乱落地皆春。片片霞光幻，枝枝宝色匀。谁云花顷刻，人世总非真。煖艳围红玉，偏宜月下逢。辉煌侵夜色，雕镂失天工。长养非关雨，飘零岂待风。莫疑枝叶异，玉树本青葱。疑是乘春气，瑩瑩万朵繁。楼台灵蜃现，庭院烛龙翻。士女喧良夜，笙歌满上元。漫矜饶艳丽，桃李本无言。"}