{"id":"444417","title":"水龙吟 梅","dynasty":"当代","author":"王蛰堪","text":"千红一例都休，孤芳恰作春时候。黄昏雪霁，庭前喜见，一枝独秀。占尽风情，无言应笑，夭桃嫩柳。爱绿英镶额，红潮泛靥，经年别，浑依旧。曾几良宵对酒，伴琼姿、岁寒相守。箫残月冷，停杯乍觉，暗香盈袖。可惜流光，伤心唯向，梦边携手。倩玉蕤留夜，幽窗燃烛，共吟魂瘦。"}