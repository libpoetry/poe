{"id":"1237401","title":"吴赞府挽诗三首","dynasty":"元","author":"黄溍","text":"鹤去愁沧海，鸿飞困朔风。冥冥方独往，已已竟长终。莫挂还乡剑，真随厌世弓。向来曾恸哭，不是为途穷。百代龙川子，风流见外孙。馀生唯白帽，旧业自青门。浩荡期千载，苍茫哭九原。仙华云缥缈，愁绝刻舟痕。怀古馀哀思，怜君尚典刑。清谈无俗子，白发死遗经。客社荒春汐，乡山陨夜星。夕阳邻舍笛，悽切可堪听。"}