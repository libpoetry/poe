{"id":"1236454","title":"分题送李齐贤 绣衣亭","dynasty":"元","author":"陈樵","text":"彩鸾衔诰傍花飞，知有恩荣出帝闱。八角灵文金作册，三天使者绣为衣。华阳洞古亭犹在，句曲山深鹤未归。寄语仙人张伯羽，何时邂逅说玄微。椎碎台前六合仪，登台犹自说璿玑。灵槎有客侵河鼓，别墅何人觅少微。银汉经天还北拱，玉蟾入月却西飞。太平共喜兴文教，金璧煌煌夜吐辉。湖上残烟弄薄晴，湖堤杨柳午风轻。白波咫尺分寒热，赤鲤东西异死生。天向月中藏日髓，人疑阳里有阴精。广文暇日频相过，几度沉思玩物情。"}