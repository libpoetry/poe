{"id":"1043646","title":"既和宋君佳篇因取加字韵中所未用者别为十二韵","dynasty":"宋","author":"刘攽","text":"板筑废已久，楼居仍可嗟。敢辞才不逮，何说智无涯。史例同新作，民谣异刺奢。栋梁虹夭矫，轩槛兽盘拿。万室瞻华宇，千兵拥建牙。浮云生柱础，杲日透窗纱。明灭穿林水，稠重覆堑花。长空指去鹭，过雨乱鸣蛙。屡获诗人赋，时纡长者车。荐觞凝缥白，谐语缪壶龃。隐吏容攀桂，终更遽及瓜。多惭双鬓雪，萧飒对文緺。"}