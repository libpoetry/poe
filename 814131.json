{"id":"814131","title":"满江红  江村夏咏十首","dynasty":"清","author":"陈维崧","text":"百顷风潭，镇日展、风漪八尺。向此处、未妨饮啖，且须琴弈。篱笋细腌红缕豉，吴盐小下银丝鲫。待体中、脱复有佳时，哦周易。北垞外，寒云白。西崦畔，苍烟积。更水凫将子，纵横飞拍。老子难抛白玉麈，少年喜拓黄金戟。总风情、输与牧牛儿，斜阳笛。野水濛濛，掩映处、烟扉三两。羡门外、黄云䆉稏，麦场如掌。叱叱村头驱犊返，瀰瀰江口叉鱼往。喜田园、四月不曾闲，人劳攘。嫩晴后，桑阴敞。老屋下，田歌漾。更芋区新灌，鹅群初放。婆饼焦啼秧马活，社公雨过缫车响。笑吴侬、原住五湖边，曾呼长。略彴东头，有蟹舍、斜连荻市。追凉处、田夫说饼，风情靡靡。馎饦溜匙姜韭滑，餦餭胶口椒橙美。更传闻、樱笋贱如泥，今年里。叉手舞，揎拳起。缸面酒，长腰米。想大官厨味，不过如此。老我田园河射角，笑他宦仕车生耳。滆湖风，刚趁此时来，欣然喜。碧浪初圆，凭水阁、脱巾独立。谁作伴、数竿篱竹，一瓯茗汁。似有声来茶硙转，断无人处村舂急。正日长、拨闷枕书眠，斜川集。槿花上，珠堪吸。豆花底，凉堪裛。看瀰茫一派，雨蓑烟笠。抟黍鸟啼勤又懒，鲥鱼风起吹还涩。恰冲泥、邻叟垫巾来，芒鞋湿。雨欲成时，听村北、村南鹎鵊。行乐处、崖门藤束，溪腰树夹。水剪越罗吴縠样，山临范缓倪迂法。任科头、箕踞受松风，新凉霎。何必学，呼名鸭。且自荷，随身锸。尽一邱一壑，此生宁乏。云起怒排临阵马，涧鸣冷试搊筝甲。更归来、滴滴玉蛆声，糟床压。丁字畦边，见一带、阴阴夏木。扶疏甚、钓丝斜漾，菱丝大熟。莺暖鮰鱼新上市，草香蚕子齐登簇。喜炊烟、一缕袅江边，燃湘竹。茭鸡唱，溪流足。姑恶叫，山光绿。听樵歌正断，渔歌又续。泥滑妇愁微雨馌，村深儿趁朝凉读。更柳塘、吹起牛风，波如縠。罨画铜官，都缭绕、吾庐左右。论生计、蹲鸱一顷，菰蒲百亩。矮屋村扉多蘸水，澄潭钓艇斜依柳。恰月明、渔网截江来，歌铜斗。烟渐敛，笼鸦舅。雨又作，鸣鸠妇。正湖风侧帽，林花堕酒。戏就摊钱淮估语，闷思斫鲙吴娘手。待明朝、重榨瓮头齑，呼溪友。泽国人家，门以外，水田渺渺。无过是、明潭浅濑，烟蒲风筱。雪浪江帆喧昼夜，鸡头菱角知多少。泊数行、笭箵忒玲珑，渔蛮绕。新暑退，芦塘窅。残月映，溪堂皎。且榜他碧石，沽来清醥。一雨平湖凉思满，数声林笛离情悄。正水云、空阔晚冥冥，沙鸥矫。天水空濛，芦花内、茆庵一个。长夏里、溪干乘兴，短篷掀簸。十里烟波鸥世界，半盂茗汁僧功课。更寺门、竹翠剧怜人，如何唾。洗钵罢，苔阴坐。捶琴歇，花关卧。爱栗留声脆，枇杷叶大。便住随师听浴鼓，再来何日开烟柁。约搓橙、剖橘好时光，还重过。三伏炎熇，吴牛喘、老颠欲裂。讵便少、池荷半亩，山松百尺。赤日红尘那可耐，哀梨并剪无从觅。且临风、快读剑南诗，倾一石。堂堂处，装何急。咄咄处，人都逼。算功名马槊，关山梁益。绿鬓双螯寒夜擘，白头猛虎霜天射。渐卷终、不觉海风生，冰车砉。"}