{"id":"722664","title":"后秋兴八首自壬寅七月至癸卯五月，讹言繁兴，鼠忧泣血，感恸而作，犹冀其言之或不诬也","dynasty":"明末清初","author":"钱谦益","text":"地坼天崩桂树林，金枝玉叶痛森森。衣冠雨绝支祈锁，阊阖风凄纣绝阴。丑虏贯盈知有日，鬼神助虐果何心？贼臣万古无伦匹，缕切挥刀候斧砧。海角崖山一线斜，从今也不属中华。更无鱼腹捐躯地，况有龙涎泛海槎。望断关河非汉帜，吹残日月是胡笳。嫦娥老大无归处，独倚银轮哭桂花。庸蜀经营付落晖，宫车消息转依微。空留赤血从三后，无复遗言诏六飞。马角乌头期已误，龙姿虎步谶俱违。逆臣送喜猖狂甚，趣兴燃脂照腹肥。自古英雄耻败棋，靴刀引决更何悲？君臣鳌背仍同国，生死龙胡肯后时？事去终嗟浮海误，身亡犹叹渡河迟。关张无命今犹昔，筹笔空烦异代思。梦回犹傍五溪山，历井扪参吐雾间。却指帝星临楚分，如闻王气满吴关。地翻黑水才伸足，天转青城始破颜。辛苦苍梧旧留守，忠魂常领百僚班。麻衣如雪白盈头，六月霜飞哭九秋。两耳也随风雨劫，半人偏抱古今愁。地闲沮洳教鱼鸟，天阔烟波养鹭鸥。谁上高台张口笑？为他指点旧皇州。踰沙轶漠百王功，二祖威凌浩劫中。高庙石龟晴吐雨，长陵铁马夜呼风。南临日驾千重紫，北借霓旌万队红。葛藟绵绵周祚远，明神岂诳白头翁。蛟宫螭窟势逶迤，蹙浪排波似越陂。荷鼓虚危新气象，白茅青社旧孙枝。磨刀雨过看兵洗，舶䑲风来想檄移。昨夜江天聊举首，寒芒二八已昭垂。"}