{"id":"1107863","title":"冥鸿阁即事","dynasty":"宋","author":"白玉蟾","text":"腊雪飞如真脑子，水仙开似小莲花。睡云正美俄惊起，且唤诗僧与斗茶。雪白霞红云色黄，晚风先办晓来霜。吹开一路江梅蕊，薰作九天沉水香。瑞香蓓蕾破寒晴，稚子呼为紫素馨。万斛幽香量不尽，霜风吹送暮天青。夜饮青莲居士家，高吟大笑对梅花。饕杯自喜更筹缓，醉墨偏随烛影斜。"}