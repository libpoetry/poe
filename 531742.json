{"id":"531742","title":"大兴隆寺小集赠别卢侍御尧文分韵得冕字","dynasty":"明","author":"黄佐","text":"孤飞思比翼，独行愿同辈。自我违良友，契阔情不浅。京洛期合并，江淮怅悠缅。今夕乃何夕，及此会轩冕。宝瑟延素月，金罍耀芳宴。问子何所为，令猷日光阐。乘骢训青衾，雕龙理黄卷。譬彼荆山璞，追琢尽成瑑。采萧固三秋，艺兰亦九畹。洋洋清商阕，宛宛车轮转。脉脉衔离忧，恻恻增婉娈。潞渚肃清涨，秣陵望丹巘。自非南流景，何繇知近远。瑶华迟尔音，琼树跂余蹇。千里通精诚，愿言各敦勉。"}