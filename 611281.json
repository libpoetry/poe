{"id":"611281","title":"酬区启图赠别之作","dynasty":"明","author":"邓云霄","text":"诗学为箕裘，君家美桥梓。袖中双彩笔，惯绣天孙绮。掷地黄金声，掀云白雪起。咳唾自成珠，粲粲佳公子。公子爱留宾，临歧念楚臣。心随湘岳远，兴入杜兰新。赠我裁骚调，凄凄泣鬼神。郢国元无敌，巴渝岂有人。怜余肮脏骨，落羽湖南去。捐佩自为歌，登楼共谁赋。徘徊黄陵庙，偃息丹枫树。三载始一迁，哀湘仍反顾。劳者惮长征，多君轸远情。匣龙方对舞，塞雁忽孤鸣。岁时行欲暮，云水递微明。展君佳句读，遥想人如玉。琴瑟恋知音，关塞萦心曲。一日犹怨迟，三秋尚嫌速。斯道若狂澜，哇声满世间。阳春日以远，古调谁能攀。欲把雄风赠，南溟浪似山。何时重对酒，沿月棹歌还。"}