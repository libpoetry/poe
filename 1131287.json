{"id":"1131287","title":"端明殿学士王公挽词","dynasty":"宋","author":"楼钥","text":"片言寤主上亨途，几向专城佩左鱼。羊陆遐冲虽坐折，高文宿愤竟谁摅。平时屡草千言奏，垂绝犹腾八难书。汉殿履声今已矣，两州遗老倍欷歔。短檠铁研用功深，万卷蟠胸不辍吟。故国遁身来济岱，壮年发藻向儒林。爱民利物平生事，忧国忘家一片心。史馆顷年陪润色，挽公无路涕盈襟。"}