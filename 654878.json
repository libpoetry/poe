{"id":"654878","title":"喜雨谣","dynasty":"明","author":"倪岳","text":"寒芒万丈飞天锋，东西交射层霄中。火云盘礡不肯散，焰光时作烧天红。六鳌屃屃撼坤轴，却送江南三月风。喧豗捲尘蔽白日，咫尺浮翳成昏蒙。两丸黑白互荡激，十日始怜后羿功。相逢尽道水脉涸，巢湖有路行人通。高田低田总如赭，踏车不救秧苗空。庙堂祝币来群公，纷纷走谒缁黄宫。痴童呼天口欲裂，天亦不闻如耳聋。我意天应悯赤子，似恶此举真愚庸。片云不生暑威炽，嗟我绝望心力穷。五月九日水羊舞，忽然雨脚来濛濛。夜深萧飒飞转急，决渠涌壑来神工。我知此雨岂人力，枯槁振起生意融。我不愿天能雨豆，谁解作粥苏疲癃。我不愿天能雨针，谁解补衮为华虫。但欲此雨滂沱足三日，叱咤海若鞭苍龙。河流滔滔通万漕，田畴拍拍酬三农。拟效周诗赋云汉，载仰帝德歌年丰。"}