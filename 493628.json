{"id":"493628","title":"同礼部主事张孟兼国录萧子所焚香夜坐同赋线香联句二十韵","dynasty":"明","author":"刘崧","text":"斋居澹心情，分火试香缕。纤纤五綵缠，烱烱众星吐。初闻疑袭芳，细辨须按谱。千条揉金枝，百和杂琼乳。本非龙涎收，岂与鸡舌伍。烟联玉绳直，雾袅金茎古。月斜忽逶迤，风度自飘舞。氤氲起丝发，宛转散毛羽。眩眸讶窥管，拂鼻欲停麈。麝脐远近发，狼燧高下举。缲车不可收，蓍草远堪取。焰含怪鎗殳，烬过惜紃组。焦头恍莫救，燃指粲可数。萧茎引初焫，艾剂消微炷。袖携忆朝回，灺落惊夜午。兰膏既异资，庭燎亦殊炬。唫长搜韵险，坐久搅怀苦。云冷博山空，城楼已三鼓。"}