{"id":"1112297","title":"晚坐观风亭三首","dynasty":"宋","author":"宋庠","text":"戍楼西北最凌空，倦客凭阑八月风。一曲黄河连野浊，半规残日背人红。山林枉负沉冥志，刀笔终无尺寸功。犹喜不迷存阙地，绛英瑶斗虎牢东。百尺空台河上城，远波虚籁助秋声。过穷旅雁书难得，啼杀饥乌曲未成。急节何当容白发，流尘只欲傍华缨。临高莫讶频东顾，忧国思君不为名。我来秋色逼霞曛，更作凭阑远望人。山口远衔遥白渡，水头斜略小平津。年华有恨惊心去，世事无端刺眼新。深愧具茨芝朮在，挂冠终拟狎尧民。"}