{"id":"1031412","title":"答葛公绰求猿","dynasty":"宋","author":"蔡襄","text":"子求稚猿书至闽，我说猿意持赠君。吾州四面列岩巘，钜木轇葛凌氛氲。结窠栽槛走疾置，十日可置澄江濆。嗟怜庶品各有性，拘忧适喜无间分。彼猿之类宅丘壑，爱恋深厚编前文。戏禽虽传古仙者，射臂未许今将军。朝栖乔木之苍莽，夕饮幽涧之潺沄。山空月明一长啸，商船海上迎风闻。君家东园岂不美，桧竹翠密兰茝薰。斯猿傥忆故时侣，举首断隔千重云。纵之不遣乃得所，推夫此理惠泽雰。令吾郡邑决笼柙，蹄者奔逸羽者翂。因观微物通万化，譬诸献鹄良有云。"}