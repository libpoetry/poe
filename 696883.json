{"id":"696883","title":"送之普回乡二首","dynasty":"明","author":"施元征","text":"静重元公暂养高，泉亭何必学劳劳。一天国老希梁栋，五邑门生遍李桃。立起百年河内泽，来梳八月广陵涛。阳春无不通民隐，卧辙讴歌满乐郊。三公出入本康侯，不必台星任去留。化雨甘棠原有颂，春晖寸草未能酬。昆源本铎欣重振，腐史金华庆再修。竹马儿童徒解事，彩云天远更含愁。"}