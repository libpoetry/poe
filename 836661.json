{"id":"836661","title":"火炎行","dynasty":"清末民国初","author":"陈肇兴","text":"半夜怪风吹不息，满天烂熳黄金色。哀呼动地声如雷，彼此相看面如墨。戎妆文武带兵来，奔前直与火斗力。鏖战祝融夜合围，火鸦一出军皆北。蚩尤夭雾昏蔽天，咫尺人面不相识。光燄万丈射星斗，顷刻半空飞霹雳。丹楹画桷化浮烟，裂瓦崩垣如掷戟。欲捲银河倒地流，仓卒水龙无处觅。岂无汲井与抱瓮，一杯究非舆薪敌。亦有开道折屋梁，栋宇未下火已逼。蔓延佛寺连街衢，玉石同归焦土黑。烈火方炽人心焚，家家捆载争他适。市井小儿逞空拳，那禁对面为盗贼。焦头烂额不知痛，出没黑烟如鬼蜮。明朝火熄风亦停，满地唯见瓦与砾。奸商于利竞锥刀，可怜一炬无遗积。蕴利生孽理或然，何至万间屋俱赤。人火日火天火灾，如此奇祸诚堪恻。何况洪范五行志，炎上之兆乃兵革。果尔劫火将复燃，柳州有书贺不得。我无其位逢其时，侧身焉敢忘修德。巷南巷北多哭声，寄语长官好矜惜。水懦火烈调其平，莫对焦原空唧唧。"}