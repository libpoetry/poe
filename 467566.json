{"id":"467566","title":"蝶恋花","dynasty":"当代","author":"赵文漪","text":"帘幕生凉侵宝扇。飒飒金风，故拂如花面。曲折雕阑凭欲遍。南飞孤影愁归燕。菡萏红销香满院。自许幽姿，淡画双蛾浅。珍重芳心空念远。闲情何止千千万。困倚银屏钗凤坠。半亸香茵，未解悲秋意。银汉迢迢天接水。遥山一抹修眉翠。来往流萤香炷穗。红烛宵来，结焰凭何瑞。修竹凉风惊翠袂。曼吟缓度千秋岁。卅六韶光随去燕。委宛芳情，如絮还撩乱。楼阁深深人不见。笙歌愁度斜阳院。暗水残红浮欲遍。荷叶田田，想像荷花面。青鸟飞迟消息晚。云山万叠关山远。日映海棠花满树。春水银塘，风绉垂杨缕。叠起闲情调锦柱。红襟故故双飞去。帘外斜阳飞软絮。薄暖轻寒，又做黄昏雨。最是凝眸无一语。短长亭外分离处。帘外乱红香作阵。莲叶轻浮，叶底萍根嫩。短梦无凭人意困。调朱慢把胭脂晕。似水华年惊一瞬。咏絮才华，何必萦方寸。鹦鹉不知归讯近。谩吟缓调无凭信。梧叶飘时凝晓露。一片朦胧，淡月云来去。赚得枕衾魂梦苦。流萤依约飞朱户。零落江南迷翠树。越水吴山，惆怅征人路。减尽腰围空束素。鞭丝迢递知何处。玉轴缥签矜宠秘。灯下低吟，自觉饶幽媚。鸿爪雪泥何必记。一尊溪上忘年岁。绣墨霞笺香染袂。犹是当年，拾翠寻芳地。十载华年流水逝。诗余长效花前醉。"}