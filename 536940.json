{"id":"536940","title":"千秋行再赠殿卿","dynasty":"明","author":"王世贞","text":"许生少小青门客，一日交游满东国。雕鹗秋盘九塞云，骅骝气压千群色。夭矫长虹挂银汉，浩荡高风来碣石。是时历下李攀龙，往往道汝文章伯。贞也乾坤昧夙昔，飞书莽苍神相识。蓟门红尘万杨柳，五马初停赵州守。酒徒零落声华尽，且复低眉事奔走。乍看恐失许赵州，胡为刺促不能休。要知肝胆酒边露，还是当年荆聂俦。清霜片片压羽曲，北斗插地河西流。有足肯蹑朱门履，独棹南天破盘水。未容魑魅快时人，尚有头颅辨山鬼。携手慷慨河梁篇，丈夫微名安足怜。眼前离合差挂意，此辈岂与千秋权。"}