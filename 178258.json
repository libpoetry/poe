{"id":"178258","title":"入峡诗·微王大峡何峥嵘","dynasty":"宋代","author":"张嵲","text":"微王大峡何峥嵘，叠嶂层峦碍飞鸟。石壁排空何可凿，拽云蒸雾无昏晓。凝思天地始胚胎，清川一道何从来。联峰既非巨灵擘，绝岸不闻神禹开。两山中断缘何许，异事人传向开府。凿石穿云神鬼愁，至今行迹行人睹。从此奔流出乱山，东汇沮漳入荆楚。鳞鳞山树经寒碧，枝侵雨露根连石。境胜应来仙驭游，岩深定有蛟龙宅。君侯事迹已湮沉，流水年年石上深。山川不改时代积，徒使人兴万古心。土人事神何敢侮，桂酒春秋荐椒糈。"}