{"id":"653362","title":"题林良枯木喜鹊图","dynasty":"明","author":"张宁","text":"金门画史番禺仙，意与物化搜冥玄。风流妙得写生趣，落笔便可追黄筌。陟里素薄玄霜隰，海枯纲烂珊瑚黑。风烟满树忽飞来，野色苍茫向人立。运斤游刃纷驰驱，横斜顺逆皆乘除。平生阿堵最难处，毛羽不理精神馀。浮丘道士怜奇货，素壁高悬三日卧。解令化石恐还生，莫学张家便椎破。"}