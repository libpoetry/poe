{"id":"837496","title":"锁阳台·陶斋昔赴欧西考察政治，购埃及古刻甚夥。余得其造像拓本，或云五千年前女王也。袒胸被发，冠如鸟形，手执镜制，甚异。无题识，徵同社赋之","dynasty":"清末民国初","author":"夏孙桐","text":"金塔遗封，碧珉荒迹，争看绝域蛾眉。青禽覆额，加冕属阏氏。顾影春风美满，冰奁封、纤腕新持。休轻道、无盐刻画，裸国少妍姿。骞槎曾载石，摩挲翠墨，鞮译传疑。已镌苕字翳，云雨迷离。增我伊川一叹，蛮妆遍、举国东施。空依约、风鬟雾鬓，海外补宫词。"}