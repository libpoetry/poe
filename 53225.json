{"id":"53225","title":"连理木为何坰赋","dynasty":"明代","author":"徐贲","text":"松阳之山如游龙，粤罗浮原独巃嵸。有坟峨峨树且封，谁其葬者楚国公。楚公系同正献宗，煌煌炎宋祠业鸿。若子洎孙俱登庸，德泽绵衍何其隆。至坰七世庆未穷，坰也孝义被厥躬。只率党序相睦雍，上以承祀弗坠躬。下以奉亲能婉容，昊天不慭降鞠訩。群丑戏兵侪蚁蜂，居民悉毁郊甸空。母也奄忽时适逢，葬地罔差吉与凶。仓皇原傍凿幽宫，礼弗克备诚匆匆。明年又复殂乃翁，五内摧裂号彼穹。相原石塘气郁葱，佥曰合迁母也从。坰以体魄安其中，而更发露实所恫。岁丙午春时雨丰，连理木生元气钟。巨干开合敷枝葼，廿又四尺为其崇。望如车盖俨童童，山灵挥诃护芳秾。祯奇孰云非化工，于戏孝感天地通。暴祥表瑞无以充，乃于兹木昭孝衷。眉山记语具始终，乡人颂美万口同。我闻其事愧愚蒙，作诗聊以备采风。"}