{"id":"781857","title":"看剑","dynasty":"清","author":"戴梓","text":"昨夜龙雷壁间泣，寒芒闪闪光幽室。晓来启匣自抽看，桃花隐现腥还湿。十年不用嗟神龙，徒挂空斋式墙壁。清泉为浴砺礛䃴，陈尘拂生去寒碧。仍收宝匣藏床头，三跃不容皆吐出。侍儿惊走奴辟易，何事精灵动白日。咄哉剑兮夫何为，用尔曾经在畴昔。烟消贼死鼓声沈，戈戟旌旄尽敛戢。尔独呜呜犹夜鸣，鸣成碧血复何益。抽来檐下复重看，彩暗光韬类铅锡。垂头收拾付僮儿，神器空馀人太息。"}