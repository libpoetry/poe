{"id":"267338","title":"金缕曲·久不得半塘翁书，赋寄","dynasty":"现代","author":"朱祖谋","text":"下殿扁舟具。傍沧江、经年坚卧，西风孤旅。不近弹棋中心局，依旧埋忧无路。枉赢得、兰成词赋。袖墨淋浪神州泪，算韩陵、片石差堪语。歌不得，独弦苦。竹西未是无佳处。只吞声、杜鹃再拜，低头臣甫。海气荒荒蛟龙恶，我亦枯槎倦渡。尚梦绕、镫床风雨。散发相从明朝事，问江干、鸥鹭平安否。须为报，尺鱼素。"}