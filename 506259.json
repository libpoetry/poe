{"id":"506259","title":"葵阳轩","dynasty":"明","author":"刘璟","text":"紫凤翔九霄，众鸟从之飞。白日丽中天，万汇仰光辉。倾心附阳德，有美园中葵。奇花发五色，绿叶何萋萋。君子秉至德，尚友安可遗。张公江海士，道义腴而肥。训戎塞北地，疋马从驱驰。寸心慕葵阳，大椽悬轩楣。所以顷刻次，俨如对彤墀。忠信有如此，钟鼎诚相宜。愿子厚自勖，慰我清风诗。推诚辅仁主，千秋以为期。"}