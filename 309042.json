{"id":"309042","title":"金缕曲·湿了春归路","dynasty":"现代","author":"赵熙","text":"湿了春归路。甚今番、青青杨柳，渭城朝雨。不尽阳关三叠唱，三月月圆三五。未分手、便思重聚。知有前期那忍说，请青山、拦著斜阳暮。君信否，梦中语。车声碾出鹰关去。到荣昌、行程一半，小餐留住。回望酒旗风絮影，知道故人何许。况乡关、半年如雾。是事口中衔石阙，莽神州、老泪无流处。千万绪，别君苦。"}