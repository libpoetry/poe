{"id":"684173","title":"入贺万寿圣节","dynasty":"明","author":"王弘诲","text":"新捧龙函上九天，重游钟阜岁华迁。辞家万里趋朝日，恋阙千官祝圣年。隐豹未深南海雾，悬鱼犹带北山烟。微臣旧有千秋鉴，拟向彤庭献御筵。十载金门忆九重，归来再听紫宸钟。忧时转觉丹心苦，致主堪怜白发慵。红日天边栽芍药，秋风江上任芙蓉。梅花纸帐扁舟梦，半入罗浮四百峰。"}