{"id":"1091143","title":"二同舍赋鄂城篇见和文高格古端不可及而仙尉王文措辞侈甚可以参诸台符羽檄间复次元韵戏酬","dynasty":"宋","author":"薛季宣","text":"生春煖律谁能吹，寸心万里何当驰。威加海内念方国，也思猛士歌云飞。狂游不识今与古，闉阇便作潭潭府。试凭野叟问吴婆，赐不如回吾与汝。高高无事幕穹苍，湖天无云湖水茫。吴楚争桑如有顷，东鄂几人全首领。古时封国今为墟，此心观古应焚如。归欤衲被盖头卧，何妨沸鼎游如鱼。舌柔长在强于齿，人间万事浑如此。君不见老聃彭祖俱长年，火化仙乘□□烟。"}