{"id":"1131598","title":"重到钱唐","dynasty":"宋","author":"鲍輗","text":"生死双飞正可怜，若为白发上征船。未应分手江南去，更有春光七十年。无赖山光叠叠青，玉鱼金盌早飘零。冷思禹穴真奇事，千古衣冠托杳冥。万家歌舞送浮生，曾有涓埃答太平。猿鹤虫沙天始定，不须辛苦怨南征。闻道深春雪打围，谁怜身上藕丝衣。莫忧白璧成尘土，解逐南风万里归。惟有寒潮不世情，朝朝莫莫过空城。百年车马阊门外，独被春风草又生。"}