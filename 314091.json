{"id":"314091","title":"贺新郎·记与诸子往岁金陵之游，感怀宗二又曾","dynasty":"清代","author":"陆震","text":"恨事多如许。记前年、秣陵城下，群公相聚。座有宗生高兴极，招手狂吟而去。路踏入、乱山荒坞。再上孝陵回首望，见禁城、秋柳垂烟莫。是往日，朝天处。运移汉祚畴能拒。叹从来、蜗头蛮触，都归历数。指点六朝遗迹在，多少兴亡之故。曾一夕、共论千古。来岁重游君不见，也铜驼、石马知回顾。只髣髴，精灵度。"}