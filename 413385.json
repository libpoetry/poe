{"id":"413385","title":"夷门三子墨妙歌","dynasty":"近现代","author":"施蛰存","text":"长卿家徒四壁立，淫雨终风夺颜色。罗帷锦障何敢望，蠡粉椒泥亦难得。夷门三子知我贫，殷勤惠我淋漓墨。一时挂壁出光辉，便有龙蛇满虚室。适斋丈人守贞固，皓首穷经甘未遇。吉金乐石日摩挲，大隐深心托豪素。神交千里相呴濡，分隶飞腾惊野鹜。投戈卓戟锥画沙，蜀阙褒门见法度。春衫白袷子桑子，好学深思未渠已。红尘白日营稻粱，黄卷青灯涉文史。十年染翰柿填门，臣斯妙迹参差是。山东李逢吾旧友，沦落栖迟柳生肘。盘盂书出周史籀，独绝梁园誇好手。近从龟版摹贞契，寻源直欲师仓叟。木石虫鱼落阵来，谁其识者殷王受。一从贞观开新治，旧学凌迟到文字。二王行草擅风流，怀素张颠愈狂肆。古文籀篆时罕行，阙而不论世所弃。即今犹贵女郎才，墨池久竭丈夫气。呜呼三子有独诣，大雅扶轮岂一艺。行健持刚良有以，厚古薄今非所议。"}