{"id":"695537","title":"无诸钓龙台怀古三首","dynasty":"明","author":"林鸿","text":"无诸昔建国，赤土疏王封。筑台青冥上，垂钓沧江龙。乘龙去不返，千载如飞蓬。只今荒台上，寂历多遗踪。我有太古怀，来吟江上峰。天青海气灭，地古寒烟浓。潭水绿万丈，秋岑碧千重。登临未能已，落日催孤钟。瓯闽古夷服，无诸汉英雄。秦鹿既已死，却辞隆准翁。组练照海色，旌旗来故宫。赫矣茅土业，大哉开辟功。事往沧海变，龙飞霸图空。昔日钓龙台，空馀江水中。桂殿苔色古，空陵云气红。朝夕卷寒潮，隐隐闻雷风。登临毕馀景，感叹无终穷。无诸东海上，有国在秦先。一朝逐秦鹿，戈甲相勾连。高才已得志，论封亦徒然。归来筑高台，投竿钓蜿蜒。屠龙雄按剑，拂拭沧洲烟。英风振海岳，古月经蛮天。昔人不可见，踪迹复堪怜。閒来弄秋水，渔情蔼清川。云高碧海净，日落千山妍。莞歌古台上，醉向酒家眠。"}