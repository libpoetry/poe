{"id":"777487","title":"龟山歌","dynasty":"清","author":"柯培元","text":"千岁老龟化为石，遍体绿毛眼深碧。蹒跚欲上蓬莱山，道逢巨鳌话仙迹。天风惨淡迷寒云，水路苍莽震霹雳。缩颈潜伏波之心，奔浪汨没露其脊。不计岁月皴莓苔，竟饱烟霞附砂碛。细草如鳞群鹿游，深涧穿胁老猿据。我家东鲁有龟山，宣圣奏琴何戚戚。我望金沙有龟山，迩英说书叹啧啧。兹龟避地兼避人，不为世人十朋锡。我行正值春风生，遥见空中翠新滴。曳尾波中甘沉堙，昂首天外去咫尺。更闻中央澄清潭，中有金鲤化梭掷。吁嗟乎，龟兮龟兮如有灵，力捍蛟龙斩荆棘。买山有愿终乘桴，此间支床学闭息。"}