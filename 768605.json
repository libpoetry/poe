{"id":"768605","title":"八宝妆 孔雀","dynasty":"清","author":"沈皞日","text":"珠海珍禽，笼来庭院，两两疏棂相隔。架拂珊瑚凝伫久，每道春寒无力。梳翎刷羽翠尾，忽自高擎，雕檐花影迷金碧。说与天孙鸳锦，输他颜色。几番欲舞又停，何曾欹侧，转教人倍怜惜。看瑶台、霓裳初出，问谁映、月华帘额。胜云母、屏山六尺。风吹点点朝霞湿。漫记取檀乐，夜窗飞上词人笔。"}