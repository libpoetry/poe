{"id":"668298","title":"虎丘剑池相传深不可测旧志载秦皇发阖闾墓凿山求剑其凿处遂成深涧王禹称作剑池铭尝辨其非正德辛未冬水涸池空得石阙中空不知其际余往观之赋诗贻同游者和而传焉","dynasty":"明","author":"文徵明","text":"吴王埋玉几千年，水落池空得墓砖。地下谁曾求宝剑，眼中吾已见桑田。金凫寂寞随尘劫，石阙分明有洞天。安得元之论往事，满山寒日散苍烟。"}