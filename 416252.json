{"id":"416252","title":"眉妩 长安秋感","dynasty":"近现代","author":"吴梅","text":"看斜阳烟柳，淡月霜花，弹指岁华晚。未了羁迟恨，春明路，匆匆芳意都变。旧衫漫典，认半襟蔫泪犹暖。万人海，独听荒城鼓，恨欢事天远。回眼，蓬莱三浅，苦茂陵秋老，青鬓先换。西北高楼起，雕檐外，窥人多少莺燕。钿车麝展，正画堂重理丝管。及听到啼乌，谁惜取，寸心怨。"}