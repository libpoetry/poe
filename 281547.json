{"id":"281547","title":"热情·热情如奔车","dynasty":"现代","author":"林庚白","text":"热情如奔车，一发不可遏。又如江海潮，澎湃无时竭。心血与相搏，金铁能摧折。危邦百不意，乃为儿女泄。随世非所甘，媚灶有不屑。囊底出余智，犹堪扫胡羯。谁令天下士，但奋笔与舌。亭亭一女郎，使我精神活。岂必惑美好，回眸气已夺。由来男女间，初见缘法结。如漆常附胶，如电辄生热。一念长千障，万古未易减。便是鸠盘茶，直同佛菩萨。矧兹少女心，时以脸霞达。故知得亦徵，肝脑遭鞭挞。热情尔何为，万感肠欲裂。"}