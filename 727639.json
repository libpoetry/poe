{"id":"727639","title":"西洲曲","dynasty":"清","author":"柳是","text":"清潮下西洲，粲云去江北。金井鸦雏啼，薇帐莺儿色。夜半刻花水，遥见黄梅渡。渡时暗莫春，春梦播芳树。树下樱桃花，红玉氍毹遮。花发郎不至，妾向阿甄家。甄家近河阳，金缕芙蓉裳。芙蓉死芳色，叶老黄蜂碧。蜂飞紫荚残，琥珀沉娇烟。忆郎郎不至，烂熳思愁弦。一弦复一愁，望郎上层楼。楼高人断绝，却怨双鸾钩。鸾钩白如水，叠柳相参差。相思千万里，撩乱鬣松枝。鬣松共梧楸，历幕仍轻秋。秋风须缥缈，吹妾上西洲。"}