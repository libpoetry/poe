{"id":"316254","title":"龙山会·游陶然亭公园","dynasty":"现代","author":"钟敬文","text":"九日无会雨。三两朋俦，小作城南聚。秋气澄天宇。湖光丽，倒映垂杨千缕。孰伴菊英黄，看满砌，鸡冠如炬。忆当年，淤塘败苇，只今何许。今朝亭畔徘徊，往迹千端，都付东流去。经幢谁记取。文宴杳，难觅墙头题句。黑暗剧浓时，地下火，此间曾郁。却赢得西厅芳趾，遥山同绿。"}