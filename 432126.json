{"id":"432126","title":"齐齐哈尔至呼伦贝尔途中杂诗","dynasty":"近现代","author":"张朝墉","text":"水复山重博克图，此邦约略小成都。再添云树三千尺，得似嘉陵粉本无。苦战经年白骨多，封侯夫婿命如何。抽毫不写春闺怨，冷雨凄风免渡河。书画一囊付劫灰，忠魂毅魄渺难归。铁桥流水声呜咽，独倚阑干怅夕晖。盘道回环阻且长，墨龙夭矫任行藏。山深莫道春无信，冰泮先开鞑子香。年年芳草怨王孙，避暑无端忆白门。造物故留山水秘，不教先见劄兰屯。濯濯童山百草凋，穷边行旅太无聊。西山夜夜红如血，荒火烧天百里遥。盘礴松高万古青，风沙飞舞韵松声。今宵一枕游仙梦，合与松根乞茯苓。"}