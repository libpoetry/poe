{"id":"285971","title":"解连环·为王碧栖词丈题寒城旅眺图","dynasty":"清代","author":"李慎溶","text":"倚筇人懒，正昏鸦秃树，古城秋晚。蓦忆著、王粲当时，搁归计西风，鬓霜轻换。异地登临，恨犹带、故园心眼。问乡愁此际，不用悲笳，已是难缓。年芳去人渐远。对沉吟尚有，图画疏散。纵赚得、词赋江关，叹踪迹平生，倩谁能绾。有限回程，奈也被、暮云遮断。更凄迷、夕阳尽处，数声过雁。"}