{"id":"739495","title":"登缥缈峰歌","dynasty":"清","author":"王藻","text":"我爱具区水，浩渺涵秋空。三万六千顷，顷顷磨青铜。复爱洞庭山，崒嵂摩苍穹。七十有二峰，峰峰削芙蓉。就中缥缈最雄长，如师有帅阶有崇。朅来彳亍到绝顶，湖天空阔开双瞳。群山千百帖水面，飞青舞碧争朝宗。铜官离墨远钩带，五州七邑罗心胸。天风蓬蓬云脚乱，赤日西走江湖东。湖光日色两滉瀁，水晶火齐交冲瀜。平生奇观有如此，坐觉五岳生胸中。吁嗟人生百年本电速，学仙何必非英雄。会当来此巢云松，口吸沆瀣挥烟虹。梦入鳞堂见龙女，金支翠羽光熊熊。江妃献琛鱼媵舞，龙头泻酒珊瑚钟。更登天坛扫落叶，烧丹夜烛层霄红。丹成骨髓化青绿，谒帝竟入金华宫。身骑飞龙弄白日，俯视下界如蠛蠓。乾坤八表恣游戏，历千万世无终穷。君不见唐张硕汉毛公，其寿将与兹山同。"}