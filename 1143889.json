{"id":"1143889","title":"遁翁赐诗不已复次韵二首","dynasty":"宋末元初","author":"方回","text":"登畿稍借隙阴赊，告后谋猷岂不嘉。未断周妻及何肉，已忘党酒与陶茶。病躯度日惟凭药，秃鬓经春不识花。赖有公诗满归橐，定成多宝骇贫家。极知旅琐酒难赊，亦欠鱼如丙穴嘉。稍向市工求旧砚，更从山户觅新茶。芙蓉欲度崔嵬岭，芍药犹馀烂漫花。但恐归途别怀恶，时须回首故人家。"}