{"id":"794163","title":"道光己亥花朝后十日为陈老公祖云乃先生四十岳降之辰赋此恭祝","dynasty":"清","author":"张世承","text":"穆如春风温，肃若秋霜清。仁义匪内积，意气何由平。先生席华盛，纪群扬令名。文采郁奇曜，宸荡寰与瀛。猥以调羹手，小鲜试煎烹。鸿雁鸣嗷嗷，安集俾弗惊。雀鼠意汹汹，陶镕俾弗争。餪讲励士读，举废驱农耕。谕蒙书屡下，男女胥廉贞。譬彼荒寒谷，吹律教敷荣。愿持长生敦，玉醴浮兰英。君子德馨永，遐龄迈篯彭。"}