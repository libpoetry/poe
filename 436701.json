{"id":"436701","title":"红梅","dynasty":"金末元初","author":"段成己","text":"谁点冰梢绛雪团，黄昏和月倚阑干。羞随桃李争春意，要伴松筠傲岁寒。冷艳只宜閒处著，浅妆难入俗人看。天心固惜和羹便，空抱枝头一点酸。澹扫胭脂碎玉团，天生异物著江干。月边标格娇增韵，雪底精神巧耐寒。春意祇应容易见，人情还作等閒看。可怜弃置蓬蒿外，倚杖东风鼻一酸。"}