{"id":"468076","title":"汉中行草 过剑门","dynasty":"当代","author":"蔡淑萍","text":"七十二峰列翠屏，唐松汉柏入眸青。轻车一日驰千里，不及骑驴细雨行。化石千年目未瞑，将军坟上草青青。可怜空据雄关险，独木焉支大厦倾！嘉陵驿路两悠悠，人物山川古利州。恰似北翔回首处，客来争睹凤凰楼。煌煌权势付烟云，万岁声中已化尘。留此“真容”成底用？由人指点议纷纷。临表无言心欲泣，中宵灯火犹传檄。今来剩此一通碑，伫听滩声似叹息。汉王山上西风急，十万貔貅拥战旗。一页风云今不在，偶闻农舍午时鸡。墓草青青桂木苍，二千年尚发幽香。为君尽瘁酬三顾，辜负南阳旧草堂。未尽雄才叹此章，织丝殖谷劝农桑。蜀民纵不怨征伐，国弱民疲大计亡。红氍毹上识雄豪，神武英年白战袍。于今剩此一抔土，碧水青山慰寂寥。我亦飘零至绝域，凄惶曾下万行泣。思君丝路凿空蒙，猎猎旗飞漠风疾！"}