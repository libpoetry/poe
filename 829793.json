{"id":"829793","title":"赠新会梁卓如孝廉七首","dynasty":"清末近现代初","author":"夏曾佑","text":"端门受命启微言，礼运中庸两大原。文质由来无定尚，明夷噩梦即贞元。孟子荀卿同一传，竟将才士作舆台。遗文五十三篇在，夏道原从附会来。表微零落遗编蚀，刊误蹉跎宿草深。显学于今无巨子，十年徒抱著书心。璱人申受出方耕，孤绪微茫接董生。一片苍苍蓝省月，当年曾照两畸英。知本无涯生有涯，万源并鹜等恒沙。往而不返真虚语，大海澄圆本一家。情怀孤寄三千界，图史如流一万年。日用限前无所得，奇才老去例逃禅。阎浮世界生龙象，奋迅凭淩势本雄。下视苍苍应一笑，人天何限可怜虫。"}