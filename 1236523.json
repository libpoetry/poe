{"id":"1236523","title":"夏日阁中入直五首","dynasty":"元","author":"周伯琦","text":"金铺蹲兽钥衔鱼，碧树沈沈白玉除。留后命严番直肃，五云深处掌图书。冰盘堆果进流霞，中秘翻馀夕景斜。画舫径从圜殿过，凤麟洲上数荷花。东西二阙赤霄间，百尺金茎万岁山。一道银河天上出，遥分光润散人寰。绛绡蹙蹙石榴明，层柏高榆翠幄清。延宇如天忘伏暑，彩禽时作凤凰鸣。流觞小殿曲栏萦，波影帘栊浸绣楹。静昼敲棋中贵语，君王避暑在开平。"}