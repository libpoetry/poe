{"id":"739262","title":"重过玲珑山同皇四子追和倪太仆敬堂韵","dynasty":"清","author":"陈兆仑","text":"君不见木兰北去路转东，有山不夜如烛龙。倘逢西僧问，定是灵鹫峰，任尔横看侧看光明同。缅昔娲皇巧，大圜罗其胸。补虚炼石有模范，特留此式标元功。又怪神禹迹，不受造物笼。巨灵高掌竟未到，异穴宛转栖寒风。盈盈玉女下窥视，丑丑出鬼难为容。匆匆还云夜假宿，皑皑阴雪夏不融。素娥纤纤凝黛浅，扶桑拂拂悬规重。白毫团团顶自现，新磨濯濯奁无封。笙簧暗奏窈窈洞，睥睨瑰立崇崇墉。条条刁刁噫气噫，闪闪烁烁中星中。毛举众形似，略尽光曈昽。请言其外郛，妙与幻化通。初从十里之外望突兀，炯若绛绡委蜕落照红。旋自远而近，岩若石梁南畔之偃松，霜零雹打青茸茸。委蛇黝纠兮，生若象鼻舒钩探束藁。荒凉寂历兮，僵若驼峰埋棘惊仙翁。侵寻当面正明目，詄若天关外敞中有宫。六甲飞符疑可致，五丁神力真毋庸。卑莫若鸟道，陋莫若蚕丛。方当王驱此选胜，高张三面凌星虹。因虚共一霍若兽决网，可知人事变化侔天工。前时过此一题句，强为吴语夸吴侬。忆君长篇忽有会，濡毫雪幕犹帘栊。时维九月月既望，波罗叶赤逾东枫。僧机图是其本号，神尧肇锡曰玲珑。喜从马上得险趣，回头笑煞扶衰筇。"}