{"id":"807840","title":"贺新郎  赠善弈者苏生","dynasty":"清","author":"陈维崧","text":"入市乘羊暇。乍归向、百花庭院，春衣暗卸。小与手谈残红径，秋水满眶微泻。日影碎、剧棋难罢。争睹宣城真太守，问何人、中正如卿者。秋善弈，尔其亚。局中有劫凭君打。莫沈吟、樵夫柯烂，瑶池花谢。闻道外边风渐竞，一子甚时才下。休閒煞、春前阵马。天帝井公方对博，又从来、似弈长安也。都付与，楸枰话。"}