{"id":"745479","title":"巢县漫滩围盆渡","dynasty":"清","author":"唐鉴","text":"盆高二尺围丈余，数人环坐中心虚。篙师持篙撑徐徐，前仰后俯波中凫。平时积贮供仓储，此盆本是田家须。兹逢大水盈沟渠，沿山之下浸为湖。以盆当作中流壶，我本砥砺希廉隅。斲方为圆觚不觚，济人无术胡为乎。依然一样画芦葫，今年奔走穷长涂。先驱楚粤后齐吴，朅来水澨舟楫无。揭衣就渡双跏趺，有如鸱夷逃陶朱。又如木罂斩龙且，坳堂一芥差相殊。冰床水马都不如，何妨缩瑟同侏儒。荡漾中央小似盂，逦迤登岸理我裾。欲挽河伯与之书，毋使赤子化为鱼。"}