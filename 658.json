{"id":"658","title":"奉和圣制瑞雪篇","dynasty":"唐代","author":"张九龄","text":"万年春，三朝日，上御明台旅庭实。初瑞雪兮霏微，俄同云兮蒙密。此时骚切阴风生，先过金殿有馀清。信宿婵娟飞雪度，能使玉人俱掩嫭。皓皓楼前月初白，纷纷陌上尘皆素。昨讶骄阳积数旬，始知和气待迎新。匪惟在人利，曾是扶天意。天意岂云遥，雪下不崇朝。皇情玩无斁，雪委方盈尺。草树纷早荣，京坻宛先积。君恩诚谓何，岁稔复人和。预数斯箱庆，应如此雪多。朝冕旒兮载悦，想笞笠兮农节。倚瑶琴兮或歌，续薰风兮瑞雪。福浸昌，应尤盛，瑞雪年年常感圣。愿以柏梁作，长为柳花咏。"}