{"id":"1108901","title":"村居书事四首","dynasty":"宋","author":"刘克庄","text":"有客相逢说坎离，葫芦中药不容窥。扣头无力营丹灶，聊奉先生一醉资。新剃阇梨顶尚青，满村看说法华经。安知世有弥天释，万衲如云座下听。卜叟囊书系肘边，儿童尊信等神仙。立谈算尽平生事，问到封侯拜相年。刮膜神方直万金，国医曾费一生心。可怜髽髻提篮者，也有盲人问点针。"}