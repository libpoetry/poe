{"id":"293895","title":"角招·赏菊和白石韵","dynasty":"现代","author":"张伯驹","text":"比花瘦。罗衣耐西风又到疏柳。紫翠明远岫。别院曲阑，随处垂手。经年别久，几负得、黄华盈亩。傲骨凌霜，问肯共、桃李斗芳菲，向东皇低首。独有，绮筵舞袖，延秋暂住，花面颜争秀。燕声歌自溜。易得匆匆，重阳时候，登临念旧。恁醉醒、何堪残酒。静理琴弦独奏。又寒雁、过西楼，人归后。"}