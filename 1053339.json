{"id":"1053339","title":"寒食日玉提刑过访，有诗示怡然并余，余次韵之","dynasty":"宋","author":"释道潜","text":"使君薄圭组，富贵良易足。一麾下东南，千里争拭目。援毫赋山水，词力泻溪谷。胜游便杖屦，聒耳厌丝竹。西湖破春冰，晓涨翻晴绿。相将二使轺，导从还屏逐。后先度岩壑，颉颃追鸾鹄。乐事殊未央，酒行宜局促。风流俄醉舞，坐客瞻颓玉。嵇阮真达生，秦唐谩歌哭。斜阳绝湖去，两桨凌波速。却寻元龙居，隐隐隔乔木。到门呼主人，展画满高屋。夕鼓来远近，雨声飘断续。篮舆入城市，夹道闹灯烛。盛事在馀杭，他年见图录。"}