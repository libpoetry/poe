{"id":"431700","title":"幼子梦芙英年失学，将随堂侄和炎习工艺，明日拟作潜岳之游，赋此志感","dynasty":"近现代","author":"刘凤梧","text":"缥湘万卷付洪炉，多少青衿弗读书。叔世文章珍敝帚，暮年儿女当明珠。漫山荆棘浑难采，遍地风波不可渔。游子渐随征棹远，忍看落日下平芜。龙媒自是不羁才，老困盐车剧可哀。曾逐佛狸蹈海去，忍教胡骑渡江来。衔枚未觉雄心冷，伏枥何甘壮志灰。惟愿骊驹能跨灶，驰驱终许到燕台。季子担簦怅远违，长劳白发倚柴扉。应随仲氏勤工作，莫学流莺乱习飞。儿有壮怀存远志，我无良药寄当归。春风料峭须珍重，一念新寒泪满衣。"}