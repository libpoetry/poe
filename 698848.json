{"id":"698848","title":"赋得风入四蹄轻","dynasty":"明","author":"徐渭","text":"骏马四蹄风，形容有杜公。一尘不动外，千里飒然中。白草连天靡，苍鹰蹋翅从。檀溪不须跃，随意过从容。爱妾换初詶，将军蓦紫骝。飕飕只闻响，阵阵不禁秋。练影难长曳，房星易一流。路旁看不细，多是失回头。借将从虎物，并去翼龙腓。戍削才辞枥，崩轰巳破围。寒呼随踠起，黑旋裹鞍飞。曾听将军说，双双碎铁衣。赤骥本龙精，行时不是行。看迟八尺影，过急一团声。带烙成骈死，嘶盐了此生。孙阳何处是，泪尽太行程。"}