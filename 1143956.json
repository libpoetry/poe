{"id":"1143956","title":"怅惋诗二首","dynasty":"宋末元初","author":"方回","text":"鹦鹉笼开綵索宽，一宵飞去为谁欢？早知黠妪心肠别，肯作佳人面目看。忍著衣裳辜旧主，便涂脂粉事新官。丈夫能举登科第，可得妖雏胆不寒。一牝犹嫌将两雄，趋新背旧片时中。陡忘前主能为叛，乍事他人更不忠。玉椀空亡无易马，绛桃犹在未随风。何须苦问沙吒利，自是红颜薄老翁。"}