{"id":"573858","title":"送陈都宪赴南台","dynasty":"明","author":"邵宝","text":"雄都镇南服，江流走其隈。惊风鼓高浪，驾御须公才。公船树双帜，令重御史台。轻裘兀中坐，一鼓千艘开。江灵戒百神，前驱步浮埃。有陈既如云，有声复如雷。见将不见水，颓波为之回。周流有馀暇，独起吊古怀。汉功陋昆明，天堑胡为哉。巍巍皇祖业，万载恒规恢。安危系所修，愿见封章来。"}