{"id":"980439","title":"三川言十数年前尝有一短帽骑驴之士半醉徘徊原上久之曰三川非昔时比矣恍惚失其人所在有收杜老醉游图者物色之知为杜之再来也予独鄙之作诗二首 其二","dynasty":"宋","author":"晁说之","text":"君不见杜老死去傲九天，肯顾帑臭下山川。问予何事知其然，此世此老无姻缘。平生志愿得酒眠，暂时去作酒中仙。况今仙侣琼琚连，瑶池醉倒阿母前。一瞬人间亿万年，泰山为尘海作田。何处更复有山川，凤凰五色歌云烟。三川何人莫浪传，汝曹虱脑真可怜。华清有梦亦狂颠，夜阑秉烛仍悁悁。君不见狄郎志尚冰玉坚，独闻此老近作佳城篇。"}