{"id":"487340","title":"春雨","dynasty":"明","author":"释函可","text":"春日无不可，倏忽易晴阴。春晴送远目，春阴生静深。垂帘据半榻，群动不得侵。残卷落枕头，默默横素琴。檐霤发奇响，欲洗无尘襟。风铃湿不鸣，禽鸟息高林。耳目乃森肃，今古同幽寻。孤吟从中来，古木助清音。雨止籁俱寂，悠然获我心。我心岂由物，遇物屡悲欣。起觅已无端，微云散遥岑。"}