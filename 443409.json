{"id":"443409","title":"翠楼吟　丙子新秋与蛰堪、梦芙、成纲、引之诸君聚于柏森诗丈双枣书屋，相约同赋此调","dynasty":"当代","author":"魏新河","text":"选韵邀秋，衔杯属客，匆匆饯了残暑。吟边重执手，漫同听、京华风雨。津桥沙浦。是断雁来时，孤云归处。关山路，秣陵烟水，灞陵烟树。小聚。心绪三分，作一分欢乐，二分凄楚。一分相见好，二分是、临歧愁语。多情多苦。怕梦与花飞，魂随花舞。花知否，几人流涕，与卿为主。"}