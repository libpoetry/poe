{"id":"308369","title":"贺新凉·立秋日蒙赏秋叶饼与愔仲同赋","dynasty":"清代","author":"陈宝琛","text":"秋至谁先省，看行朝、毕罗颁下，夏时犹准。袅袅风将凉一味，付与汤官管领。却抚得、银床片影。抚序易生长年感，听哀蝉、还忆莲花饼。包袖热，莫教冷。流民织路无人振。忍回思、承平士女，剪楸簪胜。上苑虫文分明验，凄绝壶飧从径。况旅食、飘零难定。角黍花糕年年事，对旧京、内样滋悲哽。牙齿缺，且留饤。"}