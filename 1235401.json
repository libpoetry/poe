{"id":"1235401","title":"和陶潜饮酒","dynasty":"元","author":"刘因","text":"疑冰得火力，郁郁阳春姿。宁灭不肯寒，阳火如松枝。诗家有醇醪，酿此松中奇。一饮尽千山，枯株彼何为？所以东坡翁，偃蹇不可羁。士穷失常业，治生谁有道？身閒心自劳，齿壮发先老。客从东方来，温言慰枯槁。生事仰小园，分我瓜菜好。指授种艺方，如获连城宝。他年买溪田，共住青林表。吾宗几中表，访我时一至。自吾居此庵，才得同两醉。逆数百年间，相会能几次。每会不尽欢，亲情安足贵。所欢在亲情，杯水亦多味。器饮代洼尊，巢居化安宅。凡今佚乐恩，孰非圣神迹。况彼耕战徒，勤力有千百。乞我一身閒，坐看山云白。内省吾何功，停觞时自惜。"}