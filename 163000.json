{"id":"163000","title":"贺新郎·濮上看垂钓","dynasty":"宋代","author":"辛弃疾","text":"濮上看垂钓。更风流、羊裘泽畔，精神孤矫。楚汉黄金公卿印，比著渔竿谁小。但过眼、才堪一笑。惠子焉知濠梁乐，望桐江、千丈高台好。烟雨外，几鱼鸟。古来如许高人少。细平章、两翁似与，巢由同调。已被尧知方洗耳，毕竟尘污人了。要名字、人间如扫。我爱蜀庄沈冥者，解门前、不使徵书到。君为我，画三老。"}