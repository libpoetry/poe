{"id":"603775","title":"游西樵山","dynasty":"明","author":"王学曾","text":"高秋结侣泛孤航，遥陟西樵共采芳。万仞丹梯云窦杳，千山红叶涧声长。凌霄老桂香初霭，待月天池夜未央。晨爽杖藜寻幻迹，朝晖倒影聚仙房。瑶台怪石峋嶙见，丹峤丛霞缥缈光。岩列九龙栖燕雀，天开云谷荫松篁。玉崖瀑落珠帘璨，石室云生古木苍。灶冷久湮仙子舄，砌阴空隐薜萝床。振衣攀蹑大科顶，把酒逍遥见日旁。奏技能令天一笑，凭虚何异鹤孤翔。层峦叠巘如群垤，赤县神州布八荒。错落锦岩烟淡荡，崚嶒虹洞翠飞扬。云泉不减风雷壮，曲沼频传主客觞。孤剑插天凌日月，石桥流水奏笙簧。坐来顿觉尘心静，歌罢宁知舞态狂。兴尽不妨归棹促，出山聊赋远游章。"}