{"id":"1132431","title":"上知府大同王太尉六首","dynasty":"宋","author":"魏野","text":"两地曾辞最重权，功如温树懒能言。从来富贵知何限，少有元戎是状元。暂辍居留从洛邑，坐棠亦恐不多时。皇储新策闻求辅，位冠春宫更是谁。五等诸侯稀五福，三朝官只欠三台。下车一变熙熙景，宾閤多开印少开。健拥旌幢七十馀，苦吟还似在山居。腹中万卷犹嫌少，更待邻州借僻书。荐士满朝称弟侄，教民到处过儿孙。就中治陕偏清净，不似侯门似道门。子细曾看九老图，科名官职尽难如。更思吕望同君岁，犹自磻溪坐钓鱼。"}