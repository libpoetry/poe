{"id":"1141887","title":"社集陈行之家不能往分韵得几字","dynasty":"宋末元初","author":"龚璛","text":"气如牵丝汗如水，小窗长凭乌皮几。六合一甑蒸雨山，矫然欠伸望诗垒。城南城北三十里，出门何之茧余趾。平生投辖是谁家，岂不相寻醉乡里。昨朝疏食常见邀，已怕青鞋在泥滓。高堂众彦集清风，脱略边幅去臧否。况我从来有成约，往又不勇嗟委靡。江湖虽宽暑雨深，彼蒲与荷美人美。安得提携冰雪仙，直上虚空驰騄駬。"}