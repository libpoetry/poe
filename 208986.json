{"id":"208986","title":"育王老禅屡惠佳茗比又携日铸为饷因言久则味","dynasty":"宋代","author":"郑清之","text":"曾读茶经如读律，一物不备茶不出。未论煮瀹应节度，第一收藏在坚密。摘鲜封裹须焙芳，湿蒸为寇防侵疆。朝屯暮蒙要微火，九转温养如丹房。育王老慧老茶事，新授秘诀乃如此。几番惠我先春芽，朅来细问茶何似。我初谓师茶绝奇，十日之后如饮糜。颇疑缁俗果异撰，良苦辄为居所移。吾言未终师绝叫，为茶传法恨不早。绮疏应合有司存，料理如前毋草草。对师大笑面欲靴，三年宰相食无鲑。长须赤脚供井臼，荒寒政类山人家。扊扅炊尽瓶笙吼，何曾敲雪春云走。不如时扣赵州门，侍者可人长摸首。"}