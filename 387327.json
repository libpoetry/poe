{"id":"387327","title":"高阳台·筝语悽红","dynasty":"清代","author":"樊增祥","text":"筝语悽红，琴心黯碧，星星梦飐香篝。丝雨黄昏，消他几曲清讴。载来千斛馀杭酒，到如今、都化閒愁。甚心情、诉遍哀弦，冷到银彄。蟆陵二月生春水，怎落红流尽，不送归舟。飞絮光阴，离人蚤暮登楼。泪痕不散春衫晕，怅天涯、处处江州。剩今宵、怕倚阑干，怕上帘钩。"}