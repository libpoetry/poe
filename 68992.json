{"id":"68992","title":"送人上燕·燕山三月风和柔","dynasty":"元代","author":"王冕","text":"燕山三月风和柔，海子酒船如画楼。丈夫固有四方志，壮年须作京华游。京华名花大似斗，看花小儿竞奔走。蒲萄潋滟金叵罗，羊尾驼峰腻人口。知君慷慨非膏粱，生铜卧匣韬光茫。出门一笑颇自许，光范不用投文章。玉露红门天尺五，要为苍生说辛苦。得时便觅好官归，行道当依圣明主。我将细酿松花春，明年此时当迟君。迟君不问宦途事，要知伊傅何如人。"}