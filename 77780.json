{"id":"77780","title":"十月一日浮桥成以故事宴客凌云","dynasty":"宋代","author":"陆游","text":"阴风吹雨白昼昏，谁扫云雾升朝暾？三江水缩献洲渚，九顶秀色欲塞门。西山下竹十万个，江面便可驰车辕。巷无居人亦何怪，释耒来看空山村。竹枝宛转秋猿苦，桑落潋灩春泉浑。众宾共醉忘烛跋，一径却下缘云根。走沙人语若潮卷，争桥炬火如星繁。肩舆睡兀到东郭，空有醉墨留衫痕。十年万事俱变灭，点检自觉惟身存。寒灯夜永照耿耿，卧赋长句招羁魂。"}