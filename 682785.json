{"id":"682785","title":"送肖鹤陈大尹入觐","dynasty":"明","author":"区越","text":"霜飙一夕扫尘棼，画舫朝天又水滨。屡疏贤名书相府，独凝风采动朝绅。黄云断送渔樵路，青琐初归侍从臣。十幅蒲帆天万里，芙蓉江北是通津。遐方操割宜高手，清世循良有故家。弦诵满城犹击柝，耕桑馀地亦栽花。早隆声望同瞻斗，再叙年劳已及瓜。三叠阳关倍离思，内台天近玉台赊。"}