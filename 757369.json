{"id":"757369","title":"金缕曲 自题生香馆词后并寄林风、畹兰","dynasty":"清","author":"李佩金","text":"往事思量遍。镜台前、双眉青斗，几时曾展。费尽心魂词百首，蚕老尚馀残茧。认满纸、泪痕犹泫。珍重寄君红豆句，镇相思、何日还相见。知两地，共肠断。三年悔煞耽文翰。到而今、残缄剩墨，依然焚砚。骨肉远离知己别，对景不胜凄怨。料此恨、古今难免。烟水家山无恙在，到江南、重觅当时伴。算如今，无他愿。"}