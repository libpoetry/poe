{"id":"951771","title":"范宰同郑簿应尉送战船至海上招野人同游赋得可月湖一篇奉呈","dynasty":"宋","author":"林亦之","text":"可月湖边送战舸，长啸便欲凌清波。好风吹帆如去马，鼠曹若可双手把。青天无云水初涨，一山两山浮水上。平生胆意少羁束，叩舷长歌心益壮。生平诵书口啾啾，何似一日观沧流。厖眉太史足重茧，尽驱百怪归笔头。群公楚楚皆人物，我亦自忘布衣拙。恢谐莫续济川君，可无一诗记明月。"}