{"id":"1115266","title":"寄题程元成给事山居三咏 葵心堂","dynasty":"宋","author":"杨万里","text":"人笑戎葵定自痴，不愁曦景蚤兼迟。便令隔雾光难到，也则倾心苦为谁。卫足平生非我志，向阳一点只天知。话头试问伯休父，休父丹衷便是葵。梅竹来禽带月栽，牡丹菡萏照江开。新安见底正如此，旧雨故人从不来。秀色野香供雪饮，名章俊语用云裁。无论独乐兼同乐，盏面春风翠作堆。葵心一岫卓南涯，秀野诸峰走北来。中起新亭双奄有，尽驱景物四边回。木居士作煨尘叹，孤竹君真梁栋材。知有此亭无此样，并烦与可洒松煤。"}