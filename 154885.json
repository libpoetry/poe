{"id":"154885","title":"辛亥孟秋戊子有虹下天绕飞泉山入东谷饮古井","dynasty":"宋代","author":"文同","text":"长虹落天帔，万丈截群岭。蟠身下深谷，俯首饮古井。居人莫之指，况复敢引领。幡然绕空去，云雾变俄顷。乾坤为之黑，喷雨极暴猛。崩流汇沟澜，巨涨没四境。民田一漂荡，多稼不可省。此物盖虫类，闻亦具头颈。淫沴之所生，诗传载为眚。朝西暮东出，辄与日对影。夫何此凶孽，得使乘时逞。高风扫寥廓，一帚昏秽净。煌煌太阳起，隙穴被光景。群阴逐海内，此物应远屏。"}