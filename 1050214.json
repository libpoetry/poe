{"id":"1050214","title":"志游呈蒋帅颖叔","dynasty":"宋","author":"郭祥正","text":"焚香瞻五仙，登楼瞰沧海。题轩名双林，却酒饭蔬菜。还趋法性寺，烂漫发幽晦。房公润经处，兰茝遗芳在。老木已千年，成林播佳话。危坛半颓缺，曾传祖师戒。达多与药止，古像各潇洒。归时已残阳，心渊生沆瀣。兰亭世俗饮，尚足传异代。佛境清净缘，浩劫永不坏。聊志一日游，结交向方外。"}