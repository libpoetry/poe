{"id":"575766","title":"别弟","dynasty":"明","author":"孙蕡","text":"离离原上草，岁晚霜霰滋。与子为兄弟，生世逢乱离。漂荡各分散，生死安得知。乐土叹无食，南州叹无衣。良时幸休明，天路开清夷。翩翩两鸿鹄，振翼思奋飞。一留故山树，一望云中涯。东西各异势，顾影相徘徊。远道去茫茫，会合未有期。吞声念同气，泪落不敢挥。他乡傥言归，庶慰遥相思。"}