{"id":"997730","title":"元符已卯冬至先君罢兴国令宿皇恐滩有诗云倦客逢长至扁舟泊远滩居常谙寂寞童稚笑相欢后十七年自成均谒告还乡是夕沿斡宿新淦寺有感赋此","dynasty":"宋","author":"黄彦平","text":"去年度长淮，霜月照孤驿。今年适异县，香雾依禅寂。人生几冬至，南北均行役。风枝无停号，遗句诵悽恻。生男当门户，堕地要膂力。抚我谓我臧，诲我以文术。宁知事大谬，木拱玄尚白。百巧换千穷，只有不如昔。晓灯离室暗，又踏它山碧。行行重行行，风尘儿亦得。"}