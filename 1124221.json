{"id":"1124221","title":"寄南安李使君三章","dynasty":"宋","author":"赵蕃","text":"频宵为月卧风前，异世风流怀谪仙。半年且阔书邮置，六辈肯来从事贤。白衣不但觅陶令，春草因之感惠连。醉里悠悠更何梦，南池水长叠荷钱。臼捣纷纷何所如，碾成更自治家模。不尽粉身兼碎骨，为看落雪又霏珠。体用同归人力致，粗精孰愈磨工夫。旧闻此物独君地，要伴笔床能寄无。如闻舍策已蹁跹，神物护持非药痊。为州莫漫贪良酝，把节何迟复旧毡。但期米许频仍乞，敢望舟同缥缈仙。别久未能成一诣，故怜终日泥陈编。"}