{"id":"436127","title":"余懒日甚不作诗者二年矣閒者二三子以歌咏相乐请题于吾兄遁庵遂以岁月坐成晚命之因事感怀成五章以自遣志之所之不知其言之陋也览者将有取焉 其一","dynasty":"金末元初","author":"段成己","text":"负暄颓檐下，病骨喜新霁。微风动天宇，木叶陨虚砌。缅怀平生事，奔走愧非计。投身田野閒，心迹得少憩。时荣岂不慕，省躬自当逝。薇蕨满春山，犹可以终岁。"}