{"id":"684054","title":"自青诗","dynasty":"明","author":"王世贞","text":"赫赫始兴，绍晋维庸。爰启家族，于江之东。圭组蝉嫣，郁为大宗。改社改邑，我祀无穷。谔谔司谏，为帝喉舌。棠彼晋陵，菟裘于越。乃启闻孙，乃脂宦辙。惟良吴会，以卜堂棁。世益其滋，畀我皇祖。厥秩伊何，贰卿司马。恺悌君子，民之父母。姻族闾里，是粥是乳。遹发厥祥，严君奋扬。绣绂皇皇，被汉及江。如冬之日，如秋之霜。作屏王畿，以承宠光。唯余小子，甫离于蒙。鸣鹿陪京，班鹓上宫。曾是衮裳，而荐雕虫。驿驿秋官，方迓聿从。严君曰咨，毋女作敖。毋旷女守，毋好是导。毋恣狎侮，以贻余诮。人亦有言，匪疢则药。嗟予小子，胡言弗受。般淫于咏，沈湎于酒。惟我狂简，一二朋友。亦既肆口，亦既濡首。小道可观，致远则非。从臾如流，狂张若驰。嶭彼乔山，蹇拟陟之。爚彼烈炎，徒思炙之。高冠切云，长裾被趾。联臂蹋足，遨于都市。玄白惟心，雌黄在齿。曲突将炎，燕雀恬止。天觏闵凶，突如来如。猃狁孔蕃，元戎用驱。王锡未终，谁将竹书。薮雉翩翩，凤离于罝。嗟嗟小子，越隔千里。冠裳其燬，手足其胝。号旻莫应，呼霜莫起。人而得死，何所无死。嗟嗟小子，饮息覆盆。白日未昭，畴为启昏。宇宙虽广，胡颜自存。咎衅实招，已矣何言。"}