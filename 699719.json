{"id":"699719","title":"仲秋三日送节马上口占别今础四首","dynasty":"明","author":"郭之奇","text":"六节翩翩指北翔，臣谊翻令友情长。星分楚野迷千岫，思入燕天共一方。蹇蹇王臣各未家，客中离异倍伤嗟。秋深古道非前色，愁见堤荷作旧花。鲁粤犹然称二东，八千里路在其中。与君此地舟车别，秋色平分近远同。蕲峰中断马头分，古道离颜共白云。交手再三挥手去，萧凄畏对楚关曛。"}