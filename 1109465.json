{"id":"1109465","title":"谢朱仲玉二首","dynasty":"宋","author":"刘宰","text":"君家只隔小桥西，几度占星望少微。已向龙墀摅大对，不应鸾翼尚低飞。杖藜喜逐先生后，敛板谁知故我非。欲学丘江吟短句，锦文试觅景阳机。夫子知名浙水西，妙年奥学洞几微。一官簿领身如寄，万里云霄步若飞。诗苦何妨同杜老，说难终不羡韩非。拟酬白雪阳春句，愿借天孙织女机。"}