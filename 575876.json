{"id":"575876","title":"寄罗都事友章","dynasty":"明","author":"孙蕡","text":"梁侯昔在东藩时，分符帅阃兼左司。君为幕府贵宾客，咳唾一落成珠玑。君年于我当父执，我才弱冠君六十。惠然下作忘年交，令我夜梦生撝挹。灵鳌峰在江水边，清赏几时同周旋。题诗秋写凤林竹，载酒夜泛兰溪船。兰溪溪水清如练，兴尽回船复开宴。水底潜蛟听凤箫，波心皓月摇秋扇。梁侯权势盛莫当，偏裨小校皆为郎。惟君与我得礼貌，过者啧啧盈路旁。别来风物何可道，华表青青但春草。我骑羸马走西东，梁侯去矣君亦老。人生本是风花枝，升沉聚散何足悲。优游晚岁谢微禄，倘得从君林下期。"}