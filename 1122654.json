{"id":"1122654","title":"和何伯温见寄","dynasty":"宋","author":"洪咨夔","text":"问字无人过草堂，昨非今是两俱忘。鹤何肮脏寒方警，梅许凄凉静更香。万古江山穷太白，一帘风月老张苍。多君不作炎凉语，识我平生铁石肠。青山流水晓葱胧，读遍黄庭万境空。羔瓮无缘浇舌本，貘屏有分护头风。人谋历历既未济，民力班班大小东。陶写此怀须好句，殷勤时与寄来鸿。"}