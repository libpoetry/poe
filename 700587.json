{"id":"700587","title":"塞下曲","dynasty":"明","author":"顾璘","text":"千里骅骝丈八矛，男儿画地取封侯。黄昏塞上传烽火，一夜吹笳坐戍楼。百战摧胡未许强，马前生缚左贤王。麟符鹊印须臾事，只博凌烟字一行。黄河冰厚马横行，朔气棱棱古铁明。恨杀夜来风雪紧，匈奴逃出受降城。破产潜收古湛卢，愿驰西域斩休屠。十年未拜千夫长，聊试边城牧马奴。"}