{"id":"465907","title":"丁酉迦陵学舍海棠雅集奉酬","dynasty":"当代","author":"汪梦川","text":"学舍生嘉木，逢春气象回。庭隅新出落，王府旧移栽。贞干才敷秀，秾华已占魁。香生弥室庑，色染拟琼瑰。曼舞枝垂袖，酣眠萼抱胎。佳期如节到，雅集以时开。僻院劳相过，高轩得奉陪。文宗谈更健，词客语能诙。弦诵随观听，行吟尽去来。书探天禄阁，诗竞柏梁台。各惜千金字，平分一斗才。八叉思急就，七步怨频催。握管情何切，搔头志欲灰。夺袍真健者，争席亦雄哉。薄技惭投献，游辞费剪裁。闻歌诚妙引，命酒岂良媒。胜日留难住，清欢逝莫猜。封姨看又至，谁是护花崔。"}