{"id":"924900","title":"送梁交之徐州","dynasty":"宋","author":"苏辙","text":"湖水清且深，新荷半犹卷。未见红妆窈窕娘，先排翠羽参差扇。水面风生人未知，攲倾俯仰长先见。岸上游人莫不归，清香入袖凉吹面。投壶击鞠绿杨阴，共尽清樽食白饭。坐中飞将忽先起，轻衫出试彭门远。百步洪西白浪翻，戏马台南云岫满。江山雄丽信宜人，风流孰似梁王苑。"}