{"id":"555078","title":"山海奇观为崇安司训屠景赋","dynasty":"明","author":"黄仲昭","text":"武夷之山天所辟，三十六峰炫丹碧。中有精庐祀紫阳，万古斯文赖昭晰。东海之水龙所宫，吞吐日月涵长空。海滨佳气忽融结，千年邹鲁闻儒风。屠君袖然东浙彦，一经早领乡闱荐。屈登乙榜教崇安，剑气时作虹光见。年来捧檄过吾莆，平海武学需师模。清操何尝问修脯，雅志但欲谈诗书。武夷正在崇安境，千古奇观君已稔。高山仰止长不忘，进德之功岂容寝。平海城临东海滨，洪涛细浪皆成文。君子之文能若此，司马子长焉足论。观象于山德应进，观法于海文尤盛。来春三策献天人，疾雷一声寰宇震。"}