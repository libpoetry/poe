{"id":"743208","title":"飞云岩","dynasty":"清","author":"顾鉴","text":"西南山多奇，飞云更奇绝。高骞势欲奔，拔地恣幻谲。初疑卷怒涛，陡若翻积雪。盘旋入青冥，委宛赴泬。山与云气浮，云出山之穴。一气相吐吞，谁能事分别。幢幢华盖悬，闪闪风轮挈。坤灵发秘奥，雕锼元气泄。俄闻响春雷，骇若飞列缺。不知何处泉，翻空飞玉屑。高踪缅前贤，披榛寻断碣。按籍不可求，别获圣果偈。儒墨岂同科，达者自综撷。读如钳在口，虫鱼多漫灭。钝根落尘缘，解费生公说。坐久阴风生，凛冽竖毛发。萧萧众壑鸣，万象纷轩颉。陡抱杞人忧，难为灵境悦，樵青不解事，瞪目复挢舌。何年嘘气成，终古此盘结。"}