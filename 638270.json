{"id":"638270","title":"除夕自勉","dynasty":"明","author":"林光","text":"我来当湖滨，坐阅五除夕。年光倏流电，半百过瞬息。俛仰畴昔时，抚景恒自惜。遑遑若追忘，万里摇鞭策。圣途虽云远，壮心如铁石。仰钻日复日，寸累仍铢积。晨飧未及饱，夕寝宁安席。云胡远今时，自恕还自适。颓颜无复少，短发日向白。天衢浩无涯，进寸殊退尺。古来圣贤人，未免遭穷厄。顾肯当尘途，掷此千片璧。念我意中人，耿耿明寸赤。持此一杯酒，自讼还自责。丈夫志千古，讵忍为形役。百年能几时，逆旅栖过客。煌煌照红烛，感此岁除迫。杳然兴遐思，四顾樊笼窄。晴露有佳花，狂风无健翮。俭德勤自修，舒卷床头易。乾坤重担子，知上谁肩脊。"}