{"id":"536899","title":"赠通帅袁君正","dynasty":"明","author":"王世贞","text":"忆昨匈奴十万骑，连烽上烛甘泉红。穹庐韦鞲蔽原野，殷殷鼓角驱丰霳。老人伏颈刃洗血，少女椎结骑花骢。岂无棘门诸将士，噤手欲堕乌号弓。是时兵机戒顷刻，天子昼坐明光宫。敖仓积粟数百万，不救赍敌何匆匆。相言主臣幸无恙，蜡书直入回重瞳。节符三发旌守土，益以副帅今袁公。袁也手提一长剑，灿如白雪凌崆峒。恩收健儿共肝胆，气夺万众无英雄。旄头凝冰代马尽，太白入月秦关通。将军按甲息馀勇，辕门大旗横朔风。投壶雅歌太平事，衽革尝胆将无同。野人倘忆城下辱，太史犹闻书土木。挥鞭直踏燕然山，一洗穹碑为余读。"}