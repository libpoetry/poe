{"id":"780733","title":"金缕曲 怠亍生","dynasty":"清","author":"龚自珍","text":"海上云萍遇。笑频年、开樽说剑，登楼选赋。十万狂花如梦寐，梦里花还如雾。问醒眼、看时何许。侬已独醒醒不惯，悔黄金、何不教歌舞。明月外，思清苦。奇才未必天俱妒。只君家、通眉长爪，偶然仙去。花月湖山骄冶甚，一种三生谁付。只片语、告君休怒。收拾狂名须趁早，鬓星星、渐近中年路。容傍我，佛灯住。"}