{"id":"653200","title":"夜宿斗门与朱氏原兼呈再从叔","dynasty":"明","author":"张宁","text":"予生二十年，始解访同族。缅想姑祖亲，悲喜相交属。如何百年内，情好复断续。登堂思高曾，入门拜伯叔。弟妹相惊呼，问是几世服。源远末益分，膏泽犹未沐。倾家出相见，喜气溢肠腹。场头禾黍登，牖中酒醴熟。端不为盘餐，聊以慰情曲。我本季世孙，今当远行役。生年能几何，欢会宁可复。同姓古所敦，去去勿尘俗。感激忠孝心，因之以相告。"}