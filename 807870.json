{"id":"807870","title":"贺新郎  月夜泊舟平望九用前韵","dynasty":"清","author":"陈维崧","text":"拨剌疏罾罅。正江乡、齑黄斫鲙，萍香抑鲊。风弄樯灯千万点，点点随波漂射。光直透、水晶宫下。寥亮空潭飘水调，客船孤、烛冷听来怕。月又向，前村挂。噌吰鞺鞳银涛洒。恰邻舟、乱旗杂火，军装如画。下濑戈船身手健，使得帆如使马。恶浪里、摊钱白打。归矣吾家阳羡里，学当年、射虎南山者。任乡里，苦无藉。"}