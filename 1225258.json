{"id":"1225258","title":"晚霜曲","dynasty":"元","author":"吴师道","text":"空云黯淡青鳞斜，月色惨惨黄铺沙。九天青女曳裾带，笑抛珠露成飞花。僵禽淅飒动庭竹，城上啼乌怨如哭。琐窗疏帘点轻毳，古砌芳花凝碎玉。绣帐垂深□□处，两两金乌喷晴雾。春浓入骨不知寒，屏外凄风倒回去。烛龙破梦惊晴光，酒波煖滟酥花香。笑看碧瓦冻鸳鸯，岂知茅屋悲无裳。"}