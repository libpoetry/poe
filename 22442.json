{"id":"22442","title":"同乐天中秋夜洛河玩月","dynasty":"唐代","author":"裴夷直","text":"清洛半秋悬璧月，彩船当夕泛银河。苍龙颔底珠皆没，白帝心边镜乍磨。海上几时霜雪积，人间此夜管弦多。须知天地为炉意，尽取黄金铸作波。不热不寒三五夕，晴川明月正相临。千珠竞没苍龙颔，一镜高悬白帝心。几处凄凉缘地远，有时惆怅值云阴。如何清洛如清昼，共见初升又见沉。"}