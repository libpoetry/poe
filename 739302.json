{"id":"739302","title":"过缙云县","dynasty":"清","author":"周长发","text":"瀑布洒面吹凉风，乱山一线通人踪。低头偏仄入崖谷，惟见峡猿石鼠叫号腾掷攀虬松。嶂回涧绝十步九顾疑无路，浮岚杳霭春濛濛。劈开县门两扇窄，疑是鬼?非人工。更见残碑断碣埋没荒榛下，漫漶字画难锼穷。自笑一官类幺么，天遣堕落层岩中。身邻虎豹踏蛇蟒，青磷黑箐蜀道之难将毋同。饥驱真觉性命贱，又东五百里入冯夷宫。"}