{"id":"777064","title":"军中擒逆首林爽文槛送过泉纪事","dynasty":"清","author":"赵翼","text":"木笼装囚语啾唧，兵卫簇成片云黑。不须露布曳长缣，夹道争看海东贼。海东贼本一细民，岂读兵书习部勒。结交无赖匿亡命，官索逋逃竟不得。半夜无端啸廷戈，杀吏攻城血流赤。是时鼎沸虽披猖，猝起犹堪灭朝食。后先航海诸宿将，持重养威示不测。隔海调兵动几旬，兵添一万贼添亿。孤城遂困重围中，糠籺俱空煮履革。三番赴救阵未开，两路继援涂又塞。倘非庙算决大举，绝岛妖氛几时熄。即今就缚入槛车，不过圈牢一豚腯。若论经岁军赀费，千两黄金一两骨。时清岂许伏莽滋，事缓几成燎原欻。一鼷乃须千钧弩，此事谁当任其罚。"}