{"id":"142992","title":"德骥篇·西家白马知曳练","dynasty":"明代","author":"孙岩","text":"西家白马知曳练，东家赤马如驱电。时时并辔刷长鞭，羞杀分飞伯劳燕。白马不防牛有角，惨甚兵间中矛矟。不出能令赤马疑，隔巷来奔初不约。踌躇血地嘶鸣哀，悲风飒飒惊条枚。皦然德骥非凡材，牧人驱迫去复回。物於俦匹且如此，何况世间贞信士。管仲败余勤鲍叔，孝章厄极悲文举。茂弘将坐白其忠，叔翰当收脱之死。乞兵欲赴雍丘危，突围竟雪都昌耻。虽云志计有伸屈，至今挠弱闻风起。利灾乐祸无故情，东家无恙汝得乘。"}