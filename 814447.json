{"id":"814447","title":"小住杨山人栖隐处题壁六首","dynasty":"清","author":"林占梅","text":"长松无数护吟楼，一派涛声枕上幽。读罢「黄庭经」一卷，横琴再鼓「碧天秋」。雨后空山夜气清，如银月色远峰明。翛然久坐云根上，云里幽泉自在鸣。藤床竹槛晚凉多，无数岚光四壁罗。坐爱午晴新梦觉，穿窗时有白云过。成蹊瘦竹间寒梅，岩畔幽轩晚尚开。别有钟声清似水，竟随归鹤入林来。抱膝长吟兴不违，山居尽日掩荆扉。焚香默作楞严课，几缕炉烟绕翠微。盘根老树倚云烟，斗室浓阴欲暮天。一道寒流穿石出，品茶喜有自来泉。"}