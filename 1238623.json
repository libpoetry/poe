{"id":"1238623","title":"小万尸射虎行","dynasty":"元末明初","author":"杨维桢","text":"边城秋气劲折胶，草枯燎发风萧萧。将军校射出细柳，马上箭落双飞雕。须臾吼地穷兽急，将军匹马电弗及。疾蹄迸落冲虎过，白羽穿喉虎人立。将军身不六尺强，一怒万夫无敢当。先皇赐名名拔突，部下材官争蹶张。画工亲见编须勇，急阵梢冈浩呼汹。目光落地已化石，将军生气毛发动。君不见桃花岛，阜树洋，乳孙哺子人为粮。将军一死不可生，东海黄公愁夜行。"}