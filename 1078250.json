{"id":"1078250","title":"游鼓山灵源洞次周元仲韵","dynasty":"宋","author":"李纲","text":"碧海吸长江，清波逾练净。我为鼓山游，潮落初放艇。连峰翠崔嵬，倒影涵玉镜。舍舟访招提，木末缭危磴。凌云开宝阁，震谷韵幽磬。乃知大丛林，托栖必深夐。灵源更瑰奇，岩壑相隐映。森罗尽尤物，无乃太兼并。伟哉造化力，至巧于此罄。烟云互卷舒，变态初不定。岂惟冠一方，实最东南胜。周行洞浃中，泉石若奔竞。飘萧毛发清，涤濯肺腑瑩。当年喝水人，端恐溷观听。是心如虚空，动寂岂妨并。兵戈正联绵，幽讨亦云幸。相携得佳侣，散策谢轩乘。媮安朝夕间，未可笑赵孟。淹留遂忘归，怅望云海暝。不负惠询期，更起沧洲兴。"}