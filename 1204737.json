{"id":"1204737","title":"木兰花慢 和杜德常中秋韵","dynasty":"元","author":"许有壬","text":"叹流光如水，又分破，一年秋。柰妒雨痴云，良宵佳节，不遂登楼。山川满前图画，幸故乡无复有新愁。风物催成老境，乾坤付与双眸。几年京国苦淹留。今得赋归休。况天柱峰头，清辉好在，氛翳俱收。身闲更逢全景，是腰钱骑鹤上扬州。明日霜天红树，绝胜芦叶汀洲。"}