{"id":"814252","title":"书张江陵传后","dynasty":"清","author":"周寿昌","text":"相公礼数绝班联，生是升霄死坠渊。博陆祸萌骖乘日，元成恩断仆碑年。曾无梁窭池台盛，并异京攸父子权。弱主衰朝中外肃，千秋谁似济时贤。最怜庄烈一朝臣，五十人无此一人。法禁貂珰严内侍，令驰羽檄靖边尘。微嫌俭逊公孙被，未许人污丙相茵。尚有文孙死奇烈，荆山桂岭两嶙峋。"}