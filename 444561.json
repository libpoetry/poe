{"id":"444561","title":"解连环","dynasty":"当代","author":"王蛰堪","text":"冷怀孤遣。正抛书对酒，小窗凭倦。待寄取、月底残箫，更花事几番，旧盟重践。浅酌频斟，且幻作、春风拂面。奈霜期顿老，芳阡紫陌，岁时惊晚。徘徊可堪念远。恁香萦篆缕，肯教飘散。总未悔、销骨清吟，恍疑怪镫唇，泪边低劝。漫想前游，算不抵、暑寒轻转。镇伤情、云外疏星，又还到眼。"}