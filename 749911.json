{"id":"749911","title":"新晴散步","dynasty":"清","author":"薛时雨","text":"雨中度残秋，阴霾倏弥月。新晴偶散步，芳草久衰歇。途遇郭外农，羸瘦见筋骨。家垦五亩田，无牛自开掘。晚禾将上口，淫霖悉漂没。又愆树麦期，春花难望发。租赋县官催，羞徭里正讦。终岁无一饱，反受不毛罚。防秋大徵兵，不如去为卒。我心本清闲，闻之呼咄咄。旧为牧民吏，有触辄臲卼。不忧边氛狂，但恐民力竭。今无采风使，诗成搔白发。"}