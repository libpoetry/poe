{"id":"1129658","title":"颂古十首","dynasty":"宋","author":"释法薰","text":"道人相见问如何，举手寒温事已多。潦倒赵州呈漆器，岳阳船子洞庭波。百丈机先疾似风，巍巍独坐大雄峰。要知奇特中奇特，明月难教下碧空。东村王老夜烧钱，鼻孔依稀露半边。武帝求仙求不得，王乔端坐却升天。百千诸佛在何居，黄鹤楼诗锦不如。问汝秀才题也未，一篇题取莫踌躇。万法归一一何归，海口难酬这一问。不得青州一领衫，几乎丧却穷性命。天地根元与我同，拨波求水谩劳功。时人见此花如梦，坐断须弥信不通。冬来底事要商量，向道京师出大黄。多少病猫餐死鼠，日中抬首眼无光。无宾主话意深深，流落丛林古到今。火冷灰寒口挂壁，衲僧冻死不知心。安居三月不论玄，水牯朝昏痛著鞭。拽脱鼻绳无觅处，山童走得脚皮穿。曾到未到俱吃茶，为君抉出眼中花。犀因玩月纹生角，象被雷惊花入牙。"}