{"id":"1117839","title":"夏中杂兴六首","dynasty":"宋","author":"陆游","text":"梳发高舂后，投床甲夜初。语艰愁对客，手倦怕催书。美睡那思觉，甘餐不愿馀。更应惭造化，无事到幽居。小响风吹叶，微痕雨点池。兴来闲弄笛，客散自收棋。忽忽寻残梦，时时足小诗。出门俄已暮，忘却野人期。出赴盟鸥社，归寻梦蝶床。愚为度世术，闲是养生方。休歇书中癖，消磨酒后狂。远游亦已矣，不复解轻装。处世如灰冷，持心似砥平。盘餐无宿戒，香火有常程。樵父供藜杖，陶人售瓦檠。经旬常苦雨，啸傲送馀生。心慕羲农世，躬行黄老言。采椽聊筑舍，横木即为门。短发冠龟屋，空床枕竹根。从来薄世味，染指肯尝鼋。遣信邀邻父，随宜具小餐。草燔豚肉美，瓮压酒醅浑。易致商山皓，难招楚泽魂。嗟予亦衰矣，心事与谁论。"}