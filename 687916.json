{"id":"687916","title":"答杨鬯侯","dynasty":"明","author":"成鹫","text":"偶识珠江老，吟诗一送行。有人旁著眼，于我独深情。古寺高歌入，真风出袖清。冰壶贮秋月，相对总虚明。脉脉临江浒，朝朝见逝川。懒腰三篾束，慧命一丝悬。病鹤投深树，羸牛耕瘠田。劳君指生计，春近大寒天。花径久不埽，蓬门今始开。自从来此地，门径积层苔。老病已如此，先生何壮哉。相逢忘主客，何处是归来。持戒非因律，逃禅未废诗。言前无可荐，悟后与君期。省事翻添设，多閒失便宜。二禺凭寄语，迟我耦耕时。孤舟载孤月，行客逐行云。真籁寂还寂，斯人闻未闻。诗篇酬唱得，语默主宾分。应念空山里，归猿独恋群。"}