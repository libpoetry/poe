{"id":"413881","title":"暑中怀客岁渡红海时情景追纪以诗并怀同舟诸子","dynasty":"近现代","author":"冒效鲁","text":"去年八月渡红海，飞鱼发发如穿梭。远山裹雾欲障热，白鸟上下随艑舸。凭栏钱子睨我笑，有句不吐意则那。顾妻抱女渠自乐，丛丛乱发攒鸦窠。夜深风露不相贷，绿灯曼舞扬清歌。喧呶聚博惊座客，倾囊买醉颜微酡。梦落冰川肤起粟，重裘臃肿貂冠峨。白熊伺人老鹳笑，凛凛玉柱喷鲸波。忽惊魇语动旁榻，快意杀贼殷袍靴。书生目大空四海，摇毫呐喊收山河。别来一岁仍苦寇，有声不敢悲铜驼。我羁海壖困溽暑，闻讯诸子今如何？"}