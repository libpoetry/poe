{"id":"722630","title":"三月八日宴群公于东阁道及崇弘两朝事不胜痛恨温周马阮败坏天下以致今日胡祸滔天而莫能遏也爰制数章志乱离之由云尔","dynasty":"明末清初","author":"郑经","text":"燕京峨峨兮，易水悠悠。思宗御极兮，大势横流。皇赫斯怒兮，客魏虔刘。阉党劋尽兮，贤相旁求。皇纲再正兮，旁无赞助宸衷独断之嘉猷。敷王道之荡荡兮，不刚而不柔。真勤政而爱民兮，宜平治而垂旒。何期数之屯兮，凶胡杀掠，致民穷为流贼之由。初起扑灭兮，易策易筹。将相视如疥癣兮，剿抚之计不讲求。一任其东西驰突兮，固位卒岁而优游。精神全注于缺之美恶兮，贿不足是忧。情面多而担当少兮，九伐之政不修。前有病贤误国温薛兮，继以好货庸懦之陈周。卒至冠虏交讧兮，犹交相蒙蔽而勿置可否。所以纵成凶焰滔天兮，实群臣之寡谋。最可痛十七载圣皇兮，苦身孤立而焦愁。竟遭千古未有之惨兮，抱长恨于寇雔。寡人嗣位兮，赍志未酬。每与群公道及兮，伤悲而涕泪难收。将区区之愚忠直兮，同心同德赋同仇。倘皇灵降鉴兮，庶不我尤。钟山巍巍兮，长江洋洋。圣安监国兮，旋正位于南京。内有史阁部之忠恳兮，外有黄靖国之守危疆。苟用人尽当其职兮，岂徒继东晋南宋之遗芳。胡乃置贤奸于不辨兮，罢硕辅而宵小用张。付万机于马阮兮，致宁南之猖狂。任四镇之争夺相杀兮，不闻不问而刑赏无章。妙选之使四出兮，既酗酒而复作色荒。慨半壁之江南兮，已日虑于危亡。元首何昏昏兮，股肱弗良。庶事之丛脞兮，安得黎庶之安康。陈、马使北而无成兮，竟延胡寇以撤防。谋国责如是之乖剌兮，俾腥膻泛滥于四方。致黄唐之冑裔兮，尽彳亍而彷徨。贤人之不甘污辱兮，蹈东海而远飏。痛恨奸谄遗害无穷兮，迨今兹而强胡焰方长。"}