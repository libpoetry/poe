{"id":"915040","title":"人日诘朝从昌英叔出谒","dynasty":"宋","author":"杨万里","text":"四序各自佳，要不如春时。何必花与柳，始爱春物熙。今晨驾言出，从公南山西。泥软屦自惬，风嫩面不知。寒草动暖芽，晴山馀雨姿。水日亦相媚，蹙纹生碎晖。鸟声岂为我，我听偶自怡。出门初惮烦，载涂乃忘归。但令我意适，岂校出处为。路人见我揖，属我有所思。我不见其面，信口聊应之。徐悟恐忤物，欲谢已莫追。我率或似傲，彼愠独得辞。"}