{"id":"1131399","title":"即事","dynasty":"宋","author":"虞俦","text":"天末孤鸿远，园荒一径深。畦蔬供小摘，家酿慰孤斟。斋日浑无事，春天故作阴。浚池兼插柳，取次见吾心。问讯莺犹懒，寻芳花较迟。忽惊雷送雨，渐喜水平池。窃禄惭无补，归耕未有期。春工谁道巧，不染鬓成丝。已是春光晚，那堪雨气昏。数茎惊白发，万感集清樽。才力须时展，功名有命存。眼前何足校，一笑任乾坤。酷吏人同疾，流民天亦怜。麦登收两倍，蚕好得三眠。况是宽征赋，那忧有俗缘。眼前百事好，买酒答丰年。"}