{"id":"380954","title":"满庭芳·新治西寮，岁晚叙意，辄题一解，时戊申十月","dynasty":"现代","author":"郑文焯","text":"邻寺霜钟，故城烟柳，旷如家住江村。半溪黄叶，老树自知门。胥宇还来旧燕，花落后为补巢痕。閒情有，白鸥留客，呼取隔篱尊。楼台，谁是主，梦中槐蚁，总付秋魂。算扁舟身世，犹繫吴根。向晚青山更好，人外想，林屋风存。生涯托，幽居水竹，渔钓长儿孙。"}