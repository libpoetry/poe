{"id":"635425","title":"别钱塘姚洎韬","dynasty":"明","author":"成鹫","text":"山僧欲向钱塘去，逢人便问钱塘路。识得钱塘一个人，此心光向钱塘住。钱塘人物能几何，红尘队里肩相摩。尘中得有姚公子，一麟已足何须多。公子今年二十九，身长七尺才八斗。新诗出箧珠玉光，挥毫落纸龙蛇走。曾从定远事戎轩，斑衣万里奉晨昏。华顶莲花见开阖，蚕丛鸟道曾攀援。将星一夜骑箕去，凄断天风下高树。悲歌惊起广陵涛，壮心留得西征赋。漫携书剑下江南，殊方何地可臂骖。细柳将军新虎帐，东林野老破茅庵。茅庵野老睡初熟，推出枕头舒两足。结束腰包事远游，楖?横担行彳亍。行彳亍，路多岐，欲去未去心先疑。殷勤借问姚公子，前途夷险谁知之。姚君大笑向予说，大道条条直如发。老僧能去复能来，到处名山长薇蕨。师行秋正深，来春我当发。两人相遇莫相期，夜夜长天共明月。"}