{"id":"833879","title":"木兰花慢 题莫愁湖","dynasty":"清末民国初","author":"易顺鼎","text":"指垂杨影里，曾住过，六朝人。奈艳极生愁，琼花过斧，玉树供薪。朱门。已无双燕，让寻常百姓玳梁存。红藕鸳鸯消夏，碧桃蝴蝶嬉春。香魂。水为传真。化一朵，石城云。算只有当年，破瓜时候，略皱眉痕。湖名。未同西子，笑伊家常对若耶颦。闻道年年风月，管租更有王孙。"}