{"id":"787610","title":"偕海宁倪又田登秀亭","dynasty":"清","author":"许传霈","text":"严陵山水蓄不平，气撼大江奔鲲鲸。此峰又如赴渴马，勒鞍突入梅花城。城头历乱姑缭曲，三百六十朵数清。何年妙手著山顶，拓地庀材筑此亭。山已钟灵名毓秀，合似秀名为亭名。南北峰头齐插脚，东西湖面净洗晴。我来秋高气愈爽，倪迂倪迂得共登。云路原非别有天，我欲与子御风行。山下有泉分清浊，探原此地最上乘。此心本原證无异，濯缨濯足徒取憎。目极江涛东流去，日落林峦猿鹤惊。山前遥指荒祠在，还当一访严子陵。"}