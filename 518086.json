{"id":"518086","title":"憩广法院","dynasty":"明","author":"唐文凤","text":"中洲有古刹，亭午聊小憩。禅龛映苔痕，佛衣湿岚翠。灯灺乏油滋，香炷无火试。尊者十八人，现世恁游戏。了了性自灵，如如形更异。当年方广寺，天台奇胜地。石桥夜月光，赤城朝霞气。我来恣流观，怀古念兴废。惟馀老孤衲，欲问西来意。聋耳寂无言，野状著芒履。归舟不可留，一篙秋水驶。明朝回县庭，沙际迎候吏。"}