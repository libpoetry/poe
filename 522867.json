{"id":"522867","title":"阳武咏怀陈平张苍遂及慱浪之事","dynasty":"明","author":"李梦阳","text":"玉玺戒不力，金镜沦无光。大人既龙兴，烈夫亦鹰扬。伊人各乘时，矫若孤云翔。韩椎岂在屡，秦气日以丧。六奇佐挥戈，五运开灵昌。时来屠沽奋，迹往英雄伤。平生冀风期，况乃逾故疆。洒泪越修坰，含凄溯河梁。古坟密嶕峣，春沙郁茫茫。徒瞻松柏路，讵申椒蕙芳。遗荣竟何尤，任智终自戕。羡彼赤松游，援笔即此章。"}