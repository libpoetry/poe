{"id":"455179","title":"永遇乐 夏末江滨漫步","dynasty":"当代","author":"周燕婷","text":"淡日云浮，浩波烟渺，春去何处？老叶成阴，黄梅坠子，芳事浑非故。荷亭风定，药阑人悄，独对垂丝千缕。水茫茫，寻芳旧迹，还见系船江树。十年情事，一帘灯梦，欢怨都归尘土。别绪愁怀，吟笺枉费，多少伤春句。恨如流水，何曾流到，云幕深深深户。江空晚，迷朦一片，吹荷乱雨。"}