{"id":"682760","title":"送谢起东大行还朝","dynasty":"明","author":"区怀瑞","text":"清和扇首路，轩骑何煌煌。积阴收海市，越井引崇冈。驰驱洵使职，文采俨圭璋。观风来大国，宠沐暂炎方。皇华森简命，岭桂讵回翔。遄迹绝埃尘，出入登玉阊。已肃桐叶封，还歌杖杜章。屏藩巩帝室，英御正当阳。清霄知匪懈，夙夜见周行。俾我栖蓬蒿，啸咏依末光。祖道习薰风，矞彩辉城阙。留将岭峤春，作别朱明月。遥思红药翻，欲赠惭薇蕨。王事既靡监，佳期安可越。君归珠树林，我隔梅关雪。出谷及鸣嘤，讵忍聆鶗鴂。应怜薜荔阴，勿使芳菲歇。珠胎有耿光，蜃海无遗孽。星披玉烛调，露挹金茎洁。好慰濯缨人，烟霞照庭樾。"}