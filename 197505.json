{"id":"197505","title":"盛化州挽些","dynasty":"宋代","author":"王柏","text":"悼世习之纬繣兮，争骛乎险阨。蕴异乎而儃佪兮，已喧豗而吠怪。孰视衣冠之故宇兮，腥羶菅蒯。酣一盎之醯蚋兮，较得失乎晻暧。公胡为乎高搴兮，提一剑以北指。恐修名之不立兮，气轩轩而有伟。扪虱以谈当世之务兮，江东莫比。烬世雠於蔡焰兮，同雪国耻。驱驰乎蚕丛鱼凫兮，上功万里。中原咫尺兮，莫归寸疆。素志剥落兮，怊惝恍而凄凉。霾轮絷马兮，猛思故乡。晚得一障兮，遥遥乎南荒。时缤纷而易变兮，又何可以久留。谪星堕境内兮，吾将奚求。魂营营而上征兮，叩太仪之幽幽。敛智囊而不售兮，遗恨千秋。夙闻公名兮，意卓荦而不羁。解后公之挥麈兮，心朗气夷。尝吼公之所历兮，动中事机。将款密乎山扉兮，杳璜佩而莫追。悲风起兮江村，白日下兮大墅。表独立兮雄碑，间一丘兮今古。"}