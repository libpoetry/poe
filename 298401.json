{"id":"298401","title":"水龙吟·和秦淮海","dynasty":"清代","author":"庄棫","text":"小窗月影东风，单衣伫立轻寒骤。闲门静掩，湘帘不捲，深宵时候。已隔经年，更添愁绪，问君曾有。料春光满眼，王孙草色，离离远，迷荒甃。一曲杨枝别后。恰依稀、探春时又。客中何处，侬今生怕，为侬消瘦。飞燕雕梁，落花深巷，一般搔首。更天涯是处，流莺满院，说新和旧。"}