{"id":"639748","title":"题青山白云图","dynasty":"明","author":"胡粹中","text":"青山之中有白云，古今能画者数君。南宫房山去已久，高步独数朱山人。山人于画但适意，闲中翰墨恣游戏。下笔江山千万重，妙入天机夺元气。昨日王家饮酒醒，写出会稽山阴之兰亭。尖峰削圭插天出，长松偃盖垂云青。想当暮春三月初，天气清明景物舒。流觞曲水发高咏，一代名士今何如。凉烟夕草总陈迹，留得斯文数行墨。鲁鱼亥豕何其多，一片谁存晋朝石。右军孙子复才贤，宦游万里西南天。石田茅屋春雨里，落花啼鸟东风前。我亦越王台下客，脱冠偶此南夷谪。云门六寺若耶溪，老眼画中看历历。何时与尔得归田，南湖北垞居相连。不惜东山谢公屐，且回雪夜子猷船。"}