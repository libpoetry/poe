{"id":"731246","title":"高宗纯皇帝御制盛京大燕世德舞乐十章乾隆八年","dynasty":"清","author":"弘历","text":"粤昔造清，匪人伊天。天女降思，长白闼门。是生我祖，我弗敢名。乃继乃承，逮我玄孙。玄孙累叶，维祖之思。我西云来，我心东依。历兹故土，仰溯始谋。皇涧过涧，缔此丕基。于赫太祖，肇命兴京。哈达辉发，数渝厥盟。如龙田见，有虎风生。戎甲十三，王业以兴。爰度爰迁，拓此沈阳。方城周池，太室明堂。不宁不灵，匪居匪康。事异放杰，何心底商。丕承太宗，允扬前烈。倬彼松山，明戈耀雪。以寡敌众，杵漂流血。惜无故老，为余详说。余来故邦，瞻仰桥山。慰我追思，梦寐之间。崇政清宁，载启南轩。华而不侈，巩哉孔安。惟我祖宗，钦天敬神。执豕酌匏，咸秩无文。帷幔再张，樽俎重陈。弗渝弗替，遵我先民。先民宅兹，载色载笑。今我来思，圣曰俯照。爵我周亲，荩臣并召。亦有嘉宾，欢言同乐。懿兹东土，允惟天府。土厚水深，周原膴膴。南阳父老，于是道古。有登其歌，有升其舞。我歌既奏，我舞亦陈。故家遗俗，曷敢弗因。浑灏淳休，被于无垠。勿替引之，告我后人。"}