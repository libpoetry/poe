{"id":"804743","title":"高忠宪公水居敬赋","dynasty":"清","author":"黄世则","text":"一楼小于舟，四面蒹葭水。湖山环堵间，人生洼濛里。缅公衣带表，盛节秉青史。心共止水清，名并高山峙。想当读书时，弥望俱可喜。遥山带书帷，浦溆环髹几。子往不速来，季思亦时止。相携月波上，湖干月正起。今我来斯楼，嗟踰二十纪。归焉鲁灵光，春风在中沚。"}