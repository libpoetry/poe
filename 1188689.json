{"id":"1188689","title":"□□□赵载同游焦湖夜归作","dynasty":"唐","author":"萧颖士","text":"□□将泽国，淜腾迎淮甸。东江输大江，别流从此县。仙尉俯胜境，轻桡恣游衍。自公暇有馀，微尚得所愿。拈引间翰墨，风流尽欢宴。稍移井邑闲，始悦登眺便。遥岫逢应接，连塘乍回转。划然气象分，万顷行可见。波中峰一点，云际帆千片。浩叹无端涯，孰知蕴虚变。往游信不厌，毕景方未还。兰□烟霭里，延缘蒲稗间。势随风潮远，心与□□闲。回见出浦月，雄光射东关。悠然蓬壶事，□□□衰颜。安得傲吏隐，弥年寓兹山。"}