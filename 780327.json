{"id":"780327","title":"疏影 童二树先生墨梅","dynasty":"清","author":"周星誉","text":"云皴月洒。乍墨花、孕出春影都亚。缟袂青裙，一搦东风，盈盈玉骨堪把。鬓鸦憔悴胡沙远，肠断，宫人初嫁。却似侬、入洛缁尘，空使素衣侵惹。坐忆西园俊侣，怅饮社散后，遗事难话。重展冰华，卷里诗魂，应共寒香飞下。萧斋残雪毡垆侧，且细对、画◆吟写。蓦冷红捎破芦帘，墙角野梅开也。"}