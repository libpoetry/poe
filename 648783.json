{"id":"648783","title":"马孝子诗","dynasty":"明","author":"杨士奇","text":"孤坟四尺荒郊里，野草苍烟带寒水。子孙有在在他州，生者无知知者死。昔时未死语丁宁，定将还葬附先茔。来寻墓隧失南北，梦见言之真有灵。上冢无人将百岁，启圹犹存旧题记。出离客土返乡山，父已申情子终事。由来至孝动皇天，解发系鞍皆昔传。文章辉煌久不灭，知尔垂名俱万年。"}