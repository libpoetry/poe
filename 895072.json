{"id":"895072","title":"子集弟寄江蟹","dynasty":"宋","author":"张九成","text":"吾乡十月间，海错贱如土。尤思盐白蟹，满壳红初吐。荐酒欻空尊，侑饭馋如虎。别来九年矣，食物那可睹。蛮烟瘴雨中，滋味更荼苦。池鱼腥彻骨，江鱼骨无数。每食辄呕哕，无辞知罪罟。新年庚运通，此物登盘俎。先以供祖先，次以宴宾侣。其馀及妻子，咀嚼话江浦。骨滓不敢掷，念带烟江雨。手足义可量，封寄无辞屡。"}