{"id":"844113","title":"感事漫兴","dynasty":"清末民国初","author":"陈肇兴","text":"几回叹息复吟呻，积愤填胸泪满巾。患难文章原易古，乱离消息苦难真。干戈草草将周岁，衣食劳劳渐累人。欲献刍荛愁路隔，偷将诗句哭风尘。黄符岁岁下瀛东，万里烽烟信息通。民为徵兵多聚铁，官因省事讳修戎。妖谋诡秘三更里，贼势绵延七载中。为虺弗摧蛇又放，争教海水不流红。莽莽乾坤劫运开，如蛾赴火万人来。腥风十里笳声乱，阴雨千山鬼哭哀。射虏有书空议抚，望洋无援浪惊猜。饱鹰饥虎皆难驭，辜负推恩起将才。处处迎降类犬羊，千秋谁复顾纲常。壶浆白昼供蛇豕，香火深宵拜虎狼。城破犹闻官索米，兵来唯见吏徵粮。纷纷文武遭诛戮，敢信捐躯尽国殇。蕞尔孤城斗六门，几回攻击阵云屯。能防地道官多智，克守弹丸将有恩。烽火仓皇犹筑垒，炊烟寥落不成村。罗山此日萑苻盛，寇退须防盗尚存。一年弹指又秋风，苦斗平原恨未终。杀贼不闻诸将猛，枭渠谁录义民忠。枯髅塞断人烟白，战血销残野火红。寄语东征诸将吏，漫将纸上竞奇功。"}