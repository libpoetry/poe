{"id":"741826","title":"小除夕大雪","dynasty":"清","author":"王汝璧","text":"驱傩趚趚纷踏沙，虎皮四目森排衙。谁将七十二泉水，一夜剪作连天花。雨风飕飗湿鼓震，山坳怪石填人家。冻云沈沈黑如墨，月明霜白惊昏鸦。元亭有客夜吐凤，笔花砚雨何滂葩。枯肠正要酒脯祭，白眼不待金篦爬。旃檀丈室结缪篆，松明石鼎煎苦茶。但看玉屑落麈尾，岂有银杯随马挝。冰壶涸冱春欲透，野田冻雀休啁嗟。舆粻载糗笑多事，短檠吐焰如彤霞。"}