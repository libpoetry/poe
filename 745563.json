{"id":"745563","title":"周至伯剑","dynasty":"清","author":"黄金台","text":"陆离古剑二尺长，屈曲绕指如鱼肠。酒酣斫地吹一吷，至伯二字铭其旁。吾闻伯者为明白，土花绣蚀犹可识。蜚景难藏匣内光，勒名莫认眉间赤。或云伯霸古字通，南阳秀霸将毋同。隐居旧录吾无取，邓师合伯皆神工。此真桃氏之下制，满堂宾客叹不置。不数当年北海孙，错金书辨延陵字。谢君弹铗来与俱，千金脱赠归匏庐。胸中绝少不平事，引杯独把何为乎。星眸截寸空射斗，佩犊吾愧渤海守。飞扬酹酒一杯酒，不须常作蛟龙吼。"}