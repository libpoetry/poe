{"id":"193191","title":"前槛十二韵","dynasty":"宋代","author":"杨亿","text":"前槛琼钩挂，深房斗帐褰。梨花飞白雪，蕙草吐青烟。彩凤依珠树，神龙护玉莲。惊禽时格磔，戏蝶自翩翾。度繡金针澀，迷钩画蠟煎。怨眉颦翠羽，危涕迸朱弦。远信三年字，空庭尺五天。行云愁梦彻，初日妬妆妍。织为回文乱，鬟非堕马偏。风车来未定，月杵望长悬。宝鑑肠空断，银潢眼欲穿。曾波自东注，微意若为传。"}