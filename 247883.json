{"id":"247883","title":"三姝媚·题枫园忆凤图图为陆丹林有悼亡姬而作","dynasty":"现代","author":"朱庸斋","text":"江枫红欲悴。点吴霜悽悽，濯妆临水。到骨西风，记病来偏怯，镜脂凝腻。小劫华鬘，情天远、相思何计。碧落依然，枉道钗盟，未教轻弃。肠断馀香销被。便按彻秦箫，倩魂知未。秀句空留，怕素蟾终负，约鬟低髻。梦醒芙蓉，花纵好、酹秋无地。拚却团圆，今夜鸳衾倦起。"}