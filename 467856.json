{"id":"467856","title":"满江红 毕业聚餐，摄影，戏题二首","dynasty":"当代","author":"黄绮","text":"直谅多闻，分五组、皆称三益。不得已、有时好辩，口枯舌击。或治语言文字学，或操宇宙人生笔。论兼长、各自待他年，须珍惜。书生蠹，虫千百。人非蠹，加努力。喜影中团聚，休言孤客。我自身长非长者，礼犹未中居中席。且持来、相赏莫搜寻，吾违逆。不听吾言，吾不损、君宁有益。谁可向、砚田种玉，终当粉击。万里长空归铁翼，一篇残简输花笔。劝吾侪、东顾漫思家，家何惜。身世事，抛千百。艰危际，匡扶力。竟优游于此，做三年客。愧趁春流浮酒盏，耻看明月临离席。指羹汤、洗耳倩君评，言无逆。"}