{"id":"965280","title":"中秋望月呈诸友","dynasty":"宋","author":"胡仲弓","text":"长空万里琉璃滑，冰轮碾上黄金阙。清光烁尽满天星，桂枝摇落蟾蜍活。故园此夕尽翘首，望杀阴精眼沥血。乌鹊绕树飞且鸣，世间昼夜无分别。诗人兀坐冰壶中，清气萧萧透毛骨。玉箫何处招凤凰，更抱琵琶对风拨。可人来赴今秋期，共举霞觞酌明月。醉边且尽今宵欢，后会相望隔闽越。"}