{"id":"684248","title":"和玉溪学士斋夕有感韵二首","dynasty":"明","author":"王立道","text":"星坛窈窕开清禁，雾篆氤氲彻上玄。此日百神俱奉职，方春万乘自祈年。蓬瀛更羡天居近，宣室还看帝席前。浅薄惭为香案吏，斋心相对夜无眠。斋庐清夜俨相过，宿鸟啾啾逗暝柯。玄殿正严春日祀，青阳应陋汉时歌。星回帝座瞻金节，香满仙阶礼玉科。自爱相如能献赋，赋成无那鬓先皤。"}