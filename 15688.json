{"id":"15688","title":"秋怀·老人朝夕异","dynasty":"唐代","author":"孟郊","text":"老人朝夕异，生死每日中。坐随一啜安，卧与万景空。视短不到门，听涩讵逐风。还如刻削形，免有纤悉聪。浪浪谢初始，皎皎幸归终。孤隔文章友，亲密蒿莱翁。岁绿闵以黄，秋节迸又穷。四时既相迫，万虑自然丛。南逸浩淼际，北贫硗确中。曩怀沉遥江，衰思结秋嵩。锄食难满腹，叶衣多丑躬。尘缕不自整，古吟将谁通。幽竹啸鬼神，楚铁生虬龙。志士多异感，运郁由邪衷。常思书破衣，至死教初童。习乐莫习声，习声多顽聋。明明胸中言，愿写为高崇。"}