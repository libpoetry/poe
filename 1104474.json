{"id":"1104474","title":"鹊踏枝","dynasty":"宋","author":"无名氏","text":"南国寒轻山自碧。庭际梅花，先报春消息。绮萼玉英何忍摘。真堪树下陈瑶席。旋嗅清香消酒力。剪采无功，粉笔争描得。一曲新欢须共惜。等闲零落随羌笛。故里山遥春霭碧。为想繁枝，清梦何曾息。缧带霜英人不摘。纷纷日暮飘絪席。休抱离肠凭酒力。只有轻纨，依约应传得。白发未归空自惜。柔肠寄尽平阳笛。"}