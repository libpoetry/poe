{"id":"1223603","title":"送吴閒閒真人","dynasty":"元","author":"蒲道源","text":"天风吹衣雨浥尘，卢沟晓别诗境新。石梁雄据天下津，群峰迤逦西北垠。草木点缀生精神，骄马驻足车停轮。纷纷追逐皆朝绅，相与祖饯为何人？閒閒嗣师方外臣，貌虽老氏心儒珍。恩许还家寿乃亲，翁媪年皆八十春。饶国启封降丝纶，上尊分赐光禄醇。道傍见者咨嗟频，此行岂为思鲈莼。觚棱远瞻恋严宸，青云我亦忝致身。先世赠典蒙深仁，但恨不及生存辰。因君此图泪沾巾。"}