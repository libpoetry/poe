{"id":"1062774","title":"中秋夜杨时可与狄端叔载酒见过月下联句","dynasty":"宋","author":"赵鼎臣","text":"月固不可得，客亦未易逢。相看且一笑，剧饮须千钟。石交事绮语，辩口如剑锋。血指遇巧匠，青蒿倚长松。平生所欣慕，今夕获从容。我出元白后，敢蹑李杜踪。竞誇词激烈，已觉醉蒙茸。虚文矜画虎，利口极雕龙。谁能望尘拜，初不希侯封。云披蟾影白，露浥桂香浓。河汉淡无色，乌鹊迷所从。要为青女约，从使蜚廉攻。渡河天女懒，捣药玉兔慵。秋凝霜悒悒，晴解云重重。论功有词客，误晓惊惰农。兴从庾亮发，景为仲宣供。夜气凄以冷，斗杓横复纵。文章余所短，翰墨子之丰。酒渴思朝汲，肠饥闻夜舂。宁尽杯中蚁，勿听床下蛩。思涩惭追骥，篇成类采葑。我眠君且去，莫待鼓鼕鼕。"}