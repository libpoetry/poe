{"id":"1216622","title":"昆山寺","dynasty":"元","author":"张翥","text":"昆山突兀摩空苍，寺幽更枕山之阳。松杉高出人境外，楼阁半在天中央。日照檐楹分杳霭，风回廊庑添清凉。谷声远合蒲牢韵，林近时闻薝卜香。红尘咫尺到不得，黄金地面生辉光。我疑意在融结际，真宰用意非寻常。云埋烟蔽岁月古，未与时会犹潜藏。一旦宝像顿发见，果闻玉磬鸣高冈。二生开示此经始，源流既浚深必长。乃知景物不自胜，惟人方可存其纲。"}