{"id":"356903","title":"水天远·顺风归舟出杨公塘","dynasty":"清代","author":"黄人","text":"州塘过尽，看远岫、晴云如练。笑落落孤身、萧萧行李，只有随行破砚。解事风，知归心，急送帆饱，舟飞似箭。觉两岸垂杨，几家老屋，向波中卷。消倦。想快心如此，平生初遍。叹赋阁才荒，泛槎志沮，直与鸿毛罔辨。雀可门罗，蜗思庐负，省得芒鞋生藓。饥总驱我，家山自近客心远。"}