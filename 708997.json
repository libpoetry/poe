{"id":"708997","title":"摸鱼儿  同止岳过济武寓中叠前韵","dynasty":"明末清初","author":"曹溶","text":"叩琳宫、乍闻鸣鹤，满庭堆垛幽思。绕城川路千回折，犹怅去帆难驶。相狎矣。请健笔题笺，勘破南湖水。无分表里。取玉局丰华，收归海贷，明月照双袂。耽游戏，勿复占星帝里。羞将青史酬米。吴山久付先生卧，却被索郎扶起。须耐事。恐见说世缘，触眼心如醉。鸿音莫寄。待紫陌骊驹，闹花深草，■了又重繫。"}