{"id":"864922","title":"长生草为叶峭峰赋","dynasty":"宋","author":"王镃","text":"唐时吕岩叟，换骨成神仙。遗丹传老树，变化延其年。丹香忽融液，散入苍崖巅。长生孕灵草，茎叶何鲜鲜。枯根挂碧落，吞吐流虚烟。不受水土力，不随寒暑迁。谁能登云梯，移来此檐边。凡花与群木，丽质徒娟娟。彭泽虽爱菊，两院荒金钱。濂溪空爱荷，开落秋风前。峭峰山中客，道眼明先天。一线同寿眼，万古长绵延。君不见祖龙痴欲采为药，海山何处驾楼船。"}