{"id":"974618","title":"比干台","dynasty":"宋","author":"赵瞻","text":"九阍大坏一木支，势知不可诚不欺。商之三仁异所归，死谏不欲狂囚为。贤哉万世忠臣师，比干而已前其谁。谏不当显何所持，忠必爱君无拂辞。帝舜载赓歌康隳，风雅比兴陈盛衰。君贤臣圣流书诗，光华荣辉同葳蕤。扶起不欲忧颠危，剖心血颈鼎镬糜。此意不独在一时，死者一传星日垂。犹有佞人乘其机，顺正逢恶称讽规。甘言好语解人颐，如鼷食角寝不觜。聪明蔽密蔀莫知，微干之节世亦疑。章华非不穷峨巍，姑苏一同宗社移。名与土灭埽无遗，但为世鉴那足讥。兹台巍巍存遗基，尚觉清风洒肝脾。妖狐狡兔不敢依，飞沙落日予心悲。"}