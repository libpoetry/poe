{"id":"512410","title":"沧洲图为王慥郡守题","dynasty":"明","author":"徐溥","text":"人谓沧洲不可即，我寻沧洲来咫尺。黄堂太守住沧洲，指示丹青得真迹。持将半幅入京师，一片寒云堕瑶席。春风吹花花欲然，夜雨涨溪溪更碧。扣船渡口问渔郎，沽酒山中醉木客。万卷书藏邺侯家，一区地儗杨子宅。紫芝赤箭满地生，甘泉香雾和云滴。沙堤日暮踏残红，石室月明坐虚白。回观宦海何渺漫，每念苍生思救恤。陆浑迢递辋川荒，眷此沧洲竟成癖。"}