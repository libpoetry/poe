{"id":"695395","title":"河西务阻风适王冬官以和赵秋曹杂诗见示遂用韵纪怀九首","dynasty":"明","author":"林光","text":"午夜呼号直彻明，梦魂惊挠不曾清。浮埃满眼河西务，又阻扁舟一日行。飞飞白纸挂坟端，寒食人家火已钻。敢怨颠狂淹去棹，却愁风定百花残。函谷西封欠一丸，閒愁关系正无端。风埃会洗清明雨，老我寻芳兴未阑。扁舟北上任迟迟，身计升沉我自知。静掩篷窗聊饱睡，却怜分减好春时。挠乱诗怀几许清，浮云遮隔日微明。东君转盻回辕去，满耳池蛙草自生。飞步相将到玉阶，人间尘土未沾鞋。篙师莫与风师敌，歛棹篷窗供佛斋。刚风猎猎鬓丝丝，添得行囊几句诗。花鸟未酬今日兴，寻常又到暮春时。春深风伯意何如，乱搅浮云泊太虚。我亦懞头安敢讼，白云聊寄广东书。黄埃满眼正愁人，疲乏篙师打号频。何似知难先退步，名花留得几分春。"}