{"id":"1119656","title":"张丞见和次韵答之","dynasty":"宋","author":"陈造","text":"中年赋远游，群仙谓匹敌。朅来吏海隅，笑死鹤背客。昔人混屠酤，不取俗眼识。惟应赤城老，默许分半席。故人十年别，墙宇今密迩。谭胜复诗工，排日有欢喜。所嗟连城璧，过诧窭人子。何况政术疏，一一赖提耳。我本山林人，娱老有日用。时须禽一戏，暇乃笛三弄。言偿作县责，顾敢宝所重。催科未妨拙，防速牙角讼。张陈旧莫逆，雅趣瑟和琴。器用异所宜，渠观与山林。朝来览镜笑，鬓雪无可侵。但办摩衰眼，送君立班心。男儿鼎珍食，富贵倚稽古。不然东山车，稳载十眉女。可怜强项令，俗尘塞肠腑。端如溧阳尉，老诉食荠苦。"}