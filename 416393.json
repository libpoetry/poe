{"id":"416393","title":"宴清都    赵味沧模元押","dynasty":"近现代","author":"乔大壮","text":"带土苔花绣。西台客，故京尘梦谁覆。零缣败简，分明俊押，武都泥旧。桑阴再幂中原，问过海、仙鬟见否。自部落、饮马长河，黄金铸来新纽。芳辰露滴研朱，寒增砚匣，烟避香兽。蛮笺字小，双双泪落，射雕衫袖。甘泉卫霍何处，笑凤觜、空衔红绶。战海王、村畔东风，髡馀万柳。"}