{"id":"1126407","title":"毛希元提干有庐山癖既卜筑居之又作卧龙楼与玉京道院一时诸老皆为赋诗矣知贱子非所长而亦令赋何也作三绝句资一笑","dynasty":"宋","author":"曹彦约","text":"锦绣裁成九叠山，山山佳处水萦环。无心但有云来往，看得高人取次閒。卧龙消息合为霖，别派先通一线心。若向祁山听响震，定知梁父不须吟。玉京仙境发山谣，未把芙蓉意已消。此处尚堪诗兴在，当年行乐亦云聊。"}