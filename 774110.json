{"id":"774110","title":"登珠潭屿偶咏","dynasty":"清","author":"洪繻","text":"万山重重围一水，四水圆圆浮一山。一屿如珠点波间，一汊陡入苍崖弯。其水澄泓明海峤，其山高秀压尘寰。其阳如展蓬莱颜，其阴如垂玉女鬟。山水天光共一色，水碧山青互回环。水远无梁山无磴，◆嵼云霞不可攀。山开恍逢衡霍面，水转疑入潇湘湾。花发鸟啼波渺渺，独有山灵时往还。我来凌风试径渡，不觉中流风露寒。阴沉恐坠蛟龙窟，登陟又愁麋鹿顽。居人喜见山南客，导我请观水北蛮。深山奇异不可尽，悬崖露骨树生◆。我欲移家长此住，尘途扰扰山缘悭。"}