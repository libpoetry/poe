{"id":"622715","title":"春山八事 其一 春草","dynasty":"明","author":"郭之奇","text":"空山无可言，寻幽春已半。羁怀积数峰，颇受春光乱。离群自何日，于兹独永叹。所叹春与人，空山同聚散。山静人亦閒，聊复临高看。阴晴众壑分，万象殊昏旦。飞岚无定容，芳草弥其断。轻风草际飏，苍烟成一段。初日破迷离，浥露疑珠贯。青皋一带浮，绿树千条绊。问尔何色香，曾是古人玩。即此见遥心，永作春山幔。"}