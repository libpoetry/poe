{"id":"430151","title":"赠拔可","dynasty":"近现代","author":"黄浚","text":"谓君未老成秃翁，谓君已老心尚童。頩颜不酒生醉红，饮博揎臂如疾风。摄衣昨上始馨峰，能忍恐怖为趫雄。奇怀妙手骇雨工，搏注九瀑森天龙。果然雕句挚且丰，谁信乃出坦荡胸。小车犯雨白下逢，一抚叔病药有功。还君书仓辉南东，万卷络绎异国供。规志勇锐众口同，曷克致之朴以忠。我惭多斲伤烧桐，食贫为官百态攻。墨巢蓊郁惟君宫，绿阴敷榻酒一中。得蠲世事愿永从，以诗寻医期击蒙，君倘念我言由衷。"}