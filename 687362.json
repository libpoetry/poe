{"id":"687362","title":"和郭杏冈别业八首","dynasty":"明","author":"孙承恩","text":"郭泰藏脩地，城东十亩庄。苍筠深夹径，绿薜漫缘墙。采药云侵屐，吟诗月近床。幽怀渺无际，清啸海天长。闻说东庄好，居然远世纷。短筇行引鹤，颓石坐看云。邻父时遗酒，山僧解乞文。秪缘幽意狎，鱼鸟亦欣欣。天上辞鸾掖，山中结草庐。乾坤容寄傲，江海渺愁予。静有思玄赋，贫无乞米书。素心厌尘俗，非敢谓怀居。选得宽闲地，幽居取次成。曲栏通窈窕，高栋自虚明。鹤舞持杯看，朋来倒屣迎。都将廊庙志，一任寄芳衡。野步来春寺，清吟对晚沙。启扉巢语燕，移酌坐临花。宰相陶弘景，仙人蔡少霞。极知盛幽事，真足向人誇。未必能忘世，遗荣是此心。浮名虚岁月，幽与且云林。地僻车尘远，门閒草色深。陶翁有真意，吾亦厌鸣琴。沃壤平林接，虚堂曲径通。薜萝淡幽翠，篱菊艳寒丛。散食留山鸟，收芸辟蠹虫。野情真自喜，无事入城中。未拟身全逸，聊将服返初。不忘勤葺搆，得有此林庐。留客閒垂钓，焚香静读书。风情有如此，何异辋川居。"}