{"id":"957005","title":"西郊寻梅","dynasty":"宋","author":"范成大","text":"西郊梅花矜绝艳，走马独来看不厌。似羞流落蒙市尘，宁堕荒寒傍茅店。翛然自是世外人，过去生中差一念。浅颦常鄙桃李学，独立不容莺蝶觇。山矾水仙晚角出，大是春秋吴楚僭。馀花岂无好颜色，病在一俗无由砭。朱栏玉砌渠有命，断桥流水君何欠。嗟予相与颇同调，身客剑南家在剡。凄凉万里归无日，萧飒二毛衰有渐。尚能作意晚相从，烂醉不辞杯潋滟。"}