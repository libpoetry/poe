{"id":"369410","title":"绛都春·情痴似我","dynasty":"清代","author":"杨葆光","text":"情痴似我。惜廿载绮怀，时光抛过。初识紫云，何幸连宵掎裳坐。名花依约临风亸。听檀板、穿成珠颗。醉乡深处，销魂已足，那须真个。无那。新声按彻，将愁恨细写，管弦重播。怕说别离，清泪难禁天涯堕。举杯劝展眉痕锁。但聚散、终须勘破。好词笼上轻纱，俗尘漫涴。"}