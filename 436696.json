{"id":"436696","title":"乱后还三首","dynasty":"金末元初","author":"辛愿","text":"兵戈为客苦思乡，春暮还乡却自伤。典籍散亡山阁冷，松筠憔悴野园荒。莺衔晚色啼深树，燕掠春阴入短墙。邻里也知归自远，竞将言语慰凄凉。乱后还家春事空，树头无处觅残红。棠梨妥雪沾新雨，杨柳飘绵飏晚风。谈笑取官惊小子，艰难为客愧衰翁。残年得见休兵了，收拾閒身守桂丛。春来漂泊心情减，老去艰危气力微。芳草际天愁思远，干戈满地故人稀。怀金跃马时何有，问舍求田事已违。粝食敝衣聊自足，白头甘息汉阴机。"}