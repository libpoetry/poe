{"id":"1251061","title":"题萧氏友恭堂","dynasty":"元末明初","author":"陈谟","text":"庭前紫荆树，四时根如石。诚非雨露私，乃是友恭积。兰荪产其阴，松桂左右翼。清风列嘉宾，赏弄终日夕。伯氏发已种，温温金玉质。才堪百吏师，兴逐壶公逸。仲氏鹤昂藏，家事久云敕。衣内沧海珠，枕中淮南术。脩髯引清风，叔子秀而栗。郁郁眉睫间，色矜新句出。埙篪吹若贯，江海润交益。儿孙束礼法，中外罔嗟戚。然萁诮曹丕，酣酒伤牛弼。不见九江人，同堂广长席。不见安丰生，自结天翁识。鸡来哺狗雏，犬俟同牢食。行当表宅里，远可风百亿。况乃阴德深，高曾所培植。我来数升堂，雅素最相悉。庐山王文学，金兰契方密。长歌乐知心，高文已在壁。鄙词虽匪工，聊用劝无斁。"}