{"id":"543666","title":"颜鲁公祭侄草歌","dynasty":"明","author":"胡应麟","text":"渔阳播乱飞黄尘，旄头月黑缠妖氛。常清血战弃全陜，二十四郡虚无人。平原鲁公眦双裂，一麾猛气雄三军。疾呼河北倡忠义，普天率土知君臣。帝心未灭安史祸，杲卿碎舌投天津。巢倾卵覆季明死，举宗三百遭坑焚。乌鸢饱食蝼蚁妒，毒痡四海同酸辛。鲁公惋愤掩胔骼，哭兄哭侄嘘愁云。生平正气塞宇宙，淋漓一帖犹千春。乾元元年岁戊戌，昊苍有意开斯文。摛章吮笔笔欲舞，墨池一派流天真。肝肠寸寸委波磔，纵横䟤跋超群伦。长风巨浪鼓淜澎，泰山乔岳盘嶙峋。夭矫虬龙赴幽壑，缤纷鸾鹄翔高旻。十行遒婉尚含怒，五行浡郁逾生嗔。卒章沉痛彻心髓，恍疑汲冢窥三坟。如椽一扫二百六，一言一字皆千钧。即令涂抹迥姿态，西施倾国加双颦。当时鲁公岂匠意，精诚烈烈悬风斤。相传一草历元宋，太空磊落垂星辰。二陈跋语差可玩，文家待诏弥津津。鲜于困学传累世，即今妙迹来江濆。凌晨揽诵竖毛发，斋头什袭藏家珍。君臣大义贯星日，矧兹八法尤通神。作歌郑重寄仰止，墨林万古飏清芬。"}