{"id":"267481","title":"绮寮怨·咫村夜集，用清真韵","dynasty":"现代","author":"朱祖谋","text":"堕地酴醾如雪，晚莺呼酒醒。尚著眼、隔水帘栊，垂杨色、绿上空亭。鸥边新愁已到，尊前客、怕拂丝鬓青。悄倚阑、满目风花，平泉地、散落羁思盈。未省倦游去程。吴阊影事，何时叠鼓投琼。翠杓波清，十年话，带愁听。沈沈夜镫无语，总销尽，故园情。花飞凤城，东风较梦短，铅泪零。"}