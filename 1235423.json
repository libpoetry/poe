{"id":"1235423","title":"癸卯元日晴继复雪亦不废出谷日复晴归乡涂宿上元观灯野庙随所赋得十绝","dynasty":"元","author":"刘诜","text":"钟鼓笼铜报晓晴，烛残曙色近帘明。老来最忆儿时乐，拜罢新年处处行。烛痕点点坠红银，香影明窗缀曲藤。春帖自题还坐久，梅花瓶水旋生冰。市门处处系冰花，灯影蛾云动绛纱。走马城中三日雪，不知春已入谁家。朱门日日泊高车，陋巷冰枝积寸芽。春色不随人意薄，夜来潜到小瓶花。沩山人日马蹄忙，悬胜轻寒剪剪黄。閒笑梅花无媚骨，至今不洗寿阳妆。杖屦新年第一行，江山残雪画初成。春风岁岁藏何处，又与人间作晓晴。联袖吟诗不计程，暮投村店屡占晴。霜浓睡熟无人唤，误待城头画角声。雪后蒿菘旋作青，村家沽酿白于银。山中未见新年历，閒剪桃梢试立春。绿麦黄栀染茧丝，纸旗戏鼓祭丛祠。少年风物今仍在，别有伤心人未知。驿门北女卖蛾儿，水屋红灯出树枝。邻笛孤吹春未动，一帘微雨似秋时。"}