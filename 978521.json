{"id":"978521","title":"龚立道家藏虢月石屏","dynasty":"宋","author":"敖陶孙","text":"桑田鉴一夺，周官寒如灰。赐珏先沦奔，乃自垂棘胎。劫火到咸阳，六国无珍材。空馀虢山在，蚌水相萦回。古潭月荒凉，孤光翳复开。六丁所邀留，圭魄幻紫瑰。閟藏三千年，掘狱无张雷。君先世闽南，家枕凤咮堆。夜光有感触，渠伊入剸裁。向来匪石心，不转误国魁。皦如照万世，是君以闻来。远孙极风流，乞语谫馀哀。摩挲紫云姿，百感集我怀。石汝亦不遇，无两欧苏梅。"}