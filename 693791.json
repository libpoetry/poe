{"id":"693791","title":"龙凤洲","dynasty":"明","author":"陆深","text":"章江南来龙凤洲，如凤飞舞如龙游。钟毓士女皆名流，中有朱胡成好仇。胡家女嫁朱家妇，复向朱家作贤母。妇贞母慈两无负，冰玉飞声荼茹口。旌门亦是圣朝恩，孤远何由达至尊。钱可通神勿复言，留田教子还教孙。嗟予亦是观风使，藜阁木天闻史事。诗成或有蛟龙泪，风雨江头寒食至。"}