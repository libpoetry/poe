{"id":"166358","title":"行行歌·行行兮何之","dynasty":"宋代","author":"徐侨","text":"行行兮何之，郊之畴兮山之径。耕艺兮雨晴，樵牧兮昕暝。室庐兮其伦，老稚兮其性。负者蹇兮趋者劲，役而歌兮游以咏。机杼兮国资，鸡犬兮家政。草萋萋其青兮，木蔚蔚其盛。吭林鸣兮尾川泳，空云腾兮月出岭。威之霜兮风以令，胡然而然兮，森森兮天之命，职我其间兮毋不敬。"}