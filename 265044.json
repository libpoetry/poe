{"id":"265044","title":"籀园读翮父诗","dynasty":"现代","author":"王季思","text":"君诗如长剑，锋利不可当。寒光射眸子，劲气挟风霜。我诗如短枪，所持唯一快。机发方寸间，命中百步外。英雄用武须得时，时穷且复吟君诗。平生交旧半落寞，以诗御穷诗不辞。春风三月吹琉璃，池塘隐隐闻鼓鼙。一波东走一波随，想见中原万马驰。诗才甘让君，利器我所惜，常陈七星看渐赤。异时狭路与君逢，记取两贤岂相扼？"}