{"id":"1237628","title":"三次雷苦斋韵二首","dynasty":"元","author":"魏初","text":"鞍马黄尘已强颜，更堪白发镜中看。曾陪尊俎回春煖，正想音书慰客寒。胜览足供诗笔健，相思今觉带围宽。长江一碧横千里，无复秋风细有澜。三仕陪从契分深，每高谈议豁尘襟。十年脚有随车雨，一片心无徙木金。晴雪梅花曾汉上，白云秋水又汾阴。黑河沙土扬州月，别后相思直到今。"}