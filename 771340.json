{"id":"771340","title":"齐天乐•归后半载，波外翁至，执手相劳，喜极而悲","dynasty":"清","author":"陈匪石","text":"频年漂泊西南后，苔岑久忘同异。半折芳馨，千茎鬓雪，携手危阑重倚。羁尘暂洗。正烟月笼纱，晚天浮霁。镜展山屏，向人犹斗旧眉翠。番番花信过了，驻骖还认否，觞咏前地。树杂莺飞，堂空燕宿，如说人间何世。因风皱水。怕才息惊涛，又添新泪。倦眼慵开，乍逢如梦里。"}