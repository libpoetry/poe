{"id":"648736","title":"进善侄南归书此与之为别到家宾畿老弟亦可观也","dynasty":"明","author":"杨士奇","text":"秋高蓟北寒，念尔远离别。老人七十馀，临别增悽切。九年在北京，扶持多资尔。尔有仲父望，惓惓心未已。黄花浥白露，买舟发潞河。江湖六千里，慎哉所经过。到家冬已半，升堂拜仲父。仲父喜侄来，深怜远行苦。取酒慰骨肉，欢极情还悲。子侄能几人，衰年频远离。停杯有咨询，从知先老拙。缱绻兄弟怀，殷勤尔能说。十载隔南北，瞀聩兼沈痾。无由归聚首，怅望其如何。丘原展先垄，里闬省亲故。除岁又新年，相期戒行路。正月春冰解，桃杏鲜花繁。老人注两目，望尔东南门。"}