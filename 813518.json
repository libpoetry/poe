{"id":"813518","title":"庚申八月感事","dynasty":"清","author":"李慈铭","text":"海国虫沙忽刺天，妖氛直射五云边。万金缇库方悬赏，一骑皮冠竟执鞭。下殿已符南斗谶，行围重话北征年。累朝神武声灵在，谁继《车攻》《六月》篇。名王铁骑镇沽中，太息藩篱指顾空。孤注何曾谋寇准，吁留几见约陈东。绝怜沧海横流速，尚想神京拱卫雄。东望翠华应下泪，昭陵松柏起西风。五朝神篽翼皇州，纵火连宵烛九幽。法物尽随群盗去，仙山真见万灵愁。不须华发摩铜狄，空使孤魂泣水囚。羯焰滔天古无此，凭谁海上搏长虬。卧病危城日百惊，剧怜身死太无名。焦头讵解中朝祸，泣血徒伤下士情。九庙鉴观应不远，诸君功罪岂难明。上方有剑无人请，惭愧平陵折角生。"}