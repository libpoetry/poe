{"id":"653110","title":"正月三日陪陈士初钱孟书游北禅寺访瑾上人不遇分韵得款字十六韵","dynasty":"明","author":"谢晋","text":"昨见葭灰飞玉管，已觉阳和布晴暖。条风吹绿草荄萌，残雪消寒柳丝短。新正拟欲棕春游，今朝便有寻诗伴。青鞋布袜惯林泉，华发心情厌亭馆。北禅古刹吴城陲，眼界清幽尘迹断。辟贤偶集本无期，去路虽遥亦何惮。行行不觉到旃檀，一经苍苔平且坦。有意来恭孚尹师，适逢飞锡归迟缓。惟存法王梵公像，趺座绳床衣偏袒。山童见客远相迎，作礼殷勤为延款。盛来香粒堆饭盂，供处白云浮茗盌。嗟余夙抱烟霞癖，野性不羁久疏懒。深冬远自白门还，巾染黄尘衣未浣。幸叨方外相追随，得遂闲边共萧散。襟怀顿豁吟思增，人境俱寂清风满。诗成坐待师不还，白云散漫无拘管。"}