{"id":"992295","title":"依韵和永叔子履冬夕小斋联句见寄","dynasty":"宋","author":"梅尧臣","text":"遥知夜相过，对语冷无火。险辞斗尖奇，冻地抽笋笴。唫成欲寄谁，谈极唯思我。学术穷后先，文字少许可。敢将蠡测海，有似脂出輠。必饿尝见忧，此病各又果。弊驾当还都，重门不须锁。到时春怡怡，万柳枝娜娜。定应人折赠，只恐絮已堕。行橐且不贫，明珠藏百颗。"}