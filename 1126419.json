{"id":"1126419","title":"薛端明挽章三首","dynasty":"宋","author":"曹彦约","text":"讲学声名早，飞腾蔼士林。九重嗟见晚，诸老愿交深。时有亨嘉会，天无平治心。每于当用处，梁父又重吟。谏诤严凝地，论思咫尺天。直弦宜问俗，曲突却临边。儒道终期用，皇威可得宣。视仪虽两地，难到玉阶前。客本何为者，逢公幕府开。兵间虽有志，度外本非才。流水音何在，高风首屡回。只今岩石望，宁忍泰山颓。"}