{"id":"507163","title":"送李郎中新归南阳省墓","dynasty":"明","author":"夏原吉","text":"南阳有佳士，年富才华充。壁水暂游憩，天曹遽登庸。试事建宁幕，颐情武夷峰。能声沸众口，芳誉闻宸聪。徵还凤墀下，超任乌台中。峨峨冠金豸，表表乘玉骢。豺群顿扫迹，鼠穴无留踪。汉桓让先辔，唐温仰高风。俄转虞衡郎，力赞冬官工。政绩日益著，秩禄时尤隆。缅怀三釜荣，弗逮双亲躬。遑遑风木悲，耿耿羹墙容。九京渺何处，万感徒填胸。濡毫写中素，叫阍谒重瞳。松楸许归省，椿萱更褒崇。鸾诰绚五色，天章炳双龙。存殁总光被，古今实希逢。百拜谢丹阙，三祝效华封。驱车向晨出，祖帐如云丛。浩饮倒鹦鹉，高歌遏冥鸿。都忘去路遥，共喜归兴浓。到家拟何时，屈指应初冬。锦衣照丘垄，竹马喧儿童。故旧远问遗，亲姻竞过从。鸡肥酒正熟，乐极情曷穷。第念丈夫志，不与流辈同。凌摩必霄汉，栖息羞蒿蓬。圣朝况当宁，小大咸献功。展墓苟云毕，趋朝敢辞匆。亟驾青云翼，来觐黄金宫。及时树勋业，努力全孝忠。嗟哉昼锦堂，岂独韩魏公。"}