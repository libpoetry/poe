{"id":"1117276","title":"邵公济求泰定山房十诗 下马桥","dynasty":"宋","author":"苏籀","text":"泉下颜光禄，二纪瞻马首。停骖肃松槚，风节应不朽。源深派河汉，蹙蹙寻常窄。嗜芰借甘滋，无涯君子泽。易经传父子，前后弓帛贲。衣钵堂室中，千古发潜秘。昼扃熟鹿守，晨启素鸦驯。延陵挂孤剑，吴月照峨岷。以心为形役，徇人失天真。蕨薇与杞荑，求仁始得仁。蚁封于何险，醯鸡岂必嗤。须弥一目了，亭中大然之。龟雒俨如故，玉灵诚有知。归舻带江海，澡濯我清伊。辋川题作浪，武昌栽属官。爱思如孔阶，茸髯摆奇观。怀仙津步翳，凡圣隔两尘。长统植园果，老幼分甘珍。侧生昂九霄，萧森谷量簬。溪岚翠欲滴，尘外嵇阮趣。"}