{"id":"815745","title":"澎湖","dynasty":"清","author":"钱琦","text":"海上三山未渺茫，竹湾花屿郁苍苍。白沙赤嵌红毛地，绿苇黄鱼紫蟹庄。仰首但观天咫尺，称名食在水中央。古今多少沧桑客，留得残云映夕阳。六六沙湾小似舟，须弥大界一萍浮。收罗日月狂澜里，零落云山古渡头。春水涨时村散网，晓星明处客停舟。蓬瀛不信人间路，犹认仙源是梦游。"}