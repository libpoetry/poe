{"id":"1127214","title":"暑中偶怀江上舟行","dynasty":"宋","author":"黄裳","text":"正行佳处且休移，水绿山青欲染衣。芦苇汀洲鸳鹭渚，斜风细雨不须归。水光中更有天光，俯仰游人在混茫。自许纤毫无一点，那堪乘兴得潇湘。乐缘仁智两相宜，好是斜阳未可归。倒影沉沉长自在，谩怀今古叹人非。横斜林木觇寒流，岛在山前且舣休。自笑自吟无俗友，此生相问有渔舟。"}