{"id":"1113495","title":"春日汎舟南湖因遍游近港坐间书客所携四扇","dynasty":"宋","author":"张镃","text":"远近高低锦树明，直疑春教蝶多情。人间万事思量尽，只好园居过此生。丝簧同上木兰船，细草熏熏柳色天。要是有诗方称此，不然枉作地行仙。先须放棹绕湖游，倒看行云水底浮。客去莫归朝市说，引渠无意作公侯。赏玩归来日未斜，门前春水绿杨遮。园亭西畔晴尤好，一色墙头见杏花。"}