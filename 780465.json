{"id":"780465","title":"浪淘沙慢","dynasty":"清","author":"周之琦","text":"梓桑路、沙屯废馆，浪拥荒驿。空约传书素翼。乡心万缕似织。任极望南云天咫尺。远山外、烟影难觅。断梦倚斜阳黯无语，虚堂自愁入。悽忆。涨痕旧隐抛掷。傍岸柳依依，凝眸处、泪雨都暗滴。嗟岁晏哀鸿，零乱谁宅。绣衣画戟。知甚时骢马，相逢人迹。菱镜光销腰围窄。年华晚、坐看箭激。料应比、湍波流更疾。恨归去、不附星查，十二载，尘衫冷透长安陌。"}