{"id":"432857","title":"杂书所感叠前韵","dynasty":"近现代","author":"冒效鲁","text":"扶持元气挹清风，饤座豪贤味不同。高蹈能为黄鹞子，生儿莫肖紫髯翁。祥金跃冶成多劫，巨刃摩天破太空。饱饭闲眠吾事毕，底须醉倒叹途穷？惭愧曹家父子风，月明横槊与谁同？几人痛饮成名士，二子联吟拜若翁。博士但书驴劵讫，先生回眄马群空。莫夸路路通罗马，世界分明到此穷。"}