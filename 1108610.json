{"id":"1108610","title":"饯潘使君二首","dynasty":"宋","author":"刘克庄","text":"送去迎来两毂朱，如侯治行极稀疏。清惟薄采闽山荔，仁不曾苞丙穴鱼。遗爱验于还印后，归装贫似下车初。汉廷尚有公卿阙，颇怪龚黄欠玺书。一念拳拳帝所临，士民皆谅使君心。随车雨每孚精祷，下濑船多出俸金。两载公真茹檗苦，百年人尚爱棠阴。从今紧闭袁安户，庭雪平腰径草深。"}