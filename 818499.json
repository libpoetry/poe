{"id":"818499","title":"寿林畏庐同年七十","dynasty":"清末近现代初","author":"陈三立","text":"蒙叟列至人，又独称才士。先生墨者儒，道术在于是。颛颛以尽年，抱古泄文字。细译百国书，为醇醺万类。横流插坛坫，强聒尊孤寄。馀技包恽王，好手亦树帜。穿限应求者，得钱活亲懿。自诡食其力，呺然骄一世。今岁试腰脚，投杖穷海澨。雁荡瀑漱肠，播吟副好事。私怨不过我，颜鬓揣梦寐。隔酒倚槁梧，忘老枕中秘。"}