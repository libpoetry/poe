{"id":"307867","title":"高阳台·丹铭师命题王忘庵花卉图卷","dynasty":"现代","author":"詹安泰","text":"倚槛风骄，笺天语涩，飞光暗触情潮。骨瘦神寒，拜花心愿迢迢。山塘七里经行处，剩迷离、烟雨前朝。掩重门、淡月梨花，清魄谁描。应无人问春深浅，甚衙蜂梦蝶，不上轻绡。清白承平，酬它酒瓮诗瓢。侯门宾客休嗤点，写相思、一寸难饶。肯年年、草怨红心，韵咽秋涛。"}