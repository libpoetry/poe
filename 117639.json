{"id":"117639","title":"除夜泊彭蠡湖遇大风雨","dynasty":"宋代","author":"苏辙","text":"莫发邬阳市，晓搒彭蠡口。微风吹人衣，雾绕庐山首。舟人释篙笑，此是风伯候。杙舟未及深，飞沙忽狂走。晴空转车毂，渌水起冈阜。众帆落高张，断缆已不救。我舟旧如山，此日亦何有。老心畏波澜，归卧塞窗牖。土囊一已发，万窍无不奏。初疑丘山裂，复恐蛟蜃斗。鼓钟相轰豗，戈甲互磨叩。云霓黑旗展，林木万弩彀。曳柴眩人心，振旅拥军后。或为羁雌吟，或作仓兕吼。众音杂呼吸，异出殊圈臼。中宵变凝冽，飞霰集粉糅。萧骚蓬响干，晃荡窗光透。坚凝忽成积，澎湃殊未究。纻缟铺前洲，琼瑰琢遥岫。山川莽同色，高下齐一覆。渊深窜鱼鳖，野旷绝鸣雊。孤舟四邻断，余食数升糗。寒齑仅盈盎，腊肉不满豆。敝裘拥衾眠，微火拾薪构。可怜道路穷，坐使妻子诟。幽奇虽云极，岑寂顿未观。一年行将除，兹岁真浪受。朝来阴云剥，林表红日漏。风棱恬已收，江练平不绉。两桨舞夷犹，连峰吐奇秀。同行贺安稳，所识问癯瘦。惊余空自怜，梦觉定真否。春阳着城邑，屋瓦冻初溜。艰难当有偿，烂熳醉醇酎。"}