{"id":"571756","title":"哭临漳令王子声 其二","dynasty":"明","author":"袁宏道","text":"垂头再哭哭声哑，长夜幽幽悲逝者。破玉锤珠可惜人，天何言哉无知也。三哭眼酸泪枯欲流不得流，焚香告天愿天为我开咽喉。颜渊鲁高士，胡为三十一而死休。灵均楚直臣，云何枯槁江潭望君门而媒蹇修。云何为而投阁，贺何为而赋楼。渴何为而病马，癞何为而疾牛。龙何愚而触网，鳌何细而随钩。山何卑而成水，海何升而为丘。圣者不能言，愚者不能忧。释迦与老子，眯矇双白头。即如王子声，高第十二秋。穷年只淹蹇，低眉拜督邮。谗言复间之，刺心如戈矛。缠棺布三尺，栖身土一抔。嗟乎子声，汝生不能一日牙牌黑须拱手长安道，又不能拂衣故园补缀先人草。万里迢遥魄伴魂，一具瘦骨官送老。福君何其薄，夺君何其早。和氏空有泣，楚国无以宝。天不平，地不平，吁嗟乎王子声。"}