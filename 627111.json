{"id":"627111","title":"梦黎洞石先生招饮大雅堂盖秘书公之诒耶觉而赋之以为先生寿","dynasty":"明","author":"陈邦彦","text":"云汉委扬粤，辉光烛重溟。邃古虽云邈，箫韶留其声。先皇涤华夏，敷天扬风霆。此邦识真主，晏然不被兵。南园盛儒藻，风徽代相承。秘书奋逸足，百年绍宗灯。宫詹主前导，梁欧为骖乘。三驾入中原，群雄不敢争。既以张南国，亦又垂云仍。缅昔神皇初，诸儒何铮铮。晚起不及见，颓波渐纵横。先生太古徒，家学称绍庭。解绶早来归，三径怡高情。于酒陶彭泽，于诗杜少陵。大雅未榛芜，岿然存典刑。顾兹堂奥上，蹩?何繇登。梦寐时髣髴，渺若蓬与瀛。持此介眉寿，为君祝如渑。"}