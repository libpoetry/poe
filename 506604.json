{"id":"506604","title":"夜过吕梁洪","dynasty":"明","author":"王洪","text":"大河西来走长洪，建水直下青云中。巨石扼之势转雄，惊雷喷雪入半空。跳波倒射天回风，剑戟下拥河伯宫。怪灵百出鳌与虫，睢盱崄巇不可冲。一发失手没汝踪，蹇予挂席来自东。修绳掣空亘长虹，忽若快鹘凌高峰。俯弄皓月纷玲珑，放歌落水惊鱼龙。馀响杳逐南飞鸿，人生沿洄不可穷。昔雄其谁楚重瞳，祗今断石霜飞蓬。便须一饮三百钟，醉看斗杓卧孤篷，回首海日光曈昽。"}