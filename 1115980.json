{"id":"1115980","title":"自仙潭治归舟呈王鸥盟","dynasty":"宋","author":"杨冠卿","text":"江头重整旧渔衣，触起眠沙鸥鹭机。烟渚芦花留不住，叶舟还趁夕阳归。绝嶂云烟乍有无，苍崖茅屋近何如。西风拍手唤征雁，恐有平安锦字书。扁舟夜泊蓼花丛，晓挂风帆苕水东。拟办盖头茅一把，十年湖海浪飘蓬。江村烟雨暗霏微，正是鸥盟得句时。雨后屏山展新绿，更烦摹写送新诗。"}