{"id":"42527","title":"免除宿迁县等地部分正赋","dynasty":"清代","author":"乾隆","text":"忆我三番曾过此，满目民艰恫瘝视。蠲租加赈不少靳，究亦无能疮痏起。壬午之岁博咨访，略觉其中悉源委。因为疏剔六塘河，果然潦尽堪耕耜。人事尽而天贶随，连岁秋收皆获美。兹来殊觉大改观，凭舆历览心生喜。户有盖藏育鸡豚，衣鲜褛裂赡妇子。不灾不赈奚所加，究欲加思念无已。因思时巡免正供，十分之三常例耳。数县瘠土应倍怜，益二至五斯可矣。国有余用苏茆簷，减一半惟投悬匦。伫看元气复闾阎，庶协以休以助理。"}