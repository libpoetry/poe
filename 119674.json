{"id":"119674","title":"送龙辞三章","dynasty":"宋代","author":"陈造","text":"旱氛兮炎浮，地毛焦兮金石为流，龙不来兮殷忧。心憛悇兮孰谋，戴侬目兮傒龙之游。龙翩然兮副求，呵蛰雷兮鞭潜虬。忽墨云之崩腾健瀵兮，黮黯瞢夫昏昼。摐甲马之喧空兮，砉飞练之淙溜。夫岂不能嘘肤寸弥六幕兮，胡啬其施於此州眷吾侬。龙所私兮匪新而旧，安栖饱茹兮龙之佑。愿龙兮千万寿，暨我子孙兮烝尝春秋。"}