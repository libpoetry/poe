{"id":"843653","title":"南乡子","dynasty":"清末民国初","author":"朱祖谋","text":"初日上，水西涯。无人来吊素馨斜。花底教歌江上住。鸳鸯侣。只向海云红处去。云磴滑，雾花晞。西樵山上拣茶归。山下行人偏借问。朦胧应。半晌脸潮红不定。三水口，合双江。画轮踏踏碾轻航。舶趠小风来舵尾。长年喜。白日摊钱波浪里。萝幌合，玉沙清。一峰送过一峰迎。日夕沾裾榕雾湿。行不得。越鸟声声如劝客。中宿峡，夜钟寒。诃陵环子尚人閒。过客摩挲嵌壁记。猿归未。雾鬓风鬟明月里。飞鸟绝，怒涛吞。踏天无路割苍云。竹縆缒厓横板坐。樵斤和。时有飞霞身畔过。乌石渡，数家横。今年雨少误秋耕。瘦日沈溪饥犊卧。无功课。夜半烧畬岩际火。岩秀发，剩江南。一重鬟髻一重奁。急桨冲波催去箭。升舻看。诘屈浈流如大篆。支枕后，落帆前。客心孤迥满江天。手叠红笺谁与付。曹郎句。为客正逢无雁处。"}