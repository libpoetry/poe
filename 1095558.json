{"id":"1095558","title":"蒙泉","dynasty":"宋","author":"释居简","text":"坎井只丈寻，得名由参寥。丈人玄豹姿，养德富不骄。想当发泉蒙，如此湛弗摇。珠明水增媚，镜净尘当消。陶泓勺馀沥，采笔生春潮。止则云沉沉，涨则桃夭夭。淘趁槐火新，战与坡仙挑。坛拜十四字，高山郁岧峣。灯灺谩图续，些苦何能招。须公起九原，为我饮一瓢。于戏不可作，仰止苍崖腰。"}