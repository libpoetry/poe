{"id":"1023688","title":"纪梦","dynasty":"宋","author":"释道璨","text":"我不识灵溪，梦向溪边去。溪绕屋头流，桥通溪上路。轩窗水面开，水清石无数。煮茶僧请诗，茶香竹当户。花笺晕浅红，霜毫脱毛兔。引笔信手书，波峭含韵度。置笔喜语客，眼明失沉痼。梦觉秋满床，残月挂庭树。病眩二十年，万花舞深雾。梦中能楷书，以我心念故。人生孰非梦，百年等是寓。便欲驱车去，傍溪缚茅住。但恐秋雨来，溪深不可渡。"}