{"id":"400246","title":"渡江云 别静庵二十九年，己未夏日自港旋里省亲，偕饮荔湾，越二日，竟又别去，赋此送行。垂老词笔，已趋平澹，欲如往日之绵密，不可得也","dynasty":"民国末当代初","author":"朱庸斋","text":"携来沧海泪，卅年梦阻，客燕警归心。旧家春在眼，柳外花边，踪迹暂相寻。行杯漫引，好珍重、顷刻光阴。消几番、陌头风雨，芳事久冥沈。如今。飞蓬鬓发，送老蒿莱，付蛮烟一枕。应念却、秋台雁侣，候馆霜砧。江关词赋馀多少，叹庾郎、空托愁吟。明日又、离怀各自愔愔。"}