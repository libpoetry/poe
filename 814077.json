{"id":"814077","title":"淡北八景 剑潭夜光","dynasty":"清","author":"陈维英","text":"宝剑何年掷水中，夜光高射斗牛红。料想化龙潜已久，几回烧尾欲腾空。第一关门锁浪中，天然水色判西东。莫嫌黑白分明甚，清浊源流本不同。丰年瑞雪积峰头，为兆磺溪岁有收。远望芙蓉无限白，教人错认玉山浮。势撼蛟龙亦壮哉，波涛漰湃吼奔雷。三更十里军声急，疑是胥江倒海来。坌岭微茫八里间，连朝吐雾罩鸦鬟。此中定有深藏豹，未许分明见一斑。棹歌渔唱泛蟾辉，两岸芦花水四围。此地风光真赤壁，满船载得月明皈。潺湲十里响流湍，唤醒三更客梦阑。欹枕何人眠不得，轻舟疑傍子陵滩。地借牛皮不计年，荷兰征址剩荒烟。苍凉满目兴亡感，只在寒鸦古木边。"}