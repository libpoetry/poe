{"id":"492149","title":"陪溪南隐君入山玩竹十二韵","dynasty":"明","author":"刘崧","text":"涉溪弄芳鲜，临岸得嘉荫。始缘一径微，稍入万壑深。建戈直如刺，攒幄密方纴。杀青脱工削，镵笋出庖禁。翠怜秋雨洗，碧爱寒水浸。草柔地堪席，苔净石宜枕。沉沉惊瞑合，洒洒觉凉沁。歌风便鸟憩，垂露惬蝉饮。鸣笙虚可窍，扶老坚足任。延秋思纵揽，占地欲豪赁。一区聊有营，千亩得无甚。愿从此君咏，请斥俗士闯。"}