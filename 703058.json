{"id":"703058","title":"北上经青齐间郡邑残破触目怆心漫成四首","dynasty":"明","author":"谢宗鍹","text":"乱后从于役，劳歌慰远程。废墟无客过，荒垄少人耕。白骨横秋野，黄蒿没古城。停鞭增怆恻，我马亦悲鸣。格斗今春苦，长驱径渡河。城池空溅血，将帅漫横戈。丁壮充俘馘，金绘付梱驮。伤心摇落候，此地独经过。虽然鼙鼓息，途次尚腰弓。残烧枯桑外，愁阴大泽中。妖狐啼白日，新鬼哭秋风。道侧仳离者，时时掩袂逢。"}