{"id":"519439","title":"闻莺","dynasty":"明","author":"朱诚泳","text":"长安雨霁东风急，满目春光逾六十。鸳鸯睡暖燕初来，金衣公子正愁湿。苑墙雾薄花欲然，一声啼出墙东偏。美人楼上暂停绣，歌喉宛啭相留连。过耳好音真有限，翻讶枝头争睍睆。肩舆驻听还低徊，似向花前催酒盏。欲凭鼓吹鸣诗肠，青春白日何悠扬。丁丁伐木起遐思，出谷迁乔咏不忘。"}