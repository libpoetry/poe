{"id":"701514","title":"暮春赠别李仪部四首","dynasty":"明","author":"黄佐","text":"离梦摇摇倦倚阑，江城春共一尊残。马前红雨真堪驻，鸿外青山正耐看。粤国龙蛇蟠大泽，汉家卿相满长安。趋朝好在南薰殿，莫待金风吹玉鸾。满院樱桃齐作花，柳条袅娜牵风斜。即看春事遽如许，自信吾生安可涯。南国浮云供伏枕，北山孤鹤望移家。酒阑相送柴门莫，月满遥林明钓沙。石门云树浩悠悠，鸿雁拚飞并彩舟。君去可堪还北望，此心无尽亦东流。月明桂馆烟花晓，风落榆关笳鼓秋。倾倒渌尊频看剑，江湖何处有离忧。荔子红时风满枝，彤云飘忽望京师。瑶坛晓日銮舆度，珠树微凉彩仗移。北阙已新周典礼，南宫曾识汉官仪。十年畎亩丹心在，跂尔承恩向玉墀。"}