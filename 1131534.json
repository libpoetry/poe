{"id":"1131534","title":"暇日邀王天任诸公游南坡天任有诗因次韵","dynasty":"宋","author":"虞俦","text":"梅黄收宿雨，山绿呈层巅。高轩荫修竹，朱槛俯流泉。雅致轶天外，俗物无眼前。笑人声利场，蛾眉竞争妍。半生政坐拙，州县空回旋。自视甘寂寞，何心慕华鲜。南坡吾菟裘，杖履有厚缘。暇日领佳客，颇办沽酒钱。愧无丝与竹，后堂欠彭宣。何以侑谈笑，赖有兹山川。送鸿烦远目，落雁惊虚弦。门径回俗驾，山泽非臞仙。剧谈交玉麈，醉吟飞彩笺。榴花媚红皱，李实荐翠圆。相忘恣谐谑，小谨略跽拳。兹游无可纪，须君赋长篇。我诗苦艰涩，蹇步太行巅。笔乾砚欲裂，何地觅涌泉。巧匠愧傍观，袖手不能前。敝帚徒自珍，捧心岂成妍。辟舍不获命，属鞬试周旋。君诗巧层出，浥露晨花鲜。前辈借波澜，后生敢并缘。平生程不识，毁不直一钱。五色烂摩尼，八音和相宣。挹袂庾开府，拍肩杨盈川。每发必中的，矢脱无空弦。我盖三复之，飘飘意欲仙。此计太冷淡，浪费五彩笺。不如醉红裙，且听歌喉圆。况当荷倾盖，莫待栗过拳。徐看骑鲸伯，一斗挥百篇。君家有西园，望我南山巅。觞咏继曲水，花石希平泉。长沟流砌下，远岫列楹前。春风一披拂，百卉为渠妍。迨兹夏日永，杖履宜盘旋。梅黄已过雨，清润霁景鲜。主人虽好事，欲往无由缘。似闻三径深，日夜长苔钱。行当载酒过，高情与君宣。飞鸿渺天末，浴鹭来平川。良辰恐易失，勿待月下弦。前者坐中看，俱是桂堂仙。酒豪倒金壶，诗健轻华笺。琴弄朱弦古，棋枰寒玉圆。君才尤中的，霜鹘无空拳。谆复记幽会，舂容看大篇。"}