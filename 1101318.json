{"id":"1101318","title":"春日长","dynasty":"宋","author":"萧立之","text":"春日长，长安贵游踏春阳。游龙八尺黄金装，狎客沈宋交金张。真珠结屋贝作堂，锦裀七十二鸳鸯。吴姬赵女罗丝篁，熊蟠豹胎桂为浆。主客一饮累百觞，帏风幕日绮绣香。白昼铜盘飞蜡光，行乐未足光阴忙。恨无长绳系扶桑，何曾得知春日长。山中腐儒鬓欲霜，蜗牛庐中狮子床。二十七种饭瘦郎，过午一枕无何乡。起来煎茶竹风凉，半丝不挂万虑忘。从渠门外尘如马，落絮游丝相枕藉。斜阳窗户一编书，日长只在茅檐下。"}