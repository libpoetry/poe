{"id":"279365","title":"秋色横空·陈叔起以画菊索题，菊盖十人合作","dynasty":"现代","author":"周岸登","text":"谁貌霜容。向鬘天藻国，辟此新封。柴桑吏隐归来晚，秋心烂漫篱东。冰绡薄，石黛浓。似十客、须眉将晋同。一任天荒地老，甲子重逢。休问义熙建隆。吊华严贤劫，省识图中。一花一佛优昙在，应有色相难空。庐陵令，抱蜀翁。笑脱贼、生还非道穷。试与问泉明，聊证素衷。"}