{"id":"569080","title":"咏诸功臣像二十六首 其二十 故光禄大夫太子太保兵部尚书赠太保刘忠宣公大夏","dynasty":"明","author":"王世贞","text":"茂陵志佳兵，华容司职方。力诎徼功士，失毋令得偿。及乎孝皇代，经营膂力刚。锡圭黄河流，杖钺岭海邦。抚此蒸黎瘝，如保赤子伤。君门逮遐陬，磅礡皆春阳。晚途彻帝聪，所披无不当。造膝若一身，密语沃中肠。鼎湖泣遗弓，挥手白云乡。岂无沈几哲，妖竖乱天纲。身名竟璧完，令德假穹苍。"}