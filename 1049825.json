{"id":"1049825","title":"赠舒州李居士","dynasty":"宋","author":"郭祥正","text":"李居士，存心最慕韩伯休。州城卖药不二价，世人求我我何求。颜如渥丹眼如漆，和气酣酣吐朝日。偶来握手为一言，照尽五脏平生疾。箧中自取三粒丹，瘦骨坐使春阳还。便当投印弃冠带，与君海上巢名山。深锄茯苓酿酒，极饮形骸可长久。乘槎鼓枻入云涛，醉放一丝携六鳌。"}