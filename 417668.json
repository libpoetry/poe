{"id":"417668","title":"贺新郎 夜观水仙赋此寄兴","dynasty":"近现代","author":"俞律","text":"杏李非吾友。更无论、碧桃佯病，玉梨佯瘦。坠地杨花都是怨，不似前贤忠厚。梅未老、愁山先皱。莫道千金牡丹价，算海棠也只闲花柳。春未去，已枯朽。满庭香雪频添酒。弄瑶琴、有人偷听，悄然屏后。幽绝帘栊窥鬓影，微步噤鹦喑狗。正流水、高山时候。素袖风轻休教舞，怕红尘污了纤纤手。归去者，莫回首。"}