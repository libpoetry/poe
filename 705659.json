{"id":"705659","title":"大观太清楼二王法帖歌为山阴张尔唯作","dynasty":"明末清初","author":"钱谦益","text":"神霄天子恢皇纲，重镌阁帖焕宝章。干戈久忘熙陵绩，图书欲压淳化藏。侍书著摹换钩拓，太师京识新褫装。太清危楼切霄汉，乙夜御览回虹光。大观承平过星纪，宣和版荡垂靖康。声明文物归松汉，翰林子墨炎昆冈。驰载唐碑失定武，毡裹周鼓残岐阳。册府秘阁俱已矣，长沙戏鱼徒相望。新绛燥笔改东库，亮字损本来榷场。二府拜赐传掌故，三馆审定看堵墙。良常新铭不在世，羽陵旧蠹余几行。君从何处购此本，右军墨迹兼小王。续帖真成廿卷羡，万签何似二本良。墨华晶光出匮纸，笔阵折抹生锋芒。晴窗临摹挟飞动，棐几展玩铺云肪。裂纹木直非剥损，檈痕银锭谁低昂。从今鉴定归米薛，不收慰问嗤梁唐。但看鸾翱与凤翥，焉用冷金并硬黄。呜呼此本不易得，摩挲使我神惨伤。自从京阙睹戎马，又使馆门沦沧桑。人间西清熸禁苑，天上东壁埋文昌。橐驼交迹践竹素，牛马渍汗沉缥缃。甲衣狼藉剔钿锦，炮车迸裂穷琳琅。游家《兰亭》填爨下，褚摹禊帖掷道旁。鲁公《孝经》《麻姑》字，儿童插标叫市坊。卷轴遑惜三千富，款书宁数丈二长。白麻何处博青缥，碧笺翻喜归黄肠。奇哉一本独完好，岂无六丁下取将。展卷俄惊褾识改，开奁先嗅古墨香。印缝无烦辨分剪，破体仍与论偏旁。何年瓦官阁鸱吻，有客山阴搜屋梁。玉躞金题閟惜重，褚妍欧怪空煇煌。已堪唐陵比玉匣，重许漠室开珠囊。伤心《西升》失至宝，漫眼《东观》欲发狂。吾家圆印铭忠孝，长依《书史》缄箧箱。作歌无才继《石鼓》，阁笔再拜朝墨皇。"}