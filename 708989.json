{"id":"708989","title":"摸鱼儿  集米山堂观剧","dynasty":"明末清初","author":"曹溶","text":"剪浓阴、雨余池馆，飞花正点琼甃。龙眠爱写西园集，不念客窗人瘦。游马骤。仗好鸟啼开，三径苔钱绣。低回昼漏。恰翠暖氍毹，丹浮琥珀，屏侧烬香兽。征衫袖，情泪年前浥透。伤离便合相就。教坊乐部何戡在，料理记歌红豆。联访旧。是手解金龟，投老家山后。东方射覆。识欢伯藏春，柔乡销夜，中有两眉皱。"}