{"id":"822296","title":"双声子 题湖帆仿宋海岳北固云山图","dynasty":"清末近现代初","author":"汪东","text":"晚烟无极，乱山围郭，登眺长记儿时。楼名多景，江涵残照，迁客是处留题。自童年去国，■■■、谁异同归。萦怀处，想前史，风流人物襟期。朱家船、看漫张尺幅，云蒸纸素淋漓。苔攒千树，风来疑动，江山愈感雄奇。问蕲王战鼓，争便似、芒角星旗。想君更写新图，扫空万古遗规。"}