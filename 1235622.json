{"id":"1235622","title":"拟寒山子诗六首 其三","dynasty":"元","author":"行端","text":"名利是何物，人心不自灰。荣来终有辱，乐去可无哀。富冢草还出，贫门花亦开。耕桑枉辛苦，须白鬓毛衰。偃仰千岩内，超然与世违。采芝为口食，纫槲作身衣。瀑水淋苔磴，湫云渍草扉。閒吟竺仙偈，几度历斜辉。我住在峰顶，白云常不开。窗扉沿薜荔，门径叠莓苔。山果猿偷去，岩花鹿献来。长年无一事，石上坐堆堆。"}