{"id":"682218","title":"送王洪阳光禄册封靖江四首","dynasty":"明","author":"于慎行","text":"亲函玉节到炎洲，万里名山不厌游。一自舆图开百粤，蛮中今列内诸侯。馀寒马上试春衣，四月杨花扑地飞。行过故园应怅望，荒郊无树蕨苗稀。衡阳秋色暮云深，湘水南来是桂林。七十二峰青未了，刺桐花里鹧鸪吟。南海西分驿路长，红尘飞惹汉宫香。奚囊自有明珠在，不带千金陆贾装。"}