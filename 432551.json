{"id":"432551","title":"题春日南社小集图八首","dynasty":"近现代","author":"连横","text":"兰亭胜会已千古，辋水香山亦渺然。犹有风流属吾辈，吟诗同入画中天。万花丛里辟诗坛，一幅林峦涌大观。绝好春风长入座，翩翩裙屐且盘桓。同向冰壶涤笔来，东风桃李满园开。枋桥此日留诗迹，好把文章继福台。婆娑洋里浪翻青，十载钟声断斐亭。三杰七贤堪踵武，文星旁见老人星。东山丝竹擅风流，湖海元龙百尺楼。各有遥情寄毫素，画眉京兆更温柔。唐时杨炯好文章，晋代胡威亦古狂。别有梁园词客在，廿年作赋老邹阳。阳春烟景最繁华，莺燕楼台日未斜。我爱师雄具清福，天寒月冷梦梅花。瀛南山水本岑奇，春日林花发满枝。画意诗情无限好，披图我亦现须眉。"}