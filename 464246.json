{"id":"464246","title":"贺新凉 寄祝剑秋四十","dynasty":"当代","author":"魏元旷","text":"岁月如驹驶。论年华、算君最少，亦登强仕。唾手功名麟阁画，跌宕当时豪气。肯碌碌、因人成事。谁道刹那苍狗幻，看波涛、异样腾斯世。陡翻起，平平地。殊方绝域曾亲涖。典属国、子卿持节，归来如是。公相能偿头尚黑，试屈数朋僚指。倘可许、君家昆季。我有士龙齐若算，恐东头、还似西头致。姑勿论，且同醉。"}