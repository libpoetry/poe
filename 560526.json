{"id":"560526","title":"乐樵为张叔高作","dynasty":"明","author":"徐庸","text":"原田每每连清湖，荷□执竿耕钓徒。平生自谓得所乐，所乐虽□非樵夫。梁鸿山深路行曲，留侯之孙驾茅屋。屋头流水泻来清，石砺斧斤樵树木。天风飒飒两鬓寒，绿萝制衣班竹冠。芒鞋不踏尘土径，清风直入秋云端。披星出门带酒倾，施担或时亲汗简。践蛇冲虎只寻常，五十功名心却懒。青松不采独采花，松花酿酒倾流霞。钓徒耕叟喜相道，醉乡乐嘉生春华。识鸟东西朝复暮，眼底光阴肯虚度。幸逢宇宙息干戈，况有儿孙应门户。多君此乐乐最宜，此乐自知人不知。广寒老刚莫相笑，我欲与汝同襟期。"}