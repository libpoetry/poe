{"id":"513167","title":"黄应龙失去思陵敕岳飞杀贼手诏","dynasty":"明","author":"沈周","text":"东昆人来言，有盗发子帑。意非摸金手，必是探禊党。不然尺一纸，何足厌贪掌。思陵洒此翰，破术敕飞往。当时君臣际，天地相俯仰。知任观哲明，眷注加温奖。功宠致忌杀，忠义果足仗。君心在遗墨，一读自炳朗。矫害證逆桧，淊天信欺罔。此纸后不传，何以暴所枉。锢子秘密藏，何为世标榜。天意流无方，假盗理可想。留吝恐违天，水火事或倘。物岂久恋人，物亦有精爽。使之一人传，所见目惟两。盗去转相售，售售万目赏。存未为子欣，失未为子惝。慰子不平怀，诗与发浩荡。"}