{"id":"695388","title":"南安偶题七首","dynasty":"明","author":"林光","text":"长笑梅关不见梅，肩舆扶我几低徊。却疑冰玉閒恣态，厌见风尘日往来。潦倒何心过岭来，暖风晴日一阳回。水边篱落频经目，细看天机认老梅。长风暂扫瘴烟消，屈指阳和又一朝。红树白云山四面，可人诗景自相撩。面面青山送积阴，南安城子落锅心。旧游每忆程兄弟，真乐人閒何处寻。弄月吟风旧有台，台中谁为扫浮埃。浪游曾见芭蕉树，几卷芳心展未开。霁月光风只此心，程家兄弟感来深。如今欲识溓溪面，只把光风霁月寻。铁汉楼边旧有台，白云红树拥成堆。行人莫讶南安小，会见三贤讲道来。"}