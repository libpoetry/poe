{"id":"688465","title":"次周畏斋韵赠敖气完贰尹","dynasty":"明","author":"祁顺","text":"事君论道不论官，沥血书辞见肺肝。自昔朝阳争识凤，如今枳棘暂栖鸾。江湖远念悬双阙，霄汉贤声动百蛮。公论到头应有定，莫将荣辱眼前看。柱石由来异楚砧，栋梁应向豫章寻。片言悟主难为力，万里投荒不易心。雨露几时均沛泽，云山满地结层阴。怀贤叵奈通津隔，尊酒无由得共斟。身虽去国义偏荣，懒写离骚吊屈平。匹马不嫌滇服远，双眸顿向楚山明。吟哦未必妨公事，赋讽还须籍墨卿。一点忠诚天所畀，纲常为重利名轻。读书非但富文章，浩气真成隘八荒。阊阖排云馀谏草，江山搜景满诗囊。才名不负三场选，忠爱焉能一饭忘。却笑江州沦落者，琵琶声里泪沾裳。"}