{"id":"689933","title":"閒中有感三首","dynasty":"明","author":"张元祯","text":"日出群动兴，方寸交榛棘。慕盈倾身构，拔悭一毫惜。痴蠢强干运，黠慧恣探匿。哀彼仁义途，荒秽视无益。驱车经古城，感叹泪沾衣。宫阙有遗址，草生绿参差。当时千年计，筑室务筑基。岂知成败倏，徒为来者悲。吾闻大朴散，智者常轻世。所以许由瓢，终挂箕山树。后来得丧多，漫与鸡虫似。愿见孤凤皇，文彩耀晚岁。"}