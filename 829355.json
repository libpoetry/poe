{"id":"829355","title":"蝶恋花六首","dynasty":"清末近现代初","author":"陈训正","text":"试向楼头遥一睇。月转天空，似露微微意。木落秋高风未已。一声雁唳人千里。还忆年时春乍起。佳约从头，数到秋声尾。今日寻君霜叶底。泼天虫语凉如水。漻泬人间霜信后。夕树离蝉，已过秋时候。河影湛湛天欲漏。孤城斜倚星如斗。城上乌啼人白首。城下寒潮，带雨声声骤。半死归心还扣扣。无端海气生襟袖。衰草天涯秋色沮。陌上王孙，无复从君住。剪剪西风何太苦。猜心燕子斜阳路。不道垂杨无意绪。才了青青，又作弥天絮。落叶已随流水去。一川凉影零孤雨。雨歇烟啼虫语放。激耳无边，愁与声成浪。碎碎秋容天一掌。残阳湿遍秋芜上。衰草阴阴愁入望。西北高楼，怕有人惆怅。孤泪空云千里荡。一城霜杵连天响。秋叶湾头秋水至。淼淼愁波，目断斜阳里。此去关山何处是。弥天牢落征人意。断泊芦花飞乍起。却被西风，吹皱逢逢水。水色天光秋破碎。一时都摄孤帆底。碧汉沈沈清可念。即目楼头，触处生幽感。月挟河声天半撼。风占雁势秋来险。苕蒂新霜人影淡。满地关河，望去愁千点。道路销磨寒色渐。重重别意心知减。"}