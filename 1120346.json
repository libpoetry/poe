{"id":"1120346","title":"池阳四咏","dynasty":"宋","author":"周必大","text":"夜泊清溪弄水亭，棹讴徐起月华明。水晶宫畔西湖上，除却两邦无此清。天遣江山助牧之，诗材犹及杜筠儿。向来稍喜唐风集，今信樊川是父师。君葺城楼望九峰，我能遍踏九芙蓉。飞云捲雨输贤守，透月穿天乞老农。地占齐山最上头，州城宛在水中洲。蜿蜒正作长虹堕，吸住江河万里流。"}