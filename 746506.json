{"id":"746506","title":"同王霁台游澹岩","dynasty":"清","author":"沈道宽","text":"平畴回寒蹊，密林翳危磴。雷斧施全力，云根辟一径。丑石虎豹踞，逸笋蛇虺迸。同游得王乔，探涉鹤驭并。初寻或隈隩，深入转幽靓。谺开地脉深，豁露天宇净。穷搜忽宽广，砥壤拭如镜。青削菡萏垂，浓滴乳柱莹。剔藓读题识，云破日辉映。冷风洒尘襟，霁雪澄定性。洞外疲登顿，岩巅知旷夐。他时杖策来，景物拾残剩。"}