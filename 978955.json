{"id":"978955","title":"送李仁甫被召","dynasty":"宋","author":"晁公溯","text":"天王览万事，日昃坐承明。甚思得奇才，指望中原平。小吏与计偕，大夫招以旌。结绶联翩来，屡闻开迩英。少卑著三馆，高者登九卿。朝廷非不用，功业竟何成。岂其有所怀，闭口且吞声。岂其有所畏，捩手恐覆羹。吾伤风俗衰，视此天下衡。莫计事可否，但随意重轻。虽复建良法，因兹无由行。念予卧龙底，二年饱躬耕。世故已熟观，见君勿屏营。要陈治安策，剀切如贾生。愿无似扬雄，词赋称西京。"}