{"id":"486645","title":"思亲歌","dynasty":"明","author":"太祖高皇帝","text":"苑中高树枝叶云，上有慈乌乳雏勤。雏翎少乾呼教飞，腾翔哑哑朝与昏。有时力及随飞去，有时不及枝内存。呼来呼去翎羽硬，万里长风两翼振。父母双飞紧相随，雏知返哺天性真。吾思昔日微庶民，苦哉憔悴堂上亲。歔欷歔欷梦寐心不泯，人而不如鸟乎将何伸。"}