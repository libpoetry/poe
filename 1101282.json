{"id":"1101282","title":"和刘清叔襄阳隆中行","dynasty":"宋","author":"李曾伯","text":"老瞒晚当汉道卧，黑云触天月新破。英雄湖海应如响，独向南阳静中坐。当时不遇刘豫州，抱膝吟啸谁为酬。本图一旅复夏祀，岂为万户伸韩仇。彼攸官渡瑜夏口，非不功名咄嗟就。甘心蒿布嫁之子，肯以金夫易吾守。惜乎天下思汉心，是际不及西都深。皇天不祚机再失，马谡之败云长禽。空存遗庙千载后，过者犹知袒为右。呜呼龙乎如有灵，盍使胡营落天狗。"}