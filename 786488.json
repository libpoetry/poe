{"id":"786488","title":"岁暮不憀，忽得李二垂危之信","dynasty":"清","author":"洪繻","text":"独居困穷愁，寒冬逼岁暮。心绪郁不纾，无处展幽步。天末怀友朋，又闻故人故。寥寥知己间，晨星随薤露。空林野鸟啼，回车哭歧路。日作伤心人，出门倦会晤。李生我石交，忽焉通尺素。言在垂死中，欲待巨卿顾。肝肠寸寸摧，手足忙无措。故旧难复得，新交多舛互！向秀山阳心，处仲黄垆慕。日暗雪霏霏，哀情谁与诉！"}