{"id":"744572","title":"胥江以子胥名心伤东门县目之言因作长歌陈吴亡之由于子胥亦不能无讥焉尔","dynasty":"清","author":"姚文田","text":"吴通上国始屈巫，楚败柏举由申胥。两皆复仇非为国，坐令庙社成丘墟。苎萝山下卖新女，大道宫台教歌舞。当时自为沼吴来，竟堕术中悲闇主。皆言哲妇能倾城，岂知召侮在佳兵。伐荆伐越事不已，怨构四国来狺争。功师北征等狂噬，悃款忠言不能制。借问先时谁惎谋，遂使鸱张忘国计。悬目东门众所怜，救时无术一身捐。苏台未见游麋庵，江水先看化墓田。秋风摇落梧宫里，狡兔犹存走狗死。如茶如火空自强，乌喙终湔会稽耻。"}