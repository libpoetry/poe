{"id":"1118098","title":"秋兴二首","dynasty":"宋","author":"陆游","text":"修蔓丛篁步步迷，山村东下近鱼陂。钓归恰值秋风起，棋罢常惊日景移。病叶辞枝应有恨，候虫吟壁故知时。残年我亦悲摇落，薄暮空囊又有诗。八十仍当过二时，加餐安寝岂前知。晨梳脱发虽无数，社瓮新醅已有期。偶为买花经废圃，时因蹋藕下清池。尚馀一事终关念，安得儿孙少别离。"}