{"id":"423185","title":"内家娇","dynasty":"近现代","author":"乔大壮","text":"雁早辞南，鱼迟到海，书短恨长谁寄。随风絮转，因雨菭生，误却年年花事。到处玉觞断酒，经时钿筝移字。任画屏、蠹损香桃更瘦，重写无自。病里。春寒妨午睡。梦醒也忘归计。沮孤帆天际。闹古社神鸦，乱山望帝。悄抚通中仙枕，还凝暮云遥睇。鬓成雪、入蜀桓郎，故衣浴罢新试。"}