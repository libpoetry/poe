{"id":"640848","title":"追和东坡石炭诗韵奉简衍公","dynasty":"明","author":"童冀","text":"山氓凿煤山脉断，负煤出穴胸抵骭。荒山无人种禾黍，百里舁煤入城换。燕城居人十万家，家家烧煤胜烧炭。土炕潜阳九地回，寒谷凝阴一时散。常年此物贱于土，弃置道侧无人看。今年雪深颇艰得，北风排户劲而悍。闭门兀坐广文毡，经月不效嵇康锻。烦公为我致一车，更借山中之款段。"}