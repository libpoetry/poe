{"id":"703320","title":"己酉夏五月本师天老人二诗送澹西堂下海幢兼寄示无次韵恭和","dynasty":"明","author":"释今无","text":"石尤风只逆归船，日日残春送晓天。近角自吹寒月外，閒心空照夜灯前。且欣好友同三夏，不觉离师又八年。老去踉跄无善计，当时错许杖头边。楚璞无因惹刖愁，眼穿层縠笑神州。能言此道霜消鬓，不见閒时月满楼。泥絮岂堪支古调，云林何用梦沧洲。三岩松柏年年绿，一任流澌滑石头。"}