{"id":"1114185","title":"中秋望月次玉局翁韵二首","dynasty":"宋","author":"李纲","text":"明月如玉盘，飞上青霄东。徘徊斗牛间，照我禅室中。爽气霭亭户，清光透帘栊。我虽不解饮，敢辞玉樽空。举酒对明月，起舞聊相从。身世两翛然，如游广寒宫。夜久风露冷，草根吟候虫。咽咽不能已，岂自鸣其穷。天涯多雾雨，好景诚难逢。哦诗不成寝，颇类鱼噞喁。皎皎月华白，寥寥秋气清。念我方远客，步月亭中行。风露感我心，凄然入重扃。谁家弄横笛，巧作断肠声。独酌一壶酒，对此千里明。人生但自适，何必四者并。醉眼视万物，扰扰如浮萍。得丧何须道，譬犹阴与晴。节义太山重，富贵鸿毛轻。我心与明月，照见万古情。"}