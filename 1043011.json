{"id":"1043011","title":"幽谷泉","dynasty":"宋","author":"刘攽","text":"幼卿初凿琅琊溪，忆当大历六年时。欧阳今疏幽谷泉，复在庆历之六年。两公相望几百载，中间游客常比肩。山神爱惜第一境，邂逅知者方流传。乃知胜事未有尽，可怜岁月犹依然。穿云斸苔色澄澈，宝镜霜刃光蜎蜒。岩前滥觞如可鉴，山下积石还成川。如公好事诚难得，推公此心人莫识。且如泉源在污泥，谁道汲引非人力。作诗刻石歌泉池，欲问何似阳冰题。"}