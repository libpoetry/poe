{"id":"1075738","title":"时宰生日乐府四首 其一 御燕曲","dynasty":"宋","author":"周紫芝","text":"新阳入谷春欲回，瑶池春早桃花开。黄金三尺瑞兽暖，云横雾绕珠帘垂。碧腴分香自紫府，百壶流泉酒如许。御厨排燕罗八珍，更饬梨园赐歌舞。黄门宣诏天上来，欢喜时闻传帝语。红銮画幕密护遮，参差吹竹凌丹霞。双成持觞萼绿劝，五云遥望群仙家。仙家日月真长久，地久天长圣恩厚。愿公岁岁复年年，长带宫花饮宫酒。"}