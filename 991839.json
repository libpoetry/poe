{"id":"991839","title":"日蚀","dynasty":"宋","author":"梅尧臣","text":"赫赫初出咸池中，浴光洗迹生天东。不觉有物来晦昧，团团一片如顽铜。前时虾蟆食尔妃，天下戢戢无有忠。责骂四方谁胆大，仰头愤愤唯卢仝。欲持寸刃去其害，气力虽有天难通。是时了无毫芒益，徒有文字辩且雄。仝死于今百馀载，日月几度遭遮蒙。有人见之如不见，谁肯开口咨天公。老鸦居处已自稳，三足鼎峙何乖慵。而今有觜不能噪，而今有爪不能攻。任看怪物瞖天眼，方且省事保尔躬。日月与物固无恶，应由此鸟招祸凶。吾意髣髴料此鸟，定亦闪避离日宫。安逢后羿不乖暴，直与审悫弯强弓。射此贾怨鸟，以谢毒恶虫。二曜各安次，灾害无由逢。南不尤赤鸟，东不诮苍龙。北龟勿吐气，西虎勿啸风。五行不汩陈，虞舜生重瞳。我今作此诗，可与仝比功。"}