{"id":"1228608","title":"萧孚有以左耳陶瓶对客煎茶名快媳妇坐间为赋十六韵","dynasty":"元","author":"刘诜","text":"南中土埴坚，妙器出陶火。控抟雅以静，整削平不颇。浑沦象瓜团，短小类橘颗。粤椰实尽刳，蜀芋肤未剥。啄如柄揭西，耳若柳生左。油滋饰外锻，灰坌增下裹。高斋奉煎烹，汤势疾轩簸。狭束蟹眼高，薄逼车声播。俄顷润渴喉，巧妇愧其惰。乃知转旋工，政要倾酌妥。主翁嗜吟诗，佳客时满座。呼童汲深情，瀹雪浇磊砢。急需既能应，閒弃无不可。东家重函鼎，菌蠢腹徒果。美人预为齑，常恐迟及祸。何如且小用，慎勿诮么么。"}