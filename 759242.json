{"id":"759242","title":"放生鹅歌","dynasty":"清","author":"丘逢甲","text":"有鹅不送陈大夫，恐杀而食登诸厨。有鹅不送王将军，恐笼而去伤其群。胡子之鹅丧厥偶，俪以他雌傲不受。孤立无党众欲杀，护之使生意良厚。昨闻钟子放生说，今读胡子送鹅诗。众人赞叹杨子笑，谓钟也黠胡也痴。以说饵鹅得鹅想，以诗媵鹅误鹅往。欲夺鹅还餍众欲，毋令鹢鹢得独享。我闻钟子学道人，仙厨行当脯凤麟。宁以一鹅贻口实，杨子过论疑非真。自昔书生工凿空，幻中有幻出鹅笼。固知杨子取为我，众人未免色为动。众口铄金况一鹅！道高固应生群魔。痴者非黠黠非黠，大众勿喧听我歌。我闻兵解亦成仙，是鹅劫尽果乃全。伐毛洗髓用我法，立随鸡犬共升天。生之于天放乃大，说者笑者两无害。不然诗肠亦姑润，勿讶仙人徒狡狯。吁嗟乎！东南蜃气天苍黄，沙虫百万同日亡。一鹅之生复何有？不能成阵军声张。男儿生当万羊膳，手扶鳌极平龙战。嗷嗷四海安厥生，櫜弓笑赴头鹅宴。"}