{"id":"1037909","title":"彭门贤守器之度支赵鼎记余生日过形善祝并惠黄石茶瓯怀素千字文一轴辄成拙诗仰答来意","dynasty":"宋","author":"文彦博","text":"使从徐方来，执讯如双鱼。遗我黄石器，副之怀素书。素书与黄石，得之宜在徐。或在圯桥下，或在留城墟。因物以达意，思贤而警愚。愚今所叨窃，何必承明庐。位历二府重，年登七旬馀。陋躯贲华衮，微名得虚誉。三朝被宠遇，八难惭嘉谟。瞻言西洛汭，愿继东门疏。意者赤松子，果是吾之徒。"}