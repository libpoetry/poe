{"id":"741544","title":"唐登封台在日观峰西薄暮投宿夜登峰顶观日出归后题诗伏虎门壁","dynasty":"清","author":"严长明","text":"清晨盼天门，得上已昏黑。古殿闭虚皇，神镫黯无色。斋心丙夜目不窥，倏惊窗纸红离离。空中似闻海波溢，耳畔如有天鸡啼。瞷然走向幡竿石，东望立同椔木直。不知咸池去此路几千，但觉海水群飞入胸臆。初时色漭泱，有若新磨铜。须臾势隆起，一线缘长虹。咄哉长虹曷由起复止，南亘鱼头北鱼尾。拂天谁奋羲和鞭，敲折玻璃万条紫。散成朵朵金芙蓉，贴向沧波吹不起。少焉风动蓬山根，播荡溟渤如翻盆。就中团出火一轮，计里远以三千论。左敲南离，右?北戒。大象焉藏，太空焉系。何龙烛而明，何麟斗而晦。胡弃策而莫追，胡挥戈而遽退。安能御六辨，指阳门，郅縓盖，曳绯。足踏绀鸦背，飞上榑桑颠。远引木公袂，高拍青童肩。亲从黄道诉真宰，一证古今扣槃扪籥之谰言。狂歌未了冲飙起，倏见云来若鹏徙。两翼飞遮万里光，一时贲育咸披靡。东牟道士刘孟容，自言卅载居山中。曾经五度见黾采，皆与此夕神光同。鼍矶忽报更筹浅，观壮如斯志应满。归来奋笔写龙蛇，惟见两眼金光不停闪。"}