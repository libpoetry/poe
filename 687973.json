{"id":"687973","title":"丙戍元日漫兴时年七十起用杜句","dynasty":"明","author":"成鹫","text":"人生七十古来稀，两角赢牛好放归。借地断辞骑马客，留云居守钓鱼矶。掀翻热局成冰冷，收拾粗心入细微。却恐风光易流转，锁窗笼鹤未教飞。人生七十古来稀，战胜多年未觉肥。革带经旬三易孔，柴形延日数添衣。久无侍子煨莱菔，近有邻翁送蕨薇。春事渐多人事少，商量焚砚学忘机。人生七十古来稀，抛掷流光与愿违。短昼未能忘菌枕，长年不觉有柴扉。城中好友将閒赠，江上虚舟载梦归。君自不来予不往，东风随地见芳菲。人生七十古来稀，紧系匏瓜泯是非。碓嘴閒花惭我老，井头遗李待谁饥。霓裳懒就三台舞，玉匣重缄太古徽。倚杖柴门看云物，一声啼鸟又斜晖。"}