{"id":"777205","title":"赤瓦歌有序","dynasty":"清","author":"范咸","text":"绛云火伞张海国，烧空灭尽青铜色。信知天运应炎方，抟土何缘变髹漆。万室于今陶者谁，炀灶浑疑欺白日。连掾栉比纷参差，画栋朱甍几回惑。汉家黄屋禁例严，风剥雨淋遮不得。临漳铜雀更何似，香姜旧款无人识。况兼四壁光炯炯，环堵恍与宫墙逼。帘前砖影更辉煌，彤墀彩绘盈阶墄。华棼俨上祝融峰，珠煤贯屋祥光直。千门万户火西驰，照耀烛龙乌戢翼。我思天台有赤城，朱霞天半称奇特。又闻南方裔外山，赤石为墙标异域。此间合是虹霓居，羲毂轩轩火鞭扶。六丁叱驭驱蛟螭，故发狂飙销鬼蜮。君不见火焰山头半焦土，爚爚如焚少荆棘。又不见焮翻地底硫磺山，草枯海破飞烟黑。麒麟之飓炊繁星，流金烁石鲸鲵息。温泉转作瘴母胎，裂窍烘池土花赩。刺桐万朵吐红丝，蓦地烧天怪繁殖。扶桑照殿逞鲜妍，艳艳絪缊锦交织。海若自来足光怪，丹邱浴日镕金霱。蒸郁恒旸阳用九，司天南正神明力。十八重溪水漰腾，九十九峰山崱屴。鲁阳挥戈势当逐，巫尪自焚尤应殛。炬牛燧象烂功勋，庶几赫怒彰天德。祇今海宴无烽尘，不烦煅鍊洪炉侧。承平但愿风雨调，永息炎威静八极。"}