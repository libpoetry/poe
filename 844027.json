{"id":"844027","title":"重游戒坛潭柘二寺得诗六首示嘿园宰平因寄堇腴","dynasty":"清末民国初","author":"陈宝琛","text":"西山吾故人，久别渴一访。潭柘稍阻深，戒坛致清旷。前游悔草草，梦想半已忘。有分及馀年，登巅骋秋望。见从得二子，济胜聊自壮。犹疑在故山，松月坐相向。此心本无住，所见孰真妄？闻梵各洒然，无为忆曩向。入门眩丹碧，千佛阁一新。戒坛胜在松，贵是辽金陈。一松插霄立，苍黝不见鳞。一松称卧龙，抉石根如轮。孙枝亦屈铁，偃蹇不可驯。其一虽空心，要与栝柏邻。独怜活动松，怛化逾廿春。生邀宸翰赏，死作僧厨薪。琳宫有兴废，古木烦见珍。骚情满僧壁，贤王诗集唐。天教十年閒，踏遍山山苍。再出事已非，朝露况不常。想当抽思初，时上高阁望。一气焉可辨？浑河长自黄。朅来荫庭树，爱此召伯棠。俗缁侈檀施，伟哉选佛场！晓寻观音洞，乃登极乐峰。洞深未穷底，峰峻淩空濛。峰后亦一洞，谓与浑河通。当年避兵人，千百来求容。众人一不见，从此丸泥封。我读壁上题，尽然声泪同。上述乱离状，下勘富贵空。谁将此时心，散作千声钟？回向忏我佛，冷冷西来风。昔为岫云游，到寺已昏黑。那知山门外，双松翠交织。宸题引入胜，云日与绚色。升阶见娑罗，银杏尤夙识。踪寻出寺左，石径顿坦直。有亭夹清湍，丹垩亦新饰。去都且百里，布施定谁力？龙子与拜砖，奔走客万亿。幸先香会至，食宿免见逼。入梦习泉喧，窥床惜月昃。能留过中秋，朝夕共探陟。山好半在树，树多能作岚。峰回磴随转，深翠藏龙潭。潭小却不涸，酌之冽且甘。孤亭近阳曦，就树藉草谈。涧石谁留题？逼视得两三。苏州与祭酒，前游曾并骖。大梦先我醒，笑我还朝簪。我心似潭水，世味孰足贪？卒业幸放归，听泉终一庵。二子实闻此，山灵为之监。诗成急寄似，黄髯洞庭南。"}