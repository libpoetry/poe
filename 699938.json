{"id":"699938","title":"厓门二十首","dynasty":"明","author":"郭棐","text":"帝子远辞丹凤阙，熊罴十万建行台。鼎湖烟散暮天碧，黄竹歌声动地哀。春色已随流水去，绮罗留作野花开。厓山咫尺断千古，风雨年年长绿苔。翟羽鸾绡事已空，碧云沧海思无穷。石麟埋没藏秋草，黄屋惊尘捲朔风。箫鼓尚陈今世庙，野花无复赵王宫。须知此恨消难得，惟有青山似洛中。黄尘轻拂建章台，青雀西飞去不回。废殿有基离黍合，寝园无主野棠开。花间旧恨啼红拂，岩畔古碑空绿苔。日暮江南一回首，子山新赋极悲哀。帝子潇湘去不还，仙舟何处水潺潺。清江碧石伤心丽，碑蚀苔痕满目斑。飞鸟不知陵谷变，桐花落尽管弦閒。须知驾鹤乘云外，涧草岩芝岂复攀。紫泉宫殿锁烟霞，海燕西飞白日斜。玉辇今归何处所，锦帆应是到天涯。眼看朝市成陵谷，不是宸游重物华。祇有多情桃李树，春来还发旧时花。九金神鼎重邱山，何事飘零岭海间。衣上缁尘元自化，河阳车驾不须还。落花寂寂玄坛静，细草青青御路閒。满眼波涛终古事，至今遗恨水潺潺。宋家天子朝元阁，西去荒凉旧路微。旅梦乱随蝴蝶散，游魂潜逐杜鹃飞。金舆玉辇无踪迹，荆棘铜驼有是非。举目山河增感慨，冷猿秋雁不胜悲。谷口春残黄鸟稀，空山野水照残晖。风吹花片依华表，火入荒陵化宝衣。温室有泉山鸟浴，野桃无主乱花飞。此时愁望情多少，空听鸾音月下归。稠花乱蕊裹江滨，地迥难招自古魂。一望青山便惆怅，空馀金碧半尘昏。绣楹锦柱蛟龙泣，古殿微风鸟雀喧。凤辇不来春欲暮，步虚空绕紫云端。城边人倚夕阳楼，百感中来不自由。行殿有基芳荠合，寝园无主野花愁。鸟飞不尽暮天碧，风响犹疑画角秋。此去寂寥寻旧迹，一江秋水为谁流。岂是丹台归路遥，鼎成龙驾上丹霄。一声洛水传幽咽，万片香魂不可招。春色岂随亡国尽，海云应逐野烟消。威仪文物今何在，碧水苍苍空寂寥。寂寞寒江急暝流，金陵王气黯然收。行人莫问当年事，仙鹤空成万古愁。芝盖不来云杳杳，寒鸦飞尽水悠悠。湖山靡靡今犹在，故垒萧萧芦荻秋。千山红树万山云，霸业雄图势自分。秋草自生宫殿处，麦盂谁洒大妃坟。烟笼古木猿长啸，树蘸芜香鹤共闻。莫怪临风倍惆怅，落花飞絮正纷纷。栗叶重重覆翠微，况逢寒食欲沾衣。阁中帝子今何在，芳草王孙暮不归。紫气已沉牛斗夜，白云应长越山薇。欲奠忠魂何处问，祇今惟有鹧鸪飞。万里蒹葭入薜萝，黍苗无限独悲歌。人间几见桑田变，天上曾闻玉辇过。紫府有名同羽化，荆榛无月泣铜驼。可怜国破忠臣死，牧笛吹风起夜波。飞烟閒绕望春台，千里关山百战来。金水河枯龙已去，碧霄笙吹鹤飞回。江上小堂巢翡翠，苑边真境辟蓬莱。西楼怅望芳菲节，怀抱何时得好开。帝子吹箫逐凤凰，离宫秋树独苍苍。落花寂寂啼山鸟，衰草茫茫覆女墙。金簇有苔人拾得，野芦无主雁衔将。不堪吟罢重回首，远目非春亦自伤。天王舟楫浮南海，两岸旌旗绕碧山。凤鸟不来春寂寂，白云长在水潺潺。花路暗迷香辇绝，雨碑犹带藓苔斑。相逢莫话金銮事，华表千年鹤又还。紫宸宫殿入荒芜，麦秀渐渐遍故墟。石室已烧丹灶火，碧天难挽紫云车。时人未识辽东鹤，鸿宝谁传箧里书。一自箫声飞去后，海南无处问诸孤。万木归鸦乱夕曛，北风满野负乾坤。空传虎旅鸣宵柝，惟有猿声满水云。风景苍苍千古恨，阴虫切切不堪闻。厓门流水千年在，好与人间洗战氛。"}