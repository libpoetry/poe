{"id":"1113950","title":"挽胡季昭二首","dynasty":"宋","author":"李伯圭","text":"危言不畏触干戈，瘴雨蛮烟换玉珂。今古庐陵两胡老，是非儋耳一东坡。拳拳抗志甘三已，恻恻招魂听九歌。信得平生稽古力，初心不为履朝靴。圣朝宽诏下龙墀，尽放累臣脱串羁。痛失长沙贾谊舍，空存潮海退之祠。孤忠元自轻生死，白骨宁知问去归。万里江山丹旐返，悲风一掬泪沾衣。"}