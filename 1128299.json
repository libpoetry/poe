{"id":"1128299","title":"和许宰于尉间字韵诗后一首送其子赴太学","dynasty":"宋","author":"舒邦佐","text":"连珠叠璧照窗间，得句须知出等閒。有似弟兄花萼集，更如大小淮南山。言诗自愧知来赐，闻十如何敢望颜。一夜不眠追险韵，起来疏发有诗斑。籋云追电笑谈间，争看骅骝出帝闲。暂借短檠赊眼力，莫因远别梦眉山。诗闻庭下频趋鲤，易在床头久铸颜。趁取双亲皆未老，绿衣归换綵衣斑。"}