{"id":"1119705","title":"次朱必先与师是唱酬韵","dynasty":"宋","author":"陈造","text":"朱郎满腹抱贤业，壮岁弹铗仍哀歌。飞将未侯方朔饿，天无老眼如子何。纷纷过眼日百十，超拔如君信难及。平陵笔阵吾敢支，稳掇世科人所必。小儿鹿鹿空肩随，血指汗颜惊崛奇。于菟一啸百兽慑，谁顾露草寒蛩悲。诗书鼓吹且强饭，舜咨皋谟适华旦。功名迫逐可得辞，等闲莫咏南山粲。男子负抱成蹉跎，唾壶自击商声歌。此声此意谁解领，政用折柬招羊何。人言百里半九十，它日聪明嗟不及。云衢掎袂梦空劳，神武挂冠吾已必。久要但有穷鬼随，此鬼亦使文怪奇。推敲惯尝京尹怒，登临肯兴赋客悲。蚕蚁可浴牛可饭，农家星候知昏旦。不妨婢子办黄紬，更贷邻僧供白粲。"}