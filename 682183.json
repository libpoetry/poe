{"id":"682183","title":"癸酉春日閒居四首","dynasty":"明","author":"于慎行","text":"孤踪一寄白云间，鹤渚兰汀梦亦閒。病起莺花怜故国，春来萝薜满青山。浮沈岁月空高枕，历落风尘且闭关。东望石闾仙气满，欲寻瑶草驻红颜。早岁承恩直汉宫，石渠仙署凤楼东。时沾赐酒传深禁，每听吹箫度远空。赤笔春裁三殿草，朱衣寒飐五桥风。只今卧病荒山里，满眼氤氲想像中。忆昨追随法从班，五更灯火叩重关。云开黻座双团扇，月出瑶阶万佩环。一自樵渔来海上，忽传弓剑落人间。江村风雨孤臣泪，清梦犹能识圣颜。牢落中原叹索居，长安朋旧渺愁予。池边倚马宫云近，台畔开尊苑月虚。别梦几看南渚雁，春风难觅汶阳鱼。幽栖祗自成疏懒，不是文园有著书。"}