{"id":"1239521","title":"秋怀次戴景仁韵","dynasty":"元末明初","author":"陶宗仪","text":"商飙解残暑，南村生早凉。弄琴理书帙，雅思一何长。衰莲送馀馥，丛桂吐幽芳。泉清茶鼎洁，簟细石床方。人生能有几，孰可驻流光。颜鬓渐衰改，事业终荒唐。既无俗累萦，所喜心凯康。眠早起常晚，肯与世匆忙。春来喧鸟雀，秋至响蛩螀。万化相寻绎，寒暑去堂堂。非是总不营，有酒即举觞。日夕欢一醉，身世两都忘。"}