{"id":"857074","title":"九曲池悼古","dynasty":"宋","author":"王令","text":"刳地决洪波，深流隐木鹅。樯高帆系锦，堤暖柳藏河。泰甚心方兆，颠危念则那。去都如脱屣，东下若瘳疴。殿脚千论女，宫眉斛计螺。迷楼插空远，水调揭声和。忠切闻无路，愚谀面自阿。君颜未回笑，贼首已称戈。运去天移鼎，人迁地见禾。当年遗废沼，及此尚名歌。古往悲奚寄，今传迹未讹。水寒波刺甲，土老岸髯莎。落照留归鸟，西风困旧荷。暮林迷远屿，夕霭暝前波。亡国谁堪问，羁人恨自多。凭栏不成去，归意为蹉跎。"}