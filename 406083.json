{"id":"406083","title":"浪淘沙慢","dynasty":"近现代","author":"沈祖棻","text":"断碣处，楼头柳色，陌上车辙。残篆和灰再拨，吟笺卷泪自叠。待赠与、连环情不绝，又还恐、轻碎成玦。剩欲托微波向君诉，沈沈暮天阔。凄切，素弦未弄先折。便一片、春江流愁去，更奈江水咽。拚挽断罗巾，从此离别。旧香未灭，偏系人、鸾带当时双结。休忆江南芳菲节，阑干外、月华渐缺。念前约、相思销病骨。怕春晚、寂寂空庭，伴独客，梨花满地鹃啼血。"}