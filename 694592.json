{"id":"694592","title":"满庭芳 兰","dynasty":"明","author":"陈霆","text":"窈谷阴崖，香云煖雨，芳蕤初着幽丛。修然世外，此意几人同。回望三湘何许，灵均去、佩冷江空。无人问，断魂千里，相逐落梅风。平生良自爱，孤标高韵，寂寞山中。算知心独许，三尺焦桐。肠断王孙未返，年时草、又衬残红。春愁满，汀蘋岸芷，落日楚江东。浓绿和烟，浅青漱雨，春回芳草池塘。绣帘未卷，红影罩西廊。九十光阴苦短，蜻蜓老、蜂蝶争忙。相将近，鸣蛙鼓吹，闾闷满斜阳。浮生真可笑，区区世路，病懒相妨。护志勤络纬，技转蜣螂。谁道安身有处，苔茵展、风月坛场。三杯好，江花江草，分付与诗肠。"}