{"id":"700207","title":"和孚若闻秋成寄贺郡守喻侯及元旦口占二首","dynasty":"明","author":"顾清","text":"乡书一日两番收，画出黄云卧垄头。沾足未论天下事，萧条顿解客边愁。舟看西郭千艘拥，路想南庄一径幽。喜极病中忘戒饮，自呼新酿试深瓯。松炉残火晓犹明，高阁微风送漏声。珠斗渐低长乐观，綵云应绕未央城。青春并阻瞻龙仗，往事閒思听鹿鸣。二十五年同仕版，遭逢谁不愿升平。"}