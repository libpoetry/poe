{"id":"202188","title":"闻角叹·晚角吟，声正悲","dynasty":"宋代","author":"李廌","text":"晚角吟，声正悲。嗟尔行道迟迟兮中心有违，女心忧伤之人未归。临岐满掬泪，轻埃变污泥，壮夫安尔为。日月挂两臆，厉声长嗟姿。噫吁嘻！季世无良臣，御戎无上策。辅桀盗货财，稽功数俘馘。安知閟国步，且要高官职。勇如汉将军，诡道作无益。角本胡地乐，相闻地辽邈。汉家岂无大吕与黄钟，岂无鼙鼓与钲镯。且欲震军声，安用胡地角。胡不严，秋关弓。莫使胡人来，莫使琵琶之声过河朔。"}