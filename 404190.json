{"id":"404190","title":"庆宫春·辛卯，一九五一年。咏水仙，依碧山体韵。道斋、藕庵、鹜庭、广厦、少翰、庸斋同作","dynasty":"近现代末当代初","author":"黄咏雩","text":"珠佩凌波，金茎承露，素肤绰约如雪。姚女幽娴，湘灵哀怨，额钿檀晕一捻。冁然微笑，试回首、华鬘小别。玲珑娇玉，重谱钧天，八琅敲彻。步虚晓入瑶台，黄竹歌残，翠篷尘绝。青鸟难归，绛河远隔，烟冷沙昏冰结。那人何处，又谁省、游仙梦折。香云伴我，银蒜春风，半帘淡月。"}