{"id":"538148","title":"寄赠明卿给事谪江西幕","dynasty":"明","author":"王世贞","text":"千秋屈宋后，湘水日溅溅。间识斯文在，粗明大造权。扶摇鹏力重，俶傥骥群先。竹箭曾输楚，荷衣乍释燕。老亲誇剪拂，贱子奉联翩。执礼家人并，论心国士偏。峥嵘俱志彀，摆落未忘筌。喜夺慈明驭，思操晏子鞭。琐垣劳守黑，车马笑谈玄。倏忽时谋胜，参差帝泽捐。公孙宁布被，主父但金钱。鸡肋移官外，龙鳞抗疏前。大名人尽敌，小蹶世何怜。岂必论株累，那能共瓦全。一麾疏紫气，万死仗青天。药物愁诗癖，戈矛与胜缘。折腰身并狎，抵掌态逾妍。未远虞翻道，仍高贾谊年。吴钩寒自峻，郡榻暮虚悬。彭蠡摇坤轴，匡庐插斗躔。尽收迁地色，还赋五君篇。偃蹇渔阳掺，飘零蜀国弦。为君尽一奏，不尔借谁传。泛任秋涛梗，留馀夏泽荃。昔贤惭涕泪，吾计失留连。倘问归来事，城南二顷田。"}