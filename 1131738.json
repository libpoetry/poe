{"id":"1131738","title":"次韵国佐二诗","dynasty":"宋","author":"綦崇礼","text":"羁旅念乡县，衰迟惊岁阴。交朋慰幽独，诗酒相追寻。求盟敌难弭，助顺天意深。边书息障候，喜气到山林。联裾得良会，举白毋缓斟。话旧諠笑语，拚醉攲冠簪。梁尘歌响堕，玉颊酒红侵。殷勤捧杯意，不惜污罗襟。官闲一何幸，安坐阅光阴。世事来无端，循环那可寻。名高毁易至，官达忧常深。岂敢慕华屋，且愿依中林。主人真好客，置酒每共斟。里仁知有托，计决拟投簪。乐饮不泰至，归夜从深侵。梅英苦留恋，著人香满襟。"}