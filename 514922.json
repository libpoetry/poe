{"id":"514922","title":"五月二十九日起屡赐桃杏郁李莲房筥上黄封或题上林监进乾清宫八字或题上林苑海子进乾清宫九字或题司马苑局进乾清宫茶房上用十一字","dynasty":"明","author":"程敏政","text":"御果频颁出尚方，满筐甘溢露瀼瀼。黄封尽带乾清字，朱实平分上苑香。谢表亲将烦内使，承欢先捧寿高堂。自知犬马功何逮，一饭从来不敢忘。"}