{"id":"1118192","title":"湖山九首","dynasty":"宋","author":"陆游","text":"逐鹿心虽壮，乘骓势已穷。终全盖世气，绝意走江东。湖上多甘井，硙泉尤得名。何时枕白石，静听辘轳声。山崦桑麻路，柴门鸟雀声。老巫祈社雨，小妇饷春耕。坡陀度小岭，轩豁见平湖。但醉梅花下，民家酒可沽。浅井供茶灶，分流浣布沙。此泉吾所爱，百用给山家。故堞无遗迹，萧然数十家。茶烟映山起，酒帘傍堤斜。汀月生眉黛，溪梅试额妆。幽闺元不出，莫道嫁彭郎。城边小市聚，烟水淡秋容。南走兰亭路，迢迢云外钟。东西二十里，相望两平桥。傍水多投钓，穿云有负樵。"}