{"id":"1145788","title":"遗世四言诗","dynasty":"隋","author":"阴长生","text":"维予之先，佐命唐虞。爰逮汉世，紫艾重纾。予独好道，而为匹夫。高尚素志，不事王侯。贪生得生，亦又何求。超迹苍霄，乘龙驾浮。青要承翼，与我为仇。入火不灼，蹈波不濡。逍遥太极，何虑何忧。游戏仙都，顾悯群愚。年命之逝，如川之流。奄忽未几，泥土为传。驰走索死，不肯暂休。予之圣师，体道之真。升腾变化，松乔为邻。维予同学，一十二人。寒苦求道，历二十年。中多怠惰，志行不坚。痛乎诸子，命也自天。天不妄授，道必归贤。身投幽壤，何时可还。嗟尔将来，勤加精研。勿为流俗，富贵所牵。神丹一成，升彼九天。寿同三光，何但亿千。惟予垂发，少好道德。弃家随师，东西南北。委放五经，避世自匿。三十馀年，名山之侧。寒不遑衣，饥不暇食。思不敢归，劳不敢息。奉事圣师，承颜悦色。面垢足胝，乃见哀识。遂传要诀，恩深不测。妻子延年，咸享无极。黄白既成，货财千亿。役使鬼神，玉女侍侧。予得度世，神丹之力。"}