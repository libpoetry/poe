{"id":"992628","title":"武陵行","dynasty":"宋","author":"梅尧臣","text":"生事在渔樵，所居亦烟水。野艇一竿丝，朝朝狎清泚。忽自傍藤阴，乘流转山觜。始觉景气佳，潜通小溪里。常时不见春，入谷惊红蕊。幽兴穷绿波，玩芳心莫已。花外一峰明，林间碧洞启。遥闻鸡犬音，渐悟人烟迩。舍舟遂潜行，石径劣容屣。豁然有田园，竹果相丛倚。厖眉髽髻人，倏遇心颜喜。尚作秦衣裳，那知汉名氏。自言逢世乱，避地因居此。来时手种桃，今日开如绮。更看水上花，几度逐风委。竞引饭彫胡，邀饮酌琼醴。复呼童稚前，绿鬓仍皓齿。翻遣念还茅，思归钓鳣鲔。将辞亦赠言，勿道丘壑美。鼓枻出仙源，繁英犹逦迤。薄暮返苍洲，微风吹白芷。他日欲重过，茫茫何处是。"}