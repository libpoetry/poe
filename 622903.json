{"id":"622903","title":"微病不寐口占四十韵","dynasty":"明","author":"郭之奇","text":"我身多病病犹清，我心自磨磨日瑩。愧不当年学长生，无多髭发白玄争。竟日诗骚作性情，古圣今豪纷送迎。千秋百代共华菁，左屈班扬或弟兄。馀子人閒孰挂晴，一丘一壑取次评。水际山巅觅异英，天地大文繇我明。高怀出世世缘轻，霜管悬秋秋露盈。泼墨如闻风雨声。长吟欲令鬼神惊。忆昔枵中漫登瀛，少年狂气逼公卿。低头十载自煎烹，典属衡文百务并。神州天步忽欹倾，疾风寒岁表霜茎。日毂东来诏我擎。西方可望不可瞠。涯角悠悠驾鳄鲸，九死丹心一片晶。天意还存靡鬲萌。秋飔一夜止笳横。举目高雷出汉旌。万驱齐压五羊城。谁鞭老骥侧坡行。矫首趋风不问程。虽然碌碌以人成。不重虚功重夙盟，东海犹怜精卫诚。方寸何难较五丁。千古终依方寸衡，文章得失岂虚名。我歌此曲达深更，邻鸡拍拍为余鸣。"}