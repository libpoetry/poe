{"id":"1074653","title":"乌夜啼","dynasty":"宋","author":"周紫芝","text":"黄门急诏下，趣封南郡王。鸾辂俨且深，班剑列成行。建以左纛旆，树以羽葆幢。骨肉厚恩义，门户生辉光。分封得大国，四境弥土疆。那知以嫌猜，将身触嗔怒。徵我还上都，令我不得住。夺我封侯印，被我五两组。低头屏气息，对客不敢语。红窗昏夜灯，白泪堕秋雨。郁郁两大树，依依近墙宇。鸦鸦枝上啼，腷腷振两羽。沉沉夜未央，紞紞方三鼓。侍儿闻之喜，揽衣中夜起。起敲斋閤门，秉烛具肴旨。再拜前致词，灵乌未可鄙。吾闻乌夜啼，霈泽覃万里。杲杲方平旦，使者已在门。官家有诏书，为君敦厚恩。旧愤知己释，徙封意增勤。客有鲍书记，当代称能文。命作啼乌曲，乐府传清芬。人生欲富贵，生身恨不早。富贵岂不好，危机亦难蹈。古来兄弟间，生死在一朝。煮豆然豆豆叶焦，灵乌莫厌声哓哓。"}