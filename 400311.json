{"id":"400311","title":"南印度七塔歌，用东坡海市韵","dynasty":"民国末当代初","author":"饶宗颐","text":"乾坤浮水碧黏空，水面杲日红当中。七塔嘉名天下走，其势上压斗牛宫。当年何人此角牴，名王幽赞劳神功。千兵象阵能擒虎，诸天鳞尾如蟠龙。奘师西行未到此，冥搜有待杜陵翁。流急屡惊鸥鹢散，岸阔弥觉鼋鼍雄。庙堂藻缋资鬼斧，谲变倏忽吁难穷。峻宇丹墙临绝海，呼吸元气通昭融。我有精诚动真宰，凌霜欲为鸣九钟。日薄麟争今何世，圣者恃道安由丰。东门鞭石作梁渡，南极铸柱赍山铜。冥冥神理谁能究，天昏寒浪来悲风。"}