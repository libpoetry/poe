{"id":"1554","title":"慈恩寺二月半寓言·二月韶春半","dynasty":"唐代","author":"苏颋","text":"二月韶春半，三空霁景初。献来应有受，灭尽竟无馀。化迹传官寺，归诚谒梵居。殿堂花覆席，观阁柳垂疏。共命枝间鸟，长生水上鱼。问津窥彼岸，迷路得真车。行密幽关静，谈精俗态祛。稻麻欣所遇，蓬箨怆焉如。不驻秦京陌，还题蜀郡舆。爱离方自此，回望独蹰躇。"}