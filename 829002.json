{"id":"829002","title":"荷叶杯 戏效花间体","dynasty":"清末近现代初","author":"王国维","text":"手把金尊酒满，相劝。情极不能羞。乍调筝处又回眸。留摩留。留摩留。矮纸数行草草，书到。总道苦相思。朱颜今日未应非。归摩归。归摩归。无赖灯花又结，照别。休作一生拚。明朝此际客舟寒。欢摩欢。欢摩欢。谁道闲愁如海，零碎。雨过一池沤。时时飞絮上帘钩。愁摩愁。愁摩愁。昨夜绣衾孤拥，幽梦。一霎钿车尘。道旁依约见天人。真摩真。真摩真。隐隐轻雷何处，将曙。隔牖见疏星。一庭芳树乱啼莺。醒摩醒。醒摩醒。"}