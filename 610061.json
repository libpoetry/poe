{"id":"610061","title":"寿宫詹萧大宗师","dynasty":"明","author":"韩上桂","text":"世人誇上寿，保护惟一身。君子燮元化，匡扶在万民。我师抱硕望，正笏俨垂绅。钟自嵩高气，叶从奎聚辰。奇文同凤烨，至性等麟仁。遂起苍梧野，欻为紫禁臣。衔鳣尊讲席，执酱重朝宾。天子特加礼，皇储常致询。蓄霖群待润，鼓化会持钧。兹届悬弧候，犹连脩禊春。南星高照耀，紫气郁轮囷。上客咸来集，孤羁亦见亲。西昆期捣玉，东海羡扬尘。竞奏万年酌，齐倾千日醇。高怀嗟独远，私福安足珍。幸已列槐棘，将何济险屯。一夫未获所，圣佐有馀颦。湛露恩无负，作朋报可伸。伟哉上臣则，贱子敢代陈。"}