{"id":"692235","title":"早入夭寿山候陪祭长陵","dynasty":"明","author":"杨士奇","text":"尘起山中失路蹊，肩舆扶过石桥西。夜深风露寒仍浅，月转星河影渐低。傍涧几人同驻马，隔林何处屡闻鸡。东方立待曈昽曙，紫殿前头望不迷。万里苍梧去不还，宫车千古閟桥山。日华閒映芙蓉殿，云气深连虎豹关。扶病此时瞻玉几，伤心何处望龙颜。遗臣泣尽馀年泪，天上乌号不可攀。"}