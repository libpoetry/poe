{"id":"1131448","title":"蚊","dynasty":"宋","author":"虞俦","text":"床前蜡纸一灯明，殷殷闻雷数震惊。忽去青天无鸟迹，骤来红树有莺声。噆肤噬血宁甘死，投隙穿帷太巧生。为尔通宵愁不寐，几回枕上又诗成。青奴良夜偶相依，斑扇团团亦倦挥。我自蒙头还引睡，渠应皤腹不能飞。多愁白发三千丈，无分红绡十幅围。安得西风来一扫，固知么么未胜威。"}