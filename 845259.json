{"id":"845259","title":"钗头凤","dynasty":"清末民国初","author":"樊增祥","text":"诃梨领。茱萸锦。轻裾窄袖娉娗影。昨宵忆。今宵忆。桃花笺纸，青鸾消息。密。密。密。深深院。双飞燕。菖蒲花发才相见。君休惜。侬休惜。眼中红泪，真珠千粒。滴。滴。滴。桐花乳。梨花雨。桃花扇上乘鸾女。杨枝弱。宫腰约。丁娘十咏。教郎斟酌。索。索。索。红窗暮。沈烟炷。是侬擘竹分茶处。东风恶。吹罗幕。连环椎破，锦书烧却。莫。莫。莫。"}