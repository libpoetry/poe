{"id":"698735","title":"次俞都御史韵与虎石道人二首","dynasty":"明","author":"夏原吉","text":"纷纷车马走黄埃，此地谁能日日来。独有豸冠因酒病，时寻虎石扣门开。山中风月初相识，江上烟波又促回。今我登临亦何兴，谩看猿鹤舞徘徊。道人净扫上方埃，瀹茗焚香待我来。风舞葛巾荷已老，露凝金?菊初开。心淹公事偷閒坐，话到真机忘却回。戍角一声催上马，满阶清影月徘徊。"}