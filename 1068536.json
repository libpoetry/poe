{"id":"1068536","title":"望法华山怀慈上人","dynasty":"宋","author":"王安中","text":"我无适俗姿，发兴在林嶂。前身一义堕，好山输百丈。永怀住山人，败毳裹龙象。频驱尘外轸，径抵云雨上。道人初怪问，斗绝何从访。师居不难寻，天壁愕异状。风烟自萧散，草木更森长。道人聊复尔，仁者作是想。重来傍岑翳，眼净人亦王。虎溪虽不过，鹫岭聊得望。遥知师冁然，跛跛又安往。"}