{"id":"529959","title":"酬李员外赠古镜歌","dynasty":"明","author":"徐祯卿","text":"关西故人惜我别，赠我古镜光如雪。感君意气特相许，爰披肝胆照清彻。荡日摩空恍虚映，奥室青瞳闪宵晢。妙质精凝水土深，丹烟碧雾生华缬。圜铭髣髴不可读，蚓屈虫蠕细纠结。腰间锦囊故所佩，请脱绳丝置扃鐍。当令明月入我怀，精光夜夜随虹霓。故人卓荦信才杰，苍铓炯炯岂相劣。嗟予蓬秽何所似，对此不觉心内热。湘江溟洞入无滓，衡岳凌空郁岑巀。山行应使魈魅逃，水宿能令蛟怪灭。古物由来孕神秀，灵光不让三尺铁。怜君至宝不自惜，何以报之嗟菲蔑。护藏但使镜莫缺，与君交情世不绝。"}