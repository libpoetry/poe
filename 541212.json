{"id":"541212","title":"登衡山至雪霁堂雨继以大风","dynasty":"明","author":"叶春及","text":"朝发望岳门，午憩雪霁堂。脱鞅暂安豫，临轩盼高冈。岩云肤寸合，冻雨散微凉。飞帘东北来，沙砾起飞扬。万窍尽怒号，五峰若趋跄。诘朝登祝融，天路阻且长。仆夫窃偶语，何如朱与张。皇昊杳无心，造化浩茫茫。阴阳互迁变，倏忽自难量。太和值雾雨，晓日升扶桑。今兹傥不然，孰敢问彼苍。达人贵大观，委运固其常。"}