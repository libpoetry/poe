{"id":"738128","title":"洞房曲","dynasty":"清","author":"唐芳第","text":"软金屈戌开鸳鸯，花符细字呼徐娘。绿云半堕莲花妆，雅鬟十五携履箱。琵琶百啭春漏长，娇歌欲递迟龙香。临筵催赐青雀觞，海棠滴露低红芳。流苏压钩金锵锵，铜球宛转添都梁。殢人缓缓收鸣珰，花枝故恼东风狂。银屏叠叠遮琐窗，长夜辽辽天未央。横娇妒宠谁能望，春光不到翾风房。"}