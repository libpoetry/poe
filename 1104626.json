{"id":"1104626","title":"上明达皇后册宝五首 迎神用《歆安》。","dynasty":"宋","author":"郊庙朝会歌辞","text":"恭俭宜家，柔顺承天。德昭彤管，忧在进贤。宝册袆翟，追荣寿原。四时祼享，何千万年。清宫有严，广乐在庭。钟鼓筦磬，九变既成。缩茅以献，洁秬惟馨。灵游可想，来燕来宁。秉翟竣事，万舞摐金。总干挥戚，节以鼓音。礼容有炜，肸蚃来歆。淑灵是听，雅奏愔愔。登献罔愆，俎豆斯彻。神具醉止，礼终乐阕。御事既退，珊珊佩玦。介我繁祉，歆此蠲洁。备成熙事，虚徐翠楹。神保聿归，云车夙征。鉴我休德，神交惚恍。留祉降祥，千秋是享。"}