{"id":"1035016","title":"李参政生日 其一","dynasty":"宋","author":"魏了翁","text":"湖浅霜雁寒，天高老龙蛰。悠悠瀛海间，时运递消息。黄钟一龠回，槁瘁亦敷泽。茹茅趣连征，墐户同一辟。向来屯阴地，有果终不食。存之乃天意，斯道古根极。公论无消磨，物情自喧寂。喧寂安足计，秋云卷无迹。请公护景光，春事勤种植。明朝揆初度，万象好颜色。"}