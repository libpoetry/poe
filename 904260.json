{"id":"904260","title":"望灵石","dynasty":"宋","author":"李处权","text":"杖藜出望江郎峰，清辉秀气在眼中。当年何人运神斧，劖削碧玉成芙蓉。平地崛起五千仞，浮云落日当秋空。东西南北千里间，他山莫敢来争雄。英灵往往在人物，异时杰出闻数公。伟哉高厚职覆载，储精毓粹良未穷。畸予家世本伊洛，四时行乐都忘慵。楼台面面得形胜，锦屏女几鸣皋嵩。十年戎马断归路，流落江湖今一翁。平生所得在黄卷，昔贤今圣独见容。青衫憔悴百寮底，犹欣收此笔砚功。声名突兀不磨灭，要与此峰相始终。"}