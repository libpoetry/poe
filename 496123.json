{"id":"496123","title":"无俗念 次韵虞文靖公","dynasty":"明","author":"夏言","text":"长笑掀髯，算宇内、几人真是豪杰。同醉同醒同梦觉，踪迹电光兴灭。六代繁华，五陵豪贵，转眼都消歇。何如勘破，一毫不与干涉。人生底许光阴，才见春花，又早看秋月。岁岁年年开更谢，今古几番圆缺。谁是谁非，谁清谁浊，尽付旁人说。梦回鸡唱，斗杓斜挂城阙。"}