{"id":"684869","title":"南昌八景 西山积翠","dynasty":"明","author":"王洪","text":"西山秀出匡庐岑，翠壁万叠苍崖深。长空不尽太古色，乔木自下高秋阴。半峰日落鸟双度，绝涧月明猿独吟。欲觅洪崖旧隐处，向风一寄瑶华音。崇朝爽气西山晴，缥缈乍见空中明。沙光远荡石动色，天影倒射江无声。迢遥玉笥带庐岳，倏忽苍梧更赤城。晚来为雨定何处，高阁画梁无限情。南州高士湖上亭，古木笼篵枝峥嵘。孤标直与元气合，千载尚见斯人清。云来扶桑荡晓色，雨入彭蠡回秋声。生刍一束不可致，击节浩歌劳我情。高城嵯峨千尺楼，曲槛之下长江流。鸣钟日出宾客会，击鼓波静鼋鼍游。青山几见海上月，碧树先得江南秋。会乘爽气最高处，夜揽白云观斗牛。仙人丹成飞上天，遗此碧甃之清泉。金蟆夜伏海底月，白鼠昼卧林中烟。长松拔地已千尺，蟠桃开花知几年。吾将三咽叩天鼓，拂石坐读瑶华篇。豫章城中旌阳宫，铁柱下与沧溟通。九泉深琐地胍静，万古不共长江东。风云澒洞蛟下蛰，雷电晦冥神降工。异哉灵迹不可测，河洛因之思禹功。江烟漠漠州渚微，语笑隔岸行人稀。霞光照海月在树，水声激石风吹衣。高城楼阁雾中出，远浦凫鸥沙际飞。西山亦有高尚者，独卧白云犹掩扉。积水之外高春微，满目益见江山奇。豫章翻风撼远色，若木荡海回高枝。落霞孤鹜不可极，丹崖翠壁更相宜。酒酣安得郑虔老，令渠写画兼赋诗。"}