{"id":"1114962","title":"和苏著作麻姑十咏 鲁公碑","dynasty":"宋","author":"李觏","text":"他人工字书，美好若妇女。猗嗟颜太师，赳赳丈夫武。麻姑有遗碑，岁月亦已古。硬笔可破石，镌者疑虚语。惊龙索雷斗，口唾天下雨。怒虎突围出，不畏千强弩。有海珠易求，有山玉易取。唯恐此碑坏，此书难再睹。安得同宝镇，收藏在天府。自非大祭时，莫教凡眼觑。五行与万类，有象皆在天。如何彼杉树，反更侔星躔。予思古昔意，欲媚兹山巅。草木尚有斗，人物谁非仙。栽培自何代，衰老今多年。大旱不减翠，涉春无益鲜。生当好世界，过尽閒云烟。房心欲布政，柱石安可捐。丹灶久已毁，井泉空独存。此地非常地，今人非昔人。我愿刀圭药，轻举朝明宸。一言洗天日，万物归阳春。群仙谁嫉妒，使我身漂沦。俯视废井水，欲饮碍荆榛。徘徊片云下，泣涕沾衣巾。少壮几何时，且醉樽中醇。前有县大夫，取此石为器。嚣然夸谓予，材与工俱美。如何尔乡人，器用曾莫备。无乃居荒陬，俗鄙不喜事。答云此石坚，攻磨动时岁。官用钱出民，民用钱出已。出民官不知，喜事诚可贵。出已乃伤财，谁能不惜费。大夫闻此言，如有所忿戾。今君倡是诗，敢以报嘉惠。秦法虽甚苛，秦吏若犹拙。山林不数里，俾尔逃得脱。予观后世事，政役火烈烈。苟非为鬼神，何计避羁绁。圣皇今在御，百事咸均节。常披诏书意，苦念生财竭。谁能将顺者，所望在贤哲。无使峰中人，笑我民屠裂。幽居久不乐，心死如湿灰。闻言山有池，仙客曾流杯。披衫向西坐，欲望无崇台。何当命游宴，尽聚不羁才。顾恐狭隘地，未足开吾怀。仰手斸河汉，决向天南来。移舟复转岳，壅遏成环回。横持北斗柄，量尽酒星醅。箕踞接下流，一歃空千罍。八风助吟倡，万怪供嘲谐。醉来散发卧，蝇声视霆雷。冷笑势利子，茫茫尘土堆。碧莲何岁开，我时不得见。于今到池上，只有红莲绽。红莲非丑恶，物以多为贱。阿蛮虽解舞，不见真妃面。虎跑本何为，彼将对以臆。有如大丈夫，卓尔抱刚直。盗泉既不饮，谮人亦不食。山中小禽兽，何足劳捉搦。勇气无所泄，爪地成遗迹。地神嘉乃诚，水源如开辟。寻常窃六畜，夜傍人墙壁。是与豺狼同，闻此宜惭色。山西十数里，乃是丹霞洞。直上穷云霓，中宽入罂瓮。红尘生不识，明月手可捧。人家千里庭，泉源六月冻。风雨气势恶，草木精神竦。灵物少形见，仙官何职贡。俗缘易厌倦，世事足愁痛。寄语松上鹤，他年期一控。仙翁犹在时，坛上何设施。仙翁一去后，梦草空离离。下士固大笑，言者多不知。嗟嗟天壤内，共是枯鱼池。"}