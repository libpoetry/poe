{"id":"1143845","title":"八月二十四日宾旸华父同登秀亭二首","dynasty":"宋末元初","author":"方回","text":"垂垂三径晚香开，二妙端能为我来。老瓦尚堪沽浊酒，破鞋何惜上高台。十年心事霜髯短，万□秋声画角哀。海内诗人有公等，悬崖待与斸苍苔。两公诗思欲飞扬，颇似繁台俯大梁。潇洒道装衣袖阔，昂藏寿相耳毫长。持身未惯全随俗，玩世何嫌略放狂。我有平生八叉手，兴来举酒尚洋洋。"}