{"id":"545117","title":"王长公闭关修玄谢绝一切独期余过访禅堂余以母病迄今未赴春日索居读公所致诸札掩袂太息怀不能已积成七言律八章用摅鄙臆词之荒陋不暇计也 其四","dynasty":"明","author":"胡应麟","text":"拂袖吟行大海傍，关门紫气正徬徨。心悬寸草时千折，泪洒孤桐日万行。下榻尘埃惭仲举，驱车岐路畏王阳。亦知把臂濠梁近，愁绝兼葭尚一方。"}