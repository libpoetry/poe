{"id":"836031","title":"南浦","dynasty":"清末民国初","author":"郑元昭","text":"春花才子，又萧萧、木叶冷庭烟。屈指流光过半，异县尚流连。记否春窗闲夜，剔灯儿、惜别玉梅前。问年年离况，都云难耐，耐却几经年。惆怅关河迢递，望归鸿、泪眼对遥天。待展桃笙寻梦，梦也苦难圆。尤念新来病后，苦沉吟、谁与拥诗肩。谢双鱼为道，道新寒早晚宜棉。"}