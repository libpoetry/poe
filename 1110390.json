{"id":"1110390","title":"思贤堂萧君筑室江上馆李先之先之既没李伯纪其堂曰思贤云二首","dynasty":"宋","author":"孙觌","text":"扁榜银钩劲，褒题衮相尊。天边玉楼去，江上草堂存。蝇附俄千里，龙登有一门。萧郎传旧业，击水看溟鲲。相国开藩日，抠衣放鹢时。碧油来弭节，彩笔坐题诗。有客皆如此，知君更不疑。相逢一笑喜，空恨十年迟。"}