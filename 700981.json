{"id":"700981","title":"初游飞来寺","dynasty":"明","author":"梁炫","text":"两崖丛霭翠氤氲，到访诸天挹紫氛。曲径树啼山寺鸟，几重门锁比邱云。泉穿僧舍涓涓细，松带昙香隐隐闻。欲坐法岩习禅寂，不堪回首夕阳曛。飞来梁寺倚峰头，福地今看岭外收。千嶂坐当青霭合，一江遥瞰碧湾秋。楼间帝子空留蜕，岩畔高僧忘狎鸥。处处名山瑶草满，荷衣迟缀赤松游。"}