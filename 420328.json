{"id":"420328","title":"金缕曲 其四","dynasty":"近现代","author":"王陆一","text":"人似归云速。已多时、满身清露，楚天凉竹。只为秋山真淡冶，一往灵芬难足。采紫穗、疏香盈握。篱角墙根娟楚待，许春风、万盼倾城绿。天纵远，相思续。云帆欲上寒光濯。渐行行、山平水衍，归心才属。树杪垂城初睡转，检泪临分红烛。算南浦、人归幽独。脉脉词情天壤系，渐频年、细解伤哀乐。沾臆地，还依约。"}