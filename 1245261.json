{"id":"1245261","title":"柳居图","dynasty":"元末明初","author":"李延兴","text":"先生夙华川，山中好隐居，门前十柳青扶疏。种来不记几岁月，生意蔼蔼充吾庐。先生一生好心事，放迹其下乐有馀。垂垂露叶覆轩户，灿灿雪絮吹琴书。清风潇瑟来枕席，流水汨■鸣阶除。或逢樵，或对渔。隔浦荡轻航，呼童巾小车。丸药听黄鸟，攀条穿白鱼。野老争席树阴底，凉影团团摇酒壶。山中之人有天趣，丹墨点染成画图。若非下惠当时宴休处，定是柴桑处士之故墟。自持御史节，朝夕赋归与。载歌柳居柳，临觞惜居诸。既不能归田重培育，又不能驰书问何如。风瑟瑟，动干旟，露湑湑，沾佩裾。千丝万缕乱心曲，渺渺遥思飞云衢。寄言子孙爱惜之，要使清阴大芘吾里闾。"}