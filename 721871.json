{"id":"721871","title":"生女","dynasty":"明末清初","author":"屈大均","text":"垂老频生女，呱呱亦寝床。妻边三织素，妾处一平阳。但使桃花灼，何须柳絮香。先人留姆训，一一与珠娘。弱女多逾好，陶公亦慰情。艰难孩抱物，断续笑啼声。渐渐吾衰老，迟迟汝长成。无穷婚嫁日，贫绝累难轻。岁岁生儿女，今冬复惠芳。双双初设帨，一一始扶床。卖犬知他日，乘鸾定故乡。无令悲远嫁，骨肉日相望。"}