{"id":"1095696","title":"佛眼侍者祖元血书华严八十卷以报母细而楷花石纲初得之藏诸塔寺后复失之复得之于京师","dynasty":"宋","author":"释居简","text":"楚云血指书法华，藏诸衡山竺仙家。自言剖匣待慈氏，凡指试触轰雷车。思溪不落衡山后，行缀蝇头三十九。停匀瘦劲妙钟王，初终一字亡差谬。阿元曾透龙门去，失却登门最初步。笔端佛语血滴滴，直下发明根本部。一尘具有一卷经，破尘出经不动尘。尘尘刹刹尽三昧，一字一行皆正因。静想生初常反照，雱然母血知多少。一支馀沥何足云，贝叶悉书酬不了。莲花七卷六万言，净明海眼伯仲间。诸经一写复屡写，大经血脉俱相关。六丁畴曩曾搜索，青毡解后铜驼陌。千金购得喜欲颠，十袭载归花石船。恍如光焰腾双剑，夜夺龙光寒不焰。遂令合浦有还珠，毋令沧海有遗珠。"}