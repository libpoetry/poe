{"id":"899565","title":"红情/暗香 疏影、暗香，姜白石为梅著语，因易之曰红情、绿意以荷花荷叶咏之","dynasty":"宋","author":"张炎","text":"无边香色。记涉江自采，锦机云密。剪剪红衣，学舞波心旧曾识。一见依然似语，流水远、几回空忆。看□□、倒影窥妆，玉润露痕湿。闲立。翠屏侧。爱向人弄芳，背酣斜日。料应太液。三十六宫土花碧。清兴凌风更爽，无数满汀洲如昔。泛片叶、烟浪里，卧横紫笛。"}