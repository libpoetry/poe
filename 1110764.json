{"id":"1110764","title":"贺陈内翰去非三首","dynasty":"宋","author":"朱翌","text":"闻道催宣召，传呼入翰林。堂高初上玉，带重更垂金。烦悉周公诰，丁宁葛亮心。调元知有日，天意向君深。梦获生花笔，祥开视草儒。奉天专仰陆，元祐只传苏。莲影光分烛，丝纹细结絇。禁中颇牧在，夙夜赞神谟。夜到甘泉捷，光摇建晓魁。唐家方再造，汉德已重开。太史书云后，群公贺雪回。十行宽大诏，早晚出银台。"}