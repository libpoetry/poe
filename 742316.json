{"id":"742316","title":"望紫霄峰作","dynasty":"清","author":"周锡溥","text":"仙宫雾雨春冥冥，电影欲掣雷车轰。真武真人玉蕤缨，空中丹剑铿有声。手绾神图《太乙经》，摄御百怪袪三彭。空山枸杞夜吠鸣，不但河车之紫英。我来均口眺峥嵘，三十六岩青绕城。望不能至心叹惊，少时学道已粗成。偶然积梦通广庭，群官召草新宫铭。绮语未尽千劫更，忽忽一堕随飞星。试将尺宅理榛荆，伐毛一洗凡骨腥。问神何由息我黥，举酒一酹青山青。"}