{"id":"815617","title":"粤东诗与陈简亭同赋","dynasty":"清","author":"莫瞻菉","text":"水浮天远望无涯，四季如春暖更加。荔子香生三伏雨，木棉红起半天霞。宝行海鬼知均税，画艇珠娘号载花。比户槟榔堆满榼，便于享客当烹茶。合浦还珠待孟尝，伏波横海旧开疆。吸筒春晓餐蕉露，曲簿秋晴晒蔗霜。浪靖蜃楼都敛息，时清蜑户亦驯良。六篷船倚槟榔树，处处飞红看佛桑。"}