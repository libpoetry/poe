{"id":"834202","title":"齐天乐 雪意","dynasty":"清末民国初","author":"易顺鼎","text":"古天何处飘来磬，仙愁夜寒飞落。蝶路危红，鸦塘败墨，一点吟魂黏着。山岚似搁。怎闹竹昏林，有人知觉。祗恐梅花，因循负了旧时约。凄凉赋情谁托。忆沉沉小院，灯火如昨。冷梦牵云，濛香度月，瞒住妆楼半角。风棱纸薄。画不出春前，绿杨城郭。行到江南，酒旗斜转脚。"}