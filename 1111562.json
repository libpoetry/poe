{"id":"1111562","title":"摸鱼儿","dynasty":"宋","author":"何梦桂","text":"记年时、人人何处，长亭曾共尊酒。酒阑归去行人远，折不尽长亭柳。渐白首。待把酒送君，恰又清明后。青条似旧。问江北江南，离愁如我，还更有人否。留不住，强把蔬盘瀹韭。行舟又报潮候。风急岸花飞尽也，一曲啼红满袖。春波皱。青草外，人间此恨年年有。留连握手。叹人世相逢，百年欢笑，能得几回又。把人间、古今勋业，一时都付杯酒。青山行遍人华发，老尽门前青柳。试回首。记晓雨征衫，又过年时候。相逢故旧。浪说南楼北，亭花纵好、能似少年否。还自笑，应是山林厌韭。忘却儿童迎候。兴来谩学长沙舞，要舞更无长袖。眉休皱。欢笑外，风涛世上时时有。共君握手。且尽日尊前，相拌一醉，醉后明朝又。"}