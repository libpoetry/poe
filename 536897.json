{"id":"536897","title":"赋得养龙池送莫膳部视贵州学","dynasty":"明","author":"王世贞","text":"我闻贵竹罗施异西极，两山夹陂深莫测。神物蜿蜒走其上，顷刻下降房星赤。蜀王内厩五千匹，云锦丛中逞颜色。遥将万里白玉墀，奚官执鞚不敢骑。囊沙覆压三百日，辛苦风云国士知。麟鬐染汗珠络惊，秋霜濆沫桃花明。郊尘不动落日缓，六飞恍若空中行。从此峰名号腾越，诏图真迹留神阙。濠阳贵人凡几人，云阁勋名齐日月。只今一百八十载，高岩大泽依然在。房星不明五星聚，学士青衿盛文彩。何当塞徼多驰驱，君王按图空踟蹰。黄金筑台买死骨，骐骥碌碌悲盐车。君不见养龙坑旁云气薄，咸阳苜蓿横秋漠。长鸣发迹自有时，谁其驭者今伯乐。"}