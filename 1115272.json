{"id":"1115272","title":"谢潭帅余处恭左相遣骑惠书送酒三首","dynasty":"宋","author":"杨万里","text":"小烦上相领元戎，潭府千年一日雄。镜样洞庭那得浪，身为天柱不须峰。子房富贵云相似，中立安危国与同。帝恐我公招不出，那时虚左到今冬。鹊语灯花两太谩，三朝五夜强相驩。打门军将还惊枕，破屋山人起著冠。知己书从天上落，焚香手把月中看。少陵泛爱虚名句，羡杀寒儒眼不寒。相思命驾竟成休，投老寒盟岂自由。雪后风涛难访戴，山间生死总依刘。烦公赤手回青昊，容我清溪弄白鸥。稚子尚堪驱使在，门阑桃李未应秋。"}