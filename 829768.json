{"id":"829768","title":"壶中天 茅苔酒","dynasty":"清末近现代初","author":"赵熙","text":"月中滴液，是妙香仙子，化身罗幕。得气自天成酿法，翠孕人形灵药。碧井华泉，黔山麴院，露似金茎作。欲斟还借，一尊量取犀角。此地是古犍为，如今天远，不赠那能酌。未揭瓮签心已醉，霸子鸿妻齐乐。千里交深，通身春沁，花外鸣乾鹊。大茅君洞，几家移此村落。古唐秋味，自雁飞来处，彼汾一曲。花满尧祠山扫黛，晋水春流碧玉。石髓清甘，冰心酝酿，小瓮鹦哥绿。酒星红照，略阳无此嘉麴。前世记醉长安，银屏笑索，下马垂杨屋。重见藐姑仙子面，泪点梦华新录。独夜斟时，太行天外，香梦陶潜菊。白云飞去，汉皇何地仙躅。"}