{"id":"696434","title":"塞下曲四首","dynasty":"明","author":"郑岳","text":"边郡良家子，结发即从军。弯弓射边月，挥戈开塞云。黄河十月冰，敌骑日成群。突来犯我垒，决战死生分。冒危杀首贼，不得叙阶勋。边人惯骑射，奄忽若星驰。朔风吹马来，四面冲我师。我师莫轻动，持满以待之。徉北勿轻追，恐为敌所欺。汉皇开五郡，本为制匈奴。士马日南侵，发卒守边隅。主帅多刻剥，军吏恣徵需。一食尚不饱，安能执戈殳。傥无内顾忧，安敢爱微躯。豪酋相雠杀，奔溃入西番。西番不能制，被驱若孤豚。番夷势渐合，种类日益繁。长驱向洮岷，千里沙尘昏。我兵既寡弱，剪灭何敢论。"}