{"id":"1105540","title":"悼僧德芬","dynasty":"宋","author":"王十朋","text":"身著方袍十一年，缁林头角稍轩轩。参禅早悟前三旨，学道思归不二门。花落絮飞浮世尽，风清月白片心存。异时我作高僧传，为记严公有此孙。妙龄萧洒脱尘笼，高揖禅林话苦空。万水千山新道眼，一瓶二钵旧家风。圆镜肇论能知趣，笔法诗章稍自工。圆泽精魂定何所，想随流水到天童。"}