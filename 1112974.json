{"id":"1112974","title":"何丞相挽词三首","dynasty":"宋","author":"张纲","text":"一德乘亨运，三公冠宰司。秉钧回直道，解组向明时。人去空图画，名存粲鼎彝。悬知千古后，贪懦激清规。帝念亏三鉴，天临动八銮。飞星瞻傅说，旧学记甘盘。治定身先退，名全德不刊。于何验符策，有子嗣鸳鸾。不憖遗元老，岩岩失具瞻。勋庸扶庙社，名字到闾阎。王国开封大，师垣宠数兼。梦鸡初莫省，今日竟成占。"}