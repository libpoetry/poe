{"id":"845254","title":"蝶恋花","dynasty":"清末民国初","author":"樊增祥","text":"小巷梨花风色暝。别院金筝，弹得春愁醒。病酒恹恹冠不整。银缸扶上斜簪影。几帙残书堆作枕。强起窥帘，缺月娟娟静。墙外柝声如雨迸。天涯剩个愁人听。京洛少年花比俊。三十三年，多少看花恨。人物风流淘洗尽。愁人一个今还剩。兄弟天涯烦问讯。南海西江，共指吴霜鬓。往事凄凉谁几省。风前飞过杨花影。"}