{"id":"1234067","title":"题捕鱼图","dynasty":"元","author":"欧阳元","text":"太湖三万六千顷，灵槎倒压青天影。大鱼吹浪高如山，小鱼卷鬣为龙盘。群鱼联腴伐桴鼓，势同三军战强卤。长网大罟三百尺，拦截中流若环堵。吴王宫中宴未阑，银丝斫脍飞龙鸾。太官八珍奉公子，猩猩赪唇鲤鱼尾。洞庭木落天南秋，黄芦满天飞白鸥。江头吹笛唤渔舟，与君大醉岳阳楼。"}