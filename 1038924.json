{"id":"1038924","title":"代人上申公祝寿","dynasty":"宋","author":"苏舜钦","text":"维神祚炎历，发蕴复含灵。嶷尔为人瑞，居然出相庭。舜门登夙望，韦氏继先经。积学方开隩，当官已发硎。纯诚贯白日，阔步上青冥。才力回元气，胸怀纳四溟。八荒归富寿，万象染丹青。恳牍辞魁柄，开藩密帝扃。碧旌油重润，苍佩玉明荧。舆望知难转，王心几不宁。西羌动妖孽，秦塞困膻腥。羽奏飞关路，兜烽照浊泾。裴公辞激烈，袁相涕飘零。天为移文象，人思奉典型。欢谣塞归路，召节下宸廷。胜算剧破竹，威声如走霆。折冲千里定，指画众心醒。大议虚怀纳，吁谟前席听。玉关收旧地，庙鼎续新铭。复耸岩岩石，增辉两两星。川源流盛美，岳镇敌长龄。有客惭才薄，区区咏德馨。"}