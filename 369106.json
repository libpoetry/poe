{"id":"369106","title":"台城路·题叶小鸾疏香阁眉子砚拓本","dynasty":"清代","author":"杨芳灿","text":"珑玲片石销沈久，空留数行题字。镂雪词新，簪花格瘦，绿影浅分螺子。疏香阁里。想几度摩挲，定劳纤指。无限清愁，远山低锁一痕翠。瑶台环佩去远，只云丝帖帖，暗记蚕纸。蕉叶微凉，樱桃细雨，滴尽玉蟾清泪。莲台證偈，早绮障全空，罢修眉史。枫冷凋红，水天谈旧事。"}