{"id":"1053529","title":"次韵刘延中廷直见赠","dynasty":"宋","author":"释道潜","text":"刘郎世胄子，苦学穷渊源。羞为一掬清，欲效千丈浑。君看长鲸质，涧壑岂所存。操觚妙述作，斧凿无纤痕。钟牙不世出，审音谁复论。鹓雏理劲翮，云汉思孤鶱。上追鸾皇游，下弃燕雀喧。建安誇七子，壮气君可吞。九衢苦昏霾，槐阴蔽重门。良辰为我饭，满案馀芳荪。软语夜达旦，未觉罢神魂。须知名教乐，不羡富贵尊。"}