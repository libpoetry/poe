{"id":"702164","title":"宿借眠庵题壁四首","dynasty":"明","author":"湛若水","text":"我与名山有夙缘，今宵何宵此借眠。中天月欲近人语，莫是天上谪来仙。延缘延缘且延缘，百尺空中抱月眠。一榻未曾分尔我，人间天上只凡仙。自知凡骨非仙缘，玉佩珊珊聒我眠。三更月底排云出，尽是蓬莱妙众仙。一笑人间已了缘，白头随处曲肱眠。道流火候无消息，忘助閒时不是仙。"}