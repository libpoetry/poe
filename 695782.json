{"id":"695782","title":"哭王司寇元美四首","dynasty":"明","author":"欧大任","text":"骑箕何日掩烟霞，九地精灵上国华。笔札汉庭两司马，衣冠江左一琅琊。学穷丘索三千载，气夺曹刘几万家。欲放大招遥哭汝，白头犹自采蘋花。八座崇班侍紫垣，菟裘秋冷弇州园。经翻石室芸编积，笛听山阳竹树存。簪履三朝心独苦，荆榛千古道弥尊。传家公比韦贤盛，世有玄成在相门。旧德谁如东海生，文章何但起西京。使求封禅千年草，才冠中原七子名。永夜枫杉摧岳色，大江雷雨咽涛声。可堪一代风流尽，第五新陪骠骑茔。书邮度岭下梅关，问我朱明日驻颜。司寇忽辞玄武署，丈人终隐洞庭山。大鹏南徙将何去，兜率西归不可还。世缔未忘琴已绝，三号吾亦泪潺湲。"}