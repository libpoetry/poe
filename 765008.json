{"id":"765008","title":"百字令 索汪蛟门舍人新词","dynasty":"清","author":"徐釚","text":"金门游戏，向人间唾咳、皆成珠玉。司马愁消方朔倦，傅粉薰香鹿鹿。才子吟红，佳人拾翠，辛柳真臣仆。新词好寄，与君齐被丝竹。怜余如此飘零，劈笺飞檄，夜夜燃官烛。肠断西泠衰草暮，何况荆高哀筑。驱驾花间，颉颃兰畹，两者先生足。先生不弃，贻予黄绢千幅。"}