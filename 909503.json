{"id":"909503","title":"八声甘州 其二 用前韵答和史制参","dynasty":"宋","author":"李曾伯","text":"续仲宣、一赋小呼鹰，声名满荆州。向宾筵游戏，毫端月露，皮里阳秋。遍历文书刁斗，何患不封侯。横槊风烟表，独占诗筹。见说眉攒心事，在岷峨乡国，落日西头。怅英豪遗恨，都付大江流。伟平生、经纶雅志，把重弓、聊为汉关留。中秋近，何如载酒，一笑登楼。"}