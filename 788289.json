{"id":"788289","title":"述杯","dynasty":"清","author":"胤禛","text":"眇躬临亿兆，兢业凛渊深。先哲羹墙见，前徽手泽寻。弛张遵祖训，赏罚顺天心。庶绩勤宵旰，微几慎影衾。卫诗防湎酒，夏训戒从禽。每喜亲耕稼，长怀劝织纴。菽葵村落圃，桑柘水边林。民乃邦之本，诚为帝所歆。三冬盈瑞雪，九有遍甘霖。岁稔田家乐，河清渔父吟。群英襄治理，列士献规箴。勉咏南薰曲，多惭继舜琴。"}