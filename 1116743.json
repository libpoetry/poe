{"id":"1116743","title":"至真州再和二首","dynasty":"宋","author":"苏轼","text":"老手王摩诘，穷交孟浩然。论诗曾伴直，话旧已忘年。北上难陪骥，东行且趁船。离亭花映肉，醉眼鹭窥莲。柂转三山没，风回五两偏。荒祠过瓜步，古甃堕松巅。闻道清香阁，新篘白玉泉。莫教门掩夜，坐待月流天。小院檀槽闹，空庭桦烛烟。公诗便堪唱，为付小婵娟。公颜如雪柏，千载故依然。笑我无根柳，空中不待年。肯留归阙旆，坐待逆风船。特许门传籥，那知箭起莲。相逢月上后，小语坐西偏。流落千帆侧，追思百尺巅。躬耕怀谷口，水石羡平泉。茅屋归元亮，霓裳醉乐天。行闻宣室召，归近御炉烟。未用歌池上，随宜教李娟。"}