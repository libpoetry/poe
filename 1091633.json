{"id":"1091633","title":"次韵张元功见贻","dynasty":"宋","author":"周孚","text":"山林未成归，须鬓各已老。下田我方耘，薄俸子始饱。缅怀千里驾，荒径宿秋草。谁知剥啄声，真来慰怀抱。崎岖得一笑，支拄费百巧。羁穷了如旧，但觉诗愈好。青山艳桃李，渌水漾芹藻。惟时夏正中，触热畏长道。子车且休息，我屋当洒扫。觌面尚未旬，语离无乃早。槐阴可纵觞，共子一倾倒。但恐老伯松，羞观太玄草。"}