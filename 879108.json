{"id":"879108","title":"念奴娇 其一 木犀","dynasty":"宋","author":"刘克庄","text":"绕篱寻菊，菊犹迟、舍北芙蓉浑未。却是小山丛桂里，一夜天香飘坠。约束奴兵，丁宁稚子，莫扫青苔砌。风高露冷，倚栏疑匪人世。客有载酒过余，朗吟招隐，洗尽悲秋意。白发长官穷似虱，刚被天公调戏。遍地堆金，满空雨粟，不济渊明事。残英剩馥，明朝犹可同醉。"}