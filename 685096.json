{"id":"685096","title":"寄蒋道林","dynasty":"明","author":"王渐逵","text":"岳麓山川藉贲光，千年吾道见朱张。何时杖履沅湘外，同向南山语对床。君家遥近武陵津，翠竹霜枝满涧春。拟办一舟期过访，共依渔父看秦人。秋月秋风动远思，衡阳归雁暗相期。何当鼓柁湘江上，岣嵝峰头读禹碑。一点君山水上沤，洞庭西望隔湘瓯。岳阳久拟同携手，伫看乾坤月夜浮。"}