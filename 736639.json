{"id":"736639","title":"四月十五夜见点苍山云绵互如练与月色相丽数十里不断光景奇绝","dynasty":"清","author":"吴铭道","text":"好山既殊绝，复此山月升。月高已到地，举头见崚嶒。白云展素练，如雪还如缯。其气欲碍月，究竟力不胜。谓山得静体，清竫无摧崩。谓云了无物，生灭时相仍。可灭自不灭，静者动所凭。相忘更相待，璧月悬宵镫。夜定万窍寂，所见得未曾。欲发广长舌，妙理吾何能。"}