{"id":"843339","title":"自一条山出长城寄怀赵芝山都督","dynasty":"清末民国初","author":"俞明震","text":"束风吹沙春无色，白日荒荒草痕黑。驱车不向中原行，藐然大地无空阔。天低野旷不见路，沙上行人愁日昃。一驼回首向长城，绝似湖阴孤鹭立。两年放失江南春，翻从绝漠望乡国。故人赆别知我贫，语我重来意悽切。乾坤已更新涕泪，阅世难循旧车辙。我行万里蚁旋磨，君拥岩疆龙起蛰。散兵无术绝输挽，穷边例为人弃置。时艰不作来日计，改弦往往穷儒术。人间何世我别君，君自忧危我萧瑟。尘昏跃马一碗泉，聊取甘芳解烦渴。"}