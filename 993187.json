{"id":"993187","title":"晚坐北轩望昭亭山","dynasty":"宋","author":"梅尧臣","text":"少客两京间，熟游嵩与华。归来宛溪上，厌往昭亭下。何以厌昭亭，衰迟倦驱驾。况复惭咏歌，嘉辞前有谢。咀嚼在人口，甘美如食蔗。方同陶渊明，苦语近田舍。节行固不变，出处亦多怕。常防恶少年，豪横使出胯。譬如故将军，尚被亭长骂。不若守弊庐，读书至中夜。"}