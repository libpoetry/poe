{"id":"1232573","title":"寒食客中","dynasty":"元","author":"黄石翁","text":"明朝便典黑貂裘，寒食宁无数日留？烟断昔曾悲介子，火衰今不祀商丘。百年尽付风吹柳，一雨远随山入楼。安得五侯鲭到我，自脩茶事试香篝。惨淡微茫断客魂，最难忘处最难言。南陵不可避风雨，麦饭如何托子孙。往事沧江吹白鸟，谁家铁拨送金尊。欲寻隐者相倾倒，烟柳深深不见门。"}