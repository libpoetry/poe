{"id":"1070009","title":"过刘姓园居","dynasty":"宋","author":"程俱","text":"负郭三顷稻，并田五亩园。人生如此足，安用华其轩。亲戚居南陌，交游在东村。有酒辄共醉，倾输见情言。三径杂桃李，九畦莳兰荪。黄柑百头奴，碧梧万支孙。山供景无尽，石映溪不浑。桑麻中馈任，布刈邻翁论。下以活妻孥，上以奉清温。时从赤松子，亦访吴市门。嗟我抱此志，十年若朝昏。家山眇天末，松菊岂复存。兹园临官道，坐笑车马奔。前山复场圃，疏筑随坳墩。我来适春秾，乱眼红青纷。恍然动乡思，梦寄东飞云。"}