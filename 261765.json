{"id":"261765","title":"瑞鹤仙·贺鲁紫漪举子兼游茅山","dynasty":"清代","author":"丁澎","text":"谢庭花似雪。正汤饼春饧，兰芽初茁。珠生甫弥月。渐能指之无，觇为英物。志公笑曰，恁宁馨、此儿佳绝。更何须，靧面桃花，洗出天然红白。奇突。前身金粟，天上麟雏，珊珊仙骨。彩幢遥列。向茅山道士说。问之子何来，君家玉斧，原是此中瓜瓞。羡他年、彪个兰台，无个优劣。"}