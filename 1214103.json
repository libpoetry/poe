{"id":"1214103","title":"巢燕行","dynasty":"元","author":"尹廷高","text":"乌衣失偶成孤飞，巢中黄口争告饥。茫茫天地怜只影，择配忽复来其雌。居梁对语相慰劳，众雏须有更生期。谁知微物有机阱，呴呴相哺成相欺。挤排转眼施毒觜，爱惜乃各私其私。一朝育卵重所出，父兮独不哀伯奇。亲疏恩义有厚薄，肝胆楚越将奚为。履霜之操亦尚矣，之二虫者曾何知。"}