{"id":"806470","title":"贺新郎五十八首 其十三","dynasty":"清","author":"蒋士铨","text":"十幅澄江练。袅香丝、文心一缕，惊才绝艳。出水芙蕖生梦颖，丰致嫣然初见。恰又似、朝霞舒卷，张绪风流标格好，比垂杨、一树灵和殿。眼灼灼、更如电。思骑黄鹤寻仙眷，诉喁喁灯前才子，泪痕清泣。怪底风人俱善感，各带一分哀怨。记当日、春蚕丝缠。剪彩裁云工绮语，把鸳花、金粉思量遍，成往事、说来倦。"}