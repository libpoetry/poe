{"id":"1252924","title":"送别刘子中二首","dynasty":"元末明初","author":"王翰","text":"幽兰抱贞姿，结根岩石中。猗猗汎丛碧，及此春露浓。君子每见取，众草羞与同。当为王者香，扬芳待清风。抚琴起长叹，曲尽情未终。执手寒江滨，慷慨难为别。岂无杨柳枝，零乱不堪折。鸿雁西北来，嗷嗷唳晴雪。阳和忽已暮，旅况转凄切。谁怜苏子卿，天涯持汉节。"}