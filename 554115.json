{"id":"554115","title":"述古 其五","dynasty":"明","author":"胡俨","text":"圣神御宸极，朝宗众流奔。三正乃迭建，万化归一元。元经大一统，表揭开蒙昏。周纲既陵夷，七雄相并吞。晋纪忽中绝，五部涨妖氛。唐风复不振，五季尤纷纭。商丘肇火德，星纬焕奎文。道化儗三代，经术规典坟。一朝杜鹃啼，疋马渡河津。王业寓南服，继统启后昆。如何太史氏，编与附庸伦。南北互讥诮，厚诬多失真。是非百世下，至公终不堙。"}