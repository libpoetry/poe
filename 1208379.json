{"id":"1208379","title":"同年程时叔内翰还浙东","dynasty":"元","author":"宋褧","text":"玉堂松柏高萧森，老子时时庄舄吟。久矣京衢厌尘土，兹焉海浦觅园林。西清供事有佳兴，南浦独返无留心。著书藏稿名山远，读易探蓍理窟深。春流沄沄败冰暖，昼日曀曀高天阴。离情竟作一发箭，交道终期百鍊金。众宾怀抱付杯酒，二子德色堕衣襟。人生会合有天命，□□□□□商参。"}