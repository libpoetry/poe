{"id":"506287","title":"龙江送别图为何彦博赋","dynasty":"明","author":"刘璟","text":"送客千里行，酌以一杯水。水清见真心，长江浩无涘。行子无定端，飘泊讵能止。昔时狼山道，今来白鹭洲。戎马厌驱驰，大舸良悠悠。云帆驾长风，溯浪如安流。安流发高兴，洞视寰宇间。中原莽榛棘，天地何漫漫。谁令封狼恣，强弧弛其弯。弯弧定有日，劝子毋燕昵。孝以报慈亲，忠当奉王室。浩浩以医国，调理能事毕。子今归故乡，为我谒上清。我愿仙道盛，不愿鬼道兴。勖哉老祖烈，毋使魔纵横。吾闻得仙士，恬淡以延年。早服重积德，浩劫虚皇前。子心已潇洒，应遇真师传。真诠贵冥搜，洞悟绝尘迹。火记一万周，白鹤载双舄。子其慎精鍊，行缀瑶池籍。"}