{"id":"785834","title":"乙未二月二十七日公祭沈文肃公祠","dynasty":"清","author":"黄遵宪","text":"管弦合沓钟鼓喧，左炉右鼎腾香烟。翩然被发乘云下，知公未遂神龙蟠。凭阑东望大江去，旁通闽海百由延。增城赤嵌矗弧岛，下有膏沃千良田。柘浆茶荈作银气，红尘四合城郭阗。生番攫人食人肉，侧有饿虎贪垂涎。当时倭奴轶我界，公统王师居中权。大官媕婀主和议，公唾谓不值一钱。侧闻近者议输币，乃竭水衡倾铜山。南门管轮东流柱，摇摇竟如风旌悬。流求两属忽改县，举族北辕王东迁。公言尺寸不许让，兴灭继绝兼保藩。毡裘大长议分岛，公尚摇手谓不然。岂期舐糠遂及米，神州亦竟污腥膻。巍峨钜舰古未有，凿破混沌成方圆。《考工》作记智述物，云房石栈相钩连。后来汉帜成一队，椎轮笔路推公先。病中呢喃造铁甲，欲聚众铁城三边。东沟一战炮雷震，轰轰洞击七札穿。人船兵甲各糜化，虫沙万数鱼鳖千。威海刘岛据坚要，漆城孰上池难填。蝝息蜷伏不敢出，如引铁锁封喉咽。天骄横肆地险失，坐令蚍蚁咸无援。曹蜍李志奄奄气，仰求敌国垂哀怜。言为众生乞生命，手书降表黄龙笺。恐公闻此气山涌，妄语诡公船犹全。就中邓林二死士，躬蹈烈火沈重渊。愿公遣使携葆羽，垂手接引援上天。金戈铁马英灵在，倘藉神力旋坤乾。吁嗟公去十六载，今日何月时何年！捧觞再拜席未散，又闻奔命囊书传。"}