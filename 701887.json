{"id":"701887","title":"鹦鹉曲 偶记北乐府咏渔父鹦鹉曲又名黑漆努晁无咎赓和甚多惜未及樵耕牧因次韵足成四首 次韵咏樵耕牧","dynasty":"明","author":"黄淮","text":"侬家少室山中住。是个半鹘突樵父。蹑苍苔、穿遍疏林，担上横挑风雨。倦来时、藉草观棋，柯烂不知回去。有幽人、要觅行踪，试听我、歌声起处。侬家五柳庄前住。是个没牵挂耕父。趁春忙、短笠轻蓑，耕破一犁春雨。到閒时、浊酒频篘，一任邻翁来去。醉磨跎、携个青藜，刚走到、云山深处。侬家笠泽矶头住。是个快活煞村父。几回将、牧笛横吹，声断楚天秋雨。晚来时、牛背如舟，稳载斜阳归去。掩柴扉、醉饮三杯，这的是、浮生美处。"}