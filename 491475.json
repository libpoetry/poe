{"id":"491475","title":"送臧主事哲新除兵马指挥后承诏赐鞍马白金归山东宁亲","dynasty":"明","author":"刘崧","text":"朝鞬长弓入兵马，买船暮出龙江下。问君行色何尔忙，诏许东归问亲舍。去年辞亲谒金銮，入参礼幕陪春官。昨朝却换兜鍪服，健卒马前刀剑簇。奉天诏下朝班时，拜舞谢恩当赤墀。青年如玉衣绚锦，喜气得得浮修眉。赐金在案马在道，千里归宁拜亲好。好念君恩似海深，岁暮还朝须及早。"}