{"id":"693529","title":"冉泾书院十二咏 曾侍亭","dynasty":"明","author":"邵宝","text":"归养荷天恩，孔训闻自少。不敏请事斯，如闻提耳诏。一堂容万卷，长忆鹤翁诗。高阁日增崇，老至不自知。客退解冠裳，坐我北轩下。我铭揭西楹，时时一瞻顾。先民递传恭，惟一益亲切。斋居诵新铭，敬对不敢亵。吾庭有嘉树，种自容春翁。百年益封殖，人歌召南风。斋前垒石台，台有八卦象。山中点易时，如坐兹台上。滋兰自骚人，香草以比德。九畹如井田，惟馨亦充塞。莲有君子德，爱多知者鲜。净植起香风，污泥任浅深。观莲忆濂翁，因得风月趣。忽然光霁生，乃在过桥处。新竹依旧径，竹长径益深。青春白昼永，爱尔君子心。石出东野山，其形各有似。如冕复如圭，堂名称曾侍。坡翁爱兹石，铭在莲花盆。吾以种菖蒲，珍重如前闻。"}