{"id":"682792","title":"七月游圭峰呈白沙陈先生","dynasty":"明","author":"区越","text":"秋风匹马向山巅，万仞跻攀欲到天。紫水望通琼管外，白云招近玉台边。闲随老鹤寻丹壑，懒向残僧问白莲。坏壁不堪留杰作，奚童归背满新篇。江湖浪迹几星霜，拂袖归来觅上方。行庙有碑昭大节，老松无叶庇僧廊。三江远远通熊海，万室鳞鳞奠古冈。兰蕙深林窥不见，好风时为荐幽香。山巅同岸玉台巾，来作玉台天上人。松日熹微犹弄影，竹风萧飒自清尘。寻真绝顶星坛旧，访古临崖庙貌新。丘壑风流须我辈，清歌聊尔慰山神。"}