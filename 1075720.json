{"id":"1075720","title":"徐五十六索勤有种德二轩诗各赋一首 其二","dynasty":"宋","author":"周紫芝","text":"结庐须种木，乐饥须种谷。种木十年能几长，种谷眼前无乃速。人生安得俟河清，谁能忍饥百年待德成。君不见千古一皋陶，此事世亦少。颇能化俗成唐虞，何乃灭国先六蓼。慎勿说梦与痴人，著意劝渠渠不晓。南邻门耀三戟光，北邻牛马谷可量。浮云变灭那得常，安乐只有襄阳庞。"}