{"id":"814114","title":"迎春乐 本意四首","dynasty":"清","author":"陈维崧","text":"东儿似水裙儿复。斜绾著、黄金犊。趁嫩晴、半醉谁拘束。穿遍了、闲坊曲。鬓亸绣幡簪百福。早暗里、品红裁绿。方胜飐银蛾，春已在、钗头簇。诃梨领子蝤蛴项。都倚在、斜桥望。指春竿、百尺随风漾。早一对、春人上。队队勾芒笼綵仗。狂煞了、六街鞋䩫。尽道打春归，银蜡底、家家唱。韭黄溲就牢丸巧。红酥滑、银匙搅。正内家、恰斗樱桃小。争觅取、金盘咬。从此春城春未了。有无数、春花春鸟。扑蝶与听莺，且次第、将春讨。春衣围定春来路。花似海、香成雾。嘱今年、春到春休去。拚一世、和他住。嘱罢东皇心暗许。向鬓影、盈盈低语。来岁杜鹃声，谁听恁、催春暮。"}