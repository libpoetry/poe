{"id":"433795","title":"洞仙歌 寒林","dynasty":"近现代","author":"薛建吾","text":"天寒岁晚，更西风无语。落叶萧萧乱辞树。算深林怕负，锦瑟芳时，一隙隙，不放斜阳归去。冻云天际合，阵阵啼鸦，时向空林觅归路。旧侣忆天涯，望断关河，年岁暮，闲愁如许。正咏罢新词黯销魂，却不道青葱，此时非故。风凄月冷，正宵长如水。斜倚薰笼浑如醉。伴凄凉挚友，一盏兰膏，看点点，怕是深闺红泪。当年轻小别，握手灯前，千万叮咛语应记。数载不归来，盼断鸿鳞，离情苦，玉人憔悴。且闷对银缸数更筹，总敲断金钗，慧心都碎。"}