{"id":"687543","title":"初度自寿十三首 中吕玉娥儿","dynasty":"明","author":"孙承恩","text":"初度今朝。灿祥光，寿星高照。宝鼎内、自把香烧。感亲恩，歌帝德，愧微躯难报。逝水滔滔。数年筹、吾生已老。短发日飘萧。镜里朱颜渐槁。览今怀古，此生吾岂瓜匏。忧心如捣。抚乾坤，世故多颠倒。到如今、雅志多违，惭负了、地厚天高。敢忘了、当年鞠育恁劬劳。过庭诗礼曾学。敢忘了、圣明作养滥与时髦。词林讲幄，忝贰春曹。我则是、素餐窃位曾无效。俯惭庸碌，仰愧贤豪。我则是、寸心惟有天知道。长日里、翘首仰青霄。迢遥千载看孤标。门庭不惹尘嚣。家人称寿吸霞觞，沾洒宫袍。掀髯长笑。记当年、驰骤誇英妙。愧疏慵、老大无闻，漫说甚、回铿寿夭。我也曾、皇华将命驰南徼。保守着、贞心雅操。我也曾、刍言仰进荷恩褒。陈道德，比轩尧。我也曾、两番南北持文柄，为国拳拳简俊髦。兢业惭微藐。端的是、一心报主，期不负清朝。我不能、潝潝卑卑，我不能、轩轩矫矫。岸乌纱，白日高悬。扪丹心，孤忠独抱。流行坎止信吾遭。景先哲，究羲爻。利名关、豪杰都迷，能几个、邯郸梦觉。吾行潦倒，疏慵成癖，不任煎熬。忆当年家食，将宠辱都抛。草堂中，听雨坐深宵。篷窗下，待月观潮。兀自揣，玉阶金阙无缘到。荷圣主、垂仁用草茅。因此上、八座幸虚叨。享厚禄，已馀饶。只有个、终天一念，忍听风木悲号。那更扊扅，人一去，音尘杳。鹡鸰声断，死生骨肉，暗自魂消。愁绪千条。兀的是、一时凑着。恰便似、蓦地浮云，弥天不扫。恰便似、独茧春蚕，抽丝不了。并州剪，剪不断、野草根苗。展转无聊。回首迢迢。心旆摇摇。顾影萧萧。续世承祧。嗣子知学，有息垂髫。膝下痴娇。贤否何若叶爻。难期料。也只是、把苍天祷。浮荣身外，从今日、便可一笔勾销。藩篱斥鴳翔，鹏翼上扶摇。任天机、总是逍遥。空花界、那有坚牢。逞春风、争妍竞耀。霎时间、水逝云飘。纵双眸、大观今古，我则是、无语首频搔。鬓堆霜，不可消。日行天，不可招。望故国桑梓，关心云霄。倦翼江海归桡。宠辱之门，盈虚之数，行藏之道。常言道、宦海风波，到不如、从吾所好。我则想、投盟泉石，我则想、舒啸林皋。向三江、把钓丝，寻五岳、去游遨。原是那、野鹿山猱。志本在、长林茂草。天壤内、真乐陶陶。洗胸中、从来冰炭，百年事、吾休问，尽付与儿曹。茫茫宇宙何时了。摆脱尘缘任所超。万里江天鸿鹄矫。"}