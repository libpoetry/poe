{"id":"115330","title":"读李憕碑·自唐中微北方沸","dynasty":"宋代","author":"张耒","text":"自唐中微北方沸，胡马长鸣饮清渭。李公守节陷贼庭，身死骷髅行万里。百年事往谁复省，一丘榛莽无人祭。荒碑半折就磨灭，后人空解传其字。杀身不畏真丈夫，自古时危知烈士。俗书小技何足道，嗟我但欲扬其事。寥寥获麟数千载，末学褒贬多非是。高文大笔谁复作，黜臣饿夫须有待。纷纷后世竞著述，纸墨徒为史官费。却嗟何独此事然，搔首碑前空叹慨。"}