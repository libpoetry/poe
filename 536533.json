{"id":"536533","title":"秋日垂暮郊眺有感","dynasty":"明","author":"王世贞","text":"迹往忽若冥，念来浩无倪。遨游将抒抱，更使中不夷。东轮背西鞅，荒楚属中逵。芊眠平芜合，郁术浮云驰。回首崦嵫湛，恍睹皇乾卑。赴暝无停色，嘘枯有馀悲。饥兔走顾罝，倦鸟详恶枝。岂不怀休饭，虞在罗伏机。奈何服明哲，俛首就衔羁。大火弥原来，焉能以瑾辞。龙战遗园绮，鸿冥辨孙嵇。神龟安曳涂，雄鸡惮为牺。冯生超自洒，人理其庶几。"}