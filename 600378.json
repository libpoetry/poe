{"id":"600378","title":"谯国冼夫人庙诗","dynasty":"明","author":"王弘诲","text":"夫人自昔起隋梁，锦伞铁骑拥牙幢。削平僭乱报天子，策勋启镇威炎方。谯国褒封几千载，英风烈烈常不改。桂糈椒浆奠四时，香火高凉达琼海。年年诞节启仲春，考钟伐鼓声渊阗。军麾俨从开府日，杀气直扫蛮荒尘。李家墟市龙梅里，一区新筑神之宇。岁时伏腊走村氓，祝釐到处歌且舞。迩来豺虎日纵横，青天魑魅群妖精。愿仗神威一驱逐，阖境耕凿康哉宁。"}