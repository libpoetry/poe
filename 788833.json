{"id":"788833","title":"摸鱼儿","dynasty":"清","author":"周祖同","text":"怅重重、楚峰十二，行云还未成雨。双塘生长相思草，欲采自怜春暮。春未去。指落照、明边有个销魂处。红楼第五。认几叶枇杷，数枝杨柳，一颗小桃树。花如绣，曾是青溪暂住。而今休唱金缕。紫姑乩畔猊烟瘦；仙梦总无凭据。愁欲赋。略记得、些些闲事闲情绪。番风暗数。算燕肯思量，莺将惆怅，都入断肠句。"}