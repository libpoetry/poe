{"id":"829370","title":"挽陈宜仲同年","dynasty":"清末近现代初","author":"陈曾寿","text":"寥落功臣后，三湘剩子贤。苦心容蝼蚁，微恨托兰荃。忍绝逢辰望，俄惊在己年。饰终存至慎，何日表绵田。危局歧尤甚，閒居念每深。匪躬惟独喻，共命失同心。著述看荀老，焦劳拟墨任。痛无房杜遇，空感迹难寻。志事馀孤疢，峥嵘付逝波。盖棺知不瞑，留命更如何。扰攘轻龙战，衰迟感凤歌。同灾不同尽，疏远负恩多。"}