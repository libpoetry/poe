{"id":"1056702","title":"呜呼行为闽寇屡动州郡无兵而作","dynasty":"宋","author":"吕南公","text":"君不见熙宁宰相经纶苦，不肯养兵累神武。多时州郡罢招军，欲责耕民为战伍。诏书一日下九天，守令宣布周乡田。十家嗟吁百家和，父子握手悲残年。干戈不与锄耰杂，此道几回轮历甲。未能井牧似三王，何用匆匆谋混合。舆情有幸闻旒扆，敛鼓收旗防怨谤。尔来下国稍自安，其奈兵防已颓毁。大城有兵不千百，小城更少几许力。一夫窃发数县惊，坐恐饥癯皆盗贼。承平久矣称繁富，儒生枉被高谈误。同声敷奏尽哀矜，引手施行皆耗蠹。居不得宁辑，财安能充裕。呜呼，争得略如开元姚宋之民人，万里东南开夜户。"}