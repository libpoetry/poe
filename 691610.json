{"id":"691610","title":"寓武昌郡寄真定刘晋川先生","dynasty":"明","author":"李贽","text":"密密梧桐树，亭亭相与许。中夜闻人声，疑是见君子。芒种在今朝，君行岂不遥。农夫欢倒极，雨立迓星轺。细问太来者，暮宿汉阳城。三日望京山，五日过西陵。青翠满池台，徒增静者哀。一步一回远，君今去不来。方我来归日，是君倾盖时。通玄信长者，北海好男儿。季心何意气，夜半犹开门。幸免穷途哭，能忘一饭恩。黄昏入夏口，无计问刘琦。假若不逢君，流落安所之。南国留棠阴，江城遗白叟。君思用赵人，犹忆江南否。"}