{"id":"1137510","title":"长儿授馆于杭每休暇过仲实家相与谭经析理间则饮酒赋诗为乐今闰秋十四日会于复轩相视而笑曰好天凉月即中秋况今岁两中秋乎乃留饮剧论夜参半蝉联不休情愈郁穆予闻之甚喜因为诗寄之","dynasty":"宋末元初","author":"牟巘","text":"共饮方酣月满楼，剧谈无寐露侵裘。此宵此景应难值，吾婿吾儿亦罕俦。情谊浑如同一姓，风流不负两中秋。绝怜老子婆娑甚，破戒何当大白浮。"}