{"id":"699070","title":"春日居法云兰若","dynasty":"明","author":"徐熥","text":"移来书舍傍琳宫，隔断红尘路不通。游屐半閒新雨后，法幢高挂乱云中。夜深松偃疏帘月，春尽花飞晚磬风。谩谓空门人迹少，相寻日日有支公。登临正及看花期，青草葳蕤步屧宜。雨翳鲸音过院冷，风传莺语出林迟。閒寻缁锡谈三昧，偶伴黄冠礼六时。自是山中堪避俗，更无踪迹世人知。古路苍苍入鹫峰，烟霞隔断往来踪。时将真诀灯前课，每与游僧竹下逢。满架瑶函藏贝叶，远林山色绚芙蓉。闭门晏坐尘缘息，又听云堂起暮钟。满径苍苔过客稀，疏钟才动暝烟飞。轻敲竹院残僧返，乱落松花一鹤归。夜静石灯分佛火，春寒山罽借禅衣。上方万籁闻俱寂，但有经声出翠微。"}