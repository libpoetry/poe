{"id":"996487","title":"玉照泉而名之","dynasty":"宋","author":"黄庭坚","text":"仙人持玉照，留在灊西峰。一往不返顾，尘痕废磨砻。想当光溢匣，云山叠万重。有井洌寒泉，照影互相容。得名未觉晚，学士古人风。持节按九城，乐此水一钟。税车束上饭，谈笑考百工。金瓶煮山腴，茗椀不暇攻。苏侯亦静者，疏凿济成功。排遣尘滓行，石奁清如空。能令水源浊，鱼虾来其中。生子岁月多，往往隐蛟龙。玉照不见影，盘桓蜗螺宫。一朝揭源去，枯渎草蒙茸。"}