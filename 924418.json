{"id":"924418","title":"记岁首乡俗寄子瞻二首 其二 蚕市","dynasty":"宋","author":"苏辙","text":"枯桑舒牙叶渐青，新蚕可浴日晴明。前年器用随手败，今冬衣着及春营。倾囷计口卖馀粟，买箔还家待种生。不惟箱篚供妇女，亦有锄镈资男耕。空巷无人斗容冶，六亲相见争邀迎。酒肴劝属坊市满，鼓笛繁乱倡优狞。蚕丛在时已如此，古人虽没谁敢更。异方不见古风俗，但向陌上闻吹笙。"}