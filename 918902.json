{"id":"918902","title":"上扬州钱帅","dynasty":"宋","author":"沈继祖","text":"名世半千推硕德，淮南第一是扬州。一尘不动边民乐，知有威声慑虏酋。人谓儒生将略疏，世人元未识真儒。天下武夫俱夺气，钱公赤手缚于菟。丰水有芑岂不仕，论者以为数世仁。寿皇所以遗嗣圣，如此真材有几人。夷虏久知唐李揆，近闻松漠抗毡车。虏在目中馀事耳，不烦遥度扫穹庐。天津桥上骑驴客，儒者知兵似晋公。五大在边非所称，谋谟合在庙堂中。春风十里杨花路，天下花中独有琼。樽俎折冲多胜赏，一时纸贵有诗声。淮南好客词人盛，风雅而来大小山。旧客尚馀枚叟在，秋风零落鬓毛班。联名雁塔终呈再，讨贼螺川又几年。范叔一寒今若此，绨袍或有故人怜。少陵去阆依严郑，彭泽还家太守贤。北道主人天下士，何须羞涩问囊钱。万事消磨独有诗，人言此派在江西。所期诵句百僚上，佳士由来经品题。"}