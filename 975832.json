{"id":"975832","title":"寄友","dynasty":"宋","author":"项安世","text":"君为閒客过登朝，我车日过南湖桥。听君论诗发幽秘，问君索酒浇岧峣。谁将君赋告天子，武皇夜唤相如起。明朝车马满街来，从此相望隔湖水。欲往从君足似挛，马嘶仆顾不能前。时凭栩栩枝头梦，往看娟娟池上莲。诗盟扫地心如失，酒债无钱甘首疾。绿杨门巷过春风，粉箨园林空夏日。半年不奈此悲凉，无计挽君归野塘。不如我自解章绂，却为閒客来君傍。饮竭君家酒千斛，吟尽君家纸千轴。醉中扶上木兰舟，秋浦月明秋水绿。"}