{"id":"647541","title":"半野轩","dynasty":"明","author":"王汝玉","text":"松陵城外长桥路，绿水逶迤带云树。水边树里是谁家，半郭半村高隐处。少年曾入幽并游，投老还家理钓舟。醉卧芦花深浦月，笑呼笙鹤洞庭秋。流光苒荏浮云改，八表神游知几载。至今想见晋风流，犹有当时遗墨在。我亦烟波旧钓徒，香粳炊熟脍鲜鲈。天恩未报丹心切，敢问渔蓑泛五湖。"}