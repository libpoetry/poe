{"id":"886422","title":"归朝欢 其二 寿萧禹平知县","dynasty":"宋","author":"严仁","text":"云表金茎珠璀璨。当日投怀惊玉燕。文章议论压西廱，风流姓字翔东观。紫皇嗟见晚。祥麟五色留金殿。大江西，铜章墨绶，暂尔烦君绾。十二金钗扶玉盏。锦瑟摐摐随急管。兽炉烟动彩云高，秋声拍碎红牙板。趣君归翰苑。莱衣焕烂潘舆稳。任方瞳，从今看到，弱水波清浅。"}