{"id":"829923","title":"咏史","dynasty":"清末近现代初","author":"黄节","text":"论学疑植党，著书或谤诽。陆宣校医方，程子却讲艺。匪惟保厥身，正以善养气。痛赵尚笺骚，蒙伪乃注契。紫阳心更苦，矧复伤五季。人伦苟不绝，天意必有寄。方冬木尽脱，生机盖下被。乱世重吾儒，义长在天地。哀哉二刘子，冻馁死无畏。群盗已蜂起，谷食日踊贵。妻子相去远，教授废陈肄。刑不威小人，礼不正在位。虚有建学名，而无弘道计。方领矩步伦，展转沟壑毙。后进失师承，攘寇入不义。伤哉魏玄成，著论为流涕。王畿制既紊，大都乃偶国。乡遂变轨里，都鄙乱阡陌。均人失所掌，平土恶可得。元魏诏均田，自上之指给。男妇逮奴婢，田受各有级。扰民恩不周，制地已无术。元稹画作图，周主所叹惜。吏民诏先习，一岁行不及。视魏倘设施，五十或笑百。宣和乃置局，投牒任诬白。私田指天荒，主者反租役。鲁山阖县田，尽括不留隙。夺良以入公，夺公复有贼。均地不可行，均税济其塞。郭咨孙琳方，救敝出末策。美名固可慕，实施竟何益。天下方骚然，废书三太息。"}