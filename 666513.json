{"id":"666513","title":"酬刘希尹赠古镜歌","dynasty":"明","author":"薛蕙","text":"故人遗我鲁国之宝镜，远自燕都寄谯邑。慇勤预恐到时久，封外兼将锦为袭。夜来梦君在君侧，朝得君书长叹息。开缄寒雪洒衣袂，入手秋蟾照颜色。背间篆刻无人识，鸟迹鳞皴土花蚀。依稀尚有双盘龙，似我于君连羽翼。当年与君游帝乡，岂意今者遥相望。摩挲明镜览愁发，坐惊骚屑生秋霜。此时憔悴君不见，作诗寄君空断肠。"}