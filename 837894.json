{"id":"837894","title":"桃源行","dynasty":"清末民国初","author":"章炳麟","text":"五溪天下险，丛桃何便娟。欣然裹粮至，所求乔与佺。涉水苦湍碛，登陆迷畦阡。役夫殊健饭，三升犹枵然。解縢下吏舍，诸偷方阗阗。长官日倦卧，黄金勒膺前。昨者起军府，罢癃不盈千。清浪虏已逼，山寇复揉挻。流黄一煎饵，蝉蜕随飞烟。群仙获兵解，洞府为填咽。桃根斫斧尽，桃叶从风迁。已矣下濑去，清沅莽无边。"}