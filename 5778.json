{"id":"5778","title":"赠别河南李功曹","dynasty":"唐代","author":"韦应物","text":"耿耿抱私戚，寥寥独掩扉。临觞自不饮，况与故人违。故人方琢磨，瑰朗代所稀。宪礼更右职，文翰洒天机。聿来自东山，群彦仰余辉。谈笑取高第，绾绶即言归。洛都游燕地，千里及芳菲。今朝章台别，杨柳亦依依。云霞未改色，山川犹夕晖。忽复不相见，心思乱霏霏。"}