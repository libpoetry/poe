{"id":"808730","title":"宁武关吊周忠武","dynasty":"清","author":"严遂成","text":"函谷泥丸封不固，黄河处处防飞渡。摆边残卒苦无多，连城已破蒲汾潞。晋阳退保宁武关，炮车四面高于山。彼众番进我援绝，巷战手中无寸铁。跳？腾空三丈高，老拳巨颡相分裂。抵死骂犹不绝口，全家婢子登埤守。溃围力竭刘遐妻，斜筑尸填朱序母。烽火长驱达帝京，降书揖贼争前迎。关头夜黑英雄鬼，风雨灵旗捲哭声。"}