{"id":"1127027","title":"岩下放言五首 钓台","dynasty":"宋","author":"黄庭坚","text":"林居野处，而贯万事。花落鸟啼，而成四时。物有才德，水为官师。空明湛群木之影，搏击下诸峰之巇。游鱼静而知机，君子乐而忘归。水嬉者游鱼，林乐者啼鸟。志士仁人观其大，薪翁笱妇利其小。有美一人，独燕居万物之表。石生涯于寒藤，藤耇造于崖树。鳌插翼而成鹏，隘六合而未翥。我来兮自东，攀桂枝兮容与。倚嵌岩兮顾同来，谓公等其皆去。石蕴玙璠，山得其来之泽。木无牺象，天开不材之祥。屹金炉之突兀，其山海之来翔。然以明哲之火，熏以忠信之香。俯仰一时，非智所及。付与万世，其存者长。苍苔古木，相依涧壑之滨。黄葛女萝，自致风云之上。人就阴而息迹，鸟投暮而来归。水影林光，常相助发。溪声斧响，直下称提。"}