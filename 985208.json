{"id":"985208","title":"挽朝请大夫致仕李公词","dynasty":"宋","author":"郭印","text":"圣贤志于道，朝闻而夕死。回视名宦场，唾去如泥滓。高风既寂寥，士俗皆靡靡。倒行日云暮，漏尽不知止。遂令搢绅谈，进退为难事。二疏及渊明，千载几人尔。公生富贵中，习熟在纨绮。胡为总角时，嗜好异群子。爱亲自天性，弗忍离步跬。治官即理家，所至功可纪。夫何不待年，弃绂休田里。定应早闻道，追迹前贤轨。杯深别墅春，舟漾清江水。围棋或赋诗，此乐真无比。优游二十秋，所得益多矣。临终更琅琅，视身如脱屣。洪范五福兼，于公未为美。志铭乃实录，便可当青史。"}