{"id":"748904","title":"赴福宁度白鹤岭作歌","dynasty":"清","author":"李联琇","text":"身登白岩鼻，足踏巨鳌背。攀天不盈咫，观海直穷界。闽陬恒燠无冬令，到此严飙飒衣带。璆然振佩凌寒空，指挥岳灵骋雄怪。城郭在下微难辨，日轮投西低恐碍。拔戟一队张吾军，挥斧六丁凿何代。疑是巴山蛇，食象骨不碎。绕磴摩腹高昂头，蜿蜒蜕壳半空挂。又疑华阳龙，罚雨天所械。生缚倒竖如云梯，度人上升出尘壒。问之土民曰不然，由昔有鹤来蹁跹。山以鹤名复象鹤，过客逾岭窥行全。斯言验否在回望，果见如融将翔烟。终知鹤意不余弃，留送返日青行缠。呜呼鹤势盘千里，犹恋其乡不轻徒。我今寸步费经营，海角天涯枉投趾。久劳于外胡不休，鹤兮鹤兮为我谋。"}