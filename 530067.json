{"id":"530067","title":"题杨明府山水图歌","dynasty":"明","author":"孙一元","text":"杨宰手持山水图，打门过我声相呼。登堂展图急相示，云烟满面秋疏疏。画者何人得天力，长风万里动地急。揽衣缩颈不敢前，袖中怕有波涛入。洞庭之派湘汉分，君山一点入青云。上有老龙吹笛处，月明彷佛清韵闻。黄鹤楼前花事阑，黄陵庙里竹阴间。沙鸥野鹜殊可乐，蹋浪翻萍时自还。彭蠡两岸烟树依，中有陶朱钓鱼矶。饭餐虾菜常容与，手著鱼经无是非。杨宰杨宰心思聪，平生爱画精天工。要令知我归来处，便是图中陶朱公。"}