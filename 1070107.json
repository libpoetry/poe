{"id":"1070107","title":"再分题得易分韵得醉字一首","dynasty":"宋","author":"程俱","text":"吾观空劫初，妙蕴固无示。谁令南北海，七窍凿元气。灵龟出洪河，六画乃其寄。庖牺觑天巧，创物发奇秘。太虚本无边，小大随汝视。穷之得几深，见者自仁智。或从鍊丹砂，或用资卜筮。终然有神护，回禄翻引避。绝编固冰释，覆瓿正心醉。却怀投阁生，寂寞发长喟。"}