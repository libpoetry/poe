{"id":"758710","title":"被花恼 题宛仙落梅便面","dynasty":"清","author":"席佩兰","text":"东风作意酿轻寒，帘外谢池春晓。香雪枝头剩多少。一分是病，三分是恨，瘦得诗难肖。情脉脉，思冥冥，自将疏影怜清沼。长记乍相逢，生怕朝云去时早。参横月落，几曲阑干，处处思量到。问青溪流梦去谁边，争留得、闲愁共波绕。撇不下，一幅罗浮春恨稿。"}