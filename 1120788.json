{"id":"1120788","title":"甲子立春口号四首","dynasty":"宋","author":"周紫芝","text":"梅花消息未阑珊，春入千门笑语喧。人道上元新甲子，从头却数太平年。春来玉烛又初调，尽喜官仪是汉朝。御道雪晴方试辇，彤庭日暖渐闻韶。力争和议众初疑，事在君王子母知。旧日塞垣啼鸟处，如今长乐晓钟时。晴日初生禁籞春，苑花宫树一番新。君王勤俭无行乐，只作银钩赐近臣。"}