{"id":"644356","title":"题天童万松图","dynasty":"明","author":"释宗泐","text":"小白市，太白峰，二十里松居其中。一径阴阴翠羽盖，半空矗矗苍髯龙。太白之峰分九陇，壮哉千古之佛宫。香云不动梵呗合，楼阁倒影清池空。左庵昔年此说法，山谷荅响撞钜钟。只今九重城里住，梦魂夜夜鄞江东。钱塘有客曰王蒙，为君写此千万松。座间惨惨起阴雾，屋底䬃䬃生清风。何来禅子松下度，长衫大笠携一筇。亦有驺从三四公，青林路口衣裳红。我初展卷欲大叫，海上涌出高巃嵷。云端缥缈下玉童，有路似与天相通。自怜平生不一到，吁嗟老矣将焉从。还君此图袖手坐，有目只送南飞鸿。"}