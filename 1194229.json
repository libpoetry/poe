{"id":"1194229","title":"寄匡阜诸公二首","dynasty":"唐","author":"齐己","text":"松头柏顶碧森森，虚槛寒吹夏景深。静社可追长往迹，白莲难问久修心。山围四面才容寺，月到中宵始满林。争学忘言住幽胜，吾师遗集尽清吟。峰前林下东西寺，地角天涯来往僧。泉月净流闲世界，杉松深锁尽香灯。争无大士重修社，合有诸贤更服膺。曾寄邻房挂瓶锡，雨闻岩溜解春冰。"}