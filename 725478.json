{"id":"725478","title":"古意送沈宏诗","dynasty":"南北朝","author":"刘孝绰","text":"燕赵多佳丽，白日照红妆。荡子十年别，罗衣双带长。春楼怨难守，玉阶空自伤。复此归飞燕，衔泥绕曲房。差池入绮幕，上下傍雕梁。故居犹可念，故人安可忘。相思昏望绝，宿昔梦容光。魂交忽在御，转侧定他乡。徒然顾枕席，谁与同衣裳。空使兰膏夜，炯炯对繁霜。"}