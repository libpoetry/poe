{"id":"139862","title":"题剑门·江有瞿唐限","dynasty":"宋代","author":"魏了翁","text":"江有瞿唐限，陆有双剑蹲。如熊羆当道，如虎豹守阍。屹然东北隅，莫此西南坤。昔岁在单阏，白日尘沙昏。人心不足倚，恃此两长垣。舟车之出入，筦钥有司存。衔舻下鱼复，委辔充剑门。薮逋乃如此，天险何足言。况於多蹊隧，不逮昔所闻。烈烈张睢阳，英英颜平原。古之善守国，人心以为藩。"}