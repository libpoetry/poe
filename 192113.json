{"id":"192113","title":"放鱼·三的计日作放生","dynasty":"宋代","author":"李石","text":"三的计日作放生，薄俸时分及鱼鸟。别来湖山幽绝处，下者遨游上轻矫。西归短棹送春波，忍见长鱼困莺绕。修鳞戢锦纷半破，健尾舒红时一掉。不惟咫尺迷藻苹，正恐须臾觜葱蓼。吾曹仁术随所用，圉圉洋洋谁不晓。耻与鸡虫较得失，况乃牛羊分大小。只今命脱猛火燃，不用口衔明月皎。临流祝鱼从此去，弹指冤亲一时了。要将头角动风雷，未厌藏身且深渺。"}