{"id":"746803","title":"九日作","dynasty":"清","author":"徐大镛","text":"忽忽又重阳，急景乃如许。清爽满城秋，无风亦无雨。犹忆八月中，水深没阶碍。靡日不淫霖，匝地无乾土。岂独辱泥涂，兼亦倾环堵。晴来近两日，篱菊花全吐。莫放晚节过，好把中秋补。煮酒复题糕，谋欢恣笑语。某寺及某墟，楼台心暗数。相约共登高，先期命俦侣。跛鳖足不支，伤禽徒自苦。向往岂无心，心雄趾难举。平地尚趑趄，陟级尤艰阻。暮齿病缠绵，摧颓固其所。笑谢众宾朋，逡巡仍独处。萧然斗室中，一身对二竖。"}