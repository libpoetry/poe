{"id":"829506","title":"兰陵王 吊郑叔问文焯，用清真韵二解","dynasty":"清末近现代初","author":"周岸登","text":"断魂直。归访芝崦瘦碧。游仙事、空想寓言，石老梅枯照颜色。青山换故国。争识。銮坡旧客。江湖梦，寻鹜伴沤，晞发阳阿涕盈尺。词篇半尘迹。叹绞敛斜衾，香烬瑶席。鸺啼鹃语催寒食。嗟夙世兰锜，寓公吴苑，流风余韵话置驿。问天吊穷北。心恻。素怀积。念石帚云薶，花外音寂。华严转眼悲何极。怕鹤帐新鬼，告哀邻笛。沧洲残画，剩蠹纸，泪尚滴。冷吟直。愁写分山断碧。皋桥上、重赋五噫，佚老无归怨春色。微箕尚逊国。安识。青蝇吊客。巫阳下，招取散魂，双阙岧峣去天尺。孤云荡无迹。算几辈词仙，沤鹜分席。西山薇苦谁能食。寻一卧江介，梦回青琐，沈沈梅讯断雁驿。送穷誓投北。休恻。半尘积。叹鹤化天寥，琴碎音寂。流波雅引哀何极。定月夜仙掌，自吹残笛。精灵如在，漫笑我，借泪滴。"}