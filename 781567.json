{"id":"781567","title":"悲信丰","dynasty":"清","author":"钱澄之","text":"信丰城外虏来急，将军勒马城上立。黄昏对酒坐城楼，诸将言事那敢入！酒酣掣剑剑不鸣，麾下去尽无人声。夜半斩关诸将走，谁扶将军上马行！城外水深雨如注，将军马小不得渡。马声渐没将星沈，亲吏相随谁相顾！偏裨左右尽归来，独少将军匹马回。关门昼闭烽堠绝，天子震悼举朝哀。语君且勿哀，军中收得将军印，元帅牙门昨已开。"}