{"id":"1238865","title":"傅道人歌","dynasty":"元末明初","author":"杨维桢","text":"祈连山人天骨奇，十五能运朱屠椎。二十报仇许人死，杀人不数舞阳儿。乡里不能容，官府不能治。猛气奚所托，仗剑归京师。京师杀柄司秋官，假尔爪牙虎豹关。今日尸一逆，明日诛一奸。朝食悖臣胆，莫食凶人肝。龙蛇见血性忽改，鸠隼化质身无难。寻师度关陕，弃家入嵩山。只今啖松久辟谷，剑埋三井飞精服。能联弥明石鼎句，能和商颜紫芝曲。客来启关不一语，但闻鼻息声满屋。乌台卿史卯金公，群邪胆落称人雄，囊封事毕志即东。谷城丈人有前约，三井洞前寻赤松。"}