{"id":"796551","title":"凤凰台上忆吹箫 题管夫人书璇玑图墨刻","dynasty":"清","author":"翁瑞恩","text":"藕孔心多，莲房意苦，丝丝织出千篇。怅别怀难诉，倩彼鱼传。赢得香车远讶，销魂是、会面它年。还疑梦，不因弃掷，那得团圆。姗姗。幽栖居士，细绎遍回波，忒煞缠绵。更水晶宫畔，佳偶如仙。添出簪花妙笔，银钩体、濡染云笺。从头数，古来几多，淑媛新编。"}