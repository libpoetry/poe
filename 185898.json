{"id":"185898","title":"缘识·峄阳之山","dynasty":"宋代","author":"赵光义","text":"峄阳之山，传名日桐，六律相沿五音中。七轸弦调皆是意，審详悮则亦如空。清秋寂静华堂深，听之令我思沈吟。幽兰里韵冬夜永，且合大道古人心。舜制南风治苍生，方知尧化广聪明。初弹将了移声去，悲风秋思翻更互。乌啼别鹤何凄凉，秪闻断续手挥忙。慢引来催急风雨，寒泉妙滴散馨香。"}