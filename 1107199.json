{"id":"1107199","title":"春思五首","dynasty":"宋","author":"韦骧","text":"庭前弱柳黄金线，池畔新苔绿玉钱。可是燕鸿恋韶景，犹将健羽度晴天。香心夭艳尚包藏，蜂蝶优游苦未忙。何处纸鸢飞白昼，几家归燕认雕梁。青烟拂拂扑晴晖，帘幕无风永日垂。不恨离人归不早，只疑春色故相欺。近来碧瓦减朝霜，春意垂垂满众芳。未睹花光照庭榭，且看草色绕池塘。半惨半舒云外日，似无似有水边风。羁愁不为阳和减，只恐因春绿鬓空。"}