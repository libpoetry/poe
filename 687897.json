{"id":"687897","title":"后七问 问天","dynasty":"明","author":"成鹫","text":"我有千古恨，高高将听卑。亦知曾补后，不似未分时。得气清何少，流光照或私。可能空阔外，容我管中窥。不辨谁宾主，何因有往还。怜君时一顾，笑我未能閒。世态胶难合，前尘迹可删。终当事韬晦，相待掩重关。扰扰役车尘，悠悠失路人。九衢多覆辙，一往几埋轮。我亦自兹去，相逢笑有因。别寻林下叟，回指故山春。空瓶无俗物，破甑久生尘。比日事田圃，占年拜水神。审能免沟壑，不敢慕陈因。愿得长如此，终身作野人。孤灯坐终夕，坐久灯力微。晓漏知多少，邻鸡闻庶几。病躯慵下榻，花气促披衣。笑问儿童道，晨星稀未稀。自从闻鬼哭，不复更摊书。渐觉乌成马，无心獭祭鱼。偶来观越绝，相失半秦馀。稽首空王问，三伊如不如。举世争雄日，何妨独守雌。冤亲平等视，风雨寂寥为。浩气销能否，全身付与谁。一弹三太息，惟许湛卢知。"}