{"id":"810980","title":"五十述怀二首","dynasty":"清","author":"王季珠","text":"风涛未靖又兵戈，半百年从患难过。朋旧易飘霜后叶，老怀难起井中波。点金乏术成仙少，剪纸为花喝彩多。草草劳人干甚事，旷庐我只当行窝。苦摸心头也忒痴，布衣建树本无奇。卷舒在我天无恙，议论当官罪不知。一劫红羊尘外梦，十年黄鸟卷馀诗。犁锄入手真初学，老圃老农奉老师。"}