{"id":"102464","title":"过庐山下·予过庐山下","dynasty":"宋代","author":"苏轼","text":"予过庐山下，云物腾涌，默有祷焉。未午，众峰凛然，故作是诗。乱云欲霾山，势与飘风南。群隮相应和，勇往争骖驔。可怜荟蔚中，时出紫翠岚。雁没失东岭，龙腾见西龛。一时供坐笑，百态变立谈。暴雨破坱圠，清飙扫浑酣。廓然归何处，陋矣安足戡。亭亭紫霄峰，窈窈白石庵。五老数松雪，双溪落天潭。虽云默祷应，顾有移文惭。"}