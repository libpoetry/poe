{"id":"206789","title":"寄题运使方公祠堂","dynasty":"宋代","author":"叶适","text":"投村宿店破鞍鞯，乞盐放酒心拳拳。南荒走遍得痟渴，玉井无藕何由痊。令子名高压苏武，暂来重靓经行处，追思往事空泫然，榜墨尚亲墙壁护。佛幢五丈留衣冠，大书刻记词辛酸。神来正值荔枝熟，神去还愁桂子寒。吁嗟岭民未知礼，因君始拜令颡泚。从今箫鼓祭春秋，福我如生首长稽。"}