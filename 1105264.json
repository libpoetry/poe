{"id":"1105264","title":"次韵张录携书见过","dynasty":"宋","author":"方岳","text":"家在屏山东复东，高轩肯过白云中。石桥自是神仙处，竹屋相传诗律工。日暮春江愁李白，山寒秋菊老龟蒙。时平莫袖挥毫手，此论于予却未公。君家自有神奇在，底用浓熏到马班。黄石一编灯火外，紫芒双剑斗牛间。谁能莫府初开印，闻有诗人便入山。雨过勘厅春草绿，与吾意思政相关。"}