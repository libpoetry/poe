{"id":"1223714","title":"题旦景初佥司画","dynasty":"元","author":"虞集","text":"旦公山堂城东南，画图古桧何毵毵。城中无山有山癖，直藉豪墨穷幽探。旦公弹琴古桧下，郁郁窗户生晴岚。春雨时来鹤鸣谷，秋声夜作龙吟潭。先皇昼坐群玉府，内使趣召飞双骖。毕宏韦偃出中秘，营丘北苑开縢缄。是时旦公主舒卷，一二文士相交参。旦公归来坐成想，亦颇拈笔为楩楠。伯熙奉诏每有作，礧砢相并将无惭。嗟予怀归亦已久，摩挲老目百不堪。山中岂乏真偃蹇，可容白发抽朝簪。"}