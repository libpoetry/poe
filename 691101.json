{"id":"691101","title":"内阁赏芍药","dynasty":"明","author":"李东阳","text":"一春风日几晴阴，数种名花竞浅深。禁苑栽培真得地，化工雕刻本何心。丛疑朋下留鸾宿，香到人间许蝶寻。台阁风流前辈远，綵毫重和玉堂吟。次第红芳又绿阴，好花留向玉堂深。多从雨过看生色，不为春迟负赏心。清露著衣香易湿，綵云迷眼梦难寻。杯馀幸接韩公宴，词罢先赓白传吟。晓闻花底佩声归，万叶枝头露未稀。力尽丹青空藻绘，眼看红紫漫芬菲。裁云直傍瑶池起，避日须将锦障围。愿向人间分此种，莫教春祇在彤扉。春逐长安担上归，此花真觉眼中稀。新题翰苑图犹在，旧事扬州草自菲。索赏向人心已醉，试开经日手频围。欲知近侍承恩地，长共西垣与北扉。"}