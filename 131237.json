{"id":"131237","title":"前纪时行·孟春朔日雷声发","dynasty":"宋代","author":"陈著","text":"孟春朔日雷声发，雷后兼旬雨不歇。仲春之朔近春分，一夜风雪四山白。丰歉气候看春头，乃今变异连两月。阴阳磅礴天地閒，自有常程更闭泄。今此胡为颠倒行，阖阖万物失其节。欲一出门泥泞深，巡檐问天天默默。老农忽从何处来，谓见岁时记中说。鸡旦之雷虽非时，犹曰其占多黍稷。今朝有雪却非宜，米价当踊民食缺。吉者未几凶者继，所喜转为忧惙惙。向来好事多不应，才说乖证不可活。黯然相对尚何言，但愿所应在雷在不在雪。"}