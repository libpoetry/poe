{"id":"103538","title":"次韵和原甫陪永叔景仁圣徒饮余家题庭中枯菊","dynasty":"宋代","author":"梅尧臣","text":"九月车马过，我庭黄菊鲜。重来踰七旬，枯萼无复妍。自非凌霜操，枝叶徒相连。衰败未忍去，根荄尚翘然。不意憔悴丛，犹为君子怜。固值时节晚，岂恨地势偏。直如木上萝，缘蔓欲到天。一朝风雪厉，零落向暮年。至此事乃等，高低复何言。公休夸松柏，彭祖与颜渊。各不相健羡，焉能论柔坚。愿公时饮酒，周孔今下泉。"}