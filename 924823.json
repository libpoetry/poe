{"id":"924823","title":"表弟程之邵奉议知泗州","dynasty":"宋","author":"苏辙","text":"马有千里足，所愿百里程。马心自为计，安用终日行。何人志四方，欲买千金轻。吾弟有俊才，见事心眼明。二年坐北部，万口传佳声。谈笑顽狡伏，何曾用敲榜。艰难得铜虎，洗眼长淮清。民事不足为，但当食鱼烹。负重贵馀力，过饱多伤生。不见大路马，垂头畏繁缨。"}