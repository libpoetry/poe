{"id":"732882","title":"述乱","dynasty":"清","author":"白胤谦","text":"先皇御天宇，圣德靡不周。英谋乘末造，百职嗟未修。贼凶祸竟烈，率士戴同仇。宫车不忍听，社稷沦浮沤。鸱张窥宝箓，逆毒播神州。三光黯失色，五岳撑齐愁。万乘东方来，自天降貔貅。一鼓克关甸，长驱抵燕幽。电扫欻雷崩，群孽载奄刘。八荒幸弛愤，九庙亦濯羞。吊伐协天机，仁义匪弓矛。嗟晋越西鄙，实维冲贼喉。封豕又巢穴，歇遽释兜鍪。跨河遂收崤，不啻触蚁丘。元憝稽天诛，长瞻血泪流。"}