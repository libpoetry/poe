{"id":"693505","title":"晒书","dynasty":"明","author":"邵宝","text":"连日晒书如晒麦，人间耕学本来同。一经偶尔头垂白，万卷徒然腹自空。今古遗文随世变，圣贤精义与天通。漫酬宾客无虚问，乡里犹传邵二翁。散帙容春旧馆东，今年事与去年同。何人解使风驱暑，吾道真逢日丽空。灵药一丸非手制，仙槎万里有心通。长怀五老峰前地，曾与藏书作主翁。"}