{"id":"950950","title":"戊戌二月十日京湖袁总郎以堂帖至有诏复除户侍总饟","dynasty":"宋","author":"岳珂","text":"昼长攲枕酣春卧，剥啄敲门惊梦破。双旗健步衣正黄，爵罗骇见久未尝。泥紫一封芹诏香，王人茧牍亲遣将。老夫五年坐奇谤，身则渔樵志犹壮。岂无恋阙如子牟，强拟随装学张敞。浮云满空能蔽日，云散天空日华出。千三百载春又春，杜陵久矣无斯人。黄衣走尘漫踆踆，纵了桴鼓何足云。姑言絮舜工负恩，尧天舜日定不尔。皎皎太空无点滓，当时下书便疑似。聊坐和歌焉热耳，宁比三光覆盆底。金羁欲脱还从头，络头龁草均一牛。吾身本是报恩具，千年万年属明主。感恩欲愬泪如雨，且愿投谗畀豺虎。"}