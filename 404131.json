{"id":"404131","title":"瑶花慢·番禺坑头村，有晋松一株，乃陈将军元德避刘宋乱，南来所植，近已枯槁。慈溪访之，赋此索和。因继声以答其岁寒之契云","dynasty":"近现代末当代初","author":"黄咏雩","text":"元熙日月。付与苍龙，向南田高揭。之而欲动，孤迥处、可奈冥冥风烈。雪凋霜瘁，尚独立、不移如铁。消几番、今古兴亡，莫问寄奴城阙。世间匠石何人，总材大身闲，愁与谁说。亭皋抚树，远又叹、生意无端消歇。过江鲫似，更那补、新亭呜咽。剩岁寒、老眼枯心，看尽铜驼芜没。"}