{"id":"1074979","title":"贼退后经旧居","dynasty":"宋","author":"周紫芝","text":"反侧虞戈兵，流离厌山谷。师兴解重围，乱定出荼毒。提携望乡关，老稚甘趼足。故里成丘墟，门巷亡诘曲。大木亦已薪，蔓草行可束。东邻杀翁媪，祸难云最酷。白骨在草间，零落不相属。西家各奔窜，系掳及僮仆。当时黄金囊，掉头不肯赎。新交半亡没，变故谁记录。举家竟何归，寄食叹局促。凶年大军后，旱气日熇熇。涸井不供炊，垢腻那得浴。不知病瘦躯，何以度蒸溽。自从关陜乱，威弧殊未韣。十人九无家，荡析岂所欲。微生何足论，主食久不玉。但愿早休兵，四海各安俗。"}