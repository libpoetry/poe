{"id":"1122952","title":"过莆城怀刘后村中书因以奉寄","dynasty":"宋","author":"胡仲弓","text":"村在山边云半遮，怀人咫尺是天涯。眼前不见玄都观，空负碧桃千树花。入洛深衣已十春，声名千载有知闻。不须更结耆英社，溧水前头独绘君。当日扬清激浊流，身危肯作稻粱谋。不从党锢诸贤死，窃禄偷生亦可羞。模楷从来属李膺，皋比授业我何能。倚墙甚欲重参请，恐累龙门不敢登。"}