{"id":"1120927","title":"时宰生日诗六首","dynasty":"宋","author":"周紫芝","text":"后皇开玉堂，仙官俨成列。奕奕峨长缨，珊珊鸣佩玦。中有一真仙，容华灿冰雪。维时值中原，格斗弥岁月。帝命下抚摩，聊用究施设。王纲坠莫举，独以一手挈。至言等药石，黔黎尽生活。帝曰伊谁能，何以报殊烈。爵之白玉浆，奏以云门阕。徘徊上璇穹，千秋拱云阙。轩皇出御世，垂拱坐法宫。时闻康衢间，处处歌儿童。霓旌旋羽盖，问道来崆峒。天师广成子，道实与帝同。一言忽相契，四海俱同风。天师初何言，涿鹿未为功。盖以清净福，下浃寰区中。君臣俱好生，自然格苍穹。天道本好还，报以归其躬。一千二百岁，此寿何由穷。南山一何高，山高亦何有。上有摩霄松，苍虬立盘纠。下有千岁芝，食之令人寿。挽之为天枢，循环转维斗。紫宸傍七星，坐阅几晚昼。帝以殿厥居，山龙垂衮绣。后皇植巨木，载物见坤厚。用以抟洪钧，功乃周宇宙。才大用固难，德盛功亦懋。社栎其何颜，繁柯日滋茂。凤管吹新阳，夙驾款寒谷。銮车次原庙，阴云立纷覆。皇天倏开霁，羲驭亦返轴。明庭朝百灵，云韶奏新曲。天神下璇穹，精意俨森肃。霜华洁彫俎，夜寂响鸣玉。燎烟升紫坛，龙旂护黄屋。齐明坐宣室，肸蚃来万福。大沛均四方，穆穆熙庶俗。熟知廊庙功，一德天所烛。晏婴昔事齐，颇作君臣乐。魏绛欲安晋，赐乐乃备作。区区二小国，功利亦云薄。舜德本好生，皋夔坐酬酢。朱干舞堂陛，綵凤翔寥廓。大哉廊庙功，礼文灿交错。登歌奏郊社，率土被和乐。仁声沦肌肤，有识自忻跃。四海悉归仁，大信初不约。不拍洪崖肩，寿亦等山岳。太极肇两仪，君臣亦爰分。风后力牧来，于今几何人。中古称伊周，当代知无伦。公功出其上，未易今昔论。功固未易论，报亦难具陈。杰阁标盛德，备燕昭庸勋。丹青绘缣素，奎画形丝纶。凌烟古亦有，兹实所未闻。何劳不罗拜，金猊祝炉芬。永相天自许，耆寿尊师臣。"}