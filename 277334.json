{"id":"277334","title":"题杨味云重修锡山贯华阁图","dynasty":"现代","author":"汪荣宝","text":"霜天埽出青芙蓉，云涛翻动千虬龙。林虚涧幽不知处，中有楼阁刚三重。幅巾二客笑相视，鬓丝禅榻皆机锋。推琴掩卷万籁寂，但闻流水声淙淙。海壖七月苦烝溽，对此何异抱冰玉。只疑此境非尘寰，不知元在故山曲。九峰杳霭澄江南，高秋日日腾烟岚。苍崖深处人不到，负岩临谷标孤龛。落叶满山听似雨，旧是梁汾栖隐所。北客南来共月明，水天一夕清如许。侧帽乘风去不回，空桑此地同飞灰。山僧指点旧游处，百年履迹荒苍苔。异代何人领鸳社，味云词笔今健者。卅年京国走缁尘，梦回依旧书岩下。香界来煮松苓泉，门前积翠还中天。寄沤缩手写不得，独辟幽径寻寒烟。风廊露槛侵云起，落日川原见百里。扶藜试上最高层，持比画图得谁似。仙踪缥眇不可希，清风髣髴生岩扉。寒泉秋菊足嘉荐，合有笙鹤时来归。微雨潇潇响林薄，云卧此中真不恶。只愁四海要为霖，未许垂天专一壑。闻道江乡兵小休，我亦倦作淩沧游。何当从子丹梯上，同听松风万壑秋。"}