{"id":"1051280","title":"燕思亭","dynasty":"宋","author":"马存","text":"李白骑鲸飞上天，江南风月闲多年。纵有高亭与美酒，何人一斗诗百篇。主人定是金龟老，未到亭中名已好。紫蟹肥时晚稻香，黄鸡啄处秋风早。我忆金銮殿上人，醉著宫锦乌角巾。巨灵摩山洪河竭，长鲸吸海万壑贫。如倾元气入胸腹，须臾百媚生阳春。读书不必破万卷，笔下自有鬼与神。我曹本是狂吟客，寄语溪山莫相忆。他年须使襄阳儿，再唱铜鞮满街陌。"}