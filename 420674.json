{"id":"420674","title":"金缕曲 蔡息庵表弟以文恪公少宗伯公名刺见贻，背列地址为西四牌楼北，当街石老娘胡同，东口睡北，此宅入久易主矣，感赋一阙","dynasty":"近现代","author":"许宝蘅","text":"文恪当年宅。在城西，四牌楼畔，当街庙侧。石老娘标胡同号，犹是明朝遗迹。认第二大门路北。坊巷方隅分明记，有鲤庭，桃李尝趋集。数年序，已逾百。王郎往昔侨居日。我曾经，追陪觞咏，升堂入室。庭院幽深花树盛，窈窕浓青蒙碧。有几许，养翁亲植。草木何如人寿永，问青杨，旧馆谁能识。循残纸，感而述。"}