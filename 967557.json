{"id":"967557","title":"扬州慢 诸贤咏赏琼花之次日，复得牡丹数枝，方兹溪又以词来索和，遂并为二花著语","dynasty":"宋","author":"赵以夫","text":"梁苑吟新，高阳饮散，玉容寂寞妆楼。故人应念我，折赠水晶球。不须倩、东风说与，吹箫云路，解佩江流。似天涯、邂逅相逢，低问东州。为花更醉，细挼香、酒面酥浮。记桥月同看，帘风共笑，仙枕曾游。无奈乍晴还雨，江天暮、飞絮悠悠。莫先教偷取，春归满地清愁。"}