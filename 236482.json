{"id":"236482","title":"有翅天马图","dynasty":"宋代","author":"牟巘五","text":"何年尘镜昏乍洗，金背涌出差主怪诡。自古空言马生角，今乃见马生两翅。恐是渥洼种，往往感龙气。龙惟神，飞行天，若傅两翅何足贵。想似穆天子会瑶池，肉多身重不得飞。一朝乘之逍遥出六合，奔风轶电那容追。万里一日未旰，当时从官无乃疲。或云车辙马迹往往有，如此安用彼翅为。徒留诞谲诳后世，我原观者列勿疑。我闻西王母，参目而虎首，物以类应固宜尔。"}