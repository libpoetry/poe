{"id":"1126554","title":"武林山十咏 飞来峰","dynasty":"宋","author":"梅询","text":"竺慧指此峰，飞来自灵鹫。猿鸟曾未知，烟岚尚依旧。兴亡谩千古，天地岂关纽。祇恐舟壑移，他年却西走。巨石如芙蕖，天然匪雕饰。盘礴峰顶边，婵娟秋江侧。涉川试谁探，作砺当自惜。坐与荣落同，正心未尝易。古涧飞白猿，寂历不知处。风激石上泉，僧疑月中树。微茫认松雪，髣髴横樵路。写望增尔思，苍苍奈烟雾。矫矫渊下龙，潜神在灵府。云卧虽有时，泥沙可长处。阴崖寒气腥，峭壁烟痕古。何当救旱暵，奋起为霖雨。仙翁道未成，栖神在岩石。酌彼山下泉，穷年炼金液。洞阴春始绿，苔甃秋涵碧。缅慕不可期，凭栏望凫舄。古窦鸣幽泉，苍崖结虚宇。六月期客游，披襟苦徂暑。开窗弄清浅，吹鬓疑风雨。不见白使君，烟萝为谁语。千峰凌紫烟，中有梵宫阙。灵眄极幽栖，尘心自超越。松篁发春霭，桂实坠秋月。争得谢世人，兹焉老华发。鹤发山中人，疏泉凿幽石。如凭青玉案，分递白云液。泠泠溅雕俎，瑟瑟穿吟席。醉坐三伏中，烦襟自消释。灵运曾此台，冥心住幽寂。重绎叶上书，深藏林中迹。遗文传竹素，野蔓侵苔壁。登览殊未休，苍山日将夕。高塔列远岑，亭亭几百载。铃声答夜风，轮影落沧海。闲云伴危级，曙日平烟彩。欲下生暮愁，千山闭轻霭。"}