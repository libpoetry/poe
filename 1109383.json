{"id":"1109383","title":"送螺川张太守二首","dynasty":"宋","author":"刘弇","text":"西南五马照青螺，众惜班春未几何。绿发桑榆收太早，青云岐路剩来多。仙家职事清閒好，逋客林泉取次过。正恐此身休不得，再看邹律起阳和。凉飔一水漾清虚，画鹢翩翩北去初。暂把壮图收绂冕，只留和气到阎闾。海边有梦通琳阙，物外无心挂隼旟。寄语琅琊好泉石，使君不是赋归欤。"}