{"id":"1132365","title":"十二月二十七日宰执率百官请大行皇帝谥于南郊曰宁宗纪事","dynasty":"宋","author":"魏了翁","text":"骑至南郊晓色苍，须臾陪拜俨成行。两班吉带罗朱紫，惟有斋官服冕裳。礼属群趋上宰前，两郎奉册侍臣宣。坛前拜跪升烟罢，随处群工署奏篇。遇雨权将屋作坛，昊天神主位中閒。吉凶异制今参用，今古殊宜亦并班。却向慈云岭上还，梅花合道日笼山。马蹄十里摇归梦，疑在小园松竹间。"}