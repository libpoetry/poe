{"id":"614208","title":"次和韩孟郁拈得也字二十八韵解嘲示苏汝载","dynasty":"明","author":"李之世","text":"一邱一壑过之，适来适去顺也。何须饰蚓招龙，大都指鹿为马。三生辗转尘劳，四大形骸浸假。荣华霎似风灯，弃置瞥同掌瓦。长平朽骨已灰，秦宫燬搆如赭。世间万劫消沈，自在一切割舍。谁非逐响吠声，我贵知希和寡。雌黄颠倒未真，幻影虚空漫把。狡兔三窟巧逃，冥鸿一网尽打。我生之初胡为，人寿几何姑且。游心邃古玄夷，睁目大空?閜。有酒但呼公荣，无弦安辨贺若。那堪傀儡灌浇，政赖丝竹陶写。青黄自断沟中，煨烬谁收爨下。斩钉凿铁扫除，沓水拖坭沾惹。寻仙莫问桃源，耦耕且傍榆社。閒来扪腹笥经，漫尔当炉涤斝。碧盏时倾蔗浆，清斋日啖菔鲊。曲肱木榻蘧蘧，露顶松风洒洒。寄霾天地忧愁，灭裂古今风雅。高谈解跨连环，雄辩疑驱炙輠。浮生石火电光，大道秕糠土苴。豕孚蹢躅负涂，龙战玄黄在野。乾坤瞬息沧桑，吴越兴亡墓槚。有时端坐书空，镇日闭关结夏。杀人岂是曾参，非罪谁明公冶。从他熟视耽耽，我自笑言哑哑。素位何怨天乎，卜居聊问日者。"}