{"id":"1063846","title":"子中见和复答之","dynasty":"宋","author":"释德洪","text":"世味尝已遍，亸著匿云山。为问何能尔，鸟倦自知还。湘西一千顷，分我杨柳湾。时为理鱼蓑，人眠舟自闲。公真功名人，高韵不可攀。譬如秋无云，璧月挂一弯。我诗聊寄耳，猥语凭见删。峻句乃见辱，崄如履潼关。细看秀争发，红英微雨斑。坐令十年心，清凉去煎烦。竹林在何许，延颈伫望间。遥知醉逃暑，玉纤侍丫鬟。得句有奇趣，笑涡印朱颜。引纸欲续和，自叹才涩悭。应当恕不迨，乡闾念疏顽。把卷味长哦，松风嗽齿寒。"}