{"id":"1044757","title":"七言和君倚景灵行","dynasty":"宋","author":"沈遘","text":"东城大道何逶迤，中直清庙表六扉。右临景灵秘馆之翼翼，左带相国浮图之巍巍。道旁第舍多赩赫，车无停轮马交策。风尘勃郁千丈高，素衣化缁双眦塞。南阡穷巷我所居，上下省户两岁馀。病躯羸乘实厌畏，每趋径路宫城隅。宫墙倚空背环极，隐嶙楼台露金碧。朝霞夕照天半明，墙下行人徒眩惑。我尝入谒得纵观，威容物采严且完。鸾车岁岁躬献享，孝思肸蚃通神欢。重门设卫日常阖，灵境那令世人杂。但见长松怪石列若屏，突兀阴森两遮匝。我家东南沧海涯，乘时偶来观德辉。归飞故隐自有期，何必于此空叹欷。"}