{"id":"174579","title":"题郑舜举蔗庵","dynasty":"宋代","author":"韩元吉","text":"吾州富佳山，修竹连峻岭。居然缚尘埃，一见辄心醒。岂知刺史宅，跬步閟清景。古木盘城隅，石径幽且迥。当年徐常待，坐爱云水冷。溪南群峰秀，矗矗锥出颖。郑公闭阁暇，独步毘庐顶。曰此气象殊，逍遥步方永。唤客倒清樽，燃薰煮奇茗。庭空无一事，宾吏绝干请。佳处由渐入，斯语烦记省。渊明尝有语，结庐向人境。恍如白莲社，挥尘对宗炳。谁云忙里閒，要识动中静。我来款妙论，散策步林影。心田豁丛茅，气马罢征骋。他时记棠阴，老意亦深肯。"}