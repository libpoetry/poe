{"id":"687660","title":"怀四川二首","dynasty":"明","author":"孙蕡","text":"蜀城风物冷凄凄，马上哦诗日向西。雪岭冰融春水绿，锦江花落子规啼。卧龙祠废碑横草，杜老堂空雨涨溪。回首胜游成往事，倚风吟断意俱迷。草堂烟树入青霄，汉殿荒台秀黍苗。宇宙诗名今尚在，风云霸气未全消。寒星夜落支机石，锦水春明驷马桥。花柳旧游今几载，西风蓬鬓影萧萧。"}