{"id":"790614","title":"题诸衡伯湘中纪行稿","dynasty":"清","author":"张洵佳","text":"人生生落古人后，往往死出古人先。惟有郁勃恢奇之著作，乃与星斗日月相盘旋。卓哉弇州有诗伯，精诣直造青莲仙。吮笔哦诗数十载，忽然飞去苍梧之野九嶷巅。划然长啸秋空碧，仙心诗意同翩翩。有时淋漓酣醉写，胸臆浩然之气淩空直泻如奔泉。有时离别道悲愤，又如湘灵鼓瑟弦柱声呜咽。左携浮邱袖，右拍洪崖肩。不交今人交死友，独为老髯生日开琼筵。遍游衡岳来梁苑，示我一卷琳琅编。三湘七泽供吞吐，咀而味之令我流馋涎。信于此道肱三折，格调应在唐人前。愿书万本诵万遍，附君之诗寿世一千年。"}