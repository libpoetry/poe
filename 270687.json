{"id":"270687","title":"舟泊天门登梁山","dynasty":"清代","author":"宋荦","text":"水宿苦萦回，维舟步江浒。天门划然开，并峙雄千古。梁山岩壑幽，突兀若廊庑。穿云一径遥，林薄霭春煦。峰腰棠棣繁，涧侧朱樱妩。芬菲表杂花，采撷欣俦伍。崚嶒殿阁悬，飞梯袅相拄。登临力屡疲，啸傲气还鼓。乘风凌绝巅，浩荡江天俯。博望咫尺间，岚影晴吞吐。题诗忆谪仙，斯人邈难睹。日暮怛忘归，渔歌发烟浦。"}