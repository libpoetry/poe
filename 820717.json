{"id":"820717","title":"梅花引 秋声","dynasty":"清末近现代初","author":"王易","text":"灯窗里，秋如水，商声飒飒侵入耳。更声阑，角声酸，那堪辜负，清梦一衾寒。砌虫切切如私语，似笑尘埃久相处。启吾帏，揽吾衣，月朗宵深，时坐听荒鸡。琴三弄，钟三动，长空去雁声相送。谁家砧，捣人心，声声断续，只是费沈吟。无边黄叶萧萧落，敲上荆扉声剥啄。待重听，已天明，悲笳四起，驱马动连营。"}