{"id":"843562","title":"得锡山徐君子敬书简怀却寄二首","dynasty":"清末民国初","author":"方仁渊","text":"西风料峭雁行斜，捧读瑶笺感岁华。落日秋风游子意，白云黄叶故人家。海棠已作伤心树，篱菊犹开插帽花。好待来年春景暖，与君重话二泉茶。流光冉冉隙驹过，每到良宵念旧多。去国尚怜寒范叔，卧居常叹病维摩。花间怕作怀人句，酒后依然放棹歌。我似江郎惟恨别，故人休为恨消磨。"}