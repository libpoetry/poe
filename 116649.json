{"id":"116649","title":"渡洛游三乡书所见","dynasty":"宋代","author":"张耒","text":"重云蔽南山，远见山雨白。我行山之北，便与云雨隔。西风来如奔，零乱云物拆。驱除信果决，霶霈绝余滴。收雷如归师，蹄辙度南碛。群峰涌地出，掀荡无留碧。暮投三乡寺，落日在东壁。钟鸣高阁晚，野迥见归翼。还家晚川静，秋月未生魄。聊资览物态，应用慰行役。"}