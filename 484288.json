{"id":"484288","title":"宜秋轩桂","dynasty":"明","author":"杨基","text":"宜秋轩东一株桂，香叶婆娑拥寒翠。秋堂夜静风满帘，时觉幽芳来拂鼻。清晨曳履访幽独，一径青苔双户闭。离离嫩蕊罥虫丝，蔌蔌轻花落深砌。麸金泫露浓更密，苞粟凝珠疏复细。半粒能含万斛香，一枝解夺千姝丽。当年此地竞攀折，月户云窗敞秋霁。金樽滟泛绿色酒，翠袖凉簪宝妆髻。西风几度人迹绝，独有幽花能点缀。村荒地僻霜露繁，摧折红兰凋紫蕙。瞥然一见众忧失，不意孤怀得佳丽。更深月出拟再来，明日纷纷嗟满彗。"}