{"id":"477217","title":"我生行","dynasty":"明","author":"傅汝舟","text":"我生不死命在仙，从师远岳方来旋。皇天未许斩蛟鳄，腰蟠龙剑徒蹁跹。尘心洗尽五湖月，意气散作六合烟。朅来人间四十年，布袍高格恼市廛。羞称岁星谪下土，谁道许令长后贤。漳滨老子旧令尹，几岁相识梅溪边。歌钟秀水动岂料，大笑箕踞当琼筵。酒酣吴松夸星命，指卿指相大丑妍。劝我不合甘云泉，玉禾且辍钟山田。吴松吴松听我言。君不见明时治历四海传，日至岁差过千载，司天观星多失躔。正德戊寅三月建小大，己巳庚午朔晦迁，毫厘参错缪恐千。君不见五星宫次本赘牵，尧舜之世实不然。何况迩来星变不似前，撒沙百万赴海死，妖彗三扫谁咎愆。我命当自造，古人徒可怜。洛闳一行圣皆死，邪律子平巧莫全。富贵岂真我辈设，鱼鳖要救生人悬。功成便放壶中鹤，会自扶摇上九天。"}