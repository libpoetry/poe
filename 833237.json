{"id":"833237","title":"高阳台","dynasty":"清末民国初","author":"樊增祥","text":"集号联珠，词名漱玉，红房对擘吟笺。低鬒吹笙，分明并蒂双莲。花间打叠相思谱，怕双声、绛树偷传。是灵均、一脉湘愁，付与婵娟。彩鸾已伴文箫住，剩小乔未嫁，幽独谁怜。夫婿相如，琴心消渴年年。销魂弟一霓裳序，检题名、彼此嫣然。胜当时、刘阮匆匆，赘与神仙。"}