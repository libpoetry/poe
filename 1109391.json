{"id":"1109391","title":"题莲花市客肆壁二首","dynasty":"宋","author":"刘弇","text":"男子谋身岂易知，鱼虾燕雀莫相欺。蛟龙翻海非无日，鸿鹄冲天自有时。直把寸心睎孔孟，终摅馀蕴继皋夔。当年张禹荒唐辈，犹作炎刘帝者师。片心长是乐清虚，一到莲花喜有馀。柳倚古溪风不断，路迷芳草客来疏。樽无美酒难浮蚁，手有文竿未食鱼。细草晚天时跃马，红尘无复上衣裾。"}