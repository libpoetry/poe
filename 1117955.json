{"id":"1117955","title":"闵雨二首","dynasty":"宋","author":"陆游","text":"黄沙白雾昼常昏，嗣岁丰凶讵易论。寂寂不闻秧鼓动，哑哑实厌水车翻。粟囷久尽无遗粒，泪席尝沾有旧痕。闻道忧民又传诏，苍生何以报君恩。赤日黄尘江上村，徵租惟有吏过门。微风敢喜北窗卧，大旱恐非东海冤。千载傅岩疑可致，一篇洪范向谁论。青蔬半亩垂生死，且唤邻翁共灌园。"}