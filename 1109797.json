{"id":"1109797","title":"田家十绝","dynasty":"宋","author":"华岳","text":"十幅生绡一墨池，尽收好景入屏帏。会须少缓丹青笔，更倩牧童横笛归。农夫日炙面如煤，丝妇缫成雪一堆。早早安排了官税，莫教耆长上门催。老农锄水子收禾，老妇攀机女掷梭。苗绢已成空对喜，纳官还主外无多。鸡唱三声天欲明，安排饭椀与茶瓶。良人犹怒催耕早，自扯蓬窗看晓星。绯裤青衫紫系腰，揽衣随过水平桥。虽然不识风流事，也向人前学逞娇。村獒奋迅出篱笆，欲吠还休唤可拿。不是忘机太驯狎，那回曾宿那人家。画眉无墨把灯烧，岂识宫妆与翠翘。堪笑东风也相谑，暗牵裙带缠人腰。脔鱼炊糁作荷包，宿饭无汤煖酒浇。放椀出门行一匝，小溪新涨已平桥。麦饭瓜齑及早催，田夫双眼望侬来。油盐不倩傍人带，日午痴儿犹未回。拂晓呼儿去采樵，祝妻早办午炊烧。日斜枵腹归家看，尚有生枝炙未焦。"}