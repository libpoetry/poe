{"id":"696002","title":"拟古赠林太史三首","dynasty":"明","author":"欧大任","text":"浮云西北来，黄鹄东南飞。由来是匹俦，羽翼何当乖。岂不胶与漆，谗言变欢谐。扬蛾日以亲，掩鼻日以疑。良会不可久，万里今在兹。出门视颜色，风波更何期。少小冠椒房，被服惟绮缟。宫中谣诼多，弃捐焉不早。濯濯芙蓉花，盈盈菉葹草。盻盻羞相怜，婷婷自难好。妾不悔蛾眉，君恩傥终保。碣石急悲风，榆柳日已疏。淩晨首往路，征鸿并南徂。嘹唳朔云中，感之心郁纡。参商徒可望，弦筈当何如。延首宫阙远，愿爱千金躯。双环镜江月，泪下盈方诸。"}