{"id":"1053714","title":"止谒先圣庙者","dynasty":"宋","author":"孔平仲","text":"高密古名城，其地近阙里。弦歌声相闻，往往重夫子。学官虽荒凉，庙貌颇严伟。上元施灯烛，下俗奠醪醴。高焚百和香，竞爇黄金纸。所求乃福祥，此事最鄙俚。朝廷谨庠序，五路兹焉始。建宫以主之，不肖实当此。浇敝皆扫除，安可循旧轨。丁宁戒阍人，来者悉禁止。尝闻之鲁论，丘之祷久矣。生也既无求，殁岂享淫祀。夜亭甚清虚，古柏自风起。悦之以其道，吾祖当亦喜。"}