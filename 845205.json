{"id":"845205","title":"题焦山书藏曝书图五首","dynasty":"清末民国初","author":"缪荃孙","text":"无多善本在尘寰，好古方知保守艰。白傅东林成故事，武林辟藏又焦山。牙签须埽旧霉痕，梅里诗人逸事存。文选楼空书藏在，诠公善守比长恩。梁鸿高隐海西庵，检点菁华止二三。飞劄徵书编甲乙，人閒从此重精蓝。金石僧归忉利天，沧浪旧事有谁传。我今忽作陈农访，重结龙威翰墨缘。飘零画卷又西东，前辈题词剩雪鸿。是画是书分保守，峰公端可继诠公。"}