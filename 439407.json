{"id":"439407","title":"读三国志二首","dynasty":"金","author":"刘昂","text":"虎视鲸吞卒未休，一时人物尽风流。妇翁正得黄承彦，儿子当如孙仲谋。乳臭蒙孙真寄坐，齿寒邻国莫分忧。阿瞒狐媚无多罪，谁作桓文得到头。泣汉遗黎血未乾，繁昌新筑受终坛。天球宝鼎私臧获，坎井拗堂局凤鸾。地易主宾穷赤壁，势成螳雀事乌丸。陈言衮衮令人厌，枉就输棋覆旧槃。"}