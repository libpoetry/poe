{"id":"811757","title":"春日杂感","dynasty":"清","author":"龙启瑞","text":"江上桃花懒不看，西风犹作早春寒。因怜鬓影临清镜，肯为莺声倚画阑。万里旌旗悲远道，十年车马忆长安。碧波芳草皆颜色，付与诗人感百端。又见高楼燕子飞，江乡离乱旧巢稀。春风绿野耕牛尽，落日荒原战马归。烂额枉矜前箸好，徒薪终与夙心违。百年未了荠盐分，老去吾将觅钓矶。北望觚棱晓梦清，风云长护旧神京。芙蓉露暖栖鸳沼，杨柳春深绕凤城。一自烽烟惊绝徼，颇闻箫管减歌声。旧游把酒论诗处，谁写红笺记姓名。"}