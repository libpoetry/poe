{"id":"1106310","title":"留别昌国五首","dynasty":"宋","author":"王阮","text":"妄意弦歌学子游，迄无三异比中牟。丁宁今夜东风雨，添起潮头急去休。全家虽脱海波危，旧治无人咏十奇。孤奉明恩颜似甲，却嗔儿女笑嘻嘻。三山月淡白银阙，九老春闲紫石宫。此去能争几多地，恨无仙骨到其中。当时底事乞身归，万物何曾与我违。最是临行更肠断，海鸥犹自掠船飞。扶桑曾见日腾空，老去归田不复东。一觉短檐他日梦，起来惆怅晓窗红。"}