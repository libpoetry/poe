{"id":"739485","title":"祠灶篇","dynasty":"清","author":"劳孝舆","text":"朔风卷爆何喧阗，夜闻甲马空中骈。厨中灰飞如糁锦，灶底镫光生红莲。灵旗猎猎朱衣妍，家家明烛向灶悬。传闻东厨司命君，常于小除之夜能升天。我闻天有九，覆帱周八埏。东西南北亘万里，其高直踞三十三层巅。君从何来今何往，其间道里岁月得无多迁延。又闻帝阍九重位高拱，北极深邃众星联。守关虎豹立狰狞，蛟螭绕殿纷蜿蜒。少撄其怒不可测，君乃何事一过而问焉？我兹恻然念，久与君周旋。无食吁君爨，苦寒依君眠。念当远决别，何可使君出门无酒腰无缠。园中有芜树有橘，呼儿斫取罗灶壖。清斋小供可以饱，殷勤再拜斟寒泉。岁寒天步良艰难，苟可以止君无还。维君莞尔笑，此子何愚顽，予明语子细听旃。寒暑有代谢，阴阳时变迁。功成者身退，造物乃循环。维皇悯兹下土浊，使我监观于尘寰。善恶恒以锱铢计，祸福不爽毫釐间。岁终报绩无少假，威福惟我司命权。汝不见秦皇东海求神仙，终朝拳跪曲突前。又不见子方刲羊享祀虔，立致黄白家万千。我闻斯语喜蹁跹，如渴得浆口垂涎。酒更酌，香重煎，盘添美馔纸增钱，长跪致词未敢言。祝君默喻首我肯，讵乃色然怒曰咄尔措大何敢然！自吾居而所，羁旅将一年，朝不遑夕谋饔飧。东家焚蜡糒沃釜，而女采薪无力不自全。西舍庖鳖鲤作脍，而女操刀欲割无小鲜。他人有热可以炙，而尔之灰且死何时然。有时金石之声聒我耳，不知空厨之下久已无炊烟。女头无媚骨，而躬非胁肩。只论寻尺直与枉，何知凿枘方可员。徒然持此残杯与冷炙，胡乃断断向我摇尾而乞怜。言讫掉头不复顾翩然，归天朝，上尊天。高茫茫，不可问，竟夕使我频搔短发临镫前。"}