{"id":"685731","title":"壶山读书岩二首为庠友梁柱赋","dynasty":"明","author":"邓林","text":"羊城僻地筑幽居，幸得壶山仅亩馀。苔径不嫌车马迹，芸窗常对圣贤书。吾伊声歇犹思索，灯火光残尚卷舒。经济学成当大用，问君出处意何如。壶山分得半岩青，小筑藏书宕数楹。云絮晚凉当户落，苔花晴润傍琴生。光阴莫放闲中过，学业偏于静里成。千载匡庐与长白，他年期汝继芳声。"}