{"id":"696902","title":"冶父山居七首","dynasty":"明","author":"洪恩","text":"乱石砌成茅屋，编柴夹就疏篱。绳枢筚门昼掩，任教雾锁风吹。两石即为环堵，栋梁四五松柴。尽可容身炊爨，何须分外安排。风雨杳无人至，开门静里生涯。诗字蒲团经卷，烧香汲水烹茶。新苫尖头茅草，飒然骤雨斜风。夜半衣单漏湿，接来瓶钵西东。饭罢梯云步石，跏趺草坐谈经。即非微尘世界，虚空木叶齐听。定起一声清磬，经行几转云堂。课毕篝灯松火，摘来柏叶生香。食至三声鼓响，茶来半点经圆。四众和云散去，只留明月阶前。"}