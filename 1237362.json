{"id":"1237362","title":"感怀","dynasty":"元","author":"黄玠","text":"积阴不可扫，积懑不可道。君子所可道，小人以为嬲。世事终渺茫，物情慢衰老。归来日未昳，自去庭中草。仙人大还丹，可用更凡胎。举世不谓然，逝矣谁能哀。万事唯有醉，奴子抱琴来。十倍李供奉，一饮三千杯。矩步恒彳亍，捷走能千回。感彼元发化，聊复少衔杯。阴草夏即苑，阳花冬亦开。天序自有定，不是偶然来。有酒可用醑，无酒我当酤。天运岁益差，人事日不如。羽虫何多言，木叶已无数。凄其众草晚，乐与佳菊遇。物蠹岂有极，造物难为工。我将剔除之，刺芒铦若锋。小枝食已尽，大枝旋复空。虫多饱即死，花落为枯丛。盆中梅树子，为尔可怜生。寒泥不五斗，勿与大块争。移置池水头，照影池上冫。和冫嚼花蕊，天地无馀清。娼鸟不可驯，娼女不可亲。野性自难定，岂知爱其身。千金买少妾，属托在他人。譬如道旁花，竟是为谁春。驽马少良驹，淑媛多令子。大易重咸恒，关雎明谨始。橘树生南州，渡江即为枳。地气使之然，如何论天理。江左言风流，王谢为称首。谧既坐奸回，澹亦亏节守。清谈本废事，何物非刍狗。不忍书义熙，侃独有佳后。子云投阁生，绿珠坠楼死。事主心弗移，不若一婢子。哀哀莽大夫，千古秽青史。草元数万言，焉用识奇字。燔肉既不至，孔子辄去鲁。醴酒复不设，穆生亦辞楚。古人道义交，政在慎出处。寥哉圣贤心，夫岂餔啜故。花开君勿折，花谢君勿扫。扫花伤花心，折花畏花嫐。但令尊有酒，中怀得倾倒。从花自开谢，开好谢复好。上客有冯驩，故吏有任安。二子久已死，益见交道难。软语相媚悦，颠倒若转丸。孰云是可忍，怒发为冲冠。南州辫发儿，相从事觚椠。陈遵好尺牍，暇日聊口占。悠悠历岁年，寒暑若病痁。道德负初心，谁独受针砭。客有千金儿，过我十尺舍。狭隘不可留，飞丸出弹射。腰下雕玉螭，粹好绝衅罅。信美非所珍，聊足以相诧。朱弦有遗音，琅然动清泛。自喜若弗胜，入耳何沨沨。君子道吾常，哤俗多杂儳。但念赏人稀，不知听者厌。白日何瞢瞢，人中有枭獍。酖毒不可怀，犹将恣酣醟。司命主督察，雷公布天令。慎尔恐自戕，微我相诟病。儒有席上珍，把玩足无厌。梅花虽苦寒，其中自清赡。富贵如燎毛，炙手方炎炎。贪恋之谓何，仰天一长欠。昂然三尺松，种之五斗盎。俯身就嵌石，毛发如鬼状。虽蒙华屋居，故性终木强。谁当宣其郁，使彼得疏畅。久客念还家，还家复如客。行李未及安，期日相促迫。勿匆问衣襟，草草箧书册。终岁恒若斯，几何头不白。"}