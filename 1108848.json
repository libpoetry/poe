{"id":"1108848","title":"落花怨十首","dynasty":"宋","author":"刘克庄","text":"昨日十分春，今朝几聚尘。可怜傍辇者，有愧坠楼人。轻薄防歌扇，回旋恋舞衣。不愁无地葬，犹拟上天飞。越公多美妓，卫尉足名姝。无计留红拂，伤心坠绿珠。滕叔死千载，犹存蛱蝶图。狂风一夕起，尽化作青芜。春去花开谢，君王岂复知。不如刘项际，犹有葬虞姬。开遍千红紫，东皇力最多。朱明笑青卉，无奈百花何。天女殷勤散，风姨僝僽空。儿童扫落叶，蜂蝶抱枯丛。徐庾空浮艳，何曾有一篇。我朝惟二宋，绝唱两三联。已费栽培力，又为膏沐容。花神浑忘却，将谓属东风。谢女吟边絮，英台去日衣。不应零落尽，惟见蝶儿飞。"}