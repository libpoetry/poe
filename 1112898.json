{"id":"1112898","title":"应庵退席蒋山来寄昭亭万寿三请不得已而去辄赠长句兼简苏州内翰尚书","dynasty":"宋","author":"张孝祥","text":"逍遥丘壑欲忘年，忽作风蝉蜕骨仙。钟阜恰从三昧起，灵岩重要一灯传。极知扫迹终无策，且与临岐快著鞭。莫作山林城市想，从来大隐故居廛。不寄音书又隔年，因师问讯玉堂仙。碧油早觉儒为贵，青海应无箭可传。忆昔丝纶催唤仗，何时沙路听鸣鞭。生涯落寞公知否，准拟松江受一廛。"}