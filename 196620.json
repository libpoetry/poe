{"id":"196620","title":"保定士人以所藏太白像见示笔意甚奇为题此李","dynasty":"宋代","author":"家铉翁","text":"晨兴有客访我来，光彩焰焰出屋上。衔袖疑有希世珍，徐而出之岸然长庚相。高标直欲干青冥，逸气可以走象罔。传来定非凡俗工，应有高人得之自梦想。愿君宝藏勿轻畀，瓣瓣朝夕勤向仰。可以长君胸次之瑰奇，可以助君诗情之豪畅。傥来万事付浮云，眼中随地得真赏。他年若遇天台坐忘真，便应骖鸾御鹤朝神清，一洗人间千劫尘中尘。"}