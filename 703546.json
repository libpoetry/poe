{"id":"703546","title":"塞上四时歌","dynasty":"明","author":"释函可","text":"三春不见一花开，独有城头散落梅。却忆江南晴日好，屐声齐上凤凰台。纷纷牧马问平原，望见炊烟尚有村。白骨未埋青草遍，不知何处哭王孙。未到中秋吹已寒，每因踏月怯衣单。何须更听悲笳曲，白发丝丝叶叶丹。牛车咿轧河上行，下有蛟龙冻不鸣。直待冰销能几日，寒风吹尽煖风生。"}