{"id":"405347","title":"蝶恋花四首","dynasty":"近现代末当代初","author":"顾学颉","text":"似水柔情深几许。九陌飞红，双燕呢喃语。欲说愁怀还又住。东风怕被青春误。悔却三生难与诉。时节清明，犹有相携处。昨夜梦魂风里絮。凄凉忘尽当年路。冉冉凌波花气透。一片青芜，舞困湖边柳。时袅幽香参豆蔻。情深无限浓如酒。屡把新荷遮素手。作意殷勤，总怕人回首。独对长河伤望久。斜阳记照端阳后。送冷重阳秋夜雨。孤馆灯寒，飘尽梧桐树。已喜深情心乍许。翻愁后约人偏误。故把娇羞嗔又诉。一片衷怀，不悔他人妒。尽日飞红留不住。纵留难寄相思去。菱镜怕看颜渐瘦。昨日书来，珍重情依旧。欲悔那堪人去后。流年似水蹉跎久。休说深心非我有。每觉游丝，处处萦杨柳。几度情伤拼中酒。空房只恐长时守。"}