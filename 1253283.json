{"id":"1253283","title":"送苏伯修参政之京兆尹任三首","dynasty":"元末明初","author":"高明","text":"日月垂光照海滨，东南声教属儒臣。九天雨露金瓯重，万里山河玉烛新。田野年丰多贡赋，江湖秋静息风尘。此行宣室须前席，剩有嘉谟为上陈。上苑东风珂佩鸣，宫莺初啭隔花声。天清北口烟尘净，云去西山雨雪晴。畿甸居民瞻奉使，衣冠国子拜先生。汉家张赵何须数，待看皋夔致太平。天上神仙白玉京，烟花缭绕凤凰城。端门日上红云动，太液春寒绿水生。封事晓当香案奏，奎星夜接泰阶明。更看鼎鼐功成后，绿野堂深遂素情。"}