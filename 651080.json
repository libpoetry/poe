{"id":"651080","title":"西溪鱼跃为乐安杨贡侍御题","dynasty":"明","author":"薛瑄","text":"西溪渺何许，乃在杨林阿。杨林古名族，乐安世其家。家住溪水曲，林木相交加。地僻网罟绝，溪邃游鱼多。濈濈聚弱藻，洋洋戏新荷。逆水微波生，仰沫细雨斜。跳跃自有适，出没静不哗。杨族有名士，考业咀英华。爱此鱼性乐，契彼道味嘉。乃知天机妙，万象皆森罗。却鄙中散慢，宁效濠梁誇。缅怀旱麓诗，载赋西溪歌。永言继真躅，胜景垂无涯。"}