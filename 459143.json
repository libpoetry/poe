{"id":"459143","title":"为鸭子再作康陵山月歌","dynasty":"当代","author":"卢青山","text":"康陵康陵百重山，山不开花开明月；康陵康陵百重水，水不生鱼濯月魄。我来千盏舀绿岚，欲饮不饮待婵娟。八面秋风吹露影，露光万月射冰丸。我弃杯樽洗尘目，茫然四顾空欲掬。仰首浩叹忽转首，泻我衣衫如银塑。小笛凉傍玉枝吹，幽泠遥入广寒闺；百山凝耳伫不语，百水和节颤清辉。伊人应倚琼窗缝，痴眸如玉如秋梦。可是多情千点泪，月光碎作梅飞动。笛罢水山未回神，笛人孤冷坐如冰。西岑忽忽月已落，千唤万唤无回音。两年长如两百劫，日绕相思千万结；此生料无入天梯，忽然月自中天跌。巴丘自古楚云凉，杜范月下俱沧桑。此情更是无根水，知能流得几时长？情即不留月不朽，光彩千秋泽霜土；一夜能共过一世，世世长抬望月首。"}