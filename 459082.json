{"id":"459082","title":"有蜂入屋","dynasty":"当代","author":"卢青山","text":"春山得雨一笑绿，花气泥香荡空谷。山如高人邀不来，开窗一蜂飞画幅。我待细评谁家笔，忽自画中飞入屋。快翅颤风浑如无，蘸我须鬓扑我腹。嗟我陋居无枝葩，胡为撩书尘簌簌。传粉事业不得及，弃置踽踽自幽郁。幽人高士两似我，外能偃蹇内孤独。举酒属汝与青山，试为三友日相逐。山可为秋汝可死，其谁悲之我独哭。"}