{"id":"626647","title":"送李九华之潮阳 其二","dynasty":"明","author":"岑徵","text":"寒气厉昏旦，屯云结崇丘。悲风振林薄，巢鸟鸣啾啾。之子远于役，长川戒方舟。故人感仳离，置酒临江楼。念别语款曲，临觞忘献酬。夕阴敛枉渚，宿莽寒中洲。往路难久淹，去去情弥留。匏瓜系墐户，黄鹄摩天游。修途广以邈，嘉会不可谋。焉得从江水，从之向东流。"}