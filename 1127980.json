{"id":"1127980","title":"三高亭二首","dynasty":"宋","author":"程公许","text":"一棹松江朔雪饕，椒浆曾此酹三高。远游借与薰风便，伟观还如昔日遭。唤起玉龙嘘雾雨，饶教綵蜺战云涛。平生最爱登高赋，盍为丰碑续拟骚。水仙要我小迟留，探借五湖风雨秋。三万顷波融一鉴，八千里客只孤舟。望迷渔荻荒寒境，思挟琴高汗漫游。模写自知才未称，天随有集更精搜。"}