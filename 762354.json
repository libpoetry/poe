{"id":"762354","title":"题昌谷诗集","dynasty":"清","author":"孙元衡","text":"金乌侧脑玉蟾愁，九州如梦花含羞。凤鸟不鸣河图隐，陇西狂客多诛求。海狱清音在何许，皇娥泪滴潇湘渚！七字骚人万古魂，青天惆怅不能语。千年桃去王母嗟，龙醒守珠鲸护牙。毋乃乘云奏清角，苍梧崩剨如奔沙。手版霹雳字奇伟，白玉楼成上箕尾。天上高文不可见，须信顽山是书鬼。"}