{"id":"810505","title":"望江南 白门漫兴","dynasty":"清","author":"丁澎","text":"停桡处，桐树石桥湾。淡淡鸦藏烟柳外，田田鱼戏露荷间。一抹蒋陵山。闲游冶，最是艳阳时。乌巷诸郎兰桨筏，青溪小妹竹灯祠。队队使人疑。秦淮夜，到处画船灯。鹦鹉十千浮碧叶，蟾蜍三五挂红筝。人影在银屏。白杨渡，枝上有提壶。宋苑梧桐梁苑雨，冶城秋月石城乌。往事且模糊。寻兰院，幽草玉阶生。燕子多情窥屈戌，梨花无梦逐长庚。空怀落钗声。奈何许，生小在长干。竹筱巷边同妾住，蚵蚾矶上送郎船。无计可留欢。横塘去，红杏驿边亭。估客长须牵马渡，吴侬细语隔船听。那不动郎情。南朝树，小雨望中疏。长笛如闻桓子野。青山不见谢夷吾。随意酒家胡。狭斜路，薄幸莫留名。官妓数来今寇白，伊州唱出小秦青。老去尚多情。尽去也，风送下江潮。月挂青林开士苑，乌啼皂荚内人桥。何处更吹箫。"}