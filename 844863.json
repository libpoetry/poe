{"id":"844863","title":"秋柳四首次渔洋山人韵","dynasty":"清末民国初","author":"曹家达","text":"谁家倩女乍离魂，冷月荒烟锁院门。一自春阳送行迹，却随秋水浣啼痕。小姑梦冷青溪树，逐客神消鸟桕村。若向故宫问眠起，楚腰憔悴未须论。丰姿袅娜感离霜，瘦尽秋怀水草塘。华发宫人还对镜，平头奴子怨提箱。白门枉自歌杨叛，汴水无情送晋王。閒恨閒愁都不惜，年年零落永丰坊。西风催换曲尘衣，摇落芳心事已非。苏小门荒寒草静，馆娃宫冷暮鸦稀。徒教长路黄金尽，会见南家白雪飞。一掬乱丝看不得，塞云羌笛意相违。旧意横陈托小怜，在眉为黛在香烟。即今木末馀残景，垂老萍花志脱绵。安得青丝如昨日，不堪金缕溯华年。池台无恙风流歇，空怅山桥野水边。"}