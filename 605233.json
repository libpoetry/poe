{"id":"605233","title":"南园旧社国初岭南五先生之旧社圯废二百五十馀年今王太父太常虞石王公按粤时偕黄士明黄亮垣韩绪仲陈集生四太史陈抑之邓玄度刘觐国三观察高正甫太守梁幼宁韩寅仲二明府韩孟郁黎孺旬黄逢永三孝廉及诸二三君子与不佞萱捐赀脩复者也甲子秋八月萱督课儿辈就试棘围以十五夜汛扫南园宴集同社诸君子请公小像为萱所赞者悬社中礼而拜焉遂相与授简以续甘棠之咏萱得九青凡十二韵先一夕月有食之因并及焉","dynasty":"明","author":"张萱","text":"九霄凉色敞云扃，万斛晴光浸画屏。何处雁声秋已半，喜看桂影露初零。前宵击鉴吟蛩断，此夕浮丸梦鹤惊。纳腹金蟾闻远遁，脩轮玉斧莫教停。空怜老子头先白，尚喜常仪眼倍青。社向南园寻旧侣，人从北阙望台星。遥思骢豸临秦岭，已领夔龙集汉廷。伴拉烟霞原臭味，赋成海岳失精灵。千金骏骨应丛市，五岭龙精正发硎。竹下挥毫残沈翠，花间过酒醉魂馨。齐盟坛坫言归好，名世文章属典刑。九顿瓣香瞻旧衮，新朝麟阁已图形。"}