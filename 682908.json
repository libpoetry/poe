{"id":"682908","title":"次傅司寇至日郊坛陪祀二首","dynasty":"明","author":"尹台","text":"玉衡斜柄指瑶光，子建中分动一阳。上帝肇元尊报始，圣人履正重迎长。缇城炬掣繁辉动，羽幕旌翻暗画扬。茂对紫升忻鬯格，天人庆协在吾皇。重臣祇祀肃元丘，戟仗森森拥道周。敬致无文惟奠璧，礼遵贵少岂存牛。天临桂畤祥飙转，月下芝坛宿雾收。归报明禋成肸蚃，应知宸豫动凝旒。"}