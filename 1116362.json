{"id":"1116362","title":"叔父生日","dynasty":"宋","author":"苏过","text":"百川赴东海，如走万国朝。横岫列嵩岱，众山失岧峣。吾道岂不尊，凛然干云霄。斯文有盟主，坐制狂澜漂。天实相我公，高卧不知招。手持文章柄，烂若北斗标。末学病多歧，寝令世俗浇。申商日充塞，仁义愈寂寥。造物真有意，俾公以后凋。群邪终放郑，正始会闻韶。过也匪私祝，彼苍自昭昭。后生方有托，未用忧箪瓢。沟渎嗟寻常，固为吞舟厄。风无九万里，焉载垂天翼。老人卧箕颍，初非厌簪绂。时哉莫吾容，道大俗隘迫。虎兕歌旷野，鸾凤栖枳棘。苍生谩怅望，吾道何欣戚。卜筑殆将隐，门无翟公客。高踪蹑巢由，援手谢卨稷。我观造物意，申甫为时出。未应兹伟人，独不裨衮职。功名世所趋，富贵亦过隙。岂知难老福，天以寿有德。亭亭南涧松，不羡栋梁索。方兹阅寒暑，宁欲顾匠石。世间出世间，此得无两得。回首承明庐，摩挲看铜狄。郁郁涧底松，千年养奇干。盘根入窈窕，翠盖摩霄汉。岩深饱霜雪，路绝窥轮奂。空回牛刀手，屡发匠石叹。物生非不逢，得天地所赞。虽微栋梁求，幸免斤斧难。我公庙堂人，端委四夷惮。岂惟福苍生，高风激贪懦。云何卧箕颍，当宁方宵旰。吾道久寂寥，贤愚良未判。汗颜与血指，袖手宁坐看。卷怀霖雨心，警策露电观。形神妙自契，眉目光璀璨。长松信可倚，柯叶四时贯。东风漫滋荣，寒雨徒零乱。何异楚灵椿，春秋安可算。物居覆载间，阴阳为盛衰。我观众草木，春风不相遗。春风暂能荣，还有摇落时。区区诿消长，岁月胡能支。世人如草木，世态岂异兹。扰扰方寸中，坐受宠辱移。昼锦方自眩，饮水谁汝知。可怜千金躯，坐困毫与釐。大哉孔孟志，夫子真能师。浩然刚在气，直养充四维。贫富未易动，寒暑何从窥。塞马无倚伏，昭琴谢成亏。还观傥来物，造物戏小儿。臞仙事吐纳，阅世犹有之。至人不导引，眉寿何复疑。惟应广成子，当与此心期。"}