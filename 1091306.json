{"id":"1091306","title":"洪致远屡来问诗作长句遗之","dynasty":"宋","author":"周孚","text":"君不见伯伦平生老闭关，祗有一颂留人间。怀铅抱椠亦何益，惠子五车终不传。我今所见盖如此，堆案文书藏鼠矢。自知老境要灰心，却笑少时空血指。劳君日日来徵诗，试欲把笔心自疑。无盐已老稍识耻，安敢唐突西施为。古人作诗有成法，句欲圆转字欲活。始循规矩后变化，如以金丹蜕凡骨。君试停杯参此语，莫笑前人用心苦。祗今孰是前辈诗，风漪作文君看取。"}