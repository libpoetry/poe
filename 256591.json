{"id":"256591","title":"瑞鹤仙·绵绵仙种李","dynasty":"元代","author":"李俊民","text":"绵绵仙种李。有大道家风，逍遥活计。长庚见苗裔。问如何，谪在落花浮世。曲生风味。为唤回、席上和气。被谁人说破，黄粱梦里，一场富贵。何济。不如归去，乐取闲身，登山临水。众人皆醉。笑独醒，泽畔憔悴。但从今、管甚云翻雨覆，暂教心上无事。且一杯、尽后一杯，满百千岁。"}