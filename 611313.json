{"id":"611313","title":"又拟湘妃怨","dynasty":"明","author":"邓云霄","text":"湘水风清铺白练，影写银河如一线。双星脉脉欲何为，宝扇龙车夜相见。黄陵古庙冷飕飕，对此双星泪暗流。白云飞去苍梧老，绿苜残时斑竹秋。幽怀一片凭瑶瑟，声应寒蛩两呜泣。难编斑竹架长桥，玉辇相逢定何日。帝子天孙各水乡，悲欢今夕较谁长。可怜点点填河鹊，却胜来仪双凤凰。"}