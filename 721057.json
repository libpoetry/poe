{"id":"721057","title":"忆江南 寒月四首 一","dynasty":"明末清初","author":"王夫之","text":"寒月迥，霜气护婵娟。眼晕乍临秋水镜，眉黄初学远山烟。不尽使人怜。清赏处，犹自忆华年。移几当轩添兽篆，捲帘呵手拂鸾笺，人在玉山前。寒月迥，凝望属天涯。剑吐蓉光三尺冷，弓垂蟾影半轮斜。豪气动悲笳。回首处，幂历杳平沙。雪窖遥天迷雁宇，琼楼暗影奈妖蟆。双鬓冷霜华。寒月迥，风袭读书帷。砚滴摇光分碎玉，镫花随影落琼芝。历历记当时。人已老，不分冷风雌。吊古自垂珠蚌泪，问天欲伐桂香枝。清气荡冰凘。寒月迥，旖旎一轮安。片影但惊孤叶坠，数峰无那晚烟残。略似梦中看。深伫立，清露沁肌寒。药灶松风初淅沥，竹窗梅影已阑珊。人老钓鱼湾。"}