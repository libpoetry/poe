{"id":"142936","title":"寿郑制置·昆丘侍郎南霍仙","dynasty":"宋代","author":"洪咨夔","text":"昆丘侍郎南霍仙，身骑於菟雪毛鞯。芙蓉结旌紫云导，望舒参乘丰隆鞭。晨朝东华天帝所，班在玉斧茅盈前。帝矜下土沸螘垤，往哉为洗中原膻。扶桑五色枝拂日，蔚蓝一碧壶藏天。祥飚吹衣被发下，轮囷旁薄烟非烟。泰山乔岳气矗矗，长江大河胸渊渊。五三六经济世学，尽得庆历诸公传。丝絇倦踏龙尾道，玉辔直上羊肠巅。印方趣视已走敌，担未及驰先行边。黄牛皂郊撤戍堡，左洋右沔闲屯田。规摹了了入眼底，奠而后发矢脱弦。长安可到只十日，祁山不出今几年。甲申有谶为公设，席卷关洛趋幽燕。命珪相印明骑火。碧瞳黑鬓宜貂蝉。槐龙不动昼阴永，瑶草无际春风妍。苍生元气秋叶薄，善类命脉游丝悬。保兹天子属山甫，愿献大雅蒸民篇。"}