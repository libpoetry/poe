{"id":"1105797","title":"和梁宏父二首","dynasty":"宋","author":"王之道","text":"时来谈笑取侯封，清旷宁容雅志从。上圣急贤齐舜禹，群公引类迈夔龙。非材似我十围栎，有用如君千丈松。邂逅相逢辱倾盖，能令瓦釜配黄钟。功名须向壮年收，顾我摧颓已白头。节晚独存松柏劲，岁寒还见雪霜浮。老将耄及从人笑，醉欲眠时遣客休。眼力尚能观细字，诗筒经卷且优游。"}