{"id":"402089","title":"四月一日游南山中，至竹坑，就村舍人家借爨，醉饱而归，诗以纪之","dynasty":"近现代末当代初","author":"徐震堮","text":"乱石如棱不容足，松风一径趋深谷。竹坑唯见竹萧萧，十亩青光映茅屋。亭午到村腹殷雷，排门叫笑求醽醁。须臾乞火张行厨，率尔醵钱为饮局。村醪泻椀堆珠红，新笋行盘截肪玉。兴酣策杖凌翠微，白日欲堕松门西。少年意气忽如在，杖头片片晴云飞。王翁酒后醉双颊，笑扑群儿如扑蝶。倒冠落佩林间卧，明日喧传山贼过。"}