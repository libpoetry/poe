{"id":"654851","title":"上巳出游瓮山分得处字","dynasty":"明","author":"倪岳","text":"密勿金闺籍，逍遥玉堂署。承平荷君恩，倏忽感时叙。夙约犹未忘，远游孰为拒。晴日散微暄，晨景及初曙。共出西郭门，相寻旧行处。物生遂敷荣，民居乐繁庶。望望出林麓，迢迢转湖溆。草色迷断岸，山光接孤屿。轻风吹客衣，閒云擘晴絮。冠裳惊杂遝，鸥鸟忽轩翥。羸马行复嘶，野花粲如语。前途不可诘，幽寺渺何许。逢人试借问，揽辔重延伫。隔林见僮仆，展席具尊俎。悬崖费跻攀，佳境足依据。午桥晋公庄，辋川右丞墅。烟岚宿轩窗，风云入毫楮。览眺豁心目，推敲失杯箸。欢呼非放旷，觞咏亦容与。讵云礼法疏，聊得江山助。清赏殊未酣，归兴一已遽。白日不可留，青春渐将去。怀哉望三益，怃然增百虑。岂不惜燕乐，神交愧鸡黍。愿言结同心，勉旃永终誉。"}