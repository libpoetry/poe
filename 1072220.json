{"id":"1072220","title":"五十少公卿赠何子楚居士","dynasty":"宋","author":"刘一止","text":"五十少公卿，三十老举子。世间老与少，不必较年齿。我观宦达人，颜色自丰美。癯者忽易腴，变化一日耳。人言老再少，信是有此理。我为老诸生，流落逾二纪。四十又过四，淟涊百僚底。说老已十年，何况真老矣。壮气推幽忧，发白面目缁。宁有再少时，一衰乃如此。何郎穷过我，齿发亦相似。闲居傲轩裳，臞腹满经史。时时吐光焰，丽句落窗几。谁家肯终惠，试此足千里。空令坐穷独，阁户今扫轨。宦达世共慕，闲旷我所喜。丈夫生世间，要自发奇伟。富贵何足云，功名半张纸。古来傲世士，良是穷乃止。未有如子年，忼慨隐廛市。我不愧公卿，愧此少居士。"}