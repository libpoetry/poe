{"id":"812260","title":"同绣谷访吴石仓先生","dynasty":"清","author":"朱樟","text":"暮年词客叹晨星，独有先生尚典型。竟日每容开卷说，余寒犹许下帘听。残诗待补《溪堂集》，公论微存《野史亭》。我亦执经称弟子，疏泉新坼惠山瓶。曝画长廊趁晚晖，幽园高卧客来稀。一春梦雨遥相忆，昨日渔舟去未归。曳杖细寻烧笋寺，出山未办采茶衣。武林耆旧烦收拾，忙剔银镫校是非。"}