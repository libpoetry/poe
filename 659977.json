{"id":"659977","title":"世寿堂为周佥宪作","dynasty":"明","author":"谢迁","text":"一人辟区夏，万方归寿域。于时有天民，寿百十有六。陛见来安车，温纶锡优复。郡宴首宾席，异数表乡俗。馀庆流孙曾，耄耋相嗣续。五福惟寿先，寿固人所欲。众情罔不同，君家胡乃独。天道本生生，而亦因材笃。世德厚栽培，膏泽剩㴠育。高堂揭华匾，明言常在目。于今有闻孙，况乃富天禄。仁风载播扬，宪度慎明肃。崇基更加培，永以延后福。"}