{"id":"1125077","title":"和胡戢七首","dynasty":"宋","author":"晁补之","text":"达则经纶隐著书，昔人于此孰亲疏。王通持底答杨素，汾曲先人有敝庐。相逢樽酒未辞深，握手盱眙十载心。车马凄凉人夜别，出门落月与横参。闻说归心已浩然，苏门况有子云廛。广文不去惭官长，系马堂阶要酒钱。住近苏门有白云，闭关却埽道逾尊。相逢不语忽长啸，今日岂无人姓孙。时平未用入山深，岁晚何妨木秀林。闻说熊罴参后乘，可容牛下有哀吟。千首清诗竞夜长，真成蝴蝶为春忙。莫教流落人间少，雷电它时下取将。少时豪气恨沉沦，缪意诗书可庇民。长笑壮年无一事，微吟只有故人亲。"}