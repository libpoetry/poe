{"id":"1250472","title":"憎鹃","dynasty":"元末明初","author":"朱希晦","text":"吾闻反哺乌，至孝有纯德。鸟中比曾参，传诵人皆识。又闻驯化雉，翔集在咫尺。陌上随行车，饮啄自朝夕。嗟尔蜀幸帝，愚暗亡其国。游魂化为鹃，物理固莫测。一身尚羁旅，羽毛亦虚饰。生雏百鸟巢，蝼蚁竟饱食。春风口流血，有恨啼不息。侯门拂笙竽，豪客纷弹射。岂不思南归，奋飞摧短翼。何如雉与乌，飞鸣随所适。"}