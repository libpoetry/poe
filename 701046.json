{"id":"701046","title":"村居","dynasty":"明","author":"梁燧","text":"烟舍溪南薜荔垣，云深樵径绕荒村。桥通花坞閒栽药，人着荷衣自灌园。纤月夜窥萝幌静，午衙初放蜜蜂喧。市朝见说红尘满，谁向花时访荜门。门对渔家傍竹开，长吟无事独登台。道心不为贫中减，诗债还怜病后催。谷口断云迷古路，窗前残雪点寒梅。野人机械何曾设，灌罢溪园带月回。"}