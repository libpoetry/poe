{"id":"622958","title":"孟冬二十八迅雷雨雹自朝及午歌以纪之","dynasty":"明","author":"郭之奇","text":"龙战于野血玄黄，孟冬之月本无阳。老阴窃位恣翱翔，纷纷雨雹挟风狂。天在山中迷四方，山下有雷似触羊。虩虩终朝孰可当，震惊百里匕为丧。我闻二日冰始藏，凌阴不固阴跳梁。我闻正月忧繁霜，民之讹言亦孔将。古往今来变复常，眇视跛履曷能长。未闻宇宙一痍疮，举目山河尽茫茫。长矢射天天血囊，利矛斫地地无房。川移岳徙罢堤防，乾赢坤馁避锋铓。谁为君子独乘刚，苏苏索索自低昂。舒心卷意俟春王，风雷相益雨如浆。手挈玄冥割大荒，四海重瞻日月光。"}