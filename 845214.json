{"id":"845214","title":"金菊对芙蓉","dynasty":"清末民国初","author":"樊增祥","text":"青子含酸，红檎带酢，讨春前度来迟。记丁娘居处，茆舍疏篱。风前一树垂杨碧，赚萧郎、侧帽多时。青禽方便，赠伊萱草，报我将离。昨夜灯烬孤帏。叹伯劳一世，未解双飞。问离魂倩女，此去何依。芳苔铲尽凌波迹，便杏花江店都非。再休想像，楼心乞巧，花下弹词。镜背花寒，井眉瓶坠，玉烟摇曳空帷。叹从今萧寺，长掩秋扉。生前已当空花看，纵埋香、未是凄其。佛堂深闭，猧儿惊起，碎了琉璃。临水自结茅茨。记泼醅江面，曾照罗衣。甚青山似剑，不似蛾眉。无人解画桃花面，祇秋棠泪脸同伊。断肠诗句，断肠花色，并作相思。"}