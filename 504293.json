{"id":"504293","title":"武林","dynasty":"明","author":"李昱","text":"舍舟东新桥，徒步北郭门。人烟竟萧瑟，往事不复论。晨炊起断垒，秋草生颓垣。平生富丽地，转盻成荒村。入城问所交，十室才一存。诸生幸颇集，日夕具酒尊。有兄在苕川，久别劳梦魂。那知十五载，再叙骨肉恩。吾儿渡江至，迎我归田园。田园岂不好，况有可抱孙。松楸兵燹馀，何以慰朝昏。迟行复迟行，泪下声复吞。"}