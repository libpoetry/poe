{"id":"697953","title":"太湖三首","dynasty":"明","author":"胡缵宗","text":"茫茫四郡尘嚣外，渺渺五湖烟雾中。若更无山天地溷，纵还有石水云空。澄潭日出渔帆集，遥浦潮平贾棹通。为谢东庄王相国，金庭玉柱属三公。即看鹤驾盘湖上，拟有仙曹集洞中。日月隔桥生碧海，星河当户点瑶空。天围春树千村合，山漏秋涛十郡通。独放扁舟领丹诏，白云深处问三公。傍海月生潮不出，缘江路隔水还连。两山云出东西树，五夜星摇上下天。洞口鳞鳞千顷玉，水心皛皛万家烟。鸟喧花发壶觞乱，太守颓然醉欲仙。"}