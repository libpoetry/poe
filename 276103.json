{"id":"276103","title":"朱圉山·我过朱圉山","dynasty":"清代","author":"李念慈","text":"我过朱圉山，山势何缥缈。丹崖卧横纹，十里行未了。寒路风沙集，冰溪清渭绕。鸡犬叫云中，人家出树杪。天寒烟不上，道险壑方窈。移神探古迹，流目瞩去鸟。海内多战斗，河西尚征剿。苦为行迟迟，半是忧悄悄。云开西倾青，日出伏羌晓。问奇怀胼胝，寻幽披萝茑。因爱山中静，人世多纷扰。"}