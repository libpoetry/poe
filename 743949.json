{"id":"743949","title":"汉淳于长夏承碑","dynasty":"清","author":"李宗瀚","text":"华中甫斋真赏著，夏承娄寿道生赋。娄碑不见夏碑存，谨庭秘笈来吴门。东京隶法评奇古，咄咄殊难一二数。数行论赞丰与杨，阙三十字翁书补。堂堂笔阵推中郎，此语传之秋涧王。建宁刻先石经石，体沿篆籀垂楷则。阴阳辟阖星云攒，如戟森竖如弧弯。神奸慌惚窥夏鼎，威仪肃穆参汉官。惜哉未校义门本，得自丹阳少剥损。广平赝迹人间多，宝者不独徐芳远。华山拓见今阮公，酸枣苏斋摹亦工。芒角体势参假借，书丰作丰从同同。华家雕落谨庭死，千七百年留一纸。芝英见瑞岂偶然，过眼云烟良足纪。"}