{"id":"1239296","title":"暮宿田家作","dynasty":"元末明初","author":"蓝仁","text":"木落天正寒，山空日将暮。荒村倦鸟归，乱水行人渡。穷年滞草莽，短褐被霜露。晚宿依田家，主人情亦故。汲井泉满涧，烧竹烟在户。钟残溪上村，月照阶前树。浊酒初泼醅，嘉蔬亦时具。且慰饥渴怀，况谙村野趣。老翁八十馀，有子役征戍。粳稻岁暮收，官司日加赋。我愿息兵戈，海宇重农务。愧乏经济材，徒然守章句。"}