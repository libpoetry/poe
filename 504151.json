{"id":"504151","title":"九曲山房为宁波史孝子赋","dynasty":"明","author":"管讷","text":"四明高士好山房，云磴烟林隔渺茫。小径到门通窄窄，流泉绕壁听浪浪。幽居宛似清风室，别墅浑胜华子冈。渔入误迷源口路，樵归分坐石边床。伤乌群集慈亲墓，吊鹤双临孝子乡。芋栗早收防岁歉，蘋蘩预采备秋尝。故交天上青云远，高隐山中白日长。秫米夜舂催酿酒，松花晓折当焚香。自知栗里多栽菊，谁复成都别种桑。念我故园三泖上，几回落月梦荒凉。"}