{"id":"962741","title":"赠梦英诗","dynasty":"宋","author":"柳开","text":"昼光夜魄阴阳祖，五纬天立五行父。万灵蕃昌根此树，刚柔各斗清浊聚。形类纷然填下土，精英閒见群宁侣。雄剧唯神时可主，功格无先明竞睹。舍羊犬猪用彪虎，气包茫昧廓区宇。刓发披缁心有取，蜕免羁局脱潜去。身投西佛学东鲁，尘视诸徒飙远举。狂呼饱醉贱今古，公室侯庭迎走户。如攀乔柯腰俯偻，搜经抉诰将完补。声号大荒铿簨簴，笔诟斯冰卑尔汝。戟枝曳阵孰禦侮，二十游秦老还楚。蛟蟠枯泓骥追鼠，停舟湘濆吾兴语。归返终南恨睽阻。"}