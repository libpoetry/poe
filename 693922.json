{"id":"693922","title":"次临封八景韵二首 南寺钟声","dynasty":"明","author":"陈必荣","text":"晓气清明绝世氛，寺钟遥到枕边闻。几声催上扶桑日，馀韵留回鹫岭云。词客吟怀佳句得，禅僧功课早堂勤。觉我昏衢省我志，悠悠克念重华勋。见说招提号景星，劫灰剩对月华明。一轮宝镜虚空照，千古毫挥返太清。大地遥临空界净，长天迥与烟波平。不闻梵语闻琴韵，蕞尔封城是武城。"}