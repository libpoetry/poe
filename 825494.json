{"id":"825494","title":"题徐积馀重绘定林访碑图","dynasty":"清末近现代初","author":"郑孝胥","text":"金陵承平多士夫，钟山若为人所归。此山政是老名宿，荆公放翁尝追随。吾侪流寓亲山色，不啻老辈私相依。摩挲题名辄继刻，一瞑岂异生同时。兴亡忽然来见逼，山灵脱命才几希。名流狼狈鸟兽散，海上存者真孑遗。当时图咏谓可久，转眼灰烬空馀悲。君今再图重收拾，卷中人物殊参差。后来观人益论世，未免变节留深讥。何年更往何事定，聊破寂寞镌岩隈。"}