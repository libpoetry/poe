{"id":"1114633","title":"次韵东坡五更山吐月","dynasty":"宋","author":"李彭","text":"一更山吐月，修木瑩澄澜。全胜西园夜，金羁带笑看。团栾照坐好，倚徙冰人寒。缥瓷倾竹叶，何必办狼残。二更山吐月，寂寂山家夜。衰翁葆鬓湿，衡移复露下。泠泠泉可漱，冉冉云可藉。相携尘外人，共说无生话。三更山吐月，无睡客还起。风微一铎鸣，历历正谈此。此身如传舍，幽怀湛秋水。兹游共昔游，定非聊尔尔。"}