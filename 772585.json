{"id":"772585","title":"次韵梁任甫与林家诗","dynasty":"清","author":"洪繻","text":"海民旧狎庚桑子，沧桑今作祝宗豕。中有风尘肮脏人，埋头插脚颜常泚。鳌沉已断地六维，鹑淫竟周星一纪。仰叩苍苍阒不闻，独行踽踽歌靡恃。勃苏复楚有未能，狐庸事吴不屑以。将与轩皇备应龙，岂为蚩尤作工倕。况他雨泽不霈施，使人炎火长秉畀。虞候何止守薪蒸，崦嵫且遍徵砺砥。哀嗷鸿雁无泽逃，取子鸱鸮有室毁。钳余蟹足汝戏嬉，攘我牛田彼疆理。警吏穿房长肆威，催科闯户且攘臂。籍没田园不可堪，扰伤市狱更已矣。保甲横施何足言，殴挞乱加尤莫比。法律神明中外同，独至台湾法妄抵。此间言论不自由，口尚须缄况敢指。阜财无处挹南薰，嚼杀时来惊北鄙。曩年屠戮焚山林，至今遍地生荆杞。偶陈一二足心酸，欲说万千难口使。有时种树实摇根，恰似从禽辄破觜。我与蜣苏判薰莸，彼于燕虱殊悲喜。方今海宇正纷争，衣裳溷在干戈里。芦中有士徒激昂，朝右无人空诺唯。方望十年或转移，不图两纪犹如此。孰填冤石拔愚山，孰洒神灰止祸水。东南裨海既已枯，西北漏天岂无圮。不能轩舞愧庞然，每有跳梁输蕞尔。朝鲜已入不羹封，越裳殆绝庭坚祀。矧兹海岛土一拳，流沙黑水同司彘。汉家既任珠崖沦，扶馀岂易虬髯起。中土著鞭让人先，伊川被发哀吾始。我生十载早埋尘，再坠劫中心早死。既睹时艰足蒿目，每闻时事辄塞耳。有怀中夜即抚膺，如跛寻履眇寻视。能将东学心求真，岂觉西方法独美。汉唐再世威万方，汤武一朝兴百里。莫嗤邹衍幻天谈，不见种蠡湔国耻。闻君有志欲兴华，君倘能行世能俟。要知外学有金沙，须待吾人抉渣滓。翘首东望海泱泱，富士山头峰齿齿。一二畸人时往来，扶桑气到南溟紫。我在柴桑采菊英，时哦楚骚搴泽芷。门内无声地无尘，壁上有图床有史。安得复遇素心人，閒把南华谈畏垒。"}