{"id":"701341","title":"题林纯礼户部山水图三首石室薰风","dynasty":"明","author":"黄仲昭","text":"赤日烧空方六月，石室招提最清绝。薰风习习起岩阿，爽气萧萧满林樾。林君自是人中仙，寻幽惯醉薰风前。簉羽鹓班今几载，旧游回首心悬悬。半幅生绡写幽致，吟边犹觉生凉意。忆昔曾同泛烟艇，特访绶溪良夜景。皓月含秋镜一轮，晴波漾彩金千顷。萍梗飘零苦不常，又从云路同翱翔。眼前皓月虽无恙，其奈山川非故乡。他日青霄济时了，还溯流光共吟眺。天孙夜剪银河水，散作琪花满林卉。平湖万顷如月明，老龙惊舞澄潭里。我昔钓雪苍苔矶，饱吸清气归吟脾。羸马别来成底事，但觉尘土缁人衣。何日扁舟棹晴雪，湖心洗我襟怀洁。"}