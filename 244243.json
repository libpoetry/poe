{"id":"244243","title":"水龙吟·雪中蓓蕾嫣然","dynasty":"宋代","author":"史浩","text":"雪中蓓蕾嫣然，美人莫恨春容少。化工消息，只须些子，阳和便了。文杏徒繁，牡丹虽贵，敢夸妍妙。看冰肌玉骨，诗家漫道，银蟾莹、白驹皎。楼上角声催晓。是东皇、丝纶新草。青旗苍辂，欲临东阙，遣伊先到。排斥风霜，扫除氛雾，直教闻早。算功高调鼎，不如竹外，一枝斜好。"}