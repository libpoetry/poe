{"id":"811286","title":"春日寄怀菽园新嘉坡","dynasty":"清","author":"丘逢甲","text":"极目天南赤道遥，选楼高筑岛云飘。海山苍莽连诸国，古碣荒凉话六朝。蛮语未谙花代解，边愁无际酒难浇。都将万里相思意，付与重溟早晚潮。珠海星洲两寓公，眼看时局感应同。馈驱彩凤成凡鸟，聋迫神龙化蛰虫。鬼国夜开跳月宴，阴天春足妒花风。手挼斗柄愁相语，东指齐州劫火中。"}