{"id":"1095513","title":"一犁春雨图","dynasty":"宋","author":"释居简","text":"谢家风流绝代无，底事要作耕田夫。一犁春雨开新图，此图之作胡为乎。莫是天民先觉者，小试经纶起莘野。复将斯道觉斯民，千载精神入模写。不然渊明赋归后，荷锄去种南山豆。晚风新霁擢良苗，一段风光相授受。扣之辄笑横点头，老农老圃吾何求。六经芜翳力穮蓘，百王理乱深锄耰。剪剪茆茨出林罅，菽水清欢在其下。圣贤所乐属吾庐，当观吾庐莫观图。"}