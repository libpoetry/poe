{"id":"683652","title":"从军行八首","dynasty":"明","author":"王世贞","text":"蹋臂归来六博场，城中白羽募征羌。相逢试解吴钩看，已是金河万里霜。马首垂杨折送行，酒阑长揖宝刀横。军中最是多兄弟，不唱阳关第四声。朝来分隶李轻车，揖客辕门意自如。超距翘关三十万，何人领取豹韬书。夜深邻帐送胡笳，三月春寒雪作花。吹尽关山杨柳曲，壮心元自不思家。奇兵十万击匈奴，谷蠡屠耆未拟俘。对阵夺将金勒马，独身生致北单于。蹀马吹尘紫极昏，洗刀飞血九河浑。长城直拓三千里，表取阴山作北门。胡姬学得汉宫眉，辛苦风尘损玉肌。不为青春容易改，十年番地失焉支。铁骑横驱瀚海尘，戈船直捣瘴天春。不知南北功多少，羞作麒麟第二人。"}