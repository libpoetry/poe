{"id":"745537","title":"京邸忆卿云洞作","dynasty":"清","author":"齐彦槐","text":"大道径其上，大川贯其中。洞门高十丈，跨水如长虹。绝壁柏倒垂，托根自鸿濛。岂有雨露到，万古常青葱。人经乱流间，小语铿洪钟。似掌一片石，宽可百余弓。名曰仙人田，阡陌横且纵。仙人犹力耕，我辈胡独慵。田尽得井穴，烛之光熊熊。深窈不可测，或是蛟龙宫。涉险生归心，西入出从东。夕阳照湍濑，炯若金在镕。钟乳类飞禽，影动群翻风。此景别来久，追写不能工。何当饮云光，一洗尘埃胸。"}