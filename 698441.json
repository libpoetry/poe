{"id":"698441","title":"泊雷港有作","dynasty":"明","author":"唐文凤","text":"大江风浪急，雷港暂停舟。桅直黏云立，帆轻带雨收。苇蒲连浦溆，杨柳暗汀洲。每羡渔家乐，谋生不外求。雷港沙堆浦，春江浪拍空。一时潮信雨，三月石尤风。飞退无来鹢，归迟有去鸿。故乡朋旧在，何日酒尊同。昨日又今日，百年能几年。暮云青峡雨，春水白鸥天。宁戚歌牛下，昌黎拜马前。平生恁流止，志气肯祈怜。晚泊豁吟怀，行行步渚沙。雨添新柳耳，水减嫩蒲芽。乌鬼来渔艇，青蚨付酒家。微风吹短褐，倚杖数归鸦。舟子行舟缓，淹留十月程。人心谁会意，王事我关情。风暖江波定，云晴浦月生。故乡何处是，迢递望徽城。"}