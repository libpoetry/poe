{"id":"873147","title":"梦横塘","dynasty":"宋","author":"刘一止","text":"浪痕经雨，鬓影吹寒，晓来无限萧瑟。野色分桥，剪不断、溪山风物。船系朱藤，路迷烟寺，远鸥浮没。听疏钟断鼓，似近还遥，惊心事、伤羁客。新醅旋压鹅黄，拚清愁在眼，酒病萦骨。绣阁娇慵，争解说、短封传忆。念谁伴、涂妆绾结。嚼蕊吹花弄秋色。恨对南云，此时凄断，有何人知得。"}