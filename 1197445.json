{"id":"1197445","title":"赠欧阳建诗","dynasty":"魏晋","author":"曹摅","text":"嗟我良友，惟彦之选。弱冠参戎，既立南面。或踊而升，蔚焕其变。岂徒虚声，考绩畿甸。约政理繁，事省功辩。如何勿思，自我不见。乃命仆夫，北临其县。义阙三益，诫替离群。侧想谠言，愿同兰芬。谓芒盖高，载越其坟。涉境登朝，信惟惠君。烈烈威禁，肃如风云。谁言善蔽，在幽必闻。鹤鸣既和，好爵亦分。昔有豹产，实能魏郑。在汉黄邵，克堪敷政。著名上代，千载遗咏。仰瞻先踪，可不斯竞。方六七十，观化贤圣。分河跨土，于兹为盛。茂勉不堕，古人所病。汤汤洪川，朝宗于海。芒芒甫田，稼穑攸在。瞻彼南亩，勤血?殆。鉴此长流，朝夕莫改。念兹在兹，非孰肯□。慎终如始，今问遂倍。"}