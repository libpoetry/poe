{"id":"1114439","title":"和尚善西禅寺冲虚宫诗","dynasty":"宋","author":"李洪","text":"学道尤须惜寸阴，漫劳饭袋走丛林。沩山自昔提宗印，闽峤于今绝赏音。得髓得皮无著相，非心非佛见机深。丰干未免成饶舌，月在碧潭空指心。飙驭临风香霭间，支筇款步访星坛。羽人莫问升真事，古像空瞻玉佩寒。井冽不逢龟曳尾，鼎存犹想汞新乾。徘徊遐想来仙骥，皂荚成阴荔子丹。"}