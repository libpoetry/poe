{"id":"1062935","title":"顷官会稽与江彦文赵胜非为僚盖二十馀年于今矣前日相会于庭中道旧乐胜非许以家酿饷我久而不至尝请为后堂之客屡矣辄复未果意者殆余请之未坚也因以诗戏之并约彦文同赋","dynasty":"宋","author":"赵鼎臣","text":"天上王孙驰誉早，江南官舍结交深。举头共惜湖山隔，屈指空惊岁月侵。青社欲颁从事酒，绨袍尤见故人心。绝闻列屋皆倾国，何日纤纤手自斟。"}