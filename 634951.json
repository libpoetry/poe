{"id":"634951","title":"访亦庵中千上人","dynasty":"明","author":"释今覞","text":"维舟西昌城，秋色净闾闬。去城未里馀，一阁摇霄汉。悠然水竹居，清况亦云罕。阁中虚且閒，回转恣登览。低揖紫袍峰，前趋若下坂。俯影入横塘，浮光上朱槛。复道迂小楼，夹花明幽栈。危桥柏径深，曲渚秋云绽。苍茫不可穷，瞩空真如幻。中公此坐卧，亦既适以衎。相逢更扬眉，放怀共疏散。长啸夜月孤，策杖江天晚。应嗟华亭翁，覆船未成懒。三峡余隐沦，亦自笑担板。且勿复多言，饥索香厨饭。"}