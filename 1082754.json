{"id":"1082754","title":"送川全之云门","dynasty":"宋","author":"释慧空","text":"入岭踏著披秀，恰似倒食甘蔗。前头节节不同，未可只么掉下。雪峰玄沙黄檗，鼓山东禅西禅。是处波腾岳立，随方五位三玄。一一从头咬嚼，要令首尾完全。云门尽头一节，苦硬如咬生铁。一咬咬著舌头，洛阳桥成两截。普贤隐身无地，文殊倒退三千。有问蔗作何味，附子出在西川。"}