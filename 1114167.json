{"id":"1114167","title":"十二咏 双莲阁","dynasty":"宋","author":"李纲","text":"并蒂芙蓉出绿波，靓妆鸾鉴照双娥。风清月晓微开处，无那幽人独见何。谁把人间比梦间，本来梦觉两閒閒。清风一枕北窗下，游遍江南多少山。病翁饵药欲扶衰，自斸霜根种种移。端为出山成小草，白云深处养青芝。雪避繁华叶胜云，野亭秋后露苞新。橘中不减商山乐，留与昂藏四老人。槛外新篁玉笋抽，和烟滴露碧先浮。此君一日难相舍，疑我前身是子猷。平生最赏荔枝名，手植芳根傍草亭。嘉木亦知人意重，著花不待一周星。团团双桂拂茅斋，虚幌疏棂尽日开。会待秋高风露下，清香飘泛月中来。尽道幽兰是国香，沐汤纫佩慕芬芳。何如邂逅同心士，一吐胸中气味长。收拾群英赖化工，嫣然红紫自成丛。四时不绝芳菲意，谁谓春归阆苑中。旋凿幽池象玉圭，莲开红素两相辉。年来居士心离垢，天女从教试染衣。乔木森森借绿阴，曲塘波影漾疏林。龟鱼不用愁清浅，藻荇菰蒲隐映深。寸根九节结孤芳，青剑凌波日日长。幸有仙方辨真赝，医师休更进菖阳。"}