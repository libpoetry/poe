{"id":"525572","title":"过秦楼 寄王子新","dynasty":"明","author":"顾璘","text":"虎卧天门，龙腾凤阙，书法王家元妙。画烂衣襟，磨乾池水，透得旧来关窍。更狂僧醉圣，探奇掇隽，纵横颠倒。爱青年方盛，高名歘起，万人称好。叹拙手勉强挑戈，依稀拨镫那识，就中天巧。欲取金丹，并携洛赋，子细从君论讨。只恐挥毫，迟留迅疾，肘腕不禁衰老。判千金买纸如山，倩渠长扫。"}