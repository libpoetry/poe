{"id":"771673","title":"梦横塘·饯春日微雨，游樊川，小憩杜拾遗祠，何氏园林故址也","dynasty":"清","author":" 裴维安","text":"笠扶春影，策袅烟丝，麴尘销尽岚翠。九十风光，荡三十六湾流水。鸟带唐音，土余秦劫，访诗无地。问城南草蔓，杜曲荒凉，休重说，樊南李。回头岸折如山，认荒祠杜老，苔暗题字。院主园宾，算未许、撷芳人记。恋梦语、茶香清嫩，一角斜阳碎波里。怨绿愁红，满田莺粟，觅吟情知未。"}