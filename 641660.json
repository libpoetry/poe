{"id":"641660","title":"得洛容兄递中报二十韵","dynasty":"明","author":"董纪","text":"向来出门别，谁作万里看。及闻茂名去，不得送征鞍。高堂有白发，遽违菽水欢。本心岂急仕，君命敢盘桓。六月冒炎瘴，所忧行路难。妻孥每话及，我泪常不乾。新年附书至，到县幸平安。既得消息佳，在远心亦宽。侍仪重报喜，道听传弗端。移赣固就近，讹言竟空欢。递音始真的，果调洛容官。骨肉不在眼，视仆犹肺肝。更失此力助，无乃形影单。虽云有民社，土俗嫌凋残。隃知退食处，对案时长叹。吟腰带围缩，短发那胜冠。几回欲飞往，恨身无羽翰。云山隔长望，万叠青巑岏。征衣未遑寄，又见秋风寒。冀能自爱重，努力当加餐。"}