{"id":"739388","title":"永定河纪事 其三","dynasty":"清","author":"张凤孙","text":"泉水已出山，宁复论清浊。生为浑河官，遑问泥涂辱。荒廨八九楹，中宵忽颠覆。妇孺出仓皇，陂田立如鹄。官作有严程，胡能顾骨肉。平时缓绸缪，临事苦督促。畚锸敢后期，薪刍奈弗属。弗属苇代之，急以竟此局。天意未可知，波涛日洄澓。慷慨慕前贤，危堤不转足。千金未易偿，一死犹可赎。功名蜗角微，宁忍付蛮触。"}