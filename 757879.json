{"id":"757879","title":"湘春夜月 落花","dynasty":"清","author":"苏穆","text":"惜春葩，辞枝都向天涯。只剩一片清阴，留取荫苔纱。细忆去年初会，共低腰舞柳，倾国争誇。被阮郎偷玩，婵娟纤影，人掩窗纱。庭前过蝶，池边宿草，天际明霞。憔悴楼头，妆懒便、唤春回去，难唤芳华。丛丛桂叶，料素秋、香满邻家。乍相别，甚愁思消得、阑干遍倚，云乱风斜。"}