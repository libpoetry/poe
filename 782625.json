{"id":"782625","title":"茶宗室八十初度","dynasty":"清","author":"戴亨","text":"乔松何不凋，苍根结深谷。老鹤何长年，霜毛戢幽麓。缅彼遐龄子，韬机寡营逐。世苦纷自戕，心悴形讵淑。盈缩不在天，达人解真福。祖烈晋王封，丕承隆帝族。富贵等秕糠，抱道甘岩宿。静寂可忘年，真机畅幽独。耆德表群公，教育董天属。忠孝督童蒙，敬慎儆夕夙。圣意眷方隆，虚怀忧覆餗。告休缱绻衷，岂为侣鸥鹿。三凤声闻高，风翮九霄速。继述尽英奇，烟霞遂贪欲。轩车下蓬蒿，迂儒荷青目。忘分交情深，坦白露真朴。值君杖朝期，称觥惭苜蓿。何有罄交欢，荒词为君祝。"}