{"id":"308868","title":"兰陵王·题唐写金光明最胜王经坚牢地神品第十八卷子","dynasty":"现代","author":"赵熙","text":"李唐笔。千岁香严手迹。何人考、年月姓名，惟有坚牢字千百。宣南四立壁。收得。禅心一箧。是杨云、宣统二年，手割敦煌万山色。秋风满京国。叹谏草无功，天黯南北。伤心马角乌头白。便水远山远，一声去也，燕云如梦万里隔。剩身外经册。荣德。故山碧。准白发头陀，身傍诸佛。梵天花雨峨眉宅。只甚日携手，卷中词客。金光明字，月一片，照净室。"}