{"id":"812949","title":"书怀呈朱检讨竹垞","dynasty":"清","author":"张云章","text":"赠策修门马首东，伶俜已忍十年中。谷寒不转吹邹律，羽退真遭过宋风。诗以穷工宁数我，官因名折只思公。相寻粗整轮蹄了，人去长安已觉空。镜里霜髭镊数茎，长贫已分老诸生。敢言豹雾文章隐，肯为牛衣涕泪倾。吹彻黄钟君子舌，遗将金错美人情。此身何事酬知己，名节如山晚或成。"}