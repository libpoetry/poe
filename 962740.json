{"id":"962740","title":"赠诸进士诗","dynasty":"宋","author":"柳开","text":"今年举进士，必谁登高第。孙传及孙仅，外复有丁谓。到京见陈访，好尚同韩洎。馆中诸仙郎，纶閤贤三字。翰林四主人，列辟群英粹。厝腾走大名，淜轰天邑沸。怒浪航斯济，骏蹄御良辔。缘险径梯空，饿肠劳填味。我何为欣欢，名身苦将悴。北塞绝戎勋，南荒政遭坠。焦焦家殚穷，口众食增累。雏豝馀十辈，业学莫能器。发白壮心衰，不觉老之至。局缩步九衢，羞畏同腐婢。仰瞻尔数子，吾道终焉寄。无为忽于予，斯文幸专继。"}