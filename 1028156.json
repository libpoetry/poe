{"id":"1028156","title":"送姜子谦丞于潜","dynasty":"宋","author":"楼钥","text":"处则有超莲，出则将哦松。眉宇无一尘，出处皆雍容。君看妙莲华，本出污泥中。两松痛埽溉，下有簿书丛。污洁无二致，喧寂本亦同。于潜今畿邑，蜀道万里通。至今存古意，民风尚醇醲。一邑既当问，尤宜抚疲癃。蓝田文最高，后学仰韩公。彼言盖有激，昧者但称工。成案漫不省，丞哉岂真聋。姜氏太岳后，夷门慕家风。教子延名师，列碑多儒宗。宫庠既开荒，书种庆所钟。换桂双枝秀，益见笔研功。后生日加勉，衣钵传无穷。君才有馀刃，壮行气方充。功名此椎轮，劲翮看摩空。我归幸同社，棋酒时相从。尊前不忍别，吟愁夕阳舂。我家老扬州，五纪有遗踪。向来耕织图，为烦访溪翁。"}