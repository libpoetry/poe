{"id":"554894","title":"怀古","dynasty":"明","author":"黄仲昭","text":"吾闻庖羲氏，爰始开鸿荒。庖羲既已往，乃复生神农。厥后有轩辕，继统为三皇。鼎湖龙去后，尧德益辉煌。有虞受其禅，恭已垂衣裳。禹承精一传，克绍唐虞芳。猗欤叹日跻，复见商成汤。穆穆歌敬止，亦有周文王。嗣武建皇极，周德日以昌。圣神相继作，治道弥昭彰。所以八荒内，淳风浩无疆。唐虞既辽邈，三代亦荒凉。诸侯纷僣窃，列国互争强。危舌利如戟，巧言媚如簧。孔孟思济时，辙迹周四方。徘徊无所遇，怀宝徒悲伤。陵夷至嬴氏，不啻豺与狼。治道已荡然，淳风亦沦亡。芒砀龙一奋，仗剑扶颓纲。所悲杂霸术，垂统未甚良。累叶称善治，不过臻小康。东京既失御，群雄起陆梁。伏龙徒奋迅，凤雏空翱翔。天意挽不回，炎精竟无光。六朝迭兴废，四海日扰攘。忽生龙凤姿，唐祚开晋阳。奈何同气亲，战血流宫墙。牝晨秽宸极，麀聚渎天常。治道杂王霸，奕叶多昏狂。比之炎汉时，已不相颉颃。回首视唐虞，深渊与穹苍。有唐既迄运，刘石遂披猖。中原数千里，幻作征战场。皇天命贤主，挥戈扫欃枪。陈桥属猪人，遂著龙袍黄。立国尚忠厚，颇胜汉与唐。惜哉三百载，教化未汪洋。遂令三代前，淳风竟茫茫。端居茅檐下，感此心傍徨。仰天动长吟，浮云自悠扬。"}