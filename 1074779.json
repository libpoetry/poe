{"id":"1074779","title":"次韵端叔叠前韵见贻因以为别","dynasty":"宋","author":"周紫芝","text":"夜光分得千金璧，从来有限未省识。一从韶濩到两耳，三月遂令忘肉食。高楼同倚百尺栏，江山满眼方怡颜。先生官冷不坐局，古寺分床雨中宿。清谈亹亹不断头，几度寒窗拔残烛。晚岁升堂来问礼，谁遣黄流入清渭。金华上天朝紫皇，往事空劳公举似。明日山中归牧羊，九回日断思公肠。他年华屋傥遂约，笑语尚闻兰芷香。青丝络马不须走，一杯且饮姑溪酒。"}