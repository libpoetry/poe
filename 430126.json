{"id":"430126","title":"雨后书怀一首","dynasty":"近现代","author":"黄浚","text":"吴天兼月晴，水国遂苦暵。河渠浅且堙，政失可胜叹。疲农怵获罪，久祷不自逭。士夫利为名，缁羽杂呗赞。海云挟惊飙，灵雨跨昏旦。一凉恩到骨，秋获或得半。悠然攘天功，面伐背不汗。尔曹何足责，佞鄙等物玩。时贤惮治水，驰道侈交贯。经邦始沟洫，禹迹谁解案。急功反逐末，终恐遘菑难。老夫痴耽书，但喜狎灯幔。晓树蝉声徐，循畦复行散。"}