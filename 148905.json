{"id":"148905","title":"癸卯豫章贡闱酬赠教授张安叔","dynasty":"宋代","author":"曾丰","text":"吾与子所居，相去二百里。建昌吾之邻，其实同郡耳。已久闻姓名，不专为科第。论心虽所共，举足若相避。只今缘檄来，车柄初各指。去矣信所之，偶然集于此。相闻始相逢，同调更同事。谈谐出肺肝，议论到骨髓。首遗垂盖篇，至以马班比。爱我岂不深，恐非切磋意。麻姑山气偏，土物半仙剂。枸杞杂黄精，犹未穷厥美。清淑之所钟，一代文章士。翘翘南丰曾，挺挺江旴李。岂独华江西，往往国之瑞。谁共继此公，或者属吾子。更倾胸次高，莫道华端是。"}