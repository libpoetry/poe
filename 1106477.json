{"id":"1106477","title":"和萧参议游岳麓八绝","dynasty":"宋","author":"王炎","text":"登临须返意须留，目力无边不著愁。收拾风光归古锦，千岩万壑献清秋。逐客当年出帝乡，不容踪迹到黄堂。苍崖屐齿今安在，公独怀思未忍忘。凭栏落照俯江天，睥睨诗翁翰墨传。试为江山重著语，笔端桃李恰争妍。泉绕云根玉雪清，苍珉百级可阶升。汲泉煮茗松风起，谁识无尘有发僧。清风峡里水清泠，不但琮琤可静听。秋桂秋兰在深谷，更堪鼻观挹幽馨。每到精庐即少留，品题清境甲湘州。游山脚力犹强健，缓步曾登最上头。萧寺相望湘水西，谈玄谁解析精微。圣门自有超凡地，懒向林间问衲衣。近来曾与二三子，准拟诛茅紫翠间。老石摩挲堪篆刻，恨无笔力记西山。"}