{"id":"682337","title":"力农三诗","dynasty":"明","author":"乌斯道","text":"家贫无土田，未尝操耒耜。父母令读书，但事秉笔耳。今当为老农，何堪即任此。学之良不难，所恨吾老矣。黎明驱牛出，日暮荷锄归。土荒三十载，往返无旧蹊。荆棘刺两胫，草根固深泥。不辞筋力倦，但恐官事违。日出事输作，先日听新令。黾勉田野中，奈此草莱盛。锄垦知土脉，耕牧识牛性。夕归还读书，聊以俟天命。"}