{"id":"1043687","title":"次韵和韩持国雪二十韵","dynasty":"宋","author":"刘攽","text":"层云升苍莽，密雪乱高低。巧致欺工倕，繁多感计倪。因高宜岳镇，善下及涂泥。海变方朝若，天通忆命黎。悬檐垂龃龉，投隙置刀圭。冥顼豪无赖，娥舒弱易迷。清心还自照，正色故思齐。报曙端成误，惊春妄问奚。林珍翔鹭鹄，玉气堕虹蜺。猎野甘燔兔，登川快臛蠵。风回飘柳絮，日暝乱醯鸡。虫篆初难辨，庖羔久未刲。冥鸿愁径度，饥雀怆单栖。律验知阳复，天旋测气跻。浮生共羁旅，外境本筌蹄。置酒容高会，论文慰解携。诗从载涂唱，赋为骋妍题。数听波涛辨，滔滔百仞溪。"}