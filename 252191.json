{"id":"252191","title":"齐天乐·西风乱拍阑干曲","dynasty":"现代","author":"周燕婷","text":"西风乱拍阑干曲，潇潇一山凉雨。败叶零丁，残蝉断续，谁念篱边孤侣？重寻旧圃。正花怯寒衣，剩香狂吐。寂寂高山，一秋心事共谁诉？盈盈轻坠粉泪，惹愁人已杳，空对愁赋。月落星沉，云飞梦远，多少生涯思绪。新声漫谱。怕锦瑟弦冰，角商凄楚。雾压江天，断鸿飞倦羽。"}