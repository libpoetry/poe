{"id":"50170","title":"题何监丞画山水歌","dynasty":"元代","author":"戴良","text":"至正以来画山水，秘监何侯擅其美。帝御宣文数召见，抽毫几动天颜喜。有时诏许阅内储，名笔班班世所无。王吴李范已心识，余者山堆皆手摹。海内画工亦无数，才似何侯岂多遇。权门贵戚虚左迎，往往高堂起烟雾。人间一笔不可得，门外车徒谩如织。叶君使还亲集送，乘兴始肯留真迹。于时在座总儒冠，王郑歌辞晚更妍。岂无片语道离恨，见侯之画笔尽捐。此画携归在乡县，万壑千岩眼中见。却忆都门送别时，回头瞥睹西山面。莫言短幅仅盈咫，远势固当论万里。既似山河月里明，复同衡霍牖中起。叶君眼力老愈光，爱之不减云锦章。年来行橐尽抛弃，惟将此纸十袭藏。何侯迁官定何处，有客披图正倾慕。北骑南辕倘相值，烦君为我致毫素，请侯一写沧洲趣。"}