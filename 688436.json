{"id":"688436","title":"漫书答唐观察四首","dynasty":"明","author":"汤显祖","text":"岭外梅残鬓欲星，孤琴摇拽越山青。只言姓字人间有，那得题名到御屏。县小河阳花遍开，金盘露冷醉人来。也知不厌山公启，解事长亏女秀才。兰署江南花月新，封书才上海生尘。心知故相嗔还得，直是当今丞相嗔。一疏春浮瘴海涯，五年山县寄莲花。已拚姓字无人识，检点封章得内家。"}