{"id":"577114","title":"天育骠骑图为都指挥使韩公赋","dynasty":"明","author":"陈琏","text":"唐代君王少巡幸，赤泽岸边马成阵。后来蕃息虽已多，天育之驹号神骏。圉人牵来不敢骑，矫矫龙性汗血姿。君王见此志骄逸，天下龙媒思致之。闲厩有官从此始，宁禁中人衣金紫。四十三万若云屯，其中未必皆骥子。一朝渔阳鼙鼓来，内外监牧俱烟埃。翠华摇摇西幸蜀，骠骑此时安在哉。谁能写真传后世，逸态雄姿无乃是。鸣呼，騕袅龙媒今岂无，时无孙阳诚可吁。"}