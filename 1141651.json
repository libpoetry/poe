{"id":"1141651","title":"春愁曲次刘正仲韵","dynasty":"宋末元初","author":"戴表元","text":"山翁隐居雁苍谷，春树年年为翁绿。耕休坐树作劳歌，山光水影相徵逐。歌成无人祗自娱，行人颇怪歌声殊。循踪历历见井舍，恐是避秦来此居。花烟溟濛乱晴雨，山前仓庚后杜宇。客来不喜亦不惊，但道寒暄无俗语。山中今岁是何年，黄旗徵树装楼船。浅村已尽到深谷，逢人未说先凄然。忧来宛转歌不已，我树非材端后死。五陵当日蓊如云，如今何处悲风起。山南老农亦不忧，机浅不为妻子谋。日高饭饱牛背坐，日晚放牛溪上游。人生逐名被名误，十年车马长安路。长安路绝云雾昏，归来弃笔寻农具。旧游年少难与随，梦境一笑难重追。惟有剡源穷掌固，相思望断西天垂。"}