{"id":"693998","title":"赋得千山红树送姚园客还闽","dynasty":"明","author":"陈邦瞻","text":"江南九月霜暗飞，秋光春色两依稀。万树欲丹疑湿雾，千山如醉带斜晖。画史含情拂轻缟，解作秋妍秋不老。自识晴云慕锦林，莫疑赤烧连衰草。此时游客正天涯，此际离肠忽忆家。听绝啼莺娇映绿，愁看飞鹜齐落霞。闽天杳杳接江路，酒罢送君从此去。想得遥窥荔子丹，尚疑题叶销魂处。"}