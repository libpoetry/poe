{"id":"427129","title":"月下笛·八月十三夜馆楼眺月，和白石","dynasty":"近现代","author":"黄侃","text":"月影空寒，疏桐细响，露浓如雨。栏边雁语，怨凭栏旧人去。垂阳却为相思老，剩憔悴柔丝几缕。但玉京信远，琼楼秋悄，怅望天路。延伫。无言处。有代说羁心，绿衣鹦鹉。西风万里，故乡今在何许。砧声笛韵俱凄绝，问遥夜愁肠断否。掩关后，更照人虚幌，倦梦难度。"}