{"id":"1001911","title":"五羊食荔枝龙眼","dynasty":"宋","author":"曾丰","text":"素闻岭南风，今假岭南馆。穷秋馀夏蒸，初腊借春暖。披衣汗流衣，握简汗流简。似登头痛山，而坐身热坂。谁其善解纷，荔枝杂龙眼。满盘随情堆，入手信意拣。强餐饱为期，一澡得三浣。疑吞玄冰丸，复咽飞雪散。猗欤两清姿，南多北何罕。天曾无全功，地固有偏产。犹记初客闽，厌饫腹频坦。一离馀十年，口与南味断。渴者易为饮，志得而意满。儿辈舌太饶，平章味长短。"}