{"id":"888013","title":"冯永之号冰壶工水墨丹青","dynasty":"宋","author":"吴龙翰","text":"半生江海冰壶翁，担风荷雨七尺筇。烂嚼扶叶紫金椹，玉楼光彻十二重。饱吃孤山白玉花，一凿九窍开玲珑。能鉟明月铸双眼，故能搜索异景窥神功。能穿星斗挂胸次，故能神游八极之鸿濛。手撼烟云出砚石，酒酣奋笔驱雷风。回山转海有力量，顷刻鹅溪幻出白练之寒江，碧玉之奇峰。潇湘洞庭忽在眼，冷落烟竹苍梧空。碧天万里渺无际，但见隐隐归飞鸿。江门过雨凉如许，木落潇潇秋满浦。月明何处起渔歌，小艇人归急摇橹。鸥沙漠漠洲渚昏，无数寒鸦栖古渡。景物变态虽无穷，笔端有口一一吐。研丹吮粉尤精奇，直与王爵争毫釐。宁肯没骨媚时好，逸气往往追徐熙。一点春风几花卉，化工权柄君所私。献之牸牛韩干马，滕王蛱蝶僧繇鱼。下笔众妙各俱足，开卷错落中珠玑。顾家层楼连天起，俗士那敢窥藩篱。呕心抽思何自苦，乃使肌骨化作枯松枝。君不见梅边有狂客，风饕雪虐宁忍饥。吟躯未老貌先老，不觉两鬓纷如丝。"}