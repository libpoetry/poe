{"id":"1119644","title":"十绝句寄赵帅","dynasty":"宋","author":"陈造","text":"柳堤阴里放船开，识面人家首屡回。莫讶春阳浮大宅，新陪诗伯唱酬来。一片飞花到客襟，当时便有惜春心。即今归路慵抬眼，红影彫疏绿影深。款陪仙伯燕池亭，不但新诗老眼明。鼓吹激天飞鸟堕，旌幢点水睡龙惊。金田碧野把杯前，飞骑鸣弰簉玳筵。五百年来逢此乐，府公今续谪仙弦。豪竹哀丝荐玉觞，羽衣仙袂俨分行。酡颜一为东君笑，媚白妖红不敢芳。醉中记得新翻谱，土苴梁州笑石州。火急归来传好事，为渠一洗世间愁。从公日日醉中归，插鬓长分最好枝。旧约何如趁新约，浪言灯夕胜花时。子骏福星方久照，渔阳竹马省相迎。他时薤水休重问，市虎晨羊各用情。讼户无声日燕閒，驱驰风月笑谭间。自今玉海添新集，与继当年大小山。每上平山把酒卮，海鸿泉骥满乌丝。风流人物诗书帅，万字千钟更属谁。"}