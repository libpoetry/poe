{"id":"1252894","title":"瑶台顶","dynasty":"元末明初","author":"王翰","text":"十二仙鬟接紫青，玉田日暖晓烟轻。风回鹤驾鸾声远，月湿鲸波兔影清。古殿秋阴雷雨黑，苍崖返照瀑泉明。恨无画手王摩诘，写作新图送客行。潇潇栋宇自明昌，城郭人民半杳茫。帘捲太行秋气壮，窗摇汾水素波光。目穷白鸟天边树，诗落青山云外庄。于此登临送君去，阑干留我倚斜阳。一派灵源滚滚来，风摇锦浪岸花开。桥分野色行人去，雨没沙痕钓客回。秋净霜澄明似练，春深烟染碧如苔。羡君自有朝宗志，莫怪矶头鸥鹭猜。山下寒泉胜醴甘，板桥倒影静波涵。阑干春晓看鱼乐，踪迹霜晨见客贪。洗耳欣闻清漱玉，染衣偏爱翠揉蓝。劝君莫怆河梁别，拟泛星槎到斗南。陵谷谁知几变迁，市桥犹号古商贤。红尘閒看送车马，绿水静闻流管弦。万古山川能尚质，一时花柳自争妍。王家平乂君当勉，莫作临岐一怆然。事业堂堂三代前，可怜碑石几多传。眉山手墨已无半，哲庙宸书仅得全。荒冢雨馀生直棘，杏园春晚少啼鹃。江南君到逢司马，为问渠孙若个贤。深谷逶迤策马过，松门行尽入烟萝。凤声出树大音作，鸟迹留沙古篆多。草树昔年沾帝泽，泉流今日是恩波。知君要上经纶策，未许烟霞理钓蓑。空城隐隐枕鸣条，大禹卑宫万国朝。九数契中非出洛，八年在外独乘橇。雨收残垒苔痕绿，烧过高台草色焦。君去明州经会稽，神祠走奠莫辞遥。"}