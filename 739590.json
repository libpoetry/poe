{"id":"739590","title":"泛舟淮安城西历游湖上诸园晚归迟月 其二","dynasty":"清","author":"万光泰","text":"林庐在水次，纬壁皆赤芦。不为华丹饰，未失渔钓徒。粉箨放新竹，锦英缠朽株。熙熙数邻家，窥客衣短襦。终年饱淮米，复饱鱼与蓏。农桑洵可乐，金紫诚奚须。啼烟一鸠应，拂水双燕俱。感时春令过，伤远羁情孤。长轩更流憩，细谷平风湖。"}