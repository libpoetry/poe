{"id":"732520","title":"寄如皋冒辟疆","dynasty":"清","author":"彭孙贻","text":"河梁与子一携手，云在高天雁横斗。空江日落无素书，千里风尘隔杯酒。忆昔避兵秦溪傍，渔舟八口同仓黄。荒山橡栗饥戴釜，淫雨泥涂足裹创。我家兄弟半存亡，枯鱼泪尽天茫茫。嗟我君子忧高堂，袱被翻然归故乡。欲留不留扁舟去，欲别不别临歧语。踯躅悲歌《惜晤》篇，六年江海各烽烟。渔人桃花隔蛮洞，蜀帝炎荒叫杜鹃。钟山伐遍孝陵柏，史本窜尽思宗编。君卧朴巢长却扫，搜诗自订三唐稿。义熙处士一陶潜，同谷哀歌惟杜老。我行度岭虔台去，肠断先臣尽忠处。介推绵上只余灰，徐孺南州少遗絮。天涯踪迹断浮萍，匿影枯桑息倦翎。忽枉故人双鲤讯，挑镫字照三秋萤。君今四十能高举，羡尔鸿妻佐舂杵。为儿事亲之日长，有母此身未敢许。贞松堂上青扶疏，不受秦官五大夫。春风药阑雪寒牖，羡君乐事无不有。沈酣千日乱离年，花月七言文字友。鄙人东海望清光，目送南鸿一搔首。尺书为我报相思，遥折梅花为君寿。"}