{"id":"102290","title":"张近几仲有龙尾子石砚以铜剑易之","dynasty":"宋代","author":"苏轼","text":"我家铜剑如赤蛇，君家石砚苍璧橢而洼。君持我剑向何许，大明宫里玉佩鸣冲牙。我得君砚亦安用，雪堂窗下尔雅笺虫虾。二物与人初不异，飘落高下随风花。蒯缑玉具皆外物，视草草玄无等差。君不见秦赵城易璧，指图睨柱相矜夸。又不见二生妾换马，骄鸣啜泣思其家。不如无情两相与，永以为好譬之桃李与琼华。"}