{"id":"579069","title":"槟榔","dynasty":"明","author":"王佐（汝学","text":"九夏霜花自作春，三秋青子渐宜人。云笼瑞凤巢中卵，雨洗骊龙颔下珍。簇簇万房看去好，圆圆千颗摘来新。庄翁待价闲开圃，海贾寻村远问津。清望已闻天北极，高情惟恋海南滨。若于赤县评佳果，合与青皇作外臣。四海分身皆有泽，九州开眼更无邻。借看榔子为尊属，浪与浮留结至亲。绿玉嚼香风味别，红潮登颊日华匀。心含湛露滋寒齿，色转丹脂点绛唇。已许神农供佐使，更资周礼相婚姻。济人不限南而北，为礼能谐晋与秦。交际举先宾敬主，仪文从次主酬宾。唐虞揖逊遗风在，滕薛争雄往迹湮。陆羽敛经推首出，杜康倒海逐芳尘。岂唯软饱能为醉，莫道常饥不润身。晚景刘郎当自富，内家兄弟莫嫌贫。"}