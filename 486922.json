{"id":"486922","title":"贺新郎","dynasty":"明","author":"费元禄","text":"瑞脑烧金鼎，卷重帘、庭阴正午，画堂人静。春落天涯知何处，糁地杨花飞尽。印玉枕、流莺催醒。梅雨纱窗寒欲透，更长年、三月厌厌病。愁不语，懒窥镜。江南旧事须重整，隔花阴、传消寄息，月娥难倩。梦断秦楼相思久，芳草佳期未准。倚遍了、梧桐金井。蝴蝶已归煤麝冷，枉教人、揉碎丁香影。谁共我，步香径。"}