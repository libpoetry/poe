{"id":"1114358","title":"和周湜雪","dynasty":"宋","author":"李复","text":"云表争飞镂玉花，冲烟照水弄光华。遍妆庭树能多巧，乱入风帘不奈斜。漠漠杨花迷客径，纷纷蝴蝶满人家。寒檐向晚凝清滴，乳洞春硝长马牙。六合天人竞散花，坐惊门地亦清华。川原霁后龙鳞出，岛屿平时鸟篆斜。秀发园林春万里，寒生楼观月千家。待看阳律还暄早，破润乘凌见翠牙。暮飙作气动长林，渴意经时恨未深。乱学飞花穿竹户，散摇清影落池心。生憎拂面轻难改，更觉冲风薄未任。狡兔但从开几穴，韩卢会逐晓踪寻。毰毸乱舞出烟林，落久临阶试浅深。平尽高低宽眼界，放开虚白见天心。狂倾月窟愁将竭，厚压坤舆恐未任。润泽功成本无迹，便回春意欲同寻。"}