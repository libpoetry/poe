{"id":"751524","title":"南隶草堂同韩子玉茂才对雪效欧公禁体兼用其韵","dynasty":"清","author":"杨葆光","text":"窗前老树渐舒萼，旭日淡淡风来薄。铜钲已随鲁阳返，斛珠静待鲛人作。平野漫漫极炫晃，长天迥迥迷寥廓。阴寒内凝铁可铸，光华外耀金为烁。微冰倏已盖池沼，积霰俄然失篱落。邻家富翁烹羊羔，熟视美酒拥狐貉。祈于元冥方免猎，团成师子复纷攫。我当此境噤不语，构火自温拳冻雀。山居怅隔九斗尘，不然径去蹑烟屩。剪水作花助山色，岂必旗亭始行乐。况今晋豫犹阻饥，只可团茶试调瀹。随车逐马有故事，读书城南慰索漠。卿如欲问灞桥句，第一功名愧横槊。聚星堂事何敢比，聊破寒威资笑噱。"}