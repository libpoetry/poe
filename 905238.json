{"id":"905238","title":"登赋堂","dynasty":"宋","author":"李吕","text":"紫云之山几千丈，势压岷峨欲争长。茫茫巨浸擘山开，万穴鱼龙寄深广。眼明遥见使君家，华堂夜魄栖檐牙。手钓峡流揖峰翠，裾佩缥缈凌云霞。仲宣登楼炫能赋，字字悲啼叹飘寓。他人有心予忖之，魏夺刘倾渠不顾。使君胸著万卷书，向来游戏从鱼符。拂衣归卧唤不出，但有忧国心郁纡。日落未落飞鸟灭，却立阑干思横发。一川樵牧歌太平，万古关河感亡国。丽词落纸焕黼裳，细研物变穷天藏。凭谁荐之九天上，我无羽翮不得将。公乎岂久榛棘下，狗监犹能援司马。子虚大人何足云，愿赋蒸民追大雅。"}