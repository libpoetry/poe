{"id":"689534","title":"翰林同年绘像图六首","dynasty":"明","author":"吴希贤","text":"岁聿云暮，玉河之堧。霰雪澄霁，风日清妍。君子有酒，来我同年。惟岁甲申，圣人临御。风虎云龙，邂逅相遇。登我诸友，玉堂之署。玉堂巍巍，亦曰瀛洲。十载登兹，以遨以游。愿言相勖，无沗前修。房杜既远，孰为我师。协力同心，惟王之毗。云胡十载，而多仳离。如彼抟沙，易涣以散。今者具在，式燕以衎。穫菽采萧，逢此岁晏。既搦尔管，亦抚尔琴。嗟我诸友，东西北南。言笑云云，实谐我心。"}