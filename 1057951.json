{"id":"1057951","title":"答纯益书怀","dynasty":"宋","author":"刘跂","text":"矫矫林间鹤，汎汎水际鸥。俱非鼎俎用，斗粟谁为留。君师蔡义我施雠，同时声名今白头。博士弟子动千数，遑记军中陈与刘。黄金络马锦臂鞲，印组丈二鸣八驺。席间设胾竟何味，车上负芒终可忧。人生在世各有趣，江东且复客曹丘。田横刎颈亦义事，感知捐躯非所羞。此心会与君意合，今无古人何处求。不如置之酌美酒，同郡诸公皆旧游。耳热眼花付一醉，鸡虫蚌鹬何时休。"}