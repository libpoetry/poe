{"id":"1004212","title":"唐彭州改创南楼为赋长歌","dynasty":"宋","author":"程公许","text":"小洛阳城春日酽，翠幕家家誇国艳。围花命酒十日狂，何如水月山云日日长相见。西州藩牧最佳处，古木阴森湖潋滟。湖漘杰观倚南墙，剥雨催风岁久不能缮。后先知有几贤牧，因循何啻阅亭传。算缗惧不贷主计，星火那能恤诸县。丹崖唐侯来布宣，世故平生金百鍊。能将奸阱先杜敛，不劳民膜加针砭。焦心常念足公储，退食遑暇娱宾燕。迨兹再稔治最成，聊尔计工财力羡。岧峣飞槛抗云表，显敞华堂屹湖面。搜揽一州胜处寻丈间，恍觉蓬莱鳌首抃。楼成侯已迫瓜戍，澹云寒烟有馀恋。君不见高詹事，吟诗花屿巴笺绚。又不见宋朝散，照坐鞋红玉壶劝。至今子美子瞻诗集中，能使吾州千古风流擅。唐侯美政前哲同，能自勒文比黄绢。谫陋愧我拙吟咏，漫绾秋蛇污碑篆。江山风月今犹昔，墨客词人元不欠。谁能落笔万丈飞晴虹，九鼎雪山之银堋江练。"}