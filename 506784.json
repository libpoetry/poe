{"id":"506784","title":"寿萱堂为钟指挥题","dynasty":"明","author":"杨荣","text":"羡子文武才，出身事明主。乘时际风云，临戎拥貔虎。伟哉树奇勋，荣华耀簪组。严亲既云徂，致力养慈母。高堂种萱花，绿叶何湑湑。朝日画帘深，春风綵衣舞。承欢介眉寿，华觞泛清醑。天伦有真乐，和气蔼庭宇。紫诰锡荣封，圣恩自弘溥。分阃肃江汉，移节镇荆楚。桓桓仗天威，韬略足禦侮。丹心秉忠义，报国誓相许。愿言慎始终，芳名播千古。"}