{"id":"1110166","title":"和重己晚菊三首","dynasty":"宋","author":"吕陶","text":"众菊争开此独迟，已过重九见新枝。自甘化力均先后，不与春芳较盛衰。秀蕊渐繁微雨夜，清香终在早霜时。诗人未便移青眼，会有金樽是己知。花开虽晚莫嗟迟，落尽千葩发几枝。清露有恩殊未报，寒风无赖不能衰。幽芳自占三秋景，真赏堪同九日时。蝶少蜂愁人事别，餐英独有屈平知。仙翁培种一何迟，点缀黄金更满枝。秋色已高方秀茂，物华皆老未凋衰。几多俗客慵留意，无限妖花笑后时。独向风霜对松竹，洁清标格自相知。"}