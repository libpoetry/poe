{"id":"1140685","title":"念奴娇 月","dynasty":"宋末元初","author":"黄公绍","text":"山围宽碧，月十分圆满，十分春暮。匹似涌金门外看，添得绿阴佳树。野阔星垂，天高云敛，不受红尘污。徘徊水影，闲中自有佳处。乘兴著我扁舟，山阴夜色，渺渺流光溯。望美人兮天一角，我欲凌风飞去。世事浮沈，人生圆缺，得似烟波趣。兴怀赤壁，大江千古东注。"}