{"id":"686740","title":"客怀六首","dynasty":"明","author":"边贡","text":"万山深护一书楼，此际栖迟景最幽。浮海未酬当日志，北归还买洞庭舟。薰风江上棣花开，醉倚兰桡首重回。孤影却随南雁去，尺书还附北鸿来。水耨方閒即火耕，土风遥识楚江程。汀花冉冉凫鹥色，岸柳阴阴布谷声。鬓丝端为别兄皤，魂梦真如道路何。滇海万峰秋雁少，楚江千里月明多。远从江左入湖南，姜被初分思岂堪。閒算长公年纪数，白头今已六旬三。望远时从郭外游，好登江阁与山楼。烟开碧树通吴苑，日落黄云接楚丘。"}