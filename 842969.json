{"id":"842969","title":"梁节庵六十寿诗 其三","dynasty":"清末民国初","author":"陈宝琛","text":"荔湾一尊话，未壮君已髯。服官却复辞，山泽甘终淹。相思千里会，淞波摇明蟾。岂图温室中，长岁如鲽鹣。劝讲日不给，遑暇忧苍黔？归沐就庭楸，借书互校签。元佑邈隔世，唏嘘说垂帘。朝贵骨尽尘，谁德谁怨嫌？时于酒垆侣，襟泪还一沾。河清倘可俟，火井宁竟熸？醉卧北窗下，风来忘凉炎。"}