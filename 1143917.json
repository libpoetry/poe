{"id":"1143917","title":"閒书二首","dynasty":"宋末元初","author":"方回","text":"年来心事乐陶陶，气不低垂亦不豪。酒饮八分何必满，棋赢一子便为高。脩行到此元非易，把捉从今更要牢。搢笏可须烦左手，年年留取剩持螯。草木归根白露零，寒蛬欲蛰动酸吟。每惊世事如翻手，难保人生不负心。旷野嗟嗟三献玉，权门诩诩四知金。旧来梁上称君子，犹自潜形伺夜深。"}