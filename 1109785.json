{"id":"1109785","title":"六友诗寄林景云留寿国林道初俞季渊 静友","dynasty":"宋","author":"刘黻","text":"静友性不凡，惟嗜土石瘦。与草似无瘉，于吾如有旧。抱独足养真，韬芳何深茂。清风苦好事，揄扬古今宙。直友古耐交，莫问三两个。玉立君子姿，足以警吾惰。虚心内有容，劲节老无挫。荒远亲旧违，得汝乃自贺。净友何亭亭，修洁得自性。本生淤泥中，乃与玉同瑩。一净消万暑，特立起群敬。色香非色香，是谓花之圣。高友住山中，无心涉尘圃。山中有明月，明月照栖鹭。幽人眠不成，披衣起閒步。相得静无际，勿讶秦官污。节友独爱秋，相得匪迟暮。受气惟至正，睟见黄与素。饱谙风露味，甘守烟霞痼。如何千载人，仅一渊明遇。清友天赋完，岁晚树独暖。粲此白玉英，瑟彼清庙瓒。香自根中来，冰雪匪压断。一见一回老，殷勤呼茗椀。"}