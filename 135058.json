{"id":"135058","title":"送王粹中教授入蜀","dynasty":"宋代","author":"楼钥","text":"万山四塞围平陆，大为关中次为蜀。我生东南未曾到，蜀士游从闻颇熟。自从襄阳上峻途，高欲登天下临谷。女娲大山塞空虚，麻线名堆千万曲。行人一升鹿头关，下瞰平川如画幅。幅员二百四十里，里出万缗民日蹙。向来陕西五路兵，退守诸关疆地促。计臣权宜重增赋，民力尚宽随所欲。尔来因仍七十年，鬼不输钱无雨粟。民生哀哉不堪命，外若富饶中不足。益梓尚有繁盛风，夔峡穷民几比屋。侧耕危穫供税租，饭多稊稗无嘉谷。朝廷谋帅弄印久，宣谕尚书剖符竹。尚书当今第一流，翁婿相望冰映玉。贻书挽君为此行，古人义概非流俗。君亦慨然挈家去，掺祛未免再三祝。君行岂为温饱计，一举高飞快鸿鹄。丈夫生有四方志，登览山川非碌碌。顷为假吏到燕山，未行先取山经读。所至访寻多得力，中原至今在吾目。北征西征昔有赋，何肯徒行空逐逐。子西尝因过岘首，遐想羊公欲相沃。关右放贾眼拔镞，表留卒使癰溃肉。试推此意向前去，到处前人有遗躅。五丁开山果何在，赞皇筹边言可覆。剑门石角皆北向，雪岭界天望身毒。高皇将坛在汉中，武侯八阵留鱼复。栈阁绳桥世称险，威茂渡笮来夷族。李冰离堆如底柱，大宁盐泉若飞瀑。四路尤多未见书，买归何止三万轴。黄松次功蜀檮杌，石湖居士吴船录。君宜预考经行地，却随所见书之牍。幕中便可资筹策，远业因兹增蕴蓄。又闻渡泸不在泸南在沉黎，邛崃九折是君家世尤当知。艺祖按图挥玉斧，大度河外等弃之。本朝独无南诏患，一语决定无敢违。成都郡庠千白袍，后来之秀日益奇。周公礼殿岿然在，画像盘古继宓牺。春秋奠谒用旧乐，想见节奏并威仪。谈经约史各专门，学问可以相发挥。康节遗书有传者，不惜师问穷精微。先天仅得十二三，声音律吕无窥。更有异闻多细事，试因余暇质所疑。青城大面访仙迹，普贤灵变穷峨眉。街名棋盘路九逵，江号濯锦如汙池。古柏参天二千尺，水浒鼎立三石犀。药有珂贝说尤诡，字书不见栮与桤。金堂鹦鹉扫孤塔，苍溪橘柚五出椑。嘉陵梵像为最巨，阆州城南天下稀。少陵入蜀往来久，须行万里方知诗。我慙寡闻言又拙，君其更为加询咨。老我无复为世用，但当杜门待君归。归期未知果何时，时寄尺楮宽吾思。"}