{"id":"489836","title":"张溪云耕读图","dynasty":"明","author":"袁华","text":"雨过青山麓，溪流涨新绿。麦熟雉将雏，桑老蚕上簇。荷锸朝出耕，释耕还读书。行行负薪诵，咄咄带经锄。门无石壕吏，户有毕卓瓮。客至辄倾尝，嬉笑杂嘲讽。此非桃花源，乃是朱陈村。儿女毕婚嫁，含饴弄诸孙。于戏髯张非画史，才比中郎亦无子。空留遗墨在人间，竹屋荒凉月如水。"}