{"id":"1219117","title":"登鸿山吊梁伯鸾","dynasty":"元","author":"郑元祐","text":"我以饥驱，爰求乐土。居近山麓，山名孔膴。问之父老，曰伯鸾父。尝登兹山，览历平楚。因以名山，义匪誇诩。注意山栖，兹非其所。敬吊夫子，愿嗣德音。隼栖择高，鱼游择深。夫子当时，五噫讴吟。出都接浙，笑掷华簪。归隐杵臼，佣力是任。配谐德曜，雍雍鼓琴。上窥羲轩，下混古今。以乐此心，俪古傲今。而我肱折，不知息心。年登知命，尚浮尚沈。圣域缅邈，世途崎崟。矢从夫子，投迩深窅。既齐物我，兼忘昏晓。万里非旷，一隙非小。毋曰昭昭，示人皦皦。聊从兹逝，以谢胶扰。夫子不违，罔知适从。蝇附以骥，菟罥以松。有薪朝炊，有稻夜砻。式依夫子，娱老考终。优哉悠哉，歌以相舂。"}