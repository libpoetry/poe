{"id":"1122170","title":"重修龙兴观寄呈江吴二尊师","dynasty":"宋","author":"金君卿","text":"坛宇榛芜几十年，遗基重葺控长川。羽人便是双飞鹤，仙籍须增一洞天。蓝峤逢秋无败叶，龟池经夏有甘泉。操舟过客宜停棹，暂到尘襟自洒然。万户晴岚生紫烟，绝尘佳致甲昌川。轻舠急桨风中叶，碧瓦朱栏水底天。雨夜龙涎腥柱础，霜秋桂子落嵓泉。二师自得幽栖趣，向此灰心肯复然。"}