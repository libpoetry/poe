{"id":"1235403","title":"四皓二首","dynasty":"元","author":"刘因","text":"智脱暴秦网，义动英主颜。须眉不得见，犹思见南山。每当西去鸿，目极天际还。马迁歌采薇，托名夷齐閒。孰谓《紫芝曲》，能形此心閒。鄙哉山林槁，抟也或可班。安得六黄鹄，五老相追攀。一笑三千古，浩荡观人寰。留侯在汉庭，四老在南山。不知高祖意，但欲太子安。一读《鸿鹄歌》，令人心胆寒。高飞横四海，牝鸡生羽翰。孺子诚可教，从容济时艰。平生无遗策，此举良可叹。出处今误我，惜哉不早还。何必赤松子，商洛非人间。"}