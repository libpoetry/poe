{"id":"1107761","title":"园樱伤老也","dynasty":"宋","author":"司马光","text":"园有繁樱，圃有肥菁。我酒既清，我殽既馨。我友戾止，聊以娱情。今我不乐，日月其径。园有秾李，圃有肥杞。我酒既旨，我殽既美。我友戾止，改忧为喜。今我不乐，年其有几。园有弱柳，圃有肥韭。我酒既有，我殽既阜。载笑载歌，以宴我友。今我不乐，年其无久。悠悠汎舟，载纵载横。白日将倾，飘风载惊。嗟我老矣，发脱齿零。胡为百忧，劳此馀生。"}