{"id":"600048","title":"春日社集浮邱别墅即事","dynasty":"明","author":"张廷臣","text":"名园开绿野，淑景接浮邱。风暖千花丽，春深万木稠。遥峰藏雾豹，环沼戏沙鸥。清适壶中乐，逍遥物外游。论文仍授简，把酒更临流。棋局消长昼，渔歌破晚愁。鹤翀依碧落，凤举集瀛洲。地以刘郎胜，丹曾葛令留。仙家千日醉，海屋万年筹。谈笑忘归晚，白云天际头。"}