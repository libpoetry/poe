{"id":"432670","title":"香宋先生堂成，道贺","dynasty":"近现代","author":"庞俊","text":"不居京洛不江湖，头白归来办一区。即此岂关稽古力，异时应写浣花图。种松计悫十年外，过酒墙低五版无。更补吟边二分竹，迎风新绿日扶疏。眼前突兀总沧桑，茅把聊寻马队傍。洗耳俗喧西第颂，曲肱老爱北窗凉。卅年路已归行卷，四海人看有此堂。花木欣欣榜香宋，黄巾还识郑公乡。"}