{"id":"1055513","title":"雷塘行","dynasty":"宋","author":"李之仪","text":"鞭长不能及马腹，有限生涯时苦促。空使后人悲前人，雷塘春草年年绿。谁知秀色若可餐，风光付与初凭肩。力殚四海笑未已，眉黛一螺当几钱。君不见黄金栋梁回首蠹，漠漠胡沙青冢暮。么弦欲断空自知，千金漫买长门赋。膏油续尽天须晓，石土馀垒可长保。就令并蒂永不分，也应终恨雷塘草。"}