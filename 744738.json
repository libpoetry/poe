{"id":"744738","title":"和丹叔十九日大雪呈伯子韵","dynasty":"清","author":"郭麟","text":"山人住山如山禽，闻声能识阴与晴。今朝不闻一鸟语，寂静更觉茅檐深。拥褐高眠意殊得，人事那愁随日出。隔箔银镫澹欲无，蕴火铜瓶晓犹热。小弟亦无食肉相，不爱羊羔爱新酿。乞米惯学颜平原，种秫苦爱陶元亮。晓寒思酒起来早，开门见雪喜欲倒。唤我同看不暇慵，如君清兴亦复好。天公作事喜出奇，两年春雪偏如期。方今武林欲去日，绝似归棹山阴时。百年未满别离有，怀抱能开不如酒。一饮先判醉似泥，三更已见星横斗。"}