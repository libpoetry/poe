{"id":"683145","title":"送黄小江之福建宪副","dynasty":"明","author":"方献夫","text":"五年心己契，四海分谁同。问学输前席，论文愧下风。有怀过叔度，为政似廉翁。握手飞云上，相期意未穷。贪泉终不易，介石是真操。按狱平反众，清屯计画劳。风流兼吏隐，德义在吾曹。故遣山林脚，随人拥去旄。白发垂堂日，苍生引领时。未酬将母念，恰有过门期。寿酒腰金舞，安车戴节驰。秋风虽在迩，莫作美莼思。多病真违俗，高情几合簪。通幽深处酌，观我草堂吟。宝鸭他年梦，金龙此日心。途危天更远，相见复山林。"}