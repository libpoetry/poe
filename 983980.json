{"id":"983980","title":"仲春劝耕有献两岐麦者和丁端叔茶使韵","dynasty":"宋","author":"袁说友","text":"周原膴膴侔歌颂，我访春郊届羲仲。市桥曲屈古招提，媚日暄风傍鞯鞚。布宣德意父老喜，醉饱盘餐儿女共。眼看秀色垄头多，风落轻花枝穗重。东皇生意满阡陌，不待池塘春草梦。道傍瑞麦献者谁，秀出双枝骇群众。春风和气下披拂，产出祯祥呈妙用。我思昔岁旱为虐，几度笺天香火供。悬知政拙漫心劳，自惭弗称甘泉从。今年春到一犁雨，是处膏腴饱耕种。举趾于耜竞东作，剥枣烹葵弭田讼。三农傥遂富庶乐，四体如忘疴痒痛。只今贻此来牟喜，大手铺张烦屈宋。崆峒有咏拾遗语，茂陵作颂相如讽。诗成岂待击钵催，句恶自惭操管弄。与君拍手颂丰年，姑置别离倾酒瓮。"}