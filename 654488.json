{"id":"654488","title":"游叠山亭和自立佥宪韵","dynasty":"明","author":"何乔新","text":"玄云郁四塞，白日奄西沦。边马忽飞渡，长江犹平津。先生起南服，夙昔味道真。援戈挽颓景，力竭心徒勤。六龙既浮海，单骑乃来闽。间关豺虎场，号恸霜霰晨。宁知造物者，全节付斯人。北辕竟不屈，九死等一尘。高节何所拟，闽山碧嶙峋。嗟哉师夔辈，乃甘异域臣。浮荣今何如，庭草秋复春。"}