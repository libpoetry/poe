{"id":"1114031","title":"次琼管后三日忽奉德音恩许自便感涕之馀赋诗见志","dynasty":"宋","author":"李纲","text":"此身飘堕到沧溟，谁谓君王念贾生。黄纸再蒙题姓字，丹书特为削刑名。山林老去何其幸，萍梗追思却自惊。天地恩宽难报德，试从今日数归程。行年旧说似东坡，鲸海于今亦再过。儋耳三年时已久，琼山十日幸尤多。却收老眼来观国，尚冀中原早戢戈。病废不堪当世用，感恩惟有涕霶?。"}