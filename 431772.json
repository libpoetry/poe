{"id":"431772","title":"国民军直鲁奉军之战","dynasty":"近现代","author":"刘清漳","text":"诞告多方莫费猜，兵端原为保民开。炮声响震闾阎动，弹落烟沉地轴摧。迷漫血腥连紫塞，纵横战线遍芦台。妇孺不识仁人意，野哭吞声更可哀。爱国真真不扰民，万家鼓舞庆更新。酬庸岂靳三千酒，存抚何争两万缗。冷落闾阎堪供应，庄严军令莫庸伸。请看禹县屠城记，犹是将军格外仁。远涉间关转战来，将军号令又频催。创扶戎马还追北，垂死沙场不肯回。只为英雄争寸土，也将血肉委尘埃。昊天不吊生民尽，一溯原因几度猜。"}