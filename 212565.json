{"id":"212565","title":"李养吾董教同安为作长编","dynasty":"宋代","author":"丘葵","text":"一元之根贞下起，勾萌甲柝春阳敷。千红万紫弄晴霁，忽然暗绿绕丘墟。霜风厉厉百物遂，枝叶剥落留根株。一诚通复心无愧，虽千万往犹褐夫。浩然之气非袭取，所要与道与义俱。勿正勿忘勿助长，活泼泼地惟鸢鱼。子思吃紧为人处，邹孟得之曰养吾。千载断脉无人续，往往舐痔夸得车。何期邑泮乃亲见，铎音之来自方壶。加之卿相心不动，顾乃下教青衿徒。古来揖逊三杯酒，至和薰蒸遍八极。圣门狂者得气象，童冠浴沂风舞雩。叹子养浩亦已久，读书窗前草不除。明年春风二三月，不知先生与点无。"}