{"id":"195220","title":"听琴行赠沈秀才","dynasty":"宋代","author":"戴表元","text":"君不见江南琴师海与聪，谁与传者梦溪公。又不见醉翁诗中沈夫子，听水作琴琴谱起。祗今人间何处无琴师，问渠端由渠未知。钱塘东风万人裹，沈家还见奇男儿。沈家家住鸳湖曲，夜理渔丝朝采菊。菊苦难餐鱼又寒，弹出歌声寄凄独。近来携琴东海行，清音应滑如流莺。湖园日暖百花叹，弹彻满树春风生。我不识琴识琴理，为君悲酸为君喜。相逢正值酒钱空，徉狂攘臂红尘市。琵琶阮咸休羡渠，相知岂须频曳裾。醉毛死久髯徐去，洗手空山修乐书。"}