{"id":"49278","title":"倪云林画","dynasty":"明代","author":"张羽","text":"南枝有高士，乃在延陵东。清时不肯仕，灭迹云林中。拂石坐萝月，弦琴写松风。焚香诵《黄庭》，望云送归鸿。门车常自满，尊酒无时空。乘兴画沧洲，古人未为工。干戈攘末路，白首随飞蓬。名山乖始愿，羁游无所终。赖有车武子，能哀阮籍穷。倾壶醉陶令，辟堂延盖公。流俗轻高贤，贫贱困豪雄。孤凤混鸡群，野鹤摧樊笼。岂乏梁伯鸾，不闻皋伯通。吾将传遗逸，清芬千载同。"}