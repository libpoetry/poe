{"id":"1200454","title":"甘露寺放舶至瓜洲风作","dynasty":"元","author":"宋无","text":"天造西来险，山回北固形。断崖缠赤日，孤柱擘苍溟。此地何能限，长江或有灵。然犀夜照浪，饮马晓吞星。铁锁沈寥廓，楼船没杳冥。乾坤一衣带，吴楚两邮亭。击楫人人倦，吹笳处处听。海门沙自白，瓜步草犹青。梦堕浮家乐，魂遭捩柁醒。计程秋猎地，问舍暮渔汀。倏忽波涛变，匆忙网罟停。疾飙移蚌室，暗雨卷龙庭。赑屃鼋鼍壮，谽谺树石腥。危樯连偪仄，高岸失竛竮。世事无深测，生涯独未宁。愁烦复消释，题咏纪曾经。"}