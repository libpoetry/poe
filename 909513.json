{"id":"909513","title":"水龙吟 其二 和韵","dynasty":"宋","author":"李曾伯","text":"荆州咫尺神州，几番得失孙刘手。山河天险，东南牖户，钺何轻授。泪落碑存，鹤归城是，不堪回首。喜大堤草色，镇长春在，羊与陆、孰能否。风景依然吾有。柳营深、铁衣闲昼。摩云胜气，追戎马足，走蜚狐口。往事纷纷，付之蛮触，相忘庄叟。有人焉，中夜闻鸡，剑光正烛牛斗。"}