{"id":"694335","title":"次韵王叔毅弘行人见寄","dynasty":"明","author":"陈献章","text":"驻屐花边听鸟音，青山何处想登临。肩头伊尹方能任，脚板鸱夷未了心。历历更宜观往古，炎炎何敢羡于今。相逢杯酒喜共醉，相忆诗情还自深。高楼何处可逃名，说著衡山便有情。不住三年思乃舅，可无一字寄金陵。麻衣岂是无高论，若水还应作贵卿。他日五峰供我粥，不知谁是老门生。"}