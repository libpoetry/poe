{"id":"115688","title":"春游昌谷访李长吉故居","dynasty":"宋代","author":"张耒","text":"连山忽中开，呀若敞双户。清泉泻中间，行子并溪去。苍崖左右壁，田垄亦棋布。渠流涨春漪，鸣涧转芳屿。鸡豚见茅屋，负檐隐微路。竹坞蔼青葱，花岩被红素。仲春雨新敛，晴日破氛雾。南山当其门，列嶂俨环护。深行不知厌，舍马时独步。欣然耳目惬，遂我麋鹿趣。朝随浮云来，归辔月中度。惆怅锦囊生，遗居无复处。"}