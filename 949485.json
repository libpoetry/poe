{"id":"949485","title":"忆旧游 次韵筼房有怀东园","dynasty":"宋","author":"周密","text":"记花阴映烛，柳影飞梭，庭户东风。彩笔争春艳，任香迷舞袖，醉拥歌丛。画帘静掩芳昼，云剪玉璁珑。奈恨绝冰弦，尘消翠谱，别凤离鸿。莺笼。怨春远，但翠冷闲阶，坠粉飘红。事逐华年换，叹水流花谢，燕去楼空。绣鸳暗老薇径，残梦绕雕栊。怅宝瑟无声，愁痕沁碧，江上孤峰。"}