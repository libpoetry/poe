{"id":"1109412","title":"莲华峰法云即事五首","dynasty":"宋","author":"刘弇","text":"蝉联封略三湘近，缥缈神仙两洞开。持语莲华峰上月，好将清影逼人来。莲华峰下莲华水，万古来从天北隅。客子会须成利涉，个中还得问津无。渡南渡北闲花草，闹绿稀红随分好。得意即适那知非，浅近由来贵深渺。奈我此身无定居，正如飞絮扑江榆。两毛更甚卢蒲短，好在朱陵见忆无。十十五五跳波鱼，三三两两踏歌姝。前山后山碧一色，似不多愧潇洒图。"}