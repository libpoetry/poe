{"id":"507436","title":"游柳山书院","dynasty":"明","author":"李昌祺","text":"休政违炎方，返棹及清湘。考图访前迹，怀古陟远冈。礼殿丹垩陊，雩亭棘榛荒。既感时代异，亦怜俎豆亡。藓深碧侵阶，萝密青蔓墙。雉鵙有翔集，衿佩无趋蹡。阴菌依座秀，晴蕤沿涧芳。岂伊诵弦地，而为樵牧场。抚俗思贤哲，继轨念循良。视废余诚怍，举坠职所当。南藩如重践，庶或夙心偿。"}