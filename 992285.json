{"id":"992285","title":"依韵朱学士廉叔忆颖川西湖春色寄献尚书晏公且将有宛丘之命","dynasty":"宋","author":"梅尧臣","text":"物景有先后，春工无旧新。追欢成杳霭，寄咏苦逡巡。湖水与濠接，岸亭将寺邻。艳花簪舞髻，弱藻罥重缗。客奏桓伊笛，人歌柳恽蘋。何尝烦几案，自得去埃尘。纵语曾忘倦，从游未觉频。赋诗高压古，下笔敏如神。每想魂俱往，终知梦是因。广骚常慕屈，感遇亦希陈。借问摛词者，当时别乘人。喜公移幕府，连赏二州春。"}