{"id":"176012","title":"云岩竹源二禅俱与招客三月二十一日遂饭于竹","dynasty":"宋代","author":"刘子翚","text":"云岩市声中，竹源山色处。平生几两屐，惟乐取意去。晨光霁老春，飞盖双溪路。沙平水漫流，云散天全露。逶迤经浅坂，窈窕穿崇树。绿登方怒舒，红竟忽繁雨。斯焉得小休，境熟来已屡。徵君常主盟，呼吸名胜聚。子休心铁石，太叔语韶濩。鼎鼎吴刘陈，俱有不凡度。余衰气不华，清遨惭辄与。未渠推远之，政以枵然故。九宾既云集，一士乃鸿翥。毋多溷幽人，蔬茗烦草具。丛谈杂庄谑，泛阅披黄素。丰镌辨活笔，始画穷真数。解衣半日许，万古回胸膆。西窗引虚明，汛洒延晚步。懒身厌依随，静若超羁驭。博山真起予，浮烟一枝鹜。"}