{"id":"232748","title":"清明日书事","dynasty":"宋代","author":"周文璞","text":"苍弁一如楚执珪，思想越吟身自低。涧水又如古智士，纵横流转多滑稽。杂花半开已倏落，如怨旷女离深闺。幽禽自呼复相命，如谴逐魄伤穹栖。而我自是不羁者，行行踏破青萋萋。今回荡桨苕霅溪，与野老辈相扶携。园池亭墅游历遍，自对蜀锦倾偏提。兴阑径走归弟舍，同沃浮蚁烹村鸡。百五之后最寥阒，独过赵湾西更西。野夫不知时节换，但要熟醉如春泥。"}