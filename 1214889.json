{"id":"1214889","title":"夜宿何家寨，寨中止魏、于二姓，为婚姻","dynasty":"元","author":"刘鹗","text":"驱马涉深涧，山径极深窈。蜂房比老屋，矗矗寄林薮。颇辞尘俗喧，迥出烟霞杪。逡巡问主人：住此安乐否？主人向我言，两姓世相守。辈辈为婚姻，已是百年久。开群自牛羊，忘归任鸡狗。怡然古人风，此事出意表。须臾罗酒浆，儿女忽环绕。殷勤劝我饮，殊觉礼数厚。自辞酒味薄，将意不堪口。聊得慰寂寞，且用息奔走。蘧庐止一宿，漂泊等飞鸟。愁多不成寐，庭树鸡戒晓。天明趋长途，失笑愧林叟。"}