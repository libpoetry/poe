{"id":"1125348","title":"皇后阁端午贴子词五首","dynasty":"宋","author":"真德秀","text":"翠浪两岐麦，冰丝八茧蚕。今年收倍好，歌颂满周南。日永坤宁殿，时将万卷看。从容聊洒翰，宝扇舞龙鸾。红榴紫槿映池台，玳席还当水殿开。借问天颜何大喜，皇储亲奉万年杯。水晶帘捲午风轻，万壑清寒凌室冰。閒奏薰弦思解愠，肯教人世独炎蒸。才过端辰又诞辰，天家风物镇长新。六宫竞献长生缕，一缕应期一万春。"}