{"id":"686707","title":"赵文昌中乙榜雨中感怀见遗走笔和荅","dynasty":"明","author":"边贡","text":"华发王门晚拜官，齐竽声里独成叹。何人为荐长沙傅，一见文皇献治安。十日春无一日晴，客堂沽酒莫辞倾。纸窗风信梨花雨，恼乱归心是此声。撚断吟须字未安，短歌聊尔代长叹。春风座上无边景，漫道儒官是冷官。春归花落鸟无声，一夜閒愁带雨倾。自古浮云本无定，漫将消息问阴晴。"}