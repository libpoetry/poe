{"id":"662020","title":"华山","dynasty":"明","author":"郑岳","text":"五岳俱名镇，无如泰华雄。昆崙分一脉，迤逦障关东。峰势连西极，河流径北戎。蜿蜒蟠厚地，兀突倚层穹。日月从升降，乾坤并始终。四时殊景象，一气混鸿濛。秀结阴阳会，奇成造化功。虚明凌雁宕，缥缈出崆峒。青壁疑无路，瑶华别有宫。云梯联断堑，铁锁下虚空。玉井人谁到，云台兴未穷。涧幽泉荡潏，径合草蒙茸。野客怜衰白，尘踪厌软红。顾瞻徒耿耿，伫结更匆匆。名字曾先兆，精诚或暗通。高崖愁削迹，孤翥欲凌风。独往知何日，神游在梦中。昌黎曾失路，京兆为开蒙。意适聊须遣，诗成不待工。登高仍有赋，深愧白岩翁。"}