{"id":"837436","title":"题吴伯谦先生南京试马图","dynasty":"清末民国初","author":"郑国藩","text":"匹马冲风猛着鞭，驰驱国事话当年。浙闽苏皖前尘在，几度回思一怃然。记曾桑梓鸣琴治，常恐髀肉销壮志。重来戎幕赞戎机，蒿目人间今何世。展视当时试马图，雄心纠纠欲前驱。苍茫山色尘头起，战阵无勇信非夫。四顾海疆风云恶，男儿爱国莫踌躇。风云恶，莫踌躇，遑问履尾与剥肤。君不见五洲无此好广土，肯教伈伣羞外侮。睡狮不醒宰割忧，叹息周原空膴膴。"}