{"id":"807704","title":"泛清波摘遍 采菱为阎牛叟赋","dynasty":"清","author":"陈维崧","text":"花窥镜盒，蔓匝靴纹，十里西风公路浦。凭将舴艋，小织烟潭苇花舞。低搴取。凉欺鸭脚，嫩压鸡头，肯似碧房莲薏苦。浅泊前汀，并买秋鲈，吹火同煮。斜阳渡。晚来谁迎水桥，暝色隔村人语。讵意前游微茫，竟随客岁。雁程去。瑟瑟板渚轻波，濛濛篷船疏雨。一自采菱歌断，谢娘何处。"}