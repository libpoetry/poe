{"id":"604231","title":"孑遗昔数口次杜少陵无家别韵","dynasty":"明","author":"张萱","text":"孑遗昔数口，相对饭藿藜。时危日忧生，转徙东复西。幸未填沟壑，不辞困涂泥。锄耰付邻人，荆棘满前蹊。故物不可遇，四顾常悽悽。妖狐作人语，饥乌向我啼。不见索饭儿，转忆去帷妻。有群不敢入，有枝不敢栖。薪木久已毁，藩圃无遗畦。出门未跬步，满地皆征鼙。四邻尽惊走，岂不苦提携。嗟我掉两臂，亦苦去住迷。苦贼与苦兵，所苦亦等齐。拘原空尔为，逸国多旁蹊。承平知不远，此别休酸嘶。无家幸有身，尚得称遗黎。"}