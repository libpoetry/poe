{"id":"113450","title":"饮城南即事","dynasty":"宋代","author":"黄庭坚","text":"阴阴花柳一百五，吹空白绵乱红雨。已看燕子飞入帘，未有黄莺学人语。斗鸡走狗轻薄儿，衣裾相鲜气相许。半是墦闲醉饱人，还家骄色羞妇女。顾侯邀客出城南，晓蹋天街已尘土。春风游丝人到狂，何况客醉日当午。著作文章名誉早，不愧汉庭御史祖。元城茂宰民父母，境不飞蝗河渡虎。何侯家世看丰碑，墨摹万卷心奇古。颍阴从事江左贤，八咏楼高风月苦。刘郎曾眠武陵源，好在桃花迷虎所。鄙夫漫有腹便便，懒书欲眠谁比数。一笑相懽自难得，看朱成碧更起舞。任他小儿拍手笑，插花走马及严鼓。顾侯三酌似已多，明日花飞奈老何。"}