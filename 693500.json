{"id":"693500","title":"十月望日冯按察邀予登璨山高处观庐仙丹井至于新筑中台上台述兴二首","dynasty":"明","author":"邵宝","text":"行过青山复璨山，几层云磴几松关。中岩泉落龙犹卧，上界坛高鹤未还。十月风清双篴远，五湖波阔一舟閒。凭君着我题名处，应在丹崖万仞间。几年高兴拟登台，此日肩舆偶上来。画里水曾誇震泽，望中山欲问蓬莱。风神似与仙灵遇，踪迹从教野老猜。日暮不须催返棹，东方明月正徘徊。"}