{"id":"699817","title":"读白玉蟾修仙辨惑诸论漫述四篇","dynasty":"明","author":"郭之奇","text":"手搏日月光，心握鸿濛气。偶来橐籥閒，细看炉鼎沸。形亦无所拘，神亦无所畏。将寻复命丝，宜识归根纬。守虚露白宫，养静滋玄汇。先除六贼膻，徐酌五行味。始知众妙门，当前毋我讳。天为万物尊，人本一身贵。华池孕紫芝，金粟萌丹卉。此中真一田，旦夕宜滋溉。大道古无名，九流今若猬。黄庭百万言，片言或可既。长生应自得，不死从谁乞。千载玉蟾翁，顾我遥相谓。将寻造化根，恐昧神仙奥。造化本虚无，虚无生大道。此道日冥冥，口耳安能到。听之本无声，呼之本无号。玉笋多蕴灵，金丹几跃灶。函谷五千言，流沙饰老耄。逍遥九万风，运海徒誇傲。自从广成子，断绝崆峒耗。鸿初失秘传，真一谁相告。偶窥辨惑篇，至要当前报。身外有身存，心内凭心导。明明玄牝谷，许向太空凿。神室已周全，气城焉可盗。先天万古形，婴胎亦假造。中心无所得，万语增千惑。中心忽有契，一言舒百滞。修仙必以道，道本无名号。以道求金仙，金仙久在天。仙形不可见，天道每当前。苍苍宁正色，此中玄又玄。天本不离人，玑衡方寸旋。无极生太极，仪象岂心先。日乌与月兔，坎离颠益颠。火龙而水虎，复姤然乎然。药材无斤两，铅汞总蹄筌。汞以精魂结，铅依气候绵。抽添文武用，九转见丹还。纷纷皆假设，个里即真诠。我有长生诀，总归方寸穴。我有不死方，下士闻且咥。飘缈月宫仙，当年曾盗窃。虚府聚寒辉，丹华散远冽。无明火自销，不夜光难灭。此象落人间，颇断红尘热。冰心在玉壶，始闻真白雪。风轻云散时，鸟弄花开节。秋水似神清，春山供意悦。玄芽秀玉房，金粟垂丹阅。岂烦爻卦添，漫许刀圭设。我闻至要言，如听广成说。蟾杵药初团，寒炉灰乍揭。能使月珠成，未妨天宝泄。"}