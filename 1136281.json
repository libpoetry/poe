{"id":"1136281","title":"送赵子昂提调写金经","dynasty":"宋末元初","author":"方回","text":"青藜夜照玉堂直，外补已至二千石。不合自以艺能累，天下善书今第一。魏晋力命王略帖，摹临有过无不及。真行草外工篆隶，兼有与可伯时癖。小者士庶携卷轴，大者王侯掷缣帛。门前踏断铁门限，苦向王孙觅真迹。有时乘兴扫龙蛇，图画纸素动成疋。有时厌俗三叹息，何乃以此为人役。如池如沟弃残墨，如冢如陵堆败笔。太湖西畔松雪斋，七弦风清碧山碧。桃花水肥钓鳜鱼，春雨春风一蓑笠。胡为拾此复尘埃，鸣鞭更上金台驿。白马四十二章来，一大藏今五千帙。订讹补讹重缮写，金字琅函较甲乙。考工记属冬官卿，润文使专宰相职。北门学士董此事，一儒迥胜缁辈百。精神如玉鬓如漆，天上知己密如栉。省台要官俱可得，还自管城子中出。右军写经博白鹅，孰与明时见数多。"}