{"id":"98851","title":"留别叔通元弼坦夫","dynasty":"宋代","author":"苏轼","text":"田三昔同寮，向我每倾倒。当年或龃龉，反覆看愈好。寇三我部民，孝悌化邻保。有如袁伯业，苦学到衰老。石生吾邑子，劲立风中草。宦游甑生尘，菽水媚翁媪。我穷交旧绝，计拙集枯槁。三子尤见存，往复纷纻缟。迎我淮水北，送我睢阳道。愿存金石契，凛凛贯华皓。"}