{"id":"150108","title":"别後寄东莱公","dynasty":"宋代","author":"晁说之","text":"凤老不行食，子复将众雏。一门三世行，名数文章俱。自可不富贵，天德公已余。公乎默终日，谁言得亲疏。人间亦何事，前贤重作书。公岂不穷愁，聊为笔墨娱。掩卷长叹息，曷不岩廊与。却惭小人计，不当君子居。可恨空江水，潮生明月初。捩柁讋北客，别去敢踟躇。回首望丹穴，涕泫日涟如。"}