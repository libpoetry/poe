{"id":"915152","title":"正月三日宿范氏庄四首 其四","dynasty":"宋","author":"杨万里","text":"山历愁寡天，沙征恨多地。两日行海滨，虽近弥不至。遐瞻道旁堠，我进渠祗退。大风来无隔，午燠皎安避。今夕范氏庄，初觌三峰翠。愈远故绝瑕，不多始足贵。巉然半几出，蹙若一拳细。轻霏澹晚秀，隤照烨春媚。玩久有馀佳，绘苦未必似。今夕勿掩扉，月中对山睡。"}