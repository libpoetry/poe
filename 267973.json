{"id":"267973","title":"瑞鹤仙·春阴","dynasty":"现代","author":"何振岱","text":"刚逢寒食节，奈天气阴沉，侵晨疑雨。梁间燕儿语。叹何曾、知道恨人心绪。梨花半树。早吹雪、墙根无数。自烟芜延翠，山城一片，乱愁怎赋。闲度。频年乡国，啼损芳魂，杜鹃声楚。青词暗诉。琼天远，怕无据。算沟冰凝冷，薰风消息，望里聊同延伫。且拈杯、过了清明，换晴也许。"}