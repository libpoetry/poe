{"id":"427130","title":"霓裳中序第一","dynasty":"近现代","author":"黄侃","text":"西风到巷陌，断续蝉声催暮色，微凉怯添病力。但深闭暗窗，愁听萧索。空园滴滴，怕众芳容易狼藉。雕梁燕，不应怨别，与客伴孤寂。愁极。旧盟难忆。早羽迅流光过隙。悲怀何计自释。拂簟尘多，展卷笺蚀。寄情无使觅，算断了人天信息。钟鸣矣。铜盘残苣，泪共冷灰积。"}