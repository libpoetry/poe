{"id":"689868","title":"采芳园六咏 栖云室","dynasty":"明","author":"张元凯","text":"竹树潇湘声，华馆岩壑意。夜不下朱帘，为有云来去。白露零木兰，清沚浮菡萏。众芳何缤纷，朝搴与夕揽。黄鸟鸣嘤嘤，芳园开桃李。美人期不来，春风吹绿水。深山一夜雨，白虹走青壁。欲听松下泉，且枕溪头石。精室非招提，绣佛何然有。天花座上飞，为问染衣不。芙蓉出秋水，盈盈好颜色。欲采无轻舟，夕阳空伫立。"}