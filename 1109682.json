{"id":"1109682","title":"自京师泛舟还郡作三首","dynasty":"宋","author":"刘敞","text":"秋夜何迢迢，一梦八九觉。孤舟寄风雨，短烛才自照。冥冥高云过，寂寂山鬼啸。展转谁与欢，漂泊未可料。昔我自兹迈，春华巧相笑。今我复来此，落叶纷满道。客行无远近，劳苦略同调。一岁再羁旅，人生岂长少。良无二顷田，讵得守蓬藋。昔在马少游，抗志安故土。其后庞德公，迹不践城府。出乘款段马，身与麋鹿伍。乡里称善人，妻子同陇亩。人生资衣食，既足尚何取。致求多赢馀，筋力但自苦。常阴贯秋序，洚水弥平陆。居人逐飞鸟，往往巢树木。四顾何茫茫，江海忽在目。古语乃信然，高陵或为谷。乘桴义无憾，断发忧可辱。弁冕绩禹功，谁其悲濡足。"}