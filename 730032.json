{"id":"730032","title":"两当轩集有何事不可为咏史二首即效其体 其一","dynasty":"清","author":"俞樾","text":"何事不可为，乃妄学尧舜。功高国愈危，权重主亦震。九锡书方来，三让表已定。天子愿避贤，群公竞劝进。太常具礼仪，太史奏瑞应。于是高筑坛，威仪一何盛。曰皇帝臣某，谨以元牡请。神器无久旷，天位宜早正。臣敢执小节，而久稽大命。乃召故君来，朕命尔其听。庸建尔上公，往哉罔勿敬。无何让王薨，乃以天子赠。车驾自临送，震悼若弗胜。呜呼将谁欺，欺天天不信。唐宋均尔尔，吾无责魏晋。"}