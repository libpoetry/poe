{"id":"1112125","title":"舟中三首","dynasty":"宋","author":"宋祁","text":"舟行不碍动，纵目望联堤。稍觉前川近，徐惊后树低。鱼游随聚沫，禽度带残啼。自趣家田路，春清况日携。漠漠朝烟上，霏霏野气和。惊鸿自去渚，戏鹜不沈波。田畯耕扶耒，溪童食啄蠡。绀舟时一眺，䍧践损春莎。雾迥絙林趾，波生齧岸沙。漫红披杏带，短碧上蒲芽。鲑菜随宜有，浆醪不用赊。行行乐萧散，未觉远京华。"}