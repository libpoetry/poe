{"id":"721277","title":"失题","dynasty":"明末清初","author":"陈子升","text":"虎之逐人噬，得物怒则专。妄人甚于虎，所怒恒屡迁。薄愬忽逢彼，三反宁得悛。知音既不存，孤我伯牙弦。彼哉复彼哉，独为优游仙。我心本无争，嗟尔胡为竞。啄腐向屠门，慕膻从赵孟。沾沾拾锱铢，言色殊巧令。徒劳魍魉姿，入我方诸镜。不能畀豺虎，今日谁为政。我将弃君去，去去存龙性。一世为隶胥，三生尚魑魅。如何绅裾列，而有隶胥气。霸陵诃李广，犹幸逢醉尉。虚舟触褊心，不如却相避。阳虎善为富，多金致贤声。诸侯敦币聘，都人望弓旌。遂使里中儿，效尤转相倾。俄闻怀璧夫，无罪干国刑。乃知金踊跃，于人无定形。不为庙中牺，必为粪上英。寄言素封子，努力崇虚名。客有千金方，藏之不肯衒。自言服食功，能令鬒不变。解将白石煮，以奉红云殿。一身裂地封，龟手从水战。平生山水趣，兼之云物情。有客貌鲁儒，规予毋外营。文质不相宣，茫昧求至诚。讵知掇秋实，所植从春英。玉洞有神龙，蜿蜒无留行。淹留忽白首，慷慨思平生。年纪方秀发，天衢一何亨。黄鹄羽初齐，裴回欲飞鸣。致身何所期，伟迹光汗青。追念古先业，扬镳抗群英。得志必济世，拂衣始辞荣。奈何抱此愿，时过竟无成。凤衰逢接舆，却曲伤吾行。功德属已往，立言吾奚徵。端居发浩歌，空有金石声。"}