{"id":"1025568","title":"丁丑仲春将渡浙江从者请盘沙予畏而不许既登舟乘潮以济中流胶焉捐十金募数力竟至沙上仅达西兴狼狈殊甚从者笑之感而赋诗","dynasty":"宋","author":"韩元吉","text":"桑田变东海，此语闻自昔。嗟我百年人，耳目讵能识。谁言钱塘江，遂有车马迹。涨沙莽云屯，衣带仅寻尺。我初未渠信，束襜俟潮汐。是时月既望，春晴好风色。同舟二三子，击楫意颇适。中流类坳堂，竟作胶柱瑟。褰裳乱涛波，植杖负囊笈。居然濯我足，长堤慰行客。西兴忽在眼，唤渡犹顷刻。鲲鹏定何之，鱼龙岂迁宅。斜阳照高岸，得酒饯寒湿。平生忠信怀，对此徒感激。翻成仆奴笑，抚事吁莫测。莫问曲池平，空悲岘山侧。"}