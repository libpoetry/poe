{"id":"49761","title":"碧云寺月出赠朱十六短歌","dynasty":"明代","author":"王穉登","text":"燕山一片月，夜照白莲花。千里万里同为客，三人五人齐忆家。与君俱是悠悠者，意气相逢不相下。平原侠士能斗鸡，邯郸才人堪换马。明星落木乱纷纷，同向山中卧白云。秋风乍起黄花塞，明月初生青草坟。齐门弹瑟相知少，汉庭执戟郎官小。渐离筑傍流水立，干将剑上青虹绕。才子风流多落魄，青楼狭邪善谐谑。赵玉刻就箜篌柱，蜀绘裂作秋千索。禅灯绣佛夜厌厌，半醉能歌阿鹊盐。朱公大笑黄金尽，三十青衫一孝廉。"}