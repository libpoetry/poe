{"id":"1235750","title":"读史","dynasty":"元","author":"吴当","text":"周业凌迟伯失宗，纷纷功利起衡从。时君不识真王佐，卿禄宁辞十万钟。牛酒争迎暴已除，沛中屠贩漫高车。鸿沟更举真筹策，圮上功成一卷书。受命趋关定约时，鄛翁多算竟何为。可怜空碎鸿门玉，天下雄雌亦易知。灭仇报主已成功，还定三秦众策同。西楚能存韩社稷，赤松无迹到关中。四海为家辨本支，大封同姓奠邦基。留侯漫使储君固，遗毒无端及爱儿。女祸几令社稷危，安刘一语已先知。良平无术强根本，功在诸君左袒时。盖世功名意气雄，楚齐国大势难容。从容进退知天道，一邑封留事赤松。先汉雄词后世无，子云学业冠西都。大醇难掩终身玷，直笔凄凉莽大夫。草罢玄经雪满头，美新兴颂不深谋。千年遗恨曾投阁，金谷何人肯坠楼。桐江波上有渔蓑，东汉流风节义多。大器已移名独在，犹将公论作干戈。九夷辟地识遗贤，白帽端居木榻穿。卓行至今推有道，建安词藻漫流传。天自西倾水自东，三分割据识英雄。仲谋有子曹郎在，盖世功名仅汉中。一方僻险控孙曹，兵术相疑治道高。尚父鹰扬身未死，讵应典午得称豪。六朝才气苦厌厌，归去辞高义独严。忧世乐天真有道，千年处士晋陶潜。"}