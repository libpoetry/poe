{"id":"816701","title":"清平乐 端午闺中词  健人","dynasty":"清","author":"董元恺","text":"缕丝裁绢。小小人名健。但得一心常缱绻。两好时时对面。临风故作娉婷。看花想像仪形。任取钗横鬓乱，年年祝向芳龄。冰蚕细茧。纤手亲裁剪。刻画爪牙眉与眼。一笑从风细转。有时綵笔描真。何须插艾为人。飘向玉钗头上，儿童竞取相亲。谁能续命。五色交相映。浪说辟兵还压胜。茧馆珠囊堪赠。不须绕户高悬。料应妆臂同缠。愿取一丝一岁，与郎情绪绵绵。心前笑抚。神印穿金缕。销得五兵刚二五。好共钗头艾虎。依依插鬓宜春。翩翩佩带宜人。全仗赤符厮守，不教胆怯空庭。萦丝楚粽。巧借针神缝。杂俎轻镂花影动。却比菰蒲郑重。陋他九子殊名。随他百索殊形。好是餐他秀色，鬓边袅袅婷婷。花阴午直。旋把菖蒲刻。依样雕锼纤指劈。细认灵根九节。五丝撷向霓裳。一樽醉泛瑶觞。共喜兰汤浴罢，携来倍觉芬芳。"}