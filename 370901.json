{"id":"370901","title":"水龙吟·蜻蜓偷眼凉多","dynasty":"清代","author":"厉鹗","text":"蜻蜓偷眼凉多，飞随小舫摇空翠。西泠五月，碧罗初染，冰壶乍洗。多丽香车，閒情椒壁，梦尘空徙。载荷心酒苦，桐枝弦澹，看一阵，风漪细。更谱玲珑散水。战长林、叶间疏吹。高寒更忆，回峰隐舍，鸣泉僧寺。易得惊秋，菰芦深处，此歌堪倚。渐钟催人散，平波坠露，点青萤尾。"}