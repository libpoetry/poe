{"id":"591216","title":"夜听谭七吹笛因忆金陵张六","dynasty":"明","author":"欧大任","text":"谭君置酒烧银烛，为我停杯吹紫玉。正逢兰佩赠佳人，何事竹枝奏离曲。数声袅袅斗柄低，断雁哀猿入耳啼。霜满洞庭悲落木，萤流长信恨空闺。倚阑只诉君心苦，别客听之更悽楚。此夕同游石井山，明朝独下松陵浦。忆昔江东落魄行，张郎视我犹弟兄。春园袅娜闻花下，夕馆参差醉月明。六载分携别离久，何人共把长干酒。千里音书不可来，梦中时见白门柳。槯藏今已非少年，弹铗哀歌瓮牖边。慵书班氏谁曾问，学剑相如只自怜。看君暂得同欢笑，犹胜金陵隔烟峤。窈窕离愁不可挥，请君三弄江南调。"}