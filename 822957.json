{"id":"822957","title":"露华 黛黛花，吴淞茗也，青城石室约赋","dynasty":"清末近现代初","author":"赵熙","text":"翠奁露叶，泛一溜娇波，别样清绝。细领淡香，人与春山如活。似花却是非花，昵昵小名双叠。裁照影，文君镜中，令我消渴。思君上海时节。定梦里樵青，颦态能说。惯了玉川，消受一弯新月。有人又点轻螺，滴滴绛唇亲接。春味好，瓯边试描两撇。"}