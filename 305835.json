{"id":"305835","title":"百字令·和精卫先生春暮郊行","dynasty":"现代","author":"黄浚","text":"沧江日暮，对紫金峰色，苍然浮目。千古蟠龙呼不起，一任兴亡枨触。柳暗藏鸦，洲明飞鹭，夏木含芳淑。大云未倦，閒来自绕岩屋。天意系我纶巾，世人歛衽，看著枯棋局。第一琅琊中兴手，不共纹枰争逐。相度流泉，绸缪桑土，万汇归帱覆。从游非晚，春姿长在溪谷。"}