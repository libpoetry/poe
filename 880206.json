{"id":"880206","title":"昭君曲","dynasty":"宋","author":"刘宰","text":"朝日曜兮春花，玉壶炯兮清冰。耿余心兮不欺，付妍丑兮丹青。君王兮宵衣，壮士悲歌兮战死。岂余身兮惮殃，抗风沙兮万里。崔嵬兮增城，璀灿兮昭阳。羌末路兮多艰，幸朕时之不当。毡裘兮娱嬉，穹庐兮容与。怨群胡兮我欺，谂九天兮谁许。南风兮徐来，掩涕兮无语。四十五十兮无家，抑有惭兮夔女。"}