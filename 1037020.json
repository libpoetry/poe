{"id":"1037020","title":"太师行寄王太史彦舟","dynasty":"宋","author":"米芾","text":"太师天源环赐第，自榜回鸾鸦雀避。好宾嗜古富图书，玉轴牙签捧珠翠。歌舞陈前慰俗人，不倾玉沥发银縢。王郎十八魁天下，招客同延贵客星。末出东晋十三帖，此第十一石蕴琼。绢标间是褚公写，误以右军标作谢。我时指出一座惊，精神焕起光相射。磨墨要余定等差，谢公郁勃冠烟华。当时倾笈换不得，归来呕血目生花。十五年间两到国，朱门如旧无高牙。帖归翰长以姻媾，忽然陈前兴健嗟。开元玺封寻复出，永存珍秘相王涯。翰林印著建中岁，王谢炎灵传更贵。副车侍中王贻永，出征不货收文艺。太常借模真却还，郗愔入版馀皆弃。芳林鬻第书有行，次入太师重姓李。我识翰长自布衣，论文写字不相非。知己酷好辍己好，惠然发箧手见归。谢安谈笑康江左，物外人标没两大。子敬合书只后批，天才物望都无那。治乱悠悠八百年，人隆偶聚散亦遄。兵火水土不随劫，端使米老铺案间。我生辛卯两丙运，今岁步辛月亦然。丙申时宜辛丑日，此帖忽至庸非天。临风浩思王仲宝，江南宰相只谢安。"}