{"id":"604199","title":"伏日区用孺太史招饮慈仁寺蟠松下同赋","dynasty":"明","author":"张萱","text":"赤日行高天，炎威一何赫。嗟彼执热人，争言手可炙。良朋有嘉招，坐我松下石。解带当微风，高枝挂巾帻。芳醴洽四坐，如灌甘露液。珍瓷啜新茗，泠然生两腋。瓜果次第陈，僧供饭香积。高言唱妙理，尔汝杂谐剧。此乐未曾有，一日当十日。独嗟千岁松，十霄常百尺。兹松乃偃蹇，宛若隰中䕵。离披纷攫拿，枝撑转欹侧。汝材既不恶，汝影胡不直。岂效戚施辈，俛仰长局蹐。我词未及终，瑟瑟对以臆。结根非培塿，幸借净土力。既无牛羊患，亦免斧斤戚。我欲高亭亭，神恶恐见逼。四面多罡风，翘材数摧折。即充明堂用，匠石不察识。举世好佝偻，抗直亦何益。屈身遵时晦，且复傍阶墄。岁寒自坚贞，可屈不可易。抚物兴长谣，一唱三叹息。始知全天年，伸屈各有适。吾党多直躬，兹语共记忆。"}