{"id":"1215171","title":"送索都事调浙东佥宪","dynasty":"元","author":"丁复","text":"老客浙东民，喜闻浙东使。浙东山海区，七郡疏星置。石田垦硗确，积叠登栈庋。编屋困贫瘠，颇复崇礼义。然松夜读书，卖薪给朝馈。妇女供蚕绩，租税庶用备。衣裳太粗疏，颜色甚憔悴。淡食鬻溪泉，匏卜足滋味。儿童知畏官，长老怕逢吏。养儿充门户，生女早捐弃。辛苦力田农，不必了生事。县令无鲁恭，郡守非龚遂。犁锄遭贱辱，刀笔致赢利。况从官卖盐，十室九空匮。彊黠骋哗嚚，寡弱甘殽胾。噬啮罄遗骼，椎剥方纵恣。每年八九月，傒我使者至。望望焦釜沃，往往烈火炽。伏地靡号诉，仰天但悲喟。明公禀至仁，夙负经济志。渊源邹鲁学，肺腑唐虞治。彤庭二三策，至言答天意。琼林预高宴，玉堂资小试。股肱将迩延，耳目先远暨。往年冠尧豸，江山发新丽。冰霜含春阳，妪煦畜凌厉。渐阶绣斧持，仍专纪纲地。果然新诏下，趣整东南骑。白发海濆生，喜语连梦寐。亦知吾父兄，迤及弟子类。遂痊疮痍肤，顿伸湮郁气。排阍出幽闭，却枕起痿痹。欢声召太和，福物下祥瑞。英才不徒生，生则必名世。由来文儒用，岂但黼黻谓。匪幸一道私，四海悉渐被。微羽慕灵凤，蹇足羡良骥。栖身市巷陋，揣分天壤异。虽后门屏谒，自识廊庙器。新诗猥垂录，知己每怀愧。芜辞莫殚陈，包荒尚无薙。"}