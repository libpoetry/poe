{"id":"112457","title":"索笑图诗","dynasty":"宋代","author":"马先觉","text":"封侯无骨登淩烟，食肉无相当万钱。君看檐下偃蹇者，如何头上著貂蝉。雅宜置之一丘壑，了此三生梅竹缘。云岩霜落月照水，有美玉树临风前。影窥疏棂香破梦，隐几维摩起幽禅。杖藜徐步绕千匝，一笑与花俱欲仙。呼童秉烛进诗具，折香来荐冰壶泉。少陵此兴隔千岁，顾我素好亦同然。但觉搜肠乏妙语，也拟著句开云笺。床头盎盎春有味，案上泠泠风入弦。人生适意政须尔，何用底死浮名牵。是图落笔有妙解，先事立意非徒传。草堂之赀吾办久，不学杜老长乞怜。甫里下田傥逢年，便判百斛买江天。"}