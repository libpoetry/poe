{"id":"1224407","title":"秋夜观书作","dynasty":"元","author":"黄溍","text":"閒居感时驶，独学难为功。眷言思古人，幽怀极忡忡。秉烛起中夜，揽卷来清风。恭惟千载心，皎洁悬无穷。氓俗自升降，道妙非污隆。后来亦奚为，黑白纷相攻。华芳乍可悦，轨辙何由通。吾将离言说，庶以观其同。所忧明为累，不惧蓄不丰。开轩视明河，白月当天中。怡然掩书坐，夜气方鸿濛。"}