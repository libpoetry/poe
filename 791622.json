{"id":"791622","title":"四月十三日，延陵季子庙演剧赛神，谨步殷外王父会詹公季墓原韵，赋长律一首","dynasty":"清","author":"缪重熙","text":"公子留遗圹，春申幻旧封。知音先哲邈，挂剑古风存。礼让规模远，躬耕气局敦。冕旒垂雅度，袍笏肃宏轩。四字宸书壮，三人至德尊。崇台淩日月，宝碣镇乾坤。载祀明君诏，封侯宋室恩。扶疏盘古木，金碧罨朝暾。气盛碑能长，飙回火弗燔。江潮流绕寺，山色送当门。绿嫩楼前麦，青浓砌外荪。芳踪多灌溉，仁义每追论。"}