{"id":"1131824","title":"再成二诗录呈诸公","dynasty":"宋","author":"蔡戡","text":"渐老寻花学后生，琼玫折得我怀盈。纤枝瘦叶还相称，道骨仙风得许清。懒共山矾对春色，搀先篱菊荐秋英。由来玉树阶庭秀，不减风流谢氏兄。为嫌桃李太粗生，晚殿群芳不自盈。冷艳坐消三伏暑，高标独占九秋清。簪花拟欲酬佳节，落帽从教笑众英。最有诗翁被花恼，从今唤作友于兄。"}