{"id":"436722","title":"万夫长李侯西觐回作诗为贺","dynasty":"金末元初","author":"段成己","text":"帷幄雍容拥万夫，雄襟英概汉臧吴。獠儿坐失重岩阻，战士争先九折驱。去日旌旂填蜀道，归时笳鼓竟尧都。谬为门下登龙客，拟颂勤劳愧腐儒。坐拥貔貅十万夫，雍容帷幄看投壶。威风栗烈前无敌，胆气轮囷大满躯。铜柱直期标百粤，连城潜觉失全吴。江南公事行将毕，愿献扁舟范蠡图。"}