{"id":"296387","title":"一萼红·辛未人日栩楼花下小集","dynasty":"现代","author":"章钰","text":"谢驼翁。为吾曹送喜，气象换严冬。羯鼓邻催，雁镫僮上，铺堂全照春红。信人力、能偷天巧，殷七七、休自诩神通。鸡卜徼灵，鸽羹数典，相与从容。知否人閒何世，又羊儿年分，转到东风。锦片排场，火攻手段，天心原是梦梦。漫管他、芳华一瞬，把浓愁、分付酒杯中。要问草堂，今夕题句谁工。"}