{"id":"605958","title":"冰桃行寿刘隐君","dynasty":"明","author":"卢龙云","text":"寒威凛冽冰塞川，止见梅花犯雪妍。天上碧桃元异种，冬来结实实逾鲜。刘郎自识天台路，亦解瑶池接王母。黄竹歌馀宴白云，擎出冰桃非下土。丹丘紫洞美仙居，蓬蒿亦自爱吾庐。萧然一径成真隐，含毫因暇著潜夫。谢家兄弟多兰玉，登筵并奏南山曲。未须笙鹤侈霓裳，汉露金茎仍所欲。"}