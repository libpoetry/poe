{"id":"1095793","title":"止止阁","dynasty":"宋","author":"释居简","text":"回阑净如拭，古灶寒不烟。宿之用弥壮，渟则澄以鲜。乡来矜襄陵，今焉碧渊渊。乡来观燎原，今也不复然。激湍反其性，静则知其天。抑炎弗用智，智烛天地先。悠然百不理，复檐飞画船。拍阑抚寥泬，倚楹鉴清涟。山黛渺茫绿，水花先后妍。原隰烟雨时，万变了目前。汎观尘土中，搏攫如乌鸢。娄藏满籯金，更聚百屋钱。亡弓苦妄冀，去剑疑将还。拟分芭蕉鹿，去馌虞芮田。营营复营营，万绪膏火煎。何如歌吉祥，亹亹乐者全。"}