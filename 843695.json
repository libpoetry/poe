{"id":"843695","title":"送邱菽园观察回海澄","dynasty":"清末民国初","author":"许南英","text":"一刺来投万里奔，主人先我返丘园。几囊束笋新诗卷，双袖酬花旧酒痕。冀北乍欣逢伯乐，汝南翻怅别陈遵！穷途作客真无奈，多少心胸未敢言。多少心胸未敢言，星洲何处是龙门？功名阨我终安命，笔墨逢君亦感恩。别酒忍添游子恨，灵旗长护大夫魂！明年春水漳江绿，为我呼童一启轩。"}