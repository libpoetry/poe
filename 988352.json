{"id":"988352","title":"瑞鹤仙 其二 别恨","dynasty":"宋","author":"康与之","text":"薄寒罗袖怯。教小玉添香，被翻宫襭。兰缸半明灭。听几声归雁，一帘微月。情波恨叶。索新词、犹自怨别。梦回时、雪暖酥凝，掠鬓宝鸳钗折。凄切。纹窗描绣，旧谱寻棋，变成虚设。同心对结。重来是，甚时节。怅姑苏台上，征帆何许，隐隐遥山万叠。袖红绡、独立无言，偷弹泪血。"}