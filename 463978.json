{"id":"463978","title":"丁酉初夏过长沙故人庄","dynasty":"当代","author":"杨雪窗","text":"烟火出遥村，人家隐深树。飙轮屡盘陀，飞禽导先路。篱边犬迎吠，眼明瞻野墅。故人一执手，风物随指顾。万亩到檐前，数丘映牖户。纳凉倚槐阴，送茗愧老父。俄顷荐嘉餐，鸡黍一时具。登盘豆角香，瓜薤甘下箸。扪腹步逍遥，稻田起白鹭。娇女四五龄，问我来何处。自云有良俦，乃在西邻住。冒炎撑小伞，殷勤携我去。"}