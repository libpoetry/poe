{"id":"306499","title":"锁窗寒·玉繠香销","dynasty":"现代","author":"黄咏雩","text":"玉繠香销，金荃调绝，醉魂何处。莺花阅世，那又一番风雨。倚空樽、沧波梦回，断肠怕读山阳赋。念词仙老矣，消闲镫谜，捻髭吟苦。愁伫。屯门路。奈芳草独寻，落英无语。旗亭客散，莫问从前歌鼓。便悲凉、天蚃素弦，此时曲误谁更顾。望成连、海上无人，水咽荒山暮。"}