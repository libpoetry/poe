{"id":"481881","title":"三山朱孔周南楼伟观","dynasty":"明","author":"王恭","text":"飞楼轶浮埃，迥绕三峰翠。楼中十二曲栏干，下瞰苍苍但鳞次。七闽重镇旧繁华，九陌三衢十万家。连营国步军容盛，法宇仙台鸟道斜。遥天塔影回孤雁，何限清晖卷虚幔。洗马濠头过雨香，钓鲈矶下春潮满。白云飞上越王山，忆昔豪华午梦间。城池百战今谁在，草色千门几度閒。玉章绘衮分秦土，雕弓白马空陵树。霸气荣光共渺然，屠龙射鳄知何处。登临怀古兴悠悠，酌酒弹弦醉不休。博陵才子能高咏，灵武词人解唱酬。门外金羁多上客，独怜王粲未销忧。"}