{"id":"1229195","title":"题西园雅集图","dynasty":"元","author":"姚文奂","text":"宋家全盛日，戚里肃高风。四海才华萃，西园爽气浓。衣冠名教异，兴趣一时同。雅好随宾客，风流见主翁。珍藏出古物，能事竞新功。离席高谈永，行厨异味重。台池迷远近，杖屦任西东。竹色仍多碧，蕉花也自红。文章关世道，富贵感秋蓬。良会难为数，清驩未易穷。兰亭祓禊事，金谷绮罗丛。回首俱陈迹，君看图画中。"}