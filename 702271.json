{"id":"702271","title":"上谷秋日杂书四首","dynasty":"明","author":"程可中","text":"列壁风鸣汉帜摇，居庸天迥锁云标。雨余新爽澄金气，夜半残河插斗杓。嘉馔土人烹硕鼠，薄寒胡帽制丰貂。妖姬不解愁砧杵，马上琵琶手自调。南山冲道厄?砑，井邑萧疏树影遮。桥断浑河争倚石，地留故苑失飞花。高排虎落凌云险，强挽乌号却月斜。谁谓从军无苦乐，翻令征士不思家。烟火依微带近郛，鸡鸣驿路入平芜。挽飞百道征军饩，市榷千缗算贾胡。天寿蟠龙山竞拱，桑乾饮马水堪枯。秋来节钺提封内，除却椎牛一事无。关头明月古今情，树引凉飙夜有声。土木未忘巡正统，封疆无复问开平。霜迎狼纛秋临祭，风偃龙祠岁守盟。此日庙谟争画一，空谈莫遣误书生。"}