{"id":"635506","title":"龙江黄桓思出秋诗见质赋此以赠","dynasty":"明","author":"成鹫","text":"秋诗唱自梁郁洲，一时作者争波流。大为荐雷小叩缶，黄钟瓦釜相应求。老人老矣心未休，无端河西皆善讴。昨夜吟君十九秋，明月满天镫满楼。照见五色花纹虬，此时此景谁同游。人如其诗清更幽，诗如其人彫且修。当今风雅徒汗牛，珷玞什袭矜琛球。君有嘉谷方播耰，良田早种须晚收。幸不揠苗助长如宋人者，与君努力耕春畴。"}