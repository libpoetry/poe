{"id":"1063837","title":"彦周见和复答","dynasty":"宋","author":"释德洪","text":"既有疾可示，非是都无疾。如春有阳燄，渴鹿想为湿。以君足疾苦，例我痛腰脊。忍痛而曰空，触墙为无壁。此论盖四座，闻者皆屏息。吾闻有漏躯，有病资药石。漏尽病乃除，其神则无隙。譬如出矿金，万锻受锤击。妙哉迂开老，辩博见才力。种性能文章，怒骂成诗什。荆山玉抵鹊，而为路人惜。此诗不辞和，而药不厌乞。又如梦中人，饥而获饮食。觉来辄大笑，饥饱两俱失。以是知法空，妄尽方自释。解空如佛言，不许离声色。"}