{"id":"812114","title":"兰舫纪游","dynasty":"清","author":"孙原湘","text":"才傍仙舟语未交，星眸早已隔帘招。有人先我停兰桨，半晌何曾见阿翘。一春玉恙闭罘罳，声息何曾外院知。今日花前扶病出，教郎知道减轻时。标格矜严渐觉宽，水天閒话倚阑干。笑容也怕人猜料，无奈逢欢意自欢。画舫潜移傍曲池，烟波何处觅西施。玉清纵使重追著，错过良缘已片时。綵云重见蓼花湾，可奈斜阳送客还。兰棹渐移人渐远，碧纱犹自度春山。春游归去病兼愁，又是经旬不下楼。特为消魂人强起，绿窗风月控帘钩。"}