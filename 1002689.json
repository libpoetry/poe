{"id":"1002689","title":"冬晓书怀","dynasty":"宋","author":"曾巩","text":"群鸡啁哳天始明，东方吐日霜尚冰。长帘高褰扫落叶，短杌背立吹残灯。昔时气锐过奔浪，今日病减真无蝇。南箕翻翻世所效，白璧皎皎谁非憎？屠龙破产习已妄，画蛇著足弃未能。不容当时孔何病，更誉众列颜非朋。坐知天下书最乐，心纵尘土酒可凭。莫过二事贤且圣，胡不学外常腾腾？"}