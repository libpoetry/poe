{"id":"1234775","title":"题姑苏台","dynasty":"元","author":"许谦","text":"姑苏城上姑苏台，青山百里娥眉开。平郊如掌思清远，昔人乐极曾生哀。大雠未复敌不死，壮志消磨侈心起。会稽捷甲功自多，种蠡深谋诚未已。不知佳冶能倾国，暮暮朝朝醉春色。勋臣抉眼视东门，越女还为越人得。只今兴废总成空，惟馀碧草摇凄风。可怜千古台前水，不洗当年甬东耻。"}