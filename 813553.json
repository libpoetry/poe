{"id":"813553","title":"长亭怨慢五首","dynasty":"清","author":"李慈铭","text":"又回首、故园春尽。银楝添香，翠篁匀粉。小筑梅湖，镜中终日对山影。闲门水到，还时上、背篷圆艇。十字蘋边，应盼断、鲤鱼风信。重省。软红尘里客，谁似旧游疏俊。琴心酒斌，总是归期无准。便绿阴、肯待行人，怕青子、满枝难认。更瓢笠年年，忍负晚花馀笋。正春到、椒盘吟絮。官烛摇红，玉堂雕户。忽自钗分，断云天际渺何处。旧时鸾镜，谁并倚、花双树。只留得鸳雏，忍更话、青红欢聚。日暮。认空房履迹，点点香尘堪数。写成虚位，对遣挂、商量眉语。最苦是、爆竹闉填，怕胆怯、犀帘无主。应倍记年前，拥髻春幡风度。恁重检、玉奁佳事。粉指痕留，露华犹湿。老辈风流，传家画本媵丹碧。漫惊烽火，携娇女、山居萧瑟。竹屐练裙，曾侍砚、芸笺亲擘。愁说。婿乡回首处，莺脰泪波堪挹。种松人去，便雪里、秾桃都折。付萧郎、彩笔相思，重证取、花红月圆。况看兰笋森森，仍是绿阴时节。正扶病、疏衾偎冷。绿净房栊，湿云催暝。雨滴空阶，暗闻蛩语共秋醒。猧儿闲趁，还猛触、煎茶鼎。待检点银荷，怕蜡泪、前宵红剩。最恨。是黄昏燕子，芳讯传来无定。湘帘咫尺，惯撩乱、一栏花影。便玉笛、诉尽相思，只屏底、更无人听。更莫忆瑶珰，缄札是他曾省。恁弹出、夜弦清怨。湘水巫云，谱成凄绝。泪湿青衫，寄情空自费花叶。碧梧吟罢，还怜惜、芳兰未歇。可忆红楼，吹玉茗、东风如雪。愁说。昔年萧寺见，风貌莲花无别。蓬山路近，看纕佩、尊前亲结。怎滇池、到红鹃，便梦断、竹王残月。只应罗袖黄昏，犹记旧时横笛。"}