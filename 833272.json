{"id":"833272","title":"忆瑶姬","dynasty":"清末民国初","author":"樊增祥","text":"荑柳缃桃，斗艳冶、平分一半春风。瑶台月下人，记桂堂深处，曾几相逢。双莲冉冉凌波，独立芝田晓露中。又并肩、私语移时，角巾钗索挂珑璁。画梅燕子梁空。满地余香，可怜斑竹薰笼。屏心周昉画，貌海棠春睡，粉媠脂慵。啼痕点点沾衣，可似相思豆子红。待锦笺、说与相思，定蹙双翠峰。"}