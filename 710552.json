{"id":"710552","title":"白纻舞歌诗 其三","dynasty":"明末清初","author":"邝露","text":"春云薄霁林初晖，秋兰被砌华露璀。悲弦亮管月入帷，丝竹未御心先摧。含情起舞属君思，杂沓应歌折且游。送盼流精凤将雏，中缓頩立写怨疑。光风乍息偃复翍，离合清曙飘晨熹。朝云断续光淋漓，徘徊思鸟翔且徐。忼慷转侧不能留，音度袂转良辰移。春花已尽秋兰萎，但愿歌舞无别离。芳年昭质远如期，千秋万岁心相知。"}