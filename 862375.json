{"id":"862375","title":"寿立斋","dynasty":"宋","author":"王柏","text":"思泉种德懋，后皇命淳美。髧髦传正学，一念不妄起。真固满腔仁，兢兢日增累。甲子正一周，庞眉追角绮。年年三月初，南极何炜炜。预酌长生尊，家庆合庭鲤。今岁南极光，一照千馀里。我有百灵丹，远寄螺江边。殷勤为子寿，角亢光芒寒。一丸当一岁，送以华池泉。初进双目清，再进华颠玄。三进毛骨换，四进还童颜。五进志气神，六七八进生羽翰。进进诚不已，俯拍洪崖肩。不须驾黄鹄，炯炯天地之方圆。只恐独立无与侣，不如归来岁寒之下相周旋。"}