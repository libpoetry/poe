{"id":"685445","title":"闻陈九吾楚中讣","dynasty":"明","author":"邓云霄","text":"几年淹薄宦，怜汝在长沙。赋鵩日斜里，哀湘天一涯。掀髯看意气，梦笔想才华。纵化辽东鹤，归来岁月赊。未起双凫舄，先惊白玉棺。岂虞终客死，翻恨有微官。素旐秋猿泣，舟枫楚水寒。诸姬帏帐冷，班竹泪同残。忆昔论文夜，西垣片月高。形骸非俗态，天地只吾曹。魂返关山远，船回雁鹜号。广陵孤调绝，玉轸向谁操。"}