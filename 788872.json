{"id":"788872","title":"金缕曲 题陈竹珊且高歌图","dynasty":"清","author":"周寿昌","text":"泪洒新亭雨。问苍茫、天荒地老，寄愁何处。除却美人花月夜，都是寂寥尘土。幸点笔、歌裁金缕。一笛玉鬟能醉客，更喃喃、诉尽鹦歌语。山影缺，乱红补。呼童洗砚波凝雾。绕危桥、清泉白石，游鱼三数。拌取高歌凭解恨，转怕歌长调苦。尽快意、星初月午。试唱晓风杨柳曲，便丝丝、怎绾劳人住。浮大白，为君舞。"}