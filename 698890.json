{"id":"698890","title":"章孟公招陪葛韩二丈特徵酒姬妙解雄舞辱贶嘉篇率尔次韵","dynasty":"明","author":"徐渭","text":"翩翩公子信陵君，几上青山怅海氛。朱亥侯嬴俱上客，葛洪韩众总仙群。杯邀去月当天转，鱼幸娇歌隔水闻。最是携灯桥上酌，龙塘风皱一宵濆。投辖风流近属君，坐淹鹳鹤摩宵氛。天河总没鸡三唱，盆酒还浇豕一群。舞是公孙新弟子，剧多优孟旧传闻。安知红袖非优孟，好学三闾哭楚濆。"}