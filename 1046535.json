{"id":"1046535","title":"久雨次路韵","dynasty":"宋","author":"刘挚","text":"江国多阴霖，云气所储积。贯月仍弥旬，穷朝复竟夕。太阳暗经天，莫见黄道迹。风霏淋床帷，檐溜穴砌石。春泽农之瑞，太甚岂其益。人言雨有数，四时合均适。前多后将少，物理固明白。我居苦湫陋，安得爽垲易。栋梁生菌苔，书药渍汗液。塞漏除泥涂，纷纷课奴获。凌虚逃重膇，颇思两凫舄。坐观久溟濛，风伯岂无责。慰彼望岁人，私我穷居客。兹事但置之，一觞聊自释。"}