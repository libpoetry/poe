{"id":"874427","title":"水龙吟 其一 寄陆放翁","dynasty":"宋","author":"刘过","text":"谪仙狂客何如，看来毕竟归田好。玉堂无比，三山海上，虚无缥缈。读罢离骚，酒香犹在，觉人间小。任菜花葵麦，刘郎去后，桃开处、春多少。一夜雪迷兰棹。傍寒溪、欲寻安道。而今纵有，新诗冰柱，有知音否。想见鸾飞，如椽健笔，檄书亲草。算平生、白傅风流，未可向、香山老。"}