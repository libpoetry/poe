{"id":"468135","title":"蜀中飞行杂诗选五首 过宜宾","dynasty":"当代","author":"魏新河","text":"云横八极气空濛，眼下长江远入空。腹稿成来真漫与，耳边猎猎响天风。一片江山大卷长，欲收诗里太荒唐。平生无分闲游历，四十三番过大江。千山直瞰小窗危，碧落扶摇云气吹。九奏箫韶闻得未，层霄一顾见蛾眉。平羌江水绿不流，两岸人家稻满畴。最是关心今夜月，也应一样半轮秋。凭窗遥看一长洲，二水围城气势遒。正是晴空三万里，半窗斜日过嘉州。"}