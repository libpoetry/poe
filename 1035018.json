{"id":"1035018","title":"李德秀致政即席赋五言十韵用韵答之","dynasty":"宋","author":"魏了翁","text":"冬十有二月，期三百六旬。高怀局宇宙，良会惜参辰。乘兴访安道，扣窗呼孔宾。袭人薰蕙若，夺目烂犀珍。风景乾吟笔，林花眩醉裀。溪山逢旧识，水竹乐閒人。岁籥逡巡换，春炜次第新。抚时嗟易失，涉道渺无因。循物探天运，冥心观我身。相期共无斁，不与迹同陈。"}