{"id":"690504","title":"小集大忠祠议复五先生南园旧社呈直指虞石王公得十五删二冬","dynasty":"明","author":"张萱","text":"万堞参差水一湾，前贤名迹莽苍间。荒池何事蛙空吠，华表于今鹤未还。戏鹄璇题悬日月，行骢綵笔满溪山。相逢却喜装能解，不向公家请百锾。书鬼不仙百代宗，惊传揽辔问遗踪。当年岭海仪群凤，曾际风云从六龙。树底颓垣花灼灼，栏前断岸水溶溶。南园剩有齐牺在，牵卒西园老菜佣。"}