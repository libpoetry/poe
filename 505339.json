{"id":"505339","title":"步出城南门","dynasty":"明","author":"唐之淳","text":"兀居苦无悰，步出城南门。直视何所见，平沙接荒屯。累累十四坟，昨有今不存。问之何为尔，垦发登城垣。白石为雉堞，枯骸弃鸟鸢。向来身外椁，已作他人棺。子孙流徙尽，谁复招其魂。人生寄一世，日望归山原。焉知百十年，变灭如浮云。山原未必安，成废亦难论。路逢相知人，酌我双酒尊。且复与之饮，悲伤复忘言。日夕酩酊还，击柝声欲喧。慇勤语戍卒，我岂故将军。"}