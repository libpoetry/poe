{"id":"682889","title":"奉和朱翁老师病怀三首","dynasty":"明","author":"尹台","text":"久吟碧草思门径，况对黄昏媚省曹。入夜星文回黼阁，经秋云物恋宫袍。持衡合兆三阶正，倚杖那思五岳高。但使松乔延服食，可容稷契访蓬蒿。忆昨鸣鞭趋晓仗，侧看曳佩领仙曹。龙墀乍驻尚书履，凤阁旋纡学士袍。地接勾陈珠斗近，天临太乙綵云高。悬知数视明光草，不效元庐闭碧蒿。长拟丝纶承帝制，讵论词赋冠儒曹。神鳌鳞甲辉宫观，织女机杼绚锦袍。岁月幸依经幄静，云霄倍望讲筵高。成蹊漫愧随桃李，塞径从谁薙莽蒿。"}