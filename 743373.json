{"id":"743373","title":"雨","dynasty":"清","author":"成书","text":"大碛千里平不颇，阴山雪流为众河。土人知风不知雨，亢旱不死田中禾。三伏浓阴偶一见，或飘点滴无滂沱。今年六月忽大霈，天公有意脱臼窠。云雷之师赴新令，向所未到初经过。霹雳一声聊小试，乱啼儿女惊翁婆。虽然挥洒无半刻，墙津屋润庭生波。须臾云散皎日出，绿杨高柳新枝柯。天清地旷静氛翳，平沙贴地无坑窝。人言两随使君至，洗涤戈壁除烦苛。此言孟浪不足道，少见多怪讹传讹。皇王德化近及远，穷荒渐喜阴阳和。岂有人烟富生聚，可无雨露销沈痾。贪天之功圣所弃，慎无出口高明诃。"}