{"id":"807671","title":"潇湘逢故人慢  夏夜对月用王和甫韵同蘧庵先生赋","dynasty":"清","author":"陈维崧","text":"冰轮将满，看光生兔白，冷透龙窝。水烟漾春罗。看今夜都浸，一片金波。流萤的的，趁月明、低坐庭柯。倚江阁、一声横笛，扁舟惊醒渔蓑。閒回首，追往事，叹年华、尽从离乱经过。短鬓漫婆娑。怕明日秋池，又飐枯荷。江南风景，休孤负、且放狂歌。还寻取、东京故老，晚凉閒话宣和。"}