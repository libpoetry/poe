{"id":"672896","title":"清江捕鱼图诗","dynasty":"明","author":"蒋冕","text":"渔翁独爱清江水，孤棹横斜烟雨里。一声欸乃隔江闻，举网得鱼满筐美。老妻报到茅柴香，烹鱼篘酒邀客尝。酒酣睡熟唤不醒，满江风露天茫茫。画工曾向江头见，几度临流深叹羡。归来拈笔写半幅，画耶景耶皆莫辨。客从何处得此图，壁间彷佛成江湖。应知濠濮不在远，庄生乃是天之徒。"}