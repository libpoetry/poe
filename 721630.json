{"id":"721630","title":"赠郭皋旭","dynasty":"明末清初","author":"屈大均","text":"之子当湖彦，风流亦可宗。豪雄似翁伯，博雅比弘农。来作花田乐，归期锦石封。大才应晚达，冠剑且雍容。双瞳犹点漆，五十学书年。老觉黄金贵，愁令彩笔妍。浮家因范蠡，破产为韩嫣。携手高凉路，相将咏甫田。少小持胎素，行将服海霞。心珠同皎月，意蕊即丹砂。合浦探鲛室，罗浮御凤车。多情如陆贾，爱杀素馨花。鹧鸪元越客，茉莉是蛮花。南翥聊同妾，西飞莫忆家。蚌生珠子树，龙织海人纱。自可成豪富，无令金谷誇。涨海精华盛，真人沐浴多。命须红粉绩，吟奈白头何。素女师宜早，清琴曲贵和。凤毛行冉冉，宜子是交娥。我似青黄橘，须君羽翼来。蝶生元凤子，螺长即珠胎。瘴海多珍物，炎天少异才。无人知宝惜，零落委蒿莱。知音君最善，不负此朱弦。鸾羽吾方铩，蛾眉世不怜。云炉吸丹气，玉液漱飞泉。虎豹姿如此，那堪便学仙。与君结交早，不忘久要言。道以文章重，情将骨肉敦。天心归草莽，世事在丘园。何以蠲忧疾，兰房更树萱。"}