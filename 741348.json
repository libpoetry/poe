{"id":"741348","title":"观音岩","dynasty":"清","author":"曹文埴","text":"神工不沿袭，生面开㟏岈。弹子矶已险，狡狯斯有加。巨石插江表，屹立凌云霞。幻作倒垂势，弥望何槎丫。蟠虬露首尾，渴虎张爪牙。寒光偶一闪，凛凛悬镆铘。猿猱所不及，半壁苍穹遮。古洞复谁凿，黯淡临江涯。冉冉蒸水气，幂轻烟斜。或恐匿魍魉，亦虑藏虺蛇。飞仙庶能度，风马云为车。如何峙层构，中有山僧家。仿佛普陀石，海上横孤槎。快游试新险，打桨乘短艖。飘忽到岩麓，曲磴通幽遐。洞口已昏黑，欲入空嗟呀。山僧解爱客，夹径燃烛花。天光漏一线，西向穿窗纱。楼阁半无地，支以枯木丫。有槛不敢倚，侧足双手叉。惊泷俯浩渺，石齿纷{齿虘}牙。盘涡与旋沫，咫尺千拗洼。蛟龙此窟宅，毋乃时攫拿。正容戒僮仆，下视声勿哗。须臾暮色起，津鼓闻三挝。篙师理轻楫，荡漾归平沙。隔江骋遥睇，波影殊清嘉。佛镫照明灭，几点盘神鸦。"}