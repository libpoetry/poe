{"id":"434693","title":"乙酉六月十一日雨","dynasty":"金末元初","author":"元好问","text":"一旱近两月，河洛东连淮。骄阳佐大火，南风卷黄埃。草树青欲乾，四望令人哀。时时怪事发，雨雹如李梅。我梦天河翻，崩腾走云雷。今日复何日？駃雨东南来。元气淋漓中，焦卷意已回。良苗与新颖，郁郁无边涯。书生如老农，苦乐与之偕。闾阎闻吉语，一笑心颜开。酉年酒如浆，乾溢安能灾。惟当作高廪，多具尊与罍。家人笑问我，君用安在哉！"}