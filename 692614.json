{"id":"692614","title":"西江月 端午赐观击毬射柳五阕","dynasty":"明","author":"杨荣","text":"芳树海榴吐艳，碧池荷叶铺钱。端阳佳节太平年。百辟咸沾恩宴。仙仗遥迎瑞日，炉香细袅祥烟。香蒲泛酒艾旗悬。拜舞金銮前殿。御座正临仙苑，禁林大敞琼筵。臂间长命綵丝缠。何必灵符丹篆。处处龙舟竞渡，家家箫鼓喧阗。万方无事乐丰年。仰荷圣明恩眷。内苑场开紫禁，瑶台佩列群仙。两朋骏马总腾骞。玉勒金羁光炫。左右分曹决胜，毬飞仗击争先。流星一点影回旋。挥霍纷纭万变。箫鼓教坊间奏，锦袍玉佩联翩。綵毬击罢听传宣。竞挽雕弓飞箭。柳外争誇中的，花前捷报飞传。香尘起处正回鞭。万岁嵩呼舞抃。令节新颁宝扇，嘉言挥洒云笺。香罗细葛叠相鲜。剑佩趋陪金殿。臣庶欣逢舜世，华夷共祝尧年。皇图巩固福绵绵。磐石尊安永奠。"}