{"id":"623074","title":"附南唐三主","dynasty":"明","author":"郭之奇","text":"老臣知诰是耶非，攘国移宗自古稀。镜里白髭催受册，宫中羽服遂成衣。吕嬴阴易休誇异，徐李明分孰敢讥。遥遥华胄吴王恪，簌簌悲啼杨琏妃。时来天地皆同力，运去英雄始失威。受禅老臣捐客去，喜谀新嗣倚轻肥。舍华事狄先几昧，克建摧荆逸气飞。把浅兵收贪小费，浮梁师至已长挥。博徵枉尽茶盐利，纸甲虚坚堡壁围。孙晟南冠休痛哭，仁赡东首漫歔欷。床斗千人俱浪死，阴谋五鬼尚依违。国主江南终易号，小朝时就大朝晞。事不可知至后世，为子孙计莫徒祈。一家天下难共榻，两家父子岂殊扉。上江丸蜡空遥恃，若水丝绳出近矶。治装早向汴梁赴，李籍还同曹剑归。"}