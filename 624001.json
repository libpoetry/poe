{"id":"624001","title":"雨中曾炼师携酒同景文伯文元珍伯乔烟客饮黄龙洞","dynasty":"明","author":"欧必元","text":"乱石郁嵯峨，两山相对峙。上有孤青峰，下临天华址。甘露湛亭芬，翠盖随风起。草木翳蓊蒙，登陟碍綦履。乘云腾黄龙，鞭电驾赤鲤。饵食贮金砂，眺览勒玉趾。仙迹讵能攀，伯图徒为尔。谁知天畔涛，飞作涧中水。素练堪澄怀，清泠可砺齿。羽客移一尊，笋舆邀数子。沿崖陟高巅，府视无底止。侧耳闻罡风，纵目观海市。只为愁飞廉，不见升蒙汜。神魂望若摇，蓬莱路应迩。大醉酬奇游，归途疾于驶。"}