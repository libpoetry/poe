{"id":"621652","title":"闻陈集生学士编选粤东诗文赋寄","dynasty":"明","author":"郭之奇","text":"岭海文在兹，天意求其主。广渤荡玄波，离奇难一罟。代有挺出姿，丘梁绝世睹。而况别岛间，埋没谁能数。北学渺遐方，才或因地估。待人激其颓，宗盟孤于缕。所恃流风存，光运难终腐。振起关敝衰，不但一吹鼓。于君勇为承，弱澜横初柱。缥缈论思馀，乡国新黻黼。冥搜穆无垠，远近在仰俯。罔象意中驱，当前照合浦。巨眼全收今，远胸力驾古。如铜君为炉，如木君为斧。鍊锻各成精，从绳咸依矩。所以列缺鞭，衔灵辉东土。矧余道左心，多年歌杕杜。准拟向南溟，千里观鹏怒。虚步蹑扶摇，因风动翮羽。与君翔八荒，肯曰巴里取。及此垂衣朝，文明相咻喣。大雅有同心，以友或可辅。"}