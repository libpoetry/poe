{"id":"583508","title":"至日有作是日斋戒禁酒柬夏景升","dynasty":"明","author":"王缜","text":"去年长至住句容，山城微雨酿寒风。今年长至住建邺，黑云边天风更烈。真信穷愁泥杀人，岂须勤买抛青春。君不见杜工部，年年至日常在路。又不见韩昌黎，节逢无酒但咏题。人生百岁总鹿梦，身外浮名安所用。到头天地是吾庐，且对钟山静读书。"}