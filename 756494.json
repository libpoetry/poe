{"id":"756494","title":"拟寒山子一首寄姚芬若","dynasty":"清","author":"晓青","text":"别君未月馀，情思一何渺。两夕频梦君，宛在松门道。花雨昼濛濛，深绿莺啼小。于时见君来，坐石漫倾倒。赠我以加餐，劝我归必早。予即前致辞，为言山水好。感君促归期，常恐及秋老。有身难奋飞，却羡空中鸟。遗书慰高堂，镫前复草草。枕落忽惊翻，千峰月初晓。"}