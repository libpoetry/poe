{"id":"747426","title":"送王子怀省亲还歙","dynasty":"清","author":"邵懿辰","text":"黄山拔地高切汉，新安万家矗天半。并州城头望白云，有客思亲泪如霰。老亲头白爱山居，饭有粳稻羹鸡鱼。春雷笋菽味绝殊，比邻富厚还勤渠。土风素朴乐有余，颓龄肯复命舟车。虽不敕还日倚闾，长安冠盖如云闹。金距狸膏斗鸡貌，高门悬薄无不到。漏尽钟鸣谁复觉，希闻疏广出都门。那识阳城劝忠孝，君行掉头不暂留。俶装明发逾芦沟，一江春水下归舟。几日还家涤厕牏，看妇织作儿吟讴。暮归侍亲晨出游，黄山云海足底浮。人生快意有如此，何用功封万户侯。"}