{"id":"294149","title":"登君山·大江东去无今古","dynasty":"现代","author":"曹倜","text":"大江东去无今古，只恐江防少门户。是何造物大神通，擎得君山出水府。君山出地千万年，岿然一柱亘江天。三十三山尽朝拱，大江如带环其前。在昔春申封此地，宾朋珠履日骄恣。百万貔貅驻此山，天堑绕城更何忌。一朝惨死委蒿莱，章华寥落存空台。此山终古矗天外，江涛滚滚从西来。我欲瞰江登绝顶，海门东望烟波迥。乘风破浪待何时，聊汲石泉煮春茗。"}