{"id":"844733","title":"乙丑元旦避兵祸于山庄作四首","dynasty":"清末民国初","author":"徐骘民","text":"轰轰枪炮起西城，不似寻常爆竹声。岁首无端天降祸，乱离谁不胆心惊。匆匆深夜赴山庄，避难新春客异乡。扰乱清平心太忍，邦称忠义作疆场。满城烽火乱如麻，胆破心惊几万家。最是教人深痛处，书生被拉挽兵车。洪杨扰后又鏖兵，怕听晨昏刁斗鸣。满目疮痍馀烬劫，不堪回首暨阳城。"}