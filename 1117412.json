{"id":"1117412","title":"笺年老逢春八首 好花看到半开时","dynasty":"宋","author":"邵雍","text":"风轻如笑处，露重似啼时。只向笑啼处，浓香惹满衣。瓮头喷液处，盏面起花时。有客来相访，通名曰伏羲。一岁正荣处，三春特盛时。是花堪爱惜，况见好花枝。物理窥开后，人情照破时。且无形可见，只有意能知。白日偏催处，黄金欲尽时。侈心都用了，始得一开眉。阴阳初感处，天地未分时。言语既难到，丹青何处施。酒到醺酣处，花当烂漫时。醺酣归酩酊，烂漫入离披。群卉争妍处，奇花独异时。东君深意思，亦恐要人知。"}