{"id":"417750","title":"沁园春 旅情","dynasty":"近现代","author":"朱帆","text":"快意平生，几度游踪，奇峰异峦。向峨眉绝顶，倚岩吟啸，张家界上，载酒盘桓。万里归程，洞庭湘水，更泛轻舟下急湍。登临处，望云横五岭，雾锁三关。何曾步履悠閒。叹自古人间行路难。忆沧桑世事，春风羊石，荒唐岁月，夜雨牛栏。险道车声，怒川帆影，旅梦醒时鬓已斑。天怜我，尚腿腰粗健，好踏青山。"}