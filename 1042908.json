{"id":"1042908","title":"和原甫同诸公饮郇公园","dynasty":"宋","author":"刘攽","text":"车马何籍籍，相从城南陌。大第锁名园，朱闳间素壁。即事览胜槩，抚旧叹陈迹。零落归山丘，慨吒西州客。春风几时还，顾盼生颜色。杂英缀初红，宿荑吐新碧。故池无还波，乔树实自昔。赏心及兹辰，缅想缔构力。十千置尊酒，玉斗雪霜白。饮醉半欢哀，浩歌怀感激。天地亦旅人，川谷故变易。欢娱瞥过目，百年犹暂觌。即令西驰晖，稍复向禺昃。我辈不尽兴，将为后时惜。"}