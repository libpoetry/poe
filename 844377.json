{"id":"844377","title":"台中竹枝词","dynasty":"清末民国初","author":"林朝崧","text":"连云楼阁最称佳，新盛街通富贵街。人物申韩家独夥，街头一步一招牌。大墩墩下好婆娑，处处旗亭夜夜歌。闻说风光非本地，佳人来自北方多。女儿生小富春乡，倚市嫌羞刺绣忙。近日别开新活计，夜深灯火绩麻场。全家食力靠锄云，郎罢烟园囝蔗园。却喜深山虎狼少，桃花流水即仙源。开荒筑堰障狂澜，港口西移水渐乾。利比盐田鱼塭厚，桑田沧海眼前看。南瑶宫畔去寻春，恰值天妃降诞辰。烛影炉烟三里雾，不知多少进香人。"}