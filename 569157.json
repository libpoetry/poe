{"id":"569157","title":"和东坡居士煎茶韵","dynasty":"明","author":"王世贞","text":"洪都鹤岭太粗生，北苑凤团先一鸣。虎丘晚出谷雨候，百斗百品皆为轻。慧水不肯甘第二，拟借春芽冠春意。陆郎为我手自煎，松飙写出真珠泉。君不见蒙顶空劳荐巴蜀，定红输却宣瓷玉。毡根麦粉填调饥，碧纱捧出双蛾眉。搊筝炙管且未要，隐囊筠榻须相随。最宜纤指就一吸，半醉倦读离骚时。"}