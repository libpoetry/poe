{"id":"713772","title":"御书歌","dynasty":"明末清初","author":"屈大均","text":"先皇昔爱松风吼，时作松风字如斗。铁画银钩草带真，宣庙神宗同一手。国变馀君大布衣，兼金购得御书归。日日焚香瞻圣藻，天门龙跳见天威。手种苍松何礧砢，松髯看似龙髯堕。皮经岁月长斑鳞，子为乾坤留硕果。血泪风吹无尽时，枯枝复似海棠枝。岁寒不为君王改，节苦惟应天地知。华阳昔种苍松盛，白衣宰相言符命。一身前后事齐梁，有愧松风清且劲。君今对越松风字，先帝威灵应鉴只。千秋御气托茅茨，一片神光生玉玺。殷勤拂拭绝纤埃，芳辣三薰恐蠹来。异日黄纱笼入献，文华殿里待重开。二字煌煌如大训，九宾肃肃设平台。"}