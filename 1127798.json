{"id":"1127798","title":"壬戌二月十九日都巡李叔永躬按酒课于会田市二十八日闻余且至还家若相避然赋三绝","dynasty":"宋","author":"曾丰","text":"临邛界里杏花村，戏著家人犊鼻裈。试问长卿躬涤器，何如作赋献金门。宜城桑落有堪沽，三百青铜岂是无。不饮桃花不相笑，桃花知道欠当垆。主人未叱曲车回，客子涎流口欲开。阮籍已收青眼去，陶潜休望白衣来。"}