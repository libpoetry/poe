{"id":"721390","title":"钱太常葭湄以半舫诗索和次韵四首兼以送之","dynasty":"明末清初","author":"陈恭尹","text":"帝城谁道一舟横，真信神州绕大瀛。夜壑有人移不得，臣心如水坐来清。拟窥天汉乘秋上，时讯金波带月行。知有商王三命在，巨川能济用无轻。倚槛依稀短棹横，世间随处得方瀛。伊人洄溯终何极，学海波澜只自清。一曲水仙琴里奏，片帆春雨梦中行。五湖东望家山近，范蠡扁舟异日轻。坳堂一芥亦堪横，此地遥连汉苑瀛。白舫青帘聊寄傲，帝风卿月共澄清。平居岂有乘桴叹，壮志唯期破浪行。笑散江滨老渔父，竹竿摇曳绿蓑轻。八月星槎一叶横，几人身得到东瀛。衡门枉驾深秋冷，高烛联诗永夜清。已化鹏风溟海上，却回龙节洞庭行。归装满载端溪石，陆贾南金自可轻。"}