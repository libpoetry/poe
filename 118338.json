{"id":"118338","title":"次韵张耒学士病中","dynasty":"宋代","author":"苏辙","text":"一卧怜君三十朝，呼医仍苦禁城遥。灵根自遂新阳发，病枿従经野火烧。吻燥未须寻曲蘖，囊空谁与典絺蕉。何时匹马随街鼓，睡起频惊髀肉消。尘垢污人朝复朝，病中吟啸夜方遥。长空雁过疑相答，虚幌萤飞坐恐烧。稍觉新霜试松竹，未应寒雨败梧蕉。従来百链身如剑，火灭重磨未遽销。"}