{"id":"240040","title":"暮春联句·贺公雅吴语","dynasty":"宋代","author":"许月卿","text":"贺公雅吴语，文靖咏唐风。我自儒多误，心惭佛六通。将焉用彼相，不肯为渠公。明月夜满目，晴云晓盪胸。马更骑东下，骝更入花中。无虑殊难老，有头能自翁。徜徉生计拙，潇散自谋忠。自酒杯中满，红尘门外讧。汉轮谩牧叟，鲁质不周丰。自诡冰坚渡，如新火浣同。青山青未了，绿水绿无穷。"}