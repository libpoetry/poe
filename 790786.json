{"id":"790786","title":"周秦诸子","dynasty":"清","author":"张洵佳","text":"七国纵横时，奇才草野伏。长揖入深山，著书藏满屋。各成一家言，淋漓摅蕴蓄。申韩尚刑名，老庄外尘俗。深刻入毫芒，超旷豁心目。其馀诸子书，住处俱堪读。即彼墨家言，智巧开新学。格物考工家，触类资先觉。可见周秦人，著书皆名宿。祇惜挟偏锋，议论参纯驳。所以承学士，每每束高阁。遐哉四子书，饫人如菽粟。尼山与峄山，天外高峰矗。"}