{"id":"871355","title":"友人陈槱得杨补之三昧赏之以诗","dynasty":"宋","author":"白玉蟾","text":"梅花不清是水清，最是一枝溪上横。梅花不明是雪明，冻折老梢飘碎琼。梅花不暗是雨暗，隔篱和雨粘珠糁。梅花不淡是烟淡，烟锁江村烟惨惨。梅花不枯是霜枯，霜后不俗霜前粗。梅花不瘦是月瘦，月下徘徊孤影峭。梅花不寒是风寒，落英飞上玉阑干。梅花不湿是露湿，冷蕊含羞晓呜唈。雪明偏见梅花魂，笔下六花堆烂银。水清偏见梅花骨，笔下一溪寒浸月。烟淡偏见梅花情，笔下一片黄昏晴。雨晴偏见梅花貌，笔下娉婷向人笑。月瘦偏见梅花真，笔下蟾蜍弄早春。霜枯偏见梅花操，笔下飞霜送春耗。露湿偏见梅花奇，笔下冷蕊垂百琲。风寒偏见梅花意，笔下萧骚夺云气。有人身心似梅花，写出清浅与横斜。补之若见亦惊嗟，机杼迥然别一家。繁处不繁简处简，雪迷晓色月迷晚。更得一些香气浮，阳春总在君笔头。"}