{"id":"123136","title":"晓起信笔·午枕汗如洗","dynasty":"宋代","author":"范成大","text":"午枕汗如洗，晓栉气稍苏。落蛩试风露，满意鸣相呼。倦客感节物，流光不踌躇。秋声已如许，残暑何足驱。人言今岁热，迥与常岁殊。此理恐未然，岂不知头颅。年年有三伏，日日非故吾。婆娑今尚可，后当弥不如。病骨须一凉，未暇惜居诸。坐来有清思，西风摇井梧。"}