{"id":"831294","title":"疏影 子申自海上画梅，题词见寄，和韵","dynasty":"清末民国初","author":"程颂万","text":"萝窗映雪。趁淡煤迅扫，天色都活。屈攫交枝，斜上旁行，无人肯为侬折。江城漫赌先春艳，怕笛里、惊魂犹怯。傍烟山、冷替罗浮，待唤梦仙骑蝶。亲拂黄筌院本，翠禽并宿晚，空径苔节。墨晕冬心，波阔黄昏，黯寄莺坊留别。槎丫不惯春风管，惯爱好、一生清绝。誓再生、莫画飘零，愿蘸指头书血。"}