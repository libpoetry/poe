{"id":"1116953","title":"和子瞻三游南山九首 仙游潭五首 潭","dynasty":"宋","author":"苏辙","text":"潭深不可涉，潭小不通船。路断游人止，龙藏白沫旋。剪藤量水短，插石置桥坚。桥外居民少，躬耕不用钱。澄潭下无底，将渡又安能。惯上横空木，轻生此寺僧。晓鱼闻考考，石塔见层层。不到殊非恶，他年记未曾。君看潭北寺，何用减潭南。不到还能止，重来独未厌。荒凉增客思，贫病觉僧惭。饮水寒难忍，谁言柏子甘。扶风贵公子，早岁伴山家。吹笛堕秋叶，读书随晓鸦。业成心自叛，学苦我长嗟。石室非人住，穷山雪似沙。洞门苍藓合，逼仄不容身。传有虚明处，中藏窈窕人。吹笙桥上月，拾翠洞南春。往往来山下，萧然雨洒尘。"}