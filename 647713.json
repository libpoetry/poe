{"id":"647713","title":"送仪曹主事陆伯曕使朝鲜","dynasty":"明","author":"王汝玉","text":"鲸海洪涛里，鸡林旭日边。皇风涵八表，使节降中天。往赐殊恩享，来朝甲令悬。旧知邻日本，新号复朝鲜。礼乐存殷后，衣冠仿汉前。诗歌四牡什，书读旅獒篇。浿水功全陋，新城绩浪传。圣图宁有外，王道本无偏。职贡梯航日，河山带砺年。只今同内属，不用将楼船。"}