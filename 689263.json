{"id":"689263","title":"赠君采效何逊作四首","dynasty":"明","author":"何景明","text":"霜空雁绝响，风庭叶罢飞。念尔别离日，凄然芳岁微。城隅明星晰，晓闼残月辉。不见携手好，宵行谁与归。平生寡所谐，与子中邂逅。宴语殊未厌，弦柱促离奏。目断川上云，念攒天边岫。河山邈以绵，伫立阻欢觏。居人日缚束，行人逝飘飖。山栖怜雾夕，水泛悦霞朝。违俗势靡合，遗名迹自超。愧随衣冠侣，振佩青云霄。岁晏客来归，车马一何乱。新妆下机笑，白发倚门看。未俟春林敷，且玩冬花灿。闲居有徽音，倘付云中翰。"}