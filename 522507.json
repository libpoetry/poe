{"id":"522507","title":"辟雍六章章八句","dynasty":"明","author":"李梦阳","text":"天子至止，于彼群雍。和鸾央央，其来雍雍。象辂金衡，有苍其龙。光于庙宫，是依是崇。吉日维申，修我元祀。皇祀设乐，镛鼓万舞。有筐有篚，以享以祀。群执肃肃，秉德弗渝。维其观者，三氏孙子。其冠峨峨，来忻来止。翩役凤鸟，集于东林。绎其观者，其烂如云。自门徂基，辟俨若思。青衿济济，以辟以师。爰命祭酒，司业拜手。吁哉嘉谋，作民元后。帝若曰都，戎言式弘。匪道何程，匪猷曷承。载弼元理，维协乃有。众拜稽首，天子万寿。旟旐旆旆，渊渊代鼓。皇发辟雍，用惠下土。自天降休，丰年穰穰。蔼蔼王多吉人，四国用康。"}