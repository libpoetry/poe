{"id":"206827","title":"送林退思四川分司茶马干官","dynasty":"宋代","author":"叶适","text":"弃繻底关吏，文殿射高名。方从媚子引，岂料谗夫倾。京师恩暮降，蜀道险朝升。执手郭西门，恻怆难为情。有山擎空雪，有谷匝底冰。乌乐谩后噪，猿孤定先鸣。汉中王霸地，从古锋镝争。崩摧韩信坛，阙落张鲁营。感子奋衣去，客猛意自轻。笑我老何怯。万里今横行。"}