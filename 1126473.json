{"id":"1126473","title":"和范景仁王景彝殿中杂题三十八首并次韵 殿幕閒兴","dynasty":"宋","author":"梅尧臣","text":"宫殿深沉处，莺花烂漫时。关关哢清吭，茜茜发朱蕤。天上春应早，人间日转迟。得贤如汉盛，五字变周诗。花中第一品，天上见应难。近署多红药，层城有射干。生虽由地势，开不许人看。天子何时赏，宫娥捧玉盘。参天朱阁峻，拂地柳条垂。太液绿波涨，建章春漏迟。长人执兵立，小竖插花嬉。但只逢人说，无由预此时。森森汉宫竹，托本异孤生。玉砌缘根迸，朱栏与笋平。朝烟生密翠，晚影漏斜明。应待女娲采，参差凤琯清。光阴天上早，气候日边温。悬蟢时过眼，飞虫稍入轩。看花成子大，闻燕养雏喧。每觉瑶池宴，风飘管吹繁。有鸟衔花出，清香不畏风。初从上林发，来过未央中。蔟蔟霜包密，层层玉叶同。谁将作美酒，醉看月生东。重说已经旬，应怀独寝人。通宵弹玉枕，白昼拂床尘。几想迎雕辇，何当快倦身。门前车马立，疑是角生轮。月向西楼下，天光候日开。残星明宝鉴，百舌响宫槐。玉井传新汲，金炉换宿灰。黄门驰有诏，唱第许卿来。金有披沙得，花应不可多。栽培由地力，艳色与天和。玉座君王赏，朱栏将相罗。称觞千万寿，繁叶奈香何。时颁光禄酒，花出汉宫墙。湛露承天渥，流霞落羽觞。近亲龙尾道，远袭雀头香。溺殿人谁见，终知曼倩狂。新晴殿閤晓，初日雾烟中。柳重宫腰弱，花肥粉颊丰。渥恩君自厚，藜藿我才充。草木欣欣发，谁知造化功。前殿临朝百辟回，后宫廷阁九重开。鸣梢已自金阶出，黄屋初迎玉辇来。不问偷桃方朔饱，谁知载戟子云才。群官望幸无名姓，只有穷吟许外陪。汉家宫殿荫长槐，嫩色葱葱不染埃。天仗龙旂穿影去，钩陈豹尾拂枝来。青虫挂后蜂衔子，素月生时桂并栽。我意方同杜工部，冷淘唯喜叶新开。人间诗癖胜钱癖，搜索肝脾过几春。囊橐无嫌贫似旧，风骚有喜句多新。但将苦意摩层宙，莫计终穷涉暮津。试看一生铜臭者，羡他登第亦何频。谁言出相是山东，今日求贤欲致功。玉馔满盘来禁里，鹄羹分鼎下天中。但知恺弟酬君赐，旧讶权舆向国风。曾笑侏儒饱欲死，宜思薇蕨不忘忠。选来金殿尽英豪，帝笔亲承始是遭。就里少年唯贾谊，其间蜀客乃王褒。善经有意尊儒甚，推泽方知待士高。归付子孙传百世，深堂閒挂亦萧骚。前日宫醪赐玉尊，今朝持果小黄门。乾桃熏李非时物，置案盈盘不次恩。投以赤心思武帝，握同玄璧咏刘琨。尝闻食奠陈王业，知是豳公几世孙。文章老重欲追古，便作帝宫苍桧诗。青葱玉树传杨子，盘屈洪桃见左思。龙鳞已爱松身直，珠实还看柏叶垂。秀木艳丛那可拟，但将霜雪定坚姿。陶令生涯漉酒巾，门前种柳万条新。花今吹作蓬莱雪，曲旧得于关塞人。应与残红闲是伴，不随舞蝶去争春。可怜轻质都无定，一落银河莫问津。天子寻常幸直庐，裹头宫女捧雕舆。红泥已赐春醅酒，黄帕曾经御览书。林果鸟应衔去后，燕窠虫有落来馀。禁中事事能传咏，播在人间不是虚。电光初照树峨峨，叶上微风与雨和。玉腕愁闻无处奈，庭花暗落不应多。长杨静响千重瓦，太液寒生几寸波。洗濯青春如有意，平明湿羽未离柯。宫井蛟龙夭矫垂，晓瓶初汲渴禽窥。清泠已向金盆贮，甘滑还从玉椀知。九酝酒醇由此得，小团茶味为留迟。閤门地脉应相似，翰苑曾邀咏昔诗。象戏本从棋局争，后宫龟背等人情。今闻儒者饱无事，亦学妇人闲斗明。堂上有奇谁可胜，樽中赌酒令方行。直驱猛兽如寻邑，何似升平不用兵。"}