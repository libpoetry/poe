{"id":"1236028","title":"吴兴道中四首","dynasty":"元","author":"张雨","text":"晴港阴塍乳犊眠，凉风绿鬓飏缲烟。埋名惭愧芦中老，坐阅江湖逆顺船。风捲湾埼半折蒲，意行弄水不嫌迂。笔床正掠鹅群过，疑杀山阴染翰图。眠溪大树不见日，牧鹅小儿兼钓鱼。南风相送玉湖口，舟子饭时吾读书。扁舟偶趁采樵风，题扇书裙莫恼公。何处人间无六月，碧澜堂上雨声中。"}