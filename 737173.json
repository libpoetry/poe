{"id":"737173","title":"将游武夷自瓯宁入建阳途中偶成","dynasty":"清","author":"查嗣瑮","text":"朝烟作雾寒濛濛，肩舆似水浮艨艟。风回雾敛忽见路，危桥袅柱三枝筇。空山闻雷却见日，雨脚已过西南峰。南峰迎客复送客，出没不受浮云封。眼看得晴雨亦好，翻覆何足关心胸。不知何年雷起蛰，满壑幼出千蛟龙。张髯奋鬣矜爪觜，失地变作?离松。山田梯水高级级，野碓凿涧寒冬冬。老农习懒午正睡，一声布谷催春舂。觉来掬水方洗眼，笑看过客何匆匆。我来不受尘事役，原与猿鹿相追从。幔亭锦幄渺何许，即此已足耽游踪。泉清酒香野店净，当垆女插山花红。百钱一醉万虑失，去路隐隐随遥钟。"}