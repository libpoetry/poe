{"id":"506917","title":"西山精舍","dynasty":"明","author":"杨荣","text":"西山叠翠峭且奇，山前流水清涟漪。美人筑室得幽胜，独揽秀色褰书帷。红尘不到柴关静，绿树阴浓昼日迟。书声伊吾出林杪，时有好鸟鸣高枝。花雨飘香入醽醁，松涛送响来琴丝。以兹游息信得所，况有童冠相追随。每於大化探至理，登山临水应忘疲。迩来有籍通仙府，别却旧业趋京师。匆匆相见长干道，命我为题精舍诗。秪今去典常山教，尚有西山猿鹤思。"}