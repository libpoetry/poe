{"id":"1113256","title":"出塞曲","dynasty":"宋","author":"张琰","text":"腰间插雄剑，中夜龙虎吼。平明登前途，万里不回首。男儿当野死，岂为印如斗。忠诚表壮节，灿烂千古后。朝发山阳去，莫宿清水头。上马左右射，捷下如猕猴。先发服勇决，手提血髑髅。兵家互胜负，凡百慎前筹。驱马饮淮水，千里黄草平。种谷却流血，痛哭秋风生。寡妻出租税，孤儿荷戈行。武威既不足，愿见和亲成。军中日奏凯，鼓行辽海东。当宁怡玉色，千金劳成功。焉知昨日地，袒甲去如空。边人不敢语，将军益褒崇。"}