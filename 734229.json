{"id":"734229","title":"屠牛叹呈张中柱学士","dynasty":"清","author":"丁耀亢","text":"燕市西番旧羌落，屠杀天生自安乐。都城用牛不计万，远近群驱就束缚。撑拄蹄角侧不起，努张血力睛犹烁。钦刃一哮微带声，中节砉然遂解膊。庖丁见惯谈笑轻，一瞬十牛如振萚。众牛旁立相待死，毛角濈濈神自若。胔肪同登大俎盘，皮骨群分百匠错。死犹济物不辞用，生本利人代耕作。虎豹凶残出于柙，劳生尽力填溪壑。功罪报施已不仁，造物何尝分厚薄。东风春草年年生，老牛死尽犊还耕。"}