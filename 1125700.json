{"id":"1125700","title":"宋正纪挽词二首","dynasty":"宋","author":"郭印","text":"振羽曾参上国鸿，偶飞不到广寒宫。诗书教子心尤切，孝友承家德自丰。一命未酬耽学志，半途何负摄生功。新阡郁郁今埋骨，想见哀吟万国风。姻好通来十八春，酒杯诗卷最相亲。休心失约寻真侣，转首谁知作古人。庵畔松篁长泣雨，室中书史暗凝尘。我尝一访经行处，白日萧条倍怆神。"}