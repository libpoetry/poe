{"id":"814599","title":"鹧鸪天 馀与半塘老人有西崦卜邻之约，人事好乖，高言在昔，款然良对，感述前游，时复悽绝。","dynasty":"清","author":"郑文焯","text":"据榻连吟数往年，夜窗枥马警秋眠。可怜燕市尊前月，又共吴云梦里天。回首处，一潸然。小山招隐有新篇。淮南几树留人桂，纵得攀援不得仙。秋老山桥虎气沈，霜风呼酒旧登临。梵钟出树岩扉回，渔火通波雨坞深。连棹路，五湖心。别来三见冷枫吟。白云定识非生客，莫枉芝崦鹤梦寻。谏草焚馀老更狂，西台痛哭恨茫茫。秋江波冷容鸥迹，故国天空到雁行。诗梦短，酒悲长。青山白发又殊乡。江南自古伤心地，未信多才累庾郎。"}