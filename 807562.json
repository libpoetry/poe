{"id":"807562","title":"四代好  泛艇春溪作","dynasty":"清","author":"陈维崧","text":"碧透双溪尾。蒲桃浪、惯被暖风吹碎。琉璃正滑，簟纹小展，一川空翠。春衣篷舱慢倚。十载事、从头都记。算飘零、曾度汶水，漳水沁永泜水。汶水长绕孤城，漳水又抱，铜台废址。可怜沁水，还灌太原残垒。三关怒涛夜起。过泜水、重嗟馀耳。总不如、春水江南，柔蓝千里。"}