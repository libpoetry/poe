{"id":"837489","title":"宴清都·社园栾枝","dynasty":"清末民国初","author":"夏孙桐","text":"照海珊瑚树。连枝发、画栏都罩赪雾。柔梢拖锦，繁英缀玉，粉融脂冱。嘉名艳说团栾，正酿暖、东风暗度。衬淡冶、一片梨云，浓春那不羞妒。长安到老看花，南天未有，标胜芳谱。穿林翠鸟，飘茵绀雪，对斜阳处。依依闹红如梦，渐散了、湔裙士女。问绛都、珍重余春，金铃更护。"}