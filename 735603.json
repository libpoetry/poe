{"id":"735603","title":"送侯大年还江南","dynasty":"清","author":"徐釚","text":"黄沙吹风暗京国，行子对面不相识。踯躅难寻故旧欢，终日城南望城北。忽逢侯生市上来，驻马相携饮百杯。十年倾倒足怀抱，长沙富贵何有哉。怒马高车去如驶，五侯七贵今如此。落拓谁留一布衣，羁栖且共居萧寺。萧寺论诗昼掩门，每当风雨坐朝昏。一饭未曾遇知己，何况当年国士恩。余昨偶从山东来，君今又向山东去。回首方思泰岱云，别离无那燕台树。燕台树下泪如线，此行羡子归乡县。阁上如逢扬子云，道余挟策犹贫贱。"}