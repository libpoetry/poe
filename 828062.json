{"id":"828062","title":"雨中诸真长约同散叟觚庵游云栖寺","dynasty":"清末近现代初","author":"陈曾寿","text":"昔来暑晴中，白日疑幽月。今晨对秋雨，寒琼化我骨。修修不见天，山鬼所宅窟。蹀影迥碧间，自照寒光佛。衣单煖尊酒，嚼雪笋新掘。酌不及公荣，主客笑通脱。香光写经卷，笔势瞻秀发。了知功德无，报母资津筏。千载旦暮心，虚堂證超忽。僧寮足深严，但惜少轩豁。空负竹万竿，不见青排闼。禅修屏闻见，游赏恣林樾。何当雪后来，支筇屐同没。"}