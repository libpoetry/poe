{"id":"562443","title":"登高丘而望远海","dynasty":"明","author":"丘浚","text":"登高丘，望远海。身居㟪垒间，目极苍茫外。神游八表纵大观，气嘘千丈发长慨。直从混沌凿破初，大遍虚空无尽界。天于子会开一元，地自坤隅分两戒。山万重，水千派，神禹劳劳躬四载。野外脩途七圣迷，海上神山六鳌戴。波涛汹汹泛苍溟，沙漠茫茫连紫塞。岂不欲鼓枻登瀛洲，却愁弱水难胜芥。岂不欲振策赴瑶池，恨无神骏能历块。不如振衣千仞冈，老眼空明无障碍。近山列翠屏，远山抹青黛。大华三峰势若蹲，黄河九曲流如带。舜功封浚四海同，禹迹平成万世赖。三十六洞天，处处藏神怪。七十二福地，一一异姿态。驱山走海入双瞳，咀今嚼古供一嘬。山岳降神生异材，景物因人成胜槩。安期竟不来，汉武空相待。岘山依旧存，杜子今安在。挂剑殊非昔日坟，钓鱼乃是今时濑。赤壁人寻折戟磨，浯溪客打残碑卖。往古来今，倏成忽败。物理不齐，时光难再。扶世教者何人，历变故兮几代。古迹日巳湮，昔人日巳迈。琼楼玉宇不胜寒，民堕颠崖苦凋瘵。重衾春暖梦无鱼，破釜尘生色如菜。口谈诗礼半盗儒，醉拥韬钤多债帅。惜时感事气填胸，以手抚摩聊一慨。君不见地为舆，天为盖，人在其间稊米大。分明芥子纳须弥，毛孔真能容渤澥。逐日何须随夸父，步地谁云有章亥。请学尼丘古圣神，越过东山登泰岱。"}