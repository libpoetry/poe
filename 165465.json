{"id":"165465","title":"邓御夫秀才为窟室戏题","dynasty":"宋代","author":"晁补之","text":"君不学冯驩弹铗从薛公，贷钱烧券悦市佣。又不学鲁连约矢射聊城，笑夸田单取美名。何为空郊独坐一茅屋，深如鱼潜远蛇伏。荒檐野蔓幽莫瞩，窥户下投如坠谷。其外桑麻杂蔬菽，白水寒山秀川陆。秋风萧萧吹苜蓿，晚日牛羊依雁骛。朱书细字传老子，蠹穴蜗穿无卷轴。我来不暇问出处，但爱君居伯夷筑。九月九日秋气凉，芙蓉黄菊天未霜。登高能赋岂我长，从君此庵时相羊。不用糟丘讥腐肠，酒酣犹能歌楚狂。我敬先生不敢量，二三子者亦自强，洁身乱伦非所望。"}