{"id":"835090","title":"寿楼春 前题，代","dynasty":"清末民国初","author":"奭良","text":"坚牢是神仙。待铺扬福履，费尽涛笺。且自尚书红杏，侍中青田。丰镐地，黔川蛮。知一般、怀思缠绵。况三䣊含濡，千家嗑啜，齐戴大罗天。将进酒，便便言。怎年登大耋，曾不华颠。共诧方瞳朗朗，长髯岩岩。周召傅，商彭篯。又浮邱、洪崖随肩。佳节正薰风，瑶琴细弹三两弦。"}