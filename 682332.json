{"id":"682332","title":"病中兴感因成七诗寄蒲庵老禅","dynasty":"明","author":"乌斯道","text":"青天湛秋水，明月扬素波。浮云自何来，漫漫掩星河。中宵月离毕，晨朝俾滂沱。蝶蝀乃止之，时雨良不多。天道本无意，咄咄其如何。人生恶好胜，水斗良足嗤。有口贵守默，石言岂其宜。桑田可衣食，忍使鱼龙归。青山可结搆，乃向空中飞。地道本宁静，咄咄何如兹。猗兰畏阳盛，甘鞠惧虫食。昌阳恶溪涸，揭车伤土瘠。上有寄生草，蒙茸托松柏。下有无名花，纷披弄佳色。寻芳邈无人，空有馨香德。蝍蛆素甘带，䲭鹗喜食鼠。蛇长即吞象，猬小能制虎。鹰鹯与鴐鹅，生同被毛羽。胡不念同类，搏击苦相侮。鸳鸯好文采，畴能爱怜汝。病中无所为，据梧观品汇。品汇自错迕，吾何发长喟。彼美蒲庵叟，守道已淳备。静坐一室中，县解六合内。朗谭逍遥篇，詟服许询辈。公读西竺书，我读东鲁文。我坐支叶烦，复有彼此分。何当罄忘之，缁素如一人。譬生文字先，同为葛天民。无言亦无辩，熙熙乐芳春。相别无一语，相见无一言。如何忘形者，远情复相牵。我持江上风，遗公吹法筵。公以竹间月，照我调素弦。风比锦绣段，月比青琅玕。"}