{"id":"513168","title":"观徐士亨所藏怀素自序真迹吴匏庵许摹寄速之","dynasty":"明","author":"沈周","text":"藏真傥荡人，草书如易耳。羲献百世师，拟步争尺咫。长驱并颠旭，所至非易矣。笔势酒发之，将腕兵其指。潜锋在浑沦，藏力于纤靡。恍恍迟速间，神妙出生死。心以禅观通，随物得书旨。风云及虺蛇，信笔变不止。一笔备一变，万变万象起。固足称草圣，多括类书史。史迁尝自序，此作良有以。汗漫逾千言，灿烂连数纸。初纸记子美，曾补龟玉毁。山谷亦未见，曾遭穆父鄙。后人况肉眼，狐鼠得疑似。丧乱七百年，天岂慭遗此。今日复何日，所遇亦天使。未能寻文读，且以指画几。叹羡及末卷，题识惊娓娓。名衔十有六，尚漏薛刘米。西台与祁国，绪论甫先启。同叔相诺唯，公卷特许纪。此辈推名流，逐逐到馀子。非惟致赞颂，流传悉源委。譬群介辅宾，传命以成礼。譬徵十朋龟，信吉无馀拟。季子肯拓致，我诗系其尾。南州肯勒石，万本播不已。不然此纸者，孤注安足倚。"}