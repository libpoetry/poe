{"id":"1215830","title":"宛丘","dynasty":"元","author":"洪焱祖","text":"寿春之宛丘，十日复五日。河盘常山蛇，舟舞宋都鹢。途长冬景短，坐卧厌局蹐。未知疏凿意，何苦纡弗直。恭惟大圣人，环辙于斯厄。神龙困泥沙，祥凤栖枳棘。平原澹荒烟，犹带愠见色。知士多崄艰，愚夫抱安逸。有怀重徘徊，延伫三太息。路转见孤村，垣低出古驿。过雨蔓菁青，凉风木绵白。林疏散鸡豚，土广饶菽麦。红裙摇清漪，浣女秋波急。柳边当垆妇，倚阁看过客。数户赋一兵，优游且殷实。北人尚并兼，差徭合众力。束矢莫能折，床肤讵剥及。南人虽弟昆，小户亦缕析。岁久弱弗支，贪官肆蚕食。何当此卜居，卖书买玺栗。"}