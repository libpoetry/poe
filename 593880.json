{"id":"593880","title":"云梦行答孙兆孺时余将之金陵","dynasty":"明","author":"欧大任","text":"三苗刀耕火为种，辰沅南北襄郧控。大荒几劫尚窈冥，元气千年犹澒洞。柑橘茶椒地效珍，丹银齿革时修贡。衡山洞庭天地雄，楚人七泽开云梦。云梦周阹幕阜长，华容赋客有孙郎。家学自称牛马走，丈成叠见凤麟祥。只云何点辞婚宦，早与周颙卜草堂。霸陵昔遇韩康过，洛下偏知蓟子藏。别去游吴更游楚，寄我诗如新乐府。荆山尺玉几回看，南海一珠宁足数。扁舟我亦下金陵，江到巴丘第几程。新亭作客如安石，零雨何人和子荆。君不见云梦珠旗秋猎路，思君只诵相如赋。"}