{"id":"811993","title":"与诸昆季言怀","dynasty":"清","author":"孙元衡","text":"骐骥仰天鸣，朽索驭刚铁。一驱升崇山，焉知踬于垤。脂牵转回肠，孰与较优劣？才老力可尽，名成待九折。马兰踸踔生，及时当先刈。不刈将如何？杜衡恐芜秽。蒥荑与揭车，清芬可同佩。异物难苟容，孤芳见吾辈。李牧捭上首，却克跛而登。有力皆可努，如行河上冰。晏安乃酖毒，胡为昧寝兴。拊髀发长叹，天命良可胜！兰枻持斫冰，冰坚枻伤手。我手不足惜，情违力何有？智士慎择术，断金若摧朽。刜蓬挥棠溪，所用良不苟。竹柏无冬春，中心异虚实。形骸非所拘，奉此岁寒职。吾道守根蒂，焉容事雕饰！遭遇难可期，常存但孤直。康哉黔娄生，遗我以芳型。簟食不充虚，敝衣不盖形。僵眠但仰屋，苍苍见寒星。恬然守休德，愿子抱遗经。脆茵与贞松，久暂俱零落；王鲔与晨风，终当异栖托。毋媚庄老言，实寻孔颜乐。兰肴齿颊香，与君试清酌。子晋去已远，笙在人间吹。玉豉得长寿，久处夫何为！生理有至乐，知士识端倪。四荒同一室，玉食犹餔糜。生晚道仍古，禀气得其真。一朝伏青白，坐见千秋人。黄杨厄馀闰，松桧偕冬春。驽骀无辍驾，骐骥共前津。文藻薄时艳，乃心在编简。嗜古择其腴，如腱贯之。片言敌造化，万古明人眼。繁词俗所欣，下笔颜亦赧。鹅鸭唼梁藻，鸿鹄高且遐。检身事三圭，五缄宁不华。无由就悬车，终叹系匏瓜。每每原草绿，此邦非我家。云际思好仇，引颈劳空望。吞响在幽山，名潜理非亢。佳卉时一芳，清泉随所向。苕苕孤生桐，何必逢牙旷。"}