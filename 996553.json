{"id":"996553","title":"戏答公益春思二首 其二","dynasty":"宋","author":"黄庭坚","text":"昔人有真意，政在无美恶。微言见端绪，垂手延后觉。大声久辍响，谁继夫子铎。长笑二南閒，斯道公不薄。性怀如佩环，诗笔若陨雹。前篇戏调公，深井下短索。子云最清净，亦动解嘲作。光尘贵和同，玉石尚磊落。众人开眼眠，公独寤此乐。昔在西宫游，初非朝夕约。邂逅二三子，蛾眉能劝客。坐嫌席閒疏，酒恨盏底窄。骊驹我先返，看朱已成碧。况闻公等醉，歌舞恣所索。舞馀必缠头，歌罢皆举白。清狂稍稍出，应节自不错。譬如观俳优，谁能不一噱。何为苦解纷，乃似自立敌。人生忽远行，车马无归迹。黄粱一炊顷，梦尽百年历。弃置勿重陈，虚心待三益。"}