{"id":"1214869","title":"家叔西隐结亭，额曰暖翠，赋诗见寄，次韵寄亭上","dynasty":"元","author":"刘鹗","text":"白发逢盛世，昕夕凤翔翱。青山读旧书，灯火双目蒿。间从淡泊馀，世与鸿蒙遭。此意自有得，此心不知劳。不为溟渤鲲，不作井里螬。孤亭抚万竹，无愧五柳陶。试询紫罗裳，曷若粗布袍？暖翠滴衣袂，朱颜如春桃。清风飒相遇，须鬓何萧骚！阿咸老京国，俯仰随官曹。富贵多危机，平地生波涛。回头眄兹亭，孰谓云台高？"}