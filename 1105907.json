{"id":"1105907","title":"念奴娇 其二","dynasty":"宋","author":"王以宁","text":"云收天碧。渐风高露冷，群喧初寂。远浦归舟荒渡口，搴篷横棹堤侧。一带澄江，十分蟾影，千里寒光白。襟怀迎爽，有人独步携策。遥想帘卷琼楼，凭阑凝望，此意知何极。声断秦箫双凤驾，凌厉飞仙同籍。问汉乘槎，采珠临海，往事空踪迹。莫辞吟赏，终宵清景难得。晚烟凝碧。渐渔村山市，人归寂寂。有客飞舟还顾访，应讶纶巾敧侧。得意忘年，推诚投分，高论追元白。英标逸气，笑予穷抱真策。兴尽又复言归，秋风分袂，浩荡思无极。咫尺昭山明翠壁，那知中隐咸籍。说梦难听，闭门寻梦，肯念栖萍迹。浪吟狂醉，几时还共重得。"}