{"id":"948903","title":"次韵溧水令李彦平清赏图","dynasty":"宋","author":"周必大","text":"俗吏才拘拘，书生志落落。均之窘几案，底处著丘壑。中山李长官，整暇非政学。庭虚吏早散，园古句频琢。问之何能尔，行道轻去就。谁如班孟坚，龌龊事元舅。纷纷名利场，风俗日益蛊。腰围黄金带，巧宦不难取。惟有佳儿孙，未易以力致。君看房杜辈，勋业照文字。徐绩尚笑之，垂诫甚切至。何如遗清白，世有贤者类。诗书闻过庭，杖屦奉安步。邑人争指似，玉立称祖父。岂惟慰眼前，门户赖不仆。翁乎复何忧，弦歌乐朝暮。"}