{"id":"739753","title":"秋日同龙威游金粟山","dynasty":"清","author":"舒瞻","text":"濒海多奇峰，势若神所镂。入秋事登陟，缘畦穷野堠。豁兹耳目奇，失喜脱尘囿。晨光澹疏林，娇云蔽遥岫。阴磴垂千尺，巉绝穿积溜。蜃阁时晦明，洪波或吞受。风雨来半空，苍茫失晴昼。俯瞰千村迷，屹立一峰秀，贾勇探幽景，小憩得梵构，杂花媚秋容，暗泉喷幽窦。了了浮修眉，丹青妙刻绣。创造自孙吴，残碑不可读。但能辨旃蒙，漫漶迷蝌籀。吊古余遥情，兴废理孰究。东望秦驻山，坤维相蹑就。图经九十九，罗列如饤饾。睹此造化工，灵境为辐凑。此中有芝田，或者群仙耨。摩挲长松下，恍闻笙竽奏。野衲建精蓝，忍草遍寒甃。蠲渴资茗柯，清气溢襟袖。暂解人事缚，一与烟霞觏。同游竞跻攀，吾意仍稽留。微吟憺忘归，余青恋回首。"}