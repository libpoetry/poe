{"id":"1128480","title":"次韵李子京宋城道中诗三首","dynasty":"宋","author":"葛胜仲","text":"沙冈牛酒市，渺岸指前程。断梗随鸥远，残霞与鹜平。村声喧坱莽，林影倒澄瀛。俗物难遮眼，支离病骨轻。通涂了无畏，清世足章程。击壤民风乐，持衡国势平。米盐丰道路，桴鼓静寰瀛。佳气葱葱近，心随过鸟轻。积累三冬学，淹通万古程。孤高吴子札，该洽蜀君平。曹事今司李，官封近接瀛。公侯阶有渐，五斗未容轻。"}