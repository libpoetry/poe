{"id":"556787","title":"小除夕偕马太史吴驾部集助甫宅分得源字","dynasty":"明","author":"宗臣","text":"自吾高歌踏紫垣，胡霜朔雪愁天门。玄冥走天愬上帝，帝遣青皇下云根。放尔霜雪归故山，手携春色来乾坤。寒云咫尺即相别，春风已坐千门喧。人生三万六千日，日日催人白发繁。青皇暂且停高轩，吾将乘槎上河源。天河在手星辰翻，夜半云间泣云孙。九乌不敢上扶桑，六龙空复怨昆仑。主人今夜开金樽，樽中北斗明黄昏。来朝柏叶不须辨，远天椒花那足飧。春风苦意不相放，吾其迟尔桃花园，伾然待尔杨柳村。杨柳学人舞，桃花作人言。愿君留春似留寒，千山万山啼晓猿。"}