{"id":"252057","title":"庆宫春·忆旧京","dynasty":"现代","author":"邵祖平","text":"芍药开前，丁香飘后，禁城翠绕烟屯。三殿风高，九门寒峭，贵游绿幰朱轮。赏花休驾，击鲜外、金盘鲙鳞。宵深围妓鸳被，熏香兽炭嘘温。西山旧谒，名园波定，潢池犹厌训军。蝶粉凝霜，梅黄融蜡，履綦刬袜无闻。冻澌分惨，怕穷北、难招断魂。怆然凄问旧月，宫墙几转花津。"}