{"id":"1043635","title":"章武殿","dynasty":"宋","author":"刘攽","text":"历数归真主，乾坤仗义兵。南夷长后服，下国怨西征。麋鹿荒吴苑，梯航聚易京。春螽那恃力，朝菌欲长生。雷雨随金鼓，鹰鹯起旆旌。灵旗穊牛斗，白羽射欃枪。散地人谁保，连甍火彻明。晨门迎短箠，死骨断长鲸。父老前流涕，农夫未释耕。将军荐牛酒，恺乐会韶韺。虢灭虞何恃，崇亡纣亦倾。一戎终薄伐，再驾就升平。旧邑更脩武，行宫即顾成。奎芒垂篆刻，天质望氛清。羽卫严丹极，潮音接化城。欲回江海水，都作颂歌声。"}