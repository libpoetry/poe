{"id":"1131158","title":"送吕周辅宗丞守崇庆","dynasty":"宋","author":"楼钥","text":"从昔传家学，当今良史才。声名冠西蜀，风节象东台。朝迹收何速，归心挽不回。一麾从此去，万里可能来。旧矣唐安郡，龙潜府号新。当年一绛帐，今日两朱轮。民意来何暮，仁声煖似春。剑南毋恋却，鳌禁要词人。秘甚先天学，谁传陆士龙。上方留自近，天岂不相容。契托君家厚，情惟我辈钟。慇勤训犹子，他日使追踪。"}