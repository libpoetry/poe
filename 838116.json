{"id":"838116","title":"题台湾诗醇","dynasty":"清末民国初","author":"黄赞钧","text":"我昔初学咏，常读古人吟。李杜重盛唐，奥妙而艰深。偶然读时作，亦足豁胸襟。丘壑吾曾历，一见早倾心。人言今逊古，未尽古胜今。千载同诗境，后贤自足钦。可叹斐亭歇，钟缶共争音。赖子有心者，遗编费苦寻。万选求青钱，披沙获巨金。未敢私所好，积帙灿琅琳。取之充邺架，何愁饱蠹蟫。一贵洛阳纸，声价满鸡林。"}