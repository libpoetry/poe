{"id":"1128522","title":"次韵工部兄见寄三首","dynasty":"宋","author":"葛胜仲","text":"影落邗沟是我家，端来吴地寄生涯。蜗庐困卧身何择，蝶梦时归路不遐。幽径任荒陶令菊，閒门聊莳邵侯瓜。西还约醉中秋月，屈指同襟尚阻赊。文采清华自一家，行身所到讵能涯。学该古昔仍知要，识造高明岂不遐。英晤早明当道李，勤书频事镇心瓜。似闻忧国头今白，法会无钱想尚赊。朱门十万一贫家，鼓枻西归怅未涯。数米称薪嗟隐约，望云临水负幽遐。清音且听雉登木，曲路任从蝇集瓜。午饭萧然无脍鲤，须知滋味已能赊。"}