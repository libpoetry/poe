{"id":"1119837","title":"眉溪与光祖共谈得四绝句","dynasty":"宋","author":"陈渊","text":"乾坤今古自昭然，此意何劳密处论。不是逢人喜倾倒，正应公事合公言。青山雨后足奇态，好鸟檐间无俗音。纵使曲生难会面，可无毛颖解传心。流泉为演秘密藏，枕上声从涧底来。半夜梦回听说偈，似传衣钵向黄梅。溪边索共桃花笑，雨打风吹扫地空。待访灵云旧消息，急流无处觅残红。"}