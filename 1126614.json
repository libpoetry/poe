{"id":"1126614","title":"西湖观梅三首","dynasty":"宋","author":"章谦亨","text":"梅在西湖上，精神别一般。喜供诗客赏，怕与俗人看。映水林文瘦，依山范叔寒。生平逢此友，更觉酒肠宽。不费东君力，常先草木荣。魏徵元妩媚，夷甫太鲜明。有色谁同洁，无香可比清。飘零惟不恶，羌笛任渠横。腊寒彻骨越精神，吐尽清香不待春。华屋芳筵犹恶俗，竹篱茅舍只安贫。湖烟笼处难藏艳，窗月飞来为写真。自得孤山题品后，至今偏解恼诗人。"}