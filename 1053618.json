{"id":"1053618","title":"赠贤上人","dynasty":"宋","author":"释道潜","text":"恒山道人弃妻孥，坏衣祝发从浮图。爱缠欲网岂易脱，慧剑划断真须臾。飘然云水出乡国，力学生死来东都。心猿意马就羁束，肯逐万境争驰驱。回看旧事真一梦，清渭浊泾良自殊。楚山岁晚俄邂逅，雪屋对语依圆蒲。劝子南游下吴越，小航短棹寻西湖。我家住处湖岸北，如椽翠竹森千株。竹间扣扉试访我，定有猿鹤声相呼。"}