{"id":"316292","title":"如此江山·戊戌北上","dynasty":"现代","author":"魏元戴","text":"东风著意催帆挂，妒杀一庭欢聚。元夕灯红，金尊酒碧，刚寿坡公初度。淋漓激楚。笑十载荒唐，请缨无路。花好长安，等闲色养高堂负。且唱大江东去。怅澜翻渤澥，澄清谁许。万里计偕，祖鞭争著，欲答太平时数。苍茫北顾。慨王气葱茏，半迷尘土。知道诸君，各有金门赋。"}