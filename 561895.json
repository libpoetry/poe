{"id":"561895","title":"木兰花慢 月夕期浚翁文会叠前韵","dynasty":"明","author":"严嵩","text":"笑萍踪南北，赖陶谢、与同游。正凤阁紬书，乌台执简，地峻人幽。却喜自公退食，多暇日、心赏若为酬。但得高朋嘉话，底须赵瑟秦讴。眼中世事醉中休。向城头。见宿雨清尘，明蟾出海，良夜悠悠。巳办金鱼玉佩，沽美酒、高咏蓟城秋。聊共西堂秉烛，且须南陌停辀。"}