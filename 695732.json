{"id":"695732","title":"游牛首山用童庶子壁上韵二首","dynasty":"明","author":"欧大任","text":"江左祥光拂露盘，城南双阙俯巑岏。辟支洞口僧卢近，罗什台前辇路宽。紫阁平临珠斗丽，黄山半入白云寒。蓬莱咫尺堪回首，鸾鹤翩翩肃羽翰。万壑千山绕洞门，断碑苔藓不堪扪。花岩缥缈标铜爵，玉殿玲珑锁绀园。却爱楼台淩倒景，独愁钟鼓送黄昏。翠华尚忆当年事，空向东都父老论。"}