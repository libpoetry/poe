{"id":"825645","title":"王聘三六十生日","dynasty":"清末近现代初","author":"郑孝胥","text":"历劫真异人，脱身自忧患。百年虽六十，意气未过半。沪滨磨岁月，酷似弦上箭。栖栖九寒暑，桑海不容玩。蹉跎十年间，一击失如愿。沈几暂敛手，东隅未足恨。遗民渐零落，天意留好汉。须髯犹如神，佳耦得彼粲。悬弧在今朝，天狼己侵旦。酌酒为君尽，我歌君其乱。"}