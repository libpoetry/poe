{"id":"550439","title":"听莺曲","dynasty":"明","author":"徐熥","text":"条风淡荡春将半，倚栏忽听莺声乱。隔竹绵蛮别样啼，绕林睍睆相呼唤。相唤相呼不住声，声声偏动冶游情。王孙载酒青楼醉，美女寻芳紫陌行。青楼紫陌春风遍，一种娇声千万变。彷佛秦筝出谷闻，依稀羌笛随风啭。秦筝羌笛韵悠扬，几处欢娱几断肠。闺中少妇悲征戍，路上行人忆故乡。故乡渺何许，莺声何太苦。征戍隔辽阳，闻莺空自伤。莺来莺去自年年，听此啼声倍可怜。百年愁鬓声中改，九十春光舌上迁。莫叹韶华如转毂，爱莺且赋听莺曲。但得长闻柳外声，何辞频进杯中醁。"}