{"id":"963044","title":"建安道中","dynasty":"宋","author":"朱松","text":"吾生意行初不谋，泛泛何啻波中鸥。携家来作闽海梦，三年客食天南陬。我先人庐在何许，大江之左道阻脩。奉新家有手足爱，只身归扫先梧楸。旋当来此营斗粟，南北颠倒无时休。此心转与世事左，自作磨蚁将谁尤。安知不满达者笑，穷达一戏如观优。咄哉吾语亦已堕，且与造物同浮游。"}