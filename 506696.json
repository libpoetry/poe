{"id":"506696","title":"瑞应麒麟诗六章章十句","dynasty":"明","author":"杨荣","text":"猗欤祥麟，其祥曷徵。维皇继统，万邦咸宁。诞敷德泽，丕昭文明。至和旁达，海岳效灵。曰惟盛时，兆此嘉祯。维麟昭昭，四灵之首。精孕玄枵，世不恒有。羲轩以降，成康其后。爰暨我皇，斯乃云觏。何以致之，圣德之厚。麟之为麟，具此众体。有麇其身，有牛其尾。既龙其颅，亦马其趾。彼兽之凡，莫之与比。春秋所书，周诗攸美。维麟之德，厥具匪常。怀仁之慈，抱义之刚。步中规圆，亦协矩方。生物不食，生草弗伤。有畅厥音，协宫谐商。维麟之生，于彼海岛。和气所钟，逢世熙皞。莫高匪天，弗爱其道。莫厚匪地，弗爱其宝。式昭皇仁，如天覆帱。维麟之来，献于丹陛。百辟交欢，同睹上瑞。咸曰兹麟，圣德所致。天毓祯祥，以隆至治。圣寿齐天，宝祚万世。"}