{"id":"685496","title":"京华元夕诗","dynasty":"明","author":"邓云霄","text":"香尘十里骛华轩，新敕金吾放九门。云外仙游星作佩，殿中春酌斗为樽。华夷不隔清光远，玉帛来朝胜事繁。动地欢声喧彻夜，太平何以报君恩。破虏平羌铁马闲，春风遥度玉门关。冠绅退食无封事，士女雍容拥佩环。良夜醉残清漏水，明朝休问紫宸班。遥知步辇优游处，只在昭阳燕尾间。大内烟灯起北台，五云缭绕望蓬莱。芳林不借金刀剪，花胜全因火树栽。万户羊车争待月，半通羯鼓暗闻雷。侍臣载笔承明里，谁是清平雅调才。华月新成七宝妆，纷纷戚畹过平阳。传筹坐拥三千客，错舄筵开十二行。梅柳傍檐窥竹叶，鱼龙翻戏入球场。茫茫陆海今何夕，疑到蓬山不死乡。击筑悲歌集酒徒，至今燕市重当垆。休誇长袖弹卢女，已见诸郎匿念奴。象管声随琼月满，凤箫台隔彩云孤。相逢莫论新丰价，报导君王欲赐酺。烟景皇都别有春，珠玑陌上散鲛人。蚖脂豹髓光如昼，万毕丁谖巧入神。午夜歌钟连晓漏，半天冰镜暗游尘。况逢偕计多词客，曲调年来事事新。铜街金埒紫游缰，蹀躞寻春夜未央。燕蓟昔称游侠窟，绮罗争擅少年场。□□□□□□□，□□□□□□□。谁道千金销一刻，呼卢百万恣豪狂。董贤夜过小平津，不羡秦官百态新。花月影重宜子夜，管弦声缓惜芳辰。绝缨醉后还投辖，骂座狂来任吐茵。何事鲛冰浑未破，金盘飞脍进银鳞。绣幕珠帘斗丽华，青牛白马半良家。无人不掷潘安果，何处堪停卫玠车。看去传奇非旧曲，行逢解语有新花。素娥此夕银屏掩，云水苍茫想自嗟。酒态同推阮步兵，谁论中圣浊和清。六街金界开黄道，一夜瑶京变赤城。朋辈连镳堪玩赏，风光转眼几阴晴。柏浮且尽杯中物，身后休誇百代名。纡徐明月夜偏停，对酒高吟怕独醒。烂漫长干馀堕珥，辉煌复道缀繁星。落梅秾李随行帐，迭鼓凝笳发从伶。晋室风流今更盛，清谈谁复数宁馨。年芳璧月自重轮，万道金光涌玉津。仙乐飞来疑佛国，祥光散处识天人。莲生鸡足流苏暖，灯簇鲸鳞采胜新。咄咄春游多怪事，九衢偏现洛川神。太乙淫祠起汉家，至今灯火兴逾赊。南油西漆皆腾贵，青玉文螭敢浪誇。味道吟成尘逐马，江淹赋就笔生花。太平文物繁都会，不用东京纪梦华。酒满金尊月满楼，谁云夜市在杨州。六鳌似涌神京动，七日如听广乐游。士女春心飞锦带，儿童闲剧蹴星球。更阑玉漏斜珠斗，犹见香车若水流。少小看灯短鬓侵，老狂元不异童心。梦归南国烟花迥，恨入东风嶂塞深。名利登场看傀儡，路歧回首忆云林。岁星待诏金门久，莫怪酣歌笑陆沉。"}