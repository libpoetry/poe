{"id":"1217505","title":"徐伯敬哀诗","dynasty":"元","author":"乃贤","text":"萧萧城南路，白杨蔽江麓。下有长夜台，阳景无由烛。笳鼓日夜悲，往者不可复。呜呼徐徵君，仪表冠梧竹。十三父早丧，孑孑影茕独。我时已识君，青灯照书屋。十五学篆籀，钟鼎饱撑腹。镌模布词林，论议动群玉。生计日萧条，名声愈清淑。母也老而病，伯兮苦盲目。君能谨温凊，膝下供水菽。鬻衣聚诗书，呼弟对床读。亹亹药石言，朋类素钦服。嗟余苦参商，不得时相属。昨从燕山归，君已卧帷褥。握手情既多，剪韭荐醽醁。出门不忍舍，扶杖意凄蹙。凌晨讣书来，捐馆已踰宿。哀君多艰虞，胡忍逝之速。日落旦复升，月亏望还足。君往不复返，使我泪盈掬。既无中馈嫔，又乏南山粟。何人为脱骖，慰此倚门哭。云浮白日阴，惨惨风号木。九原多黄壤，宿草长新绿。平生布衣情，裹鸡酹寒渌。"}