{"id":"504306","title":"聚上人铁笔歌","dynasty":"明","author":"李昱","text":"昔时智永铁作限，今时善聚铁为笔。笔底曾经百鍊功，篆隶雕镌体非一。揠波萦回垂露瀼，金鹊虎爪相辉光。琅函夜启玉刚夘，笑倒籀史惊钟王。我作中台山上记，一挥四百二十字。聚也运锋勒翠珉，至今矫矫龙蛇势。草阁岩居云气深，上人一来听我吟。要将铁笔化采笔，丛林价重双南金。"}