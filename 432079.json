{"id":"432079","title":"次韵赉畲闺词四首","dynasty":"近现代","author":"张采庵","text":"轻寒轻暖九重闺，七宝销金绣幔低。无赖黄鹂惊冶梦，碧桃枝上尽情啼。扇裁月魄紫香罗，写上新词十首多。还得泥郎图蛱蝶，自将朱粉细研磨。浴罢兰汤竟体馨，窥人新月上疏棂。添香夜伴檀郎读，两人相对一灯青。窗外寒风冻不停，金貂坐拥醉还醒。憎他说爱人微醉，冒雪沾来酒满瓶。"}