{"id":"1119648","title":"马上见卖白莲者三首","dynasty":"宋","author":"陈造","text":"引息度奇暑，风日正交战。淮乡六月春，嫣然担头见。香凝素囊拆，湿馀清露泫。丰肤专正色，一忠百佞贱。祝融乃司花，慰我红尘面。买归一杯适，得共黄葵荐。东荡百顷宽，满荡莲结花。孤村莲荡西，茅茨吾所家。年年红紫尽，为春留芳华。酒船堕云锦，歌棹凌瑞霞。只今乡闾梦，不道身风沙。把花但三嗅，对酒长咨嗟。东荡花清晨，西湖渺无津。凉荷引天远，极目妆面新。鸣榔与鼓枻，彼岂寻芳人。香风漂我舟，领略不及宾。当时赏花句，兴在迹已陈。歌似冰玉友，花面俱回春。"}