{"id":"969802","title":"九三月丹","dynasty":"宋","author":"赵孟坚","text":"有花血嫣红，侈娭大于碗。五出猩袍裂，万攒金钉满。数日色弥鲜，不畏风日暖。山茶越丹辈，马塍丰土产。殊名几百种，并立色俱赧。客言名之由，其说邻怪诞。昔有樵弁山，绝顶路迷返。见此物尤异，斲置归里闬。九三橐驼流，厥艺工养豢。惟以第行称，姓名微考按。香泥密封箨，接度根暗换。若古姚魏然，因从九三唤。从兹入西浙，移根遍名苑。家家尚此花，买价不论贯。青油障晓日，朱槛护雕瓒。微物因人成，感此一喟叹。忆昔洛阳花，寿安红为冠。要其所从出，亦自薪槱伴。伊维花卉流，第以色媚眼。青青三寸松，养可凌霄汉。明堂须众木，未易一材办。工师无遐遗，材满岩崖畔。"}