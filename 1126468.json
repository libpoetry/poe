{"id":"1126468","title":"程文简公挽词三首","dynasty":"宋","author":"梅尧臣","text":"尝预岩廊政，终为社稷臣。作藩安旧俗，饮酒得贤人。葬礼铙箫咽，明仪币马陈。泉堂一经掩，原上只麒麟。将相荣难及，唐虞世已遭。名将官愈大，节固位同高。哀悼王朝辍，镌埋史笔操。空山伊水外，松柏冷萧骚。阙塞秋云冷，伊川苦雾阴。薤歌金铎碎，蒿里石宫深。燃漆为长夜，栽松作茂林。空留旧冠剑，家庙四时心。"}