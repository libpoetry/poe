{"id":"1229921","title":"赠汪鹤舟","dynasty":"元","author":"王虎臣","text":"吾闻列山之儒骑鹤飞，明月为佩霓为衣。又闻化鹤丁令威，七十甲子今始归。先生扁舟载飞鹤，五湖七泽将安之。江湖旧游波渺渺，床头金尽故人少。犹能为客典春衣，酒边豪气天地小。名贤歌颂题满轴，披图亦自不碌碌。黄金白璧分与人，惟有便便五经腹。朅来访我坐毡冷，岸帻扶筇微酩酊。开樽促席意气倾，剪烛商诗寒夜永。星星斑鬓今如此，清谈自是青云士。试问烟波载皓衣，何如一舸携西子。"}