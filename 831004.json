{"id":"831004","title":"沁园春 其二 偕易六叔由、家兄彦清泛舟游岳，舟中醉赠叔由，兼忆中实蜀中","dynasty":"清末民国初","author":"程颂万","text":"人生百年，以酒为欢，不醉如何。认短篷残烛，霜欺人瘦，空江乱荻，风飐愁多。一棹兰皋，半泓杯影，岳色冥蒙堕酒波。邀君醉，到祝融峰顶，西望岷嶓。群峰万马奔驮。蹴水势昭滩一旋涡。怅江上骚人，衣褰薜荔，天边玉女，髻拥青螺。雁落霜空，猿啼夜悄，一夕愁心冷汨罗。重阳近，怨天涯风雨，梦里关河。"}