{"id":"720867","title":"别长安五首","dynasty":"明末清初","author":"尤侗","text":"只合渔樵老此身，底须辛苦入风尘？一官未许因人热，十口翻成为仕贫。阊阖天高逢鬼谒，江湘地远逐孤臣。非关圣世簪缨短，为有青山待逸民。朅来来吊望高台，台上黄金真可哀。一代贤良《卜式传》，千秋流涕贾生才。狺狺多口何为者，衮衮诸公安在哉？燕市遨游今不见，吴门变姓且归来。十年踪迹漫劳劳，风雨周游有敝袍。短棹独临沧海阔，单车直上太行高。穷途恸哭谁哀阮，荒径欣奔自拟陶。且待向平婚嫁毕，指挥五岳属吾曹。不如归去不如归，归去来兮知昨非。千里壮心天马下，一朝适意野鸥飞。焚书并瘗珊瑚笔，解绂先裁薜荔衣。犹有吴钩抛未得，酒酣常舞钓鱼矶。葑水城南一草堂，莳花修竹自幽芳。老妻酿秫藏盈斗，儿子摊书读几行。有客日来谈鬼魅，先生夜梦见羲皇。出门莫向长安笑，曾在长安望故乡。"}