{"id":"713861","title":"夷门行 其一","dynasty":"明末清初","author":"屈大均","text":"信陵当日救邯郸，毛薛诸公尽结欢。怅望夷门哀饮剑，逡巡函谷恨回鞍。魏王不信佳公子，醇酒美人终已矣。兵法空名宾客书，合纵未雪诸侯耻。大梁为君频驻马，燕赵萧条同泪下。荆卿一去无酒人，朱亥已没谁屠者。狐兔纷纷古市游，灌城早已知鸿沟。侯嬴不吊吊公子，遗墓苍茫何处求。"}