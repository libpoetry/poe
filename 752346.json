{"id":"752346","title":"甲辰仲冬赋呈葵园师 其三","dynasty":"清","author":"吴庆坻","text":"少小苦羸疾，中岁疾良已。西南驰王程，江山壮玉垒。意气高岷嶓，险阻穷笮徙。期搜蜀才彦，持以献天子。适遘庚辛交，冬狩纪诗吏。冲寒赴行在，伏阙泪盈眦。明年还京师，儤直近丹戺。草奏引古谊，论迂駴俗耳。往岁乘滇輶，暑雨涉万里。津梁行告疲，占爻得艮趾。何图被恩命，沿潕下沅澧。岁晚暂投装，百惧而一喜。喜者亲丈席，谭经竟源委。惧者臣精亡，无繇振颓靡。蠠没方期岁，甄校无隙晷。遽遭病魔侮，瞑眩不可止。引疾幸得请，感极转汗泚。岂不眷芳华，升庭采兰芷。上负吾师期，下负横舍士。赠言意深厚，三复重嘘唏。朝廷纳群策，下士有葑菲。安得一謇谔，靖彼万谲诡。敝庐有孤松，贞干无曲理。蕲保岁寒心，明明指江水。"}