{"id":"822661","title":"南浦 蔡冰吾大愚别廿五年矣，闻其在汉皋，以水龙韵寄之，冰吾依此调见答，用韵酬之","dynasty":"清末近现代初","author":"周岸登","text":"怀冰抱蜀，廿年来、豪士惜分张。君也驰驱关陇，沙碛阵云黄。我亦壮游三管，伴飞鸢、跕跕下蛮江。叹市朝都换，旧人谁在，留眼看沧桑。漫比退飞宋鹢，好江山、乘兴莫凄凉。玉笛楼中吹起，声彻鹤家乡。怕问故山猿鸟，共虫沙、一例话兴亡。效楚累哀怨，国魂招复应天长。"}