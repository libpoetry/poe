{"id":"604014","title":"秋发虎林同山阴沈生炎仲氏炌会稽王生骥德暨阳朱生长庚暨家弟与慈赋别联句","dynasty":"明","author":"谢与思","text":"刚风卷长涛，落日削危岫。万舟事南征，严程应西候。萧森云物改，窈窕江门旧。开尊直河梁，舣棹当水构。揽衣各不发，引满交相寿。生离故难任，醉别弥成疚。缱绻平生心，凄凉今夕奏。念兹羽翼垂，蜷彼山川缪。客星中天悬，灵钟半江吼。烧镫木叶下，点笔霜华逗。慷慨荆卿歌，琅珰郭郎袖。亭亭月可掇，齿齿石堪漱。高谈激天汉，长啸划云窦。谁令乌鹊惊，坐使鱼龙斗。遥空葭菼澹，新寒鹔鹴透。故应青眼在，翻讶白璧谬。麟骥不易羁，兰茝本同臭。殷勤斗酒欢，俛仰千载觏。论交绝形骸，搏句争胜负。从衡孟韩间，顾盼卢王后。寸心可重陈，嘉会不再遘。嬿婉聊斯须，梦寐或邂逅。飘零青衫泪，牢落荒城漏。并州渺难望，楚璞哀谁售。吾有宝刀雄，临岐似君手。"}