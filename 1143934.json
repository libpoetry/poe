{"id":"1143934","title":"岁除次韵全君玉有怀二首","dynasty":"宋末元初","author":"方回","text":"心事天涯客海涯，自筹何止一毫差。枕诗夜夜攲檐溜，浊酒朝朝漉井花。元日惯曾经百窘，幼男勉为讲三加。扬扬喝道楼前过，肥马轻裘几子华。全老忽贻寒夜句，岁阑吾党久离群。一场噩梦三千字，百载颓龄七八分。孰与挽前轩此士，端能殿后栋斯文。乡傩礼失求诸野，小鬼应犹畏灶君。"}