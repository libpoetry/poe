{"id":"1058804","title":"次韵天启戏为禅句之作","dynasty":"宋","author":"余干","text":"一片木柴投向釜，不是知音色如土。道途谩用运三车，根性终然资一雨。相逢倘获个中人，涓滴何辞北驴乳。善才童子天质奇，抛官远遁修行苦。果向北山曾遇人，便解捐书寻一语。而今脱却七斤衫，相见山山惟作舞。秋闱何幸相握手，未厌夜深来叩户。莫愁客至将何待，困有眠床饥有俎。"}