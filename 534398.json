{"id":"534398","title":"毛隐仙画像歌","dynasty":"明","author":"邱云霄","text":"君不见长松山中有真隐，霞结幽栖云径暝。我欲寻之不可见，丹青忽得仙人影。紫髯玄眉鬓绿毛，颜如丹渥骨格高。神姿自与俗人异，青兰佩照芙蓉袍。牙签玉轴付儿孙，丹诀青囊理怀抱。兴来孤往仍独还，布袜青鞋遍酉夘。间采蓬莱芝，更拾瑶池草。石床明月梦羲皇，笑指尘区容易老。我亦住白云，托身武夷岛。偶来尘市伤枯槁，愿与仙人探鸿宝。仙人在何处，胡麻酒熟春风醉。感像发长歌，我向山中去。"}