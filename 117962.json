{"id":"117962","title":"次韵子瞻送千乘千能","dynasty":"宋代","author":"苏辙","text":"少年食糠核，吐去愿一官。躬耕遇敛获，不知以为欢。谓言一飞翔，要胜终屈蟠。朝廷未遑入，江海失所安。多忧变华发，照影惭双鸾。恩従万里归，独喜大节完。日食太仓米，箧中有余纨。奇穷不当尔，自信处此难。长女闻孀居，将食泪滴盘。老妻饱忧患，悲吒摧心肝。西飞问黄鹄，谁当救饥寒。二子怜我老，辇致心一宽。别久得会合，喜极成辛酸。忽闻倚门望，有书惊岁阑。"}