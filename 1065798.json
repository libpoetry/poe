{"id":"1065798","title":"雨后见月","dynasty":"宋","author":"苏过","text":"薰风转亭午，流汗浃絺绤。隆隆空山雷，跨海飞雨黑。芭蕉集乱响，风竹泻暗滴。悬知岁有待，已喜瘴先涤。沈沈璧月上，稍稍星河出。枕簟延清光，草木冱寒碧。幽人梦未回，良夜谁与惜。隔篱唤西家，倒榼共馀沥。西家长苦贫，而有好颜色。终年饭半菽，爱酒无从得。嗟余不解饮，看尔时举白。岂不贤老兵，聊慰羁旅夕。"}