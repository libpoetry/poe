{"id":"269509","title":"论青鸟法·吾岂异人情","dynasty":"清代","author":"郑用锡","text":"吾岂异人情，尊生而贱死？不分地吉凶，但论人臧否。嗟彼堪舆家，群逞谋生技。愚者坠术中，指挥任所使。区区土一坏，千金弃敝屣。福利以惑人，罪魁此为始。在昔范公坟，万弩石齿齿；山灵倏变幻，朝天千笏倚。郭璞著葬经，天乃斩其祀。可凭不可凭，兴衰难尽恃。岂知相阴阳，冈原随所止；处处有佳城，何必誇奇诡。枯骨可荫人，生者胡为耳？一卷青鸟经，归根在天理。"}