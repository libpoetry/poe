{"id":"1004004","title":"忆昔行送李成之徵君","dynasty":"宋","author":"程公许","text":"忆昔与君同射策，同舟同馆心胶漆。万言入奏甘弃置，赖有湖山好看客。归装濡滞及黄池，半菽寒菹作除夕。慨慷相与期古人，聊复名场借梯级。君家三秀立分鼎，太阿觉君锋更颖。吏行凫鹜鬨尘坌，寒露玉壶夐光炯。五羊仙伯两眼明月秋，荐书万里彻冕旒。四贤同时一网收，朔风扶柂长江流。迟顽我自费推激，隐忧百罹霜鬓出。未能勇决便幽栖，宁免随阳睨残粒。送君矫翮玉霄去，为我一破胸怏悒。向来四海李兵部，正色立朝古遗直。九原凛凛有生气，馀愤须与君湔涤。世故翻覆况多端，沉思使我心胆寒。谁生厉阶今为梗，涓涓不窒惊涛澜。不知聚几州铁铸此错，百尺竿头一步底处著。天位天职特用轩轾人，明眼勘破定何物。波流何可金石转，鲍肆讵能兰麝夺。君不见考功望郎谏疏沥忠赤，垂绅满朝皆太息。信有宗工妙绳尺，梁园我亦尘下客。法当冗散逃百谪，满意诸贤拱霄极。谠言正论囊封溢，国势不难一枰活。正途未易荆榛辟，有谋勿惮时造膝。救溺拯焚奚可失，海南波宽老龙蛰。朝朝满涧玩泉石，当为诸贤失衰疾。我亦三叫喜动色，早愿采薇休戍役。"}