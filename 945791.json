{"id":"945791","title":"水龙吟 其三 次韵黄蘧轩虚谷咏凤花","dynasty":"宋","author":"陈著","text":"杜鹃啼正忙时，半风半雨春悭霁。酴醾未过，樱甜初熟，梅酸微试。一种红芳，九苞真色，舞窗翻砌。自仙樊去后，无人题凤，阑干外、成孤媚。谁信阳春妙手，锦云机、新番裁制。东君冷看，如何描摸，天然艳美。浑欲乘风，又如羞日，做双飞体。伫骖鸾，称得花前弄玉，与吟箫婿。"}