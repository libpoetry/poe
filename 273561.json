{"id":"273561","title":"倒犯·病里乍相逢","dynasty":"现代","author":"汪东","text":"病里乍相逢，系情旋同幽讨。香温玉皎。私心谓、是乡堪老。春华易逝，回首花溪欢踪杳。共倦羽还家，绿满池塘草。赋新愁，理吟稿。吴苑渐荒，问讯词人，菭阶空自埽。绣户荫静樾，弄长笛、知音少。待梦入、南柯好。向妆楼、褰帷同浅笑。恨坠叶敲窗，客睡偏惊觉。夜深镫焰小。"}