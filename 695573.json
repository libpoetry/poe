{"id":"695573","title":"谢荩衷再访予山中诗以送之三首并得春字","dynasty":"明","author":"林熙春","text":"宓子鸣琴久，王猷命驾频。龙津双妙士，凤渚一閒人。相顾谭心印，转看惜鬓银。浃旬方把臂，离别却酸辛。惊我空庭雀，携来席上珍。百年分几舄，千里聚星辰。杯酒倾怀藿，越闽叹积薪。殷勤无以赠，担负在洪钧。玄冬常送客，送客倍伤神。行李琴书重，江山气象新。扶摇万里月，梅柳一枝春。好俟槐花发，长驱慰紫宸。"}