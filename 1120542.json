{"id":"1120542","title":"咏梅","dynasty":"宋","author":"周南","text":"此君一日不可欠，独尔梅花动隔年。更有晦冥风雨在，可能相见不依然。此花高是少人知，步到乔林始见之。老我怕风并怕雨，一年过了又无诗。不是冲寒欲避春，古来辞富不辞贫。高之孤竹求仁辈，卑是羊裘钓雪人。诗在溪桥兴在人，年来绕树费追寻。何人鍊得冰霜骨，调出孤山韶濩音。"}