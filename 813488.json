{"id":"813488","title":"摸鱼儿 遇半完圃作呈外父","dynasty":"清","author":"李符","text":"掩重关、绿阴深窈。莺声都在高柳。兰椽添筑松廊小，难认旧时窗牖。槐雨骤。怅买棹、偏迟已是春归候。梅圆似豆。早屏锦无香，砌苔如洗，闲煞扫花帚。茅堂静，坐对药奁茶臼。客来便泻红友。横山钿朵飞苍霭，直到逻村溪口。逋翁后。算人境、诗仙只有冰清叟。渔蓑织就。肯相借门前，风潭百顷，一放钓丝否。小村庄、香茅盖屋，冷筠万个摇翠。柳丝榆荚纷无数，更护回阑幽砌。芳草地。剩仙令、当年老鹤眠云底。窗南竹几。对花架红深，茶烟青袅，篱曲短门闭。黄尘道，忽漫相逢燕市。倦游苦忆乡里。鼠须付与云林叟，写出清幽如此。图画里。须认取、双桥宛转通流水。他时艇子。好舣浦寻诗，隔溪唤酒，共枕绿蓑睡。"}