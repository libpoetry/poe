{"id":"1125688","title":"汉州塔二首","dynasty":"宋","author":"郭印","text":"万象森罗眼底明，倚天高处喜重经。逶迤江练秋逾白，峛崺山屏晚更青。望尽平原烟冉冉，愁深古塞雨冥冥。踌躇欲看千灯后，手拨浮云正极星。相随步屧转穹隆，万室鳞鳞指顾中。自笑情怀非旷士，谁知筋力已衰翁。吟馀尚惜西山日，立久翻忧北户风。从此不须攀绝顶，云深无处认鳌宫。"}