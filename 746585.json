{"id":"746585","title":"游青原山","dynasty":"清","author":"徐湘潭","text":"名蓝隐深邃，已近犹无觌。一径循纡回，乱峰森蔽翼。铁立石上松，黛蔚庭前柏。危檐炯金榜，犹是宋题额。觉王殿宇雄，庄严盛功德。缘阶鸽不怖，闻钟鱼就食。天香从西来，鼻受心有得。旁廊转深曲，龙蛇走石壁。颜黄及李相，忠义标心画。呜呼百世下，珍重摹手泽。徘徊此循赏，不觉日西昃。方丈惜一毡，凝神安偃息。半偈参沈沈，一镫明的的。夜来春雨寒，梦破前山碧。凌晨出西阁，祖塔礼幽宅。传闻牛鬼雄，赖此镇狂魄。碧乳泉更奇，顿足通水脉。何人安地轴，一激高数尺。地灵昭异境，兹理究莫测。东冈五笑亭，临渊踞盘石。仿佛三峡桥，怒流奔霹雳。战兢戒徒侣，无使蛟龙获。兹山在吾郡，丛林推巨擘。夜来讲学辈，于此混儒释。两家互有人，各各树坛席。可怜同盛衰，风流今寥阒。倒荆花久枯，五贤祠已坼。我来纵游眺，淹留祇一夕。探胜兴虽浓，怀古情尤剧。不识千载后，知否复此客。"}