{"id":"570040","title":"寿封给事蠡湖顾翁八十","dynasty":"明","author":"王世贞","text":"江左宗盟陆凯前，中兴风雅贺循联。生儿誉贵同元叹，取妇篇多似彦先。省觐主恩深爱日，赐租封事上回天。俱夸小凤衔书地，才是非熊入梦年。银瓮法传中禁美，彩衣春夺五时鲜。彭湖斗野分雄剑，亚字城陂泛酒船。间出膏车新郭里，有时耕耒太湖田。浮名不爱真天隐，乐事长宽即地仙。"}