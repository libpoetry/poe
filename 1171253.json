{"id":"1171253","title":"寓怀","dynasty":"唐","author":"李商隐","text":"綵鸾餐颢气，威凤入卿云。长养三清境，追随五帝君。烟波遗汲汲，矰缴任云云。下界围黄道，前程合紫氛。金书惟是见，玉管不胜闻。草为回生种，香缘却死熏。海明三岛见，天迥九江分。搴树无劳援，神禾岂用耘。斗龙风结阵，恼鹤露成文。汉岭霜何早，秦宫日易曛。星机抛密绪，月杵散灵氛。阳鸟西南下，相思不及群。"}