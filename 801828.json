{"id":"801828","title":"苦寒行","dynasty":"清","author":"倪承茂","text":"燕山九月即飞雪，玄冬寒气更栗烈。河西冰胶午不开，山头冻雀眼流血。荒城日暮少人行，茅檐几处炊烟绝。云黯风饕日色黄，槎丫老树重阴结。朱门贵客孤白裘，拥炉酌酒罗珍羞。谁怜路有冻死骨，旬日委弃无人收。况闻淮南罹水患，十家八九趋他县。穷途无食给饔飧，那有兼衣御霜霰。昔年杜老忧民艰，愿得广厦千万间。而今寒士流离转沟渎，虽有万间知不足。"}