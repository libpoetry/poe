{"id":"813541","title":"青玉案二首","dynasty":"清","author":"李慈铭","text":"金阊门外春江路，只惯送、离人去。谁分征帆今夜住。小楼红烛，画帘檀炷，来听樱桃雨。钿筝绣盏催频数。酒醒歌阑又天曙。一晌贪欢能几许。酴醾金帐，鬓蝉香度，后日思量处。花朝寒食偏相遇，只难遣、人离绪。燕子宵长谁与度。剩脂钿合，断金裙带，题遍伤心句。听残玉笛无归路，却恐屏山易春暮。月上重门香一缕。梨花栏角，绿弦风细，帘影深深处。"}