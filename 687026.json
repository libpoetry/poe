{"id":"687026","title":"同舒伯源自双溪口度桥登高山望幽谷诸峰赋八绝","dynasty":"明","author":"刘崧","text":"濯足双溪口，寻幽水竹村。淙淙斗门瀑，寒漱白云根。坐石弄芳草，渡溪行翠微。西峰月未上，独自看云归。鸟啼山涧幽，日入松林暝。路转薜萝深，相呼不相应。采得䕷芜草，无花认不真。持之不忍弃，留问路傍人。团薄者谁子，捕鱼溪水中。林深不见日，寒杀石楠风。南登龙山亭，北望幽谷风。云气不成雨，濛濛散高松。绝顶太古石，秋风生紫苔。寻云山下客，终岁不曾来。引手扪石壁，俯身落林端。祗言上山易，不道下山难。"}