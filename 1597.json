{"id":"1597","title":"奉和幸新丰温泉宫应制·姬典歌时迈","dynasty":"唐代","author":"徐彦伯","text":"姬典歌时迈，虞篇记省方。何如黑帝月，玄览白云乡。翠仗萦船岸，明旆应萯阳。风摇花眊彩，雪艳宝戈芒。御陌开函次，离宫夹树行。桂枝笼騕褭，松叶覆堂皇。仙石含珠液，温池孕璧房。涌疑神瀵溢，澄若帝台浆。独沸流常热，潜蒸气转香。青坛环玉甃，红础铄金光。藻曜凝芳洁，葳蕤献淑祥。五龙归宝算，九扈叶时康。同预华封老，中衢祝圣皇。"}