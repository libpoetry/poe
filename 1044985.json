{"id":"1044985","title":"双树海棠 其二","dynasty":"宋","author":"徐积","text":"此花出在海州东，千涛万浪围山峰。不知谁是栽花翁，花根屈曲蟠双虹。英英斗繁葩葩丰，晨霞夕霞滴不供。欻有神物射蛟龙，团团血溅摇春风。超然花格非凡容，吴姬半亸钗头红。谁人移下海中山，神仙姊妹来人閒。人閒无玉可消斑，歌姬舞态都且闲。当时血泪乱瑶关，金槃洗面痕犹殷。吹箫郎去先骑鸾，妆未成时情已阑。汉皋台下娇蹒跚，曾解明珠瑶佩环。无媒不嫁矜殊颜，自共美人香往还。霓衣同步绀云车，麻姑面上藏丹砂。绿鬓已坠金钗斜，酒红不著罗衫遮。且教半笑含春华，但恐分飞成乱霞。宜哉天下为名花，连根都种名卿家。温温容态孰可加，有如女德贞无邪。共君醉倒插乌纱，从他群儿笑哑哑。"}