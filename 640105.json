{"id":"640105","title":"狂歌行为叶宗海赋","dynasty":"明","author":"汪广洋","text":"西涧生，文中虎，人中龙，身披紫云口生虹。九江秀色剪瞳子，出门一笑天为风。十五即汗漫壮游沧海东，仰超鸿濛凌太空，俯拾云梦吞心胸。似非陇西之长吉，何以结交皆巨公。我才况是燕台客，深托黄金铸龙骨。长风吹来天际游，与君相逢若相识。君方解以狐白裘，质以银骢马。得钱即沽赵州酒，挽起明河一倾泻。醉呼平原君，大酌花树下。瑶枝挼香熏羽衣，碧宝盘流接杯斝。君先舞，我当歌，天为幕，云相和。金罍倒挹春浩荡，玉冠倒挂冰嵯峨。滁阳小儿走惊笑，笑我与君将为何。将为何，谁知音，白云忽来知我心。不见山公后，习家池草深。此翁放浪有真意，大道污隆无古今。罢歌回舞思莫极，一鹤飞下琅琊岑。"}