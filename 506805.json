{"id":"506805","title":"雅集图","dynasty":"明","author":"杨荣","text":"汴京富戚里，王氏乃其贤。雍容重文学，潇洒乐林泉。名园足胜概，景物俱清妍。嘉时惬幽赏，休暇适所便。一时英俊流，冠盖来翩翩。坡翁绝世资，挥洒笔如椽。伟哉丹阳公，据几方凝然。主家两名姬，并立何婵娟。珠翠盛容饰，云鬟下垂肩。双松高崔嵬，上有凌霄缠。石床清且洁，古器相骈联。玉卮发光润，瑶琴縆徽弦。伊谁写兹图，云是李龙眠。颖滨暨山谷，傍观志何专。淮海自知音，侧耳碧虚前。飘飘米南宫，洒翰飞云烟。王郎独仰观，但觉蛟龙骞。亦有蒲团僧，趺坐语空圆。刘君谛听之，无乃好逃禅。阴森古桧茂，晻霭芭蕉连。清风洒脩竹，芳气出兰荃。怪石倚幽壑，泉声落潺湲。佳景已如此，况复开宾筵。谅匪尘中人，不异瀛洲仙。良会虽一时，英声振八埏。兰亭付陈迹，莲社徒荒阡。奇哉西园集，图画今流传。嗟我怀昔人，景仰心惓惓。摩挲想风采，歌咏联诗篇。斐然愧续貂，愿以厕末编。"}