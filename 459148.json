{"id":"459148","title":"云溪蓬莱歌寄王江华","dynasty":"当代","author":"卢青山","text":"吾闻山涛云海之地有瀛蓬，居人出没翩虬龙。琼楼玉阙安足贵，绿叶裁衣藤为栊。飞泉泻牖清若雪，濯吾缨足身心空。梦中浮槎不得见，一瓶一钵千里来住云溪东。苍山连叠走翠浪，岚霞闪射辉霓虹。夜月流光洗川陇，日出浩然天地红。层壑阴睛变朝暮，啼禽高下穷冈泷。有风吹屋若捲纸，群峰拔起惊飞蓬。时来独笑和雕鹘，万事无过酒与筇。五年住久岂知季，饱醉回首岁又终。天公昨夜试行雪，訇然遍折万山松。怵惕如虫安敢出，卧听天际奔澒洞。晨明踏玉柔如毡，谁张巨卷矗苍穹。小舟安在欣四顾，故人应有子猷风。故人故人不可见，万里回风捲雪裹孤翁。忆昔巴陵少年客，疏狂能有二三朋。衣衫典尽气如虎，高谈四座靡群雄。只今流落散四海，各有偃蹇观穷通。江洲数约成空花，伊人渺漠真翩鸿。我诗久已叹如此，一年一信逸涂中。吾子札如天风堕，空谷殷殷疑来跫。山水合遝佳僮仆，苟无人领夫何庸。作诗邀屈千里驾，陶宅未迁门未封。竟夜之谈连日饮，为子日夜拭杯盅。"}