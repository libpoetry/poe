{"id":"1115554","title":"出真阳峡十首","dynasty":"宋","author":"杨万里","text":"过尽危矶出小潭，回头失却石峰巉。春寒料峭元无事，知我犹藏一布衫。细雨初来刺水纹，三针两线未教繁。不知忽有何忙处，急洒千千万万痕。峡岭分明是假山，乱堆怪石入云间。上头更种青琼树，下照春江玉镜寒。峡中出了又逢滩，破浪牵船分外难。只是峡山临欲别，此滩留我再看山。江枫新染绿衣衫，知费春风几把蓝。道是春光在桃李，试除桃李尽教参。入峡长思出峡行，出来却忆峡中清。一江碧水供诗砚，两岸青山作砚屏。只言英石冠南中，未识真阳一两峰。遮莫坡陀将不去，将诗描取小玲珑。今岁春流涨又销，水痕犹印石间茅。浮槎却被春流误，长挂江边小树梢。春光浓里更江行，画舫分明是水亭。出了真阳恰惆怅，数峰如笋雨中青。未必阳山天下穷，英州穷到骨中空。郡官只怨无供给，支与真阳数石峰。"}