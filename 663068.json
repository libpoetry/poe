{"id":"663068","title":"邢秀才魁星图","dynasty":"明","author":"孙绪","text":"万事不厌从平易，独有文章贵神异。文不神异只陈言，饾饤徒以多为累。邢生有志魁天下，六籍百氏久酣醉。爱向瑰奇发孤唱，不以卑凡等众智。落笔变幻怪百出，见者谁能不惊悸。糟粕若人累千万，流汗不禁远走避。他年文战用斯售，锦标孤格立可致。譬如市贾售货贿，常品杂陈终不视。鲛人蕃客携短囊，衢巷喧呼竞窥伺。燕雀鸡鹜日啾啾，堂室寻常见乳字。忽闻威凤出丹山，聋瞽亦知为世瑞。人情恒爱诧希见，况复斯文入神思。请君试看魁星图，作者固应有深意。魁名奇貌两相藉，堪与吾曹作赤帜。君不见樊绍述，卢玉川。诗文佶曲不能句，千古休光日丽天。"}