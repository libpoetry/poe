{"id":"296322","title":"玉京秋·残荷，依草窗体并韵，据词纬本","dynasty":"现代","author":"章钰","text":"天宇阔。凌波众仙子，赋归情切。霞镜抛花，露珠泫梗，风裳飏叶。閒杀追凉艇子，让凫翁、来点晴雪。黯然别。闹红旧梦，向谁重说。水殿寻秋初怯。和新词、摩诃早缺。拾瓣装书，留房揩砚，真香吹歇。劫换昆明，盼只盼、船藕年年添节。正悽咽。翻看湖心荡月。"}