{"id":"723563","title":"周五声调曲二十四首 其十七","dynasty":"南北朝","author":"庾信","text":"三光以记物成形，四时以裁成正位。雷风大山岳之响，寒暑通阴阳之气。武功则六合攸同，文教则二仪经纬。有道则咸浴其德，好生则各繁其类。白日经天中则移，明月横汉满而亏。能亏能缺既无为，虽盈虽满则不危。开信义以为苑囿，立道德以为城池。周监二代所损益，郁郁乎文其可知。庖牺之亲临佃渔，神农之躬秉耕稼。汤则救旱而忧勤，禹则正冠而无暇。草上之风无不偃，君子之氓知可化。将欲比德于三皇，未始追踪于五霸。"}