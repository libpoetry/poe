{"id":"695033","title":"中秋对月（三首。丁未）","dynasty":"明","author":"易恒","text":"一览清厓万里过，百年秋兴此时多。鲛童袂薄遗珠泪，织女机寒湿凤梭。鹤语不知人是否，乌啼数问夜如何。江湖莫动鱼龙寂，应有凄凉及钓蓑。耿耿孤光海上流，几家空想大刀头。欲探蟾兔应无迹，始信山河总是愁。白露丹枫寒自化，清霜白骨烂谁收。此身若有双凫舄，不向人间叹九州。冰壶出水净无波，不著漂漂一苇过。鼓角声沈知夜寂，梧桐叶尽觉秋多。年侵容鬓烦霜雪，凉到衣裳惜芰荷。只恐桂花零落尽，空留清影自婆娑。"}