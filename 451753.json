{"id":"451753","title":"汉宫春 辛卯三月十九感事作","dynasty":"当代","author":"江南雨","text":"春欲归时，正恼人残絮，枝上翩翩。昨宵微雨，叶底犹殢馀寒。穿帘燕子，算侵晨、才到梁园。叹翠羽、营巢未稳，禁城花事阑珊。对酒今宵无绪，甚匆匆百日，又待来年。拚教玉人粉泪，镜里偷潸。芳盟纵续，怕难寻往昔清欢。休更问、闲愁几许，东风吹向谁边。"}