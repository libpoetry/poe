{"id":"531985","title":"嘉靖丙戌郊祀庆成侍宴有述八十韵","dynasty":"明","author":"黄佐","text":"五载精禋日，三灵锡羡时。东皇初出震，北斗正临箕。煦妪函元气，絪缊运太仪。奉常稽令甲，宗伯阐宏规。扈阁人文焕，容台礼数知。馨香非黍稷，茧栗实牷牺。象性陶匏具，依神藁秸为。泽宫尝选士，祢庙夙谋龟。斋沐神如在，端凝敬自持。太羹调太鼎，明水办明齐。衣桁回猋桂，盘飧折露葵。阆阆开秘殿，莫莫护飞榱。魄宝崇穹昊，归藏协地祇。百神将受职，二后并开基。作对纷纯黼，升中共泰壝。天门何荡荡，帝绩更熙熙。承宇方寥廓，中坛自峛崺。青葱森玉树，蠖略秀金枝。有瞽皆师旷，无工不巧倕。宿县龙簨作，驭路虎贲驰。万乘鸣銮出，千官委佩随。星辰归剑履，日月下旌旗。鹭鼓雍容伐，鸾箫缥缈吹。孔旌翻格泽，垒叠走魖夔。队拟钩陈列，声逾郁律攠。苍虬衔玉轪，彩凤翳华芝。画戟丛犹植，周庐布似棋。九关严虎豹，七萃奋熊罴。渐觉天威迩，相看日色迟。班行分鹄立，匡卫结鱼丽。驻辇闻王夏，趍庭奏采茨。骏奔咸有恪，麇至总无遗。静揆冥冥景，深存眑眑思。玄圭端极拱，朱火粲星离。凫氏鸣春律，鸡人唱晓曦。象驯环日毂，骥集簇云螭。琮璧交辉映，樵蒸待配藜。仙宫澄碧落，天乐动黄麾。轩冕繁璿藻，垂衣矗玉綦。登高无白雪，疏越有朱丝。衎衎承云舞，皇皇就日姿。空桑依大卷，孤竹倡咸池。肸响知何许，居歆谅在兹。燔柴明远汉，埋瘗及窊坻。遗灺销田烛，浮埃静路岐。天回鱼钥启，雷动鸟旟移。鳌抃连三极，鸿恩遍四夷。飨神兼夏姒，类祀法虞妫。白帝卑秦畤，黄郊陋汉祠。上玄昭降假，下土受蕃□。庆洽需云宴，欢同湛露诗。尧厨传萐脯，镐饮荐嘉脾。百味银罂叠，千牢绮俎披。紫霞浆胜玉，玄圃菜如饴。驾凤花扶扆，骖龙柳拂羁。羽林盈陛盾，绣服耀轩墀。日丽芙蓉阙，风清翡翠帷。辟门来辅弼，通籍引丞疑。雉扇黄金幄，麟轩白玉逵。五侯先在列，百辟各攸司。御气通瑶席，宫花散彩枝。鹓行沾圣渥，虎拜感皇私。枫陛宣酬劝，兰觞示惠慈。铿金尊帝德，销玉合坤维。晨露翻柔瑟，钧天起朔鞞。华冠重岌嶪，锦臂烂葳蕤。虹辫天魔发，蛾扬玉女眉。都卢方矍铄，曼衍复躨跜。海宇歌仁洽，鞮鞻舞德绥。八珍仍络绎，九籥讵参差。谛听金陵曲，元非璧月词。皇天曾燕及，谟烈有鸿垂。莫以龙颜喜，浑忘虎尾危。本朝真舜禹，吾道在皋伊。礼竣荣簪绂，心铭建鼎彝。联镳归月夕，奋翼赴风期。周雅祈天保，虞谟警日孜。鸾情驰禁籞，凤想入罘罳。喜色融山野，荣光澹海涯。摛毫颂玄化，万物已华滋。"}