{"id":"436717","title":"雨后漫成","dynasty":"金末元初","author":"段成己","text":"羁思纷纷不易裁，晚凉扶病独登台。翩翩幽鸟避人去，殷殷雷声送雨来。已分此身閒里老，且将笑口酒边开。安车待聘非吾事，休作姑山隐逸猜。诗情牢落不堪裁，人物风流愧玉台。门外寂无肥马到，枕边剩有好山来。年华滚滚身如幻，世事胶胶眼倦开。拟把馀生寄江海，沙头鸥鹭莫惊猜。"}