{"id":"673237","title":"正统已已年丽寇至缙云大肆摽掠延杀无辜乡氓赵氏女自经死钟氏妇堕南岩宛予特赋其事二首 其二 钟氏妇","dynasty":"明","author":"樊阜","text":"少微黯淡妖氛横，长蛇封豕生荒荆。群动缠臊土花赤，比邻襁负驰奔征。钟家少妇离房户，黄口呱呱尚含乳。姑章夫婿晓星沈，呜咽吞声泪如雨。云边鸟道南岩阴，剑锋欲起桑间心。妾身可粉骨可碎，妾心百鍊真刚金。绿鬓红颜堕空碧，血腥著树浮寒色。弗容窦女独留芳，猿鹤悲鸣天亦黑。吁嗟冠屦称男儿，堂堂大节翻手隳。愚妇犹能保贞素，读圣贤书奚以为。"}