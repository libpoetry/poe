{"id":"174283","title":"次韵仲明举西郊别墅","dynasty":"宋代","author":"郭印","text":"我闻修竹阴，清邃不受暑。安得十亩馀，其中创幽墅。日长惟鸟声，昼静无人语。习习来微风，萧萧堕寒雨。呼儿出柴扉，垂纶坐沙渚。斯志久未遂，世路今弥阻。新诗何起予，风味胜清醑。自怜拘一官，隐逸愧前古。好梦只林泉，覉踪犹粪土。岂能学贪夫，忘身徇圭组。"}