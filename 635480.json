{"id":"635480","title":"白沙先生梦长髯道士手挈一囊贮罗浮山遗之纪之以诗黄子汉人奇其事继以长歌予见而复奇之赋此以广其志","dynasty":"明","author":"成鹫","text":"道学先生生妄想，默与飞云互来往。识神打破无极圈，钻入枕头呈伎俩。长髯道士白沙翁，一主一宾非有两。函盖乾坤括作囊，大地名山失高广。四百馀峰掌握间，袖中出入供幽赏。入囊见山出见囊，握手作拳拳作掌。卷舒由我更由谁，授受分明如影响。恍兮惚其中有物，惚兮恍其中无象。日轮飞出海门东，天鸡啼破妄中妄。何如芥子纳须弥，留与虚空为榜样。"}