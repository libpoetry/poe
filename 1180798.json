{"id":"1180798","title":"送崔尚书朝觐","dynasty":"唐","author":"贯休","text":"至理契穹旻，方生甫与申。一麾歌政正，三相贺仁人。叵似卢怀慎，全如邵信臣。澄渟消宿蠹，煦爱剧阳春。对客烟花拆，焚香渥泽新。徵黄还有自，挽邓住无因。峡水全输洁，巫娥却讶神。宋均颜未老，刘宠骨应贫。大醉辞王剪，含香望紫宸。三峰初有雪，万里正无尘。伊昔林中社，多招席上珍。终期仙掌下，香火一相亲。"}