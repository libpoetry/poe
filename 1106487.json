{"id":"1106487","title":"题谢艮斋画笥四首","dynasty":"宋","author":"王炎","text":"团蒲曲几自支颐，领略江山入座隅。若使右丞知此画，定当阁笔辋川图。万点青山一曲溪，门阑疑是辟尘犀。笔端更有诗中画，细细冥搜为品题。熟视天机日日新，无边物色尽横陈。从教巧手工摹写，粉墨何能便逼真。玉轴锦囊无此景，何年天巧出丹青。艮斋收得供诗眼，胜看鸾台十二屏。"}