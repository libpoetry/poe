{"id":"1235101","title":"送葛子熙之湖广校书二首","dynasty":"元","author":"乃贤","text":"高槐疏雨作新凉，犹记雠书白玉堂。银烛夜分供细字，宫壶晓赐出明光。盘堆苜蓿青毡冷，衣染檀花束带长。宣室若蒙天子问，定知贾谊在沅湘。南山木落气萧萧，千里归心折大刀。双橹鹅鸣秋水阔，三关虎踞朔云高。客窗久念衣裘薄，史馆频烦笔札劳。有约相逢明月夜，扁舟载酒楚江皋。"}