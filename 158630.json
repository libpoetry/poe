{"id":"158630","title":"贺雨·岁若大旱作霖雨","dynasty":"宋代","author":"员兴宗","text":"岁若大旱作霖雨，祷而雨兮旱不苦。诚之一字与天参，往古圣贤珍此语。岁星在蜀二十年，触处丰登多黍稌。世不少惜蹂践之，枉使宝稼叶如土。况复纵恣相凭凌，气焰熏天遽如许。三纲五常沦且斁，以故伤和逢瘅怒。旱魃为灾炽袢暑，扑鹿阳乌乘九数。火云釜甑蒸肉山，不奈炎官云我所。公方忧民心瘉瘉，扫除热瘴还清楚。却忆曾侍玉帝旁，授以金科行按部。办狱更过颜鲁公，一路传呼御史雨。不闻匹妇且衔冤，西蜀向安谁敢侮。和以致祥应止止，喜见太平旧官府。萧时若是号休徵。甘泽沾霈来以叙。石燕漫飞商羊舞，穴处那能问狐鼠。巫觋罢散鼓笛闲，龙德欲归江海去。为言西成祀田祖，饱食不骄民乐聚。昔何戚嗟今怡悦，力回造化公为主。濯濯厥灵玉不焚，伊格皇天归宰辅。焰焰无若雨反风，燮理阴阳且封鲁。御灾捍患世亦希，可但明时繼前古。愿言霖雨思贤佐，镌入坚珉作诗谱。"}