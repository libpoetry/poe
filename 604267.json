{"id":"604267","title":"续荔枝叹","dynasty":"明","author":"张萱","text":"华清玉骨化作灰，赪虬不受蛮雨催。圣僧已捧火齐至，绛襦仙人殊未来。去冬严霜击炎海，迸碎虬珠春不綵。红云阵里无星苞，顿使南珍阙今载。南珍自古遍南州，甘香绝胜闽与涪。若令今岁是元狩，举酒何须酬伯游。天生尤物媚天子，岂必一物成疮痏。献珍贡异谁问瑞与妖，但愿无妖即为瑞。翰林主人五云芽，人间烟火不敢加。自言一啖三百颗，天浆玉液不数卢仝茶。东坡亦言本为口，食指君能无动耶。请君莫过方陈家，不如来看西园花。"}