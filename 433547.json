{"id":"433547","title":"游仙诗七首选三","dynasty":"近现代","author":"黄锡朋","text":"驾言访西母，旦发经扶桑。奋躅踏红云，鞭笞叫鸾凰。缥缈见楼阁，飞薨曜晨光。峨峨瞻紫宫，仙官森其旁。所怀不敢诉，踟蹰以徜徉。传闻西母劳，蛾眉若秋霜。愿为捣灵药，长生殊未央。瑶池整归骖，乘虬谒东父。衣袂从仙风，飘飘漾轻羽。初日照蟠木，沧溟隔红堵。云霞非昔时，玉英委尘土。双阙高以寒，閒房肃神女。安期饲我枣，茅君酌我醑。桑海迁变间，感旧泪如雨。汉武骨已朽，茂陵秋草繁。富贵岂常保，何为访神山。将以耗雄心，愿入青云端。功名岂不伟，寻仙良独难。默尔岩穴士，潜居息群喧。放情羲皇初，白云相往还。"}