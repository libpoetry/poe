{"id":"651131","title":"送郑侍郎归省","dynasty":"明","author":"薛瑄","text":"吾闻侍郎之父御史祖，阅世如今八十五。飘萧鹤发未龙钟，巉岩俊骨自奇古。侍郎蚤岁簪笔趋螭头，五朝出入迁擢宠渥稠。往年龙敕推恩出天府，前年鸾诰封秩来庐州。老亲荣贵重重真罕比，银章金带照耀乡闾里。侍郎官署居南京，思亲只隔长江水。今春乃上陈情归省章，报可丹诰飞下五云乡。试问此时拜恩感恩意，东流之水与之谁短长。便理南归旧囊橐，沙头潮退画舫阁。京华相送尽公卿，冠盖追随出郊郭。是时正值春光明媚春气和，柳条弄色流莺歌。江草萋迷含烟竞驻紫骝马，江花凌乱随风飞拂金叵罗。酒尽潮来挂征席，想到家乡秪几日。升堂拜舞多弟昆，堂前罗列儿与孙。歌曲庭闱沸丝竹，宾朋门巷如云屯。大启华筵斟寿酒，欢声喜气倾前后。齐言灵椿不老南山高，共愿亲龄与之同悠久。"}