{"id":"976350","title":"沁园春 其一 和吕洞宾","dynasty":"宋","author":"夏元鼎","text":"大道无名，金丹有验，工夫片时。似婴儿娇俊，不离门户，盈盈姹女，缓步深帏。二八当年，黄婆匹配，隔碍潜通势似危。须臾见，见灵明宝藏，一点星飞。其时。似执躬圭。深保护阴阳造化儿。转南辰北斗，回风混合，雷轰雨骤，只许天知。梦幻浮生，天长地久，云路著鞭休要迟。金不坏，合朋合德，三教同归。"}