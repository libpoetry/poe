{"id":"814526","title":"感怀","dynasty":"清","author":"林澍蕃","text":"阮公识最密，至慎似埋照。登高怀永叹，旷观托长啸。陶令解形神，饮酒复歌妙。北窗傲羲皇，南山展游眺。共抱千古心，还韬至人曜。余怀愧虚白，彼美孰同调。庭树含幽姿，奇芬艳初发。秋风吹袅袅，生意还销歇。绝代有蛾眉，皎洁似团月。高义怅不谐，良辰恐沈没。偃蹇华年衰，此情竟谁达。灌夫壮烈士，少小负奇志。挥剑敌胡兵，咄嗟复仇计。使酒非所病，骂座独豪气。生平薄田鼢，岂识有权贵。不学鄙夫等，反覆趋势利。西京重功名，节操久不舒。卫霍事权富，孔匡亦迂儒。惟有盖次公，忠国真丈夫。慷慨托酒狂，许伯谁能拘。众宾既欢聚，仰屋长欷歔。阅人朱门内，叹息传舍居。"}