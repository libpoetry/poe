{"id":"1250513","title":"雪夜放歌","dynasty":"元末明初","author":"朱希晦","text":"羲和羲和鞭六龙，白日西飞几时歇。旧年已去新年来，苦厌兵尘尚骚屑。嗟予流寓客未归，年老思家心欲折。江云黯惨北风来，一夜雨花吹作雪。夜长祇有梦还家，梦破衾棱冷如铁。起看宇宙绝纤埃，彷佛三山白银阙。群阴渐灭阳气回，柳眼舒春草芽出。君不见汉袁安，僵卧闭门肤欲裂。一朝富贵来逼人，经邦论道称材杰。又不见唐杜甫，饥走荒山泪成血。致君有术徒自怜，布褐许身侔稷契。我今齿落百不堪，况乃疏顽临事拙。愿销兵甲事春农，四海清平万民悦。"}