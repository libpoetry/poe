{"id":"750466","title":"二公诗·江南提督张忠武公国梁","dynasty":"清","author":"蒋曰豫","text":"万流注沧溟，健者必先涌。松柏长群材，精进自然耸。桓桓张将军，秉气最完巩。初为草泽游，混俗意畴懂。束身归明堂，秉志效日奉。富贵若固有，嫌疑不戁悚。突剑三百战，每战必先董。江淮十数年，不独小儿恐。庚申夏四月，雷雨阵酣拢。偶未困兽防，溃军剩孤拥。作书上告变，字迹血糊潼。督师心徬徨，公遂裹创踊。重臣辱敌手，此事关国宠。呜呼八牌塘，竟作王罴冢。苏常继沦陷，城洫半倾壅。公生民宴如，公去死藉踵。平时一蒉障，到此始知重。赫然留毅魄，还足愧迂冗。作歌示百寮，谁得如公勇。"}