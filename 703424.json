{"id":"703424","title":"春怀","dynasty":"明","author":"释今严","text":"江南二月草初肥，断雨含云没晓晖。去国雁雏怜短羽，傍人燕子试新衣。桥横野岸潮声阔，春正幽岩花气微。惆怅东风杨柳外，耦耕田父荷锄归。深篁啼鸟不知春，梦断蓬门高卧人。一榻维摩安懒病，三生圆泽委风尘。云归远岫劳黄鹤，鱼去空潭长白蘋。满地夕阳樵笛怨，落花何处不沾巾。木棉花发子规啼，柳色青青叶未齐。似我无家南浦客，更逢多病越山西。人怜芳草归残驿，雨带新潮入旧溪。蓬户竹窗空自掩，春风何处笑相携。几家杨柳半溪烟，漠漠层云去雁天。破寺晚钟疏雨后，乱山樵笛夕阳边。莺花渐老春归户，燕麦初收人种田。试看王孙昔游处，东风依旧草芊芊。"}