{"id":"1038033","title":"宫保相公之役与有劳焉及闻非才忝爰立之命贻诗加奖有晋公亲讨卫国专谋之句称述大过拟议非伦辄成拙恶一章以达谢意","dynasty":"宋","author":"文彦博","text":"平淮伐潞皆殊绩，靖乱夷凶著往编。今以薄才叨重任，改将微效觊前贤。人惭肖象求商野，德谢非熊起渭川。惟有安昌念高第，雅章称述爱彭宣。"}