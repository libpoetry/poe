{"id":"835480","title":"雨霖铃 辛卯九月十九夜雨","dynasty":"清末民国初","author":"王闿运","text":"秋霖曾赋。自中年后，渐减愁趣。连宵到晓何事，向孤镫外，敲窗摇树。料是无眠惯听，更凄切蛩语。蓦记起、飘箔红楼，点点声声断肠处。残花落尽泥沾絮。总教天、漏尽何须补。闲情已自难耐，争得管、酒帘花橹。睡也休休，侵晓冲门、一段寒雾。只怕到、丝鬓重青，早又潇潇暮。"}