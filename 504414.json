{"id":"504414","title":"闻人梦吉挽诗十韵","dynasty":"明","author":"李昱","text":"乡选联科目，儒官领缙绅。横经数十载，负笈二千人。业与河汾并，名将稷下邻。绣衣徒荐剡，朱绂懒萦身。践履追前辈，光辉振后尘。丹丘鸣凤下，沧海泛鸥驯。宿草经长夜，飞花落晚春。泗山环马鬣，鲤水戏鱼鳞。最忆凝熙谥，还胜贞曜伦。斯文日陵替，执笔为酸辛。"}