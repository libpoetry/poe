{"id":"128330","title":"赋洪景伯分绣阁","dynasty":"宋代","author":"曹勋","text":"赤城今屏翰，濒湿浙右同。不有仙人居，梅溽难从容。洪仙下瀛洲，一笑除蒿蓬。创阁俯江海，重檐焕云空。排衙碧嶙峋，烟霞透玲珑。遥岑与绝壁，但觉开青红。爱之榜佳名，坐见群山工。万叠烘晓日，六幕泛景风。时时与宾僚，醉酌黄金钟。请凭十二栏，更赋烟雨中。"}