{"id":"1108894","title":"同郑君瑞出濑溪即事十首","dynasty":"宋","author":"刘克庄","text":"汗血名驹白玉鞭，本初父子喜华鲜。只今无复狂游侣，自卸驴鞍古店前。妓有香分客有鱼，主君头白总因渠。枯杨此日悲风起，寂寞无人哭墓庐。元凯平生以智推，今看往事一何痴。山头螭首犹芜没，那有人观水底碑。昔结精庐在半崖，苔扉无主阖还开。近闻有虎为看守，应是防闲俗子来。豪士宁沦鬼趣中，曼卿昔去管芙蓉。君今定作梅花主，来往山间傥一逢。蔂梩而掩古无讥，何必封崇揭祸机。到得珠襦金椀出，始知裸葬不为非。古于生死验交情，何况台攲沼渐平。不是刘君同郑老，苔深草合断人行。铁马防秋记昔曾，晚涂消缩似寒蝇。同时校尉俱封拜，谁伴将军猎霸陵。北耗而今杳不知，路傍羽檄走无时。自怜满镜星星发，羞见官中募士旗。老奴昔逐我西东，捷似猿猱跳绝峰。今日道旁扶一拐，汝公安得不龙钟。"}