{"id":"982607","title":"自警","dynasty":"宋","author":"秦观","text":"古人去后音容寂，何处茫茫寻旧迹。君看草遍北邙山，骼骴犹来丘垄积。那堪此地日黄昏，长途万里伤行客。只知恩爱动伤情，岂悟区区头已白。莫嫌天地少含弘，自是人心多褊窄。争名竞利走如狂，复被利名生怨隙。贪声恋色镇如痴，终被声色迷阡陌。休言七十古稀有，最苦如今难半百。闻道蓬宫仙子闲，红尘不染无瑕谪。日月迟迟异短明，三峰秀丽皆仙格。女萝覆石蔓黄花，芝草琅玕知几尺。桃源长占四时春，漾漾华池真水碧。乘槎拟欲扣金扃，巨浪红波依旧隔。归来芳舍与谁俦，老鹤松间三四只。唳天声动彩云飞，对我时时振长翮。骖鸾未遇且悠悠，尽日琴书还有适。纷华任使投吾前，争奈此心终匪石。拜命怀金谁谓荣，低头未免拾言责。从兹俗态两相忘，笑指青山归路僻。同人有志觅长生，运气休粮徒有益。须知下手向无为，莫学迷徒赖针炙。"}