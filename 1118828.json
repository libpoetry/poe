{"id":"1118828","title":"减字木兰花","dynasty":"宋","author":"陈三聘","text":"凝云不动。玉海无声千丈冻。来倚阑干。襟袖凭虚彻骨寒。归心易折。后夜月明应恨别。罨画图边。著我披蓑上钓船。东篱黄菊。细捻香枝人事熟。少缓芳尊。且醉侬家曲米春。老人斋戒。底事新来移角带。归梦相关。明月松江万顷宽。盈盈袅袅。欲问卿卿还好好。无奈娇何。摺摺湘裙薄薄罗。尊前顾曲。舞作回风花拍促。压尽时流。棋里输伊一百筹。先生困熟。万卷书中聊托宿。似怯清寒。更爇都梁向博山。游仙梦杳。啼鸟声中春又晓。未著乌纱。独坐溪亭数落花。殷勤举白。昨夜东风犹有雪。莫恨春迟。曾见梅花第一枝。阴晴未决。早晚清明新火活。梦绕秦楼。欲趁归潮上客舟。"}