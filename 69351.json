{"id":"69351","title":"贫妇谣·西家妇贫失身","dynasty":"元代","author":"杨维桢","text":"西家妇，贫失身。东家妇，贫无亲。红颜一代难再得，皦皦南国称佳人。夫君求昏多礼度，三日昏成戍边去。龙蟠有髻不复梳，宝瑟无弦为谁御？朝来采桑南陌周，道旁过客黄金求。黄金可弃不可售，望夫自上西山头。夫君生死未知所，门有官家赋租苦。姑嫜继殁骨肉孤，夜夜青灯泣寒杼。西家妇作顷城姝，黄金步摇绣罗襦。东家妇贫徒自苦，明珠不传青州奴。为君贫操弹修行，不惜红颜在空谷。君不见人间宠辱多反复，阿娇老贮黄金屋！"}