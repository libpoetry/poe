{"id":"708940","title":"万年欢  答曾青藜兼留别雨文诸子","dynasty":"明末清初","author":"曹溶","text":"百斛明珠，遍江南几家，能绘空雪。逆旅逢君，意气买舟同发。见许柔情旖旎，笑铁板、髯苏粗绝。小红倚、白石吹箫，西湖堪换枯骨。青萍电光怨歇。卷高台酒幔，如与春别。调弄英雄，不过旦暮间物。起赋临风弱絮，仿佛见、江妃绡袜。幽人事、虾菜犹存，曰归分赋吴月。"}