{"id":"1093287","title":"题紫溪春晚图画","dynasty":"宋","author":"韩淲","text":"东风满地吹瑶草，水煖双流山四抱。参差楼观倚晴空，林霭乍收初日杲。杏桃婀娜开花早，蝶绕莺迁鱼在藻。人家篱落动耕桑，溪女往来翁唤媪。务头腊酒贱仍好，麦熟官清农晏保。岝崿峰高多醉游，天目潭深无旱祷。谁把丹青能一扫，点缀毫芒殊可考。分明融荡紫溪春，路入烟霞是仙岛。"}