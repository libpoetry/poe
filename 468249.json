{"id":"468249","title":"田横固歌","dynasty":"明","author":"谢肃","text":"田横固，在绝岛。上出青天之冥冥，下临沧海之浩浩。迥隔三齐绝两淮，洪涛日夜砰曾崖。蛟龙所窟猿狖宅，孰谓英雄堪遁匿。向来秦鹿走中原，挥戈共逐烟尘昏。汉家得之只三杰，五百贤士徒喧喧。便应入海长不返，犹冀王侯斯可哂。慨然决剑气仍豪，何面长安见隆准。隆准功成百战馀，酂侯繫狱淮阴诛。子房不托赤松去，一落猜忌宁全躯。腹心爪牙今若此，敌国争衡定何似。始知夫子识先几，万古谁能无一死。春风壁垒树参天，主客游魂俱可怜。虽乏奇勋立当世，且将高义垂千年。"}