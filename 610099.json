{"id":"610099","title":"赠黄斗华","dynasty":"明","author":"韩上桂","text":"燕赵古称悲歌地，群豪磊落多奇气。感德终酬国士恩，结交讵负平生志。吾子含灵最鲜俦，布衣矫迹轻王侯。饮酒数石不得醉，雄谈万斛如倾流。围棋决胜誇独步，幽思恍与神明遇。谢玄犹然逊叔安，季心未可先兄布。朅来庾岭恣遨游，草木萧飕览素秋。逢人便欲输情尽，作客岂直为身谋。予虽蠹鱼差任侠，握手相亲盟可歃。浅材竟许轶班扬，壮节竞推齐荆聂。雄剑悲鸣久已藏，因君拂拭露光芒。相携拟向楼兰去，共扫边尘静陆梁。"}