{"id":"1104557","title":"咸平亲郊八首 降神用《高安》。","dynasty":"宋","author":"郊庙朝会歌辞","text":"圜丘何方，在国之阳。礼神合祭，运启无疆。祖考来格，笾豆成行。其仪肃肃，降福穰穰。礼备乐成，乾健天行。帝容有穆，佩玉锵鸣。定位毖祀，告于神明。嘉玉量币，享于克诚。有牲斯纯，有俎斯陈。进于上帝，昭报深仁。大报于帝，盛德升闻。醴齐良洁，粢盛苾芬。祀帝圜丘，九州献力。礼行于郊，百神受职。灵祗格思，享我明德。天鉴孔章，玄祉昭锡。羽籥云罢，干戚载扬。接神有恪，锡羡无疆。神驾来思，风举云飞。神驭归止，天空露晞。"}