{"id":"235169","title":"看花回·蕙风初散轻暖","dynasty":"宋代","author":"周邦彦","text":"蕙风初散轻暖，霁景微澄洁。秀蕊乍开乍敛，带雨态烟痕，春思纡结。危弦弄响，来去惊人莺语滑。无赖处，丽日楼台，乱纷歧路思奇绝。何计解，黏花系月。叹冷落、顿辜佳节。犹有当时气味，挂一缕相思，不断如发。云飞帝国，人在天边心暗折。语东风，共流转，谩作匆匆别。"}