{"id":"1109742","title":"登祝融峰题上封寺二首","dynasty":"宋","author":"刘摰","text":"磴险梯危路忽穷，胜游须到祝融峰。九千丈外云间寺，一万年馀石上松。引手莫高疑触斗，临池毋久恐兴龙。此山惜与中都远，未得君王检玉封。寒风吹脑赤霄边，飞鸟犹难到绝巅。下见人间又成海，恍惊身世此何天。岩腰半白春留雪，僧面多黔日冒烟。我亦淮南宗姓后，举家应合到神仙。"}