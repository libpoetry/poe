{"id":"1105807","title":"和文倅侯彦嘉二首","dynasty":"宋","author":"王之道","text":"相逢珠玉走佳章，顾我无能更老苍。尝鼎固应从指染，冲天行喜见云翔。向来别恨江同远，此去诗情日共长。才似二公今二妙，山庭渊角绣肝肠。晖晖晴日树头平，望外遥山宿雾轻。积潦夜增南浦涨，微风朝送北窗清。滞留羁客牵归思，陶写新诗尽物情。谁谓春宵常苦短，老来无寐厌长更。"}