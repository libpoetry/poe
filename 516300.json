{"id":"516300","title":"高唐驿","dynasty":"明","author":"史谨","text":"久客厌舟居，冲寒步沙碛。披榛得微路，偶值高唐驿。窗前十二峰，峨峨倚天碧。其左连荆衡，其右控梁益。宋玉不可招，阳台渺无迹。驿楼枕其下，弘敞冠斯邑。驿宰吾故人，相逢话畴昔。邀我向茅茨，问我今何适。慷慨具殽酒，侯鲭杂梨栗。情真觉易醉，出门众山夕。猿鸟互哀鸣，松风亦萧瑟。虽云志四方，还洒杨朱泣。"}