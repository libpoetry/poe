{"id":"817008","title":"唐小忽雷为刘燕庭作","dynasty":"清","author":"端木国瑚","text":"平章军国妙丹青，手制逤逻蜀玉形。何似河西杨节度，《霓裳》进曲《雨淋铃》。马上双弦进御杯，云韶仙部后庭催。逝波一去如红叶，不信人间有鸩媒。南赵檀槽听裂缯，黄门消息漏中丞。庐江小吏民间曲，写入宫墙怨不胜。霹雳无声閟玉宸，传头零落一千春。樊棱变调凄凉甚，听出唐宫玉箸人。"}