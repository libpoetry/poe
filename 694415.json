{"id":"694415","title":"对菊","dynasty":"明","author":"陈献章","text":"花开无酒醉江滨，莫笑人间破葛巾。庐阜长官归未得，看花还共去年人。餐香谁亦到湘滨，西崦东篱滥一巾。去岁金英曾照我，今年玉蕊又惊人。白雁南飞到海滨，吟边芳气袭衣巾。门通水竹三丫路，坐对求羊一辈人。秋英如雪照江滨，扳折须防小侍巾。曲槛两头门尽掩，先生元是惜花人。日日狂歌菊涧滨，花神应识玉台巾。西风为扫繁华去，不遣红芳近老人。花舫谁撑绿渚滨，道人醉脱碧方巾。东篱不饮江州酒，彭泽当年未尽人。精魄当归楚水滨，天涯闻讣忽沾巾。西风吹醒蒲团梦，独对黄花忆故人。扁舟何处剡溪滨，夜半归来雪满巾。争似一瓢秋菊伴，漆园风暖蝶疑人。我貌不如苏颍滨，秋风华发已盈巾。有钱不买重阳醉，篱下黄花也笑人。菊坡持酒越江滨，御笔亲题与醉巾。丞相九回徵不起，碧虚长揖梦中人。知章投老鉴湖滨，还戴华阳羽士巾。元亮也归三径去，至今人笑是痴人。陶家园里旧开丛，复入山窗对此翁。一曲一杯花下醉，人生能得几回逢。"}