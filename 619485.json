{"id":"619485","title":"掩骼诗赠何存丹","dynasty":"明","author":"伍瑞隆","text":"阴风吹山暗山谷，山鬼啾唧深夜哭。秋深草死天色昏，鬼火阴阴墓前竹。何须更遣说沙场，漠漠黄云入渺茫。山中岁月总长夜，春雨秋云空自伤。孤魂欲散散不得，此身谁遣在山侧。有家无家不可知，久矣荒凉少人迹。鸢兮何怒鸟何饥，朽者啄骨尸啄肌。纵有亲知常掩泪，重来枯骨岂相思。况逢山暝日将暮，人归又作牛羊路。白沙黄土蹂成尘，践踏那知下泉苦。不因慧剑有何君，墓也为田柏为薪。周官悬器徒遗简，汉王归轊亦从军。化作兔丝不堪结，化作啼鹃终是血。渺漠游魂入梦难，谁哉更守莲花舌。故知怀中策有主，有人无雨亦避雨。佐尧历晋功何多，君家比干旧如此。养雀归环会四枚，铸印成龟亦三顾。况尔万物人独灵，泽及枯骨岂小补。所嗟千古暗魂销，白杨风雨但萧萧。汨罗江底三闾骨，不见招魂与大招。"}