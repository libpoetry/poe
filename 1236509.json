{"id":"1236509","title":"送应奉林希元赴上虞令二首","dynasty":"元","author":"周伯琦","text":"词臣出宰选恩优，不负初年万里游。冰雪春消河水长，山川南去驿程脩。近乡不日临花县，好事何人赠麦舟。身教坐看民德厚，雉驯虎渡彻宸旒。先子登瀛记昔年，京城邂逅各欣然。每思推毂嗟前梦，颇喜同僚续旧缘。野岸晴莎穿去鹢，江亭云树忽啼鹃。曹娥祠在无人问，为拓残碑寄日边。"}