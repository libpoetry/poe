{"id":"507552","title":"松菊堂为祝参议作","dynasty":"明","author":"李昌祺","text":"铅山山间紫溪边，违松别菊几十年。只今解组赋归去，载寻二物同周旋。从教藓蔓荒三径，乔木芳苗尚繁盛。盘桓树底仰高标，傲睨轩中谐逸兴。平生于尔颇有情，寓目便觉襟怀清。根跑茯苓斸雪块，蕊茁蓓蕾攒金英。俗尘到少柴门闭，密叶屯云花绕砌。翠耸端宜太白巢，黄舒最适渊明意。非徒抚玩忧暂忘，更怜也解凌冰霜。梦回半夜生秋籁，节过重阳馀晚香。朝观夕对当窗牖，心交弗渝还耐久。懒伴孤山处士梅，惟依彭泽先生柳。钜干低丛总足怡，时飘苍雪坠东篱。抡材不愿为梁栋，介寿何妨泛酒卮。"}