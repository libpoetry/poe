{"id":"577180","title":"铁索桥","dynasty":"明","author":"陈琏","text":"灌阳西接羌夷路，岷江湍急舟难渡。昔人以竹为索桥，风雨飘淋岂能固。献王因之用意深，改造不惜千黄金。挽拖巨石出山麓，叠作厚址依江浔。铁柱东西列相向，铁縆平施逾百丈。木板横铺若砥平，夷夏之人任来往。我军千里戍松潘，长说岷江渡最难。自从铁索桥成后，馈运之人咸喜欢。君不见驱石为桥桥岂成，掷杖为桥空有名。何如此桥坚且久，献王之功垂不朽。"}