{"id":"778620","title":"二郎神","dynasty":"清","author":"陆求可","text":"桃花开日，有一个、内家妆束。看几叶春衫，半钩罗袜，兰麝浑身馥郁。庭畔珊珊环佩响，恁撩乱、憨容堪掬。便杨柳蛮腰，樱桃素口，伴人幽独。眉蹙。如何云雨，高唐归速。听杜宇声声，香魂不返，冷落今春板屋。弦管轻风，氍毹凉月，无那惨红愁绿。黄泉下、轻把人人断送，百身何赎。"}