{"id":"199166","title":"北湖·当时泛西湖","dynasty":"宋代","author":"曾巩","text":"当时泛西湖，已觉烟水永。北堤复谁开，长涵一川静。久幽繇地偏，跬步人迹屏。我初得之喜，指顾辟榛梗。种花延妙香，插柳待清影。飞梁通两涯，结宇临四境。包罗尽高卑，开拓极壬丙。洒然尘滓消，恍尔心目醒。兴物振滞淹，如人出奇颍。日携二三子，杖屦屡观省。念时方有为，众智各驰骋。独此得逍遥，固知拙者幸。"}