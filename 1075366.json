{"id":"1075366","title":"悯白菊两枝作","dynasty":"宋","author":"周紫芝","text":"鲜鲜凌霜菊，艳艳粲云绮。团栾双毬枝，婆娑照窗几。颇讶银台俗，深憎泽兰紫。琐碎悬万铃，金钱坐堪拟。彼美谁家姝，轩然两仙子。一登君子堂，衙官列桃李。殷勤极调护，出斛埋地底。结草障飞霜，分渠泄流水。那知病根株，咬齧遭蠹蚁。人生意外忧，多智亦谩尔。朝来踏雪泥，呼奴亟移徙。东株真已萎，西株有生理。萎者不自持，生者能有几。君看金谷园，花木亘百里。忽然奇祸作，过眼尽荆杞。悠悠可奈何，归步一笑喜。"}