{"id":"1043947","title":"重建羊侯祠和王原叔句","dynasty":"宋","author":"马云","text":"汉水舒舒山崇崇，岧然岘首称清雄。南方强吴恃割据，选命儒将登元戎。太康以来千馀载，荆州遗爱思羊公。江山襟带号形胜，藉此因成辅晋功。公谓高贤事迹异，视之闲暇无匆匆。测知当日登临意，景物亦与今朝同。新就峰巅作亭舍，面势豁若凌烟虹。苍苍云木望不尽，浩荡古意深何穷。盘回小径至钓石，俯视凝碧相连通。丛篁森束林蓊郁，又从其下兴祠宫。迅湍急濑鸣湱湱，浓岚翠霭霏濛濛。晦晴气象随变易，朝昏万状殊初终。阁老分符二千石，旟竿刻隼车画熊。管内民租绝逋负，里社歌鼓欢年丰。府门昼扃官事退，时引宾佐嬉其中。崖条岭蔓杂丹白，涧花满眼罗青红。磴道迤逦陟萦屈，飘若巾屦腾秋空。岂独游观乐闲燕，图树佳政希前风。经由粗得究本末，强颜模写惭非工。音辞鄙俚虽一唱，下词寒苦无怡融。"}