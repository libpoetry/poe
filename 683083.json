{"id":"683083","title":"题画六首","dynasty":"明","author":"文徵明","text":"溪云冥冥溪雨急，长空倒垂溪水立。凌乱春潮万壑摇，低迷暮霭千林湿。余生雅有沧洲适，曾拥孤蓬听萧瑟。梦断红尘二十年，江湖独往兴依然。偶拈秃笔扫东绢，便觉吴淞落并剪。金君家住云水乡，朝烟暮雨对林堂。若为老去厌真迹，翻爱狂夫洒狂墨。就中妙解谁应识，万里云烟开素壁。紫璚翠琰开苍壁，下有苍松几千尺。浓阴羃历森昼寒，虬枝拂空根束石。石连灌莽榛欲绝，路绕松根更斜出。仙源近远不可穷，却有幽人在山泽。山泽幽人坐倚松，仰看出没山云空。眼中溶溶霏暮霭，耳畔谡谡鸣天风。崩崖一线削积铁，玉泉百丈飞晴虹。吴中山水清且远，老我平生素游衍。偶然点笔写秋峦，恍惚游踪出东绢。金君有癖与我同，每每神游翰墨中。赠君此幅应有以，咫尺相看论万里。十月山城雾雨收，江南春浅类清秋。窗前觅得新成句，木叶萧萧杂水流。看山何必待春晴，雨里看山分外明。持盖冲烟觅诗去，不知身在画中行。长松摇日影亭亭，无限江头倚杖情。鸿雁欲来天拍水，白云收尽暮山横。双禽栖息一枝安，映雪离离更好看。一种羁情谁识得，暮林风急羽毛单。"}