{"id":"432669","title":"时事书愤   二首三月十五日","dynasty":"近现代","author":"庞俊","text":"一角辽阳蜃气昏，神州破碎不须论。冠裳几见投东海，锁钥何堪寄北门。地险坐愁瓯脱去，天骄直觉单于尊。楼船多少熊罴士，毅魄何由作九原。沧海鱼龙九道波，那堪国步更蹉跎。纳缯已恨脂膏尽，被发从知涕泪多。汉使折冲惟割地，鲁阳奋力漫挥戈。天心底事私穷岛，其奈藩篱日撤何。"}