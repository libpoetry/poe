{"id":"1244053","title":"赋清溪","dynasty":"元末明初","author":"郭钰","text":"清溪之水抱幽谷，盘涡细浪相豗蹙。半篙晴日荡金鳞，一带秋烟溜寒玉。溪上仙翁绝尘俗，开门俯溪饮溪绿。白鸟飞来明镜中，垂杨锁断阑干曲。窈窕春花亚修竹，修竹何人共棋局。紫萝为盖草为褥，如辋川图悬一幅。嗟我早年厌羁束，五湖风月醉心目。祇今是处沸鲸波，把钓从君事亦足。"}