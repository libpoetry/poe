{"id":"1126690","title":"句","dynasty":"宋","author":"谌祜","text":"两表蜀天开日月，三军汉地出旌旗。王侯蚁穴青青草，鼓吹蛙庐焱焱镫。动地百年无桀蹠，后天一寿有颜曾。百年窗下棋千著，万事灯前酒一斟。白发古今天北极，黄华宇宙客西风。封浚九州尧舜禹，典刑万世契夔龙。陶写有时欣律熟，去来无著證炉芬。西风木叶吹秦晋，春雨桃华送古今。两水夹城飘近远，万山拥翠绿参差。不知元祐今何日，慨想儋翁过此时。为惜旧时慈母线，宁甘今夜隔帘霜。梦犹平昔醒来别，忆到儿童事转长。江山落日前朝梦，风雨黄华太古心。观空观化此凭栏，会合人间景一团。棋罢客随流水散，酒阑花带夕阳看。飞雨隔愁横笛后，残镫照梦落花前。诗到二南风化在，句流三谢语言工。中原一发天涯梦，元祐孤臣海外归。造物未尝私化外，英雄何事老隆中。看翻后夜月回照，梦忆前生地不同。天地浮萍云聚散，江山罨画月西东。地上断无秦世草，山中犹读汉时书。梦临水月心先觉，看到霜空幻亦稀。天开暝色云千里，雨洗秋空月十分。止水不留前世景，夕阳空照古人心。花閒笑语从云散，天下英雄岂陆沈。隔云烽火山河旧，列土旌旗雨露深。层城楼橹看如画，三镇军民梦解围。树带夕阳雅半集，藋寒秋浦雁初来。交游雨过三生梦，今古风前酒一杯。千帆过眼人何在，一笛穿云水自横。宫烛骊山酒未醒，妖星䁭䁭弄青荧。三朝伐叛知谋略，万国归心服典刑。梦游碧落风偏急，望断金精月正中。万壑松风天鼓吹，四围花月锦帘栊。风雨昼酣秦地阔，关河春梦楚云低。蕃汉盛衰霜叶梦，陈隋兴废露华秋。聚火有莲知佛性，衡门无雁见交情。一帆秋水渔歌远，半塔斜阳雁影高。邑自乱来新鼓角，屋从兵后尚蓬蒿。落雁景翻秋宇迥，乱雅啼带夕阳飞。蜀天过雨浮岚翠，汉地连云小麦黄。城上鸟乌知息战，陈前笳鼓缓归装。将军斗大黄金印，犹待先登缚鬼章。凤城色映红云见，龙衮香飘紫气浮。地势尊严今上国，天王明圣此中兴。弦管入春波面醉，云天开镜画中行。潮回海北风偏壮，秋满江南客未归。宫大阿房行日月，关通函谷混车书。雁寒景落三山月，骑俊神通万里城。帝城烟冷江沱在，郿坞金多社稷危。吴天北斗行宫在，汉节西风閒道归。雅翻汉月催黄发，雁断胡天想翠华。燕云海阔归鸿杳，蜀汉城荒戍马閒。汉殿落花龙衮弃，周原荒棘虎营新。短褐尚时吟杜曲，采芝何处问秦峰。晋墅风流棋局散，江东柱石酒壶倾。雁过大江风帖帖，雅啼荒树日悠悠。赤帜露光王汉地，锦帆波荡帝隋舟。楚草泽深陈胜在，秦瓜地旷邵平閒。天开汉统王巴蜀，云从秦繇起沛丰。向日不知今解老，他时应忆此何年。万国梦回秦月在，千年事过蜀云飞。六鳌倾侧动乾坤，国母巡荒护帝孙。北极星辰临草地，西风观阙卧花门。南极大明秋气迥，西风吹梦泰阶平。西风客老雄心在，泰古人稀侠骨香。梁有字题何岁月，藏无经在亦香镫。千山落木秋来客，两袖西风旦过僧。昨日共吟今是梦，少时轻别老翻愁。天教向老逢春在，诗且忘忧此命通。何事重来看明月，不堪垂老向西风。风雨黄花秋兴熟，江湖归路客愁轻。昨朝骨肉关情大，今日平安过望多。归来今夕岁云徂，且共平安酒一壶。浩劫定中逃得过，旧愁空外看来无。五更历转花红在，万里晴光草绿敷。一日又从头上过，百年多在梦中行。月明老树吟风鹤，露湿荒郊遍士枭。事去尚时寻败局，老来犹日读何书。术岂有灵能起死，梦从何处忍忘归。燕尚有情迎社到，蝶空无梦过时休。壮日尚曾云出岫，暮年偏怪海扬尘。紫微星奠三阶正，黄道天开万象新。梁燕未归花尚在，杜鹃有恨月常孤。此情消遣终难去，无路追寻岂是愚。天空日照阴霾伏，八表天开泰象同。禹甸草荒昏雾遍，汉宫花梦昼云酣。花柳晴光新态度，江湖春梦老英雄。日月任从愁里过，客尘常向静中参。归棹舞风鸥不下，愁笳吹月雁斜行。风雨低黄鹄，江湖老白鸥。歌舞从儿女，艰难忆父兄。塞云横蜀栈，胡马出巴陵。白发风前酒，黄花雨后镫。月满商山夜，风高汉殿秋。世情江水淡，心事海鸥知。巴云秋景薄，汉月夜光寒。克复归神主，多才自不难。玉花嘶徼外，翠辇过云中。社稷新亭涕，山河禹贡书。星辰天北户，汉沔国西门。马悲仙仗过，雁入海门斜。国被儒冠误，如今尚忍言。雪霜昏日月，盗贼满乾坤。昔谁醒中梦，今独梦中醒。万缘水上沤，百岁花前景。中年叹忧患，不及儿童岁。今儿机械多，反不如人意。月行虚空閒，月影印在水。月落影还无，一笑人閒世。地上有钱流，冥閒无半字。自作槁木看，静阅沧江流。江头春水多，汤汤今复古。不载落花回，只载斜阳去。胡笳明月夜，汉节秋风前。此士已骨朽，此名至今传。旧者今不见，今者旧不知。万古明月在，千山黄云飞。东郊独行冰玉时，江左诸贤王谢起。若以比花花或宜，自不矜持花亦耻。屈原离骚芳草遍，召南治世梅先见。皎如佩玉上清来，不敢班渠国风变。花今国在横浦南，看谁冰雪来同参。入南出南此时节，元祐名卿花底雪。骨香直到桑海翻，花尚永存香岂灭。茂陵秋草不如钱，老尽日光行宇宙。世言如花人薄命，谁识如花入卫霍。只今保塞愿称臣，鬓蝉夺却貂蝉勋。一声金殿玉阑干，一曲马嵬坡下土。夕阳空照古今愁，年年醉醒桃花雨。山花笑人人似醉，劝农文似天花坠。农今一杯回劝官，吏瘠民肥官有利。官休休，民休休，劝农文在墙壁头。官此日，民此日，官酒三行官事毕。黄叶枝头又早春，红花景里多明日。任翻河汉风北来，终是乾坤日东出。笳鼓宫商塞外归，似此殊勋古难匹。后来渭上朝正月，尚忆祁连冢中骨。后无关险无中士，大夜宜春狐昼舞。万户千门草绿深，芦叶捲吹红日暮。莫将黩武议前朝，今日人思此奇绝。失道原不在阴陵，放逐义帝知亡形。西风所过皆残灭，不据关险都彭城。霓裳风秋舞天半，舞到玉花飞石栈。三台四辅绕星垣，只一曲中知后患。风流天子悟转圜，不见蜀山横翠面。梨园曲谱韶音秘，响入马嵬花委地。开元不再宫不花，天街草绿西风起。"}