{"id":"704557","title":"赵师雄梅阴乍觉三首","dynasty":"明","author":"黎景义","text":"邂逅松林倒绿樽，艳霜娇月倚黄昏。引商嘹喨和清籁，集羽翩跹露短袢。醉后有情聆丽语，醒来无路觅芳魂。寒天欲曙花如雪，惆怅罗浮山下村。奇缘疑梦转疑真，眼底梅花意底人。昨夜酒家疑隔世，此时林下祇孤身。石图疏影当琼枕，苔衬残英代锦茵。春色枝横自幽绝，依稀犹在对花神。星散云飞恨独长，那堪向晓月茫茫。银英缀雪留清脸，玉萼迎风动素裳。离别靓妆心尚醉，徘徊孤影魄还香。空山寂寂谁相顾，翠羽无情语断肠。"}