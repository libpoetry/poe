{"id":"706721","title":"读易赠熊体贞孙倩 其八","dynasty":"明末清初","author":"王夫之","text":"悠悠我生，去日巳长。怀我友朋，墓草芸黄。父兮生我，罔极昊苍。莫宝匪命，含柔含刚。乾龙坤马，历历肾肠。日用不知，虽哲而狂。不耕之农，蚀彼稻粱。崦嵫既迫，朽骨空藏。亦既邂逅，矧敢斁忘。荆棘是芟，庶显康庄。多言为尤，自疚不臧。惟抒我忱，荐其悚惶。"}