{"id":"512559","title":"流波馆为史德徵赋","dynasty":"明","author":"沈周","text":"罂湖南派分两泺，翠阜浸波双朵落。沙鸥渚鹭雪点镜，杨柳芙蓉锦开幕。水心有屋驾虚明，柱插玻瓈高借脚。上留客榻枕秋眠，下许渔舟带烟泊。不须择胜日移亭，何数倚晴偏快阁。无地楼台笑语凉，倒天星斗鱼龙跃。门前万顷不入税，寸金寸土卑城郭。红阑我儗一临流，但怯须眉老非昨。"}