{"id":"1223391","title":"河流","dynasty":"元","author":"贡奎","text":"十月寒气盛，长河流冰澌。征艎溯浩浩，钩曲苦逶迟。滉漾圭角露，稍冱还参差。恍疑戈戟森，出没相倾攲。或员如堕炮，或利如铦锤。须臾骤风激，琼瑶积山危。樯楫一冲击，縻烂不可支。穷阴生极底，乃见造化奇。履霜固知坚，物序矧及期。行役何未已，君子宜慎思。岂无冠盖华，挥霍遵大逵。千钧载车毂，络绎驷马驰。覆前罔戒险，陨身悔何追。我昔居南州，感此日未窥。朅来二十年，战兢常自持。终当挂高帆，春洲扬绿漪。"}