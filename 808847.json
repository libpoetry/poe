{"id":"808847","title":"饭麦","dynasty":"清","author":"郑珍","text":"北人食主麦，南人食主稻。平时作饼饵，快啖争且噪。饭之乃愧贫，好恶殊颠倒。入夏米难乞，市粜踊复暴。焦麦馀两瓮，八口朝夕靠。初尝赖羹浇，再进乃深好。法须锸皮精，味胜粗米糙。齧苦蚤虱碎，咽顺藜苋导。撑肠不易饥，朝食晚可到。固知吾辈腹，何物不堪犒。女子乃惊诧，逢人即相告。"}