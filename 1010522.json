{"id":"1010522","title":"纪事","dynasty":"宋","author":"释文珦","text":"庸贾狗鼠辈，龌龊无足观。少小为博徒，狭斜恣游般。凭附椒房宠，滥吹于王官。匿罪而言功，虚声尚欺谩。以之致鼎贵，真如沐猴冠。擅命十五年，肆毒侔蝾蚖。仁脉为之绝，善类为之殚。纳侮于北邻，徵盟日嚣欢。兵戈满四海，天步极艰难。鄂汉距江淮，列郡多创残。人命若菅蒯，闻之心胆寒。王家急军食，耕者不得餐。罪大已难逭，犹思掩其奸。驾言督诸军，翱翔向江干。小器不自量，妄冀于曹瞒。潜欲移帝室，微辞启其端。贤哉夏金吾，直气生忠肝。立欲碎其首，无奈师旅单。奸谋既已泄，局蹐方自叹。畏诛竟宵遁，鸮鵩铩羽翰。逆贼幸屏迹，宗社得再安。勤王毕云会，圣虑行小宽。祖宗德泽深，国体宜无瘢。指日恢中原，以尽万国欢。"}