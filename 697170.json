{"id":"697170","title":"午日王次公过访小斋邀同邦相夜集二首","dynasty":"明","author":"胡应麟","text":"几年词赋忆登楼，锦缆初停节使舟。午日正逢花县赏，薰风仍赴竹林游。歌来大泽青天暮，语入长安白雪愁。漫道匡庐帆色好，于今地主是南州。千骑辉煌出帝都，一尊携手话长途。桃花忽驻吴门鹢，柳色重邀汉殿凫。坐里天回卿月并，亭前云拥客星孤。无轻此夕平原醉，容易人间觅酒徒。"}