{"id":"231708","title":"风流子·细草芳南苑","dynasty":"宋代","author":"葛立方","text":"细草芳南苑，东风里、赢得一身闲。见花朵绣田，柳丝络岸，沼冰方泮，山雪初残。又还是，陇头春信动，梅蕊入征鞍。月里暗香，水边疏影，淡妆宜瘦，玉骨禁寒。泛金溪上好，开幽户、聊面翠麓云湾。知道醉吟堪老，名利难关。算书帏意懒，宦途游倦，旧时习气，惟有跻攀。拟待杖藜花底，直到春阑。"}