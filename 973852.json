{"id":"973852","title":"用招明叔之韵简胡兄仲威并属明叔","dynasty":"宋","author":"赵蕃","text":"一白不尽茶，妙试在茗粥。相马不举肥，干也更画肉。士当何如观，一语可以卜。我生嗜朋友，有馀补不足。要求栋梁具，必问涧与谷。瑟兮本希声，何能娱世俗。陈君于为文，笔力见往复。剧称南郡胡，曰此吾类族。舆篮昨过之，怀刺今来辱。谈间不须臾，未暇问以目。陈君有江阁，旷瞻不遗粟。非如昧者徒，白昼迷麦菽。何当约夫君，载酒撷杞菊。我记不足云，渠诗当细读。"}