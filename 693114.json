{"id":"693114","title":"元日四首","dynasty":"明","author":"沈周","text":"物华初焕发，鄙抱亦生春。开岁始今日，杖乡无几人。蚁醅浮瓮冽，鸡彩映门新。笑进三分盏，聊娱八十亲。贺旦亦随俗，筋衰拜莫便。鬓毛关燕次，历纪旷生年。地气通荄早，晴光入户妍。小孙看满抱，不待众人怜。野俗誇占候，年芳比昨强。值人春立早，加闰岁行长。话绪及农切，杯巡次客忙。援时从少饮，独后感流光。频频逢献岁，健日忆儿童。有母敢称老，无年不愿丰。堂光静宜北，风气暖知东。万扰来吾虑，悠悠致静忠。"}