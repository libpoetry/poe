{"id":"697666","title":"暮春口号五首","dynasty":"明","author":"胡俨","text":"村村农事急，好雨不愆期。蚕起桑初长，莺啼花已稀。梦中随物化，诗里送春归。寡欲无荣辱，忘言绝是非。乡人皆力作，稼穑愿年丰。野水日无际，浮云时复空。谁能拜床下，我独恋丘中。花间蜂与蝶，各自领春风。临镜理衰鬓，萧疏雪一簪。加餐惟粝饭，策杖散幽襟。蔼蔼花垂榭，森森笋出林。物生各成性，人事苦经心。雨霁晓风清，春鸠几处鸣。落花粘屐齿，飞絮拂檐楹。徐孺湖边宅，庞公陇上耕。吾犹逐人事，时复有逢迎。安得名山去，追寻向子平。烟霞无俗迹，林壑遂幽情。大药终难就，衰颜或可更。长镵与短褐，采药过余生。"}