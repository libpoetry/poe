{"id":"1119410","title":"再次韵送张守","dynasty":"宋","author":"陈造","text":"目送归帆风翮轻，赠诗还笑字攲倾。如公风义仍知己，计我隆污合用情。想觐龙颜新得意，未忘牛耳旧同盟。周旋尚可诸公后，肯放江湖了此生。未解州符累已轻，辞源满意酒边倾。颉颃前辈真无愧，褒拂迂儒每过情。老境更堪听别语，书邮当复固齐盟。吴山正合供酬唱，安得风前两翼生。唾壶声里晚凉轻，风自虚徐月自倾。诗好要从知者道，格高今识古人情。三熏谁定分膏馥，十袭吾方守诅盟。预恐幽居念离索，时须开卷慰愁生。性资凉踽系时轻，青眼惟公底里倾。砥柱颓波储硕望，阳春穷谷见高情。青冥蜚上应回首，陆续诗来可待盟。念我老无当世意，拟从樵牧寄馀生。"}