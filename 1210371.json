{"id":"1210371","title":"次韵晋卿翰林赠陈秉彝","dynasty":"元","author":"张雨","text":"金华黄太史，出为儒台冠。诗文齐六经，奇古谁敢传。如掇明月珠，妙在九曲穿。而子工笔札，狗监非所荐。挈之登龙门，果获尾时彦。孜孜勤执经，矻矻劳染翰。敏手不暇给，精华且屡换。怜才吾辈事，子乃羞自献。由兹数来往，无事辄相见。湖岭错萦纡，烟霞争变幻。一夕快雨馀，春物已消半。言归天台奥，俄顷语离散。此手不易执，明日柁楼饭。迢迢望白云，瀑布声许悍。赤城跨沧海，朝霞以为岸。倘遇仙者徒，勿易樵牧贱。予衰志求道，千载犹暮旦。老经三百家，一一理残卷。霜毫犯冠箨，墨汁滓衣汗。何功使愿果，尽力输老腕。子书能瘦硬，泪眼秋隼健。唯馀箧中字，照我目光烂。送子望崖返，回目穷海甸。春夕岂不短，反侧移漏箭。才梦金庭游，还逐涛江乱。荐知家庭乐，旭日阴始泮。身扶老人杖，衣忆慈母线。还期当及时，迟子秋水观。栖栖寡俦侣，孤坐至日晏。追步太史作，用以申缱绻。"}