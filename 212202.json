{"id":"212202","title":"晓梦·晓梦随疏钟","dynasty":"宋代","author":"李清照","text":"晓梦随疏钟，飘然跻云霞；因缘安期生，遍逅萼绿华。秋风正无赖，吹尽玉井花；共看藕如船，同食枣如瓜。翩翩垂发女，貌妍语亦佳；嘲辞斗诡辩，活火烹新茶。虽乏上元术，游乐亦莫涯；人生以如此，何必归故家？起来敛衣坐，掩身厌喧哗；心知不可见，念念犹咨嗟。"}