{"id":"761359","title":"声声慢  赋白菊寄洗红仙馆","dynasty":"清","author":"蒋春霖","text":"秋痕欲化，冷梦初圆，閒庭似带新霜。病起西风，眉印浅褪宫黄。徐娘渐羞剩粉，问何时、偷种柔乡。明月底，怪飞来寒蝶，无处寻香。姑射仙姿何处，记红萸乌帽，看舞霓裳。酒晕全消，篱外懒送瑶觞。疏灯漫怜鬓影，伴羁愁、闲过重阳。怕瘦损，捲帘人、依旧淡妆。"}