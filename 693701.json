{"id":"693701","title":"刘蕡祠二首","dynasty":"明","author":"陆深","text":"谏议千年自有祠，唐朝宫阙黍离离。多情瘦马冲寒到，无数青山落照迟。往事空传台下骏，灵风常满庙前旗。冰霜入夜频搔首，欲奠芳椒侑楚词。门带冰堤一径随，丹青寥落见风仪。当年去国呈秋卷，同辈看花满丽词。言论纵危终爱主，英雄空好不逢时。客来系马祠前树，独坐寒山有所思。"}