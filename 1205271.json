{"id":"1205271","title":"齐天乐 送马德昌","dynasty":"元","author":"张伯淳","text":"人生南北如歧路，相逢自怜不早。倾盖班荆，分灯并壁，吟卷笔床茶灶。交情古道。怕催诏连翩，好风吹到。聚久别难，砌蛩那更碎怀抱。临行谁劝驻马，待将尘土事，妨我吟啸。小住虽佳，还堪就否，催得云帆缥缈。官梅正好。比前度孤山，剩开多少。两处心旌，倚楼同晚照。"}