{"id":"136264","title":"自谓·造物果小儿","dynasty":"宋代","author":"白玉蟾","text":"造物果小儿，可得问天公。一生贫到骨，万感悲填胸。形神本尘坌，身世相羁笼。安得骑玉鳌，眇然追冥鸿。锦步四十里，濁哉一石崇。东阁万张颐，哺一公孙洪。铜山流臭泉，到了埋邓通。何如德行贵，晞颜师仲弓。文苑丽长春，学海深无穷。人自泾渭水，我但夷齐风。貂裘有何异，羊枣远不同。人生水上萍，世事江头枫。三思欲四休，一拙胜万工。炎宅煎杀人，此身如甑中。於道有所味，触意无复仲。心杓指以南，性水决而东。炼得身如鹤，始可冲秋空。道人亦不贫，朝灌三畦松。"}