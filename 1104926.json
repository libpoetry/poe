{"id":"1104926","title":"五杂组","dynasty":"宋","author":"孔平仲","text":"五杂组，垂衣裳。往复来，就桀汤。不获已，剪夏商。五杂组，封社土。往复来，使辽虏。不获已，拜阳虎。五杂组，庆云聚。往复来，东西渡。不获已，再娶妇。五杂组，花木春。往复来，江湖人。不获已，议和亲。五杂组，锦绣段。往复来，随阳雁。不获已，犹仕宦。五杂组，朝霞明。往复来，车马行。不获已，方用兵。"}