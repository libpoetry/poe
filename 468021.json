{"id":"468021","title":"上巳丰城笔会诗四首 庚寅上巳丰城笔会次剑川韵","dynasty":"当代","author":"熊盛元","text":"翼轸星光接，龙泉匣底收。临风怀季友，敛衽识荆州。波坼天开鉴，觞飞月满楼。不辞拚醉饮，槁项片红留。自拥皋比坐，低昂北斗樽。弦歌云外急，草树雨中蕃。论谊师兼友，为诗厚且敦。蔼然滋万类，风过不留痕。幽光寂寂可中庭，挈侣来招旧日灵。千载龙嘘松竹气，一池波漾斗牛星。舞雩风向襟间绕，变雅声从物外听。学剑无成聊鼓瑟，觞流曲水酒飘馨。年来怯近最高层，一塔摩云愧未凌。桃汛方生花尽落，春心渐老齿犹增。空教酒后添诗胆，欲傍龛前点佛灯。悟得天人和合意，石阶枯坐淡于僧。"}