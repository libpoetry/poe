{"id":"1077532","title":"次韵和虞公明察院赋所藏李成山水","dynasty":"宋","author":"李纲","text":"画史古多有，李生独宝传。譬犹古人书，墨妙称诚悬。尤物世难蓄，变化登云天。流落人间者，遗迹犹绵绵。此本更奇绝，高深自山渊。想当槃礴时，舐笔应如椽。楼观抱空曲，林芿霭层巅。屹然岩石姿，润比金玉坚。倏忽变寒暑，霏微起云烟。高堂寓远目，如堕嵩华前。回观旧所藏，一一可弃捐。乃知盖代手，笔力能旋乾。众工画山水，意匠劳雕镌。惟兹得简易，大巧初天全。鉴裁有精识，丹青孰争先。何须嫫姆丑，始辨西施妍。嗟我性迂拙，漂流方隐廛。幸从长者游，坐使伊郁宣。啸咏图史间，高台谢牵挛。新诗与妙画，更使穷钻研。愧乏色丝句，为续金声篇。端思画中趣，秪欲休林泉。"}