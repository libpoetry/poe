{"id":"758781","title":"金菊对芙蓉 自题桐阴待月图","dynasty":"清","author":"袁绶","text":"断雁萦云，暗蛩喧雨，露华凉沁空庭。正微酲乍醒，笛弄凄清。轳轳金井桐阴晚，剪西风、作尽秋声。坠欢何处，盟寒旧日，梦瘦而今。夜深薄袂伶俜。向绿天影里，敲竹低吟。恰炉温鹊尾，灯晕花身。素娥不解相思苦，照离人、直恁分明。画栏凭遍，无聊心绪，说与谁听。"}