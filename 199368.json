{"id":"199368","title":"俞太古尝叩阍上书有名天下予甚敬之相会於姑","dynasty":"宋代","author":"刘过","text":"人树俱不堪，岁月驹隙过。老怀泪如洗，欲唱谁当和。洛阳今少年，弊事劳力破。精神经百炼，锋锐坚不挫。陶名滋惟旧，欹席快一坐。气焰九霄虹，磊落万玉货。平生休上下，楼辄让子卧。诸公吮疽尔，不去良可唾。洞庭清风熟，肄业情勿惰。有时寄来者，工拙吾能课。"}