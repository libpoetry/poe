{"id":"365932","title":"玉漏迟·福莲室女史嘱题秦淮校书斜倚薰笼图","dynasty":"清代","author":"黄燮清","text":"鬓鬟云半堕，雀沉钿翠，凤横钗朵。怯不胜寒，又听雁声飞过。冷暖无人熨贴，但倦倚、纱笼残火。眠未可。愁帘病阁，断肠功课。扫眉才子多情，也宛转怜香，自题珠唾。若作书生，还恐更痴于我。欲访桃根艳迹，奈梦里、秦淮烟锁。深夜坐。思量问伊知么。"}