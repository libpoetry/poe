{"id":"791686","title":"憩园杂兴，和韩介孙丈四首 其二","dynasty":"清","author":"夏诒钰","text":"昆山有遗璞，磨琢逾精神。青琴弹古调，音节皆为新。前身悟金粟，瞥眼烟云陈。公门旧桃李，老干纷盘囷。朅来入冀北，骏足羁风尘。清漳一小试，谁识爨下薪。忽逢水上萍，桑梓情逾亲。秋风喜重来，窗外寒虫呻。徘徊涉轩圃，鹤步阶前巡。幽花似含笑，怪石如相嗔。长吟倚高树，明月来寻人。"}