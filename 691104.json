{"id":"691104","title":"西山和许廷冕刘时雍汪时用三兵部韵","dynasty":"明","author":"李东阳","text":"春流曲折去还来，细路萦回合更开。花落幽人愁未到，日斜归鸟并相催。祇园绀老双林树，古洞青缘半壁苔。红袖碧笼俱寂寞，新诗读罢重怜才。半岭香台石磴斜，诸空缥缈送天花。新开塔寺雄西郭，旧赐经幢出内家。避暑亭前泉带雨，回龙殿下水明霞。太平天子无巡幸，头白山僧诵《法华》。"}