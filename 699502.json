{"id":"699502","title":"卫河道中和丘长孺惜别","dynasty":"明","author":"袁宏道","text":"坠叶惊沙积蓼窗，射波寒月影幢幢。此身却似淘河鸟，才过南江人北江。拟上青霄别有关，身无健翮莫追攀。而今已是孤飞鹤，毛羽摧颓返故山。辞却墙东好里邻，思量来嚼浩衢尘。素衣变尽衰容减，到底还他赤骨贫。琴绝休悲大小弦，长贫长病岂须怜。朝春暮绩生尤苦，争得魂归自在天。陌上秋风吹冷埃，西州门巷转堪哀。梨花残落刺桐死，每诣君时哭一回。柔橹轻风觉有情，月高牛渚看潮生。江神木客争传语，可是袁家旧阿宏。耗尽雄心鬓亦皤，灞亭无奈尉谁何。珊瑚百尺根株老，不信天家无铁罗。别泪如倾祗赋诗，更无一物可相贻。自矜亦识汾阳老，眼底无君剑竖眉。"}