{"id":"787647","title":"高香亭由东阳寄何氏兰亭本，诗以谢之","dynasty":"清","author":"许传霈","text":"熟闻何一白，流传一片石。石刻晋永和，禊帖留真迹。当宋南渡时，维扬失不获。三百有二年，淘井竟觅得。天许还会稽，婺在会稽域。我客婺之东，两载欣游历。烽火几变迁，石已遭分擘。分石藏四家，家藏倍珍惜。购之良独难，宝筏回空寂。何幸高达夫，求不遗馀力。典裘得青铜，手民给千百。乡民识好官，开诚表先泽。我居西湖西，梦寐萦反侧。忽下朵云来，惠及山中客。尺幅饱琳琅，银钩兼铁画。愧非学书人，真本赚萧翼。白云往复还，不愁江天隔。愿如金石交，不在数晨夕。复读所寄书，坐慰如良觌。世无薛绍彭，赝本从何易。"}