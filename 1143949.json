{"id":"1143949","title":"次韵灵鹫清长老二首","dynasty":"宋末元初","author":"方回","text":"粗读书难尽信书，世谁鲠直但阿谀。平生湖海悲游子，晚岁乾坤老腐儒。知己尚堪抬醉眼，从僧似欲剃吟须。何当灵鹫兼三竺，日伴猿饥侣鹤臞。得句无僧字不清，公来一日两诗成。龙雷珠浦东坡和，海日江潮老宋惊。鲁直尚能推大国，长卿谁可诧长城。二桃三士抱吟膝，我所师兮葛孔明。"}