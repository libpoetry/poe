{"id":"704713","title":"春日怀旧游简胥贡士二首","dynasty":"明","author":"薛瑄","text":"蓟门春色阻关河，汴野东风长绿莎。正是怀人烟景暮，不堪对酒雨声多。閒中谩写凌云赋，醉里谁听白雪歌。惟有流莺相厚意，柳溪花径数来过。落落襟怀正黯然，早春时节忆前年。玉田城外花经雨，蓝水桥头柳带烟。千里交游成远梦，百年踪迹任皇天。高山流水知音在，还对东风理素弦。"}