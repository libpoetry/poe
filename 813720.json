{"id":"813720","title":"寒夜舟中寄稚存","dynasty":"清","author":"汪为霖","text":"才见君行我又行，帆随寒月落芜城。人间出处真难料，别后蟾蜍已一更。险韵深杯犹昨日，大名巨手定生平。不知裙屐清欢夜，忆否桃花送客情。著述归来又等身，蓬瀛沙碛等前尘。常将治乱悲千古，不负科名有几人。放眼看山诗是债，经年作客酒为邻。遥思此际焦公洞，搜剔遗碑岸角巾。"}