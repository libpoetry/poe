{"id":"176477","title":"抱拙以三通鼓为韵见寄次韵","dynasty":"宋代","author":"胡仲弓","text":"夜阑缺月浸寒潭，乱山倒影空中涵。此时万籁寂无语，碧云郁对如晴岚。可人已趁春风去，举杯对影成三三。割席赋诗斗击钵，舟中醉卧推枕函。红尘眯目空相蒙，千金市骏轻花骢。保如浓墨恣挥洒，笔锋扫退江文通。锦绣丛中燕莺侣，惜花爱作风光主。何如挥尘共清谈，朝访安石暮夷甫。焚香烧烛恣狂吟，管甚冬冬催五鼓。"}