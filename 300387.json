{"id":"300387","title":"水龙吟·访施檗斋老人","dynasty":"现代","author":"单人耘","text":"淮清桥水潺湲，渡头桃叶春何处。桐阴压径，人来深巷，小楼碧聚。画帙纷披，书囊缀锦，霜髭数缕。指云林浅渚，鹿床叠嶂，凭谁识，揣摩趣。偃蹇难移贫贱，历几多、六朝烟雨。师承有自，平生常记，当时训语。交许忘年，情殷述作，箕裘愿补。待奉觞一斝，吮毫十日，寿嫏嬛侣。"}