{"id":"720990","title":"浈峡谣五首 弹子矶","dynasty":"明末清初","author":"王夫之","text":"弹子矶空峙，翻风燕不迷。朝天台已筑，何处着丸泥。烟水凝眸远，蘼芜且着花。章台扳折后，依旧属韩家。苍壁空青破，清江拂翠开。越王虚胜槩，留待佛东来。辛苦浈江水，晨潮接暮潮。飞来金碧影，劫火不曾烧。故山元有主，新宠讵难忘。犹恐孙郎妒，相邀弄夕阳。"}