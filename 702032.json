{"id":"702032","title":"吊熊飞将军六首","dynasty":"明","author":"彭絅","text":"六飞湖海困风尘，岭表孤臣泪湿巾。温峤未还须念国，仲连宁死不归秦。英雄举事应难料，管见窥人恐未真。惭我独无金藏愤，一篇函草亦空陈。血战江城万鼓催，悲风特地起泉台。从前富贵称廊庙，此日纲常系草莱。铜岭夜残鸡舌远，曲江秋晚鹤声哀。山堂集取蝉蛙语，狐笔他年一例裁。四广三闽一掷梭，更谁回首问铜驼。檐乌恋主南来少，旧燕依人北去多。一死纲常归草莽，百年忠义励山河。荒村日落游魂杳，夜有丁零啼月过。风雨猖狂海若飞，江山惨淡月光微。六更已尽知无策，一羽腾空肯浪依。大节自能摧去就，么魔谁敢妄排讥。閒来几向山灵问，野草荒村对落晖。海宇倾颓尽陆沈，此身羞与共乾坤。春秋大义千年在，夷夏纲常一死存。华表有山能引鹤，人间无庙可栖魂。品题愧乏宣尼笔，独立西风一欠伸。山河飘泊水流淙，万里君臣共一艭。肉食谁能支北虏，草茅公独奋南邦。已知运去中原陷，未肯身为左衽降。回首康王能渡马，滔滔流恨满长江。"}