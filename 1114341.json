{"id":"1114341","title":"杂诗六首","dynasty":"宋","author":"李若水","text":"风流李东山，磊落孔北海。身逐烟云飞，名与日月在。彼哉世上儿，平生抱惭悔。虽云官爵高，当以羊豕待。门前谁剥啄，云有故人至。殷勤具鸡黍，莫辞今日醉。人生若飙驰，世事等鳞次。区区百无益，杯酒差可贵。故人首肯之，爱吾言有味。一饱百念休，挈席坐朝阳。陶然四肢春，兴与饮酒长。梦蝶鼻声小，扪虱衣缝光。虽非北窗下，亦足傲羲皇。相如贫立壁，渊明老经邱。文字照千祀，何人与之俦。我生造化间，一萍寄洪流。收心短檠底，要陪古人游。明月如幽人，邈有出世姿。吾欲从之游，开门曳藤枝。得酒袖自举，赏此一段奇。人生要行乐，戚戚竟何为。君看李太白，高风谢尘羁。禦戎如禦寇，爱民如爱子。岂不有公卿，脆弱非所倚。吾君傥择贤，何病不可理。"}