{"id":"810464","title":"行舟四咏 蓬","dynasty":"清","author":"敦敏","text":"沙岸复滩头，孤蓬泊处悠。冲烟寒带月，听雨夜衔秋。芦底眠渔稳，柳堤入画幽。何能乘帆去，风送到瀛洲。渔舠自鼓枻，欸乃下前川。远荡波心月，轻摇芦畔烟。蘋开回浪合，莲动撼鸥眠。无限苍茫意，清流逸兴偏。一篙芦花外，飘飖荡碧流。凭谁擎柱手，乘我顺风舟？杨柳烟初破，芙蓉露未收。移船向亭榭，水涨小桥头。前渡望茫茫，舟人挽力强。横拖风荇远，遥拽柳丝长。潞水春犹浅，隋堤事可伤。何如坐渔艇，一棹歌沧浪。"}