{"id":"984242","title":"含清亭","dynasty":"宋","author":"袁燮","text":"累石为层峰，而以水环之。所贵超俗累，潇洒含幽姿。却虞穷腊中，四顾阴云垂。飞霙冷彻骨，智巧无所施。督彼执役者，努力无迟迟。果然霰先集，六出争效奇。缤纷一昼夜，剪刻非人为。丰登自此兆，疫疠宁复滋。明朝便晴朗，工作无愆期。二事古难全，今也都不亏。天公念下土，所欲皆相随。我山既嵚岑，我沼仍涟漪。频游不知倦，清坐堪忘饥。追怀舞雩风，童冠俱怡怡。岂徒耳目玩，要是无瑕疵。此乐未易得，天意扶吾衰。宿恙不再作，康宁当自兹。"}