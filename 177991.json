{"id":"177991","title":"西晖亭·孤亭叠嶂东","dynasty":"宋代","author":"王禹偁","text":"孤亭叠嶂东，宛是古屏风。每到天将暮，浑疑日再中。余霞犹散绮，新月已张弓。一水漪涟媚，千岩木叶红。玳筵何烜赫，火宅忽牢笼。隙晃归巢燕，檐拖截涧虹。果迷丹橘熟，洞讶赤城通。似烧连松坞，如斑染竹丛。近邀青琐客，来伴紫芝翁。望久情无倦，吟多兴未穷。阳乌看黯黯，归马恨怱怱。会待长栖隐，青冥逐去鸿。"}