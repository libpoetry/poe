{"id":"1083679","title":"游西湖分韵得要字","dynasty":"宋","author":"史浩","text":"儒生纸上争攻剽，传癖书痴等贻诮。不然利海竞锥刀，或向名场羡华要。纷纷臧谷两亡羊，说以西湖却头掉。西湖自倚倾城姿，肯与西施角年少。品题定价有前贤，陈迹班班犹可吊。试因休沐许寻盟，净洗缁尘一登眺。身疑孤星破浮云，心逐惊猱走空峤。野竹万个秋声虚，败荷十里香风妙。凌霄金刹梵仙居，怪石嶙峋馀万窍。高敷桂子浥新黄，好傍长枝发清啸。老禅林外熟蹲鸱，双耳不闻天使召。行行欲问处士桥，路转忽逢水仙庙。未羞菊蕊荐芳馨，一盏寒泉敢先釂。翩翩沙鸟没苍烟，红蓼丹枫舞斜照。急呼艇子汎漪涟，正欲渡间狎渔钓。同行磊落三数公，嘉此襟期非素料。襞笺吟写乐游诗，愈使西湖有光耀。伊余同赋却忘言，了知造物工相撩。千古游人安在哉，城郭山林归一窖。会须象罔得玄珠，可免小儿轻侮笑。"}