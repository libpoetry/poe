{"id":"750964","title":"严氏家庙松歌为秋樵丈作","dynasty":"清","author":"施补华","text":"方练奇节天下崇，何人为表严司空。五百年来事隐约，依然祠庙菰城东。行人下马动凭吊，轮囷手抚当门松。白昼时闻飞霹雳，空堂宛欲腾蛟龙。摧颓老干出生气，盘屈孤根回曲衷。劲质何辞霜雪烈，精灵或与风云通。何来史氏致身录，肆口诬蔑言非公。宫中老佛既乌有，翠华安得中途逢。晚死差为十族计，耿耿何愧诸公忠。摩挲独叹后凋节，惨淡如见孤臣容。南枝苍苍鄂王墓，黛色郁郁丞相宫。爱惜亦期人勿伐，萧条却恨时难同。飘然时危一老翁，不忘祖德干戈中。手携画卷命题句，忠魂劲节相交融。危时永忆栋梁器，大材不藉丹青功。森然寒气入诗骨，笔端谡谡来长风。"}