{"id":"959272","title":"夏日题王右丞冬山书屋图","dynasty":"宋","author":"郑樵","text":"壁间飒飒松涛起，□□□□□冰冽。呼灯始见王右丞，毫毛矜贵逞奇杰。挥洒冬山书屋图，岩壑幽棂坐高哲。数笔萧瑟天貌寒，不尽枯枝不尽雪。高崖崛曲形凄肃，驱禽逐兽但松竹。傍有一水白于峰，千顷奔茫日难昱。绢外似觉风惨激，大江尽断船相逐。室中之人淡如菊，长年手携一卷读。窗外苍虬恣飞瀑，欲夺造化齐冷燠。天下无几焦孝然，当世宁更有梅福。苦吟抱膝此何人，乃肯萧条立炼谷。古今书画技总微，贵有嵚崎生眼目。我闻孙登居北山，隆冬披发以自覆。又闻昔贤暑重裘，六月御车鄙王侯。二公气岸皆千里，朗月白霜胸际浮。名士逆天天不怒，冬景能暖夏能秋。千载斯人不可致，我于画间得其意。揆向高飙远远至，笔光墨汁俱吐弃。但悬此幅清吾心，千岩炎伏曦景炽，布褐推车我不避。"}