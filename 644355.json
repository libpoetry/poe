{"id":"644355","title":"赋梅驸马清白轩","dynasty":"明","author":"释宗泐","text":"公家大府临紫陌，行马当门森画戟。华馆香凝锦绣帷，此轩何事名清白。轩内琴书清几席，轩前池水涵虚碧。退朝归来白日閒，燕坐忘言心自适。不似金张许史家，斗鸡走马相矜誇。美人半醉弹琵琶，银烛夜夜烧彤霞。关西昔有杨夫子，清白传家照青史。公今富贵当盛年，独抱遗风有如此。山之高兮益穹窿，水之深兮更清泚。丈夫勋业在青冥，岂独传家清白耳。"}