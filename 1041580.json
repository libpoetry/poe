{"id":"1041580","title":"土牛行","dynasty":"宋","author":"刘敞","text":"立春自昔为土牛，古人设象今人愁。岂有范泥作头角，便可代天熙九畴。村夫田妇初不知，缤纷围绕争相祈。皆云宜蚕又宜谷，拜跪满前同致词。由来人事常反覆，久立要津宁尔福。请看今者拜跪徒，少选分张取其肉。牛实无知何用祭，牛能有情岂不愧。化育万物非尔才，世人资尔聊为戏。"}