{"id":"664758","title":"长安寿赵封君歌","dynasty":"明","author":"康海","text":"客向华山去，过宿长安坊。明日复延伫，大醉使君堂。使君之父松鹤翁，银髯雪鬓来从容。见我更取大斗出，一饮已倾三百钟。匆匆数语见胸次，四座通看独神异。此翁本是天上人，世间图画空相似。徂徕之松千尺长，终日纷纷云气翔。南极老人跨鹤至，其下可许寻常当。翁言明日是初度，满庭宾客如烟雾。使君自喜春日长，天际谁知有仙婺。灵药闪烁堆玉盘，持以赠翁翁自看。一粒便可八千岁，几度笑观沧海乾。我执翁手为翁语，世上如翁几人许。生儿不忝杜与房，举手争看乔共梓。群仙今日上翁堂，何以赠之云锦章。綵衣先见二千石，使翁姓字千载香。"}