{"id":"108752","title":"萧巽葛敏修·韭黄照春盘","dynasty":"宋代","author":"黄庭坚","text":"韭黄照春盘，菰白媚秋菜。惟此苍竹苗，市上三时卖。江南家家竹，翦伐谁主宰。半以苦见疏，不言甘易坏。葛陂雕龙睡，未索儿孙债。獭胆能分杯，虎魄妙拾芥。此物于食殽，如客得傧介。思入帝鼎烹，忍遭饥涎嘬。懒林供翰墨，碪杵风号噫。每下叹枯株，焚如落樵采。"}