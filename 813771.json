{"id":"813771","title":"和赵铁筠太守差次即目之作","dynasty":"清","author":"沈丙莹","text":"出郭无多路，惊看战垒高。秋原断烟火，破屋长蓬蒿。党恶曾鸣镝，同仇更带刀。负嵎氛尚炽，扫荡仗戎韬。乱后修文县，苍凉百感增。儒冠变酋帅，官吏傍残僧。人面瘦似鹄，鬼磷多无镫。山城矧已堕，狼虎昼凭陵。觅路遗黎返，遥闻赐复恩。枌榆迷旧径，井灶出颓垣。雁集嗟无室，乌啼不见村。饥肠饱新谷，耕者几人存。"}