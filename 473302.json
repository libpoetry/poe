{"id":"473302","title":"古意四首（以下《金昌集》） 其三","dynasty":"明","author":"王稚登","text":"桓桓班生志，矫矫龙虎姿。朝为白面生，夕建交龙旂。繁星丽匕首，四马穹庐驰。萧萧玉门关，胡笳不敢吹。灵鹊化金印，紫绶腰间垂。天子封公侯，举世称男儿。嗟嗟扬子云，骨若柔桑枝。不能一鸡缚，焉能斩郅支。奇书满腹中，不值修文时。白首《太玄经》，命也复何为。"}