{"id":"1105420","title":"山居七咏 经史阁","dynasty":"宋","author":"方岳","text":"买书堆屋当藏珍，砚水生春玉作麟。此老大蒙稽古力，至今疏草墨花新。圣处终难举似人，二三子在最情亲。于中检点平生看，香缕萦帘眇此身。终南少室苦跻攀，已入先生一笑间。不学刘安便仙去，屋边尽自有佳山。何年进入玉华宫，香到君王紫禁枫。月府归来衫袖冷，蟾蜍滴露洗秋红。正尔清寒与世殊，地灵不受柳诗愚。昼长何似醒幽梦，碧玉壶深贮雪腴。携得春归通德门，等閒万木亦沾恩。母桃未熟蓬莱浅，连夜吹开堂北萱。一念惟馀睡作魔，鸥閒不与世同波。迩来定力空诸妄，如以摩尼照浊河。"}