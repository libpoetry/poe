{"id":"691517","title":"和陶诗 归鸟","dynasty":"明","author":"李贤（原德","text":"有鸟来归，栖于旧林。白云依依，亦在其岑。抱瓮之叟，厌彼机心。云胡不息，恶木之阴。归鸟迟迟，不能奋飞。森森灌木，载栖载依。矧伊人矣，岂不怀归。税吾驾矣，与世相违。有鸟来归，绕林徘徊。岂不高举，乐此故栖。双双比翼，其意则谐。悠然见之，惬我襟怀。归鸟迟迟，林下萧条。日既久矣，宿于丛标。载戢其羽，鸣声交交。亦既倦矣，云何能劳。"}