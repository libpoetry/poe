{"id":"1107226","title":"与所盘诸君会石幡还和杜老曲江韵","dynasty":"宋","author":"丘葵","text":"絮云初擘未成衣，笑踏青莎桥上归。诗酒堪过春日永，莺花却恨海山稀。竹间弄笛留人住，麦外游丝绊鸟飞。满院东风不收拾，山僧何事苦相违。青禽竹上弄毛衣，飞上檐头唤不归。清景每于诗里见，羁愁惟到海边稀。僧回古殿山矾落，客散空斋蝙蝠飞。独对青山已惆怅，此情犹是月时违。"}