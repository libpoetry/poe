{"id":"675211","title":"汉宫词","dynasty":"明","author":"孟洋","text":"忆昔妾当二八期，正是汉家全盛时。九重下诏择鸾匹，万国求贤配凤姿。妾身自分非良质，百万人中叨第一。天子亲迎出殿廷，辅臣持节下蓬荜。蓬荜辉光异昔年，丝萝延蔓至今日。始知贵戚失金张，不许王侯论甲乙。一入金门侍至尊，奈何相见不相言。红颜未必招人妒，薄命何堪承主恩。主恩深重应难报，妾意殷勤那复论。一别谢君面，往驾无旋辕。夜夜看星回永巷，朝朝望日倚长门。长门永巷春风起，万卉千花斗芳紫。燕子飞过密杏中，黄莺啼向垂杨里。莺莺燕燕各相依，戏蝶游蜂两两飞。可怜今日春光好，可惜明朝春又归。凤辇常时游上苑，羊车无日到重扉。岂干侍御还多宠，自是君王有万几。万几閒暇甘游猎，朝出城南暮城北。金鞍玉骑走千军，羽箭雕弓堕双翼。陌上风光自可嘉，宫中粉黛无颜色。离宫一万所，别殿九重深。岂有荣华希宠爱，更求词赋感君心。何人可托黄金赠，薄情不见白头吟。珍珠帘下閒歌舞，且取欢娱谢愁苦。自爱琼箫引凤皇，自爱金杯度鹦鹉。鹦鹉性能言，不能到君前。一朝被笼络，翠羽徒自怜。不沐君恩奚足惜，不见天颜心未怿。天下升平主万年，妾身生死良何益。"}