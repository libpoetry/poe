{"id":"1252283","title":"用前韵序山家幽寂之趣呈前人十首","dynasty":"元末明初","author":"叶颙","text":"夕阳香径逐东风，瘦策轻扶数落红。信步偶随流水去，不知身到白云中。棠梨睡起娇啼粉，桃杏香浓浅抹脂。自是从来肌骨好，春风宁为一花私。满盛煮茗春波月，旋汲浇花石涧泉。客至不妨频劝酒，醉开白眼看青天。春风绿尽江南草，夜雨红销树底花。独立斜阳多少恨，长空捲散暮天霞。兴来浩饮渊明酒，醉后豪吟太白诗。独坐独行芳草地，半晴半雨落花时。闲中采药云边去，倦后扶筇花下归。几度吹箫陪好月，数番横笛送斜晖。蜂蝶渐慵春渐老，诗辞频和酒频斟。年来深识山中趣，老去全无世上心。云舒山色千峰秀，雨过蛙声两部鸣。多谢知心峰顶月，夜深常到寝床明。抠衣稳坐栖云石，洗耳闲听漱竹泉。夜半有时长见月，人间无梦去朝天。一任猿惊野鹤猜，老怀笑口要频开。高眠蕙帐春风暖，不怕雷声入枕来。"}