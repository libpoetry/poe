{"id":"814524","title":"淡北八景 戍台夕阳","dynasty":"清","author":"林逢原","text":"高台矗立水云边，有客登临夕照天。书字一行斜去雁，布帆六幅认归船。战争遗迹留孤垒，错落新村下晚烟。山海于今烽火靖，白头重话荷戈年。叠巘回环障海门，迷濛雾气幻朝昏。岩腰初出披飞絮，洞口旋开挂晓暾。同作雨云归楚泽，忽闻鸡犬隔桃源。楼台蜃市如相近，缥缈神仙合断魂。重重关渡锁溪云，潮往潮来到此分。练影东西拖燕尾，涛声日夕动犀军。舟人放棹中流急，估客鸣钲隔岸闻。我欲测蠡参水性，由来泾渭不同群。一入寒潭几度秋，不劳遗笑刻舟求。千年神物生风雨，百丈文光射斗牛。虎气自腾沧海上，鹈膏重淬碧云流。当年挂树人何在，印月重寻古渡头。清音遥度碧滩头，古调泠泠片石流。椰竹悄弹孤月晓，管弦暮咽两峰秋。有灵湘水仙妃曲，无恙鱼山客子愁。此地不堪闻梵贝，离怀容易满归舟。一棹空明趁晚潮，木兰舟在镜中摇。数声渔笛沧浪晚，十里芦花渚国遥。片席盟鸥如此水，断篷过雁可怜宵。分明七二湾头月，今夕相随上画桡。军声十万夜滔滔，蟒甲乘流压怒涛。百戏鱼龙真漫衍，千家阛阓一周遭。射潮可有钱王弩，捲地何来太白旄。为问荷兰身手好，当时曾控戴山鳌。绝顶斜烟淡夕曛，飞来玉屑竟纷纷。不图四序原多雨，谁信连朝欲酿云。古木噤鸦栖墨堞，空山踏鹿认冰纹。少陵西岭千秋句，移赠山灵总莫分。"}