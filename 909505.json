{"id":"909505","title":"八声甘州 其二 壬子九日约诸幕客游龙山","dynasty":"宋","author":"李曾伯","text":"领青油车骑出郊坰，来游晋龙山。喜水天澄霁，稻畦镰净，榆塞戈闲。登高谩酬佳节，一笑破苍颜。剩泛茱萸菊，杯莫留残。休说参军往事，意当时凝眺，不到长安。赖座间小异，豪气眇尘寰。到如今、祗成佳话，记封姨、曾荐众宾欢。吾曹事，有如此酒，要共弹冠。"}