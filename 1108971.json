{"id":"1108971","title":"夏旱四首","dynasty":"宋","author":"刘克庄","text":"沟堪揭厉难车水，雨怕讥征不入城。沃野燥刚妨种艺，老农歌哭不成声。蛟潭雩祀稀曾讲，蟹井灵泉亦未迎。代拜烦它村祝叟，愿丰误杀老书生。吾闻曲礼当凶岁，诸大夫安敢食粱。婢臛香芹羹过美，水车声畔不能尝。甚歉不烦官踏旱，先输莫待吏催租。辛勤终日拾遗穗，展转通宵据槁梧。"}