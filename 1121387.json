{"id":"1121387","title":"同年秘书丞陈动之挽词二首","dynasty":"宋","author":"欧阳修","text":"场屋当年气最雄，交游樽酒弟兄同。文章落笔传都下，议论生锋服座中。自古圣贤谁不死，况君门户有清风。凋零三十年朋旧，在者多为白发翁。富贵声名岂足论，死生荣辱等埃尘。青衫照日誇春榜，白首馀年哭故人。盛德不忘存志刻，话言能记有朋亲。吴江草木春风动，沥酒谁瞻垄树新。"}