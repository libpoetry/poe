{"id":"1105431","title":"读白诗效其体","dynasty":"宋","author":"方岳","text":"我贫良亦艰，未老生白须。策名奉常第，年已三十馀。半生苦无几，宁不欲疾驱。山麋野而僻，所至皆崎岖。一登督视府，两驾太守车。意见有不合，索去不待炊。所以二十载，同一优侏儒。岂如云水身，自适瓜芋区。夕吾酒一瓢，朝吾饭一盂。贫贱与富贵，本自无羞殊。寄语刘伯龙，毋烦鬼揶揄。人生有穷达，不系才不才。造物所付与，圣贤不能回。君看孔孟氏，遇世何如哉。岂其有不如，王驩与桓魋。以兹自忖度，所遭已踰涯。前瞻固不反，后顾又可咍。同时第进士，或未离蒿莱。归来亦云幸，潇散月下杯。山池芰荷过，野岸芙蓉开。幅巾一筇竹，适可眠秋厓。左耳听比邻，哀哀哭其夫。家破肉未寒，欲与死者俱。右耳听嫠妇，呱呱哀其雏。夫亡仅一女，不自禁毒痡。揽衣夜向晨，铙鼓何喧呼。谁何过丧车，送骨荒山隅。中年自多感，人世何所娱。闻见又如此，坐叹岁月徂。明朝计安出，痛饮真良图。"}