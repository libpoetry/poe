{"id":"1215214","title":"网鱼苗图为戈伯敬题","dynasty":"元","author":"丁复","text":"江波溔漭瀁，林木郁森爽。藋葺芦橹舫双榜，犬吠鸡鸣自姻党，中有小船递还往。大妇蹋机女缉纺，小妇抱乳姑负襁，男儿曳罾翁守网，篷底横吹亦寥亮。桐华落尽春水长，针大鱼苗暖方上。山中之人师陶朱，门前有客歌无鱼。通泉凿池潴凹洿，崇垣疏鑯泄其馀，断壶如萍事腹腴。健夫小帻造远图，布襦短裤凌崎岖，笼肩袂接欢来趋。大公冠襟坐沙墟，石量筹数较分铢。乃知贫者义所于，危触巅倾赠满杅，敛固所有无空虚。五十九翁老白须，蚤岁山林老江湖，往往论世从樵渔。降日以下道用殊，家有百万储，同室不得通有无。甚至父子间，相与为秦胡。不独一斗粟，谣之汉西都。不独紫荆树，乃为田真枯。我闻天地赋予同厥初，邈然千里始一肤。判而若是胡为乎，吁嗟乎不敢贱此下丈夫，吁嗟乎不敢贱此下丈夫。"}