{"id":"156776","title":"贺新郎·秋意生何许","dynasty":"宋代","author":"李处全","text":"秋意生何许。对玉钩、微云避舍，素风吹暑。银汉桥成天路稳，乾鹊声声媚妩。送仙仗、年年须度。离合悲欢多少话，想今宵、缱绻难深诉。千古恨，无新故。聊须作意成欢绪。为佳时、金针戏把，翠觞频举。莫念匆匆轻掺袂，天上元无间阻。况好是、新凉庭户。倦客天涯嗟老大，趁珠帘、绣额高楼处。乞些巧，调儿女。"}