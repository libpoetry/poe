{"id":"308827","title":"霜叶飞·生日，梦窗韵","dynasty":"现代","author":"赵熙","text":"少年光绪。銮坡旧，如今身似枯树。过来重九又生朝，归雁千山雨。看绰约妖鬟翠羽。金沙全换宫装古。剩断叶蘼芜。忍泪泣、秋风半世，渍它缣素。何况万落千村，新红血海，浩劫都自天赋。可堪湖海喷潮声，未了沙中语。系落日难凭断缕。西崦怎转东方去。记梦中、黄花候，醉客香龛，战云深处。"}