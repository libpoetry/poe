{"id":"849231","title":"赏桂","dynasty":"宋","author":"卫宗武","text":"驾言适东野，聊以慰离索。摄齐甫升堂，开尊随命酌。芳鲜罗果羞，珍重如宿约。主客成五人，爽气涵秋岳。风生雄辩豪，舂容笑语狎。曲径行委蛇，幽亭恣盘礴。团团骈翠树，一一耀丹萼。葳蕤花四出，氤氲香遍达。方恨负清赏，不料此行乐。有女娇娅姹，有子见头角。举盏竞属赏，此情尤不薄。英英晚节丛，芳意满篱落。载酒傥重来，应无爽宿诺。"}