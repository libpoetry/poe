{"id":"812159","title":"扬州杂诗","dynasty":"清","author":"师范","text":"容易消魂是此州，杜樊川去迹仍留。繁花落地香犹活，翠竹临波影共修。新水一篙通板渚，湿萤千点隔迷楼。锦帆至竟成何事，潮打雷塘土半丘。廿四桥边迹已尘，几家园馆互争新。林峦出没难为画，山水零星亦可人。地夹江淮据形势，土兼南北见精神。雨丝风片娇无那，谁起王郎赋冶春。"}