{"id":"1102586","title":"前哀哉行","dynasty":"宋","author":"俞德邻","text":"妾家浙水东，一门十朱轮。男多止一女，钟爱归妾身。七岁诵经史，十岁学补纫。十五事机杼，二十供藻蘋。不忍嫁张掖，爱我归宁频。去年边事起，处处惊为燐。尽室遁空谷，雷雨弥半旬。狐兔伴我食，虎狼为我邻。群盗政猖獗，白昼昏埃尘。惊忧转成疾，抱痛不敢呻。传闻官军至，草木生欢欣。岂料反纵暴，舞戈猎生人。仓皇不得避，驱斥行海滨。避寇寇幸免，依人人不仁。哀哉有如此，妾生何不辰。"}