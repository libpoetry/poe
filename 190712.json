{"id":"190712","title":"古意·彼美山中桐","dynasty":"宋代","author":"徐集孙","text":"彼美山中桐，千古生清风。斲削罗徽弦，不费胶漆工。伊石台有梅，月冷云空蒙。一弹弹春江，迟日春融融。再弹弹招隐，霜木吟樵枫。三弹弹离骚，感慨古道隆。大羹玄酒味，旨趣回颛蒙。世无子期耳，知音未易逢。袖手长太息，所听何不同。所听非不同，举世郑卫聋。"}