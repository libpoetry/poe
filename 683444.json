{"id":"683444","title":"答黄文选德兆","dynasty":"明","author":"王世贞","text":"汉京冠盖自如虹，高枕青山道未穷。一吐雄谈倾稷下，数成新语附齐东。科头偃蹇天风合，倚杖苍茫岱色空。往往中兴名士传，知君江夏旧黄童。曾辞藻鉴卧烟霞，桃李青春尚自花。四海衣冠新启事，百年书卷旧生涯。歌风乍许吴人识，和雪谁将郢调誇。闻道里中多载酒，倘容玄草付侯芭。"}