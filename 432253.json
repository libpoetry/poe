{"id":"432253","title":"净慈寺有怀故国诸子","dynasty":"近现代","author":"李洸","text":"穷秋作客如梦里，归更无家绝似僧。一室萧疏瓶钵静，晚钟依约打孤灯。刘郎闭户好临池，老鼎一家各振奇。若问横琴那得似，愚公应傍北山移。看竹南屏万个青，穿钱榆荚拂星星。村南短李风情甚，幽梦来寻夕照亭。羡煞君家千里驹，一歌越调一吴歈。草堂秋冷浑无恙，何日孤山寻老逋。布衣都讲饱风霜，关外曾凋旧鹔鹴。独惜月明君千里，未窥西子试浓妆。元白曾闻一瓣香，石莲亭树晚相望。绿杨阴里无人处，苦忆疏狂卧醉乡。"}