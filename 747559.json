{"id":"747559","title":"同人冒雨寻白兆山桃花岩中途雨甚小憩山寺被酒有怀太白 其一","dynasty":"清","author":"左宗植","text":"残宵闻轻雷，破晓辨游躅。老筇动高兴，意行复谁促。濛濛城西渡，野水带寒玉。东风信马蹄，洲草萋已绿。连畦平衍尽，复岫岖嵚续。阴霾湿危空，线路瞰幽谷。回风吹雨来，万壑响琴筑。平生谪仙人，高歌在林麓。粉房望咫尺，不得骋吾足。置此下山去，山中酒应熟。"}