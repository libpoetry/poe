{"id":"1107183","title":"杂咏五首","dynasty":"宋","author":"韦骧","text":"长林栖息自安如，谩劝閒人挈酒壶。世治有谁从醉隐，徒劳健吻汝知无。切切声呼泥滑滑，强关人事最无机。安知巧舌为身累，锁向雕笼不得飞。蝈氏官亡种类滋，脰鸣连党欲何为。喧然无理令人恶，忆著昌黎吏部诗。忧乐由来繫所存，强名微草不须论。箪瓢悦道颜渊德，陋巷当时岂种萱。啼血辛勤尔自贻，百花时节好閒飞。行人日日春山过，相劝相呼总不归。"}