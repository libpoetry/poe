{"id":"1167713","title":"献徐舍人","dynasty":"唐","author":"李中","text":"清名喧四海，何止并南金。奥学群英伏，多才万乘钦。秩参金殿峻，步历紫微深。顾闻承中旨，丝纶演帝心。褒雄饶义路，贾马避词林。下直无他事，开门对远岑。轩窗来晚吹，池沼歇秋霖。藓点生棋石，茶烟过竹阴。希夷元已达，躁竞岂能侵。羽客闲陪饮，诗人伴静吟。自渐为滞物，多幸辱虚襟。此日重遭遇，心期出陆沈。"}