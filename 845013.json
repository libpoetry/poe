{"id":"845013","title":"十二月八日散步上海废城西见古木寒鸦与伯未同赋四首","dynasty":"清末民国初","author":"曹家达","text":"烽烟樵斧累经过，栖托荒寒避网罗。如此江山感摇落，废城西畔夕阳多。往日延秋门上呼，夜砧声里每将雏。而今抛弃荒园里，谁省当时尾毕逋。大好园林最胜时，春花如片柳如丝。朱门闭后无人到，尽日哓音却怨谁。江海归来倦羽垂，高烟丛薄影差差。上林今已埋荒草，莫向东风借一枝。"}