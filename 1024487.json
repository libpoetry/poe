{"id":"1024487","title":"偈颂一百零二首 其四十六","dynasty":"宋","author":"释慧远","text":"我闻禅师，荣领天竺。山色湖光，争辉夺日。佛法禅道，日月灯烛。眼放电光，机逾臂竹。说云门禅，如珠走盘。唱无生曲，铿金戛玉。千眼洞明，万机攒簇。佛祖并驱，水云叠足。掣颠掣狂，可记可录。诳嚇闾阎，鼓荡流俗。眉毛厮结，形影相逐。把手共行，孤峰独宿。彼上人者，难继高躅。因甚如此，为佗牵犁入市，骑牛上屋。七九从来八十三，六六何曾三十六。"}