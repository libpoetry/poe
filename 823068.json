{"id":"823068","title":"三姝媚 其三 美人蕉","dynasty":"清末近现代初","author":"赵熙","text":"层层心绪苦。隔烟纱亭亭，倚风慵舞。俊极波纹，向翠罗衣上，织成愁句。醉血猩红，新染透、粉绵香絮。似此花心，鱼缬凰钗，定撩柯古。荷外轻移莲步。误夜雨声声，一条溪路。蝙蝠飞来，也变成仙种，绿天深处。秀色传餐，蒸气喷、露华霏雾。赠取虞兮名字，铙歌夜谱。"}