{"id":"482584","title":"将进酒赠彭生秉德","dynasty":"明","author":"黄哲","text":"华灯照广席，锦瑟弹朱丝。一弹再三叹，进酒卿莫辞。丈夫成名垂不朽，彭生早试穿杨手。彩凤朝鸣冈上桐，骊驹莫系门前柳。门前柳条冬尚青，城南桂浆翻玉瓶。觥船满引百分劝，出门不顾蓬中萤。君不闻洛阳贾生对宣室，长安公卿皆动色。长安九衢横九天，尔如神驹当自力。我昔侍从金门中，誓师牧野初成功。功成治定四海同，条牧再见承平风。尔行决科期第一，狐裘蒙茸发如漆。莫辞更尽金屈卮，直上排云振双翮。"}