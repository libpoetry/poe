{"id":"684626","title":"寄长蘅二首","dynasty":"明","author":"王志坚","text":"少小事编摩，谓可操左契。及乎当得失，辄非向所计。年来变态屡，追时殆如谜。屈伸苟不爽，冥冥失权势。咄哉司衡人，实乃天公隶。一编余故簏，字画麻姑细。仿佛共丹铅，深夜重门闭。十年梦幻身，感此潸欲涕。吾观仕宦人，每每念丘壑。虽复非真实，兹意或间作。譬如酒食困，番思茗饮乐。病苟稍稍去，旋复恣馋嚼。嗟余困折久，甫得离蔬鳷。救口犹不遑，何遽厌杯杓。念吾坚顽姿，本自甘濩落。兹游非得已，黾勉就人爵。人生能几何，胡为久薰灼？宁为沙上鸥，无为笼中鹤。山灵闻吾言，生平谨然诺。"}