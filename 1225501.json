{"id":"1225501","title":"游龙回寺碧云堂有何无适草书","dynasty":"元","author":"许谦","text":"苍鳞作霖回壑里，竟化长冈飞不起。何年老僧飞锡来，强架檐楹万山底。碧云石梯如登天，俯视竹树行其巅。岩恋起伏呈怪状，壮若群马奔吾前。何仙仙去不复返，满壁龙蛇惊醉眼。可怜一半委涂泥，况复阽危混苔藓。山翁模拓妙入神，永和茧纸且逼真。劝君勿辞一日力，为我留为百世珍。君不见二王旧帖皆残编，至今不惜千金传。"}