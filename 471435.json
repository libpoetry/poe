{"id":"471435","title":"吹笙歌送梅禹金（感叹龙君扬郡丞、沈君典太史、姜孟颖明府）","dynasty":"明","author":"汤显祖","text":"紫夹春衣可曾絮？丝竹西州可曾去？秋水微波木末亭，秋花半菊吴陵署。从官迫郁有三年，似汝骄奢留几处？邀欢托宿故言寒，罢酒更衣几愁曙。新林小妇寄书来，一种风流许君据。朝落铅华妾自知，夜拂兰帱君不御。梅生开书欲长跪，托道留连在山水。即知游子几曾游，自说美人讵知美。先时拾翠凌阳池，忆汝吹笙出桃李。天涯此日龙使君，世上何人沈太史。已觉丛残姜令非，空惊绰约梅生是。津途变化裁十年，光响消浮只千里。潮水长看三往还，交态今谁一生死。何况青眉并皓齿，美酒销忧只如此。"}