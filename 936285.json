{"id":"936285","title":"拜张忠定公祠二十韵","dynasty":"宋","author":"陆游","text":"张公世外人，与蜀偶有缘。天将靖蜀乱，生公在人间。厥初大盗兴，乐祸迭相挻。天子辍玉食，贵臣拥戎旃。生杀出喜怒，死者常差肩。公曰此何哉，从之吾欺天。河流触地轴，砥柱屹不迁。胁从尽纵舍，飞章交帝前。上意竟开悟，至仁胜凶残。贵臣不极赏，追还黜其权。安危关社稷，岂惟蜀民全。后来有阿童，握兵事开边。晚策睦州功，上公珥金蝉。势张不可禦，北乡挑幽燕。神京遂丘墟，迄今天步艰。时无忠定公，孰能折其奸。我来拜遗祠，乔木含苍烟。死者不可作，愀然衰涕潸。愤切感虏祸，慷慨思公贤。春秋送迎神，谁为歌此篇。"}