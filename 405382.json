{"id":"405382","title":"蝶恋花·丁亥1947春，感时抚事，拟《云起轩词》格调","dynasty":"近现代末当代初","author":"喻蘅","text":"骀荡春光容易换。燕未归时，啼鴂声声乱。十万丹华辉别苑。东风虚送闲箫管。一水盈盈遥目倦。旧念萦怀，新恨还凄婉。何事负人情款款。云天飞撇相思券。薄晚森森南北路。一廓炊烟，四野笼轻雾。新月如眉愁不度。低颦却向垂杨树。风里桃花犹自舞。啼鸟忘情，流水无言去。恁地人天争劫数。华胥梦好无寻处。"}