{"id":"651112","title":"怀忠堂为都指挥李进赋","dynasty":"明","author":"薛瑄","text":"将军树勋起云中，结发慷慨从飞龙。几年拥节驱罴熊，扶桑日出西崆峒。旄头射落天山空，青海不复烽火红。仁义之将良可宗，丈夫不数卫霍功。时清包裹刀与弓，八蛮入贡重译通。朅来分阃何从容，敦崇诗礼轻豪丰。所居之堂名怀忠，怀忠事业应无穷。我虽儒冠心颇雄，寸管不让三尺锋。等閒禆补造化功，拟今四海歌皇风，怀忠将无与君同。"}