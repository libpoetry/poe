{"id":"489323","title":"良苦吟为马元寻母得见作","dynasty":"明","author":"虞堪","text":"水流岂无源，草生固有根。东风洄惊澜，吹此野烧痕。乱离失母痛，割肠难断恩。念如两慈乌，饥号各孤鶱。烟迷太湖渚，霜陨吴会门。七年一朝见，九起万死魂。兰沼草复茁，尺蠖信乾坤。上承高盖旋，景入无永昏。下凭大载安，辙穷有回辕。衣破泪始灭，哭绝声始吞。始命苟有逆，终雨不洗冤。春晖转忘忧，式复念倚门。翻思在离别，岂料俱生存。馀欢菽粟具，辛劳勿出言。我歌良苦吟，顽薄当弥敦。"}