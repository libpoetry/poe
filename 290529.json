{"id":"290529","title":"余性爱琴某山人有旧藏古琴四其最佳者为赵松雪故物许自南中携赠诗以速之","dynasty":"清代","author":"毕沅","text":"古音不作古器亡，宝琴百衲无辉光。江关老屋风雨夕，七条瘦玉沦微茫。山人家住横云麓，一生消尽清闲福。明徽妙手发奇声，成连海上传仙曲。别鹤离鹍调不闻，雪弦寂寂网轻尘。前年挟策走京洛，相逢一一为吾陈。云是家藏琴有四，一有有元至正年间识。蛟唇蛇腹凤皇丝，背篆犹衔松雪字。中抱泠泠太古心，王孙秀邸寄愁深。凭添南渡沧桑感，弹彻西台恸哭音。琴是人非岁复月，浮云柳絮飘空阔。缣素流传半劫灰，五百年来剩此物。予爱琴德通琴声，点点寒星纤指横。若将焦尾遥相赠，便是中郎无限情。玉轸孤桐分一片，柳家双锁人难见。梅花淡月隔江南，莫负秋堂红石荐。"}