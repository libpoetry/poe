{"id":"674297","title":"沙子头田居赠仲一丈饮酒","dynasty":"明","author":"朱应登","text":"残春馀几日，芳意畅心目。君乘木兰桡，远汎晴川绿。问舍白鹭边，开轩青林曲。三日转一隅，所至询耕牧。有客从外来，斗酒相为开。雀舫截鱼脍，鸾刀飞豹胎。下箸罗庶羞，一饮累百杯。华登继宵景，漏尽未云回。君本伊管俦，少壮树宏达。误挂缯缴中，遂令毛羽铩。河清圣人出，汇进茅俱拔。忍使经济才，终困泥涂辖。劝君饮美酒，幽愤当见刷。"}