{"id":"775145","title":"卖儿翁","dynasty":"清","author":"洪繻","text":"男者奴，女者婢，田园稼穑生荆杞。昨日催科到闾里，求生不生死不死。老妻典尽禦寒衣，老农卖尽耕春耜。今日家中已无馀，所未尽者惟有子。欲别泣涟洏，欲往何处依。皤皤双白发，何日再生儿。出门得温饱，胜在家中饥。养子已无期，生子复几时。旁人闻之心骨悲，老翁吞声前致辞。吾台前日称乐土，不知何人造崄巇。量尽田园增尽赋，地无膏腴民无脂。人事天灾一齐下，哀鸿嗷嗷何所之。重以役胥如貙虎，削脧不得须臾迟。我愿君心光明烛，烛尽逃亡田家屋。蜂虿不得生其毒，民虽赪尾无鱼肉。呜呼，此语天地为之哭。"}