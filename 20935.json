{"id":"20935","title":"使南海道长沙题道林岳麓寺","dynasty":"唐代","author":"唐扶","text":"道林岳麓仲与昆，卓荦请从先后论。松根踏云二千步，始见大屋开三门。泉清或戏蛟龙窟，殿豁数尽高帆掀。即今异鸟声不断，闻道看花春更繁。从容一衲分若有，萧瑟两鬓吾能髡。逢迎侯伯转觉贵，膜拜佛像心加尊。稍揖皇英頮浓泪，试与屈贾招清魂。荒唐大树悉楠桂，细碎枯草多兰荪，沙弥去学五印字，静女来悬千尺幡。主人念我尘眼昏，半夜号令期至暾。迟回虽得上白舫，羁泄不敢言绿尊。两祠物色采拾尽，壁间杜甫真少恩。晚来光彩更腾射，笔锋正健如可吞。"}