{"id":"723076","title":"哭吴兴柳恽诗","dynasty":"南北朝","author":"何逊","text":"南州擅荆梓，上国称羽仪。伊人以戴德，李公伤在期。远识内无愠，深衷外有规。清文穷丽则，弘论尽高奇。多能诚所贵，小善聊复为。百步均射叶，八体妙临池。曲悟同神解，龟谋信有知。入朝耿长剑，出牧盛层麾。纳言信加首，丰貂亦在移。霞区两借寇，贪泉一举卮。翰飞矫未极，朝露溘先危。以兹旧馆想，况乃西日垂。蔓草生车辙，枯木卧崩坻。樽酒谁为满，灵衣空自披。眷言寻惠好，恸哭悲路歧。含毫徒有属，搦管竟无摛。"}