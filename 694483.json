{"id":"694483","title":"次韵顾别驾留宿碧玉楼","dynasty":"明","author":"陈献章","text":"白云沧海共悠然，病榻年深别驾眠。领略可胜诸老意，一帘疏雨对江天。信宿留公岂偶然，山中麋鹿避人眠。乾坤多少登临意，一洞天深一洞天。一弛一张皆自然，嘉宾未醉主人眠。两鸠相对山楼午，唤得晴天作雨天。不相同处是同然，三十年来办一眠。何处白云堪作雨，白云封断白龙天。勾引渔郎恐未然，桃花岩下笑人眠。白头我亦人间睡，不是桃源洞里天。"}