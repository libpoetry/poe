{"id":"134773","title":"苦雨·今春忧亢阳","dynasty":"宋代","author":"司马光","text":"今春忧亢阳，引领望云族。首夏忽滂沱，意为苍生福。自尔无虚日，高原亦沾足。连年困饥馑，此际庶和熟。如何小秋序，沈阴仍惨黩。长檐泻潺湲，书夜浩相续。喧豗流潦怒，突兀坏垣秃。驾牛泥没鼻，跨马水平腹。瓦欹松漫白，道废划浓绿。污莱闵下田，漏湿怜破屋。纵横委地麻，狼藉卧陇谷。怯闻饥婴啼，愁听寡妇哭。闲官虽无责，饱食愧有禄。世纷久去心，物役奈经目。郁陶降秉笔，狂简已盈幅。"}