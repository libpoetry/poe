{"id":"702288","title":"江头绝句","dynasty":"明","author":"程本立","text":"勤苦南蛮子，相迎远出山。短衣双黑胫，大耳两金环。骑象豪酋出，牵牛老父来。马头风雨过，一洗瘴烟开。山影东西合，川声日夜流。片云还作雨，九月未成秋。蕉叶碧逾净，榴花红更明。知秋惟蟋蟀，唧唧草间鸣。冰壶银作顶，餐具竹为盘。父老知蛮语，儿童睹汉官。竹壶倾白酒，草阁坐青山。自笑居夷久，逢人语亦蛮。跣行无履袜，科首匪冠巾。绝域亲朋远，何由见故人。金盌冰蔗浆，银盘烂蕉黄。食物岂不美，不如归故乡。金杯阿刺吉，银筒速鲁麻。江楼日日醉，忘却在天涯。小树香橼子，疏篱匾豆花。人情悲异土，物色似吾家。土俗诸蛮异，人心一理同。古今鸡犬月，南北马牛风。孰知中国外，民俗乃驺虞。舞意存千羽，歌情在裤襦。谁似夷民乐，欢呼醉即狂。妇人无妒忌，儿女各成行。辛苦夷人妇，鱼篮各在腰。纺丝还夜夜，舂米亦朝朝。卉裳缠胫窄，藤笠盖头圆。日日清江浴，生儿不记年。文锦腰间带，黄金顶上丝。浣纱如越女，解水似吴儿。络臂银丝钏，缠头白帨巾。纷纷趁街子，卖酒坐藤轮。"}