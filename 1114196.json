{"id":"1114196","title":"读东坡和渊明贫士诗寄诸子侄云重九俯迩樽俎萧然今余亦有此叹因次其韵将录寄梁溪诸弟以发数千里一笑","dynasty":"宋","author":"李纲","text":"迂疏得远谪，漂泊将何依。区区一寸心，未报三春晖。岁月不我与，急景惊翻飞。方看社燕来，又见霜鸿归。宽恩尚廪禄，未迫寒与饥。荒山俯佳节，九月诚可悲。凄凉寓僧舍，寂寞坐松轩。虽辞万钟禄，尚未自灌园。仲尼犹在陈，我厨晨有烟。藜羹得一饱，滴露味自研。寒窗写周易，更咏五千言。儒生真可笑，饿隐称其贤。何以写我意，寄之朱丝琴。钟期久已死，千古无知音。弃置不复弹，调家难绎寻。东篱采青蕊，浊酒聊孤斟。千驷所不顾，一斗诚可钦。陶然又复醉，谁识渊明心。肮脏老张镐，寂寞穷黔娄。古人日已远，此意谁复酬。墨翟突不黔，仲尼辙环周。岂为一身计，实怀四海忧。沮溺但躬耕，吾岂斯人俦。有酒且径醉，无酒不必求。佳晨迫九日，旅食寓江干。颇同谪仙人，漂泊来铜官。樽俎何萧条，菊蕊渐可餐。回风吹青松，惨惨岁将寒。但有杯中物，不愧箪瓢颜。一觞复一咏，明月窥禅关。自我去廊庙，远举如飞蓬。徇道敢怀禄，谋身殊未工。空馀耿耿心，不惭楚两龚。幸然诸季贤，意气与我同。何当恩听归，兵息道路通。却寻惠山路，杖策得相从。我家梁溪上，梦堕江湖州。块处无与语，谁复为朋俦。远怀作重阳，置酒临清流。插花独我少，感物增离忧。我亦事杯杓，阿宗相献酬。欲寄一枝菊，川途方阻脩。"}