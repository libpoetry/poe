{"id":"941109","title":"初到渔沧溪","dynasty":"宋","author":"陈宓","text":"平生不到沧渔溪，邂逅相逢如有约。远观已得环岫奇，俯瞰未识游鱼乐。倚栏初试一铢饵，便有纤鳞最先觉。须臾蚁杂复蜂屯，短鬣轻鬐恣腾跃。小鱼拙谋谩狂肆，大鱼侧睨无能若。饵浮未下众所争，百鸟终难胜一鹗。昔日鲁侯思往棠，高情反被轩裳缚。安得如吾闲暇身，尽日相欢无适莫。阴春寒生尚可爱，想见六月清风濯。要须更待明月归，霜雪喧豗应不恶。"}