{"id":"555067","title":"观斗雀","dynasty":"明","author":"黄仲昭","text":"玉署沈沈春昼静，嘉木满庭烟翠暝。黄雀应知地势幽，呼朋引类纷成阵。万物虽云各有营，尔形至渺良易盈。何事心中亦不平，昂头鼓翅忿且争。两雄相持不相让，失势俱落空庭上。战声叶底乱啁啾，落羽风前飘荡飏。须臾惊散各西东，怒气犹似横胸中。嗟尔由来气类同，胡为转眼难相容。鸣呼世人竞利亦如此，何必临风深叹尔。"}