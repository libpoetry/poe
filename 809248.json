{"id":"809248","title":"咏观天仪器","dynasty":"清","author":"玄烨","text":"乾象极高远，孰者为纲维。惟此贞恒理，可以揆测知。灵台有仪器，云自古圣贻。偃盖金粲粲，饰体珠离离。横玉筦其中，激水相推移。内挈黄赤道，外互南北垂。紫宸凝不动，列曜如峙棋。制作侔造化，法撰穷神奇。昔在有虞氏，以命和与羲。七政顺其轨，庶绩咸用熙。后来代有述，神明夫前规。日官比申命，钦哉重人时。惟几恒自敕，曰旦凛在兹。五纬协位序，燠寒无僭差。永言答灵眷，长与休祯期。"}