{"id":"1052178","title":"持正率和诸太一宫诗","dynasty":"宋","author":"彭汝砺","text":"上方忧乐共元元，祠宇知非泥故言。真室转临双阙近，清坛还拱五神尊。光辉散烛光华旦，动植归藏厚载坤。旗出荆幡威震叠，马来龙种瑞便蕃。溶溶远水浮仙岛，苒苒晴霞近紫垣。画像百灵朝閟宇，制名千福遍重门。壶中日永春长在，洞口云深昼亦昏。但祝君王千万岁，人心无以报隆恩。"}