{"id":"609869","title":"赠刘觐国","dynasty":"明","author":"韩上桂","text":"君且饮，我当歌，江间日出扬早波。塞上劲雪吹胡沙，行到芜城菊未花，石头南下少人家。此时作客讵堪陈，红霞断续垂缤纷。匣中宝剑光芒在，古木尽落低寒云。寒云缥缈流天外，路远迢遥不可会。陂泽常生并蒂莲，佳人为觅同心佩。红楼宝碗酣朝辉，何许关情久未归。中妇流黄沾泪尽，仙郎白雪少人知。与君历尽关山路，险阻交情难具诉。祇将薄骨抵风尘，浪说黄金买词赋。词赋风流未可期，西山日夕水云迟。君归再奋雄飞翼，我归便倒高阳池。他时更忆幽栖客，谁谓商山无桂芝。"}