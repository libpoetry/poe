{"id":"17358","title":"赠友·一年十二月","dynasty":"唐代","author":"白居易","text":"一年十二月，每月有常令。君出臣奉行，谓之握金镜。由兹六气顺，以遂万物性。时令一反常，生灵受其病。周汉德下衰，王风始不竞。又从斩晁错，诸侯益强盛。百里不同禁，四时自为政。盛夏兴土功，方春剿人命。谁能救其失，待君佐邦柄。峨峨象魏门，悬法彝伦正。"}