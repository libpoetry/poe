{"id":"565642","title":"瓦屋山歌赠高公次一首","dynasty":"明","author":"黄省曾","text":"通平辞会稽，远栖峨嵋月。攀践谒天皇，授之五符诀。丹成饵龙虎，玉霄度年劫。道陵鹤鸣中，服气冠芙蓉。精诚感孝子，皓发来相逢。秘录炼光景，欻起云台峰。自古餐霞人，寄迹在云岛。仙令左绵彦，窥探紫书早。蜉蝣视尘世，轩圭一何小。少登五凤楼，双凫下长洲。横琴啸白日，把酒思丹丘。抗怀无心云，对客如虚舟。洒然厌嚣諠，选胜求瓦屋。万里青天西，清虚隔人俗。珠树浮层阿，瑶芝蔼深谷。于此搆金房，命侣营河车。萝窗桃李枝，春风易成花。它时遵三山，谈笑随洪崖。伊余隐吴门，素心本同调。待游五岳馀，即泛瞿塘棹。愿结蓬海盟，携手瀛洲道。"}