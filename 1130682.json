{"id":"1130682","title":"雨中","dynasty":"宋","author":"韩淲","text":"幽林远朝市，太息古来今。四月麦秋后，江南梅雨临。庭前三径在，路口一溪深。车马有时到，定多閒淡心。花浥垂垂细，林摇点点稀。绿繁枝困袅，红淡蕊鲜肥。高下海棠起，浅深山柳围。云梳烟未止，风急雨争飞。雨叶凄凄晚，风花肃肃春。乍看浑入意，久坐恐伤神。城郭三家市，山林一病身。幽偏无客到，疏懒寄吾真。"}