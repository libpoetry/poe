{"id":"958417","title":"每年家酿留一器以奉何元章今年持往者辄酸黄不可饮再以二尊赎过仍为此诗云","dynasty":"宋","author":"郑刚中","text":"吾庐托穷巷，有酒无佳客。年年家酿香，延首定攀忆。分持远相遗，岂问杯杓窄。所贵明月前，共此一尊色。去年冬苦寒，雪水填四泽。瓮面蚁不浮，弱糟无劲力。瓶罂贵洁清，而器不亲涤。泥封意虽勤，审视颇无则。如闻近所往，恶味同食檗。恨无醇德将，非缘踰日昃。大类献空笼，报赐烦双璧。想当设肴饵，清兴随太白。流涎不及味，顾我岂逃责。我贫如陶侃，每蒙邻舍德。墙头有馀惠，不敢自专得。今复再分献，庶以补前慝。愿公领微衷，毕此无馀沥。"}