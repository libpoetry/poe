{"id":"664727","title":"郿塘初浴","dynasty":"明","author":"康海","text":"忆昔己卯春，曾与泾野约。因访岐东君，于兹共行乐。登山瞷岐雍，临池事澡瀹。子时多杂人，秽气远相搏。微憩古祠下，魂魄苦销铄。斜阳且衔山，亟去步未却。黾勉宿横渠，是意竟荒落。弃置至壬午，来自郿东郭。赖有王李曹，先驱为充拓。泉水煖且瑩，一汤百疴掠。始信灵物佳，翻嫌表章略。今此复临池，神思益恢扩。瑩彻一如昔，清净宛非昨。形畅意转新，神适喜如跃。嗟哉华清宫，安能与之若。作诗告后来，此地不可薄。"}