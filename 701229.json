{"id":"701229","title":"春忆家园","dynasty":"明","author":"黄公辅","text":"小辟园林草自芟，荔枝垂实高低咸。等閒竹坞云深锁，抛掷蔬畦雾半缄。泛泛落花鱼吸浪，迟迟晴日燕呢喃。园丁好砌池边石，待我持竿钓碧岩。山园春雨径宜芟，槛外浮烟树树咸。抱瓮谁为三径主，赏春莫寄八行缄。何时搕酒携朋去，共听樵歌和鸟喃。物色春光容易老，日长惟有翠云岩。"}