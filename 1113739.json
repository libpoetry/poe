{"id":"1113739","title":"和平叔","dynasty":"宋","author":"李正民","text":"旧结茅茨阅十春，忆曾扪虱话酸辛。当年巳讶霜髭老，今日何辞酒盏频。得俊东床人似玉，颂功槐府笔挥银。从今稳步青云上，聊慰投閒物外人。红日新添一线催，竹炉纸阁聚寒灰。雨滋长亩才抽麦，雪渍南枝欲放梅。岁月峥嵘嗟老矣，弟兄漂泊思悠哉。扁舟过我消离恨，肯使云帆取次回。岁晚栖栖作远游，足音真可慰穷愁。身閒文史聊覃思，老去田园亦强谋。旋拨浊醪篘冻酒，何嫌粝食办晨羞。新篇起我超然兴，苦恨轻装不少留。"}