{"id":"1126609","title":"挽著作王先生蘋","dynasty":"宋","author":"章宪","text":"伊洛流风在，丘轲道德尊。遗经启幽眇，后学有渊源。钻仰知由户，衰迟阻及门。三年思晬面，一旦绝微言。行义时逢可，泽民事却睽。斯文犹有寄，俗学岂终迷。不复等三鳣，空闻见白鸡。诛茅方槜李，卜葬已苕溪。西观才黔突，题舆却佐州。济时卑管晏，赍志在春秋。暧暧孤云没，沈沈厚夜幽。升堂闻礼乐，终觉愧程仇。"}