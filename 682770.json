{"id":"682770","title":"答陆叔度","dynasty":"明","author":"区怀瑞","text":"有赫广宇，德慧是充。君子晖吉，小人屯蒙。求我灵牖，律厥玄同。宣幽导郁，以籁民风。声希之始，黄钟之宫。代有述著，咸式斯轨。变化日新，筌蹄拟议。雅丧世波，谐于里耳。不有卓者，其何能砥。东南竹箭，实惟吾子。发彼昆山，其道骙骙。酣我文心，元韵不醨。濯锦璧宫，烨于京师。如埙如篪，臭味之知。云衢十舍，驽蹇能追。嗟予古癖，成于髫稚。绣虎何功，丧羊于易。千秋之衰，百里之寄。途远心劳，达于梦寐。载此衮章，愧以永岁。"}