{"id":"695231","title":"己未重阳日遣怀四首","dynasty":"明","author":"林光","text":"酌此东阳酒，吟催九日花。兴浓诗思捷，风细篆烟斜。雀啅鸡冠舞，鸦争乌桕哗。山峰留远兴，刚被暮云遮。对景那无酒，黄花不肯开。尚拚来日醉，更著小诗催。缓步虚檐晚，挥杯紫翠堆。登高还有兴，鸠杖倩谁陪。点缀西斋景，鸡冠几树花。何须催晚菊，聊尔酌流霞。盎盎醒还醉，腾腾乐未涯。邻衙乌桕树，遮莫打慈鸦。洒洒重阳雨，何愁菊未开。老夫今日醉，何处白衣来。儿女乡关远，星霜鬓脚催。明朝差屈指，六十一年来。"}