{"id":"941758","title":"汉宫春 见早梅呈吕一郎中郑四六监岳","dynasty":"宋","author":"陈亮","text":"雪满江头，怪一枝不耐，还漏微阳。诗人越样眼浅，早自成章。群葩如绣，到那时、争爱春长。须知道，未通春信，是谁饱试风霜。堪笑红炉画阁，问从来寒气，损甚容光。枝头有花恁好，映带新妆。寒窗愁绝，嗅清芬、不料饥肠。都缘是，此君小异，费他万种消详。"}