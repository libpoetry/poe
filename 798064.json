{"id":"798064","title":"忆旧游  寄嘉禾俞右吉朱子葆子蓉","dynasty":"清","author":"陈维崧","text":"松陵东去路，记水程、烟驿几多般。鸳鸯湖里泊，重城灯火，一派潺湲。船楼玉人行酒，碧浪泻红颜。更幂䍥丹鳞，绵濛黛甲，上下哀湍。十年。成间别，想怪侣狂朋，一样啼斑。纵玉清归去，怕满天风露，犹忆人间。只是南湖柳色，憔悴不堪攀。长望语儿亭，故人为我且加餐。"}