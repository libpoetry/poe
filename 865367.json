{"id":"865367","title":"送成材","dynasty":"宋","author":"邓肃","text":"伯夷自甘首阳蕨，商臣不戴周日月。那知世人冷笑渠，却言冯道有全节。纷纷过眼万飞蚊，何如闭目日饮醇。议论不从流俗变，吾宗赖有谪仙人。谪仙品流居第一，射策王庭恣狂直。不知天上闻不闻，见说奸臣俱辟易。秋风鞭马衫挼蓝，一官聊渡试江南。群从相从得髯尹，家学当须与剧谈。江南风月归诗酒，二陆相从真得友。无人肯伴栟榈狂，为我唤回脱帽张。"}