{"id":"1132294","title":"次韵丁大监见怀","dynasty":"宋","author":"魏了翁","text":"行藏去就各随时，敬怒嫌疏忍奋飞。正怕霜严天宇净，敢誇舟载月明归。生松有梦还公固，化鹤何心驻令威。独抱遗编看千古，昔人历历未应非。见惯不惊如四时，流光任逐鬓蓬飞。日从南去老龙蛰，火向西流玄鸟归。荷子感时堂蟋蟀，移书劳我室伊威。益嗟往日无良友，四十八年成一非。"}