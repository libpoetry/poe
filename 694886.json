{"id":"694886","title":"胡上幽栖四章为沈二丈赋","dynasty":"明","author":"宗臣","text":"主人结屋楚江曲，身披薜荔坐空谷，青天双眼望鸿鹄。春风一夜开石门，万里蘼芜散新绿。白云莽莽行山阿，北窗疏簟高枕多，赤日红尘将奈何。天风忽送千江雨，为尔岩头洗薜萝。瑶天露白彩云没，细扫青松烹紫蕨，中夜星华湿秋发。波间古龙忽啾啾，人在沧江弄明月。三五幽人踏月华，湖南湖北寻梅花，相逢疑到赤松家。中流一曲寒江笛，吹落昆仑万片霞。"}