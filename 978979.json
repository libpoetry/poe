{"id":"978979","title":"寄洪雅令孙良臣","dynasty":"宋","author":"晁公溯","text":"志士居世间，要为鹤鸣皋。谁能如羊豕，料拣充豢牢。吾邦孙卿子，闭门长蓬蒿。慨然请治剧，不惮簿领劳。地虽百乘小，名与九顶高。老翁喜相语，得见今官曹。令行有盗奔，冬煖无儿号。君岂求人知，知亦未易遭。大哉龙伯国，乃欲举六鳌。区区毕吏部，竟日把两螯。且当置是事，痛饮读离骚。"}