{"id":"404709","title":"解连环·秋柳","dynasty":"近现代末当代初","author":"袁荣法","text":"几声残笛。趁西风送暑，暮蝉悽咽。黯想见、昔日依依，剩衰鬓萧疏，不堪盈尺。消瘦柔腰，峭寒里、舞风无力。惯啼烟颦雾，弄影蘸波，夕照红湿。灵和旧事漫忆。有飘零燕子，曾是相识。怎奈向、一叶飞梧，傍金井银床，顿成愁碧。败叶羸枝，也认取、蝶经莺历。听凄蛩诉雨，但有泪珠暗滴。"}