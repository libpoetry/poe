{"id":"743513","title":"铜鼓诗","dynasty":"清","author":"舒位","text":"望之铁色质则铜，被以鼓名声乃钟。面如尘镜冷不镕，底如覆釜其音跫。中央一束黄腰蜂，土花战血相淡浓。上有文字如云龙，手三摩挲不可踪。我随车骑来南笼，此鼓献自耕田佣。问渠铸鼓何所宗，云是诸葛征蛮凶。渡泸五月济火从，功成畀锡罗甸封。岁时伏腊事吉凶，椎牛酾酒宴万峰。乃以此鼓代鼓镛，青山白雨双杖筇。小叩小鸣初冬冬，大叩大鸣既逢逢。天空谷应声隆隆，诸苗拜舞衣无缝。罢宴藏鼓无敢纵，千载风俗兹益恭。忆昨巨虚负蛩蛩，鼓鼙将帅思三冬。今者戍鼓罢不摏，催花羯鼓声玲珑。请留此鼓镇边墉，笋业丹{艹雘}悬维枞。虽殊石鼓赋车攻，颇仿土鼓追黄农。金人十二销镝锋，并勒我诗当纪庸。而我再衰三则慵，雷门之布綦难容。"}