{"id":"1108809","title":"南山感旧","dynasty":"宋","author":"刘克庄","text":"髫龀随二亲，旅泊承天寺。姆抱殿上嬉，忽睹瞿昙氏。自从出腹来，未尝识奇伟。顾瞻忽眩晃，冷汗如泼水。战掉病三日，汤熨乃能起。譬如秦武阳，震慑白帝子。弹指七十年，颜发遽如此。棒喝夹攻之，碓磨备尝矣。既具顶门眼，逐得少林髓。南山梵王宫，规模自唐始。轮奂绝钜丽，像设尤卓诡。瓣香大雄前，恍然忆稚齿。侬久离怖畏，佛亦生欢喜。却看丈六身，僬侥国人尔。"}