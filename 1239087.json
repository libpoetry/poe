{"id":"1239087","title":"水龙吟 题曹德祥水居","dynasty":"元末明初","author":"谢应芳","text":"旧家金谷园林，尽随海变桑田了。一湾流水，一枝修竹，菟裘将老。潇洒轩窗，波光隐映，笔床茶灶。但溪无六逸，林无诸阮，谁相与，论怀抱。不用沧洲洗耳，听风前、此君清啸。黄金台上，尽教尘土，聘车争道。鱼鸟情亲，渔樵邂逅，不时谈笑。看古来行路难行，真个是闲居好。"}