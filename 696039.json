{"id":"696039","title":"寄王伯谷先生二首","dynasty":"明","author":"欧必元","text":"鞭弭中原五十春，凭陵一剑岂依人。纵趋丞相厅中试，羞作诸侯幕里宾。侠气直须齐慎到，斋心差拟学王珣。六桥风月阊门柳，匹马还惊梦后身。出世逃名结小亭，斋头半偈可谁听。春前芳草家家绿，雨后吴山处处青。笔札未应终玩俗，菩提能悟即抛经。词华更总禅栖理，屈指如君惘自停。"}