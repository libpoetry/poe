{"id":"681910","title":"永嘉县斋写怀","dynasty":"明","author":"文林","text":"墨绶垂青丝，铜符宠郎秩。驾言谢班行，出领沧海邑。脉脉辞亲知，依依去乡国。浙行共千里，已在东南僻。地远形势殊，年贫正艰食。自顾书生愚，畴堪付休戚。流移已怀惭，征敛况余职。平生跌宕怀，雅志山水适。及此东嘉游，清真信灵域。岂无康乐情，坐有民社责。敛板事承迎，钩稽困文籍。拂意不能归，自惭陶彭泽。"}