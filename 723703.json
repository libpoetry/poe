{"id":"723703","title":"奉和赵王隐士诗","dynasty":"南北朝","author":"庾信","text":"洛阳徵五隐，东都别二贤。云气浮函谷，星光集颍川。霸陵采樵路，成都卖卜钱。鹿裘披稍裂，藜床坐欲穿。阮籍唯长啸，嵇康讶一弦。涧险无平石，山深足细泉。短松犹百尺，少鹤已千年。野鸟繁弦啭，山花焰火然。洞风吹户里，石乳滴窗前。虽无亭长识，终见野人传。"}