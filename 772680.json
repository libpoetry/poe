{"id":"772680","title":"题邹宝松应元太守小照","dynasty":"清","author":"朱景英","text":"□唐古一族，见诸少陵诗。姓通韩与何，昌黎亦有辞。晦翁注书作廋语，门望邹朱合宗谱。鲁圻沛国偶析派，受氏由来笃同祖。吾宗远溯江以南，南朝树接西神岚。自浮楚泽凡几叶，无繇让里遐搜探。前年一酌梁溪水，沿牒东溟亦来此。遥遥盛族见芳型，典郡符分古竹使。疾徐甘苦老斲轮，轸轵不齵三材均。殷亩驰已康庄遵，国工十指劳瘢皴。香山亦写屏风样，意得如兹转閒旷。濯缨榭古延清风，琴鹤多情镇相饷。顾我对此图，不语心萦纡。谓置邱壑者，端属山泽臞。既思昔贤游眺关忧乐，缣缃讵现空中阁。放衙萧散故自怡，点染丹铅信非托。不见惠山山麓饶林亭，龙钟石叠莓苔青。长松磊砢有节目，坐荫似觉环清泠。名家卜筑更妍好，疏翠欹红散烦抱。相从可许南邻老，买断烟霞恣幽讨。"}