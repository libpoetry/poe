{"id":"843539","title":"偷声木兰花 题石船画兰","dynasty":"清末民国初","author":"奭良","text":"生绡淡扫拖蓝浅。蕊嫩花香初破绽。斗室清幽。五月轻阴水国秋。光风乍转新标置。密叶长条青欲滴。湘水西流。拨入琴操动客愁。同心赖有仙芝九。纫佩衔珠犹在否。莫付黄磁。错把菖蒲当作伊。茅斋记试云蓝纸。屈指星躔三十易。依旧花枝。一霎春秋蟪蛄知。"}