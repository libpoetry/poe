{"id":"766535","title":"水龙吟 题沈晓沧年丈炳垣月夜渡海卷","dynasty":"清","author":"黄燮清","text":"阵云冷压艨艟，片帆如叶烟涛里。忧时感遇，临流慷慨，素娥知未。潮打征袍，雷轰虞鼓，睡龙惊起。但浩歌击楫，问天不语，无人会、苍茫意。将帅星辰有几。闪燐芒，欃枪犹指。酒酣烛灺，望空搔首，壮心不已。柱倚南天，剑横北斗，男儿谁是。待扶桑日出，馀腥断瘴，借银河洗。"}