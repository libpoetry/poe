{"id":"686609","title":"九日登千佛山寺五首","dynasty":"明","author":"边贡","text":"南山空崒嵂，野老倦登临。城郭千年迹，云霄万里心。夕阴涵积水，风叶下长林。短发新来白，黄花不可簪。亭午客先集，怜予迟出城。吏当青塔候，僧下碧山迎。弈谱传新势，骚坛讲旧盟。洞泉秋不冷，好共濯尘缨。石壁青含雨，松台迥入烟。闷随天上客，閒访洞中仙。菊采芬芳蕊，诗留酩酊篇。重逢倘万一，携手话兹年。窈窈寺门敞，苍苍山径微。风轻不落帽，云近忽凝衣。背领丹枫直，垂岩紫菊肥。晚途喧葆吹，舆醉出林霏。半岩风且急，冲雨下山难。醉后还骑马，狂来不正冠。阴阴南国暝，淰淰暮秋寒。预想茅檐际，迎门稚子欢。"}