{"id":"828077","title":"三月二十一日雨中奉母游七里泷","dynasty":"清末近现代初","author":"陈曾寿","text":"天然大青绿，画稿芟荒寒。我来春雨中，白云正未閒。连环锁碧流，上扃白玉关。濛濛入瓮底，舟外无人寰。至人道非一，或潜或在天。动静偶殊迹，精诚原往还。事业一竿重，黾勉无穷年。徒然诧高隐，安窥龙德全。我愧介推风，奉母乐清涟。夷犹更何事，饭香篷底烟。"}