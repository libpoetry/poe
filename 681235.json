{"id":"681235","title":"㳟题御书药方后","dynasty":"明","author":"李东阳","text":"文华殿头风日晴，御书和墨烟云生。圣皇洒翰动盈案，字字尽作蛟龙形。瑶笺向日光如拭，中有古方三四帙。卷册真从大典传，贻谋远自文皇出。禁庐侍直多名医，联班拜赐当彤墀。囊中妙得君臣秘，纸尾亲蒙姓氏题。承恩捧下黄金阙，如揭中天行日月。小试人间疠气消，深藏夜半虹光发。古来用药如用人，牛溲马勃皆通神。古来医人似医国，病未察形先察脉。我皇一念通炎黄，要开寿域归平康。愿推万念及万物，直遣四海同虞唐。"}