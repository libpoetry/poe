{"id":"1092754","title":"题姜尧章白石洞","dynasty":"宋","author":"韩淲","text":"诗眼玩尘世，漫作威凤鸣。经行苕溪水，乃见白石清。拂衣鉴须眉，唤起仙骨惊。胡为随人间，叹息百虑萦。洞中应笑我，何不高举轻。明时乐未正，尚欲追英茎。它年淳气合，肯有爵服情。痴人莫说梦，烈士徒殉名。转庵偶饶舌，已足压旦评。古来旷达者，谈笑得此生。临流赋招隐，一奏朱弦声。"}