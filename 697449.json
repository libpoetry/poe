{"id":"697449","title":"相国赵公损饷酒脯及鲥鱼䬪饦各赋排律八韵","dynasty":"明","author":"胡应麟","text":"异馔金华出，甘浆玉髓流。黄封螭陛底，彩翰凤池头。东海无劳牧，中山不待求。清香浮绿蚁，丽色映红虬。鼎鼐分朝食，杯盘惬夜游。投醪情缱绻，辍馈思绸缪。剧饮邀名胜，加飧豁旅愁。欣然聊一饱，何羡醉乡侯。耒耜莘郊畔，纶竿渭水涯。羹分元相座，鲊合五侯家。入鼎犹生雾，堆盘欲照霞。刈云连陇阪，钓月倚汀沙。玉粒逾红稻，金鳞错紫茄。杜镵知有托，冯铗岂重嗟。绿野悬情剧，清溪入梦遐。穷年劳稼穑，未暇咏芜葭。"}