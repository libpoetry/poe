{"id":"1143775","title":"送陈正之三首","dynasty":"宋末元初","author":"方回","text":"老笔文无害，升堂指顾间。才高心每恕，事遽色常閒。棋局消长昼，诗囊括好山。去时似来日，添得令名还。婉画循中道，廉名集美誉。直知能解事，元为饱看书。用法何庸尽，颁条本自疏。酂侯端许继，不问吐茵车。昔在东原北，高唐一再行。金书儒庙壮，画壁驿亭清。仕宦中年达，亲知远道迎。江南何处好，细话紫阳城。"}