{"id":"458979","title":"桃源行","dynasty":"当代","author":"卢青山","text":"桃源春水流桃花，随流随堕层相加。出洞纡盘三百里，溪面见桃不见水。柔轻摇荡如红绢，山光天色俱红染。渔人冲红一舟行，手撩红波飞红云。秦人相见骇不识，童瞳婴肤皆桃赤。作语桃间脆禽鸣，步态桃瓣飏缤纷。归来看世不惯熟，花气恶臭人恶俗。随行尚有洞中桃，及此如灼皆蜷焦。苦思迷路安再至，渔人落落以忧死。高士逸兴诗人吁，桃源一见渺荒虚。我来千载嗟更晚，望断桃源枯双眼。望所不能意转平，欲营桃源于吾心。"}