{"id":"1249051","title":"排难行","dynasty":"元末明初","author":"王逢","text":"相如全赵璧，子敬存家毡。臣子奉君父，由来义当然。我为排难行，期播今后贤。至正十六年，楚氛蔽吴天。南台塔御史，尽室方颠连。风波萍浮寄，墟落匏孤悬。内无蚍蜉援，外绝鸿雁传。缩地漫劳想，拔宅欲假仙。形势转仓皇，一日犹三年。君闻急友义，侧身入烽烟。得子猛虎穴，摘珠骊龙渊。菱花奁影合，桂树月魄圆。青青骢马驹，环珥映后先。相看喜至骨，欲语翻泪涟。报之锦绣段，长谢赋归田。遂令鸡鸣客，远愧齐鲁连。我时载茶具，荡漾五湖船。萧萧春阴暮，载歌《伐木》篇。"}