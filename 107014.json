{"id":"107014","title":"韩蕲王源上骑驴图为王孙叶叶赋","dynasty":"元代","author":"方回","text":"取日虞渊战临平，鼓起金山麾伏兵。既不画此背嵬军阵形，国容貂蝉佩葱珩，军容金甲马朱缨。又不画此生面真仪刑，昔王不肯专枢庭。清凉居士以自名，散遗万骑还屯营。独控长耳游林坰，林间坐石樵叟争。不无醉尉呵夜行，孰识朱门抗旄旌。王孙妙年万事轻，欲蹈箕颍遗浮荣。龚侯淡墨胜丹青，作此灞桥风雪征。龙变不测人中英，谛观岂是寒书生。丈夫出处吾能评，不可长剑即短檠。得时用世身名亨，否哉履道幽人贞。叶叶用意何峥嵘，大司马侃孙渊明。"}