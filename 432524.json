{"id":"432524","title":"偕少云观永乐班女伶四首","dynasty":"近现代","author":"连横","text":"放眼春光蓦地多，纷纷莺燕尽婆娑。香车夜碾城西月，半为看花半听歌。银灯历乱照红妆，宝髻云鬟列两行。争似女儿能变化，一时粉墨即侯王。亦有佳人字莫愁，当筵自拨钿箜篌。离离红豆多情种，移向东风较自由。玉楼春帐可怜宵，剑影箫声慰寂寥。一种倾城倾国恨，桃花扇底话南朝。"}