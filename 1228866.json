{"id":"1228866","title":"宛委山","dynasty":"元","author":"韩性","text":"秦山几千仞，翠入蓬莱城。城中望山色，明暗分阴晴。老夫散策山前路，为爱看云不归去。仰看惊怪鹭飞来，回头忽见云生处。崦中孤起如炊烟，乘风腾上苍厓巅。厓巅宿云喜迎接，横空一幅兜罗绵。天风吹散银千缕，淡处是烟浓是雨。云师拗怒不肯回，露出峰头尺来许。一雨三日溪水肥，老夫欲归不成归。云师知我惨不乐，故出小谲相娱嬉。老夫作诗一笑领，举袖收云散空迥。倚松绝叫山下人，仰看云峰起山顶。"}