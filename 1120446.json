{"id":"1120446","title":"玉楼春 大石","dynasty":"宋","author":"周邦彦","text":"当时携手城东道。月堕檐牙人睡了。酒边难使客愁惊，帐底不教春梦到。别来人事如秋草。应有吴霜侵翠葆。夕阳深锁绿苔门，一任卢郎愁里老。大堤花艳惊郎目。秀色秾华看不足。休将宝瑟写幽怀，座上有人能顾曲。平波落照涵赪玉。画舸亭亭浮澹渌。临分何以祝深情，只有别离三万斛。玉奁收起新妆了。鬓畔斜枝红袅袅。浅颦轻笑百般宜，试著春衫犹更好。裁金簇翠天机巧。不称野人簪破帽。满头聊插片时狂，顿减十年尘土貌。桃溪不作从容住，秋藕绝来无续处。当时相候赤阑桥，今日独寻黄叶路。烟中列岫青无数，雁背夕阳红欲暮。人如风后入江云，情似雨余黏地絮。"}