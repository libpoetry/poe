{"id":"1109898","title":"复往大名三首","dynasty":"宋","author":"吕本中","text":"复往真无策，兹行亦漫游。尘埃走剧暑，风雨占新秋。便欲还家去，其谁为汝谋。尚怜苏季子，虚敝黑貂裘。我老不自得，每为饥所驱。漫抛青箬笠，空负白髭须。见贼犹堪斗，逢人莫问途。寰区足秀句，山泽有臞儒。地湿频经水，田荒亦未收。断云催雨过，涨水没桥流。半世想高卧，十年悲远游。藜羹不用挟，尚足诳饥喉。"}