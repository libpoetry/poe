{"id":"1044243","title":"同王弱翁宿广化寺","dynasty":"宋","author":"范纯仁","text":"能知真乐唯吾曹，声利外物诚无侥。深山穷谷苟遂性，肤体不厌常枯焦。况如佳景擅天巧，会与仁友相追邀。龙门伊洛古今胜，苍岩翠壁双岧峣。疏凿宛见神禹迹，怀襄既乂熙尧朝。千龛万宇变佛室，钟磬梵呗何喧嚣。唐僧无畏号神隽，当时声势尤翘翘。开山拨壤尽奇秀，楼殿势若风中飘。高甍垂空插云翼，连阁跨路驰星桥。深沈神物潜拥护，显敞燕雀如矜骄。搜奇选胜幸迟日，禅堂解榻眠清宵。滩声萧萧杂群籁，天真不啻闻咸韶。陵晨携策度翠巘，竹溪深处从僧招。融融朝晖射岩谷，杂花烂熳红欲烧。令人即欲置万累，百年尽向游中消。乃知神仙有窟室，我意已欲陵烟霄。"}