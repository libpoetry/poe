{"id":"75345","title":"喜迁莺·古今三绝","dynasty":"金朝","author":"王特起","text":"古今三绝。唯郑国三良，汉家三杰。三俊才名，三儒文学，更有三君清节。争似一门三秀，三子三孙奇崛。人总道，赛蜀郡三苏，河东三薛。欢惬。况正是，三月风光，好倾杯三百。子并三贤，孙齐三少，但笃三馀事业。文既三冬足用，名即三元高揭。亲朋庆，看宠加三锡，礼膺三接。"}