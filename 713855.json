{"id":"713855","title":"答李五稔","dynasty":"明末清初","author":"屈大均","text":"李五聪明近无比，示我奕诀有精理。自来奕数准图书，图生书克相表里。神尧作奕教丹朱，与羲画卦形神似。李五之奕今国手，京师让人恒九子。以吾学易知象数，画前所得惟心耳。君今久不事楸枰，天地杀机从此止。易尚生生造化心，以视围棋殊不尔。吾儒用阳老用阴，变诈岂足为纲纪。君今所学在至诚，大经大本期无倚。闭户静观天与渊，化育定知所终始。时时讲习有罗胡，阿兄亦契中庸旨。袒跣莫复争摴蒱，半日读书半隐几。况汝歧黄术亦精，为医岂惜居廛市。谁道仙人有玉壶，玉壶于我亦泥滓。"}