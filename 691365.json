{"id":"691365","title":"拟唐塞下曲九首","dynasty":"明","author":"李昌祺","text":"沙尘涨北天，卫霍出居延。苦雾埋沙碛，穷荒乏水泉。战酣鼙鼓壮，戍久铁衣穿。试上长城望，中原若个边。羽箭雁翎刀，风沙北地豪。弓开关月满，雕没阵云高。劲骑三边出，匈奴一夕逃。将军方得意，新拜玺书褒。铁骑蹴交河，衔枚半夜过。雪花凝锁甲，月色冷雕戈。黠虏俱亡命，连营尽凯歌。至今青冢骨，犹恨与通和。十五去防秋，于今已白头。一身犹是卒，诸将久封侯。部伍嫌羸病，亲知识壮游。寒灯孤戍里，挥泪看吴钩。久在边城里，风霜不可论。六亲皆骨朽，百战偶身存。烽燧连天暗，沙尘惮日昏。征人家万里，谁吊国殇魂。犬戎窥近塞，羽檄发精兵。不识沙场苦，焉知性命轻。饥鹰投古垒，疲卒卧空营。日暮辕门里，愁听鼓角声。塞马啸悲风，旌旗惨澹中。卫青持左钺，李广在前锋。壮士俱亡命，朝廷重论功。将军承宠诏，天子锡新封。秋霜剑在腰，曾事霍嫖姚。诸将威无敌，全军气不骄。弓鸣惊过雁，炮响走栖貂。敢惮穷边苦，天家雨露饶。大漠阴山外，霜天气候殊。阴沙明远燐，寒日惨穷庐。北阙无来使，中原少得书。凯歌今未奏，壮士誓捐躯。"}