{"id":"1130450","title":"与郛郎作骨董羹四首","dynasty":"宋","author":"释慧空","text":"诗人例穷无可佳，借蔬贷粟东西家。胸中一字不疗馁，奈此满箧皆云霞。郛郎之贫亦相似，眼高视世如空花。两翁相值且相煦，薄糁藜羹终胜茶。诗人说尽山中佳，一原春色秦人家。松自宫商竹自羽，空明楼观溪明霞。微言到耳万世事，香气熏人百种花。同栏立尽听吾语，蟹眼汤成催客茶。寒士百菹食藉佳，敢比八珍五侯家。分甘长贫体生粟，谁能一饱面发霞。自羹青松烧芦菔，更杂石耳相天花。愿留佳士宿清昼，细引炉香深炷茶。上天既雨晴亦佳，黄云满垄金满家。政须与子加餐饭，何苦预人三咽霞。今年明年吾自老，十日五日梅当花。岂无诗力禦强敌，已作睡魔闻酽茶。"}