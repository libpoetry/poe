{"id":"1065747","title":"送伯达兄赴嘉禾","dynasty":"宋","author":"苏过","text":"我生三十馀，忧患恰半生。飘零万里外，偶存三弟兄。去去复远别，朔风催客征。相看各华发，岂免儿女情。五载卧箕颍，分甘一廛氓。嗟哉生理拙，口腹不解营。各逐升斗仕，弹冠愧渊明。谁知三径荒，聊代十亩耕。我政牛马走，君乃簿书婴。壮心已灰槁，焦芽不复萌。庄舄偶怀越，嗣宗求步兵。行藏本无意，簪组鸿毛轻。脱去西风尘，江山照人清。扁舟五湖月，千里为莼羹。行著下下考，愿辞赫赫名。青衫道旁吏，时哉那可争。"}