{"id":"797430","title":"绮罗香 雪意，和钱塘吴诵芬","dynasty":"清","author":"唐蕴贞","text":"雾影低迷，烟痕作态，为酿一天寒艳。清冷如斯，谁把玉奴频唤。看樽前、起舞因风，渐帘外、飞花成片。甚闲情、整日恹恹，望云不远望人远。是谁高卧偃，不觉光阴暗度，梅花开遍。做不成春，偏向春来消散。问灞桥、诗思谁传，算只有、幽人缱绻。更那堪、白发萧萧，望青山不见。"}