{"id":"677364","title":"将进酒","dynasty":"明","author":"胡直","text":"将进酒，开华堂。主人敬客，黼衣玄黄。周旋虎步，磬折龙翔。寒温各竟，意气恢张。时哉惠风，百卉菲芳。旁唐为殷斝，码瑙为周觥。罗列水陆陈椒浆，鸣鸟暂歇云和倡。八音肉好，和者一何喤喤。主人前致辞，上客莫停觞。人生熻阒若隙光，聚散靡常。君胡为乎，对酒不御，捋髯吐气而慨慷。为君属之不醉不可归，房客跪谢主人，人各有思肠。结发揽桑弧，长大不得将。沈吟日夜，命各有当。墨突孔车，胡为皇皇。幸当盛明之世，朝野悦康。夔龙满清庙，谏鼓在堂皇。龟龙游沼，凤鸟辉煌。灵芝岁三秀，嘉禾献四方。才者宜征，拙者宜退藏。主人家殷富，时吏不呵，室家洋洋。今我不乐，焉能回戈于鲁阳。愿言秉烛，洗盏更汤。人生贵适志，何必绾金章。鹏鹪匪大小，凫鹤何短长，但愿皇帝陛下圣寿无疆。客请吸东海，主为倒银潢。携手昆丘巅，醉卧王母旁。睨观当时，焉知名物之不为桁杨。将进酒，乐未央。"}