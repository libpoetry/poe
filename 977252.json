{"id":"977252","title":"送太守傅尚书易镇当涂二十韵","dynasty":"宋","author":"徐玑","text":"帝业江淮表，丕承七十年。太平南北共，内禅子孙传。弓矢深櫜橐，桑麻郁垄阡。江河春混混，雨露夜涓涓。治久情多纵，才卑气或偏。穹苍宜予弼，渊默正思贤。四世忠勋积，三朝节概全。威仪新禹服，光彩旧星躔。本以文为治，尤知政有权。粟红初穰穰，榆散亦翩翩。国似传东鲁，名能躐颍川。殊恩方锡马，盛美又临轩。易镇旌旗远，趋朝剑履便。想知环去旆，咸似渴思泉。典诰黄麻出，衣冠紫禁联。安危看去就，扶掖赖精专。江岸梅花小，山城桂影圆。歌思惟两地，动化及无边。相复中兴旧，书重说命篇。元勋列青史，焜耀祖宗前。"}