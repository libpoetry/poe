{"id":"402415","title":"霜花腴 己丑重阳枝巢稊园诸公邀集稷园上林春为登高之会分韵得空字","dynasty":"近现代末当代初","author":"张伯驹","text":"上林盛事，正晚霜澄莹，霁色高空。星拱神都，日销兵气，八方际会云从。啸歌菊丛，看策筇、随步龙钟。有当时、贞元朝士，晚花辉映傲秋容。百岁长安棋局，便浮云过眼，几幻沙虫。无恙山川，有情烟月，还欣故旧重逢。此生转蓬，似塞鸿、争奈西风。问今朝、酒上衰颜，可如坠叶红？"}