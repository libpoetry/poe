{"id":"450769","title":"摸鱼儿 即景","dynasty":"当代","author":"黄绮","text":"看征鸿、背云飞去，西风还又清吹。溪山瘦尽休回首，难梦故园千里。须醒醉。雨过也、黄花剩得秋如此。寻思索记。认松径僧归，夕阳无限，古寺晚钟坠。今何计。时节他乡不似。孤怀因甚难弃。风帆一片偏容与，楼外碧流情寄。当此际。且莫问、青春作伴归来未。人间可意。抚古木登临，拂裳歌去，题笔遣谁会。"}