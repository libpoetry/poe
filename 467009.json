{"id":"467009","title":"落叶三首","dynasty":"当代","author":"陈永正","text":"似汝阻吾道，扫除知亦难。即今何岁月，况复向空山。瑟瑟谁相语，朝朝尔许寒。但愁吹易尽，不得满长安。不为长年感，其如心未宁。初衷行万里，岂意倦风情。树静听犹下，宵深坐不明。定知能独立，此际且飘零。一叶复一叶，秋风无乃痴。得之尔何益，寸意吾独知。自许满人世，由来非此时。杜陵怀抱好，犹有故园诗。"}