{"id":"814399","title":"閒兴","dynasty":"清","author":"林占梅","text":"万轴牙签一亩居，嚣尘远隔爱吾庐。煨茶为备醒时歠，聚墨因防兴到书。画架彩笼歌巧鸟，青盆碧藻漾文鱼。当前生意争春长，地窄何嫌趣有馀。不趋声势不沽名，笑口开时琢句成。山有奇峰名始著，人非憨癖艺难精。醉书张旭常濡发，妙画长康重点睛。我亦痴怀耽雅博，夜深卷页尚纵横。啸傲閒身已十年，百花深处拥书眠。琴心渐会中庸道，诗学难参上乘禅。白眼衔杯茶当酒，青丝绕屋柳如烟。藜床抱膝浑无事，重检蒙庄「内外篇」。绿阴由由幂窗纱，帘幕低垂静不哗。事到从容胸有竹，文当酣畅笔生花。焚香稚子精神肃，问字雏姬意态赊。遣兴一时歌数曲，□将诗句谱琵琶。"}