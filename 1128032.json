{"id":"1128032","title":"内机知府郎官再和示教清拔遒美手不能置用韵以答嘉贶愧不足以当琼瑶之报也","dynasty":"宋","author":"程公许","text":"新诗俊敌鲍参军，结字欧虞瞠后尘。我亦平生违俗嗜，与君交似醉阳春。莫倚鸣髐力有馀，天扶兴运要驱除。可须测象疑蓬埽，便拟排云上谏书。长怜杞菊老天随，未必无才可济时。盖代功成一炊黍，清名过取恐非宜。爱閒天未许君閒，国步扶持奠鼎安。千古淮淝一棋局，土山盟在未应寒。世味轻于玉斗撞，向来骄气为君降。暂离约会春风早，催逐飞帆下楚江。"}