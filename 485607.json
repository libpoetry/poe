{"id":"485607","title":"荒园","dynasty":"明","author":"袁凯","text":"莽莽荒园，阴阴雾霾。剃以灌木，带以蒿莱。鼷鼠踸踔，鸱鸮啸哀。中有一士，憔悴形骸。三世不显，终身无媒。冠裳绽裂，毛发毰毸。食无余糁，室有浮埃。朝餐井李，夕荫园枝。奚有琴册，咏歌喧豗。亦有流泉，载沿载洄。岂不辛苦，聊用徘徊。昊天赋命，如彼之材。卑不可抗，高其能摧。贵贱贤愚，孰能迁推？尼父天纵，回亦奇才。厄陈屡空，曾无叹嗟。明明圣轨，烈烈高怀。景行先哲，敢不钦哉。"}