{"id":"940208","title":"赠鲁直","dynasty":"宋","author":"陈师道","text":"相逢不用蚤，论交宜晚岁。平生易诸公，斯人真可畏。见之三伏中，凛凛有寒意。名下今有人，胸中本无事。神物护诗书，星斗见光气。惜无千人力，负此万乘器。生前一樽酒，拨弃独何易。我亦奉斋戒，妻子以为累。子如双井茶，众口愿其尝。顾我如麦饭，犹足填饥肠。陈诗传笔意，愿立弟子行。何以报嘉惠，江湖永相忘。"}