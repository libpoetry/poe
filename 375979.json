{"id":"375979","title":"十二时慢·六花堆上黄茅屋","dynasty":"清代","author":"蒋士铨","text":"六花堆上黄茅屋，显出风神清皎。有玉树、琼枝围绕。端不让戴安道。蹇背冲寒，船唇忍冻，冰雪年年饱。倘相过、不厌狂奴，愿作飞鸿，一试去来泥爪。算百岁、浮名草草，低唱浅斟差好。糁径萦帘，随车逐马，放眼成缥缈。赖遮藏阙陷，儿童何必多扫。触热者、本堪绝倒，不龟手药难讨。竹挺高风，梅删俗艳，便是山翁照。问如何不乐，潘郎鬓点华了。"}