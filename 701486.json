{"id":"701486","title":"草堂夜坐四首","dynasty":"明","author":"黄佐","text":"浪迹少城偎，衡茅向水开。闭门青嶂合，卷幔白鸥来。地僻清虚洞，天高玄览台。坐闻松籁起，竟夕思悠哉。越台舒啸罢，燕树去人遥。寓目成今古，冥心谢市朝。枝间乌鸟乐，陇上白云飘。萧洒不知晚，空江自落潮。性僻群鱼鸟，家贫足蕨薇。偶寻瑶草去，时共暮樵归。野色入河汉，钟声连翠微。云鹏有奇翼，不为稻粱飞。云卧开丹牖，瑶天四望通。虞弦徒解阜，楚客谩雌雄。万壑收虚籁，千林息断蓬。何当秋色里，一叶咏梧桐。"}