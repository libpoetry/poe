{"id":"768238","title":"琐窗寒 独醉先生同谢青过瞻园汾赋，用片玉词韵","dynasty":"清","author":"龚翔麟","text":"惜别西湖，归来白下，昼扃双户。桐阴剪尽，过了几番秋雨。喜乡关、故人乍逢，小楼密坐停杯语。试问君此际，清宵蜜炬，可忘羁旅。风暮。凭栏处。但一片澄烟，乱星四五。寒林月影，恰伴胎仙俦侣。觅当年、三径旧踪，乖崖醉石今在否。待墙头、放遍南枝，日涉携樽俎。"}