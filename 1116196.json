{"id":"1116196","title":"杜季习游恒山谒府帅刘公辄次刘彦常韵作二诗送之","dynasty":"宋","author":"沈与求","text":"勇往都忘去路难，胸吞螭虎气桓桓。吴头楚尾三年梦，塞北江南五月寒。瘦马系门留我别，明珠携袖许谁看。书生自有西江量，何止能濡舌本乾。上相平胡不作难，已开亭障彻乌桓。公朝问罪知谁敌，穷虏要盟故自寒。烽燧报安千徼肃，羽书飞捷万人看。书生梦想从军乐，隽语铭功墨未乾。"}