{"id":"509066","title":"次韵留别徐武功先生","dynasty":"明","author":"韩雍","text":"公昔秉钧轴，清班领斯文。明良契鱼水，庆会乘风云。忠诚帝简知，誉望谁不闻。松筠挺节操，兰桂扬芳芬。何期麟凤姿，误陷豺虎群。一时暂尔屈，四海清名信。人情自薄恶，世事多纷纭。而今媢疾徒，屈指有几存。挥毫迹已富，著书业尤勤。钦仰悬九州，韬晦居海濆。我惭拜嘉命，南陲统三军。饯送有佳章，深感知己恩。驽骀逐骥足，女萝附松根。我欲助声光，相与流八垠。请看周与召，同著万世勋。"}