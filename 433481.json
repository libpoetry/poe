{"id":"433481","title":"西湖四首","dynasty":"近现代","author":"黄浚","text":"西湖如天人，初面若夙睹。踟蹰情已移，靓极不敢语。山灵甚解事，忽作空濛雨。神光遂离合，滃碧失残午。拿舟追清景，万象赴寒橹。不知山有无，但见塔仰俯。沈吟问湖波，柔意向何许。堤边数柳株，烟视媚洲浦。隔雾复相逢，青矶辨孤屿。雨湖既清绝，吾艇亦已孤。濛濛十顷青，私此一幅蒲。维舟得孤山，山静路郁纡。藓花留屐痕，隔岭馀啼鸪。雨中闻暗香，虚牖缘春芜。祠堂本傍竹，倚竹惊幽姝。应疑罗浮仙，来访坡与逋。苔枝五百年，赪骨瑩玉肤。相逢复客里，太息容何癯。对花念绿华，绝代诚难摹。何当共乌篷，烟雨看成图。孤山良不孤，踵起得林社。背山巢居阁，下有数枝冶。来逢山气曀，去及雨珠泻。放舟就杨庄，萝翠已缘瓦。主人今安往，往梦记杯斝。重帏藏莫愁，小筑胜绿野。岂知湖泖兴，暗逐灯烛灺。沿堤几名园，水竹尽倩雅。过墟但生叹，佳藏亦虚假。乃知閒身难，复念真赏寡。嗟哉觚庵翁，残吟殉茅把。近峰压篷背，远峰没云根。一艓入寒碧，湖光相吐吞。已过西泠桥，斜依阮公墩。夕意不可辨，遥怜鸦影翻。舟人指三潭，谓有圆月痕。略彴极盘折，怪石相跠蹲。光景惜不遇，还见烟雨昏。南屏递钟声，醒我惘惘魂。归当访幽人，盏酒同细论。"}