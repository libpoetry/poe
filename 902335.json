{"id":"902335","title":"次袁说友巫山十二峰古风二十五韵","dynasty":"宋","author":"张演","text":"化工神伟开物姿，劖石万仞不作痴。巍峰耸立威凤举，急挟怒流奔马迟。隐然万里形胜重，信矣四海游观奇。天开匹练势巀嶪，云拥列嶂青参差。舆图悚视天设险，舟楫竞与江东之。何年宇宙此盘据，远揽泰华宜肩随。胸吞云梦荡物表，眦决飞鸟忘神疲。元戎授任盛节制，列舰径度罗旌旗。天香来时满衣袖，讲殿几日辞书帷。词源浩荡春峡水，句律飘扬秋桂枝。天门有路穿水去，笔力到古群峰低。远参退之赋山囿，下陋樊川娱水嬉。有神相宅理应尔，梦赋靡曼奚其为。流转不根怜已久，高咏取正今逢时。昔年飞挽忝将指，异境名言犹念兹。大篇巨轴窥胜赏，赤甲白盐神坐驰。有从绝唱发奇伟，众作绚采同彰施。德风草偃阃以外，观颂下转江之湄。宁须三年奏汉计，行复八彩瞻尧眉。慈恩论契肯隔面，草堂枉驾欣解颐。我方卧云书自伴，公咏入相衣宜缁。少须凋瘵尽抚摩，大赈廪粟歌噫嘻。会看丹诏来北阙，更上岷岭登峨嵋。江山得助协嘉会，赓载归写明良诗。"}