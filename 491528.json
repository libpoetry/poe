{"id":"491528","title":"观邓侍郎石磬歌","dynasty":"明","author":"刘崧","text":"水中古磬世莫识，扣之能鸣人始惊。前朝文物最博雅，庐陵侍郎先得名。淮河东游色惆怅，忍使至宝成凋丧。苍茫何代出泥沙，憔悴当时杂盆盎。归来设虡当特悬，扣击往往遗音传。奇文漫灭科斗迹，雨气缠结蛟龙涎。是时周庙朝殷冔，师襄南踰叹修阻。海门风起商声哀，万里孤臣泪如雨。凤鸟一去不可闻，宜尔孙子多才文。高堂出此坐叹息，暝色犹带崖山云。便令敬之慎勿亵，此物宜与天球列。百年隐显自有时，蕴德含和竟谁泄。呜呼贤哲今不存，对之使我伤心魂。虞庭可登兽可舞，此石不毁应能言。"}