{"id":"272600","title":"台城路·钿车不到西泠路","dynasty":"清代","author":"吴藻","text":"钿车不到西泠路，今年任教花瘦。雨急跳珠，云痴泼墨，愁水愁风时候。春馀夏首。看才放些晴，绿阴浓逗。买个蜻蜓，段家桥畔载诗酒。孤山山下坐久。见圆姿翠影，无数梅豆。蝶梦如尘，鱼天似镜，渐老藏鸦深柳。谁问笑口。有第一楼头，碧窗红袖。曲曲阑干，玉人垂素手。"}