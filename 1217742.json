{"id":"1217742","title":"次韵叶文范训导杂咏八首 其三 山中晚步","dynasty":"元","author":"陈镒","text":"诗人在山中，时夏忘热恼。壮心久已降，想若风旌倒。待月升山椒，延风来木杪。斋居近村墅，桑竹自环绕。更觉农事饶，连畦秀禾稻。川坂窈而深，颇胜桃源好。缓策经壑丘，恬目送云鸟。安得远相从，逍遥共论道。虽云途路难，无使音书杳。人生谅有分，且复散冲抱。"}