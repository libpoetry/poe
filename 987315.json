{"id":"987315","title":"次韵功远兄惠诗见劳","dynasty":"宋","author":"高斯得","text":"平生闻父师，择术明诺谔。岂不依德言，其奈根器弱。昕庭开兽樽，坐听诸臣咋。谁其酌尝之，自牖勤纳约。维时鹤山翁，铁作元祐脚。振鬣一以鸣，万马立皆却。此老埋虎丘，自顷气何索。徽音阕不嗣，吾侪得无怍。偶从锋镝馀，来被缨组缚。每怀季父风，自笑吾痹恶。十驾希乘黄，其敢自菲薄。啾啾竟何裨，有如丛间爵。那知桓将军，早已惮孙绰。鴥彼韝上鹰，掣臂将汝攫。何不追冥鸿，幡然见几作。会逢故人刘，危言取眙愕。腥庮忌雕胡，薋菉妒芳若。遂仇作俑人，意欲屏医药。乐哉馀不亭，闲身颇堪著。寒溪静可鉴，青山崒如削。未能及黎侯，且可栖晋鄂。凭谁共行藏，归语故山鹤。"}