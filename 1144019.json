{"id":"1144019","title":"正月十九日四更起读朱文公年谱至天大明赋十二首","dynasty":"宋末元初","author":"方回","text":"夜寐若无三斗酒，夙兴不待五更钟。浩歌閒把铁如意，□慕先生忆卧龙。颠杨仆墨诋苏张，推挽时君可帝王。轲死不传今再见，一时无数起臧仓。独能有眼识延平，濂洛渊源集大成。早负性资专问学，后生岂可少先生。乡国追封初岂意，师垣极品亦何心。考功郎议一字□，□相斯文上帝临。王道浪谈行霸说，儒言阴用佐禅机。贪狼弧矢观星象，天遣吾公辟此非。本无极老谓主静，不远复翁言内腴。纸上仙方谁解服，尾公羽化上天衢。草制无知傅伯寿，问诗不答陈傅良。王淮林栗胡纮辈，仲尼日月曾何伤。孟子告子辨内外，汉王项王争雌雄。谁欤著定会陔录，梭象终输与遁翁。四世东南保太平，有君无相庙堂轻。具知人眼识朱子，独赵汝愚陈俊卿。澹庵老荐此诗人，屈道何妨可致身。负鼎干汤公岂肯，本来馀事压黄陈。考官蔡兹取三策，三奏赏音汪应辰。天下未尝无识者，近来识者亦无人。开禧嘉定擅权臣，地下眉头想更颦。侂远传衣至亡国，止缘不用读书人。"}