{"id":"751665","title":"筑堤","dynasty":"清","author":"李林芳","text":"潮退鼓声欢，潮来鼓声靡。一鼓遏洪流，鼓衰潮益驶。我家江南湄，卑湿那足齿。力田四十年，秋成未一纪。汩湮乃其常，不湮特偶耳。今夏势更恶，大工方未已。蛟鳄恋旧乡，仍欲窟其里。一跃水倒流，再跃涛四起。畚锸勤万夫，不供一掉尾。野老泣向天，帝阍安可启。归视索逋人，络绎如流水。"}