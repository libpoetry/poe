{"id":"685659","title":"人有饷余潇湘八景画册者退食之暇逐景分题空同子先有此作余其为妇乎加七言以别之 渔村夕照","dynasty":"明","author":"邓云霄","text":"晒网柴门返照新，桃花流水认前津。买鱼沽酒湘江去，远吊怀沙作赋人。绝顶高僧未易逢，禅床长被白云封。残钟已罢寥天远，锡杖时过紫盖峰。阵断衡阳暂此回，沙明水碧岸莓苔。相呼正喜无缯缴，又被孤城画角催。蓑笠无踪失钓船，同云黯淡混江天。湘妃独对君山老，镜里修眉已皓然。大王长啸起雄风，又逐行云入梦中。想像阳台环佩湿，令人肠断楚天东。李白曾称月下仙，烟波秋醉洞庭船。我来更欲骑黄鹤，直向高楼一醉眠。汉江游女石榴裙，一道菱歌两岸闻。估客归帆休怅望，闺中红粉正思君。乱峰空翠晴还湿，山市岚昏近觉遥。正值微寒堪索醉，酒旗从此不须招。"}