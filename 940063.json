{"id":"940063","title":"五子相送至湖陵","dynasty":"宋","author":"陈师道","text":"中年患别多作别，早日讳穷常得穷。勿云一水四十里，衣冠塞郭何人同。周生子病辍身出，刘子远来今几日。石家仲叔好少年，颇能厌俗从吾律。魏君不独相从早，自君之来吾却扫。岁月磨人孰能久，反覆看渠难得好。湖陵古城风日寒，情义乃知生别难。高怀已为故人尽，交道应留后代看。"}