{"id":"433310","title":"希腊先哲柏拉图有心灵不朽之论，略依其旨，率成二章奉题雨僧兄诗集","dynasty":"近现代","author":"萧公权","text":"青宫簿录未曾忘，认得前生号玉郎。绮语廿年修慧业，尘心万劫恋仙乡。荷声孤馆秋宵雨，梅影空轩梦境香。满眼灵山飞不去，人间无计免清狂。不到蓬莱不买山，依然扰扰驻尘寰。吟余花月心如水，历尽风霜鬓始斑。欲遣情弥天地外，何妨品列圣凡间。诗囊自有千秋意，未要丹台候九还。"}