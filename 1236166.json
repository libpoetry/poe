{"id":"1236166","title":"湖山八景 沙头酒店","dynasty":"元","author":"李孝光","text":"陌头杨柳金虫落，雨过桃花香漠漠。沙堤小市如新丰，阿姬十五当垆恶。缕金半臂双鸳鸯，翠杓银瓶唤客尝。嘶杀门前五花马，罗敷有夫空断肠。隐者避人如避虎，朴素衣冠自中古。长老嬉游类小儿，一生不识持门户。南山阿婆许嫁女，北山老翁自迎妇。野花竹叶并银钗，山中黄金贱如土。八月九月风气肃，白波如山楚天绿。苍苍夜色入芦花，船泊中流燃楚竹。夜半起坐寒飕飕，遥见惊飞双白鸥。鲈鲙莼羹入我梦，扁舟去趁三吴秋。大星煌煌小星落，城头呜呜吹画角。机心暮夜伏不行，钟声一鸣群动作。市人射利坐待旦，山居日晏呼不觉。嗟嗟居人未足多，钟乎钟乎奈若何！山头洼尊积霜雪，铜瓶持?疗饥渴。汝家阿段太怜君，斩竹来从虎豹群。传声夜落青云湿，坎中已作糟床泣。回首碧山心独苦，行逐蛟龙作云雨。绿气湿湿阑干北，赤乌欲下娇无力。解衣盘礴忽倦卧，苍鼠时时行坏壁。客子触热不自怜，此岂有意清风前。屋头夜色如霜雪，却向溪南见明月。玄灵吐纳日月光，轩轾大海敲其扬。海枯石烂不得死，甲间绿发如尺长。昔年洛书荐神瑞，故龟独见收文章。天球河图在东序，岂久置汝南海傍。南山石槛跨幽壑，有翚者飞谁所作？女娲补天或见遗，往往天阴媾冰雹。天边大火伏不流，极南草木含清秋。老夫年衰畏炎赫，朝来忽念山中客。"}