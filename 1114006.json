{"id":"1114006","title":"吴元中书言近不作诗以所著豳七月诗义见示因成三篇赠之","dynasty":"宋","author":"李纲","text":"旰起幽居尚闭关，忽传尺素破愁颜。迂疏似我宜深隐，才术如公岂暂闲。雅意未曾忘北阙，胜游今日且东山。十年回首当时事，叹息人生似梦间。底事年来不作诗，应缘思苦少人知。凌云健笔含毫日，照眼花枝得句时。陶冶性情端赖此，咏嘲风月漫多为。驿筒若许陪酬唱，朱字青笺复寄谁。儒生乐事信同风，端抱前言当鼓钟。公正说诗笺七月，我方学易纬群龙。艰难盛事原衣食，忧患馀生问吉凶。去圣寥寥千载后，何时挥麈得从容。"}