{"id":"1249211","title":"可诗斋夜集联句","dynasty":"元末明初","author":"顾瑛","text":"今夕乃何夕，岁律已云暮。更长灯烛明，夜冷冰雪冱。滕六巧荐瑞，封姨怒相妒。簪盍各尽欢，杯行不知数。肉台春笋纤，法曲冰弦度。红泪泣风蜡，翠烟积春雾。鼎沸雀舌烹，酒泻龙头注。咿嘤啭莺喉，蹒跚躅鹅步。燕谑落语阱，驱驰慨行路。计穷酋授首，车坠费诛屦。风尘闇城郭，稼穑罄场圃。忧倾漆室葵，啖分懒残芋。天王狩河阳，奸臣拒官渡。济时风云会，旷世龙虎遇。前席宣室徵，下诏轮台布。凯奏杕杜诗，谏讽校猎赋。干羽舞两阶，歌谣誇五裤。时清仰皇泽，会少忆良晤。春冰破微甲，夜月照寒素。云间鹤鸣陆，吴下书惟顾。瘦袁髯似戟，短于腹如瓠。张也乡曲英，秦亦廊庙具。孔问郯子官，杜赏已公句。暌违念契阔，茗艼写情愫。冉冉叹驹驰，营营笑蚊聚。浮生草栖尘，虚名日晞露。嗟彼噂?徒，有此和乐孺。用继石鼎联，聊以识所寓。"}