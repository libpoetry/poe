{"id":"561896","title":"木兰花慢 答张少宰甬川叠前韵予往岁奉使湘南与少宰会衡岳下登览弥旬","dynasty":"明","author":"严嵩","text":"念楚天衡岳，弭使节、奉山游。正天柱开云，朱陵飞瀑，洞古峰幽。元是金兰契谊，重会合、纻缟递相酬。人道玉堂仙侣，诗成四野传讴。别来梦想未能休。却转头。看世事如棋，年华似水，鸿燕悠悠。何意仍携末路，笑老圃、黄菊耐深秋。共向彤庭结绶，还来紫陌联辀。"}