{"id":"608215","title":"赠庄得全太史使西越","dynasty":"明","author":"区大相","text":"别离良不易，兹别何煌煌。车徒盛意气，衢路生辉光。执手一相送，送子玉河阳。玉河清且涟，中有双鸳鸯。嬉游萍藻间，将举更回翔。将举欲何之，云涉江与湘。风云开赤社，玉节淩朱方。朝游苍梧侧，暮宿丹水傍。但言皇泽远，宁恤道里长。弦歌未终宴，仆御已严装。宵人竞荣宠，君子慎周防。归途倘见忆，为采秋兰芳。"}