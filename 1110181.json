{"id":"1110181","title":"绝句五首","dynasty":"宋","author":"吕陶","text":"可爱山花百日红，南风开得到西风。一般颜色差长久，移取栽培后圃中。可美盆池一寸鳞，圆荷阴底自由身。金刀落脍非吾事，不畏江边结网人。可笑公庭种牡丹，日培肥壤设重栏。好花三岁方成就，谁向花前一醉看。可惜賨城足海棠，山头涧底尽芬芳。成都花品分先后，此地谁人为发扬。可喜公居近白云，眼前尘事少纷纷。纱橱竹簟偏宜睡，五月庭除不聚蚊。"}