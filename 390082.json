{"id":"390082","title":"念奴娇·送陈其年归荆溪","dynasty":"清代","author":"钱肃润","text":"君才如此，是天生人物，从来希有。屈宋于今成鼎立，子建平分八斗。疋马燕台，联镳菟苑，赋出争傅口。乌丝新调，傲他秦七黄九。忆昔意气拿云，文章腾焰，直唾功名手。此日雄心犹肮脏，每对青天搔首。俄上龙山，寻过鸿水，访我烟霞友。来朝归去，且倾今夜杯酒。"}