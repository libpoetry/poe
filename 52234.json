{"id":"52234","title":"洗衣曲同唐括子宽赋","dynasty":"明代","author":"张以宁","text":"洗衣女郎足如雪，寒波晓浸鸦头袜。笑移纤笋整缃裙，素腕微鸣玉条脱。罗衣泪粉痕斑斑，欲洗未洗沉吟间。波寒恐洗郎思去，不洗复恐傍人看。红颜娟娟照清泚，惜芳年驶如水。西风梦冷鸳鸯起，露滴红香藕花死。洗衣洗衣复洗衣，小姑嗔妾归去迟。小姑十二方娇痴，此恨他年汝自知。"}