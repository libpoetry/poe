{"id":"813161","title":"悼亡二首","dynasty":"清","author":"张笃庆","text":"当时和泪织璇玑，零落惟馀旧锦机。明月妆楼人寂寂，海棠庭院雨霏霏。葳蕤不闭黄金锁，刀尺空裁白苎衣。根杀春来双燕子，画梁同宿不同归。泠泠锦瑟向谁弹，曲里潇湘雁影寒。一任繁花自开落，从教明月下阑干。云封贝带香犹在，雨湿胭脂露未干。寂寂空庭孤坐处，何人对案劝加餐？"}