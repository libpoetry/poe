{"id":"164327","title":"沁园春·紫金山前","dynasty":"宋代","author":"李曾伯","text":"紫金山前，铁骑围中，惟公尚知。怅当时卯角，鱼犹同队，如今缟鬓，鸥已忘机。故垒荒榛，群贤拱木，畴记官军夜战时。不图见，独岁寒不改，老气犹奇。嗟哉月驶舟移。四十载光阴昨梦非。叹荷薪弗克，祗惭弓冶，扃柴却扫，绝望簪圭。菌短椿长，鷃微鹏巨，天分当然何足疑。闻公里，有磻溪堪钓，盍亦云归。"}