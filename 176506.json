{"id":"176506","title":"题金粟洞·名山洞府三十六","dynasty":"宋代","author":"胡仲弓","text":"名山洞府三十六，若拟帽峰犹未足。有人曾此坐丹炉，有人曾此安碁避。一朝悟道归去来，依旧紫云锁林屋。武荣贾客来洛阳，手携尺书叩岩谷。觌面亲逢吕洞宾，有眼不辨郑文叔。功成行满欲度人，酬之遗以半升粟。岂知粒粒皆金砂，一服可但能辟谷。先嗔后喜来重寻，痴心才动隔山谷。故老相传金粟仙，凌霄有塔苍标玉。乾坤外物号无尘，凡夫到此懒著脚。我来稽首问先生，若为乞得壶中药。刀圭分与医国人，却入深山抱幽独。先生道我亦不尘，且走千岩并万壑。它时相过岳阳楼，定把奇书与君读。"}