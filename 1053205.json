{"id":"1053205","title":"次韵少游和子理梅花","dynasty":"宋","author":"释道潜","text":"朔风萧萧方振槁，雪压茅斋欲攲倒。门前谁送一枝梅，问讯山僧少病恼。强将笔力为摹写，丽句已输何逊早。碧桃丹杏空自妍，嚼蕊嗅香无此好。先生携酒傍玉丛，醉里雄辞惊电扫。东溪不见谪仙人，江路还逢少陵老。我虽不饮为诗牵，不惜山衣同藉草。要看陶令插花归，醉卧清风轶轩昊。"}