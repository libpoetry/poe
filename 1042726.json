{"id":"1042726","title":"弹乌","dynasty":"宋","author":"刘攽","text":"夷羿射赤日，霍然落天衢。独成万世名，皆曰摧九乌。逼仄慨时俗，臂射妨四禺。谁能雏鷇间，计校死与枯。孰谓党频频，莫黑相为徒。何用知雌雄，攫肉争欢呼。控弦非百钧，投丸匪明珠。弃捐不俟时，讵比墉隼诛。矫翼似知机，回空如改图。但使庭户清，何必残尔躯。念无网罗祸，宁当怨除驱。吾庐正深沈，嘉木多桐梧。萋萋映朝阳，会待鸾鹓雏。"}