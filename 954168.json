{"id":"954168","title":"送焦千之秀才","dynasty":"宋","author":"欧阳修","text":"焦生独立士，势利不可恐。谁言一身穷，自待九鼎重。有能揭之行，可谓仁者勇。吕侯相家子，德义胜华宠。焦生得其随，道合若胶巩。始生及吾门，徐子喜惊踊。曰此难致宝，一失何由踵。自吾得二生，粲粲获双珙。奈何夺其一，使我意纷?。吾尝爱生材，抽擢方郁蓊。犹须老霜雪，然后见森耸。况从主人贤，高行可倾竦。读书趋简要，害说去杂冗。新文时我寄，庶可蠲烦壅。"}