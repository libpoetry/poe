{"id":"1062773","title":"余以双鸡饷彭子发初不知其皆雌也既而易之其谬如前子发有诗因次其韵","dynasty":"宋","author":"赵鼎臣","text":"家贫苦厌鸡，粱稻费畜养。群居颇狼籍，庶类日崇长。持以赠东家，料择增卤莽。经旬默不鸣，先生为拊掌。马也牝而骊，达士有遗相。望之似木鸡，何尝微技痒。当令守其雌，不必厉清吭。开笼郑女双，对舞江妃两。索我于形骸，见为无乃爽。聊复相解颐，风来闻笑响。"}