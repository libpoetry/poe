{"id":"685200","title":"遇庆成宴二首","dynasty":"明","author":"王缜","text":"一声清跸九关开，金殿亲看玉辇来。花压御筵摇绮席，云呈仙吹送霞杯。君臣庆合真鱼水，夷夏欢呼动草莱。燕罢自惭无所报，欲歌天保更徘徊。雪后龙墀不动尘，天颜有喜庆明禋。金声合奏君臣乐，玉食兼收海陆珍。风外漏传双阙午，日边人醉九重春。小官何幸沾周燕，共祝南山拜紫宸。"}