{"id":"799440","title":"倦游归里延卿来视集勿庵去楗羡斋中用聚星堂韵","dynasty":"清","author":"范当世","text":"他乡一卧惊黄叶，八月新霜冷如雪。江流浩浩青山枯，作客还家两愁绝。故人持酒款我门，满地黄花劝我折。顾生徒步西方来，贶我奇情不可灭。十日追欢复此斋，坐卧纵横肘相掣。开窗濡墨写新诗，面面晴辉生眼缬。诸公相约斗分阴，不问竹头与木屑。吁嗟一年好会多，过来聚散乃一瞥。城阴穷巷秋草深，风雨孤怀那可说。一言持慰故人归，身如萍梗心如铁。"}