{"id":"433154","title":"感时有作","dynasty":"近现代","author":"郭仲达","text":"奇祸奇穷自古无，普天豪杰尽狂奴。忍将庠序衣冠裂，顿使闾阎骨髓枯。名利两途成骗局，官绅一气尽糊涂。大权已失君休问，野草蒙茸遍地铺。名教淩夷法令更，中华何日再澄清？衣冠盗贼真高手，学校鸱枭尽恶声。魔气逼人神鬼怒，金光匝地市朝倾。踟蹰无奈临流水，水亦呜咽诉不平。"}