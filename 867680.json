{"id":"867680","title":"通守黄子说解印造朝之日江梅辄花天其或者以相行色耶取风人托物之义赋诗饯别致缱绻意","dynasty":"宋","author":"史弥宁","text":"鹓甃霜明欺晓色，一笑巡檐梅摘索。犯寒小队出郊坰，攀折南枝饯行客。此客端的梅样清，秋水为神月为魄。瑶葩粲日耿林园，玉树凌空挺标格。悬知仙种出闽峤，分得幽姿来楚泽。蘼芜蘅芷逊孤芳，万绿千红俱避席。共惟别驾东閤郎，战退膏粱凛冰檗。流传好语到前村，是谁不道君清白。手调金鼎升庙廊，稳继大门名烜赫。朅来得此岁寒友，气味深长殊莫逆。相期嚼蕊吐瑰词，更拟浮香醉琼液。天飙吹起朝玉皇，香案前头颜咫尺。回班烂熳赏西湖，不妨频著孤山屐。明朝风月半凄凉，老我沧浪尚萍迹。满城稚耋重相思，江路攀辕累千百。归骢蹋雪度关山，有句先春寄来驿。"}