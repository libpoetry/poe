{"id":"1070320","title":"焦秀才出旧作送李世弼佐古诗李侯旧见知今亡矣览之怆然为和一首","dynasty":"宋","author":"程俱","text":"李侯使东南，谈士不容口。倾仓饱元元，倒屣先九九。虚怀无故新，尽下商可否。摛文真鸑鷟，考异自科斗。临人武城宰，荐士河南守。当从古人求，敢用时辈偶。如何二毛初，蒿里浇絮酒。悲歌不成章，千古一挥手。"}