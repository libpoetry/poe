{"id":"1113864","title":"秋日杂咏十首","dynasty":"宋","author":"李光","text":"三载幽栖养性灵，焚香默坐万缘轻。空庭野草萋萋碧，更觉秋来少送迎。抄罢唐诗笔暂停，不将奇字问添丁。郊坰秋半无炎暑，净拂明窗读道经。风露萧萧月欲沈，方池水静影横参。何人睡觉来陪我，更取金荷潋滟斟。招呼佳侣暂忘形，夜久金茎露欲零。风捲晴云时点缀，未妨华月上青冥。海滨三度过中秋，雨横无因到庾楼。万里无尘今夕月，不须携客上罗浮。沙路微行到懒窠，晚风斜日满烟萝。焚香坐久疑无路，忽见帆樯竹外过。杖策寻幽路欲迷，华鬘椎髻杂生黎。空阶秋晚无霜叶，自把清诗竹上题。老去忘情不厌闲，酒杯诗轴最相关。篱边知是重阳近，萸实微红菊蕊斑。天南谁把尺书传，老眼经秋自不眠。鼓角声回窗未掩，可堪残月到床前。可笑馀生习气缠，时时吟咏偶盈编。心闲身老趋平淡，不是新来效乐天。"}