{"id":"569035","title":"吾州赵佥事先生伯京自号震洋盖即东海也先生官白下时白下诸名贤皆为之咏歌署题至图画其事四纪来则先生久游道山而诸贤亦无在者其嫡孙太学某出以示余不胜望洋之感因题短章于后而复志之","dynasty":"明","author":"王世贞","text":"昔闻西竺言，于东有震旦。百谷万古输，黏天浩无畔。赤日蒸绮霞，光彩交凌乱。夫子钟其灵，少小富篇翰。齐汩摇地轴，泓渟茹星汉。群贤悉河伯，恍然失其观。是以必朝宗，骊珠挹无算。中乖仲尼志，遂兴鲁连叹。化鹏得逍遥，骑鲸归汗漫。焉睹云气中，期羡不相唤。"}