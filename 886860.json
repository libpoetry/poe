{"id":"886860","title":"和耜岩赞易传来韵","dynasty":"宋","author":"何梦桂","text":"三釜养弗违，五斗腹已餍。归无买山银，聊占白石崦。崦西有斗室，草色青入帘。有时独悲歌，白云低覆檐。心劳发成丝，不敢开镜奁。纯钩未曾试，敢谓铅刀铦。行行行复止，恐为世猜嫌。俯仰宇宙窄，吾姑养吾恬。濯发餐沆瀣，载魄吞玉蟾。世味纷浊浊，食鱼谁溉鬵。君来此山中，相逢一掀髯。议论不苟同，咸酸惟梅盐。探索卦爻赜，抉发天地潜。君思方浩浩，我足愧沾沾。未竟先天奥，已报归邮签。重来诘玄秘，试与君一拈。精神寄四圣，后学未易觇。堪舆物最巨，蠕动物至纤。雷震与风行，水润复火炎。孰匪阴阳用，岂待蓍策占。吾身亦具足，谁能减与添。六画无一辞，三才道已兼。大象不可名，小言徒詹詹。九师易已病，安得恶石砭。况复坐井窞，周旋类鮧鲇。独以嗜成癖，食苦自谓甜。方此愧施孟，敢自比伊濂。雄玄倘犹白，墨突空不黔。阿谁登负丘，赤手捕长蚺。泠然御风至，瞪目不可瞻。大声忽挥绰，皇荂俱口钳。窃意吾道孤，四海谋无佥。安知太皞虚，前奔有飞廉。参同合左契，机迅留无淹。忆昔世道衰，九侯已醢腌。作易为忧患，九卦首履谦。子云卒投阁，拟易空噞噞。君子观遁象，恶在不恶严。心易写不尽，恨无千丈缣。书空只一画，自向笔端粘。君如会此意，此节真锤钳。君肯来南山，相从效比鹣。"}