{"id":"521083","title":"花见羞后唐明宗淑妃王氏也予读五代史感其濒死为子乞命数语故为赋之","dynasty":"明","author":"顾清","text":"花见羞，问汝何时生，不得见尔面，徒闻誇尔名。尔名至今犹在人，尔貌当时知绝伦。花见羞，双蛾绿，出侯门，入金屋。君王本代来，不识中州曲。风尘一朝起，零落随马足。随马足，事已非，果然摧眉伏沙泥。游魂茫茫绕青冢，罗衣血染何当归。花见羞，入黄泉，生时花应妒，死后花反怜。花谢枝头子还结，妾死心事谁当传。君王墓草埋寒烟，春风麦饭洒谁边。花见羞，恨千年。"}