{"id":"104822","title":"送杨明叔通判越州","dynasty":"宋代","author":"梅尧臣","text":"知子心中光皪皪，不作秋蟫缘简策。八月乘风入会稽，镜湖细浪鱼吹白。新除戚里外诸侯，况喜上宾开右席。明月楼中吸玉笙，青山影里森朱戟。禹穴渊深入地流，秦望峰高插天碧。朝幕樵溪不见人，往来梅市空余迹。墨池科斗作虾蟆，道士鹅群谁更易。摩灭应多著者稀，但游莫用论今者。"}