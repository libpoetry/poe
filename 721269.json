{"id":"721269","title":"五逝叹 方巡抚孩未　震孺","dynasty":"明末清初","author":"陈子升","text":"方公实忠鲠，伟业四朝显。骢驾使枭避，熊车向鲸剪。厉辞过暴军，缓带安疑冕。赤乌虚几几，匪躬终蹇蹇。苍梧魄遂升，八公云且缅。载歌方叔诗，泪满羊公岘。天如今大儒，读书究根实。汎爱引中上，综时相文质。世史阐天官，肇阶仅庶吉。腹驰董相猎，家续延陵繘。王恻珍遗文，没哀绵筑室。湛湛江上枫，秋风自萧瑟。姚公激秋爽，托契亦春霭。风流畅西陵，雨泽酣南海。植善乐非疲，锄奷疾无待。玉几问殊勤，輶轩风欲采。神振霜旄动，气增云堞倍。可怜山雨秋，狐穴窥金铠。给事始郡理，执法标潮州。风嘘走马埒，霜肃揭阳楼。柏台昂笔札，箐谷怖兜鍪。多士推辨施，迅诺赴勇繇。驾言夕琐振，溘已朝露浮。侧身望于越，摧心惟胶投。同衣我黎友，蔚为天下士。精义侔易京，赋心轹文似。芳佩总南园，彪命专东里。勉兹彤简授，谢彼青蝇迩。笳咽落梅弄，魂冲九牛水。琴德斯云亡，号钟吾已矣。"}