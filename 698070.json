{"id":"698070","title":"五日联句和韵四首","dynasty":"明","author":"钟芳","text":"城曲相从看彩舟，锦标争胜发清讴。诗篇约我频同和，江汉思君独远游。流水不湔湘客恨，青山空负杞人忧。壮怀此际全销铄，闲是闲非总谬悠。午日看山山更好，客子放歌飞羽觞。觞行深浅自随量，歌校短长殊未遑。坐久漏声沈鹤禁，雨馀凉气袭槐堂。偶然欢笑颓然醉，未学华仙已顿忘。天上玉京楼十二，清光应许借清郎。同盟偶作衣裳会，得句全输锦绣章。谢老爱山成痼癖，杜陵伤酒露疏狂。归来似觉形神瘁，净室明轩学坐忘。四子多情冒雨过，主人贪客醉还歌。情恬夜宴销华烛，辞迸寒芒逼太阿。一笑碧山同驻马，十年青琐忆鸣珂。菘葵著土皆成色，未信春光校孰多。"}