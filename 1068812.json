{"id":"1068812","title":"诗社近日稍稍复振而顾子美坚壁既久伯初以诗致师请于老仆无语但乞解严尔","dynasty":"宋","author":"张扩","text":"宣城诗不多，警句忆江练。至今一斑在，时许管中见。顾后更难窥，机锋捷于电。欲求换骨诀，如仰射空箭。近逃滑稽嘲，不著毛颖传。深藏品题手，举市谢葵扇。我知老成人，别得妙方便。要留一转语，准备奔北殿。后生舌如铦，酬答了忘倦。不须远乞兵，唾手当八面。小人智谋短，敢倚筋力健。请驰班师檄，白罢两河战。"}