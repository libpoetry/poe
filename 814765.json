{"id":"814765","title":"乌拉草三首","dynasty":"清","author":"金朝觐","text":"草名乌拉古无传，近与村农用最便。露重芒鞋侵晓去，霜凝葛屦觉春还。山中踟躅名称异，王不留行义可捐。几处芊眠平野绿，拟随谢屐到峰巅。白岳灵葩属贡参，寻常弱草亦堪吟。生当夏雨宜河畔，捣向秋风入夜砧。翻笑倾葵空自卫，更如挟纩可人心。缘随野老同行止，未必跫然喜足音。地名乌拉又名鞋，兹草称之义转谐。物产蕃滋仍土俗，春风披拂满江涯。安排不去尘中驻，冷暖还将足下偕。试问三千珠履客，可能解屦到当阶。"}