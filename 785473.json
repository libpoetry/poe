{"id":"785473","title":"再之金州次向阳堡作","dynasty":"清","author":"多隆阿","text":"山峰高复高，海水深复深。水深钟锦贝，山高毓黄金。居人施网罟，垂钓验浮沈。开矿不辞瘁，披沙著意寻。近海拾海月，近山搜山林。但得衣食足，已慰百年心。东望孛兰堡，城砖古苔侵。西望石河驿，乔木郁成林。烽台颓欲尽，太平已至今。且自玩山水，陇首听鸣禽。"}