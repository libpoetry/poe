{"id":"708669","title":"念奴娇 东园感旧","dynasty":"明末清初","author":"沈谦","text":"柳稍雪尽，正东风淡迤沱，金芽初绽。望得春来人又去，空镇翠苔深院。镜匣微开，帘钩反挂，尽日销香篆。早梅开了，隔窗鹦鹉惊唤。教我换取春衣，小衿秃袖，端的谁裁剪。原是沈腰，今更瘦、宝玦频移带眼。暗想佳人，罗衾昼拥，也自看春懒。待将书寄，问他眉黛深浅。"}