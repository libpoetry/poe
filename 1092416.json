{"id":"1092416","title":"鹿鸣燕礼成贻解元诸友并呈通判寺簿兄及众同官五首 其五","dynasty":"宋","author":"罗愿","text":"士有未就驾，郡守身劝之。君观汉诏中，有此勤恳词。由来贤俊人，出处每委蛇。譬彼未嫁女，深闺秀容姿。施衿有所适，婉娈终自持。汉俗尚如此，前世当可知。勉哉策名者，不但好爵縻。君臣有明义，行矣方自兹。惟当秉高节，长副此心期。"}