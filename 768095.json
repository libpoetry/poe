{"id":"768095","title":"梅子黄时雨 五月三日蘅圃初度，赋菖蒲为寿","dynasty":"清","author":"李符","text":"络石盘虬，是仙客旧栽，乱水深涧。渐锦雨抽苗，翠分如剑。已著紫茸烟穗，连花带露风中飐。芳根剪。九节寸琼，琴轸同短。付与柔葱轻浣。爱葫芦刻就，金缕双绾。把玉髓零香，细调红盏。预劝星郎今日醉，又何须待芳辰换。荷亭畔。午时细倾才算。"}