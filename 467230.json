{"id":"467230","title":"上山杂兴（用杜工部秋兴原韵八首）","dynasty":"当代","author":"陈振家","text":"山回水转向深林，古树苍藤岩壑森。起伏岗陵连曲径，参差野舍抱层阴。村民尽示同袍意，远客宁无报李心。锻炼一词期考验，应需火候与槌砧。峰影纷投日早斜，煤灯一盏借光华。幢幢丛莽飞萤火，寂寂长空横斗槎。宿树夜猫如啸鬼，穿山寒籁近哀笳。唯怜化外无狂热，伏几舒笺落笔花。运锄提水趁晨晖，山路崎岖行径微。才叶薯蔬虫豸至，已花瓜豆蝶蜂飞。耕耘有度严参法，插播依时不敢违。忙了新畦除秽草，更挑牛粪作基肥。变幻人生似弈棋，塞翁失马不须悲。练成筋骨铿锵后，正是征途搏击时。吟读三更眠尚早，轮回六道死还迟。何期幽谷迁乔木，抱玉能投寄所思。嫁与山林当靠山，持斤伐木翠崖间。蹈云恍似临仙境，涉峻艰于过鬼关。使劲骤生关圣面，移肩时现判官颜。而今尽拜先贤赐，学罢神农学鲁班。茂树繁藤满岭头，天南终岁不知秋。但求温饱岂多念，能适清贫故少愁。人际无欺堪作客，民风敦朴可盟鸥。故园秋色浓依旧，且寄炎荒海外州。迢迢前路自逶迤，信有春回绿满陂。琼海征鸿巢幼子，燕山老树发新枝。往时杜宇不堪听，成荫庄樗岂易移。寄语东风为努力，尽吹淑气到南垂。"}