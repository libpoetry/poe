{"id":"273569","title":"六丑·制幽兰妙谱","dynasty":"现代","author":"汪东","text":"制幽兰妙谱，倩玉指、朱弦微拨。调高韵谐，泠泠环佩彻，忽告弦觉。未讶盟言变，暮春光景，付雨中啼鴂。云山自此愁千叠。望眼成枯，回肠绕结。西楼待歌怨阕。怕苍凉极处，如意先折。香寒重爇。遇飞琼绛阙。再把柔荑手，头尽雪、沧桑换几尘劫。叹珍珠纵赐，密函羞拆。家国恨、掷与东流逝水，自拚长诀人閒世，如梦消灭。正夜阑、暗数铜壶漏、虚帘坠月。"}