{"id":"79388","title":"杂言示子聿","dynasty":"宋代","author":"陆游","text":"福莫大於不材之木，祸莫惨於自跃之金。鹤生於野兮何有於轩？桐爨则已兮岂慕为琴？古今共戒玉自献，卷舒要似云无心。庐室但取蔽风雨，衣食过足岂所钦。我今余年忽八十，归耕幸得安山林。逢人虽叹种种发，入塾尚忆青青衿。吾儿殆可守孤学，相与竭力穷幽深。"}