{"id":"688803","title":"和安道宪副颍阳元日述怀","dynasty":"明","author":"何乔新","text":"行台吏散昼无哗，此处停骖即是家。古柏每怜含晚翠，枯荄渐觉换春华。寿觞香泛金茎露，瑞雪寒凝玉树花。却笑病躯偏冗迫，晨兴不待玉衡斜。病起那堪燕雀哗，式微歌罢苦思家。梁公尚不知师德，介甫惟闻荐子华。世事悠悠蕉下鹿，人情淡漠雾中花。鄱湖西去先庐在，归梦时穿竹径斜。"}