{"id":"826922","title":"疏影·光绪辛卯陈蓝洲丈客武昌，尝梦舟行，两岸节荷叶，閒以疏柳，岸有渔家相款。丈言吾西湖荷花正盛，当归访之。既寤，写图寄其弟谔士丈。丁丑杭州被兵，图失复得，叔通出示徵题，时仲恕将自旧都南还，稚谔亦在上海","dynasty":"清末近现代初","author":"金兆蕃","text":"扁舟径入。叹岸桃落尽，春已无迹。密密疏疏，听雨留残，溪光软护寒碧。红裳翠佩年时事，忽猛忆、段家桥侧。又屋梁、日影惊人，却照蠡窗正白。分付云林笔底。惠连定念我，江汉羁客。笠屐来还，曲港年年，饱领薰风消息。最怜万绿先秋霣，剩一缕、梦痕重觅。料对床、相与披图，未免客袍同湿。"}