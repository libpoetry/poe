{"id":"238426","title":"谢吴察院惠建茶","dynasty":"宋代","author":"袁燮","text":"佳茗世所珍，声名竞驰逐。建溪拔其萃，余品皆臣仆。先春撷灵芽，妙手截玄玉。形模正而方，气韵清不俗。故将比君子，可敬不可辱。御史万夫特，刚肠憎软熟。味此道之腴，清冷肺肝沃。精新味多得，烹啜不忍独。磊落分贡包，殷勤寄心曲。斯时属徂暑，低头困烦溽。一瓯瀹花乳，精神惊满腹。此物雪昏滞，敏妙如破竹。谁知霜台杰，功用更神速。莫辞风采凛，要使班列肃。一朝奋孤忠，万代仰高躅。"}