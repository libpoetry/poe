{"id":"890012","title":"贺新郎 宣城寿季永弟","dynasty":"宋","author":"吴泳","text":"碧嶂青江路。近重阳、不寒不暖，不风不雨。杜宇花残银杏过，犹有秋英未吐。但日对、南山延伫。碧落仙人骑赤鲤，渺风烟、不上瞿塘去。来伴我，宛陵住。西风画角高堂暮。炙银灯、疏帘影里，笑呼儿女。爷作嘉兴新太守，囝拜鹗书天府。况哥共、白头相聚。天分从来钟至乐，更谁思、野鸭鸳鸯语。提大斗，酌寒露。"}