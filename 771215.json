{"id":"771215","title":"紫萸香慢•癸亥重九，独游琼岛","dynasty":"清","author":"陈匪石","text":"照回漪，沿堤疏蓼，入门已觉秋深。为层台高峙，引游屐，一登临。未信无多风雨，竟波兼天涌，地接云阴。更萧萧万木，聒耳作龙吟。渺众虑、有人感音。侵寻。往事烟沉。篱菊采与谁簪。剩横空几点，飞鸿瞥影，如诉离襟。倚风独思鲈鲙，正红树，遍江浔。尽南枝、故巢犹在，夜寒霜重，鸣鹤归后疑瘖。肠断自今。"}