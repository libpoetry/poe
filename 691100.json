{"id":"691100","title":"内阁五月莲花盛开奉和少傅徐公韵二首","dynasty":"明","author":"李东阳","text":"漫道西湖百亩宽，新花尚怯晓波寒。内园自合先芳意，道眼从来是别观。金掌溢时清露委，水仙多处绿云攒。人间不解真颜色，却爱红妆舞翠盘。两池风物许平分，新赏从来是旧闻。空翠欲沾衣上雨，朵红犹识殿东云。吟馀綵笔诗难就，宴出芳筒酒易醺。红杏碧桃今在否，试将消息问东君。"}