{"id":"1095559","title":"酬子寿谢宫使七夕见寄","dynasty":"宋","author":"释居简","text":"吾门开康庄，吾心洞秋旻。泓澄湛无底，方寸无涯津。美人隔秋水，数月一合并。昨宵七月七，游子脚不停。仰看乌鹊桥，遥盼牛女星。吁天致私祷，席地罗广庭。乞巧问天孙，逐物昧己灵。齐东田野间，语言殊不经。夫何古犹今，竞作奔奔鹑。玉霄眇空阔，银汉横青冥。不须赋解嘲，且复歌闲情。"}