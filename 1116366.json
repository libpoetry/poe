{"id":"1116366","title":"次韵答徐翼之画木石","dynasty":"宋","author":"苏过","text":"轩裳定浮云，于人竟何得。不如饱诗书，颇似勤播植。丰凶纵有时，穮蓑无倦色。会须酬高廪，何用遽枉尺。我观徐夫子，六艺自警饬。肯回少年驾，闭户志匪石。弹冠岂不好，恐遂林泉隔。一朝堕世网，顿判云间翮。曲高和自寡，得丧相什伯。愿子保岁寒，功名当远索。俯首簿书间，聊将逃遣谪。士贵贫时交，菽水清而真。我尔两相从，良是茅茨邻。太息屡书空，气横戈戟新。跰跚定笑我，曳踵随车轮。壮志早摧折，羁缧易伤神。放怀笔砚间，聊欲出怪珍。老木卧千岁，不才得终身。持此寿君子，勿愁脱粟贫。相将老潩水，烟雨共垂纶。"}