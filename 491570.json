{"id":"491570","title":"题纨扇画景赠易茂才","dynasty":"明","author":"刘崧","text":"故人高兴蟠云林，门对三山之碧岑。却忆秋风相过日，溪口系船黄叶深。石潭买鱼雨羃羃，松冈跃马烟沈沈。翠屏千尺天上落，十日缥缈穷登临。当时感激恋岑寂，常恐寇盗相凌侵。落霞遥怜烽火赤，白云独拥高崖阴。复忽山城五月暑，思挹风露清烦襟。偶持纨素写秋树，已觉幽思回萧森。天清遥见寒泽雁，日落如闻秋岸砧。寄君重写千里意，感我惜别多愁心。交交林间双鸣禽，临风忽来遗好音。青松白石可娱老，从尔倡和山中吟。"}