{"id":"1107473","title":"童丱须知 玩好八篇","dynasty":"宋","author":"史浩","text":"圣主中扃日湛然，白珩不重只尊贤。更于老氏求三宝，慈俭每为天下先。异物丛珍品最高，此心不可动纤毫。西戎慕义陈方物，太保犹先作旅獒。德产精微偏海隅，谁知寸宝可亡虞。果闻晋国成功后，垂棘还同合浦珠。六国精英辇运来，妆成舞殿与歌台。金块珠砾今何在，但见阿房满地灰。文帝勤劳养庆源，力行恭俭为元元。后王犹听奸臣奏，独为青骢伐大宛。内家嗜好淡无营，天下方知仰圣明。唐帝若无倪若水，南方黔首怨鵁鶄。人鬼幽明两不关，人生只畏鬼为奸。欲知古器从何得，尽出丘陵冢墓间。谷粟桑麻不可无，剩求珍玩欲何如。道人家具唯清净，不用巾箱巧贮储。"}