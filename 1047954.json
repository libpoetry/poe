{"id":"1047954","title":"和贾鸿举移竹","dynasty":"宋","author":"黄希旦","text":"琳房珠馆何虚寂，宝砌无尘苔藓碧。仙翁倚槛静吟哦，却忆筼筜拂岩石。劲节虚心守岁寒，未尝暂变风霜色。移来迢递不辞劳，深根讶向瑶台植。渐承春意叶青青，时惹天香烟幂幂。月笼翠影尚萧疏，露被繁枝谗滴沥。迎风闲夜拟龙吟，结实他年期凤食。非才终约老烟霞，此际谬当亲采择。寄言红紫莫相猜，彼此无情蒙化力。逢时剪拂任他人，沈去葛陂都咫尺。"}