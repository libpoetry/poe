{"id":"701503","title":"梦后闻梅花香甚走笔二首","dynasty":"明","author":"黄佐","text":"江南春事到烟山，冷蕊疏枝渐可攀。帐底忽惊香满席，梦中真见玉为颜。啾啾翠羽翻珠缀，历历星榆挟佩环。玉宇霞窗相映晓，始知天上即人间。罗浮清梦正深期，东阁当年忆赋诗。枝上一阳回白雪，膝边三弄协朱丝。彤云有影承金殿，湛露无声下玉墀。移植若从升北极，暗香应绕万年枝。"}