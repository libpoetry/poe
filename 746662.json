{"id":"746662","title":"入辰州界湍险层出怪石穷极百熊纤所引人如猿猱山径危仄处善士镕铁绳系峭壁得攀缘焉舟中无俚因书所见时甲申重五日也","dynasty":"清","author":"宗稷辰","text":"袤延蓄气地转陡，鼎州之尾五溪首。奇峰嵯嵯矗星斗，磅礴盘旋忽左右。非土非石凝结千载久，风沙抟出造化手。因势而成自冈阜。蠢然巨石天半来，磈磈磥磥一似群羊被叱下水走。鬼神驱之键坤纽，人力于兹复何有。想自汉家有事西南夷，鸟道穷搜入蛮薮。三苗不待神禹杀，六诏遂忧李唐蹂。伏波灵鼓不绝声，鸧鸱敢啼兽敢?。此径一辟澒洞开，飞庐直上竞抖擞。百丈牵从石罅出，惊湍泼船急篙掊。缆夫伛偻类蝂负，茧趾祼肤面深黝。绝顶蛇行状蚴蟉，巉岩怪石何所缘。幸藉铁绳贯且朽，日数十里卯至酉。舟人孔劳况忍纠。我思天地爱中原，四裔在边设险守。山川屹屹为金汤，木石森森列干㨄。大利足恃大害伏，要使幽遐绝氛垢。方今岩疆息兵化，已厚黍谷何忧更生莠。书生之眼识培塿，蓬窗顾盼尤瓮缶。扼隘探原此焉取，聊供谈天之舌悬河口。忽闻大声轰耳后，狂吟好续鲸鲵吼。"}