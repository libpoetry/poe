{"id":"1218477","title":"十一月初五日初度","dynasty":"元","author":"岑安卿","text":"去年坛津作初度，适与书云节相遇。清晨宾从贺新阳，日午杯盘亦微具。海亭宦客归来迟，薄莫北窗同笑语。共誇长至偶生辰，似谶若人增寿数。今年在家又初度，破屋欺风海涛怒。虽有绛蜡剪春红，亦有篆烟腾碧缕。妻孥满目意自真，少长相趋礼如故。东皋先生予故人，寒窗教子甘清贫。得钱沽酒还自醉，书声夜夜惊比邻。东平先生李元善，酒后歌诗快清健。可怜年少亦羞寒，褐帽蒙头仅留面。欲要二妙话绸缪，羞杀冰庖酒殽鲜。我虽有田未忍卖，弟责儿嗔了无怨。只惭天子不我知，沟壑老填为可叹。寄诗慎勿笑痴狂，倚楼且看南飞雁。"}