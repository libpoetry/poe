{"id":"798700","title":"金缕曲 凤公赠词，原韵寄答","dynasty":"清","author":"陈步墀","text":"月又团圆矣。怅分离、双溪我去，自家田里。世事繁华容易过，空向阑干独倚。尚记取、粉痕脂腻。调寄巫山云一片，镇无聊、带醉三眠起。愁满处，似春水。如公今日心同悴。走风尘、鮀江棹远，凤城车敝。海内词宗存几辈，凄绝广陵散弃。剩两个、吟身天地。已时光韬连晦养，问谁来、桀犬将尧忌。珍重也，凭书几。"}