{"id":"686860","title":"戏答李伯襄","dynasty":"明","author":"伍瑞隆","text":"思君频忆早梅芳，垂袖临风望月光。自是君心不如月，却教零露满衣裳。暖风微雨昼迷冥，深院无人处处莺。未必诏华从此掷，不须愁怨却悲鸣。春潮初落大江平，日暮浮尊爽气生。无限中洲生杜若，塞芳何处不逢迎。别路风尘万态新，相思宁在柳园春。故人纵是音书寡，折得垂杨不寄人。惜春频上望春楼，花落纷纷水自流。不是世情春雪薄，任教纨扇不经秋。十年曾忆李膺期，今日相思异往时。可是留连君不厌，未应长负紫霞卮。"}