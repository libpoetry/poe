{"id":"511986","title":"久雨一百韵","dynasty":"明","author":"童轩","text":"久雨连旬朔，阴霾尽日垂。长途泥活活，陋巷水漓漓。云重倾如注，风回飏若丝。纤绵还淅淅，明灭更祁祁。骤若闻吴语，闲如却楚师。四檐频泪滴，千里尽膏陂。入夜星微见，凌晨雾复弥。涓涓通竹溜，密密洒茅茨。涸泽深三尺，遥峰露半规。须臾流涧壑，咫尺隔天涯。河伯胸襟阔，飞廉号令驰。蹄涔俄扩量，蜗室仅容锥。帜闪频惊缺，轮停久缓羲。未堪脩禊祓，且可浣尘缁。屋覆翻危棹，梁空泻漏卮。波摇张氏宅，潮没岘山碑。岂是桑田变，虚勤砥柱支。千家奔逐逐，万橹去??。只讶天成漏，浑疑□□卑。青蒲梳细浪，绿藻舞芳漪。乱草萋迷发，闲花掩映披。原高滋蚌蛤，江涨怒蛟螭。蝶翅方粘粉，鸦巢正护危。侵阶冲蚁子，沈灶产蛙儿。跳足商羊舞，垂翎卫鹤疲。马牛行莫辨，鸟雀下还迟。瑟缩窥鱼鹭，沾涂曳尾龟。屋头鸠逐妇，墙角雉呼雌。不见摇烟麦，那看向日葵。田夫忧损稼，渔叟畏漂篱。泾渭奚能别，槔车枉用施。未期收小菽，何暇望维秠。民庶□□□，官军□□时。□□浮大渚，□□立荒陲。衣袂俱沾渍，旗干半倚旇。妻孥忧馈饷，老稚苦啼饥。米讶珠为价，薪同桂作枝。人将虞垫溺，谁为诉疮痍。高卧陶彭泽，长吁杜拾遗。乘舆空有惠，版筑谩劳持。白日何时见，顽阴不可麾。高阿寻马苋，下坎拔凫茈。蝶蝀形难指，阴阳沴若斯。共愁云压地，那想雪翻匙。嗟我常兼仆，怜人更泣歧。不能援只手，祗是蹙双眉。难假浮槎力，长吟苦叶诗。穿渠思郑氏，兴利慕刘彝。门涩苔痕上，窗昏树影筛。瓢倾颜子饮，布渗董生帷。竹几朝难凭，藜床夜屡移。书空频咄咄，戮力正伾伾。篝火烘新画，牵萝补旧篱。一毡浑不弃，两屐镇相随。乡绝人传信，门无客问奇。诗因愁易得，病与懒相宜。刘氏耽三癖，梁鸿赋五噫。漫兴浮海叹，何惜买山资。宦况连朝薄，乡心半夜悲。徙居将久矣，缩地欲何之。便好乘兰舫，聊为啖水芝。儿嬉泥作径，婢怪灶难炊。寸步行还碍，通宵坐不辞。万间思广厦，百斛运深池。溽湿憎藤簟，凉生怯葛絺。短筇朝倚壁，吟笏晓支颐。治业无仁仆，论心少故知。张油聊尔避，塞土竟何裨。潦倒遭时谤，揶揄被鬼嗤。却怜成独立，曾谓失群疑。江汉凭谁咏，莼鲈动客思。迂疏真自拙，尘俗本何羁。命也嗟难达，形乎觉易衰。守株无兔触，设网有鸿离。杂虑纷旁午，中怀耿郁伊。谩劳揩病目，空复撚吟髭。已分烟霞想，宁容造化窥。志厌如酩酊，神困若饥羸。因忆尧君政，犹烦禹足胝。循环天数定，剥复理堪推。前志明垂训，强阴每致兹。燮和须有在，寅亮岂无为。弭变由诚感，回灾本德祈。干戈思有省，帑藏戒无私。刑臬犹当慎，征徭必用咨。游僧驱冗费，污吏汰膏脂。疾苦询三老，公勤敕百司。沟塍防夏潦，雩祭谨春祠。抚世酬三德，求才立四维。朝廷升大化，海宇仰重熙。礼乐斯明备，华夷悉抚绥。自然登至治，底用问希夷。玉烛和难戾，金天世可追。三光应顺叙，万福尽来膍。苑囿鸣祥凤，郊园出瑞麒。昆虫咸遂育，庶草尽蕃滋。甘雨应知候，仁风必应期。共遵皇极路，永建太平基。愿撰东封事，兼陈既醉词。排云叫阊阖，稽首献龙墀。"}