{"id":"1125430","title":"江城子 三首","dynasty":"宋","author":"秦观","text":"西城杨柳弄春柔。动离忧，泪难收。犹记多情，曾为系归舟。碧野朱桥当日事，人不见，水空流。韶华不为少年留。恨悠悠，几时休。飞絮落花时候、一登楼。便做春江都是泪，流不尽，许多愁。南来飞燕北归鸿。偶相逢，惨愁容。绿鬓朱颜，重见两衰翁。别后悠悠君莫问，无限事，不言中。小槽春酒滴珠红。莫匆匆，满金钟。饮散落花流水、各西东。后会不知何处是，烟浪远，暮云重。枣花金钏约柔荑。昔曾携。事难期。咫尺玉颜，和泪锁春闺。恰似小园桃与李，虽同处，不同枝。玉笙初度颤鸾篦。落花飞。为谁吹。月冷风高，此恨只天知。任是行人无定处，重相见，是何时。"}