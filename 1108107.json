{"id":"1108107","title":"次韵方允迪秘监会稽相遇怀吴兴旧游二首","dynasty":"宋","author":"刘一止","text":"故山畴昔奉英游，老去功名失路头。江海一官如许冷，田园三载不知秋。谢公塘外千峰紫，何楷庐边一径幽。心折少陵存殁句，恨无酒力破劳愁。鉴湖列嶂自天开，云色岚光入酒杯。忽遣同游有陶谢，故应交契拟陈雷。他乡日日典衣醉，公事时时牵马来。要买扁舟穷胜绝，共追樵径晚风回。"}