{"id":"1232979","title":"相逢行","dynasty":"元","author":"周巽","text":"渭北一相逢，停鞭驻玉骢。问君家何处，云在洛城东。离家今几载，岁月如转蓬。话旧各倾倒，相看如梦中。解貂秦楼里，尽醉酬知己。秦女扬清歌，霏霏启玉齿。两脸桃花红，翠袖舞东风。斜晖转杨柳，新月上梧桐。此会良可乐，倾壶思再酌。昨日见花开，今晨惜花落。流景不再来，别离恨难裁。人生会面少，且覆手中杯。明朝又分首，上马东西去。遥望秦关云，高连渭城树。"}