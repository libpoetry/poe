{"id":"1128575","title":"次韵德升颐轩诗五首","dynasty":"宋","author":"葛胜仲","text":"晴碾春龙斗小窗，饮悭难遣睡魔降。翩然梦绕沧洲去，白马波寒桨一双。辘轳声到读书帷，草解招凉暑气迟。净扫竹轩人不到，戍楼哀角又空吹。造物机缄属小儿，懒从寒燠究端倪。绿阴昼寂孤花净，犹有黄鹂恰恰啼。金銮赐第新搴桂，铁幕官期未及瓜。隐几蒲团无一事，五车关眼未昏花。外物年来论已齐，眼看人事浪推移。禨祥白犊何劳问，宠辱黄粱共一炊。"}