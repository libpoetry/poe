{"id":"143865","title":"接花·色红可使紫","dynasty":"宋代","author":"游酢","text":"色红可使紫，叶单可使千。花小可使大，子小可使繁。天赋有定质，我力能使迁。自矜接花用，可夺造化权。众闻悉惊诧，为我屡叹吁。用智固巧矣，天时可易欤。我欲春采菊，我欲冬赏桃。汝不能栽接，汝巧亦徒劳。雨露草必生，霜雪松不死。有本性必生，亦时雨与之。所遭有变易，是亦时所为。时乎不可违，何物可违时。"}