{"id":"578888","title":"铜岭战场","dynasty":"明","author":"卢祥","text":"北风万里扬胡沙，将军奋起勤王家。军门一呼天地动，义士响应多如麻。胡兵屯云遏南境，将军索战登铜岭。寸兵誓断敌人头，尺组拟系单于颈。两兵交锋日光薄，北风不劲南风恶。将军壮气冲牛斗，倏见旄头马前落。腥膻迅扫南海清，翠华竟去无回旌。遂令壮士有遗恨，千载犹闻战鼓声。"}