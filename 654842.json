{"id":"654842","title":"古意一首送曲阜三氏学录公璜赴任","dynasty":"明","author":"倪岳","text":"客从孔林来，遗我楷木杖。云文纡欲腾，虬髯迄相向。重是圣门物，操执不敢放。平生藉扶持，履险若夷旷。我闻植根地，枝叶纷以畅。磅礡千载馀，挺拔层霄上。小用岂其宜，斤斧来俗匠。畴能事栽培，但恐日凋丧。成材古云难，珍护夙所尚。怀哉孔公璜，道远不及访。微言愿有托，临风重怊怅。"}