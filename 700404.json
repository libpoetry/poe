{"id":"700404","title":"寺宿再别元瑞四首","dynasty":"明","author":"顾璘","text":"寺阁悬灯宿，幽期记昔年。风烟几分手，湖海各回船。疏广辞官切，稽康习性偏。相逢多贳酒，囊罄莫论钱。余病隐吴市，君归辞汉廷。鹤栖宜独树，龙卧恶惊霆。江月维舟久，风泉唤酒醒。南山多旧意，相赠十松青。世业刘公干，仙才汉子房。翻身下霄汉，砺齿漱冰霜。闭户诗书远，还山步履强。时应振馀韵，烂熳压词场。赫赫中丞贵，归与一草庐。委心同野马，垂钓即溪渔。节映冰壶立，名遭汗竹书。平生行己意，披豁对青虚。"}