{"id":"1116019","title":"和胡鼓院郊台致斋即事","dynasty":"宋","author":"杨简","text":"联篇杰作大音稀，云朵低垂向巧枝。钝学久嗟人去速，痴肠一任句来迟。断无锦向诗中织，但有春从笔底滋。尽日斋宫云聚散，不知步武是谁移。虚口徐行上短廊，拂檐巾角触山光。高檐踊跃争奇怪，巨笋逢迎效短长。山木剪裁青玉色，茶瓯问荅素馨香。是中空洞无边际，收拾山川尽括囊。"}