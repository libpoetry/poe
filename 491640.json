{"id":"491640","title":"二月十八夜辞屋叹","dynasty":"明","author":"刘崧","text":"城狐暝嘷乌啄木，主人惊呼夜辞屋。忽闻官军破城府，号令新传大都督。火烧排栅照夜光，饶军奔溃人马伤。快船直上春水发，明日军来安可当。贫家无时走军马，少在家居多在野。断垣未补棘遮门，败壁无泥雨飘瓦。去年同行三十人，今年一妻兼病身。弟兄飘散儿女丧，投杖欲往还逡巡。人生辛勤理门户，暂去那能不回顾。开花不得待人看，愤杀墙东旧桃树。"}