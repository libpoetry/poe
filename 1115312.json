{"id":"1115312","title":"寄题万元享舍人园亭七景 意山","dynasty":"宋","author":"杨万里","text":"不识弁山面，相逢笠泽诗。祇应晚云散，玉立对门时。蒲牙长几何，已足庇玉尺。只恐如主人，潜逃逃不得。阁前三面山，阁下一溪水。云出戏作霖，却归宿檐里。要寻闲世界，不在世界外。明月与清风，何朝不相对。架亭元用木，一夕化为竹。醉眼碧成朱，若个是苍玉。何处苕溪好，请君来倚楼。西山也驩喜，奔走入帘钩。试问隐绵上，何如隐东山。出处两无阂，世间出世间。"}