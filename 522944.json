{"id":"522944","title":"酬秦子以曩与杭子并舟别诗见示余览词悲离怆然婴心匪惟人事乖迕信手二十二韵无论工拙并寄杭子","dynasty":"明","author":"李梦阳","text":"忆年二十馀，走马向燕甸。缙绅不识忧，朝野会清晏。嗜酒见天真，愤事独扼腕。出追杭秦徒，婉娩美柔翰。探讨常夜分，得意忘昏旦。雪雨亦扣门，仆马颇咨惋。葳蕤香山阁，崷崒蓬莱殿。登频穷日力，延揽侔壮观。孔翠不易驯，人生本无泮。萧萧田中蓬，随风各分散。杭生比适越，秦子游瀍涧。南北两文星，光芒亘霄汉。余衰更乖谬，挂一每漏万。夙遭青门斥，差胜黄州窜。偃息于沙泽，游遨傍河岸。秦也虽共区，累月不一见。秦实困劳冗，余亦怕梳盥。何况阻疆域，杭也江之畔。怦怦睽隔积，郁郁岁年换。无计脱烦促，转坐迫滋蔓。再读并舟篇，愈切山阳叹。诵言各钦德，悲离古所患。"}