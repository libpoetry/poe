{"id":"1114623","title":"乌目山五题 兴福寺","dynasty":"宋","author":"李堪","text":"云门十里长，殿塔明朝阳。半夜风雨至，满山松桂香。清猿啸远壑，好鸟鸣虚廊。尘土斯可濯，胡为语沧浪。兰桂绕禅关，半春香满山。风移金磬远，云伴玉龙闲。树暗猿吟外，花开僧定间。尘心自然洗，流水日潺潺。入门松桂深，清气生人心。霞影迷窗绮，花光照地金。微风起层阁，初月升高林。终夜魂自健，满堂钟磬音。岩扉开早凉，谷鸟纷远翔。花气湿幽径，磬声清上方。云生松涧底，泉落藓池傍。我有遗荣意，移时坐石床。林下金仙地，苔门掩夕阳。花飞殿塔顶，地照云霞光。松老鹤仍在，洞闲龙已翔。中宵动清众，清磬发虚堂。"}