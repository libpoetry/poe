{"id":"601107","title":"象山","dynasty":"明","author":"唐皋","text":"象山巍巍高万仞，元气独钟天地正。下盘厚土上摩空，翠壁丹崖相掩映。长松古柏森且稠，琪花瑶草无春秋。层峦列嶂走云气，壮观东南百二州。行人翘首劳双目，纵有丹梯敢轻蹴。除是神仙有羽翰，飞上山巅看海旭。谷中流泉清不污，其中乃是蛟龙都。龙兮一出作霖雨，遂令四海无焦枯。衡岳相望仅为伍，始信东山能小鲁。矻然一柱擎苍天，天下仰瞻今又古。"}