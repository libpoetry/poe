{"id":"1173746","title":"沙苑行","dynasty":"唐","author":"杜甫","text":"君不见左辅白沙如白水，缭以周墙百馀里。龙媒昔是渥洼生，汗血今称献于此。苑中騋牝三千匹，丰草青青寒不死。食之豪健西域无，每岁攻驹冠边鄙。王有虎臣司苑门，入门天厩皆云屯。骕骦一骨独当御，春秋二时归至尊。至尊内外马盈亿，伏枥在坰空大存。逸群绝足信殊杰，倜傥权奇难具论。累累堆阜藏奔突，往往坡陀纵超越。角壮翻同麋鹿游，浮身簸荡鼋鼍窟。泉出巨鱼长比人，丹砂作尾黄金鳞。岂知异物同精气，虽未成龙亦有神。"}