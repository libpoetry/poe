{"id":"199668","title":"乐温道中·路经新峰驿","dynasty":"宋代","author":"晁公溯","text":"路经新峰驿，薄暮聊解装。颓垣生秋草，庭庑亦已荒。北风吹空林，崒崒叶陨廊。夜寒不能寐，起坐心彷徨。出看天欲明，疏星淡无光。征夫稍速驾，起佛车上霜。墟中始辨道，迢递征途长。树色共空濶，晨光尚苍茫。鸡鸣始知村，渐觉暾朝阳。青烟出林际，滞穗或在场。感兹田舍乐，慨然怀故乡。黄金百镒尽，失路徒悲伤。"}