{"id":"507540","title":"汴城阅武歌","dynasty":"明","author":"李昌祺","text":"南薰门外春光老，絮雪晴飘教场草。三卫精兵点得齐，练习今朝比常早。长竿钜旗悬将台，四面辟易行人开。前驱虎旅骏奔走，太监乘马当街来。逡巡过去才都督，侍郎参行辔联属。绣衣御史并三司，冠盖低昂密相簇。绳床列坐阅武亭，城外击鼓城中听。周遭柳围地宽广，阵势任摆方圆形。内分横直开长道，火炮冲天队初到。弰尽雕弓冰作弦，通题勇字金涂帽。急鼓争喧骑士驰，骁捷不数幽并儿。抡鎗夺槊左右射，互骋才艺誇神奇。一声遥听敲钲响，输者鞭笞赢者赏。荷戈束甲捲旌旃，沿路飞尘扑归鞅。风传?篥远近鸣，纷纭部伍各返营。太平方信从军乐，惟请衣粮不出征。"}