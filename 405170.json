{"id":"405170","title":"鹧鸪天四首 壬午秋词","dynasty":"近现代末当代初","author":"白敦仁","text":"梦熟帘波第几重。楼高人迥夜相逢。琴收座上心先许，雨迸灯前曲未终。一叶落，五更风。昨宵言语太惺忪。瑶台碧海浑闲事，只隔幮纱便不同。淡淡梳栊薄薄妆。眼波眉意费商量。熏香可是怜荀令，梦雨何曾到楚王。欢易歇，夜何长。今番愁味是亲尝。早知欹枕还无奈，拆却鸳鸯不令双。直与秋人事有关。盈盈一水隔银湾。五更风露初七夜，一日相思定几年。人寂寞，泪阑干。水蘋风起蜡枝残。红楼便是伤心地，星月当头不拟看。未必萧娘定有书。江天漠漠渺愁余。鸳鸯文彩合欢绮，真得红鳞寸鲤鱼。墨淡淡，意疏疏。相思两字定何如。从今绣被无眠夜，长得灯前一觑无。"}