{"id":"1131656","title":"田舍杂兴怀长兄四首","dynasty":"宋","author":"廖行之","text":"少休廛市喧嚣耳，来听田农应和歌。畟畟耕畴皆帝力，欣欣时物自天和。山云亭午半未敛，溪雨黄昏清更多。但得长年饱禾稻，也胜官里厌风波。不到田家又夏初，试从野老访耕锄。稻畦高下水皆足，天意雨晴时自如。学稼我犹惭孔子，问津君且向长沮。宦游何似团栾好，更念怀归畏简书。去城靳靳路一驿，故岁迢迢今甫来。桃李阴成真绿野，溪山清绝胜章台。青衫手板徒劳尔，竹杖芒鞋亦快哉。莫向红尘深著脚，而今毛鸷苦相猜。遥知此日黄初起，颇忆平生马少游。薄有田园奉甘旨，苦无机械与沈浮。如今官事真谁了，底事周南独子留。白发倚门还念否，令人翻动北山讴。"}