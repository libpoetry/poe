{"id":"834974","title":"绕佛阁 四弟游西山回，告余雨中看山，有似画者，有不似画者。余爱其语，为谱此解","dynasty":"清末民国初","author":"奭良","text":"意行径至。层壁峭立，浓翠新洗。断崖如咫。此身恍置，荆关画图里。倚天极视。平野绣错，村舍烟起。西望如此。切休东顾，苍苍怎凝睇。徙倚。众峰逼。比较丹青浑不似。泼墨点皴，犹嫌含笔细。倘霁后重游，宜若明绮。阿连高致。便刺取粗文，刻画颠米。乞山灵、近移窗几。"}