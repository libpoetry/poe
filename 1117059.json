{"id":"1117059","title":"次韵王适元日并示曹焕二首","dynasty":"宋","author":"苏辙","text":"井底屠酥浸旧方，床头冬酿压琼浆。旧来喜与门前客，终日同为酒后狂。老大心情今已尽，尘埃鬓发亦无光。江南留滞归何日，万里逢春思故乡。放逐三年未遣回，复惊爆竹起春雷。祈年粗有樽中桂，寄远仍持岭上梅。莫笑牛狸抵羊酪，漫将崖蜜代官醅。二君未肯嫌贫病，犹得衰颜一笑开。"}