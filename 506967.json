{"id":"506967","title":"送少卿沈民望归乡祭扫","dynasty":"明","author":"杨荣","text":"云间自昔多才俊，二陆文章著西晋。君家兄弟际明时，袖然并以能书进。文皇在御涣纶音，双凤翩翩入翰林。东观校书延誉盛，西清应制沐恩深。从此超迁登要地，讲殿斋庐常入侍。久官庶子辅青宫，新拜亚卿居棘寺。四朝宠眷岂徒然，染翰今踰三十年。曾奉圣言方逸少，还同笔谏效公权。优诏初承拜双阙，先茔祭扫归心切。祖筵群饯出都门，正是登高菊花节。九峰松柏秋容老，到日游观展怀抱。乡闾士子共追陪，见者争誇锦衣好。我念平生故旧情，聊歌长句赠君行。再三相嘱来须早，勉尽忠勤荅圣明。"}