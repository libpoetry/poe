{"id":"252998","title":"摸鱼儿·用刘宣阁五十初度旧作韵寄赠","dynasty":"现代","author":"金问泗","text":"倚新声、自嫌迟暮，偶然涂抹留草。词人海外论交始，曲误周郎须道。真浩渺。看一卷龙洲，本是君家调。清奇峻峭。更残月微云，吴盐春水，含咀助吟啸。双丸转，几度桑枯海老。故园花径谁扫。偷儿解得存毡意，珍重灯旁堆稿。休懊恼。还赖有、长篇短领抒怀抱。抟风盼到。便月里星边，同游把臂，指点地球小。"}