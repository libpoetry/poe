{"id":"653301","title":"宝剑篇","dynasty":"明","author":"张宁","text":"干将在匣神鬼惊，土花绣涩含苍精。千年地下灵不死，万丈烛天牛斗横。壮夫入佩心相许，唾手功名轻一缕。倚天长笑气食牛，誓斩楼兰扫尘雾。归来献馘朝宸旒，奋言先落佞臣头。河清海晏颂声作，乞身复向西山陬。我歌宝剑声如吼，飒飒英风生两肘。丈夫作事贵轩昂，肯向蓬门甘老丑。"}