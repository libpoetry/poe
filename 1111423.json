{"id":"1111423","title":"挽心友李应之判县","dynasty":"宋","author":"阳枋","text":"书剑追随遍蜀西，归来窗月听朝鸡。相期岁晚林中约，忍见佳城石上题。锦里人稀烟冉冉，横川路迥草萋萋。黔南愧我催瓜戍，泪落巴山望欲迷。妙岁麟经得兴微，名成四十壮心违。半生于德归门驷，一节夷清在首薇。古礼事亲轮月晓，新诗易箦片云飞。九京他日如堪作，见说非公谁与归。"}