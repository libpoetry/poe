{"id":"1240709","title":"素云引为玄霜公子赋","dynasty":"元末明初","author":"杨维桢","text":"清河美人姑射神，梦中认得梨花云。朝朝暮暮不肯雨，璚枝玉叶光轮囷。靘妆不染胭脂水，轻歌欲遏鸾笙起。五花细马驮春风，罗带飘飖白鹇尾。柔情易逐綵霞空，半掩春衣嘶玉龙。九点峰前指归路，家住松陵东复东。桃叶桃根春已暮，又逐飞花度江去。梨园昨夜春雨多，回首孤飞在何处？何处孤飞去复来，直是玄霜百尺台。"}