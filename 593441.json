{"id":"593441","title":"十月一日","dynasty":"明","author":"欧大任","text":"视朝颁玉历，宵旰实忧勤。日月尊周正，乾坤散楚氛。帝心资一德，天意在斯文。阙下衣冠气，师中虎豹群。荣光披禁闼，曙色起风云。奏以三雍乐，铭之五釜勋。马骄秋不贡，河徙岁偏闻。疏凿方宣力，骁雄几冠军。万几劳有问，上策更何云。别殿班仍肃，千官仗忽分。歌诗随例废，谏草避人焚。尚有渔樵客，迟回恋圣君。"}