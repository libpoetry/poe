{"id":"521965","title":"有菊为盛德彰赋","dynasty":"明","author":"顾清","text":"江南人家誇有竹，君家有竹还有菊。延年一脉是仙传，不数江头千亩绿。茅檐萧洒纸窗净，竹阑宛转苔阶曲。畦分种别人事尽，雨沐风晞生意足。八月欲尽九月初，霜风渐高木叶枯。邻家萧条我富贵，金钗玉佩罗庭除。湘累放逐怨枯槁，渊明亦为五斗驱。南阳老人空寿考，食粟饮水终痴愚。不如先生生长太平世，读书卖药至老不受樊笼拘。菊花本是萧散物，亦自乐与君为徒。自从入京师，十年无地容挥锄。盆栽担买不快意，梦中往往寻郊居。老去君方厌尘土，病来我正思江湖。青山何日遂东去，一舟定与鸱夷俱。疏篱矮屋时入眼，枫叶芦花堪画图。此时我家菊亦盛，亭馆亦可罗尊壶。君来不惮百里远，我能无酒为君沽。长安在西向东笑，只恐春风桃李背面偷揶揄。"}