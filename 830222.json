{"id":"830222","title":"龙洞","dynasty":"清末民国初","author":"康有为","text":"乱山走回合，群峭重杳复。丹崖与翠嶂，壁立削碧玉。溪枫欲染崖，岩柏倒挂绿。涧流夹松风，谡谡似和筑。峨峨禹登山，窈窈藏龙谷。锦屏芙蓉开，列岫三秀郁。如环玦口擘，如城墙堞矗。圆峰卓笔立，绝顶抗塔独。二瓮不可见，嵚嵜登层麓。及腰洞露穴，入门僧秉烛。三佛俨像设，迎立妙严肃。侍者凡六人，写生肖瞻瞩。不知何代刻，疑化工所斸。自此蜿蜒行，低头恐石触。高穹忽峻拔，邃径且葡匐。行行皆圈豚，步步虑倾覆。上惧折元首，下忧濡溺足。百步露线光，狂喜庆出谷。翻嫌游兴浅，更欲重踯躅。洞口过悬崖，半广可坐读。入定游诸天，三界忘色欲。后登泽盈丈，少憩树簌簌。元丰有刻文，记为求雨祝。俛视环立壁，天洞地亦福。侧径下荦确，庆涧越纡曲。下有圣寿寺，唐柏荫茅屋。把酒仰青天，骑龙驯白鹿。"}