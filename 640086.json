{"id":"640086","title":"凌歊台","dynasty":"明","author":"汪广洋","text":"姑溪城北西风起，台构荒凉俯秋水。美人罢妆鸾镜尘，宫树长年落红紫。我思宋祖行乐时，五云不尽来軿辎。锦筝银瑟度华月，碧纱翠羽生微飔。当时美人坐台上，绿水青山互相向。野禽曾遂烟际来，翻得丛中数声唱。美人於今去不还，白云夜夜愁空山。空山唯有石泉水，彷佛清泠鸣佩环。台前野老头如雪，但云台构民脂血。请君当歌慷慨辞，毋俾今人继前辙。"}