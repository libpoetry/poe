{"id":"936200","title":"剑客行","dynasty":"宋","author":"陆游","text":"世无知剑人，太阿混凡铁。至宝弃泥沙，光景终不灭。一朝斩长鲸，海水赤三月。隐见天地间，变化岂易测。国家未灭胡，臣子同此责。浪迹潜山海，岁晚得剑客。酒酣脱匕首，白刃明霜雪。夜半报雠归，斑斑腥带血。细雠何足问，大耻同愤切。臣位虽卑贱，臣身可屠裂。誓当函胡首，再拜奏北阙。逃去变姓名，山中餐玉屑。"}