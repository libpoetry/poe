{"id":"405319","title":"鹧鸪天","dynasty":"近现代末当代初","author":"赵尊岳","text":"风细游丝故故斜。新泉料理碾新茶。十年篆鼎悭沉缕，六扇芸窗飏落花。清课足，旧情赊。赌书远近隔天涯。定磁更好生颜色，佳茗佳人梦当家。一片冰心付与伊。十分清不受人知。旋熏香泽侵花气，细袅文丝上翠帏。新折萼，浅匀脂。瓶笙从此伴南枝。壶天信是神仙窟，何必蓝桥问玉卮。"}