{"id":"15868","title":"和宣州钱判官使院厅前石楠树","dynasty":"唐代","author":"孟郊","text":"大朴既一剖，众材争万殊。懿兹南海华，来与北壤俱。生长如自惜，雪霜无凋渝。笼笼抱灵秀，簇簇抽芳肤。寒日吐丹艳，赪子流细珠。鸳鸯花数重，翡翠叶四铺。雨洗新妆色，一枝如一姝。耸异敷庭际，倾妍来坐隅。散彩饰机案，余辉盈盘盂。高意因造化，常情逐荣枯。主公方寸中，陶植在须臾。养此奉君子，赏觌日为娱。始觉石楠咏，价倾赋两都。棠颂庶可比，桂词难以逾。因谢丘墟木，空采落泥涂。时来开佳姿，道去卧枯株。争芳无由缘，受气如郁纡。抽肝在郢匠，叹息何踟蹰。"}