{"id":"1042961","title":"侠少行戏王子直","dynasty":"宋","author":"刘攽","text":"长安少年侠自任，一生意气过人甚。许身直以豪取名，快意那知武犯禁。宝刀强弓千里马，风驰电射无敌者。有时独醉倡楼春，一身歌舞兼百人。休来著书吐胸臆，脱落章句嗤丘坟。王侯愿交不可得，贵者虽贵犹埃尘。君不见汉家云台画良将，高冠长剑森相向。由来落拓尘土中，不妨论议岩廊上。乃知功名为世贤，安知轻欺恶少年。"}