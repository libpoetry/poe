{"id":"810678","title":"临江仙","dynasty":"清","author":"毛奇龄","text":"澧浦红兰开日暮，美人倚徙空亭。幽岩春竹雨冥冥。长思公子，愁绝翠云屏。碧水尚传瑶瑟怨，枨枨夜鼓湘灵。苍梧南去晚山青。楚江迁客，憔悴不堪听。秋藕丝裙春树面，龙安寺里为家。时来空馆倚栏斜。栏前新水，日日浸桃花。素手自撩金索动，腕绳轻约红纱。东风相见各天涯。道傍愁思，散作日边霞。高阁近花红影合，绕床还种青梧。西施娇小似无夫。黄金梯滑，不见有人扶。茭叶菱根遮浦暗，含情但采菖蒲。金阊门外夜啼乌。女坟前去，寒烛照东湖。晚渡潮生野火静，丛祠深对江波。垂鬟接黛一青娥。宝冠珠络，花帔贴银鹅。估客往来争祷赛，隔船吹凤鸣鼍。山低如带水如罗。螭头黄绢，隐隐画双螺。睡架荼蘼红刺软，雾中桄蔽轻纨。几番觅钏坐花间。香山未暖，石炭捣烟寒。薄絮装衣萦背胛，空悬辟冻金环。武溪雪净尚征蛮。杜鹃声杳，莫是未教还。"}