{"id":"733618","title":"时序篇","dynasty":"清","author":"冯云骧","text":"童童山上松，条条风中柳。四时一以化，贞脆随所守。人生天地间，苦无金石寿。阴阳不停驭，霜露变林薮。小人羡荣利，志士耻升斗。余生三十年，碌碌犹奔走。探海斩妖蛟，利剑不在手。侧身视风尘，哀歌对樽酒。明月写素心，孤云结良友。曾许稷契俦，羞居管晏后。进未奋功名，退非耕畎亩。一身半浮沉，百年任休咎。今古浩无涯，悠悠叹白首。"}