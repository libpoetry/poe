{"id":"807853","title":"贺新郎  题思嗜轩为姜勉中赋用题青瑶屿原韵","dynasty":"清","author":"陈维崧","text":"羊枣经霜罅。记当年、狂歌曾点，甘同嗜鲊。老干虬柯三四本，冷翠幽光团射。曾脱帽、行吟其下。一自人缠风木恨，剩支楹、仄磴欹危怕。萝葛翳，鼪鼯挂。三年泪为思亲洒。葺亭轩、峥泓明瑟，重开图画。粉壁疏窗仍靓好，拭尽尘埃野马。果熟也、莫从人打。不是瀼西饶靳惜，是前人、口泽斯存者。歌纂纂，荫堪藉。"}