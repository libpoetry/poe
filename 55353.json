{"id":"55353","title":"出门辞为苏鹏赋","dynasty":"明代","author":"宋濂","text":"忆昔出门时，营魂不相依。乱行忘户庭，欲东却从西。升堂拜严父，鹤发七十余。欲语不成语，涕下如绠縻。老妻哭中闺，半世叹分违。孰意垂白后，亦复不同栖。妾病入骨髓，一命仅若丝。不知君还日，能有相见期。争如床下舄，反得随君之。不忍出门别，难禁君去时。言已咽就榻，见者皆歔欷。流云虽无情，惨澹亦如悲。瘦女候庭前，含泪整衿裾：&ldquo;东风尚苦寒，凛凛中人肌。愿耶善自爱，以慰儿女思。&rdquo;三孙拜马前，头角何累累。大者始十龄，小者犹孩提。伯仲似解事，饮泣貌惨凄。季也最可怜，顿足放声啼：&ldquo;我欲同翁去，明日同翁归。&rdquo;石人纵无肠，对此能自持？二儿相逐行，直至双溪涯。泪眼似井水，源源流弗襜。舟师催棹发，丁宁且迟迟：&ldquo;我父去终去，幸得缓斯须。&rdquo;于时天渐暗，密雪学花飞。山林尽变幻，白玉为树枝。橹声伊轧动，兄弟争牵衣。但得到睦州，不敢再相随。强颜麾斥去，掩泣立沙坻。盘回过前湾，跂立犹不移。我时情怀恶，有目何能窥。急入篷底卧，冥然付无知。同行坚慰解，沽酒买红鱼。酒饮未终觞，酩酊已如泥。至重在天伦，谁宁不念兹。无泪洒离别，此语非人为。况我志丘壑，岂欲阨路歧。但愿身强健，定得返故庐。长幼聚一筵，春篘荐埘鸡。重赓《考槃》咏，勿倡《出门辞》。"}