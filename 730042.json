{"id":"730042","title":"饿夫墓","dynasty":"清","author":"俞樾","text":"元蝉洁而饿，蜣螂秽而饱。苟念嘑蹴羞，犹谓饿死小。何况劫火人间烧，故宫离黍愁萧条。何地可挂箕山瓢，何路可吹吴门箫。侏儒侏儒亦孔丑，尔曹饱死竟何有。夷齐结队下山中，巢许争先迎马首。眼前突兀惟有孙登之高台，嵇康死后无人来。芒鞋竹杖偶此过，划然长啸山为开。千仞山，三尺土，饿夫之骨香千古。谁其题者孙徵君，至今字字龙蛇舞。我欲拜其墓，惜无介山田。我欲吊其魂，惜无雍门弦。但觉饿夫赫然在，生气凛凛干云天。呜呼，先生竟以一饿传。"}