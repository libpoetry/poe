{"id":"918522","title":"又叙谢","dynasty":"宋","author":"汪莘","text":"竹翁恶俗客，屡举却尘翁。云何一见我，捉手形深眷。坐呼兰溪酒，即取太白劝。阶前抱关卒，为我颜色变。解榻经两眠，天寒恐冰霰。主意厚且真，惜别如挽牵。握手紫竹杖，眩转含飞电。端作临水送，沙溪清练练。还家甫席暖，书到惊一县。特遣赠行诗，水剪梨花片。且约二三子，同煮竹洲面。岂意古人事，乃复今日见。理发叙心曲，所属加餐饭。无事觉昼长，明窗试笔砚。"}