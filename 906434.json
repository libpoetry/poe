{"id":"906434","title":"三段子 次韵苏粹中寄咏筠庄","dynasty":"宋","author":"李弥逊","text":"层林烟霁，巨壁天半，鸿飞无路。云断处、两山之间，十万琅玕环翠羽。转秀谷、枕萍花汀溆。短柳疏篱向暮。看卧垄牛归，横舟人去，平芜鸥鹭。并游不见鞭鸾侣。只僧前、松子随步。回径险、淩风遐想，小憩清泉欹茂树。正笋蕨、过如苏新雨。矶下游鱼可数。纵窈窕、云关长启，寂寂谁争子所。世上丹毂朱缨，春梦觉、南柯何许。况荣枯无定，中有欢离愁聚。尽笑我、诧盘中趣。为续昌黎赋。会有人，秣马膏车，相属一尊清醑。"}