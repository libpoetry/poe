{"id":"1252524","title":"次韵郑有道喜王季野府判南归二首","dynasty":"元末明初","author":"陈基","text":"故人日下拜官归，河水南来似带围。策马远游天府胜，食鱼偏爱锦江肥。蚕丛故国山犹在，望帝荒祠鸟自飞。万里欲将慈母线，芙蓉城里制春衣。海榴花放客南归，乔木参云总十围。绿蚁奉亲浮腊味，黄羊充馔割秋肥。恩承闽国荣三釜，心切滦都望六飞。锦里他年须报政，中天风露湿朝衣。"}