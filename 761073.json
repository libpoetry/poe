{"id":"761073","title":"卜算子 辛亥岁始春，故人治舟相约观梅于邓尉诸山，雨雪载涂，余以畏寒不出，因忆山中讨春旧游，次韵白石道人梅花八咏以示同志，一丘一壑自谓过之，若所作则伧歌无复雅句也。 其八","dynasty":"清","author":"郑文焯","text":"初月散林烟，近水明篱落。昨夜东风犯雪来，梦地春抛却。最负五湖心，不为风波恶。笑看青山也白头，一醉花应觉。"}