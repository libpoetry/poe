{"id":"1122863","title":"用韵赠傅学士兼述怀思古","dynasty":"宋","author":"洪皓","text":"新诗警策速如神，又见关中出舜民。正是稠云方积雪，俄蒙摛藻便为春。蜂拥鹤膝音虽婉，金埒铜山句未贫。故将风骚方入选，少卿同是陇西人。万里求成质鬼神，频年虐执误斯民。忘忧每藉杯中物，积闰频迎塞外春。顾我蹒跚仍久困，观君慷慨岂长贫。如闻近献升平录，应述修和勉主人。欲话艰难虑损神，可怜无告一穷民。诙谐好比卢思道，喜怒忘同杜子春。去国登楼聊自遣，越乡怀璧不如贫。范雎为魏归须贾，不是绨袍恋故人。"}