{"id":"1169852","title":"投献吏部张侍郎十韵","dynasty":"唐","author":"李洞","text":"苔染马蹄青，何曾似在城。不于僧院宿，多傍御沟行。隐岫侵巴叠，租田带渭平。肩囊寻省寺，袖轴遍公卿。梦入连涛郡，书来积雪营。泪随边雁堕，魂逐夜蝉惊。发愤巡江塔，无眠数县更。玄都一病客，兴善几回莺。贡艺披沙细，酬恩戴岳轻。心期公子念，滴酒在雕楹。"}