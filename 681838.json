{"id":"681838","title":"水石菖蒲为林孟和作","dynasty":"明","author":"吴希贤","text":"沧江之波不盈掬，小石棱层削寒玉。晓露无声堕古苔，九节灵苗为谁绿。兰桡去后汀渚空，濛濛疏雨吹烟丛。回琴点瑟邈何许，风味泠然谁与同。举世纷纷竞秾郁，此草弃置无人录。粉署仙郎最爱之，写向茅斋伴幽独。西风昨夜凉思多，门前俗客稀经过。银笺翠管发佳兴，唤起叠山同作歌。"}