{"id":"686185","title":"出塞曲二首","dynasty":"明","author":"卢龙云","text":"天兵夜度辽，去家几千里。霜落塞草腓，朔风动地起。驰突羽林郎，召募良家子。弓刀各在腰，人人乐殊死。奋勇争先登，所向应披靡。长歌早入关，誓将雪国耻。边城雪初下，都护远从戎。长驱十万众，直赴青海东。并抚如霜剑，齐弯似月弓。兵威连杀气，耿耿贯长虹。本为怀恩苦，宁知岁月终。生平暮勋伐，麟阁待书功。"}