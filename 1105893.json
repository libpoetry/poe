{"id":"1105893","title":"生查子","dynasty":"宋","author":"王千秋","text":"枝垂云碧长，心展鹅黄嫩。无力倚阑时，扫尽漫山杏。玲珑影结阴，蕴藉香成阵。谁为祝东风，更莫催花信。花飞锦绣香，茗碾枪旗嫩。是处绿连云，又摘斑斑杏。愁来苦酒肠，老去闲花阵。燕子不知人，尚说行云信。莺声恰恰娇，草色纤纤嫩。诗鬓已惊霜，镜叶慵拈杏。因何积恨山，著底攻愁阵。春事到荼蘼，还是无音信。睡起髻云松，枕印香腮嫩。愁思到眉尖，齿软尝新杏。都无鱼雁书，又过莺花阵。宽尽缕金衣，说与伊争信。春江波面浑，春岸芦芽嫩。不见木兰舟，羞带骈枝杏。轻绡揾泪痕，急雨冲花阵。暗祷紫姑神，觅个巴陵信。"}