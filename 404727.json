{"id":"404727","title":"瑞鹤仙","dynasty":"近现代末当代初","author":"袁荣法","text":"小梅香渐褪。早二月江南，海棠花信。东风绣帘冷。蘸丝丝烟柳，暗侵芳鬓。腰围瘦损。料都为、新来酒病。更因循、抛却莺期，付与翠昏红暝。休问。递香窗眼，拜月楼心，那时光景。相思梦迥。总然梦也难准。况一春长是，花开花谢，懊恼情悰未稳。听声声、邻笛凄清，去愁又趁。"}