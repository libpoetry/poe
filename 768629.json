{"id":"768629","title":"八归 送锡鬯，次史梅溪韵","dynasty":"清","author":"沈皞日","text":"芙蓉幕里，蔷薇亭下，来往每爱幽独。无端启事铜龙晓，梦想鸳鸯烟雨，棹歌谁绩。破帽轻衫仍自好，已閒却、溪山书屋。上巳过、我亦沉吟，日暮倚修竹。从此堤沿露柳，宫斜烟草，转转离人愁目。半池鱼浪，一枝斑管，写尽沉香红绿。念人生得意，几见斜阳挂乔木。但须记、暮云秋水，开了柴扉，伴邻翁濯足。"}