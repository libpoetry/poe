{"id":"813344","title":"咏史","dynasty":"清","author":"李希圣","text":"要害年来略丧亡，金缯倾国苦相偿。谋曹鬼自争新故，救赵人方议短长。空向市驴呼令仆，坐看屠狗化侯王。汉廷亦有河南守，未肯腾章荐洛阳。民力中原已不支，诛求入骨恐非宜。西园自议葡萄价，南内方催芍药词。李广一钱应未值，陈平六策本无奇。山东大贾真痴绝，心计区区到鹿皮。江左长城祗自摧，咸阳一炬总成灰。噬脐事业无生气，尝胆君臣愧霸才。西极未闻天马至，故宫先唱野鹰来。边愁不到芙蓉苑，过锦新闻寿宴开。著论曾经准过秦，素书尘暗向谁陈。有人泣地思乘鹤，何处占天见斗麟。海上浮查通大夏，宫中别院起临春。庙堂不用平吴策，已换才名赋感甄。"}