{"id":"47202","title":"效乐天·谁言我久贱","dynasty":"明代","author":"高启","text":"谁言我久贱，明时已叨禄。谁言我苦贫，空仓尚余粟。辞阙是引退，还乡岂迁逐。旧宅一架书，荒园数丛菊。俗缘任妻子，家事烦僮仆。性懒宜早闲，何须暮年促。犹著朝士冠，新裁野人服。杯深午醉重，被暖朝眠熟。旁人笑寂寞，寂寞吾所欲。终老亦何求，但惧无此福。功名如美味，染指已云足。何待厌饱余，肠胃生疢毒。请看留侯退，远胜主父族。我师老子言，知足故不辱。"}