{"id":"690778","title":"挽董天鉴孝廉","dynasty":"明","author":"张煌言","text":"三策天人罢董山，谁怜日驭已西倾！游从麋鹿身将隐，谶应龙蛇意未平。晋代犹留靖节谥，汉家原重孝廉名。即看墓石封题处，尚有贤书是「大明。」入洛衣冠江左余，逋臣肯复待公车！风云早冷三鳣兆，日月长悬五马居。结客黄金良不易，修文白玉竟何如！茂陵今日皆禾黍，遗草空留封禅书。"}