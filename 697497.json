{"id":"697497","title":"西湖竹枝歌四首","dynasty":"明","author":"胡应麟","text":"四山楼殿锁清秋，一水萦洄岛屿幽。咫尺蓬瀛休道远，画船箫鼓在中流。听乐鱼龙出渼陂，学飞凫雁绕昆池。青林半锁瑶台暮，绿浪平铺画舸移。倚棹汀洲草色齐，回船涛浪满苏堤。万家杨柳青门外，一片芙蓉绿水西。双鹤徘徊几夕阳，孤山云水似潇湘。重游好探东风信，万树梅花舣雪航。"}