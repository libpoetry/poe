{"id":"700557","title":"五溪曲六首","dynasty":"明","author":"顾璘","text":"皇天辨下土，夷夏各有防。冠冕与椎祼，人兽本殊方。三五圣哲代，建国但中疆。有苗或侮予，干羽舞阶隍。悠悠七旬内，卉服歌来王。五溪何滔滔，夷落限穷岑。天王主岳渎，衡山屹南临。秦皇苦多事，汉武志亦淫。楼船渡牂牁，铜柱开郁林。舆图自此广，戈矛长见寻。殷宗伐鬼方，三年始休兵。淮南谏南征，瘴疠哀群生。山多蛇虺毒，水有含沙腥。苟非蛮种类，白骨死榛荆。寄言兵家子，勿与绝域争。白金如流水，丹砂血色殷。羌儿急衣食，关市委丘山。珍异虽云贵，采掇良艰难。不见乳穴记，戕生犹等閒。所宝在五谷，远物何足悭。百里屯一军，五十置一堡。舂陵达酉溪，士卒联部伍。财粟日转输，外禦苗夷侮。况复粤巂间，岁益征戍苦。楚人今凋残，请勿拓边土。孤戍高山颠，鸣角夜呜呜。月明尚苦颜，况临风雨途。主将位日贵，重帷锦模糊。李牧今去久，谁闻捐市租。哀哉古人言，一功万骨枯。"}