{"id":"920491","title":"和致仕张郎中春昼","dynasty":"宋","author":"苏轼","text":"投绂归来万事轻，消磨未尽只风情。旧因莼菜求长假，新为杨枝作短行。不祷自安缘寿骨，深藏难没是诗名。浅斟杯酒红生颊，细琢歌词稳称声。蜗壳卜居心自放，蝇头写字眼能明。盛衰阅过君应笑，宠辱年来我亦平。跪履数从圯下老，逸书闲问济南生。东风屈指无多日，只恐先春鶗鴃鸣。"}