{"id":"817482","title":"华山西谷","dynasty":"清","author":"魏源","text":"苍苍惟一色，不辨云树峰。浩浩惟一声，不辨风泉松。入谷几千曲，穿云将万重。时时乱石间，洄潭卷天容。寻源不得源，讵惜劳双筇。山荒人迹绝，猿鸟俱鸿蒙。谁知万壑响，出自微泉淙。万泉之上游，关键万峰中。出入石府藏，讵非龙所宫。空翠风不卷，气与诸天通。溪山各无言，万去所酣醉。水石各无心，万松为映渍。松云几万重，浸得衣浑翠。身似鱼游空，何待生羽翼。仰视峡中天，古井澜不沸。咳唾不敢轻，谷响殷潮势。步步皆岳魂，息息通仙忾。莹然一寸心，苍苍照天地。诗难状碧空，梦亦浮元气。何人苍龙岭，俯瞷思飘坠。请谢世网尘，和枕秋云睡。仙犬守云扃，毋许渔樵至。"}