{"id":"683008","title":"剑守南宁李君璧与余雅不相识比以仁和教谕校文南畿颇有意于浅薄格于异经不果荐甲戌自杭赴蜀道出吴门邂逅及此因赋赠二诗","dynasty":"明","author":"文徵明","text":"木落柴门辙迹荒，使君五马自钱塘。虚名羞问吴枫冷，往事空怜古战场。邂逅扁舟江郭晚，苍茫离思蜀山长。慇勤相劝劳相忆，手结青兰杂佩香。使君策士南畿日，曾把文章谒后尘。今古成名真有命，江湖知己负斯人。一经已浃钱塘化，五马还行剑阁春。回首吴山应入梦，野云枫叶渺通津。"}