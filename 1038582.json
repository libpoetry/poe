{"id":"1038582","title":"读杜工部诗","dynasty":"宋","author":"张方平","text":"文物皇唐盛，诗家老杜豪。雅音还正始，感兴出离骚。运海张鹏翅，追风骋骥髦。三春上休苑，八月浙江涛。璀璨开鲛室，幽深闭虎牢。金晶神鼎重，玉气霁虹高。甲马腾千队，戈船下万艘。吴钩铦莫触，羿彀巧无逃。远意随孤鸟，雄筋举六鳌。曲严周庙肃，颂美孔图褒。世乱多群盗，天遥隔九皋。途穷伤白发，行在窘青袍。忧国论时事，司功去谏曹。七哀同谷寓，一曲锦川遨。妻子饥寒累，朝廷战伐劳。倦游徒右席，乐善伐干旄。旧里归无路，危城至辄遭。行吟非楚泽，达观念庄濠。逸思乘秋水，愁肠困浊醪。耒阳三尺土，谁为剪蓬蒿。"}