{"id":"701121","title":"和荅西巢友人","dynasty":"明","author":"符锡","text":"美人若在隔天涯，十载东篱辜负花。北渚风云连棹远，西楼烟月到窗斜。半生孤愤应难遣，万死何辞不可加。谁念覆盆恢日月，圣明饶得话桑麻。萍槎无柰此离襟，堪听南冠更楚吟。远树依依浮浦出，澄江脉脉向秋深。星河未蚀干将气，尘土空怀壮士金。北往南来将底事，倚看孤鹤背枫林。逝水都将付鬓丝，酒狂那复话当时。独怜豪气千人上，消得孤吟万首诗。淡淡江风吹早桂，冥冥山雨老秋葵。桃源忆得迷津处，春信凭谁寄远思。"}