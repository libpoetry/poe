{"id":"739476","title":"张夏山行","dynasty":"清","author":"张庚","text":"心目昨澄霁，望岳宁阳道。秾翠排空倾，万象成却扫。缠绵夜梦深，闪倏山窗晓。趣装入其麓，扬策渡丛茑。日高放云霏，群峰争奇巧。岚气漾空濛，秋光递清杳。疏立岩松直，乱拂渚蒲绕。茅屋不成村，林壑自多窈。沙涧既屡揭，硗冈亦重造。回旋尽日看，余晖澹尤好。风动响飞箨，霞散送归鸟。未曾凌绝顶，吾怀良已浩。"}