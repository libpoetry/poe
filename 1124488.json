{"id":"1124488","title":"次韵答胡季履二首","dynasty":"宋","author":"项安世","text":"吾易不师房与雄，吾筴不占方与功。曰生一字有馀矣，万有二千无隐尔。家人养火青枫前，过鼎一散成灰烟。泉亭长在麓之始，一止于山斯蹇矣。君不见坎离汲汲长相亲，天渊混混无停云。陈根已腐先复神，硕果未落心先人。心源翼翼城与瓶，目光步步蘧而醒。得路至死行勿还，一篑自到天门山。不愁缉缉仍翻翻，偏我诈诈与奸奸。只愁衰惰忘跻攀，生意自断它人难。公家此事最了了，万仞峰头看飞鸟。忽然怜我鸒鸠鴳雀之凡毛，傅以鹏翼何其高。君不见大胡公，春秋一笔诛群雄，要与排鸿驱象争元功。素王吾无间然矣，命世虽云无有尔。至今可望不可前，海山云气蓝田烟。后无终极前无始，定以一元而已矣。又不见小胡公，沈潜探索要且亲，传心嫡派非礽云。善根生圣圣生神，此理即元元即人。至今汲汲随罂瓶，涸者得濡狂者醒。濂溪已远涪州还，此事往往归衡山。大儿如祖洪涛翻，捎摋地怪麾天奸。小儿如父勤钻攀，深观博取为其难。二公有蕴行未了，可惜光阴如过鸟。二儿今日又霜毛，若要及人毋太高。"}