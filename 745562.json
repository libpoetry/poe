{"id":"745562","title":"吴越宝正四年砖歌为六舟上人作","dynasty":"清","author":"黄金台","text":"古砖一片光黝黑，云是婆留旧抟埴。若非碧波亭畔遗，即应黄妃塔边得。宝正纪年方四祀，不比乾宁岁丁巳。岂有工名勒蜀师，依然国姓留钱氏。亦称帝制亦改元，犹说开门节度使。定论千秋属后人，鄱阳随笔庐陵史。钱王本是英雄流，保障东南十四洲。玉带锦衣荣故里，诏书册卷起三楼。当年土木穷金碧，祗今荒陇埋瓴甓。坏藓犹疑陌上花，落星难问山头石。达公达公今贯休，独携瓶钵天涯游。摩挲古物不忍释，宝此奚啻琅玕球。土纳尚余残劫烬，瓦全终胜缺金瓯。磨来作镜烦诗答，此砖今亦归诗衲。为语方泉白石生，且休速礼金涂塔。"}