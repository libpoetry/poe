{"id":"432554","title":"题画四首 龙","dynasty":"近现代","author":"连横","text":"风驰电掣势尤雄，古壁云生咫尺中。千古丹青见灵活，堪称妙笔夺天工。深山虎啸竹生风，炯炯双瞳照幅中。只为咆哮声不闻，犹难逸笔补天工。噞喁本是化龙身，眼似明珠金作鳞。一夜长风吹浪起，禹门飞跃不迷津。老干凌云翠盖浓，风霜不损一株松。清阴郁郁栖双鹤，时作龙吟傲径东。"}