{"id":"721590","title":"谒谢皋羽墓","dynasty":"明末清初","author":"屈大均","text":"君事文丞相，曾蒙国士知。漆身追豫让，埋骨傍要离。露夕鹤巢冷，风秋猿啸悲。墓前谁拜手，露滴白杨枝。孤臣馀犬马，后死亦徒然。血泪长江泻，愁心朔漠悬。千秋兰麝土，万里虎狼天。留得冬青树，凌霜自宋年。六帝攒宫没，孤臣撮土留。可怜秦望月，不及富春洲。旧恨啼黄鸟，新悲值素秋。精灵依钓濑，长与客星游。"}