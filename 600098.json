{"id":"600098","title":"过小金山怀东坡","dynasty":"明","author":"郭棐","text":"万簇烟花绕蛎墙，百年庙貌见风霜。仙台迥接丹城月，古树傍临玉井香。想像立朝心磊落，从知弼主志轩昂。感时著论凌晁贾，对景谈诗拉李黄。紫禁丝纶人艳羡，青苗章疏世推扬。独游琼海怀偏壮，追忆金莲事可伤。赋献飓风欣得过，吟同明月幸知姜。百蛮沾化春流远，五岭奇观秋兴长。困里悯穷犹破券，贬中思阙更回肠。投珠黎水时同惜，埋玉兰陵志莫偿。遂有芳声传古迹，因成巍宇照朝阳。砌间荒草吟虫遍，祠上轻云过雁翔。丽壁丹青犹闪铄，擎天松柏自葱苍。忠魂莫莫招难得，哀些悠悠恨未央。地绕金山风浩荡，门窥沧海思汪洋。客怀正尔增惆怅，倚棹长歌赤壁章。"}