{"id":"829091","title":"满江红三首","dynasty":"清末近现代初","author":"朱青长","text":"更有何人，同我去，黄楼吹笛。江山好，群儿狼狈，变成今夕。燕子不知亡国恨，乌衣巷口还相识。要画船双桨载双娥，泪双滴。天下事，南同北，金鼓碎，烽烟灭。只鬼坟青草，虎狼三只。国事都交杨素手，长江流尽英雄血。问人间可有好男儿，来平贼。甚处青山，埋得了，拄天顽骨。空自笑，少年磨剑，酒天歌窟。干戈方起陈吴死，旌旗四展蛟龙悚。棹归船勉强作高人，依花木。新来事，诗一束，今古恨，无从述。剩凄凄几点，秣陵山绿。天海都教悬拍卖，乾坤只许吞声哭。定何时倒峡涤长江，去亭毒。锦水留人，几七载，要侬何用。还猛省，屠龙赤手，少年时梦。眸花错认奇男子，掀天一举神州动。付儿曹收拾入诗囊，腥涎重。天下事，工操纵，民生苦，愁无缝。得几腔牛走，犬牙交控。蒋帝钟山埋断石，孙娘海上装番㢅。写新词付与少娥看，吾从众。"}