{"id":"350215","title":"买陂塘·文战再北，索居寡欢，口占是解","dynasty":"清代","author":"程颂万","text":"问秋来、魂销几度，可还今夜销得。笼鹦谩怯铅霜冷，低影茜纱窗隔。波一尺。乍涨入空帘，荡得愁痕碧。芭蕉几叶。记听雨潇潇，吴娘水阁，轻悔那时别。认罗袖，别泪斑痕折叠。一行行是愁积。银屏画出天涯路，宛在水亭山驿。心似织。算回首秦楼，已是天边隔。青衫数褶。剩酒印模黏，粉香凄黦，不比旧颜色。"}