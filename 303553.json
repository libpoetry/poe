{"id":"303553","title":"飞雪满群山·登龙坡山","dynasty":"现代","author":"黄祝蕖","text":"霜雁南飞，阳乌西下，龙坡山顶秋高。伏龙经济，雕龙著述，古来多少人豪。无端搔首，遍莽乾坤，是禽鸣兽嗥。满野禾黍，连村砧杵，一片朔风号。且莫怪、英雄沦落日，尽薄游乡里，轻侮儿曹。饱尝风雪，飙驰岁月，只怜白了颠毛。旧游三五剩，昔年事，重提漫劳。人生行乐，黄花榼酒双蟹螯。"}