{"id":"389348","title":"南浦·烟水衬平芜","dynasty":"清代","author":"薛时雨","text":"烟水衬平芜，转眼来、春光茜媚如许。一色染青袍，勾挑起、多少客愁离绪。王孙去也，萋萋总是伤心处。长亭遮住。疑化血魂归，一灵常聚。天涯几度登楼，念故国阙河，迷离无路。渺渺逗吟情，何人续、金勒马嘶佳句。暮云千里，凝眸犹恐看朱误。哀思欲诉。伤玉瘗香埋，墓门深护。"}