{"id":"62551","title":"短歌行与蓝山陈彦中","dynasty":"明代","author":"黄哲","text":"桂水秋风高，扁舟过摐末。西来佳公子，袖拂湟川月。公子芳年狐白裘，抱琴来访丹山丘。云边举手笑相揖，凌云意气横清秋。高谈雅论倾四座，自言曾到燕山游。雪中射虎随飞将，原上呼鹰从列侯。酒酣驰向城南猎，腾身飞鞚轻一瞥。赤手获得千年狐，路人纵观夸勇捷。卿家严君谁得如，湘南昔日专城居。将门有将今复见，见此沧波明月珠。明珠白璧相照耀，知音更学丝桐妙。传得吴侬《子夜歌》，弹为楚客《阳春》调。尔有吴越思，言之使我迷。罢琴惆怅孤月落，哀猿老树临双溪。他年同泛山阴雪，听尔琴中《乌夜啼》。"}