{"id":"697133","title":"重游金山四首","dynasty":"明","author":"胡应麟","text":"海色迢迢四望齐，孤峰突兀耸招提。亭嘘大壑千帆尽，寺绕寒空万堞低。天地对悬南北影，云霞不断古今题。凭高一片真堪画，缥缈楼台铁瓮西。百尺危阑坐振衣，白云苍雾满禅扉。天空一柱中流出，日午层涛四面飞。秋色帆樯淮甸远，暮钟楼殿广陵微。重来为搆焦君宅，对狎青山住海沂。曳履千盘到上头，苍烟寒梵满清秋。阑干曲抱孤云色，殿阁飞悬大海流。日落鼋鼍时自语，风高鸿鹄晚仍留。蓬莱咫尺堪乘兴，坐倚芙蓉望十洲。一峰尘外耸巉岏，屹立青螺镜里看。万古乾坤谁卓锡，三山涛浪此凭阑。秋空蜃气连江暝，夜久龙宫上日寒。何处玉笙吹不断，五云楼殿满长安。"}