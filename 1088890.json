{"id":"1088890","title":"再用韵呈仲钦元顺","dynasty":"宋","author":"张孝祥","text":"今时朱仲钦，文字有奇气。潜幽睹天奥，隽永得古味。袖手阅世纷，虚心馀乐地。那持瘴野节，不从羽林骑。埋轮吾宗英，补衮五色雉。去年对延英，御坐再三起。忧民甚己溺，稽古乃心醉。天衢行日月，发轫从此始。会当纪鸿业，我笔墨先泚。相期并徵诏，禁殿直清邃。尚忆此追游，班中语相谓。我怀江湖去，初服反芰制。闲边静成趣，岐路险多畏。此事属两君，它年傥终惠。长篇起予病，妙语充法施。调高和难工，初学惭纸费。郊原春无数，风日极清美。已遣具方舟，重游更须记。"}