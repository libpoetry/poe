{"id":"613494","title":"病中承王侍御老师分惠药金赋此奉谢","dynasty":"明","author":"李之世","text":"五羊城中地一片。轻车沓沓游尘卷。柏府门前对巷居，镇掩双扉人不见。十日九日雨迷离。乞火不来朝烟迟。或过禅堂趁净饭，有时淅米寄邻炊。坊头酒价亦不贵。病眼年来没兴味。箧中剩有鹔鹴裘，不兑酒钱兑药费。茆檐向日曝芝苓。手掬清泉注瓦瓶。按图且学轩辕势，无事但看神农经。残方屡试效难取。走向街头寻药谱。可奈囊空无一钱，措大文章贱于土。低头不肯向时人。绣衣使者惠金频。谁云霜威凛如许，吹入寒崖便是春。"}