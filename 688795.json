{"id":"688795","title":"拟唐人送宫人入道诗","dynasty":"明","author":"何乔新","text":"金屋蹉跎雪满颠，官家有诏许求仙。夜眠不作湘云梦，晓讽应忘璧月篇。好共采鸾游漭沆，休教飞燕妒婵娟。碧桃花底吹笙处，犹似承恩侍御筵。仙袂飘飘出汉宫，从今罢听景阳钟。肯题红叶传幽怨，祗炼黄芽驻旧容。上苑昔年春斗草，空坛此际夜依松。白头阿监遥相忆，知在蓬山第几重。霞裾廿载侍昭阳，喜逐飞琼事紫皇。尘梦已知殊鹤梦，道妆应觉胜宫妆。朝真晓步瑶池月，捣药宵分玉杵霜。料得未忘恩顾厚，丹成还拟献君王。"}