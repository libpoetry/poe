{"id":"556025","title":"狂歌行赠孟中丞有涯","dynasty":"明","author":"唐顺之","text":"我生苦缠缚，雅志在泉石。不嫌步兵散，翻笑中散窄。前年奏赋天北隅，颇道君王爱子虚。衣冠对日趋香署，剑佩通宵过紫衢。紫衢香署千官聚，五陵豪气健如虎。鹦鹉何曾惯锦笼，爰居元不识钟鼓。焉能俛首学侏儒，局促羞为辕下驹。从古长安夸巧宦，张汤为智汲黯愚。以兹谢病且归去，钓竿远拂富春树。终日遭逢眼未青，三年尘土衣犹素。今日亦何日，忽如入尘门。公也襄阳夫子之耳孙。升堂更不问寒温，写尽肝膈相与论。朝看贤隐山，暮折申台柳。坐我白玉筵，劝我青荷酒。谈诗公作指南车，对局谁看射雕手。君不见中郎倒屣迎王生，又不见北海忘年交祢衡。相知何必结交早，一言合意千金轻。狂歌未断壶未倾，门外惊闻征马鸣。落叶东还西，乱云纵复横。花间月下傥相忆，请公诵我狂歌行。"}