{"id":"1108612","title":"哭伯姊二首","dynasty":"宋","author":"刘克庄","text":"弟为龟湖妹制碑，伯姬舍我复何之。今彤史笔嗟谁炳，古锦囊诗独姊知。起絮撒盐才有间，燎须作粥力安施。澜湍石畔霜风冷，行路无情亦涕洟。幼以木兰为长兄，岂堪垂老隔幽明。空疏谁更讥匡鼎，友爱何曾詈屈平。服已降期从变礼，圣犹尚左况诸生。追严不必伊蒲供，自有松风与涧声。"}