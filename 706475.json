{"id":"706475","title":"孤雁行和李雨苍","dynasty":"明末清初","author":"王夫之","text":"当年回雁峰头住，雁影云开天际路。夫君缥渺雁峰心，遥寄湖南烟雨渡。谁知白雁杳寒沙，断使青峰遮日暮。日暮云迷雁阵哀，逢君千里雁书来。欲分宝瑟银筝怨，似向沙明水碧回。一水盈盈乌石戍，千秋渺渺楚云台。楚云台高芳草齐，湘干北望鹧鸪啼。虞卿著书亦何有，建阳卖卜还自迷。瘦影难双矰缴满，寒更欲警露霜凄。清霜白露飞不前，亭亭片月当高天。前身忆住青龙寺，血迹还埋古井边。遥飞尺帛君边去，沙上鸿踪隔暝烟。"}