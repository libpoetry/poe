{"id":"1126409","title":"馀干史子固本知县趋朝便舟见访以四绝句叙旧次其韵","dynasty":"宋","author":"曹彦约","text":"再拜新篇极主臣，咏真何必更寻真。论心十八年前事，诗律交情更可人。虎榜初传淡墨名，饶山何重泰山轻。日边未得春风力，江右惟高月旦评。仕已都无喜愠三，有弦不解但操南。归来稳上论思直，政尔民情已熟谙。岂无鱼雁懒传书，枯蘖春风不用嘘。只有简编遮眼在，马牛犹得远襟裾。"}