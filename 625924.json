{"id":"625924","title":"上曹秋岳方伯","dynasty":"明","author":"黎彭祖","text":"圣朝忧远地，玉节任遐方。受饯元戎府，分符百粤疆。遥知襟带重，仍倚楫舟长。直干高千仞，澄波及八荒。飓平南海浪，鸱远越台霜。僻俗成邹鲁，神禽异鵔鹴。丝桐芳树曲，交酒海珠艡。蕙气高栏集，清风画戟扬。诸生频跪席，百姓竞趋棠。饮水古人达，登楼老子狂。洞箫宫女赋，缓带重臣装。折简招山客，分骖赎国良。龙门瞻内署，羊石迩文昌。未量身居贱，言窥夫子墙。"}