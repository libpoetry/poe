{"id":"807699","title":"飞雪满群山  雪霁","dynasty":"清","author":"陈维崧","text":"万瓦银皴，千门粉窖，六街帘幕疏疏。断桥红板，小帘黄布，一齐映入冰壶。幽人无个事，閒屏当、吟轩钓车。桓家寒具，王郎水厄，活火沸风炉。女墙上、霞笼积素，藐姑仙子，春透肌肤。明妆酒晕，檀腮茜捻，江天此景难图。诗颠兼酒恼，听滴沥、邻家玉蛆。谁堪共饮，街南且拉诸狗屠。"}