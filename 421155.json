{"id":"421155","title":"念奴娇 邓尉山中题诺瞿上人《一蒲团外万梅花》册子，用石帚韵","dynasty":"近现代","author":"陈去病","text":"扁舟一叶，向湖山深处，招携鸥侣。依约藐孤仙子在，逸兴清游何数。钟识邾铿，经翻贝叶，忘却廉纤雨。精庐大好，琳琅吟尽佳句。薄暮重上层楼，雕栏闲倚，便拟骖鸾去。怪底吟盟天样远，飘瞥真同南浦。岭表春迟，孤山梦断，只合龛镫住。万梅如雪，相依休问归路。"}