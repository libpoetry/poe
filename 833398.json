{"id":"833398","title":"买陂塘 赋得白荷花瓣四首 其一","dynasty":"清末民国初","author":"樊增祥","text":"是谁裁、轻冰一片，采莲莫便忘藕。湘波一勺刚盛住，又学翠盘珠走。才入手。恰便似、纤纤玉屧生来瘦。素丝万缕。好织就相思，随他红叶，流出御街口。琼瑶赠，曾出云罗小袖。幽香著袂如酒。书中褪粉乾蝴蝶，和汝百年长寿。君信否。君试问、梨霜梅雪谁长久。莲台稽首。愿瓣瓣成花，花花结子，结子赛红豆。"}