{"id":"702381","title":"万福寺送文明与倪舜咨李宾之二学士傅曰川吴原博谢于乔三谕德林亨大修撰陈汝玉给事李士常侍御联句","dynasty":"明","author":"程敏政","text":"送客东城拥雾来，对炉先遣一尊开。盘因待别留兼味，诗为陶情且共裁。庭竹未青寒尚在，江波初绿煖将回。临岐聊为歌三叠，门外骊驹莫漫催。爱客幽僧开竹房，春来偏称举离觞。东风立马情如海，南雪欺人鬓欲霜。关树萧疏家在望，江梅零落路生香。后期莫忘论交地，随处江湖与庙廊。"}