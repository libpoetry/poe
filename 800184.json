{"id":"800184","title":"韩蕲王墓碑歌","dynasty":"清","author":"潘耒","text":"灵岩山前冢累累，荒烟野蔓不足悲。巨石崚嶒戛松际，旁人云是韩王碑。韩王蜕去五百载，当年英名至今在。弯弓夜月射奔鲸，拔剑寒沙清瀚海。一朝雄姿为枯骨，麒麟高冢营山窟。黄肠便房天府出，守冢万家拜百笏。岁久但见蒿与藜，豺狼入穴狐兔啼。惟留一片石，千古灵岩西。灵岩峰高入云霓，韩王勋名与之齐。惟王勋名震千古，手奠坤维揭天柱。挥日之戈射潮弩，半壁江山留宋土。可怜后此竟何人，忍使铜仙泪如雨！梅花落尽梨花开，游人络绎灵岩来。但上琴台寻响屟，何人山麓披蒿莱？碑高三丈字如掌，帝制鸿文盛褒奖。纵使碑刓墓尽平，盖世功名在天壤。君不见钱塘饮马江不流，凤山宫阙为荒丘。张王秦相墓何在，六陵萧飒冬青愁。"}