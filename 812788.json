{"id":"812788","title":"鬓云松 春雨","dynasty":"清","author":"吴绮","text":"烛花残，香篆细。一阵轻寒，送入鸳鸯被。滴尽红檐声欲碎，点点丝丝，学做离人泪。草边浮，枝上缀。不放青苔，松泛东风地。何处玉骢垂柳系，重门不为梨花闭。采莲陂，垂柳院。旧梦重寻，不是闭莺燕。华发满头将已倦，刘阮风流，记得桃花见。酒千觞，珠一串。剪烛西窗，细语红灯颤。谢傅不归棋局换，只爱青山，不改当时面。洛川波，巫峡岫。种得情根，肠断还依旧。泪洒西墙苔似绣。几点疏红，较比春来瘦。粉沾衣，香惹袖。移向窗纱，不怕寒蛩咒。霜落玉阶寒未透。伴取花枝，今夜灯儿后。"}