{"id":"691571","title":"再次前韵东西音兼呈孟阳仲和","dynasty":"明","author":"李流芳","text":"柴扉寂寞枕江开，久拟逃名学老莱。白发经秋看更短，衰颜得酒怪能回。为台欲待生新月，扫径仍教护旧苔。老觉耽诗终漫兴，故人才或似邹枚。悬车束马路徘徊，倒峡崩崖吼万雷。底事奔波冲险去，何如抖擞出尘来。篱边秋老千花片，溪上烟寒一酒杯。抱瓮真同灌畦叟，更无机事可相猜。"}