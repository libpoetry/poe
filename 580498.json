{"id":"580498","title":"大堤曲次唐人杨巨源韵","dynasty":"明","author":"江源","text":"大堤堤上谁家女，高敞红楼傍江渚。南商北客皆拢船，两两邀郎笑相语。池亭五月开新荷，烹鲜劝酒意气多。清歌妙舞翻红袖，银烛金杯映翠娥。风流不落秋娘后，搊筝每露春葱手。迎新昨日蔫樱桃，送旧今朝折杨柳。不谓兴衰反掌间，镜中憔悴泣双鬟。一朝嫁作商人妇，满目风波非旧颜。"}