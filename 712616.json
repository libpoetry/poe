{"id":"712616","title":"赠大木上人经略芝冈熊公之孙","dynasty":"明末清初","author":"陈恭尹","text":"十年之前读国史，神熹皇间叹未已。吁嗟熊公经纶才，疆场同辜直而死。曹沫三败犹有为，李广自刭岂数奇。当时是非且勿论，不知公死谁代之。我怀此语未出齿，今日衡山见孙子。摧颓但有神骨存，僧衲不完冬不被。旧家王谢自不同，少罹患难诗能工。小雏毛羽今已具，何不飞去淩长风。五十慈亲日西落，念子不归生靡乐，愿君毋为恋丘壑。吁嗟乎，君不见岳王祠庙崇千秋，秦氏儿孙讳长脚。"}