{"id":"1133421","title":"夏雨叹","dynasty":"宋末元初","author":"仇远","text":"六月溧阳三日雨，山田喜足低田苦。学中亦有北铃圩，低处水深三尺许。秧苗浸倒根已浮，再种何由能入土。老夫寓居西郭外，厌听村村蹋车鼓。唇焦面黑嗟农夫，此生悔不业樵渔。有山可采水可钓，免得晓夜忧耕锄。去年一熟才了逋，今年再熟力始舒。岂期不待稻花白，并随荇藻归江湖。溧阳近与丹阳接，不雨由来三数月。河流浅涩田乾枯，练湖放水通舟楫。人间既是寒暑同，天上何为雨旸别。愿移此雨慰彼心，还我朱明作炎热。"}