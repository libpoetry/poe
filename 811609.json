{"id":"811609","title":"和珍五同年汉上见怀","dynasty":"清","author":"叶在琦","text":"倦客心情未耐官，蹉跎弥觉去乡难。十年泥爪如过梦，此度参商最损欢。在树嘤鸣殊可感，解装食息得都安。雪残新见庭柯绿，怅倚黄昏独自看。骢马行城是好官，都人犹惜欲留难。何劳远蹠须争道，未有刚肠怯失欢。几日题襟从汉上，重来观弈向长安。登临知切先忧抱，楼上君山尽日看。"}