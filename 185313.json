{"id":"185313","title":"送郝仲明代归","dynasty":"宋代","author":"陆文圭","text":"古人州县吏，久任各称城。任久则化行，吏与民相得。民或不安业，咎在吏数易。代者如傅舍，吏民不相识。王嘉朱浮疏，每读三太息。暨城有贤佐，温良而端直。为政知大体，人方饮其德。瓜犹未及期，旌已催行色。中州固多士，此士去可惜。老稚候城隅，相邀卧车侧。"}