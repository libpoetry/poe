{"id":"984280","title":"题吴参议达观斋","dynasty":"宋","author":"袁燮","text":"朱公胸次清绝尘，吴公当日心相亲。风流蕴藉接前辈，寥寥斯世能几人。达观名斋深有意，欲把前修相警厉。只今吴公德弥劭，始信磨砻成伟器。古人心广体亦胖，纷纷世俗争豪端。己私未克欲求道，窥见一二皆童观。达人大观观底事，天地为物原不贰。痒疴疾痛皆吾身，彼我胡为分贱贵。达观主人心地明，分符赞幕无亏成。每言此身非我有，年来直欲非死生。白发红颜难老态，福禄方隆殊未艾。愿君善保千金躯，归觐紫宸锵剑佩。"}