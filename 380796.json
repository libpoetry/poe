{"id":"380796","title":"摸鱼子·小城晚眺","dynasty":"现代","author":"郑文焯","text":"压危阑乱山空翠，尽成衣上云雾。坏宫芳草寻常见，不用凭高怀古。回首处，渺一发，中原挂在斜阳树。伤春更苦，想璚岛花飞，玉楼帘捲，天半起箫鼓。苍茫里，时有东风雁度，沈沈辽海归路。已怜柳色悽羌笛，犹报玉关春阻。江上暮，又落絮，吹愁散作千家雨。吴魂自语，但满地惊波，两三点雪，栖老旧鸥鹭。"}