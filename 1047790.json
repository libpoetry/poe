{"id":"1047790","title":"奉送太古归旧隐","dynasty":"宋","author":"沈辽","text":"前年姚令下阳羡，老夫为赋铜官山。飘飘道人今复往，有如孤云谁可攀。三尺古琴膝上弹，一杯龙水刀无环。药囊空空何所有，独抱冲气参人寰。人生富贵无金丹，须臾白骨凋朱颜。何为愁苦强作乐，逍遥不去烟霞间。吾昔东游岂无意，腰下铜章初不关。至今山水尚可想，断梦时向荆溪还。安得此身如白鹤，飞与道人天外闲。路逢仙友若相问，为道绿发今斓斑。"}