{"id":"698448","title":"送训导陈公馀之筠阳","dynasty":"明","author":"唐文凤","text":"一经荐剡授官回，司教皋比讲席开。久聚德星传世业，好施化雨育英材。江通文水清澄底，山到筠阳翠作堆。九载考功多擢桂，天香高折数枝来。六籍穷探仔细看，太邱家世弟昆难。先生此日皋比席，御史当年獬豸冠。自是青春司教职，肯怜白首老儒官。西风黄菊筠阳道，吟得新诗字字安。"}