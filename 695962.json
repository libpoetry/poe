{"id":"695962","title":"定安四景为宗伯王公赋 文笔晴峰","dynasty":"明","author":"欧大任","text":"海上山高已插天，孤峰颖出更淩烟。玉堂学士曾持橐，奏对行趋御陛前。曙色茏葱万丈梯，数声咿喔到金闺。君看圣主贤臣日，何但王褒祀碧鸡。沧海烟深碧浪遥，鱼龙奋起上云霄。至今司马双题笔，犹在天涯万里桥。陇首烟云接海坛，日边金马玉为鞍。屹然琼岛开奇甸，常作擎天八柱看。"}