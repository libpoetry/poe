{"id":"823652","title":"望海潮 次秦淮海韵，黄孝子万里寻亲图卷，为钱镜塘题","dynasty":"清末近现代初","author":"吴湖帆","text":"秦关险越，五岭危度，崎岖重岭云封。仡佬踞林，貔貅载道，绵连瘴雨蛮风。野火闪流虹。令倦途孤客，行退何从。百感情怀，斩荆披棘乱山中。那堪偃蹇人雄。祗双亲无恙，万虑俱空。瞻望大姚，凝思滇海，茫茫甚处潜龙。飘泊诉征鸿。叹烟溪锁霭，缥缈离宫。洒尽团圞血泪，惨淡有灵钟。"}