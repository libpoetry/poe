{"id":"699645","title":"兵事十首 徵兵","dynasty":"明","author":"郭之奇","text":"固垒逍遥卒，夷丁杂汉群。将骄人命贱，寇退首功分。暮野生燐火，春郊老阵云。相传今面敌，稍见祖家军。粟行将万里，刍竭自何年。枵腹难终俟，遣苞孰共前。方敲民骨髓，稍给士糇饘。为语三军众，飞腾莫自便。颓云朝夕压，坚腹近遥淩。树介征麾变，霜阴杀气凝。旟旐来豹幄，组练杂渔罾。游釜何人者，投鞭那可矜。恃险舟皆敌，脩文守在夷。时危难远语，效死必城为。有意求蛙产，何心问茧丝。繇来人志结，不使地天移。务隘当分扼，先人作战筹。联心惟谨养，弭耳贵专谋。有地因民守，无形令敌愁。悬思千击万，险阻庶全收。使寇如流溃，何兵可障川。五行迷克土，八载任滔天。背水人俱怯，壑邻计久偏。虚声求胜势，群力总波漩。玄黄当久战，朝野共无衣。师老民从毒，兵钝贼见几。中枢迟上策，专阃积轻威。不识縻军是，谁云尾寇非。弄兵宁异昔，逸火庶非今。渠胁分群命，死生问一心。井闾还旧有，牛犊可新寻。倘及阳庚日，春风散绿林。极目平安火，乡云白似红。朔风悲立马，南雪滞征鸿。燐野荒寒日，腥川恣渴虹。天涯微宦客，愁坐似羁笼。连阃歌铙日，深宫动乐晨。乾坤将厌杀，城野共还春。夜影销欃焰，朝书出战尘。尚期三捷至，先系百渠陈。"}