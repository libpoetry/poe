{"id":"817135","title":"金陵杂咏五首","dynasty":"清","author":"缪重熙","text":"梁代君王只慕禅，台城何事更求坚。半湾断壁围春草，尽有閒人学放鸢。江令幽居傍驿边，小姑祠畔草生烟。繁华历尽半平野，剩水残山满目前。石城犹是亘崔巍，胜国宫廷已就摧。何物壮观供放眼，报恩塔与讲经台。竹里茶铛袅篆烟，雨花冈下水清涟。閒中细品龙团味，不忆江心第一泉。半壁晴湖半壁山，胜棋楼下水湾环。莫愁留得无愁地，到此愁人也破颜。"}