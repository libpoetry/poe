{"id":"818480","title":"为甘翰臣题非园图","dynasty":"清末近现代初","author":"陈三立","text":"有地瓯脱海之角，蒙笼草树杂花药。依径廊亭茅盖头，待月生东日西落。晨夕步寻半吾党，听鸟听虫微籁作。主人好客如性命，每至围坐倾觞酌。抟控烟霞纵谈咏，醉颊飘髯映林薄。从知大侠隐阛阓，能外形骸自行乐。十年烽燧点禹甸，缩手安问散腰脚。分作遗民娱老乡，天假奥区万灵跃。"}