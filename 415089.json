{"id":"415089","title":"观秦始皇陵兵马俑丁卯","dynasty":"近现代","author":"宗远崖","text":"秦皇营骊山，冶铜锢三泉。自喜密无隙，可穷千万年。项王但一过，穿掘无深坚。多藏人鱼膏，欲以照长眠。牧儿求亡羊，失火翻相煎。馀威竟何有，石椁为灰烟。独有兵马俑，列阵陵东偏。人视为瓦缶，沉埋卒见全。一朝忽出土，森立纷骈阗。形态夺化育，精光耀星躔。奇迹增为八，世界惊相传。昔闻塞上翁，体道识推迁。万事多反覆，千秋几洄沿。吾今复何语，注目望秦川。"}