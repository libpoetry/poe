{"id":"744153","title":"霁后度大屏岭始见罗浮二山隐显云外折下数里为石角潭","dynasty":"清","author":"王文诰","text":"峰变态，树倒影，湿翠满山人度岭。断雨飘丝积霭收，磨出光天照明靓。远眺罗浮接云上，支天一面与天并。神山秀出弱水中，水复山重路犹梗。路梗石作梯，大山中辟流。青泥天风一吹丸，不得结成圭角当前溪。潴而为潭潭复泻，水信无分于东西。随我下山如送客，相将形影何凄凄。言寻漆珠室，绿衣行酒天鸡啼。洞天药市引红翠，池边沐浴分刀圭。或再来，无相暌。"}