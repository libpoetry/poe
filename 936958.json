{"id":"936958","title":"绵州录参厅观姜楚公画鹰少陵为作诗者","dynasty":"宋","author":"陆游","text":"我来访古涪之滨，不辞百罔冀一真。走马朝寻海棕馆，斫脍夜醉鲂鱼津。越王高楼亦已换，俯仰今古堪悲辛。督邮官舍最卑陋，栋挠楹腐知几春。岿然此壁独亡恙，老槎劲翮完如新。向来劫火何自免，叱呵守护疑有神。妖狐九尾穴中国，共置不问如越秦。天时此物合致用，下韝指呼端在人。会当原野洒毛血，坐令万里清烟尘。老眼还忧不及见，诗成肝胆空轮囷。"}