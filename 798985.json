{"id":"798985","title":"宴清都 客枕羁愁，枯灯煮梦，郁伊善感，何以为怀。和草窗登霅川韵，不自知所言之何似也","dynasty":"清","author":"杨玉衔","text":"墙倚秋千倦。斜阳下、无端心事凌乱。莺痴绿老，鹃哀红谢，韶华逾半。生憎欺鬓东风，青蔓染、霜丝吝换。问连朝、饾饤阴晴，珍劝加衣谁管。算来春色无多，三分有二，归期非远。系春不住，柳梢眉蹙，芍围腰减。纵教赶上江南，已孤负、探芳手眼。更何堪、引逗情丝，飞霙弄晚。"}