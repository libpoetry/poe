{"id":"1112241","title":"拟东武曲二首","dynasty":"宋","author":"宋祁","text":"甘泉烽火照黄昏，候骑骎骎入雁门。光禄塞前逢夜月，黄龙城下见愁云。隐隐轻雷逐车响，颜行使者乐相望。劳军细柳尊亚夫，持节云中赦魏尚。自从天子乐休牛，故障遗亭岂重修。李广不生高祖世，岂得今封万户侯。我家世世山西士，二十期门从天子。始随骠骑破祁连，晚逐楼船下䍧水。汉北雰雰飞雪暗，海中跕跕翔鸢坠。归来武库祭蚩尤，得从甘泉参豹尾。何意一朝兵后期，簿责侵诬属军吏。黄金纳赎为庶人，白首还家事田里。结发从军七十战，利镞金痍犹可记。龙钟虽入玉关门，止呵还遇灞陵尉。不及金张藉旧勋，七叶华貂长富贵。"}