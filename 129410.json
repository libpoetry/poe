{"id":"129410","title":"沁园春·岁在永和","dynasty":"宋代","author":"方岳","text":"岁在永和，癸丑暮春，修禊兰亭。有崇山峻岭，茂林修竹，清流湍激，映带山阴。曲水流觞，群贤毕至，是日风和天气清。亦足以，供一觞一咏，畅叙幽情。悲夫一世之人。或放浪形骸遇所欣。虽快然自足，终期於尽，老之将至，後视犹今。随事情迁，所之既倦，俯仰之间迹已陈。兴怀也，将後之览者，有感斯文。"}