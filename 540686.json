{"id":"540686","title":"己丑开都城有妒妻斮其妾之双足者妻就刑夫逋焉感而赋","dynasty":"明","author":"赵完璧","text":"青娥倏陨双秋莲，玉魂悽断千里缘。纤弓射反伏未睹，凌波履险知谁怜。入室之妒莫可测，他人所慕吾所捐。前鱼泪落后鱼船，飞燕褫魄班姬妍。天涯弱质胡相及，仇雠乃在香尘边。剪忌不遑图掩鼻，甘心共弃沧浪天。昔以要宠今杀身，膏兰自取焚与煎。薄命速辜阖室延，一朝三褫尤物愆，猩猩之履犹在前。"}