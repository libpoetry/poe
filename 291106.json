{"id":"291106","title":"眉妩·又残阳摇曙","dynasty":"现代","author":"陈师曾","text":"又残阳摇曙，宿蓼分凉，愁入去舟眼。底事悤悤别，雕梁畔、因依还羡双燕。妙词意款。伴露装、殊慰悽感。暂回首，潋滟江南水，映孤梦犹暖。堪念云萍飘散。且自偎清影，频弄征翰。鸿语催秋紧，年年树、苍茫曾系游缆。泪襟暗点。怅玉人、空望尘远。便先算归期，春镜里，待厮见。"}