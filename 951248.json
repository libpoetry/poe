{"id":"951248","title":"徐铉小篆千文帖赞","dynasty":"宋","author":"岳珂","text":"于惟骑省，神艺造古。狝兔璇窟，吸蜍银浦。千文爰袭，百体具举。庆云澄霭，清风垂露。鸟迹观象，鱼书辨鲁。仓创籀述，峄夸咸诅。如周金版，如岐石鼓。制比邈健，势穷斯妩。游史逊妍，冰书挈度。悠悠千载，孰是去取。寥寥几人，他莫比数。世遗赵璧，宝及康瓠。矉心何尚，徵睫何睹。表而出之，光我书府。"}