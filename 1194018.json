{"id":"1194018","title":"酒中十咏 酒星","dynasty":"唐","author":"皮日休","text":"谁遣酒旗耀，天文列其位。彩微尝似酣，芒弱偏如醉。唯忧犯帝座，只恐骑天驷。若遇卷舌星，谗君应堕地。羲皇有玄酒，滋味何太薄。玉液是浇漓，金沙乃糟粕。春从野鸟沽，昼仍闲猿酌。我愿葬兹泉，醉魂似凫跃。翠篾初织来，或如古鱼器。新从山下买，静向甔中试。轻可网金醅，疏能容玉蚁。自此好成功，无贻我罍耻。糟床带松节，酒腻肥如羜。滴滴连有声，空疑杜康语。开眉既压后，染指偷尝处。自此得公田，不过浑种黍。红垆高几尺，颇称幽人意。火作缥醪香，灰为冬醷气。有鎗尽龙头，有主皆犊鼻。倘得作杜根，佣保何足愧。钩楯跨通衢，喧闹当九市。金罍潋滟后，玉斝纷纶起。舞蝶傍应酣，啼莺闻亦醉。野客莫登临，相雠多失意。青帜阔数尺，悬于往来道。多为风所飏，时见酒名号。拂拂野桥幽，翻翻江市好。双眸复何事，终竟望君老。牺樽一何古，我抱期幽客。少恐消醍醐，满拟烘琥珀。猿窥曾扑泻，鸟蹋经攲仄。度度醒来看，皆如死生隔。万仞峻为城，沈酣浸其俗。香侵井干过，味染濠波渌。朝倾踰百榼，暮压几千斛。吾将隶此中，但为阍者足。何人置此乡，杳在天皇外。有事忘哀乐，有时忘显晦。如寻罔象归，似与希夷会。从此共君游，无烦用冠带。"}