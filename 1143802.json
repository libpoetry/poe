{"id":"1143802","title":"不寐十首","dynasty":"宋末元初","author":"方回","text":"清寒雪夜天，攲枕暗灯前。总为多思虑，常令少睡眠。著书传后世，讲学绍先贤。老死将无日，空閒十二年。孤灯深夜半，何乃抚床为。道左时难料，心方世岂知。孰刊前代史，肯作近人诗。黠鬼应相笑，乾坤一老痴。暮年无寐意，灯与影应知。谁复名三叛，空劳赋五噫。今人难与语，来世尚堪期。准易扬雄业，真成覆瓿为。无寐复无寐，自知仍自知。少狂今始悔，宿疾尚堪医。雪水消残酒，灯花送好诗。元龙湖海气，老矣复何施。世间无限事，总不属閒人。必欲伸公论，宁如爱老身。武成难尽信，泰誓尚非真。卫府公闾语，何哉彼鬼神。夜眠才合眼，即见此诸公。骸骨已应朽，精神犹自通。老怀常忽忽，暮景极匆匆。知己恩难报，皇天识寸衷。雪声兼雨声，静听到残更。为底常无寐，宁当有不平。食多嫌气浊，衾薄觉神清。万古书灯眼，心常与共明。涉世形容悴，违时嗜好偏。偶犹身未死，岂为己无眠。道丧文趋刻，谈高学类禅。申生真毙犬，望帝竟啼鹃。竺国轮回说，诬民断勿疑。还知已死后，即是未生时。六道何凭考，三身故强推。反终更原始，不寐试深思。细字昏难读，孤灯冷独挑。黄齑馀口味，白豆验心苗。玉枕方春梦，金门正早朝。先生唯默坐，窗外雨萧萧。"}