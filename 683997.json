{"id":"683997","title":"会葬故陆丈吉孺","dynasty":"明","author":"王世贞","text":"生世仅卅载，旅殡二十春。落日射空棺，棂宇尽为薪。今朝一抔土，始得返于真。少妇竟华颠，交友半已陈。长衢连交鞅，歌哭递相因。神气无不之，焉问疏与亲。游魂久已逝，归魄从此始。玉树埋土中，悢悢不能已。秋风怜空桑，悲音缘谁起。卮酒饭一盂，寡妻代为子。有友三两人，聊与歌蒿里。芳名良何益，空尘世人耳。"}