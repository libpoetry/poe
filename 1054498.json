{"id":"1054498","title":"再作药名诗一首寄亶父并用本字更不假借此诸名布在本草中虽或隐晦然以为不当但取世俗之所知而遗其所不知亦君子之用心也至于搜索牵合亦可以发人意思而消磨光景请亶父同作","dynasty":"宋","author":"孔平仲","text":"忆昔见子龙沙边，冰台玉壶气凛然。才薄人微辱取友，青蒿愧倚昆崙颠。诗锋利如立刀剑，谈经辨博森戈鋋。贤愚校我几百倍，预知子必转青天。别来喧卑共谁语，神游阆苑长思仙。京师再见空草草，琐细辛勤官事牵。如今相去水南北，一别羁旅还隔年。每思益友在咫尺，九江地与蕲黄连。作诗寄我解离恨，紫贝珊瑚堆目前。灵蛇含珠久不吐，骏马衔脱谁能先。弥天雄句骇俗耳，入木香煤濡綵笺。嗟余鄙讷会强敌，蜀鸡格斗非所便。未甘遂服强一战，光焰消缩何由然。我居此土颇大适，门对庐山飞玉泉。火云烧赤赫日炽，委蛇退食甘昼眠。环池老木自却暑，清波白石明相鲜。木香漠漠初过雨，水英灿灿新开莲。区区余心最念子，空对黄昏江月圆。重楼远望君不见，淮南细草迷苍烟。"}