{"id":"630400","title":"莫厌贫十二首 其二","dynasty":"明","author":"释函是","text":"水木彻上下，飞潜尘外迥。静言冥初终，风物各自永。閒者得其真，此岂富贵谂。所遘良足多，空庐抱寒影。玙璠但有名，明月惭独醒。噭噭嗟陆沉，安所贵颜闵。海鸽不是雀，入淮雉作蜃。贞脆忽不觉，久暂成松菌。东谷悲凄风，去雁遗玄景。弦望互相催，晚节当谁秉。"}