{"id":"672038","title":"咏莲房","dynasty":"明","author":"杨循吉","text":"白露褪红衣，亭亭挺寒碧。污泥乍相辞，众果何敢敌。倒持若覆杯，平放如架帻。折茎脆连丝，啖实甘流液。味带湖波鲜，态含溪雨侧。蜂巢开户牖，蚕茧谢洴澼。倩兮笑靥多，骈尔钉头积。谁知心独苦，却讶纹常襞。樽前忆吴歌，老去伤国色。何惭登鼎俎，自可利胸膈。载来马蹄圆，剜出鱼眼赤。谪仙号犹存，濂溪爱非假。奴视栗与梨，句赏主为客。时新想南濠，土产誇东漷。水神怒擎拳，溪女采留迹。感子遗瑶琼，深情在乡邑。"}