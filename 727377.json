{"id":"727377","title":"采菱歌七首","dynasty":"南北朝","author":"鲍照","text":"骛舲驰桂浦，息棹偃椒潭。箫弄澄湘北，菱歌清汉南。弭榜搴蕙荑，停唱纫薰若。含伤拾泉花，萦念采云萼。暌阔逢暄新，凄怨值妍华。愁心不可荡，春思乱如麻。要艳双屿里，望美两洲间。袅袅风出浦，容容日向山。烟曀越嶂深，箭迅楚江急。空抱琴中悲，徒望近关泣。缄叹凌珠渊，收慨上金堤。春芳行歇落，是人方未齐。思今怀近忆，望古怀远识。怀古复怀今，长怀无终极。"}