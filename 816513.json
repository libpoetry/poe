{"id":"816513","title":"挽梁文忠师三首","dynasty":"清","author":"曾习经","text":"圣敬方跻日，还需启沃人。慭遗艰一老，可赎惮千身。精爽须眉在，忧危事迹陈。独弦先十载，敢复诧吟呻。十兆真陪葬，君臣祭祀同。青松苍柏树，断续鼓箫风。只有天难问，曾无日再中。堂堂今遽尔，莽莽此何穷。朱鸟伤焉食，曾携谢印来。俄闻经被赐，终见铁函开。读易深忧患，称诗愧无才。天泉声泪彻，未尽后山哀。"}