{"id":"1236991","title":"赵村道中","dynasty":"元","author":"赵孟頫","text":"朝出南郭门，遥指西山阴。马蹄与石斗，宛转愁我心。溪谷莽回互，寒风振穹林。黄叶洒我衣，岩泉走哀音。凄凄霜露降，穷思浩难任。人生亦何为，百年成古今。华堂昔燕处，零落归丘岑。况复不得保，悲来泪沾襟。昔年干戈动，兵尘暗三吴。长江巳无险，智勇亦难图。筑垒依平山，谋国一何愚。桢干群林空，遗址莽丘墟。至今蓬蒿下，犹有白骨枯。天阴万鬼哭，惨惨荒山隅。兴亡自有数，不敢问何如。独怜野菊花，立马为踌躇。"}