{"id":"57587","title":"答里中儿","dynasty":"明代","author":"吴孺子","text":"仆本金华人，少小亲耒耜。三十始读书，一命期强仕。褊性病疏狂，怪辞来哆侈。一年复一年，世事难料理。面垢臭无纹，短发披两耳。濩落在江湖，饥寒皮肉死。寄谢里中儿，无劳问历履。闲来泽畔行，顾影还自喜。夜深魍魉啼，遥拜来相倚。蹑电树雨幢，促我不能止。驾之骖白螭，群从来何愧。下视尘寰中，茫茫若蝼蚁。"}