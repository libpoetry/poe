{"id":"713900","title":"义象行","dynasty":"明末清初","author":"屈大均","text":"将军来从夜郎天，万里旌旗横海边。左右名王膏玉斧，西南君长执金鞭。因之问罪尉佗国，兵胜繇来骄气作。美女聊为歌舞欢，谋臣白有孙吴略。营中何物高嵯峨，十四雄象相荡摩。久向滇池习斗战，凭之触敌计良善。蛮奴一下紫金钩，蹴踏沙场山岳转。岂意中宵敌溃围，不诛庄贾损军威。至尊方有平城厄，丞相频从泸水归。谁言不败繇天幸，自是无功因数奇。神龙失水困蝼蚁，往日风雷嗟已矣。梅鋗关上阵云崩，伏波祠前鼓声死。象兮尽入橐驼群，口衔苜蓿泪纷纷。蕃雏骑向天山道，汉使愁看黑水滨。中间一象独不驯，天子曾封为将军。势每奔腾蹂万马，声如暗哑废千人。曾击长沙城阙碎，如虎如熊谁不爱。皇天不欲兴神州，致使六军齐受害。繇来犬马思报主，况乃瑶光星降汝。曾被雷惊花入牙，御前妙舞如鸾翥。唐朝不拜赤心儿，今日宁降老上师。几夜偷营多伤杀，田单火牛宁足奇。堪嗟巨炮争丛击，战场孤立终难支。皮可寝兮肉可食，死为鬼雄游八极。从来骥也称奇德，人不如兽徒千亿。"}