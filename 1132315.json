{"id":"1132315","title":"次韵史少庄竹醉日移竹","dynasty":"宋","author":"魏了翁","text":"艳艳洒妆斗姚魏，冥冥花影逢石丁。醉生梦死何如竹，三百五十九日醒。清如杜叟日卓午，直似姜公诗作丁。冰雪容颜俨相值，霸陵醉尉也须醒。平生自许岁寒操，醉日移来三十丁。底事此君亦移转，连明风雨唤教醒。猩屐常为醉魂役，骊珠适与睡时丁。外物移人每如此，人心可使不长醒。"}