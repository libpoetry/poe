{"id":"722573","title":"咏古","dynasty":"明末清初","author":"屈大均","text":"汉皇有神器，光明长盛实。白气郁成云，状若龙蛇出。太白精所凝，一挥天下一。自斩白帝子，血光尝如漆。本以诈力雄，汤武非其匹。猛士无韩彭，四方岂宁谧。威加海内归，霸图有得失。慷慨泣数行，悲歌风瑟瑟。时无周旦才，谁与陈无逸。诸葛王佐才，乃慕乐将军。燕昭本姬姓，豫州亦懿亲。齐破将尊周，霸业为桓文。为燕振积弱，周命亦维新。天王威一奋，六国仍为臣。燕号为宗国，西向制强秦。孔明为刘氏，与乐同一身。帝蜀岂本怀，汉业徒三分。悲哉孝献没，一日能无君。元年纪章武，掩泪当秋旻。"}