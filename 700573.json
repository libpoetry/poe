{"id":"700573","title":"林廷尉以吉四咏 先菊庵","dynasty":"明","author":"顾璘","text":"嘉华耀令节，岁寒羡孤芳。君子先时降，贞素乃含章。馥馥掩兰芷，亭亭凌雪霜。嗤彼桃李花，徒然骄艳阳。鲍鱼相与化，下流难为居。肃肃义方训，永怀犹厥初。既揭座右铭，复置怀中书。彷佛聆謦欬，陟降临庭除。峨峨崖上台，万卷此俱积。玄圣閟其神，幽讨悉肝膈。吐之经四方，廊庙行旦奭。轮扁愚蒙人，何足语心迹。朝瞻紫峰明，暮瞻紫峰晦。华表白鹤归，云端见冠佩。天地无终穷，日月互谢代。血泪如流泉，迸注难自爱。"}