{"id":"605160","title":"读南钦录奉怀安石先生陆太翁非敢窃附于金兰妄欲自同于臭味第知闻声而应安得抚尘而游遥献二诗自怜一吷不辞秽陋以见归依结想终生披襟何日 其一","dynasty":"明","author":"张萱","text":"海岳呈珍玉笥开，琅函霞绮自天来。千金不卖长门赋，片语能兼邺下才。玉屑金声蜚丽藻，锦心绣口妙新裁。谁言身隐文焉用，自有雄名遍九垓。"}