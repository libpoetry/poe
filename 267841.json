{"id":"267841","title":"沁园春·寿郭翁","dynasty":"现代","author":"朱祖谋","text":"开遍梅花，昼锦屏风，春风画堂。说德乡铜钵，家声金穴，刘樊眷属，蓬阆班行。东海桑柔，南阳菊滟，云满丹丘日月长。琼筵启，傍九芝眉采，一瓣心香。馀庆双凤高翔。知保障功留在梓桑。操奇赢蛮舶，函珠怀玉，劳来鸿泽，义粟仁浆。横舍弦歌，高楣绰楔，通德门多吉事祥。轩眉笑，先东坡一日，腰笛称觞。"}