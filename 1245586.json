{"id":"1245586","title":"山堂一首寄一二知己","dynasty":"元末明初","author":"危素","text":"结发好经籍，雅志颛山林。静恬屏世虑，庶免外物侵。舍东一亩宅，宴处神不淫。沄沄碧涧流，翳翳春云阴。双厓气崷崒，渴日县嵚崟。天景落往沼，原泉到来深。筠桧净茸茸，藤萝郁沉沉。颇谐旷荡意，济世宁无心。羲农安在哉，周孔不可寻。唯将一斛酒，坐对南山斟。慷慨紫芝田，惨淡梁父唫。朋知日疏远，何以相规箴。"}