{"id":"279122","title":"惜黄花慢·重九和逃禅","dynasty":"现代","author":"周岸登","text":"倦烟寒水。更天抹断霞，山凝晚翠。乍豁吟眸，岁华今昔堪惊，客感渺茫无际。清尊相伴，省他年、似寻梦，也应难记。正愁里。举酒酹花，情款深至。华颠菊好羞簪，便香泛、紫萸杯斟浮蚁。莫笑餐英，不管彭泽闲情，略解楚累风味。万方多难此登临，两无绪、只堪沈醉。强扶起。小极比花憔悴。"}