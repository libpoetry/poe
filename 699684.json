{"id":"699684","title":"既渡河车中即事以新旧见闻作古今愿怀诗八首","dynasty":"明","author":"郭之奇","text":"星车夕发遂河干，来往征途异暑寒。城野秋残闻见改，堂阶地隔怨咨难。郑图欲献须多绘，贾策方成仰乙观。昧死臣言终出位，循躬九载日瘝官。忧时注将总偏词，昧昧何如一个思。淮蔡深谋全倚度，西人寒胆独称琦。公孙阿世终蒙落，司马闻边始戒夷。自下邦家分利殆，祇今中外问安危。丈夫投笔计封侯，孺子逢桥已遇留。飞食莫凭封万相，坐帷须拟决千筹。清宵几对风云色，何日能忘天地忧。未扫匈胡终负国，忍看辽土竟沦酋。千载筹胡指顾中，清宵读史念车攻。大原薄伐中兴伟，沙漠深藏远略雄。唾手辽云心未已，系缨北阙事堪同。古今大义容臣举，十万横行报乃公。宵衣明主值多难，朝市相逢策治安。止辇求言劳汉帝，诘戎立政想周官。处囊一遂誇锥脱，投笔千人说剑寒。六月南师今又老，何年西顾始中宽。足兵足食总难齐，骄子未欢饥子携。不惜琼林收散卒，岂无膏泽下残黎。牛羊视久须刍牧，将帅思深尚鼓鼙。事急但求兵革利，应知民志险山溪。文武途分或掎轻，封疆事急且观兵。公侯久废干城选，军旅初因俎豆行。六艺成名先执射，七书传塾已为经。从兹儒效兼安攘，不是皇心喜纵横。"}