{"id":"1124724","title":"奉和御制秋怀诗二首","dynasty":"宋","author":"徐冲渊","text":"东壁星辰烂不收，夜凉河汉截天流。芙蓉院静琴三叠，翡翠帘开月一钩。黄屋非心辞大宝，碧云有意思高秋。金声玉振掩前作，汉祖空怀猛士忧。天末虹蜺晚未收，龙池新雨涨清流。鸥缘适意频依渚，鱼不贪香懒上钩。剩喜三边无警报，况当万宝得成秋。啸歌高蹈羲皇上，不复深贻海内忧。"}