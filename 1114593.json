{"id":"1114593","title":"景伯正字招东郊观梅晚集茶院秀远堂举之舍弟有诗景伯和章见简同赋","dynasty":"宋","author":"李益谦","text":"十里寒梅欲斗妍，东郊寻胜喜联翩。渐看冰泮池塘外，又见春生岛屿边。渔艇招招浮远水，畬田漠漠起平川。惜无画手王摩诘，只把君诗写蜀笺。青春垂地风头恶，寒色侵肌雪意酣。路转溪桥回马足，行穿松径得僧蓝。联裾正喜陪清赏，挥麈何妨共剧谈。它日海邦传盛事，诗仙曾此驻鸾骖。"}