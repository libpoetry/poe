{"id":"7062","title":"同河南李少尹毕员外宅夜饮时洛阳告捷遂作春酒歌","dynasty":"唐代","author":"高适","text":"故人美酒胜浊醪，故人清词合风骚。长歌满酌惟吾曹，高谈正可挥麈毛。半醉忽然持蟹螯，洛阳告捷倾前后。武侯腰间印如斗，郎官无事时饮酒。杯中绿蚁吹转来，瓮上飞花拂还有。前年持节将楚兵，去年留司在东京，今年复拜二千石，盛夏五月西南行。彭门剑门蜀山里，昨逢军人劫夺我，到家但见妻与子。赖得饮君春酒数十杯，不然令我愁欲死。"}