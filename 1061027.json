{"id":"1061027","title":"石鱼行赠灵壁张氏","dynasty":"宋","author":"饶节","text":"磬石山中石无主，百里厚坤不承土。土人出石如出金，阙地及泉隧而取。重重彻之如彻席，凡材顽狠邱山积。中藏一板金王精，定是陶镕鬼神力。黄钟之律生于黍，近代纵横不如古。天生此材岂苟然，伐而用之百兽舞。师襄入海工不精，且制嘉鱼大小鸣。大为王鲔施僧饭，小为鲂鳏依石屏。君家二尾傥遗我，要唤儿曹坐睡醒。"}