{"id":"1252799","title":"次韵刘先生古诗十首","dynasty":"元末明初","author":"王祎","text":"元气播群汇，雨露均沾濡。洪纤各生成，孰为乘与除。物形自有偏，造化无遗馀。大道亦如是，圣域同所徂。譬如挹樽酒，置彼四达衢。饮者随尔量，初何间亲疏。人身参三才，盍思居广居。我居固云广，我力敢不勤。结发爰有事，外物视浮云。分阴深所惜，矻矻穷朝曛。孰谓参也鲁，一贯乃独闻。望道吾未见，忧来心如熏。彼哉夸毗子，方将树功勋。勋名既以高，祸患随以至。轩冕等桎梏，古来同此事。象齿及翠毛，兹身适为累。咄哉若而人，生死如梦醉。古人吾焉从，欲往无两翅。有翅亦安之，且学斥鴳雏。栖迟一室间，究观古人书。谁云古人远，朝夕同我居。其言有若此，其心定何如。见心不见面，令人发长吁。人心如人面，观人所宜慎。古人心坦夷，改过岂尝吝。今人心险艰，笔锋作刀刃。古今人不同，光景同一瞬。置此勿多谈，且复谈世运。世运有污隆，代谢由一气。人身囿其中，草木共荣悴。奈何桃李花，颜色图久媚。所以特达人，每洒英雄泪。百年未足凭，千载当可觊。所觊身后名，遗芬比猗兰。身焉匪金石，讵傲霜雪寒。不朽苟有托，年岁任其阑。朝闻夕可死，用力非无端。心至力靡逮，抚膺徒慨叹。慨叹将何为，愿言启茅塞。先生括苍彦，长髯漆光黑。平生守劲节，枉直较寻尺。著书三万言，石室岂寥寂。还携青黎杖，来作朱履客。不才托末契，承训庶朝夕。朝夕操铅刀，而以亲龙渊。锐钝固辽绝，物类幸相连。斯文如一线，萧条今可怜。孰其任兹事，回澜涨百川。念之心皇皇，中宵不能眠。不眠亦何如，如醉不能醒。幡然披衣起，仰视青天青。惊飙戒高林，疏雨过广庭。秋意殊可揽，河汉方西倾。徘徊复徘徊，谁欤领兹情。"}