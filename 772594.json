{"id":"772594","title":"题谢君生圹","dynasty":"清","author":"蔡见先","text":"万叠山峦蘸碧空，身前身后感何穷。几条白骨成灰易，一领青衫洒泪同。昔日视师生亦壮，他时入地鬼之雄。蓬蒿半亩逍遥境，留待修文宅此中。是处佳城葬汝真，葬侬何处转伤神。一锄未了三春梦，七尺仍留百岁身。即有高碑休堕泪，断无疑冢去欺人。买山不作生时计，芳草斜阳结净因。鸡黍田庐惠屡叨，仙栖独惜未曾过。生前户牖绸缪早，劫后河山涕泪多。不待盖棺方定论，敢同临穴一高歌。此诗情比延陵重，空向孤坟剑自摩。"}