{"id":"1158175","title":"独在开元寺避暑颇怀鲁望因飞笔联句","dynasty":"唐","author":"皮日休","text":"烦暑虽难避，僧家自有期。泉甘于马乳，苔滑似龙漦。任诞襟全散，临幽榻旋移。松行将雅拜，篁阵欲交麾。望塔青?识，登楼白鸽知。石经森欲动，珠像俨将怡。筠簟临杉穗，纱巾透雨丝。静谭蝉噪少，凉步鹤随迟。烟重回蕉扇，轻风拂桂帷。对碑吴地说，开卷梵天词。积水鱼梁坏，残花病枕欹。怀君潇洒处，孤梦绕罘罳。"}