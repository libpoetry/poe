{"id":"1119997","title":"次韵董伯和二首","dynasty":"宋","author":"陈著","text":"事难言处只长吁，沸海烹煎一鼎如。贫累转添知有命，故交自绝本无书。仕方见境大槐蚁，走不离乡千里鱼。已分归农谋半菽，尚忧龙岁起秦闾。时难何必苦嗟吁，自有山庄只自如。行担应携杏花谱，闭门堪著竹林书。行观尘外乘风鹤，坐看人閒减水鱼。宇宙平安终有日，却从旧卜大门闾。"}