{"id":"675208","title":"题画","dynasty":"明","author":"孟洋","text":"丹青妙意画莫测，一幅写尽秋江色。天远平看枫树林，云长不辨鸿飞翼。崖半青松绾夕烟，洞门乱石绕寒泉。羽客看山坐松下，横琴不语心悠然。孤舟短棹清波里，烟雨霏霏笛声起。芦叶青摇洲渚风，蓼花红映江心水。松下舟中俱隐沦，城闉车马徒纷纷。怅然省识画中趣，何能归来江上动鸥群。"}