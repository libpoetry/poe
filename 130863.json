{"id":"130863","title":"用前人代二子用前韵来谢韵","dynasty":"宋代","author":"陈著","text":"苍苍本无为，乌兔争飞驰。今日为何日，谁叩和与羲。举目万感集，秋风黍离离。人生能几何，梦境蛛营丝。或以烹自售，变诈如鞅斯。或以舌交战，纵横如秦仪。亦或事旷达，蜕形慕安期。不则逃空虚，灰心从闍梨。不曰古圣贤，自有天根基。为己非为人，积学如积赀。弗废一日葺，庶几百志熙。世远教法散，有识如退之。试观训符读，道义不以规。贵贱何足云，而乃徒费辞。进学以为解，诗易分葩奇。安贫以知命，妻儿任寒饥。既而及行艺，顾欲中有司。未忘或名径，□□荆棘茨。堂堂山斗望，为论如彼卑。吾师吾孔子，曾子而子思。以至向学时。光阴电一抹，圣狂几甚危。百行孝为本，气下色愉怡。极而察天地，造端自齐眉。苦语赞义方，一洗时妆脂。勉旃复勉旃，勿重老大悲。还以自警省，就示吾诸儿。"}