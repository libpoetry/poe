{"id":"581674","title":"寓石首阻风三日既而风止天霁舟行有作","dynasty":"明","author":"苏葵","text":"黑云翳空羲驭收，南箕簸弄江豚浮。呼号万籁响如市，惊涛百尺吞江楼。山倾海侧蛟龙舞，六鳌振动冯夷府。推撼坤灵玉帝愁，亟召雷霆试新斧。雷霆隐忍遗妖怪，骤雨终宵益澎湃。海若躨跜不敢游，鱼鳖生灵立堪待。我时维舟江岸侧，三老黄头皆怵慄。安能坐视百怪狂，怒气冲冠发皆立。匣中拔出千金剑，先斩蛟龙腥血溅。更操强弩落南箕，次殪玄冥河海晏。如今镜面湛天光，静洗龙泉依旧藏。沧波日日送行客，我亦鼓楫浮湖湘。湖湘水阔多明月，晚弄婵娟倾曲蘖。凭谁着眼济川人，莫道古今惟传说。"}