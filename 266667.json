{"id":"266667","title":"念奴娇·独游东湖有感","dynasty":"现代","author":"叶恭绰","text":"金翅蒐军，想孙郎当日，英姿雄发。寂寞紫髯人去后，閒煞半湖空碧。野菜荒畦，枯藤败寺，名占高人宅。斜阳烟柳，眼中多少相识。今日缥杳池台，轻衫破帽，选胜聊寻觅。恰有西山开冷眼，似笑风尘踪迹。独上危亭，当风坐久，万绿森毛发。癯鸥三两，掠波还又飞没。"}