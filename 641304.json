{"id":"641304","title":"题耕隐卷","dynasty":"明","author":"苏伯衡","text":"中岁脱尘缨，田庐遂幽独。灵雨春载阳，繁霜秋始肃。土屋自冬温，綀衣忌暑溽。黾勉循所务，焉知时运速。翳翳桑麻阴，稍稍梨枣熟。扣门无追呼，登场有嘉谷。临深其网罟，薙荒理松竹。披帙欣自怡，举觞念谁属。俯仰复何愧，逍遥遂忘俗。禦寇谈力命，南华贵知足。亦欲抽吾簪，与尔为近局。"}