{"id":"682788","title":"王司训枉顾潮连敝居","dynasty":"明","author":"区越","text":"客到江潭鹤报归，重茅此日任清辉。松声两耳古风韵，云锦一屏天杼机。野色遍看还处处，玄谈未了欲迟迟。山厨不怕无供给，风雨连年饱蕨薇。老鬓霜林一色皤，清商催动兴偏多。幽居自谓无人到，荒径谁知有客过。万里归来新版筑，几年流转笑蓬科。烦君故有篇章赠，属意精思费琢磨。"}