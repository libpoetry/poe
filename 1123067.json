{"id":"1123067","title":"挽刘忠显","dynasty":"宋","author":"胡寅","text":"念昔京都昼掩关，黑云黄雾塞人寰。南城扫雪迎耶律，北道闻风拜禄山。不为身谋心皎皎，已终臣事意闲闲。何人得与高名并，千古常山谅可班。未识堂堂玉立姿，已传薤露满山悲。空馀父执修恭意，谩继词流纪德诗。诸子尽贤门益大，万家馀地冢初累。纷然尽夺三军帅，谁识公心死不移。"}