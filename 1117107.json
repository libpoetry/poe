{"id":"1117107","title":"十月二十九日雪四首","dynasty":"宋","author":"苏辙","text":"床头唧唧糟鸣瓮，夜半萧萧雪打窗。拥褐旋惊花著树，泼醅初喜酒盈缸。邻翁晨乞米三斗，钓户暮留鱼一双。自笑有无今粗足，遥怜逐客过重江。龛灯照室久妨睡，雪气侵人不隔窗。枕上诗成那起草，槽头酒滴暗鸣缸。远来狂客应回去，高卧幽人未有双。犹忆新滩泊船处，堆蓬积玉撼长江。幽居漫尔存三径，燕坐何妨应六窗。老忆旧书时展卷，病封药酒旋开缸。小园摇落黄花尽，古桧飞鸣白鹤双。珍重老卢留种子，养生不复问王江。鹞子一飞超涨海，蜂儿终日透晴窗。心空莫著书千卷，客到长留酒半缸。性命早知元有分，文章谁信旧无双。何年结束寻归路，还看蟆颐下饮江。"}