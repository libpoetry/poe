{"id":"1121706","title":"乾道己丑守括被召再过钓台自和十年前小诗刻之柱间后五年自西掖帅桂林癸巳元日雪晴复过之再用旧韵三绝","dynasty":"宋","author":"范成大","text":"浮生渺渺但飞埃，问讯星宫又独来。天上人间最高处，为君题作郁萧台。拙疏何计补涓埃，惭愧双旌去复来。三过溪门今老矣，病无脚力更登台。界天山雪净黄埃，溪上扁舟夜汎来。匝地东风劝椒酒，山头今日是春台。"}