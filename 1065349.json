{"id":"1065349","title":"许彦周所作墨戏为之赞","dynasty":"宋","author":"释德洪","text":"异哉土蛇，登树而怒。怒见脊尾，口眼可惧。王孙地坐，气詟毛竖。欲去不敢，攀枝而顾。丰狐行藏，心常愧负。见之而走，敏若脱兔。孰能傲然，如此老树。与之相亲，不惊不怖。问何能尔，以无我故。酒色海中，有万奇趣。不出二种，猜疑掉举。盖无常蛇，终不赦汝。居士图之，以警未悟。觉范一见，笑手为拊。"}