{"id":"1114538","title":"任德广通判拉游长松以诗见贻次其韵","dynasty":"宋","author":"李流谦","text":"稽首头陀问八还，扬眉应已破玄关。苦无骨相侯千户，薄有生涯屋数间。笑读道书蒙绛帕，喜浇茗椀酌青山。从公一瓣薰知见，谷雾无心泽豹斑。鹭行鸳列几时还，虎豹何曾限九关。杂沓群公半天上，婆娑老子但尘间。平戎正倚二三策，招隐休论大小山。浯水断崖磨欲尽，凭君染笔续彪斑。已成倦鸟不知还，碌碌无奇合抱关。五斗未供鸡鹜饱，一身长占簿书间。何妨使我留东阁，久自从公仰泰山。佳句传来浑舍喜，亟将病目洗斓斑。"}