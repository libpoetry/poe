{"id":"704521","title":"哭弟彦器歌","dynasty":"明","author":"黎贞","text":"有弟有弟纯且良，赋命一生罹多殃。生孩六月母辞世，呱呱苦啼秋夜长。乳我老媪见之叹，鞠育吐哺不离床。呜呼一歌兮歌始发，愁云凄凄风飒飒。红颜竹马年少时，读书聪慧人称奇。彩衣弄雏日为乐，慈父爱尔过群儿。岂其中道父告殁，诲育之责吾岂辞。呜呼二歌兮歌兴动，往事凄凉总如梦。南宁万里关山隔，地角天涯杳南北。劲雪颠风向几何，昨日讣音报消息。穷眸空逐暮云凝，飞泪暗随秋雨滴。呜呼三歌兮歌转伤，魂招不来到辽阳。汝兄汝兄徒自切，万斛愁怀向谁说。雁行相分终有期，岂意今为生死别。南望关山未得归，梦入南宁泪成血。呜呼四歌兮不忍听，太空失色云冥冥。朔风吹雪愁云凝，忆尔辗转辽阳城。音容悄悄恍如梦，书空咄咄神魂惊。眼枯泪尽竟何益，彼苍默默终无情。呜呼五歌兮歌转急，孤雁哀鸣若相失。自叹死生生别离，万里独见炎云飞。红颜弱弟负离别，游魂杳杳将安之。逝水东流不复返，此恨绵绵无尽期。呜呼六歌兮歌感激，鹡鸰助我声唧唧。老媪老媪怀抱恶，赋命一生蝉翼薄。大郎从军小郎卒，日薄西山更谁托。萧萧白发空倚闾，几向斜阳叹离索。呜呼七歌兮歌已终，草木为我吟悲风。"}