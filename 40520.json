{"id":"40520","title":"代白纻舞歌词","dynasty":"南北朝","author":"鲍照","text":"小序侍郎臣鲍照启。被教作白纻舞歌词。谨竭庸陋。裁为四曲。附启上呈。识方淟悴。思涂猥局。言既无雅。声未能文。不足以宣赞圣旨。抽拔妙实。谨遣简余。惭随悚盈。谨启。词曰。吴刀楚制为佩袆。纤罗雾縠垂羽衣。含商咀征歌露晞。珠履飒沓纫袖飞。凄风夏起素云回。车怠马烦客忘归。兰膏明烛承夜晖。"}