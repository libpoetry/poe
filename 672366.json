{"id":"672366","title":"沈司空种莲次韵","dynasty":"明","author":"吕㦂","text":"七泽根株故相抵，蜂房生意青青子。江头山积藕鲜船，不及西湖甘且旨。旧家裔出休文翁，太华句有昌黎风。兴怀短壑驾长松，官衙水阁裁芙蓉。我得容台塘一亩，下碍葑蒲上高柳。今年且赏东君花，明年亦种西湖藕。碧筒仰吸酒如川，一吸三百青铜钱。钱空酒尽犹卓然，赋诗最爱晚凉天。接㒿倒着还临水，习家池去无多里。达观怀抱何不容，碌碌尘埃人似蚁。"}