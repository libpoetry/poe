{"id":"1002084","title":"题吴季章挹秀堂","dynasty":"宋","author":"曾丰","text":"造物鼎新开画图，江蟠前后山负隅。一尘不动鸥出没，万变无心云卷舒。主人倚坐扶栏立，太清之气交相袭。风烟席上骨毛醒，文字场中星斗湿。说诗迁史功日新，江山怪见无精神。笔头收拾珠玉去，夔为酸鼻河伯颦。填胸自有真潇洒，沃眼更何须外假。景饶眼饱欲著书，书成勿示斲轮者。"}