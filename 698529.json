{"id":"698529","title":"送程翰林松溪谪居朝阳四首","dynasty":"明","author":"唐顺之","text":"窈窕玉堂仙，漂零瘴海边。烟花违北署，鸿雁隔南天。水暗疑藏鳄，峰高欲跕鸢。应闻前席召，谁道去经年。天连穷发国，地近卜鸡乡。禁阙心偏绕，关河望转长。翻飞看凤隐，消歇怨兰芳。此路饶荆棘，思君欲断肠。朝阳何所似，云水日氤氲。白昼鲛珠落，青天蜃阁分。山魈迎客旆，海若识人文。潇洒韩祠竹，清风今到君。南溟君泛棹，北地我驱车。忽作分飞鸟，深惭比目鱼。啼猿三下泪，明月两离居。岭外梅花发，逢人早寄书。"}