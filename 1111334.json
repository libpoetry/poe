{"id":"1111334","title":"上时相寿五首","dynasty":"宋","author":"许景衡","text":"閒看暖律几时回，已觉阴云四面开。万物定知春色近，三台今引岁星来。竞拈彩笔题诗句，端为苍生祝寿杯。师保从来周召事，直须两两位公槐。年年燕喜倍光荣，兰玉称觞满相庭。信宿尚馀元夜月，上台却是老人星。包荒度量侔河岳，盖世功名在典刑。一语堪为我公寿，圣贤相与合千龄。清净端为物外仙，经纶犹有世间缘。坐令四海浑无事，付与群生大有年。南极老人今日见，西楼明月夜来圆。吾君万寿公同德，绿发朱颜照冕蝉。槐庭三入妙经纶，百度分明又一新。上欲无为成至治，天教难老为斯民。川涂荡荡初消冻，草木欣欣各自春。谁信尘埃尚羁旅，四年企首望洪钧。上帝分明悯下民，挺生贤杰在斯辰。莲华叶上青髯老，萱草堂前艳蕊春。尽阅搢绅归藻鉴，频教动植入陶钧。古来多少调羹手，独见缁衣有世臣。"}