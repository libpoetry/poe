{"id":"1062789","title":"均文屡约相过近得书辄迁延偶读予梅花诗次韵以趣北辕之约","dynasty":"宋","author":"赵鼎臣","text":"江南仲御才英发，身佩琼琚冠宝月。骅骝未肯就缰衔，乍蹋天街频齧掣。忽然醉里谪三湘，顿觉新诗愈超绝。人疑夫子不堪忧，豪气壮心当少折。不知世故转磨砻，凛凛太阿初不缺。归逢北客笑无言，但道湖南苦秋热。许来过我已三书，欲对清樽话离别。可怜杨叶漫飞烟，坐叹榴花空点血。平生一诺季将军，邂逅相逢应有说。颇闻列屋尽蛾眉，自教绕梁歌郢雪。君能辄暇暂来无，莫待新声都按彻。"}