{"id":"1053341","title":"送景文","dynasty":"宋","author":"释道潜","text":"交游尽四海，厚我乃无几。刘侯躯七尺，堂堂信英伟。中刚冷如铁，万事肯料理。相逢倾盖馀，眷眷极终始。东南久彻警，将领用儒士。三年湖山游，屡得陪屐齿。长谣傲云壑，草木俱披靡。词锋剉万象，搜索泣山鬼。珠玑溢锦囊，所得真富矣。轩冕本傥来，功名徒尔耳。一廛闻已卜，视此犹脱屣。岁晚匡庐山，高栖踵前轨。"}