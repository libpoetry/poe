{"id":"1126118","title":"予顷从穰下移涖河阳洎出中书复领分陕惟兹二镇俯接洛都皆山河襟带之地也每凭高极望思以诗句状其物景久而方成四绝句书于河上亭壁","dynasty":"宋","author":"寇准","text":"堤草惹烟连野绿，岸花经雨压枝红。年来多病辜春醉，惆怅河桥酒旆风。蝉鸣日正树阴浓，避暑行吟独杖筇。却爱野云无定处，水边容易耸奇峰。岸阔樯稀浪渺茫，独凭危槛思何长。萧萧远树疏林外，一半秋山带夕阳。暮天寥落冻云垂，一望危亭欲下迟。临水数村谁画得，浅山寒雪未销时。"}