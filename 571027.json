{"id":"571027","title":"鹿野歌代作","dynasty":"明","author":"符锡","text":"我昔城南游，鹿野欣在目。秀水潆以洄，晴峦缭而复。谁突京其中，石表双黄鹄。陈翁美生丘，陈子顺亲欲。载酒时一游，亲交四徵逐。笑歌不知还，日暮或秉烛。此翁真达翁，此子亦不俗。昔闻大观人，自作挽歌曲。登山摇大铃，和者竞相属。生死等昼夜，往过而来续。柰此尘劫愚，电火计延促。忧患每有馀，欢娱苦不足。今古一抔土，彭殇同缚束。何如饮美酒，冥然天地独。泛□观野鹿，聊与陈翁谷。"}