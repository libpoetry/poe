{"id":"689558","title":"和西涯先生拟卜居宜兴韵三首","dynasty":"明","author":"吴俨","text":"画船曾泊旧城阴，綵笔亲题汉上襟。梦卜敢忘明主意，登临不负壮年心。幽并客向沙尘老，湘汉人愁草木深。阳羡溪山真不恶，即今坡老是知音。一雨商岩万里阴，清时亟欲解尘襟。田园有兴成前约，杖屦相从是夙心。玉在铜官山益润，珠藏罨画水增深。古来风土同荆楚，不用咻咻学语音。莫为槎头忆汉阴，长桥南下可开襟。采芝试听山人曲，伐木应知长者心。江夏米无阳羡好，巨区水似洞庭深。勿言少贱无知己，草泽中间有赏音。"}