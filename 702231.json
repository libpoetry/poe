{"id":"702231","title":"送黄小江佥宪进表毕还广州四首","dynasty":"明","author":"湛若水","text":"弱龄尘外志，点也与为徒。微尚夙所敦，俛仰一纪馀。伤哉力不竞，沦落在泥涂。中夜起兴叹，揽衣步前除。咎己有馀裕，尤人尚忧虞。行年四十九，将与伯玉俱。知非在今始，言为知者摅。凤鸟旷世出，一鸣三千年。寥寥抱真士，韬光自委身。我慕牛医子，沈冥以不言。之子小江秀，翩翩五陵间。家学存令德，发愤追前贤。夙昔游文艺，于今溯真源。努力同爱日，日月如奔川。昔于阳明子，邂逅初见君。初见意气合，稍亲直谅闻。中途遭屯厄，彼此各风尘。处坎心以亨，委顺道固存。晤言惬心赏，盛德观日新。遇利若阻梗，逐义如转轮。逊志乃有获，过化惟存神。送子出崇文，崇文日照人。朔风卷长陌，登高临水滨。河梁一抗手，孤影随形分。形分瞩望眼，望绝继以音。所愿崇明德，酬此百年身。易简理斯得，超诣在忘言。溟鹏具大翼，九万待风骞。"}