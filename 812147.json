{"id":"812147","title":"江行杂诗三首","dynasty":"清","author":"孙致弥","text":"一舸淹晨夕，平沙舣落曛。江潮晴涌月，山火夜烧云。黑想蛟涎出，腥愁虎气闻。明朝牵百丈，回首白鸥群。鹭鸶村下路，停策吊沉沦。大义存《晞发》，高风缅补唇。明时甘浪迹，乱世得全身。搔首严陵濑，南阳有故人。城迥浮云外，舟移乱石间。波光能夺月，滩势欲驱山。过险心犹悸，思乡鬓欲斑。君看松顶鹤，云暝亦知还。"}