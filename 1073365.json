{"id":"1073365","title":"游善权山留题三首 其一 乾洞","dynasty":"宋","author":"陈克","text":"神仙何时开，中虚仰萦盘。呀然九地低，怪此天壤宽。窈窅辟琼户，璁珑缀珠鬘。阴道差险绝，真形谢雕剜。阆风安在哉，突兀浮云端。天高鬼神恶，欲往良独难。空飞遽未暇，穴处如何安。相将三重茅，势面玄都坛。仙田满嘉植，玉彩长阑干。心空腹自实，宁计米盐残。"}