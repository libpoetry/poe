{"id":"1063431","title":"古生","dynasty":"宋","author":"唐庚","text":"卷地风来怒涛起，惊散沙汀双翡翠。谁将仙匹锁金笼，孤飞吟叫烟波里。古生开锁放珍禽，春江日暖重相寻。巧舌相和苇风软，绮翼交飞菰浪深。壮哉古生真任侠，气义肝肠何激烈。功成不复更偷生，一剑挥霜襟溅血。世间美事多参商，白马青梅人断肠。古生埋没在何处，江山流水空茫茫。"}