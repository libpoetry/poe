{"id":"693468","title":"雨霁和文玉","dynasty":"明","author":"邵宝","text":"雨霁诗初至，朝来鹊有灵。老农频望岁，野史亦占星。风水萦新碧，云天露少青。五湖堪一望，高阁瞰鸥汀。霁景还天道，吾诗亦性灵。槛浮少陵水，堂倚太邱星。城日低仍白，村烟远更青。客愁殊未已，云隐隔溪汀。连日愁多雨，还谁歌雨灵。已看船入市，安用驾冲星。葵掩庭中赤，蒲添石上青。何时步新月，策杖过沙汀。"}