{"id":"628344","title":"戊辰仲冬作客新会主人邀余为长夜饮命女伶文仙佐觞歌若连琐笑能倾人细视其微往往有不悦之色余问何姓云某乡良家某姓子顾盼唏嘘不能自抑余亦为之罢酒嗟乎三四十年来故家巨室负才卓立者流落不偶不知凡几多人矣有心之士自悲悲人日且不足岂止一文仙已哉作诗二截并贻同志或有感余言而和之幸邮示我 其一","dynasty":"明","author":"何绛","text":"灯前隐隐见啼痕，学得新妆懒倚门。欲语又惊鹦鹉在，寸心不敢向人言。"}