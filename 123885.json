{"id":"123885","title":"古风上知府秘书","dynasty":"宋代","author":"范成大","text":"神仙绝世立，功行闻清都。玉符赐长生，镊云游紫虚。鸡犬尔何知，偶舐药鼎余。身轻亦仙去，罡风与之俱。俯视旧篱落，眇莽如积苏。非无凤与麟，终然侣虫鱼。微物岂有命，政尔谢泥涂。时哉适丁是，邂逅真良图。大鹏上扶摇，南溟聒天沸。斥鷃有羽翼，意满蓬蒿里。不如附骥蝇，掣电抹荆蓟。谁云极云麽，俛仰且万里。向来庭户间，决起不踰咫。飘颻托方便，意气乃如此。物生未可料，旦暮倘逢世。君看功名场，得失一交臂。"}