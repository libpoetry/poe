{"id":"738905","title":"碎石篇示儿子自悦","dynasty":"清","author":"邵大业","text":"我行东山下，碎石盈交衢。牛羊互践履，杂沓埋沮洳。鞠躬暗物色，小大罗之裾。归来细磨刮，乍觉光气殊。汲水畜盆盎，融融照四隅。畴意尘垢里，一一拟璠玙。锐者若耸翠，髡者如含珠。凸者兀而立，凹者俯以趋。有如洲之畔，采采联名姝。有如海之岛，翩翩扬仙襦。或红于玛瑙，或白于?璖。碧若出新柳，春草谢不如。青若抽嫩竹，雨过空天余。五色纷炫耀，一脉延清虚。不下米颠拜，足光刺史舆。物苟抱真宰，宁患长沦胥。显晦有时令，遇合终不诬。卞和三献璞，季子十上书。一旦蒙拂拭，光采凌通都。寄言伏处者，慎勿伤岁徂。"}