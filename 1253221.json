{"id":"1253221","title":"客有题问政丹房云长松露鹤巢古树穴苍鼠喜而作为五言","dynasty":"元末明初","author":"唐桂芳","text":"距城可数里，著此突兀冈。中有学仙子，能制不老方。尸解白日化，宾云无何乡。至今荒冢上，秋草眠石羊。门前松百尺，偃蹇如人长。我老不可待，稍稍须眉苍。高人晓骑驴，踏此日影舂。徘徊憩芳草，潇洒哦长松。道士惯迎客，美酒能潮容。如何雪色壁，不画双飞龙。仅留五字句，石涧鸣寒潨。举头起暮霭，城邑何憧憧。问政苦不远，祗在东南郊。当年贤太守，询俗留衡茅。土融迸稚笋，露冷县危梢。凡禽不敢宿，往往双鹤巢。我翁勒雄文，每读泗涕交。何时坐琳馆，清响闻琅璈。山川铲削痕，开辟自太古。孤筇逐春风，翩翩燕方乳。楼台付劫灰，池馆尽荒莽。得非群仙居，下令六丁取。老生夙昔游，岁运机发弩。相将把紫箫，月明教鹤舞。呼龙种灵苗，和露饮琼屑。却笑汉武皇，求仙太痴绝。王母宴瑶池，桃实露红颊。方朔真小儿，咀齧已三窃。岂识拳夫人，清香散馀魄。修短等百年，梦觉南柯穴。"}