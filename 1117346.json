{"id":"1117346","title":"一剪梅","dynasty":"宋","author":"辛弃疾","text":"尘洒衣裾客路长。霜林已晚，秋蕊犹香。别离触处是悲凉。梦里青楼，不忍思量。天宇沈沈落日黄。云遮望眼，山割愁肠。满怀珠玉泪浪浪。欲倩西风，吹到兰房。歌罢尊空月坠西。百花门外，烟翠霏微。绛纱笼烛照于飞。归去来兮。归去来兮。酒入香腮分外宜。行行问道，还肯相随。娇羞无力应人迟。何幸如之。何幸如之。"}