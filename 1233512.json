{"id":"1233512","title":"赠熊天瑞先辈","dynasty":"元","author":"黄溍","text":"熊君南州山泽臞，敝衣不满六尺躯。年丁七十气尚粗，拨弃舟楫违江湖。尘埃掠面冰生须，北走梁宋至皇都。举头仰瞻天子居，姓名无由达公车。何王之门无长裾，君惟抱瑟王好竽。寒风萧萧雪塞庐，退从诸生咏唐虞。诗成篝灯手自书，字如冻蝇密复疏。食可无肉出无驴，为我蹝履来于于。曰予其归无所须，一言用比明月珠。我方守官橛株拘，嗒然忘言据槁梧。童子穰穰环座隅，笑我腹笥太空虚。感君远来增叹吁，爱莫助之将何如。翰林主人揭大夫，与君少若同队鱼。岩栖穴处多其徒，君归而求宜有馀。长歌鼓缶声呜呜，青天自高云自孤。"}