{"id":"547157","title":"吴郎歌送翁晋北游京师","dynasty":"明","author":"于慎行","text":"旧知吴郎名，不识吴郎面。长帆忽卷大江云，炎风五月来相见。披衣倒屣开我关，举杯熟视成潺湲。身如海鹤目岩电，恍然再对吾师颜。谓我垂髫称国士，于今垂白栖空山。生死凄凉知已报，南望其如路阻艰。吾师当日诗名起，后驾方称王与李。庭前秀出琼树枝，复向骚坛执牛耳。源泉万斛泻胸中，风雨千重飞笔底。能以遗形貌古人，还将学步嗤馀子。白眼情知礼法疏，神心不受风尘滓。北游一泊汶阳船，小谷城东寄数椽。几回暝色来新涨，几夜秋声听早蝉。仰天击剑舍我去，又向长安大道边。昭王台畔金精拄，邹衍宫前海气悬。吊古应歌明月塞，忧时欲赋帝京篇。江南才人满人口，目中如君不数有。有衣莫染洛阳尘，有钱莫买新丰酒。汉廷公卿多世交，燕市屠沽非素友。君王正起通天台，子虚上林出君手。男儿七尺遇有时，安得奇才长不偶。归来为我一扫岱峰云，夜看海中赤丸跳如斗。"}