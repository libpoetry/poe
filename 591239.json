{"id":"591239","title":"题大司马王公伯安画像","dynasty":"明","author":"欧大任","text":"吴楚妖祲见封狐，铸山煮海繁有徒。豫章城上夜吹箛，直趋皖下窥以觎。公时在赣不待餔，挺身易服乘渔䒀。勤王万里方号呼，吉州集众亲鼓桴。速据巢穴收洪都，遂擒逆贼清江湖。绥厥士女将献俘，皇师奋遏仍天诛。逡巡居东逊硕肤，力辞封赏赋遂初。西粤不靖两江洿，蒲轮起公镇苍梧。总制专征授赤鈇，穷兵治叛民何辜。保障边境安獠奴，疏复岑氏存卢苏。开边安南岂庙谟，宁忤宰相触噫乌。实轸岭外困且痡，膏泽潜润民始苏。不然畲山昔尽锄，况帝已赐金仆姑。良知在心谁可诬，皇天知臣臣不孤。居夷浮海平生途，毁功绌爵何有乎。忆公曾上珠江舻，我骑竹马观雕弧。南康蔡生貌此图，三纪犹识面与颅。墓上宿草计已芜，畏垒尸祝何处无。即今南北缨曼胡，空想我公真丈夫。"}