{"id":"1144224","title":"和李侯九日","dynasty":"宋末元初","author":"牟巘","text":"自愧羸瓶在井湄，颇思时复一中之。平生殊欠题糕字，今日堪怜对菊时。乌帽已忻新得酒，白衣谁似更携诗。吴兴太守真三绝，烂醉轻教玉笛吹。几回九日九江湄，杖屦从容信所之。下噀远寻观穫处，东篱想见醉眠时。共陪今日吴兴守，犹记当年己酉诗。我亦平生知所慕，飘飘衣裾任风吹。"}