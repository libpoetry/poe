{"id":"180129","title":"宋才夫解官作此送之","dynasty":"宋代","author":"李流谦","text":"与君异姓如兄弟，雁塔相携有名字。西来山城始倾盖，北云塞垣仍握臂。渥洼来者天马驹，八鸾六辔供皇舆。朝觞瑶池夕玄圃，岂愿地下粒与刍。三年妙旨发徽轸，饱听村村人说尹。政成通籍天上去，绿发斑衣归侍省。茜袍頳萼春怡融，堂上老人双颊红。浑家拜舞上翁寿，尽卷春风入樽酒。"}