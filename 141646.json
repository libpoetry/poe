{"id":"141646","title":"声声慢·鲁云书瑞","dynasty":"宋代","author":"王之道","text":"鲁云书瑞，周日迎长，晓占缇室飞灰。玉勒朝天，千门禁钥齐开。帘卷扇分雉尾，香风远、人到蓬莱。霞觞满，□万年献祝，宫殿昭回。况有金瓯名姓，一任名园萧散，元自徘徊。门外锋车，又连凤沼相催。酒到莫辞频举，听清歌、一阕倾杯。功成日，渺五湖烟月，堪赋归来。"}