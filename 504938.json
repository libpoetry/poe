{"id":"504938","title":"赋得吴王避暑宫陶侃读书堂二诗送丁鹤年归武昌 其二","dynasty":"明","author":"乌斯道","text":"千年陶侃读书堂，故老相传在武昌。九曲亭前入云路，寒溪下接江流长。剑池龙去日色薄，梅偃层崖几开落。书堂为寺寺还荒，惟有青山度黄鹤。当日读书清夜深，至今遗响闻空林。千里旌旗入州牧，都在分阴辛苦心。君溯长江忽归去，政是英雄读书处。百灵奔走护先丘，就结茅堂倚高树。平生读书才气多，要回落日挥长戈。苍天不借丈夫力，鬓霜独奈秋风何。且访云间入林下，依旧从容咏风雅。古今穷达贵同风，莫愧前人面如赭。"}