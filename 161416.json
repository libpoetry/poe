{"id":"161416","title":"送李侍郎归衡州","dynasty":"宋代","author":"王炎","text":"道重物自轻，心清内无欲。未定胸中见，难行天下独。冠盖上青云，著鞭竞驰逐。南山有德人，一笑遗宠辱。岿然殿诸老，足以镇浮俗。一出上禁林，再出拥牙纛。本无圭组累，归去便野服。譬如山中云，润泽滋草木。未雨出岩岫，已雨反幽谷。明月共樽罍，清风满松竹。问谁从之游，韦编能熟读。人生了婚嫁，意愿何时足。傥肯割半山，诛茅从卜筑。"}