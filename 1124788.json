{"id":"1124788","title":"赠至几","dynasty":"宋","author":"徐积","text":"淮东学士求新范，海角仙人弃旧居。不用更携扬子酝，但来同啖庾郎蔬。赤墀待把文章献，黄绶难亲议论馀。泮水宫中方就讲，何烦留下橐中书。西城塔下逢君后，南郭庠中借馆居。正共孤甥栖暖席，未如老圃灌寒蔬。直生岂敢嗟年暮，饿死犹惭乞祭馀。六十衰翁如可教，更忙须遗所藏书。僧房几载如禅定，州序今来以义居。直道褐衣犹胜锦，枉身牢鼎不如蔬。何心敢冀浆先馈，无善兼令岁有馀。最是学文方自讼，只堪把笔教儿书。南州本是诸儒秀，上国宜从大隐居。别我好留仙竹杖，送君欲献野芹蔬。所惭下士文章陋，未报诸公礼义馀。若见汝阴前太守，为言迂阔正谈书。谁家门外柳双株，满屋清风是我居。霜后正逢篱下菊，雪前已贮瓮中蔬。沫流口角耽吟睡，毛坠头心久病馀。努力正如初学辈，老瞳昏涩夜看书。"}