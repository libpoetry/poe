{"id":"1020813","title":"和徐国录韵","dynasty":"宋","author":"释善珍","text":"当今称文宗，斗南一和仲。掣鲸力倒海，兰苕不同梦。百年日苦短，千载事谁共。赋诗推义山，论旧数季重。客持邀我读，欢喜蹋破瓮。疾抄畏纸尽，饥诵忘浆冻。欲传换骨方，伎工恐无用。涂窗谩成鸦，过门任题凤。唐僧句月鍊，一步不敢纵。高参鬼仙吟，下比古佛颂。湖江大国楚，宫阙天府雍。小大材则殊，未易求折衷。公文如珠玉，盛世盍包贡。一鹗剡交腾，万牛挽难动。造物或困之，郁怒使快痛。晋康名远郡，侯印亦久弄。蜃嘘横跨海，龙潜中兴宋。年丰粳稌多，守醉宾客从。时时写乌丝，虹光穿屋栋。祖帐在何时，行色当倥偬。相期远公社，后会邈澒洞。拟办酒椀招，更出虎溪送。"}