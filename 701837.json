{"id":"701837","title":"次韵燕泉司空和陶五首 真想","dynasty":"明","author":"黄衷","text":"淑灵孕秀彦，蚤岁冠乡书。雾豹焕文彩，诸良叹不如。渐鸿抱孤志，冥冥历天衢。游息必时乂，焉能齿空疏。李贺客京邑，高轩辔常纡。贾生策利害，于治亦绪馀。孝皇肆贤网，喜得奇货居。摅心在军国，妙契水与鱼。行志三十年，文墨安足拘。眷言惬真想，归卧南山庐。淩晨溉嘉木，坐冀晚阴休。物势讵能尔，所期敏佳游。出门亡择侣，凫鹜皆品流。冲怀写未极，延盻导湍鸥。遵野有幽侧，鸣琴在中丘。调高响易绝，皇皇悲寡俦。生平鲜昵合，安得恩可酬。大道匪榛翳，伊人曾到不。昨日忽已暝，来日恐烦忧。遥情复何寄，三益行当求。读易欣晚得，怀玄意何冥。绯组岂不贵，可副中岁情。广野春已媚，伊谁共班荆。白云悠然起，聊以况我生。壶觞答嘉叙，良觏邀淳明。儿孙递长育，昕夕希世平。卜居幸在此，贤轺辍长征。老微秉耒力，闭门还笔耕。挺植荣木性，宁为蔓草萦。宿好苟未负，聊谢竹帛名。郴有何公岭，遥望富春山。山中读书客，归欤曾待年。狂飙少静宇，惊濑非渟渊。嬉猱本樛木，鸣鹤仍青田。齿发涉知命，稍悟天人间。物役恒在后，物理定于前。眇眇泛泽士，茶灶留孤烟。如何清圣轨，芜没首阳巅。百年爱长夏，晷刻皆馀闲。敢薄渗园傲，尔生同介然。衡山扶舆气，终古未尝疏。一派最清淑，盘薄郴阳庐。庐中复何有，异畜三世书。司空更奇逸，指南载轻车。筑堂破万轴，俨艺良圃蔬。春苗与冬实，一息根裔俱。上保金玉德，次恢帝王图。修辞具三立，匪道将焉如。"}