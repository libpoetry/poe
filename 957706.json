{"id":"957706","title":"席上分韵送天觉使河东以登山临水送将归为韵分得临字","dynasty":"宋","author":"范祖禹","text":"唐尧茹藜藿，民俗犹忧深。晋国壮山川，羌虏皆外禽。宸心敬折狱，使节慎所临。夫君台阁旧，空老翰墨林。松柏饱岁寒，雕鹗候秋阴。揽辔上太行，北风爽烦襟。当令桑枣地，愁叹为讴吟。二江带双流，三峨耸危岑。何时早归耕，杖屦日相寻。"}