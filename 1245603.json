{"id":"1245603","title":"寄题大瀛海道院","dynasty":"元末明初","author":"危素","text":"明州东海角，道院几年开。宝构通丹极，琼林閟玉台。鍊形长对竹，遣兴独寻梅。羽驾乘云气，瑶坛拜斗魁。鸣箫朝引凤，飞檄夜鞭雷。芝草灵苗润，珊瑚老树摧。沧波驯白鸟，幽窟锁黄能。水怪能言语，龙精自往来。仙家凌宇宙，弱水截蓬莱。汉使游空返，秦皇去不回。青山褰翠色，赤日涨黄埃。望极苍茫外，羡门安在哉。"}