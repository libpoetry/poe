{"id":"1053698","title":"常甫招客望海亭","dynasty":"宋","author":"孔平仲","text":"蓬莱酿酒酒已成，贺家池上新采菱。紫衣侍立乌帽走，吾兄招客望海亭。归来为我道客语，出没帆墙俱可数。醉中遥指北山下，云此白处乃海浦。入山迤逦数百山，客居乃在一山颠。虽非阳侯所窟宅，风涛澒洞已拍天。馀山亦有人杂居，山无桑麻只捕鱼。海中百怪所会聚，海马海人并海驴。或如七十之老翁，或如三尺之侏儒。手足口眼莫不见，鞭磔尽作人号呼。千艘竞造石首脯，雨声飒飒鱼来初。截波一网千万尾，棹歌喜噪翻蓬壶。垂钓忽挂绿鹦鹉，探石仍得真珊瑚。晚晴蜃结彩霞阁，夜黑龙呈明月珠。红涟紫液碧潋滟，顷刻变态世所无。我闻此景若在眼，便欲驾舶寻天吴。昔时管宁亦避地，吾祖叹息思乘桴。我今何为不可往，谁能俛首甘区区。平时此亭景最美，自谓清旷更无比。一闻客语心坐驰，却上望海污潢耳。嗟哉好恶随所迁，世间万事多如此。"}