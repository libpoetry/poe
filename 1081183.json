{"id":"1081183","title":"和罗仲素寄子静长篇","dynasty":"宋","author":"陈渊","text":"龟山绝壑蟠豫章，秀干往往参天长。十年收拾多散亡，只有太白追蟾光。知君所得不可详，宴坐镡溪名益彰。独尝为我露其铓，尽扫杨墨挥韩庄。迩来黄面稍侵疆，剑藏于室矢在房。分将肌肉剜为疮，犹说道心乃平常。我欲从之挹馀芳，竟坐此传乖所望。新诗谩说陋汉唐，直以未画穷羲皇。岂知籓篱不自防，欲举万目谁为纲。况彼桀骜非勤王，安用援手登之堂。爱君骏足如飞黄，一空冀北无留良。四蹄雷雹方腾骧，肯如驽马徒争强。"}