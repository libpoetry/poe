{"id":"819785","title":"题吷庵同年填词图","dynasty":"清末近现代初","author":"李宣龚","text":"吷庵工言愁，歌曲似白石。西江导宗派，岂但诗无敌。当年吾厚君，馆子冶城宅。钟山对隐几，吟声劲四壁。惜哉无画手，一扫渺无迹。今看君此图，身世已屡易。自题尤有致，掩抑见胸臆。閒编南渡录，耻附北朝客。翻疑月如新，不使照吹笛。为山限一篑，花竹有奇色。借畦供俯仰，亦以慰岑寂。人书俱老矣，所贵在自适。莫复学寒虫，垂绦过千尺。"}