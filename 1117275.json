{"id":"1117275","title":"楼枢密挽词二首","dynasty":"宋","author":"苏籀","text":"决科腾踏无前勇，比牒联飞第一流。召直毫端准谟诰，甄评皮里韫阳秋。槐班鼎辅膺荣柬，玉陛封章究远猷。楚挽凄酸泄遗恨，柏台金殿望隆优。岳镇巍峨幕府雄，紫青颐旨禀趋风。布宣条目都无扰，求瘼慈祥概所蒙。宾位樽罍人事改，影娥花月画堂空。诸方故吏多才藻，撰纪徽嘉篆刻丰。"}