{"id":"731976","title":"江右魏冰叔枉访赋俚言十六韵赠谢","dynasty":"清","author":"李确","text":"卧病掩衡门，最苦来客打。云老吾故人，其来有以也。云有高士驾，枉道访吾社。肃客疏礼文，入座钦风雅。怜予久失聪，烦君为抒写。遁迹栖名山，访友到荒野。高怀空古人，奇文妙天下。何幸衰朽翁，乃得亲贤者。蓬蒿生辉光，愚拙荷陶冶。贫居鲜供给，愧不具杯斝。时作遵海游，胸抱真潇洒。观涛带夕春，候旭浴初赭。海若与山灵，不恨知者寡。新知乐莫乐，分手念风马。不敢请后期，固所愿非假。因歌《黄雀行》，不觉泪盈把。"}