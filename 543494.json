{"id":"543494","title":"夜灯同永叔话旧仲子弼年十四于座中戏咏白石榴有霜寒秋色净明月挂枝头之句余嘉其风格朗朗赋此勖之","dynasty":"明","author":"胡应麟","text":"石梁驾丹壑，赤城横紫霄。天台八万丈，的皪悬霞标。司空毓灵秀，龙跃随神尧。华名走绝域，茂实腾中朝。郁郁庭阶树，三珠粲同胞。青钱捷唾手，俯拾如承蜩。高阳失才彦，颍上惭时髦。文章聚花萼，薄海誇贤豪。缅余识季公，把臂成久要。古心出坟索，逸韵驰风骚。矫矫八尺躯，耻偕儿女曹。胸吞梦泽水，气折洪河涛。雄飞邈广汉，雌伏怀穷交。皇皇潞河涘，十口勤维梢。空同倚长铗，函谷遗绨袍。吹嘘及朽干，揽挈当前茅。狂歌复痛饮，浩荡穷深宵。呼卢堕明月，角奕流神飙。情投俨胶漆，契合钧咸韶。酒酣见仲子，烨若英琼瑶。翩翻慕周孔，卓荦谭伊皋。孤芳涤尘腻，五字驱炎嚣。灵光诧授简，鹦鹉怜挥毫。扬收劣加岁，子安正垂髫。伊余越四十，兰玉殊凋萧。对此重叹息，中肠热如焦。于门一何盛，咄咄钟灵苗。丹山讵凡翮，渥水真奇毛。勉哉事大业，岁月如风飘。无穷有令闻，不朽宁金貂。下帏第发愤，惜阴竞蓬茅。六经鼓元气，百氏罗秋毫。馀皇破巨浪，繁弱联双雕。祖孙及子父，奕叶驰华镳。回首天台色，东南正寥寥。惟应太原望，世世争岧峣。"}