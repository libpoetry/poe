{"id":"1099317","title":"咸淳壬申六月不暑","dynasty":"宋","author":"徐经孙","text":"常年六月六，暑气何其酷。犬有吐舌烦，猫得负背燠。今日胡不然，萧然凉气足。阳乌潜其辉，小雨时霢霂。重袂犹未温，浴了肌起粟。老病固宜然，壮者亦不浴。短至未及间，秋阴如许毒。本朝王火德，德与尧运续。文明耀四海，年世不待卜。吾君乾六龙，刚健粹如玉。吾相泰九二，夬夬出苋陆。君臣德既同，讵有此阴伏。吾闻氛气恶，杀气盛西北。襄城既失守，生灵烂鱼肉。匹夫尚怀忧，知此妄屠戮。臣固告上天，忍泪不敢哭。愿言扫阴邪，日月舜耳目。中国盛阳明，从今调玉烛。"}