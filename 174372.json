{"id":"174372","title":"送张安国赴天彭司录","dynasty":"宋代","author":"郭印","text":"骐骥服盐车，垂头困长道。苍鹰在韝絷，侧耳思秋草。忆昔初见公，衮衮一倾倒。平生仰止意，相逢恨不早。清辉粲景星，巨浸屹孤岛。徐榻未易解，膺门但频扫。公才天河倾，顾我乃潢潦。篠簜何足云，所贵会稽笴。鱼泳鸟云飞，气合无不可。岁月忽荏苒，何言赋离抱。彭城不百里，掺袂空懊恼。纠郡因多暇，时政亦丛脞。猾吏虎插翼，疲民叶振槁。邦侯待裨益，幕客要标表。咄嗟赞画诺，谈笑办纷扰。江山颇足娱，杯酒兴不小。搘筇恣清游，蜡屐纵幽讨。云烟入高躅，诗句出馀巧。升沉置勿问，道义端可饱。眼前多少年，难致淄川老。傥令班中朝，功业信不少。贱生宿所期，志愿惭未果。因公激壮怀，绿发岂能葆。还应最课绩，归步直青琐。"}