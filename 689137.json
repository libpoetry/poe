{"id":"689137","title":"西郊秋兴十首","dynasty":"明","author":"何景明","text":"立马西郊地，悲风惨澹生。白杨落古墓，黄叶下孤城。流水年年去，浮云日日行。沧浪清若许，聊可濯吾缨。谷口风兼雨，茅斋淰淰秋。寒烟浮岛屿，白水乱汀洲。散地耽高卧，何时作远游。近来疏懒甚，一月罢登楼。野屋清秋暮，寒沙易朔风。岁年悲老树，岐路感孤蓬。醉岂逃名士，狂非避世翁。寻常门自掩，无客到山中。旧家浉水上，门向钓台边。近市来沽酒，中流坐放船。蒹葭开晚照，洲渚接寒天。渔父如相识，长歌过我前。村居元旧业，草舍僻临城。久雨苍苔积，闲门扫更生。窥人一鸟下，见客众鸡鸣。翻怪巢由辈，空多世上名。萧条万峰里，门巷静无哗。积草惟三径，垂杨自一家。寒云抱古木，晚日媚残花。岁事看如此，能教负物华。寂寞高台畔，空令故国存。古人不可见，遗迹更堪论。云度孤城夕，天车积水昏。兴亡向来事，无处问乾坤。亭古枫杉落，缘溪不奈秋。西风怯纤绤，细雨恋重裯。双鹭寒窥井，孤鸿晚过楼。白鸥还有意，相逐向吾洲。严风日以发，落叶转纷纷。远树斜衔照，寒山半入云。步兵常嗜酒，水部本能文。怅望千秋上，斯人亦不群。古人歌舞地，今日几豪华。世事那能定，吾生讵有涯。秋虫不去户，寒雁各依沙。独少高阳侣，时时过酒家。"}