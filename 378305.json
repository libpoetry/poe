{"id":"378305","title":"翠楼吟·阑角秋红","dynasty":"清代","author":"蒋敦复","text":"阑角秋红，帘丝雨碧，微吟玉艳花瘦。聪明冰雪样，比林下、高风还又。罗窗清画。正眉叶新描，双蛾凝岫。箫吹后。彩鸾飞下，六铢凉透。应是瑶想琼思，乌衣门地，絮才依旧。工愁怜蕙质，更莫树、芳兰十亩。天寒扶袖。倚翠竹萧萧，绿梅三九。徘徊久。淡黄纤月，上灯时候。"}