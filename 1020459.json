{"id":"1020459","title":"送务绅禅者分卫歌","dynasty":"宋","author":"释梵言","text":"豁灵明，开正道，脱却多年肮臭破布袄。顶门一劄，眼睛便定动，如今识得无能老天。真智现，非作造，卷衲携筇下云峤。直去庐陵化有缘，万户千门须遍到。禾山鼓，清平调，俯仰顺从心一照。那边若遇本色人，点著皆知妙不妙。子莫学，石头老，书信不通行太早。得个清源鈯斧儿，南台石上锄荒草。"}