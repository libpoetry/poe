{"id":"1105733","title":"贺刘侍郎三首","dynasty":"宋","author":"王之望","text":"早岁儒林俊誉流，中年持橐侍宸游。论思清禁三朝遇，閒散殊庭二纪投。迹与香山齐出处，诗将彭泽尽赓酬。似闻璧水求三老，行起蒲轮慰九州。汉嘉平日想风流，喜作凌云载酒游。尘土何时公事了，林泉聊与故人投。心期济物衰难强，志在求田老未酬。官满便当投劾去，一航从此下扬州。万景楼头尽日留，乌尤岭上及春游。溪潭杳渺游鱼乐，林木阴森倦鸟投。千尺梵身名不谬，半轮山月句难酬。争流竞秀君休问，更有江声撼一州。"}