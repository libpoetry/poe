{"id":"1123035","title":"送黄权守归八桂三首","dynasty":"宋","author":"胡寅","text":"展骥官良是，凭熊职未专。中和已成颂，清净岂无传。楼雘环新堞，丁黄溢旧编。圣朝方考绩，华宠定颁宣。乐物羁栖伴，筋骸放逐馀。自甘门有雀，宁叹食无鱼。倾盖情文腆，投醪笑语舒。晚途多感慨，赖此得时祛。雨岸溪纹蹙，风亭柳带萦。借留无上策，送别有兼程。望杳云间旆，班馀野外荆。路从簪玉去，增我故山情。"}