{"id":"1111681","title":"送鲁漕四首","dynasty":"宋","author":"吴芾","text":"高人本爱水云乡，揽辔登车未免忙。连岁已陪徐孺子，今年更访贺知章。近家上冢情何限，寻壑经丘兴更长。祇恐便归清禁去，稽山未必得徜徉。聚散无期自古来，偶然相值且徘徊。百年能得几回醉，三世肯辞平等杯。晚岁谁如君激烈，高情应念我衰颓。亦知分袂无多日，怀抱何妨更尽开。自别频惊岁月迁，又来此地奉周旋。虽欣同会成三老，却恨相从未一年。君已促装行诣阙，我方投绂欲归田。须知出处从今异，一醉休辞拍酒船。不贪燕寝日凝香，祇要归休深处藏。大火已流秋尚暑，商飙微动夜初凉。身縻官事老不止，心著家山梦更长。颇羡浙东新使者，如今衣锦更还乡。"}