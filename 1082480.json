{"id":"1082480","title":"安之叔盗后为素求诗以此寄之","dynasty":"宋","author":"郑刚中","text":"青黄固非瞽者事，五色亦解盲人目。皆知鬼瞰高人家，争欲相夸造华屋。吾门今已似参元，更喜吹箫有名叔。枢蓬牖瓮编此居，憎视纷华如桎梏。凝尘满席一炉香，不以色界为可欲。自非纯白不受垢，脱洗安能异流俗。我方草草排数椽，随分鹪鹩一枝足。檐前但许风月到，门外不妨松竹绿。其他世幻何足云，自古贤人在岩谷。"}