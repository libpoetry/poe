{"id":"620843","title":"幼妇篇","dynasty":"明","author":"黎遂球","text":"幼妇皎然，年当艳时。眼若秋水，面凝寒脂。于归老夫，命为雄雌。情乃不属，义安可离。不如齐女，迟归愆期。啧啧来卿，报雠名垂。木兰从军，身等男儿。缇萦感慨，为帝者师。束发事夫，更欲何为。寂寂当窗，扎扎鸣机。织成大布，以禦寒威。三丈作被，馀裁为衣。非无刺绣，锦组光辉。非无杂佩，纫袭兰芝。色既匪尚，幽嘿自持。淑顺终老，何求人知。虽无人知，安畅以怡。"}