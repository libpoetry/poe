{"id":"1161977","title":"送别沅汎","dynasty":"唐","author":"权德舆","text":"念尔强学殖，非贯早从师。温温禀义方，慥慥习书诗。计偕来上国，宴喜方怡怡。经术既修明，艺文亦葳蕤。伊予谅无取，琐质荷洪慈。偶来贰仪曹，量力何可支。废业固相受，避嫌诚自私。徇吾刺促心，婉尔康庄姿。古人贵直道，内讼乖坦夷。用兹处大官，无乃玷清时。羸车出门去，怅望交涕洟。琢磨贵分阴，岁月若飙驰。千里起足下，丰年系镃䥓。苟令志气坚，伫见缨佩随。斑斓五綵服，前路春物熙。旧游忆江南，环堵留蓬茨。湖水白于练，莼羹细若丝。别来十三年，梦寐时见之。宠荣忽踰量，荏苒不自知。晨兴愧华簪，止足为灵龟。遐路各自爱，大来行可期。青冥在目前，努力调羽仪。"}