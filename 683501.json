{"id":"683501","title":"答刘子威佥宪","dynasty":"明","author":"王世贞","text":"抢榆天汉并逍遥，岂有狂夫爱折腰。老去蛾眉虚见妒，病来鸡骨不辞销。孤松句忝刘桢赠，小草惭从谢傅招。为报此生能自决，时清处处好渔樵。毋言腐鼠嚇鹓雏，老马时时倦道途。薄宦何曾甘薏苡，新诗真自得明珠。一归吾气差犹王，三折浮名旧已无。最羡冥鸿先矫翼，与君轮日长江湖。"}