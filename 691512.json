{"id":"691512","title":"和陶诗 荣木","dynasty":"明","author":"李贤（原德","text":"荣木攸攸，春光在兹。宛其悴矣，孰能恋之。今我不乐，将复何时。光阴之速，瞬息乎而。荣木欣欣，雨露培根。天之生物，栽者斯存。而我何为，栖此衡门。由由与偕，薄夫为敦。嗟彼君子，所居无陋。卜邻伊何，人惟求旧。道充为贵，学足为富。于焉内省，庶几无疚。晋室之辅，有叶未坠。如履薄冰，兢兢其畏。世无伯乐，盐车伏骥。况彼参母，亦惑三至。"}