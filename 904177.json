{"id":"904177","title":"次士特韵寄德久牧之","dynasty":"宋","author":"李处权","text":"家山凿龙似修眉，中有伊川寒更绿。吾庐亦复远城市，舍下清流环几曲。四时幽人共吟醉，饮若长鲸杯要覆。三年芳草怨王孙，定有金钱无处卜。南征际会竹林阮，兵厨况有酒百斛。夫君笔力抵万钧，所当穿彻如强镞。义形抗论及朝政，正容凛若冰霜肃。因君远忆邹与张，畴昔之言皆可复。二士揭揭庙堂器，用之艰难一夔足。空令两行壮夫泪，回首尽向燕云哭。我心之忧正谓是，夜中兴叹仰看屋。相思岁尽书不来，念我衣单体生粟。"}