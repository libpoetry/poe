{"id":"1221900","title":"山行见马耳峰","dynasty":"元","author":"刘因","text":"近山豪士少羁检，酒浇不下胸崔嵬。远山静女亦閒雅，尚恨少有伤春怀。乱山米聚争拱揖，武卒侍婢皆凡材。天知老眼不受尘，路转忽睹双峰开。双峰何年耸双耳？叱之不动烦风雷。今朝向我效神骏，翠色欲逐神鞭来。浮世浮名酒一杯，我欲驾此观蓬莱。只愁日暮三山上，黄尘回首令人哀。"}