{"id":"825644","title":"钱冲甫求题冷斋勘书图","dynasty":"清末近现代初","author":"郑孝胥","text":"警石先生三十七，不应乡试为校官。道光丙申绘图日，海昌训导已十年。平生毫发无外慕，气盖一世如等閒。冷斋之冷却万热，更以万卷培其源。中年自视藐千古，独辨真伪诚要言。文章小技在充足，洮洮易尽何足论。曾侯自谓喜雄峻，徒长躁气非本根。披图至我识微意，嵚崎欲压仇山村。"}