{"id":"737421","title":"龙游徐偃王庙","dynasty":"清","author":"宫鸿历","text":"拘儒谈往事，百鸟同一咮。尽信则无书，故牒何足究。穆满方耄荒，四海茕在疚。累囚盈犴狴，飞龙跃天厩。当时徐偃王，坎阱引手救。诸侯尽东来，玉帛已辐辏。德化亦既阐，大业偶不就。后儒肆刻论，竟遗万年臭。昔人更有说，要足订差谬。殷扈以义亡，徐偃以仁覆。此论吾所凭，名实正相副。周宣詟淮夷，自将耀戈胄。当时岂乏材，不敢任指嗾。可知徐方民，历久不忘旧。功罪三古前，是非千䙫后。聃、董异见闻，竹册有遗漏。子长生未晚，文献有所授。世家编田齐，犹有宰我陋。何况今之人，毁誉迭相构。"}