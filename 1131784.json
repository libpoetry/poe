{"id":"1131784","title":"武夷山中四首","dynasty":"宋","author":"蔡沈","text":"余昔隐屏东，扁舟夹双龙。浩歌碧云间，万壑生清风。群仙幔亭宴，玉女双鬓蓬。夕景落寒岩，照耀金芙蓉。余昔隐屏西，乘闲卧幽栖。岩花雪端发，野鸟林际啼。仙掌神所刓，石崖天与齐。月华结清梦，啁哳闻金鸡。余昔隐屏南，春风驻征骖。开门傍水面，结屋依山岚。千崖互纡郁，万象中浑涵。居然岁月深，寒花露毵毵。余昔隐屏北，飘然度岩侧。谁知神仙居，自与尘世隔。瑶草霜更青，琪花雪仍白。横玉叫寒云，万里天一色。"}