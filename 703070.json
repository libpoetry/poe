{"id":"703070","title":"天风海涛亭三首","dynasty":"明","author":"谢肃","text":"全闽乔岳此第一，谁作孤亭俯八垓。风自天东吹日出，涛从海上挟云来。振衣千仞知犹健，持节重临愧不才。回望帝京当北极，紫金佳气护蓬莱。天风亭榭玉芙蓉，临眺令人忆玩翁。万里乾坤春浩浩，八方川岳日融融。为寻陈迹纡骢马，错料深渊蛰应龙。佛国有珠悬白月，光华无处不圆通。风涛亭下万山低，度壑缘厓信杖䉫。杜若波澄池凤浴，桄榔月皎峡猿啼。灵源有物云应护，大顶通霄路不迷。谁颂观音初出世，铿锵钟鼓石门西。"}