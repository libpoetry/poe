{"id":"1049794","title":"道林寺送别崔提刑","dynasty":"宋","author":"郭祥正","text":"湘江倾泻明河源，湘山来落如骏奔。寻幽乘兴莫辞远，白云中有黄金园。佛师无心法愈密，徒众先后陈卑尊。甘泉喷洒仙籁爽，此身已觉超笼樊。高堂却见山外水，古鉴磨开苍藓昏。长城深锁万家富，老木自作千营屯。两洲半没鲸鼓鬣，双崖斗起天为门。沧溟不识几番变，石泐犹有涛淙痕。茯苓愈大愈堪食，深锄但惜伤松根。登高览物亦徒尔，秋色况是当离樽。崔侯才思锐无敌，苍鹰得兔霜翎翻。嗟余染翰愧复正，累句何足先行轩。故人柄政坐东府，请君献策安黎元。"}