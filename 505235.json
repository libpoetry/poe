{"id":"505235","title":"四女树曲","dynasty":"明","author":"唐之淳","text":"故城北边古槐树，树傍有祠祠四女。人传四女初种时，誓教一心千万枝。到今绿云垂䰀鬌，正如姊妹梳头坐。密影轻移舞袖翻，繁英暗识歌尘堕。皇英紫竹吴姬草，血泪愁心入穹昊。何如此树无所思，枝枝叶叶不相离。树头不宿孤飞翼，蝴蝶鸳鸯戏春日。树下人来挂纸钱，叶映新妆好颜色。愿得女工织巧蚕倍收，年年女伴赏春秋。"}