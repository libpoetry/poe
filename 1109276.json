{"id":"1109276","title":"神宗皇帝挽诗四首","dynasty":"宋","author":"刘攽","text":"制作夸三正，规模壮百王。自然推大略，谁得望清光。东乐来蟠木，南琛过越裳。白云那可测，应复向汾阳。绵宇正欢心，虞韶骤遏音。戴天忧杞国，就日怅崦岑。贯朽三泉府，方输九牧金。斯民已仁寿，至理更难忱。四塞联初郡，千官仅代工。舟车逾汉迹，台省变唐风。贤杰程能际，戎夷率服中。轩威百年在，何必画周公。晚驾严仙御，西巡即旧都。天寒馀鹤语，弓堕脱龙须。白发孤臣泪，清湘万里途。无由宣室问，回首叫苍梧。"}