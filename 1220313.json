{"id":"1220313","title":"委羽山潘氏隐居","dynasty":"元","author":"吴当","text":"天台几千仞，秀色浮苍穹。下有委羽山，迢迢赤城东。晴湍激飞瀑，灵鹊巢长松。眷彼遗世士，诛茅白云通。筑室倚飞霞，开轩待清风。种菊充糇粮，插槿当垣墉。孤高性所玩，夷旷思无穷。击壤节酣歌，据石抚丝桐。迕俗幸无累，寡欲不期丰。谁刊蒋诩径，庶蹑羊求踪。予将息尘鞍，赏心冀能同。"}