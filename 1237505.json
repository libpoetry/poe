{"id":"1237505","title":"柳林词四首","dynasty":"元","author":"揭祐民","text":"御柳摆绿春风前，帝策飞龙举玉鞭。大蒐道合三千年，兽之所同三矢捐，后车载者当谁贤。虞人得意勤张罗，四入驺囿兽靡他。雪鹰腾击认鹏过，下掠雁鹜空鴐鹅，圣皇祝网仁心多。穹林熊豕驱若驯，五豝一发方肥春。封狐狡兔不足论，麝香女麋当美珍，偶获慎勿伤麒麟。臣生涉猎诗书林，鬻熊已老空遗心。鴳飞卑下鱼潜沈，有味不中庖经歆，无复能发长杨音。"}