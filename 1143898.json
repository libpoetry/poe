{"id":"1143898","title":"悲歌五首","dynasty":"宋末元初","author":"方回","text":"三十年前乐事饶，閒身无事暑初销。携琴岳寺延秋月，吹笛江楼过夜潮。自倚豪狂诗句疾，岂虞离乱鬓毛凋。故人死尽身犹在，交道生涯两寂寥。更问公裳与幞头，披襟散发十年秋。郭郎鲍老元相□，张丈殷兄且自由。善乐神仙惟有醉，算知天地本无愁。奈何尚欲诛奸鬼，亹亹寒窗笔不休。独立萧萧落叶风，閒居已忍十年穷。幸犹张籍不终瞎，未必杜微真是聋。琐事可容知较尽，尘编敢谓读皆通。骨骸欲朽心神在，未害藏山待至公。忧惊喜愕梦纷纷，了了谁能白黑分。昼夜星辰常转换，春秋草木互芳芬。姬昌秦政今谁讳，吕洞钟权近不闻。气尽势穷终变灭，世间万事总浮云。穷凶极诈肆淫贪，宾主湖山昼夜酣。世事可欺沙武口，天诛难免木绵庵。赀财已籍宫宜赭，腰领犹全首欠函。地下丽华应有语，不因玉树失江南。"}