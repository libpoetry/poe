{"id":"1054310","title":"和萧十六人名 其三","dynasty":"宋","author":"孔平仲","text":"赣阳峤北气郁滞，晨兴何晏惟昏睡。江左雄豪每自奇，学孟希韩非不至。奈何进取位尚卑，上官仪检多轻视。金朱浮华奚足恋，策马周游穷海涘。从兹岩谷永遁逃，请师丹灶捐尘事。庐山简寂寻旧隐，雪窦参禅入初地。谁能荣谢混流俗，居常衮衮随升坠。铺张翰墨作小诗，聊陈平昔烟霞志。"}