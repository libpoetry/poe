{"id":"1107485","title":"古风四首 颐真","dynasty":"宋","author":"史浩","text":"门外长安道，纷纷名利人。谁知方寸许，有地可颐真。真能了万象，亦复冥诸尘。不离虚幻境，举目见全身。壶天眇巨壑，微云映脩林。英英从何来，肤寸忽千寻。早岁骤为雨，春空轻作阴。会须搔首听，中有老龙吟。青山吐白玉，团栾光万顷。何时飞来峰，著此破昏暝。料想清夜阑，主人深自领。安得招欢伯，三人成对影。观水须观澜，监水必监止。清漪不受触，风定略无滓。时以喻方寸，太虚融众理。客来如问津，须君亲指似。"}