{"id":"1067349","title":"碧筒","dynasty":"宋","author":"谢薖","text":"君不见韩潮州，银作饮盏誇工倕。镌花镂松太琐碎，何言豪士亦尔为。又不见六一翁，尝吟鹦鹉红螺诗。华堂一釂岂不乐，清歌劝酒须蛾眉。吾侪山人宁有此，竞折圆荷为饮器。细倾初作露珠圆，满引忽惊云液碎。鼻中寂寂闻妙香，舌本徐徐识真味。采莲当殽花当妓，岂有登临百金费。安得城西十顷塘，水光容裔暑风凉。时引碧筒如象鼻，仍看翠盖立霓裳。"}