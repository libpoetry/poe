{"id":"665149","title":"题三锡录","dynasty":"明","author":"林文俊","text":"新安文献郡，君家独推先。衣冠萃一门，金玉清相联。卓哉司马公，清白自家传。功名三十载，持节多在边。虎符归把握，龙敕屡传宣。允称丝纶命，何惭报答年。以兹结主知，华要地频迁。貤荣三锡命，恩霈及重泉。璀璨琅函重，淋漓御墨鲜。感兹时展读，珍重托瑶篇。我观潘夫子，忠孝道两全。勖哉图令终，庶以企前贤。"}