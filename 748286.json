{"id":"748286","title":"大科峰","dynasty":"清","author":"徐良琛","text":"吾粤东西樵，角立不相让。飞云与大科，尤为两山望。罗浮吾未到，到此神已壮。七十青芙蓉，须萼俱内向。群峰奇自眩，此独正无傍。凛然立虚无，顾盼谁与抗。有如古帝王，端冕朝将相。宿云苦不去，吟目讵能放。林峦互出没，岩谷相演漾。浑疑堕海岛，出没随涛浪。呼谁挽天风，一扫呈万状。"}