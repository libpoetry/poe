{"id":"758176","title":"望湘人 秋意","dynasty":"清","author":"宗婉","text":"渐秋容黯淡，秋气寂廖，断烟疏雨时候。落叶敲窗，乱峰锁梦，梦与叶声同坠。病感三分，二分中酒，一分憔悴。听雁声、远过潇湘，暗把秋魂惊碎。闲上高楼独倚。正秋风袅袅，洞庭波矣。叹吟到离骚，怅望雾鬟云髻。夕阳林杪，暮云天际。一片苍凉之意。目渺渺、不见湘君，岸草汀兰谁寄。"}