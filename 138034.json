{"id":"138034","title":"咏雪·至日阳初复","dynasty":"宋代","author":"欧阳修","text":"至日阳初复，丰年瑞遽臻。飘颻初未积，散漫忽无垠。万木青烟灭，千门白昼新。往来冲更合，高下著何匀。望好登长榭，平堪走画轮。马寒毛缩蝟，弓劲力添钧。客醉看成眩，儿娇咀且颦。虚堂明永夜，高阁照清晨。树石诗翁对，川原猎骑陈。冻狐乎迷旧穴，饥雀噪空囷。此土偏宜稼，而予滥长人。应须待和暖，载酒共行春。"}