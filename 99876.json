{"id":"99876","title":"神女庙·大江从西来","dynasty":"宋代","author":"苏轼","text":"大江从西来，上有千仞山。江山自环拥，恢诡富神奸。深渊鼍鳖横，巨壑蛇龙顽。旌阳斩长蛟，雷雨移沧湾。蜀守降老蹇，至今带连寰。纵横若无主，荡逸侵人环。上帝降瑶姬，来处荆巫间。神仙岂在猛？玉座幽且闲。飘萧驾风驭，弭节朝天关。倏忽巡四方，不知道里艰。古妆具法服，邃殿罗烟鬟。百神自奔走，杂沓来趋班。云兴灵怪聚，云散鬼神还。茫茫夜潭静，皎皎秋月弯。还应摇玉佩，来听水潺潺。"}