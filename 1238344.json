{"id":"1238344","title":"寄昱东明","dynasty":"元末明初","author":"王冕","text":"浮清阁上山如簇，浮清阁下泉如玉。浮清主人瘦如竹，襟怀卓荦无点俗。相逢一笑不话禅，自道住山三十年。石杯酌茗搜我枯，石床扫苔留我眠。云深不听鸡戒晓，山风落涧松花老。归来耕田忘岁时，池塘几度生青草。君閒一尺素，我老双鲤鱼。共此片月光，各在天一隅。昨夜扁舟欲飞去，雪云冻隔耶溪路。千岩万壑不可寻，梦魂空绕长松树。"}