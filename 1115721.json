{"id":"1115721","title":"宿青山市四首","dynasty":"宋","author":"杨万里","text":"青山业主是玄晖，太白无钱典得伊。总是诗仙休更讼，两蓑分钓一鱼矶。云涂雾抹澹葱昽，万匹霜绡罩玉龙。中有双峰不争长，诸峰情愿长双峰。近看青山却朗然，更无半点雾和烟。一峰是石高多少，到得峰头即到天。市心酒店客来尝，且酹仙家十二郎。鹦鹉鸬鹚何处觅，只将老瓦当瑶觞。"}