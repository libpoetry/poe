{"id":"687732","title":"泰山和通伯侍御","dynasty":"明","author":"庄昶","text":"极为东南镇此寰，岩岩气象许谁攀。九天日月摩千古，万里华夷镇一山。培塿众形从起伏，乾坤此老自安閒。也知开辟从真宰，领得中原正气还。万象同归造化门，含弘光大总无痕。中原有子谁轻鲁，厚德何人不仰坤。绝顶最高惟日见，阴岩极下有雷奔。诸公肯作寻常看，自古山存道亦存。"}