{"id":"1082747","title":"和赵超然 其一","dynasty":"宋","author":"释慧空","text":"钝根阿师初乐小，同一法中人怪笑。白云堆里强安身，掣电机前争失照。业风吹下到天亭，无著力处尽力争。一朝力尽却自笑，放下蛇头摆手行。超然居士今庞老，此日相逢犹草草。不知船子下扬州，更指梅花开恰好。开恰好，惭愧东君解倾倒。一枝倒把赠公行，拟行把住道道道。"}