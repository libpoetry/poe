{"id":"800025","title":"斗鹑行","dynasty":"清","author":"颜光敏","text":"高堂邃宇人罕过，锦囊高挂珊瑚柯。乍闻人响轩勇气，空中跳踯常傞傞。何来宾从皆秃袖，入门豪气声欢呵。服膺拳拳疑印绶，朝餐废箸犹摩挲。三尺宝床正中设，郑锦齐缕金盘陀。两鹑出囊已脱手，盛怒似欲寻干戈。朱目绀趾岂得辨，疾如激水旋双涡。注目良久三叹息，为官为私理则那。戕伐固皆尔俦类，崇朝百姓何足多？磔毛啄血供一笑，谁当与尔同痒疴？瞥然一败竟菹醢，争如《朱鹭》传铙歌。田中偃鼠饫草实，徐行不避虞人罗。乃知羽翼反为累，呜呼奈比微生何！"}