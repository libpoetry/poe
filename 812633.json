{"id":"812633","title":"忻州牧汪君重修元遗山墓立祠访其裔孙主之盛举也赋寄二律","dynasty":"清","author":"何道生","text":"晋国畸人元裕之，金源文献独维持。兴亡尽入诗千首，磊块难消酒百卮。一代典章谁信史，中州坛坫此雄师。浣花心事坡翁笔，不及成都有旧祠。遗迹重寻野史亭，秀容城畔草青青。剧怜抔土余荒陇，特洗残碑认旧铭。此事使君堪不朽，谁言词客竟无灵。云礽今日还祠庙，应有精魂下杳冥。"}