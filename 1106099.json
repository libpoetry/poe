{"id":"1106099","title":"次韵答陈正叔二首","dynasty":"宋","author":"王安石","text":"青衫憔悴北归来，发有霜根面有埃。群吠我方憎猘子，一鸣谁更识龙媒。功名落落求难值，日月沄沄去不回。胜事与身何等近，酒樽诗卷数须开。田宅荒凉去复来，诗书颜发两尘埃。忘机自许鸥相狎，得祸谁期鹤见媒。此道未行身有待，古人不见首空回。何当水石他年住，更把韦编静处开。"}