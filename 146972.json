{"id":"146972","title":"琵琶行·浔阳江头秋月明","dynasty":"宋代","author":"戴复古","text":"浔阳江头秋月明，黄芦叶底秋风声。银龙行酒送归客，丈夫不为儿女情。隔船琵琶自愁思，何预江州司马事。为渠感激作歌行，一写六百六十字。白乐天，白乐天，平生多为达者语，到此胡为不释然。弗堪谪宦便归去，庐山政接柴桑路。不寻黄菊伴渊明，忍泣青衫对商妇。"}