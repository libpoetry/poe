{"id":"1110102","title":"粟熟二首","dynasty":"宋","author":"吕南公","text":"昨者小麦熟，野人稍相宽。新粟今又黄，喜闻不青乾。补助复几许，久饥情所难。譬如辙间鱼，勺水亦暂安。泽国农事苦，无功及丘樊。方与三日晴，湖岸车已喧。所以终岁勤，不能离薄田。里豪多旷土，徒用养茅菅。虽有愿耕手，赋收重夷蛮。秪今二种利，稀若管中斑。偶秽可劝后，必荒谁继前。幸哉雨露仁，副此倚望欢。种田亦耕山，投隙若避殴。辛勤望成熟，得慰饥歉口。彼豪岂知苦，踞坐科秉籔。憯刻以诛收，奇赢复何有。尚喜不荒空，呼邻买杯酒。"}