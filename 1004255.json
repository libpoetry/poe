{"id":"1004255","title":"满戌有日置酒学宫为诸友赠别","dynasty":"宋","author":"程公许","text":"左绵山川平且宽，周遭四境皆奇观。广文官曹冰雪寒，摧风剥雨无时安。巧手无面良独难，惭汗如沈时一叹。浪浪春雨红杏坛，堆盘苜蓿空阑干。三年转烛槐梦残，明当西郊挂征鞍。平生但知取友端，忍御艾萧捐杜兰。丁宁何须劝加餐，活计不但故纸钻。孔辙回环颜一箪，君民尧舜无两般。此印万古元不刓，聚奎堂中俨衣冠，尚友谨勿轻圬墁。丈夫事业期不刊，脚根牢取百尺竿。"}