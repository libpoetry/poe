{"id":"878146","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 公主嫁单于","dynasty":"宋","author":"刘克庄","text":"莫爱于公主，情钟掌上珠。是谁误天子，遣嫁与单于。帝女生而贵，王姬礼亦殊。竟令乘凤侣，远适牧羊奴。不信和戎者，真能保塞无。如何丈人行，金絮奉胡雏。"}