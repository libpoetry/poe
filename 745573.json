{"id":"745573","title":"曲竹径入韬光寺","dynasty":"清","author":"顾翰","text":"连峰青巑岏，一径辟灵异。我疑混沌初，别有竹天地。窈窕入寺门，净土空香閟。凉暄堕丛碧，粉节戛阴翳。拂云逾万个，石壁飐苍尾。鲜泪红斑斑，兕角青嶷嶷。老根宅花?，雏篁啸苍蜼。咽露仙蜩清，餐烟佛禽醉。解箨蜕轻衣，折条发遥吹。禅寮有余清，卉木绝浮媚。石墨色更妍，琢句写肌翠。夕阳向暝沈，幽龛锁深邃。翛翛响灵籁，觑客睒秋魅。"}