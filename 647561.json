{"id":"647561","title":"送人还江西","dynasty":"明","author":"王汝玉","text":"清江水浸芙蓉花，君来别我将还家。知君家在临川住，十载从宦游京华。职居宗正掌清近，亲见玉牒滋仙葩。圣恩如天浩无际，特赐休老寻烟霞。都门祖饯拥冠盖，有琴在囊书在车。到家山水想依旧，西风落木秋更佳。晓窗一枕梦初破，忘却厅鼓趋晨衙。山田霜降稻新刈，晴溪水涸鱼堪叉。陶然醉卧菊篱下，人生此乐真无涯。二疏荣归难独美，朝野叹羡良非誇。惭余未遂报明主，敢忆五湖乘钓槎。赋诗赠君西别去，侧身东望空长嗟。"}