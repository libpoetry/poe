{"id":"60565","title":"花游曲同张贞居游石湖和杨廉夫韵","dynasty":"明代","author":"顾德辉","text":"真娘墓下花溟濛，碧梢小鸟啼春风。兰舟摇摇落花里，唱彻吴歌弄吴水。十三女子杨柳门，青丝盘髻郁金裙。折花卖眼一回步，蛱蝶双飞上春墓。老仙醉弄铁笛来，琼花起作回风杯。兴酣鲸吸玛瑙碗，立按鸣筝促象板。午光小落行春西，碧桃花下题新题。西家忽遣青鸟使，致书殷勤招再四。当筵夺得凤头笺，大写仙人蹋踘篇。"}