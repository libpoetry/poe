{"id":"693924","title":"宿双石寺","dynasty":"明","author":"陈圭","text":"古寺幽深一径通，落花流水小桥东。松巢老鹤三千丈，云绕仙坛十二重。我欲息机聊同榻，僧归无语但闻钟。从今识得桃源洞，暇日还来觅旧踪。遥从天上领春回，特向山中访衲来。一径通幽花木胜，两山高耸石门开。松声萧瑟风生榻，梧影扶苏月满阶。去去苍生悬望久，莫教猿鹤误惊猜。"}