{"id":"1063883","title":"寄题双泉","dynasty":"宋","author":"释德洪","text":"阎公立朝时，凛然古遗直。孤忠捍世波，砥柱屹挺特。一旦成千古，埋玉秀山侧。至今山中泉，实以配公德。欲知其源深，下涨千顷泽。沙渠走清快，石井湛绀碧。譬如渑与淄，相去无寻尺。日光每下彻，山影必倒植。倚栏应忻然，游鳞见尾脊。知谁念纯孝，满掬种白石。粲然生玉英，冥感吁莫测。泉旁有精舍，闻多登览适。何时同二老，追逐扶瘦策。诗成坐假寐，梦历秋山赤。想见环佩清，绕除馀响滴。"}