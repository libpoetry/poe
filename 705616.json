{"id":"705616","title":"陆宣公墓道行","dynasty":"明末清初","author":"钱谦益","text":"延英重门昼不开，白麻黄阁飞尘埃。中条山人叫阍哭，金吾老将声如雷。苏州宰相忠州死，天道宁论乃如此。千年遗榇归不归，两地孤坟竟谁是？人言藁葬在忠州，又云征还返故丘。图经聚讼故老哄，争此朽骨如天球。齐女门前六里路，荞麦茫茫少封树。下马犹寻董相坟，飞凫孰辨孙王墓。青草黄茅万死乡，蝇头细字写巾箱。起草尚传哀痛诏，闭门自验活人方。永贞求旧空黄土，元祐青编照千古。人生忠佞看到头，至竟延龄在何许。君不见华山山下草如熏，石阙丰碑野火焚。樵夫踞坐行人唾，传是崖州丁相坟。"}