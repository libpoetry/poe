{"id":"381037","title":"寿楼春·和梅溪赠夔笙同年","dynasty":"现代","author":"郑文焯","text":"寻西园年芳。甚眉边旧月，还恋吟窗。可忆题花吹泪，瘦来东阳。凋旅鬓，催柔肠。被燕莺、欺人清狂。怕屧步销金，钩斜瘗玉，犹见故宫妆。欢期短，离天长。早词成楚怨，歌换吴腔。那更凭高怀远，未春先伤。空有梦、归何乡。倦路迷，桃源渔郎。但遗佩江皋，重逢莫忘兰芷香。"}