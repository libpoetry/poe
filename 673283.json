{"id":"673283","title":"题岁寒图送贾大尹令弟","dynasty":"明","author":"樊甫","text":"登我徂徕山，瘦蛟怒立龙撑髯。天风振籁落金粉，石苔点破螭纹斑。舟回暮泊湘江曲，两岸清风凤毛绿。鹧鸪啼歇水云深，锦瑟无声睡初熟。明朝解缆过西湖，冰魂折裂青珊瑚。寒香浮动山月白，扣门夜半呼林逋。沈醉归来情脉脉，偶逢画史询行迹。挥毫写作岁寒图，旗亭远送天涯客。"}