{"id":"690565","title":"非水居告成六月七日迎诸君子及诸歌姬同汎赋此代柬","dynasty":"明","author":"张萱","text":"双桡上下且从流，为采芙蓉出蓼洲。奏伎喜同玄圃汎，寻源共续武陵游。绛虹桥畔飞青雀，香玉林前狎白鸥。已办一尊聊避暑，□看榕水蜃为楼。龟枕荷裳旧钓矶，东晴西雨问津稀。风云江上堪娱老，虾菜船中已蚤归。家酿欲倾河朔客，明珰曾解汉江妃。乘风载月常容与，百遍相过共乐饥。"}