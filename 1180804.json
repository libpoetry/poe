{"id":"1180804","title":"赠抱麻刘舍人","dynasty":"唐","author":"贯休","text":"郡政今良吏，门风古缙绅。万年唐社稷，一个哭麻人。愤烈身先死，敷扬气益贞。天乎资大宝，泰矣见忠臣。得罪钟多故，投荒岂是迍。玉寒方重涩，松古更青皴。鹏?宁唯白，龙多岂止荀。道孤梳有雪，恩重泪盈巾。喻蜀须凭草，成周必仗仁。三峰宵旰切，万里渥恩新。赋鵩言无累，依刘德有邻。风期仁祖帽，鼠讶史云尘。禅叟知何幸，玄谈有宿因。双溪逢陆海，荆渚遇平津。落日愁闻笛，何人为吐茵。生徒希匠化，寰海仰经纶。疾愈蝉声老，年丰雨滴频。刘虬师弟子，时喜一相亲。"}