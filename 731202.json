{"id":"731202","title":"五贤咏·子产","dynasty":"清","author":"旻宁","text":"郑侨相小国，数世赖以安。农功喻为政，终始实仔肩。忠勤务奖劝，泰侈常弃捐。天人辨远迩，一语破疑难。以善代不善，非子产孰贤。善哉舆人诵，德怨披心肝。坏垣更讽喻，辞命操其权。象齿畏焚身，寓书谋画殚。卒感范宣子，轻币苛求蠲。择能任以事，令问四邻宣。懦烈喻水火，要术猛济宽。仲尼为出涕，遗爱诚昭然。"}