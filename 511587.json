{"id":"511587","title":"慈母石歌","dynasty":"明","author":"陈献章","text":"岩石江头峻如壁，舟人指为慈母石。慈母名来不可闻，巉岩兀嵂秋江碧。我闻慈母名，起我父母思。人有父母谁不思，我思父母徒伤悲。忆昔生我童稚时，家贫逐日图生资。析薪与我代灯烛，鬻衣与我买诗书。朝夕俾我苦勤学，戒我勿似庸常儿。况生我命苦多疾，父母提挈绵岁月。一朝我病忽呻吟，父母咿哑面如漆。父母衣我兮宁自寒，父母食我兮宁自饥。我今身为一命仕，薄俸堪将备甘旨。二亲已去掩荒丘，薄俸还将饱妻子。几回举箸食腥膻，默默不知双泪涟。收泪还将酒杯奠，杯奠不到音容前。慈母石，世罕有，汝在江头天地久。我思父母不能养，恨恨当同尔齐朽。呜呼罔极恩难报，幸今赖有移忠孝。尚当竭力事吾君，庶可扬名酬二亲。诗曰：谁化江边石，世传慈母名。神枯真可想，意得貌如生。行路三回顾，题诗独见称。丹青在人目，千古共沾缨。"}