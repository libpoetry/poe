{"id":"1234239","title":"次韵叶公右丞纪梦","dynasty":"元","author":"赵孟頫","text":"倦游客子何时去，屡欲言归天未许。故乡乐事时上心，破浪长鱼日登俎。一蓑一笠得自由，某水某丘犹可数。前年有诏举逸民，一旦驰驿登天府。岂知佐理自有才，勉强尽瘁终无补。青春憔悴过花鸟，白日勾稽困文簿。栖栖颜汗逐英俊，往往笑谈来讪侮。倦㒒思归语见侵，瘦马长饥骨相拄。天生我公出瑞世，辅相明时期复古。好将图画上凌烟，未遂衣冠挂神武。髭须半白称貂蝉，步履渐轻宜印组。道长自觉小人消，乱沮政须君子怒。得闲有兆天与祥，吉梦初回月当户。因公此意乞归田，不辞歌诗为公舞。"}