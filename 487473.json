{"id":"487473","title":"放歌行寄长安旧游","dynasty":"明","author":"张元凯","text":"碧桃落尽青春老，黄金不铸朱颜好。男儿策名须及时，衰迟徒遣忧心捣。少年投笔欲邀勋，西入长安谒圣君。公车不献长杨赋，都邑先传喻蜀文。朱门先达如畴昔，留驩得接夔龙席。鸣环振佩声锵锵，琼筵宝幄乐未央。暂同良夜醉鹦鹉，期共清朝仪凤凰。辉光草木俱生色，假使白头还可黑。意气如山不易倾，立谈元可取功名。借筋画成扶汉鼎，箭头书去破聊城。居间然诺良无负，彊灌能胜一石酒。藩车日赴孟公期，金钱夜作爰丝寿。骏马花骢白玉鞍，濯龙鸣凤近金銮。英盼自堪回绛灌，雄图非为斩楼兰。得意能将知己酬，此心未始羡封侯。一言不合拂衣去，五陵游侠还相许。斗鸡走狗出长楸，安能咄咄书空语。自是当时桓茂伦，历落嵚崎可笑人。今日低头在草莽，放歌一曲千山春。"}