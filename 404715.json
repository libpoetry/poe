{"id":"404715","title":"大酺·秋雨，用清真韵，并依其四声","dynasty":"近现代末当代初","author":"袁荣法","text":"渐蝶魂稀，蛩吟远，铃语琤琮深屋。参差帘幕重，镇荒菭庭院，坠梧声触。倦笛飘寒，残砧捣梦，门掩萧萧霜竹。柔肠牵萦处。听银河澈地，睡都难熟。念钿甲微冰，匣弦暗润，湛然羁独。沉沉情更速。误幽会、兰沚迟芳毂。总自叹、伤怀宋玉，赋恨江淹，尽销魂、望迷遥目。最怕狂踪，和泪入、寂寥心曲。问谁忆、芙蓉国。双桨归去，多少飘零红菽。夜长但悲短烛。"}