{"id":"769684","title":"沁园春·辛卯不赴金陵之试，示一二同志","dynasty":"清","author":"陆震","text":"俗子呶呶，为劝南征，若岂知予。虽生年未老，心于名淡，登科无命，天与才枯。那更炎风，一肩行李，又策华阳道上驴。真劳甚，任人思高第，我爱閒居。豆棚凉月刚初。早散遣、生徒一事无。喜酒香客到，齐倾伯雅，夜阑人去，独掩吾庐。省得今番，离离禾黍，感叹重经旧帝都。浑难忘，只山光翠湿，江影金铺。"}