{"id":"721246","title":"四失诗和徐文长韵 失书","dynasty":"明末清初","author":"陈子升","text":"五车书备隐囊提，一自东游锁舍西。踏踏官街翻积叶，编编私印绝缄泥。都无关尹逢牛驾，自合庄生惜马蹄。安得结绳归混沌，便便鼓腹树阴低。摩诘无端认画师，禅心真在辋川时。自馀平远转相袭，何代推迁能久垂。盘礴人应歌薤露，名山僧每蜕茶毗。只今飘泊萧然矣，禁得狂风四壁吹。潦倒风尘须发黄，生涯归问五仙羊。秺侯七叶还西汉，季子千金散洛阳。火鼠不灰凭造化，青蚨无种信空囊。美人几有襜褕赠，大醉吟诗雪到床。硁硁鄙质久相留，燕石周人漫应酬。一足或当夔戛击，泗滨空记玉方流。浮图钵应三更早，碧落钟虚五岳游。笑问泉明归去后，还堪如此折腰不。"}