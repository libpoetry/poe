{"id":"489714","title":"仲春释奠燕集存道斋分韵得天字","dynasty":"明","author":"袁华","text":"于穆素王庙，层构何岿然。时维中春月，释奠加豆笾。牺尊酌醴齐，鸾刀割牲牷。陟降礼有序，对越神在天。竣事既彻俎，朝暾曜芳鲜。坛杏炫积雪，池藻扬轻涟。鲁叟圣人胄，幽斋肆方筵。献酬仪秩秩，论辨言便便。浩唱发清响，希声寄朱弦。明时崇礼乐，安车政徵贤。"}