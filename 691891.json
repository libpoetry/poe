{"id":"691891","title":"采菇曲二首","dynasty":"明","author":"李梦阳","text":"众星欲没月模胡，人家河上起相呼，相呼相唤采秋菇。问渠早起缘何事，此草日出化作田中枯。采菇采菇君早归，霜寒露重湿人衣。蓝田白玉非无种，不似商山好蕨薇。白如白玉簪，香如玉田禾。行人且莫行，听我采菇歌。侬家住在黄河曲，一日波涛怨杀河。河来有鱼去有麦，麦下秋霜菇菜多。不求河血城南去，只愿年年河不波。"}