{"id":"1088354","title":"屡游庐阜欲赋一篇而不能就六月中休董役卧龙偶成此诗","dynasty":"宋","author":"朱熹","text":"登车闽岭徼，息驾康山阳。康山高不极，连峰郁苍苍。金轮西嵯峨，五老东昂藏。想象仙圣集，似闻笙鹤翔。林谷下凄迷，云关杳相望。千岩虽竞秀，二胜终莫量。仰瞻银河翻，俯看交龙骧。长吟谪仙句，和以玉局章。畴昔劳梦思，兹今幸徜徉。尚恨忝符竹，未惬栖云房。已寻两峰间，结屋依阳冈。上有飞瀑驶，下有清流长。循名协心期，吊古增悲凉。壮齿乏奇节，颓年矧昏荒。誓将尘土踪，暂寄云水乡。封章傥从欲，归哉澡沧浪。"}