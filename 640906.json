{"id":"640906","title":"赤壁","dynasty":"明","author":"林鸿","text":"曹瞒窥汉统，东面朝诸侯。鼎足犹未分，屯蒙迷九州。桓桓长沙裔，歘起挥戈矛。两雄不并立，固知宁相谋。朔风吹旌旆，飞霜肃貔貅。饮马涸天堑，投鞭填山丘。建业既震荡，羽檄如星流。众议徒??，独断诚嘉猷。拔剑碎玉几，扬旗建车舟。周郎拂白羽，谈笑有良筹。冯夷鼓骇浪，天吴扇雄飙。烈焰荡万垒，飞灰丧千艘。论功何显赫，返驾诚包羞。再光东都业，一洗疮痍瘳。往事既漫灭，山川尚绸缪。昔闻龙虎争，今见麋鹿游。峭壁絓海月，洪涛涨清秋。访古吊陈迹，开樽发冥搜。醉来卧烟霭，天地如蜉蝣。"}