{"id":"1105286","title":"山中","dynasty":"宋","author":"方岳","text":"莫怪山翁老更迂，竹庵终日一团蒲。万言万当不如默，百技百穷同是愚。往事自惊天大胆，近诗空撚雪成须。未忧卒岁无衣褐，紫凤天吴拆海图。长啸出门山月高，古来宁独我蓬蒿。拙于生事岂无粥，犹有故情焉用袍。垄亩桑麻豳雅颂，亭皋木叶楚离骚。不知公相今谁是，已与人间久绝交。野烟啼鸟各忻然，一枕山篱又几年。不可奈何天有命，久当已矣世无缘。跨牛仰面自横笛，骑鹤缠腰那办钱。芦苇秋声石桥月，只餐荷气亦成仙。半坞幽深近物情，一筇老健惬山行。月于水底见逾好，风打松边过便清。鹤睡不惊舂药臼，鸟啼时作读书声。山翁两手浑无用，只把犁锄做太平。剩斸荒寒地百弓，尽供弄月与吟风。太平世界丰登外，小有洞天閒适中。野服染成驼样褐，山花开到雁来红。夕阳篱落谁呼唤，盂酒蹄肩赛社翁。无心出岫懒于云，生死交情一付君。五柳当门陶令宅，百梅共坞老逋坟。山虽甚浅略堪隐，砚不能灵并可焚。我亦平生轻俗子，向来鱼鸟自同群。"}