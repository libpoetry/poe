{"id":"273445","title":"梦蜀山·别后伥伥如失物","dynasty":"现代","author":"杜关","text":"别后伥伥如失物，五十狂奴呆巳木。苦思来梦梦偏稀，坚念去忧忧更续。此味当年只偶尝，此情今日一何长。初言暂别海之角，何悟久离汾一方。汾水北流风浪恶，中间远隔秦楚洛。君欲渡河河无梁，我欲去关关已钥。君情我意那可云，愁来无端无处著。明知远道原相通，况乃见期不能约。约略秋期安可期，百计中涂艰已危。但得身强离亦慰，倘因病累愁难支。遣病不如遣愁可，眼中之人君与我。想当望远诵秋思，何心计及同床座。天涯幸有姨妹行，老亲稚女相扶将。聊以自娱足萧散，无可为计徒惋伤。我独白头增老丑，年来豪兴比衰柳。飘零一子不如无，同命惟君竞何有。镇日作书怡我情，清朝吃饭求吾生。雁落七弦影南去，人自长歌心北征。欺然一梦真奇绝，见君惊喜转凄恻。泪眼看君慰我言，神仙亦自有离别。可惜梦来不须臾，觉后庄生仍蘧蘧。起持小照怆相对，顾影吞泪长噫吁。纵云牛女年一逢，七夕秋河终不空。嗟我与君隔万里，前途屈指翻迷濛。北道狂氛何日解，顺时惜春春长在。君我胡为离恨多，几回搔首问真宰。净扫灵扉休闭关，还待今宵梦蜀山。"}