{"id":"720935","title":"陈耳臣老矣新诗犹丽远寄题雪诸咏随意和之得四首 初雪","dynasty":"明末清初","author":"王夫之","text":"居然穿雨际，的的炫轻盈。高阁今相望，遥心一倍生。元云光渐曙，浅水影微萦。经岁含情待，天涯已赠琼。息心寒夜永，无奈小窗何。恻恻情还定，胧胧影未讹。空涵西照合，月转北林多。坠玉惊幽响，知谁度薜萝。稍稍墟烟度，归禽尚一双。喧风柔落木，珠雨缓流淙。夕气先孤幌，云阴上半窗。县心清赏极，酒力未须降。弥望盈清回，还疑溪外踪。鸿飞昨日影，龙蛰几株松。曲曲忘前径，山山遂一容。扶筇谁早过，麇迹恰迎逢。"}