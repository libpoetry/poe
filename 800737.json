{"id":"800737","title":"凤尾冈望海","dynasty":"清","author":"徐昂发","text":"侧磴缘秋毫，连岩眩明晦。蜷局逾积阻，旷望霄宇大。凤翥振华尾，下视九州隘。我来蹑其颠，若陟灵羽背。一身与云轻，迥出天地外。峦岭何隐轸，草树纷映暧。仿佛鱼龙沸，万里沧溟汇。神山恍可接，灏气吞南戒。飒沓风雨来，萧萧鸣众籁。鞺鞳重潮奔，铿鍧群壑会。长啸顾向途，邈然阅人代。"}