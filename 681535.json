{"id":"681535","title":"存素堂为钓滩郑璠赋","dynasty":"明","author":"陈昌","text":"登山莫登兮太行，过峡莫过兮瞿塘。太行羊肠路九曲，前车未倾后车覆。瞿塘风浪高于山，往往能沈舟万斛。何如存素心自足，终岁无荣亦无辱。青蔬种熟五亩园，绿萝结就三间屋。裁夏箨兮为冠，制秋荷兮为服。风姿皎若冰壶清，宁肯纷纷溷流俗。有时醉击土鼓兮歌豳风，有时醒捧洼樽兮饮溪渌。但得安贫随所欲，一任朱门厌粱肉。君不闻吴子胥，功成败越栖会稽。云何竟赐属镂剑，遗尸溅血乘鸱夷。又不闻秦李斯，掀天相业何巍巍。一朝云阳受诛戮，却思上蔡东门时。古来英雄人，得丧尽如此。有功何足云，有势何足恃。但将存素当良田，毌使嘉苗混丰芑。"}