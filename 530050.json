{"id":"530050","title":"松厓歌寄方方伯寿卿","dynasty":"明","author":"孙一元","text":"吾闻徂徕之山，巀嶭高万丈，上有古松千尺蟠踞厓之颠。白日行天不到地，苍藤翠茑倒挂相钩连。皴皮剥落根半露，偃盖反走枝相缠。下有元精山灵秘流膏，入土今千年。樵人牧竖不敢伐，乃知神物天能全。阴厓半夜起蛟蠖，哀壑万里含云烟。世间此木不见用，偃蹇独卧空山前。只今大厦将倾圮，风雨无庇真堪怜。呜呼安得此木供采用，能令四海苍生重熙然。"}