{"id":"1124181","title":"施衢州除浙西提刑以诗寄饯三首","dynasty":"宋","author":"赵蕃","text":"昔公立螭坳，秉笔罔不书。及乎上谏坡，论议无日虚。直言有不雠，柴桑念归欤。高卧属几日，朱轓起阎闾。政成合入奏，返直承明庐。如何更持节，未使经纶摅。上心岂无谓，劳公重皇居。吏恶必剪刈，士良必吹嘘。此自宰相事，于公定何如。六飞驻吴中，地实三辅比。择守固甚艰，况于部刺史。惟公治衢州，他郡盖无是。岂惟教条清，坐见风俗美。邦畿四方本，王化所自始。俾公按连城，此责亦重矣。绣衣非古官，汉乃有直指。于今盗贼清，所系狱事尔。谳议苟以平，遗公孙若子。我客怀玉山，有如梓与桑。地故隶江东，与衢盖邻疆。自公剖符来，亦既阅雨霜。非惟衢人安，我民亦小康。去年旱无收，闾里惊欲惶。匪藉衢粟输，乌能免流亡。嗣闻被灾郡，诛赏率亦当。况于惠比境，于今见何尝。事虽郁上闻，我民不公忘。"}