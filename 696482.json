{"id":"696482","title":"寄凤阳府斯文诸君子 胡教授","dynasty":"明","author":"郑真","text":"中都掌教冠诸儒，堂上春风散佩琚。未儗识荆惭太白，可应慕蔺愧相如。世家重绍甘棠笏，手泽多传漆简书。明越同乡天咫尺，暮云频倚客窗虚。故国王孙老翰林，红颜白发映华簪。文明曾际千龄运，经济常存百岁心。琥珀香浮称寿酒，袅蹄价重卖文金。同乡久有通家契，风雨相思过夜深。天葩织就锦云机，五十年来鬓未丝。花馆停骖多好客，柏台冠豸有佳儿。菊松晚节陶尊泛，芹藻春香马帐垂。老我尚耽丘壑趣，丹青好寄雁来时。盛时美产见真材，浩浩长淮教席开。帝里辉光依日月，禹门变化待风雷。尺书每欲从人寄，匹马何当访我来。闻说今年催满考，青云送上凤凰台。委羽仙人老见招，中都庠序近云霄。圣神有赫瞻龙衮，俊选同趋飒佩瑶。苜蓿盘空朝日上，扊扅歌罢晚香飘。客中那得重相见，千里空令怅望遥。昔年樽俎共论文，玉漏迟迟夜欲分。百岁襟期怜郑老，万言大对重刘蕡。青藜光动天边月，绿绮声随水上云。爱弟旧夸真御史，赐环当复觐明君。家本汾阳世胄遥，淮南却赴小山招。云垂绛帐书连屋，月满纱窗酒泛瓢。富贵祇应如昨梦，英雄聊复话前朝。别来两见春风换，谁与空斋慰寂寥。健笔雄词李杜间，相逢千里即开颜。旧夸富贵雄无敌，老觉光阴祇等闲。芸草香凝瑶帙润，土花暗蚀剑痕班。盛时文武须经济，莫恋淮南大小山。长淮晴涨白鸥波，仙客风流可奈何。化蝶蘧蘧占昨梦，骑鸾踏踏听空歌。青裁汗简充边笥，红染朝衫试越罗。矫首城南天尺五，风诗休赋考盘阿。往事繁华一梦中，风流谁识夏黄公。醉倾桑落香浮席，步绕梅花月挂空。信笔文章綦北海，满船书画米南宫。旧时五里桥边路，杖履何由野趣同。延陵季子最风流，琴剑飘飘上国游。每把篇章夸李杜，时将波磔辨虞欧。诸生讲下齐襟佩，具庆堂深肃膳羞。闻说黉宫新币聘，西风遥想菊花秋。飞熊家阀素多儒，手泽流传积庆余。海㝢共夸医国手，仙人曾授活人书。菊泉满尺香仍冽，杏苑仙葩画不如。老病无缘重会面，神丹谁寄锦囊储。翠竹离离一径分，石床清思渺秋云。写成唐宋新图障，识得商周古篆文。金缕词工春欸乃，宝炉香热昼氤氲。旧时雅致今何似，坐对灵山若识君。"}