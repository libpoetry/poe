{"id":"487299","title":"过泐山","dynasty":"明","author":"释函是","text":"寒山有佳色，理策临清漪。倚棹过绿玉，将以观冬犁。舍舟登古岸，髣髴玉渊时。所异谷与川，动静各有宜。停步稍顾盼，抚景心相随。遥遥望石门，双峰一径微。梯穷万山出，忽然就长堤。土屋三两间，依岩缚茅茨。爨烟穿石窦，云影随高低。下有丹溜潭，水落松风吹。泠泠潭上人，分明见须眉。乐此毕生平，耕锄复何辞。古者食其力，辛苦当为谁。日暮且归去，明春予再来。"}