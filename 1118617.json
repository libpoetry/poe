{"id":"1118617","title":"春日杂兴十二首","dynasty":"宋","author":"陆游","text":"方塘盎盎带泥浑，远草青青没烧痕。只道雨晴春昼永，归时不觉已黄昏。南村北村鼓鼕鼕，刲羊刺豕祭潭龙。一生衣食财取足，百世何妨常作农。小甔有米可续炊，纸鸢竹马看儿嬉。但得官清吏不横，即是村中歌舞时。夜夜燃薪暖絮衾，禺中一饭直千金。身为野老已无责，路有流民终动心。出仕常骑秃尾驴，归休自驾折辕车。今朝偶遇村夫子，借得齐民一卷书。更事多来见物情，世间常恨太忙生。花开款款宁为晚，日出迟迟却是晴。一枝筇杖一山童，买酒行歌小市中。莫笑摧颓今至此，当年万里看春风。四十馀年学养生，谁知所得亦平平。体孱不犯寒时出，路湿常寻乾处行。搅睡禽声晓傍檐，泥人花气午穿帘。欢情老去年年薄，困思春来日日添。阴晴不定春犹浅，困健相兼病未苏。见说市楼新酒美，杖头今日一钱无。乍晴乍雨忽经旬，半醉半醒还过春。春卧不知庵外事，闲吟聊适梦中身。行人陌上思悠悠，十里斜阳古渡头。一片落花无觅处，只教芳草管闲愁。"}