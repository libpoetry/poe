{"id":"761066","title":"卜算子 辛亥岁始春，故人治舟相约观梅于邓尉诸山，雨雪载涂，余以畏寒不出，因忆山中讨春旧游，次韵白石道人梅花八咏以示同志，一丘一壑自谓过之，若所作则伧歌无复雅句也。 其一","dynasty":"清","author":"郑文焯","text":"低唱暗香人，旧识淩波路。行尽江南梦里春，老兴天悭与。桥上弄珠来，烟水空寒处。万顷颇黎烂玉盘，月好无人赋。"}