{"id":"557020","title":"送万彦和佥宪之广东","dynasty":"明","author":"宗臣","text":"为郎依北斗，作赋重西京。云里金茎诏，愁边沧海行。星文开凤节，秋色动羊城。桂叶双旋转，梅花列戟迎。按章孤岛入，揽辔曲江平。紫气朝看剑，苍梧夜勒兵。回风五岭振，飞雨百蛮惊。潮起鱼龙偃，珠来日月明。罗浮高可立，溟渤远能清。吴楚千戈泪，乾坤竹帛名。纵横粤王垒，慷慨汉臣缨。万里还相忆，寥寥今古情。"}