{"id":"120727","title":"寄郑良佐·书生著书贪日课","dynasty":"宋代","author":"陈造","text":"书生著书贪日课，文士卖文救穷饿。青楼歌酒属富儿，不意此名君乃荷。风波平地自谁始，一但从知百人和。东鲁男子旧修谨，南郡诸生底逋播。平安敢烦街吏报，洁白长赓楚人些。流言不计两曾参，机上慈亲枉惊堕。阮舍尤须辨南北，杜冠可无分小大。宁知宋不笑登徒，或指宣尼作阳货，璧亡误使张仪去，兵利徒为少卿祝。违从兄食只厚诬，偿同舍金聊引过。无黥可息劓可补，未信白璧青蝇涴。君不见吾孟公士所倾，亦有俗子惊人坐。"}