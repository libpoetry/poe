{"id":"828061","title":"同散叟游龙井蒿老先至","dynasty":"清末近现代初","author":"陈曾寿","text":"灵湫昔龙幸，杰搆周岩阿。兵荒道场歇，寂寞稀游过。前秋我适来，异境惊难摩。平林绚高岭，浓醉霜容酡。升堂试泉茗，提汲烦头陀。碧潭泻澄流，泠然奏环珂。石?出众木，干日仍纤柯。山寒敌坚瘦，诗骨增嵯峨。隔晨奉母舆，侍坐忘日蹉。同时闻妙香，清迥如风荷。不知何因缘，散花證罗婆。灵奇话散叟，踊跃穷烟萝。先登蒿庵翁，倦几梦羲娲。众游与独往，所得竟孰多。嵌壁仰天题，剔藓劳摩挲。篇终念舜忧，主惕知时和。梁摧泣龙象，地胜空云波。僧岂无辩才，发秘谁东坡。"}