{"id":"196609","title":"九日偶成呈彦举","dynasty":"宋代","author":"家铉翁","text":"高阳今日是重阳，与客凭高送一觞。白首相逢俱老大，黄花随地看芬芳。故园三径都荒了，目断晴空归路渺。人生暮景更天涯，眼中愁绪知多少。寒风萧萧吹我衣，酒阑莫遣帽檐欹。我歌老圃秋容句，君诵渊明归去辞。我歌君和日欲夕，我醉君扶君须力。明年此会还相忆，江东暮云千里隔。"}