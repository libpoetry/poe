{"id":"703420","title":"丁酉初春登滕王阁","dynasty":"明","author":"释今严","text":"胜标藩国千年后，行客登临每在兹。栏槛喜看新黛色，风流想见盛唐时。东风遥忆锦帆疾，羌笛翻怜玉佩迟。堤柳渐随芳草绿，长江依旧镇南垂。寻常帝子旧经营，代远弥深过客情。铜爵当时已寂寞，灵光此日但空名。烽烟乍断虚窗迥，井邑初移画阁成。未必南州真好事，子安词赋胜祢衡。乱后莫轻寻往迹，多情是处即沾巾。廿年笳管江南国，一代豪华塞北尘。临渚远观鱼吹浪，倚栏乍听鸟鸣春。可怜立马吴山后，犹有登楼清咏人。曾闻年少此蹁跹，彩笔当时惊四筵。自是文章千古事，岂应歌舞至今传。远峰浅翠摇荒堞，极浦微云暗客船。到处江山牢落尽，春风凭眺一潸然。为爱江楼日再寻，江蓠初绿雁归心。新看画栋珠帘起，暗忆鸣銮佩玉临。边马频嘶沙月晓，清笳一奏渚云深。閒情似我亦惆怅，微雨潇潇共苦吟。"}