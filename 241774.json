{"id":"241774","title":"读战国策·从人为从六国强","dynasty":"宋代","author":"周麟之","text":"从人为从六国强，横人为横六国亡。悲夫不用摈秦计，从以委肉强虎狼。一朝秦甲下函谷，指挥朝魏如群羊。坐令不费一只矢，山东千里无金汤。我窥尘编三太息，诸候自覆非秦力。纷纷二百四十年，说士游谈空满籍。我将西上吊兴亡，南山自有能言石。"}