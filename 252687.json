{"id":"252687","title":"多丽·大明湖","dynasty":"现代","author":"林修竹","text":"佛山青。齐烟九点渺冥。正城头、云鬟耸翠，层峦列似围屏。漾春波、柳间歌鸟，赏秋景、水上飞萤。登高望远，抚今思昔，何堪回首忆飘零。自李杜、把酒清樽，醉后何日醒。空留得、明湖胜地，历下古亭。待画舫、清歌游宴，直如潇洒西泠。荷花翻、碧摇翡翠，菰蒲绿、红上蜻蜓。名士唱和，骚人吟咏，渔洋秋柳最动听。溯历代、祠堂忠迹，胆肝照日星。足欣赏、一城山色，十顷湖汀。"}