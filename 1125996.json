{"id":"1125996","title":"春日登大悲阁二首","dynasty":"宋","author":"钱惟治","text":"阁，阁。雕镂，彩错。簇明霞，攒丽萼。玉女窥牖，飞仙捧铎。沉烟燠宝香，媚水涵珠箔。千山蓊郁晴霁，万井喧填晓郭。登临徙倚傍琼栏，满目春光煦寥廓。阁，阁。般斤，郢作。木从绳，工必度。华饰藻绘，密施榱桷。明蟾代宝灯，瑞雾为珍箔。栏危似倚高空，梯回疑穿碧落。有时閒上瞰人寰，自谓禽中腾一鹗。"}