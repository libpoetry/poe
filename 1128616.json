{"id":"1128616","title":"周孚与高伯庸同游王氏庵归而闾丘仲诗至因次韵贻显庵主以纪一时事","dynasty":"宋","author":"董嗣杲","text":"寂寞城西寺，重来已素秋。未霜芳草合，欲雨暮云稠。浊酒羸方戒，新诗困复休。翻然会心处，烟径有归牛。法水堪湔垢，僧庐自辟尘。饭炊云子熟，茶泛乳花匀。草草情何厚，匆匆迹易陈。他年辋川上，为画两纶巾。"}