{"id":"431328","title":"重九昌解人招饮二首","dynasty":"近现代","author":"方鹤斋","text":"主人情重命良俦，欲得新诗续旧游。一斗十千频买酒，三年重九此登楼。山经雨洗枫生色，畦满霜腴菊有秋。胜会能常人自健，茱萸辟恶更消愁。双十刚从昨日过，明年此会意如何。便将白露酬佳节，看到黄花感逝波。易地还斟陶令酒，司天难止鲁阳戈。预征早出催租吏，又恐江城风雨多。"}