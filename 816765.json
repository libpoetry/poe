{"id":"816765","title":"忆江南 本意","dynasty":"清","author":"董俞","text":"江南好，最忆石头城。孙楚楼边春系马，莫愁湖畔夜弹筝。佳丽胜西京。江南好，其次忆苏州。笠泽潮生春网急，枫桥雨细晓种愁。远峤翠烟浮。江南好，虎阜更如何。短簿祠前罗袜浅，真娘墓上绣茵多。夜月听笙歌。江南好，携手慧山傍。三月莺花歌舫密，半岩风雨碧泉香。玉碗试琼浆。江南好，铁瓮暮潮喧。瓜步秋风残堞隐，金焦夜雨大江寒。北固路漫漫。江南好，白苎景偏奇。短榻夜山听鹤唳，夹衣秋渚采莼丝。幽绝令人思。江南好，江北忆维扬。旧苑琼花香雨断，画楼檀板碧蟾凉。往事最难忘。江南好，西去是嘉禾。千尺画楼寒树外，断烟依旧锁南河。双桨一渔蓑。"}