{"id":"464703","title":"薄倖","dynasty":"当代","author":"汤国梨","text":"岁华惊晚。意恹恹、愁心难展。任春到、风光如画，卷幔情怀多懒。算寻常、佳景良辰，花明月满皆轻贱。但病里伤春，枕边寻梦，早是无聊已惯。枉自惜、朱颜老，谁忍道、青春堪恋。蹉跎生白发，中年哀乐，花开花落都看遍。寂寥心眼。纵频将、浊酒浇愁，也觉新来倦。浮生何事，独抱闲情难遣。"}