{"id":"1127103","title":"次韵韩川奉祠西太乙宫四首","dynasty":"宋","author":"黄庭坚","text":"万灵未对甘泉，五福问祀迎年。旌旂三斿半偃，风马云车闯然。白髦下金神节，青祝携御炉香。百礼尽修亳祀，九歌不取沈湘。紫府侍臣鸣玉，霜台御史生风。官烛论诗未了，知秋自属梧桐。泰坛下瑞云黄，雨师洒道尘香。便面犹承坠露，金钲半吐东墙。"}