{"id":"507531","title":"题祖来上人罗汉图","dynasty":"明","author":"李昌祺","text":"佛法无外无中边，无起无灭无斜偏。阎浮众生泡影然，聚散倏忽非牢坚。业风播荡苦海掀，流转沉溺畴能援。大雄世尊兴悯怜，慈悲为棹波心船。拯拔群类出盖缠，伊谁奉命司化权。三六开士相蝉联，涅槃不入住大千。人人变幻神通全，导迷诱昧息妄缘。白云枯木空岩前，蒲团宴坐禅宗禅。金环杖锡树杪悬，有时罗斋入九渊。珠宫贝阙长周旋，摩竭迎送惟擎拳。有时松下谈真诠，猿听虎侍纷后先。袈裟半着袒右肩，有时赤脚临奔川。所乘之筏汀芦编，万顷径度轻翩翩。我曾梦访石桥仙，宾头卢与论三玄。若餐沆瀣饮醴泉，百花茶香亲手煎。钵盂水满腾蜿蜒，觉来一室空云烟。只今回首知几年，虚名羁绊世事牵。也知维摩疾未痊，螺山上人绝荤膻。持画请施罗汉篇，展图谛视峰峦巅。十八尊内见两贤，双瞳深碧绿发鬈。项光闪烁顶相圆，细民举首仰视天。再拜求救苏颠连，上人戒律确且蠲。根尘识想俱泯捐，早成正觉坐青莲。梵释围绕龙象筵，应真此时恭执鞭。我言岂异佛口宣，亘亿万劫长流传。"}