{"id":"1125805","title":"和倪敦复观梅三首","dynasty":"宋","author":"郭祥正","text":"闻说观梅借烛光，今宵为我更开觞。月来枝上冰生艳，风过梢头玉有香。羌笛几声传旧曲，菱花一夜照繁妆。坐中老杜凌何逊，索酒题诗思欲狂。江月江梅斗冷光，就梅临月举瑶觞。素娥未许风摇影，青帝宁容蝶采香。迢递一声羌笛怨，轻盈千点玉人妆。出尘标格情多少，东阁曾令杜甫狂。月压江梅似雪光，史君要我共飞觞。不饶桂树轮中影，独占霜娥鉴里香。信报春来先众卉，恨随人去入残妆。孔融爱客君能似，席上应容处士狂。"}