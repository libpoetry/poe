{"id":"1127269","title":"东山三题 观莲亭","dynasty":"宋","author":"黄裳","text":"青泥藏化育，红粉看芬芳。照水有馀态，乘风无限香。晚来花独盛，暑后雨声凉。不著故不染，走盘珠自忙。一月灭私照，万水生馀光。成道果有性，应物元无方。对景妄想断，凭高清夜长。超然养源士，岂徒爱潇湘。中无城市埃，下有桃溪源。灼灼发独见，冥冥从混元。俄忽遂出世，喜跃聊开樽。且共众人看，迷悟休复论。"}