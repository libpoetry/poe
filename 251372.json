{"id":"251372","title":"念奴娇·谢张汝老序先君竹居诗剩次用上韵","dynasty":"现代","author":"汪岳尊","text":"避兵南服，溯居近长安，神交不易。每借好诗供浊酒，以沫相濡久矣。地轴风回，天阊云净，握手古欢比。晚来细论，吟髭捻断余几。独念先子残篇，儒医遗韵，雅洽先生意。百炼雄文宜弁首，尺幅波澜万里。望重欧阳，感深曾巩，异代情非异。全荒家学，敢拟踏歌酬李。"}