{"id":"1123096","title":"春日幽居示仲固彦冲十绝","dynasty":"宋","author":"胡寅","text":"映空微雨不成丝，约勒桃花欲动时。争奈东风有情思，晓红轻笑竹边枝。碧沙承水漾娇春，弱柳萦烟作浅颦。正好追寻沂上侣，未须攀赠灞桥人。残梅昨日尚盈盈，一夜溪桥风雨声。不是微酸注香蒂，个中幽恨即难平。人日春愁连上元，薄寒吹雨罩花村。传柑说道升平复，梦断鳌灯放五门。微茫烟溆见人家，四合青山雨遍遮。画出江乡二三月，河豚安得配芦芽。花事先从桃李来，海棠红杏即相催。化工节度重重好，护得山丹最后开。红含宿雨两三枝，净插铜瓶浥注之。不是灵芸初一见，也非迷路武陵时。晚菘争上碧瑶簪，芥也芳心苦复甘。未见菜头论白黑，何人携钵肯同参。菊本离离趁雨栽，杞根成垄更深培。诗人自古无供给，倘有敲门载酒来。染溪曾是竹千竿，岁久生鳞化碧滩。赖有龙孙振根拨，且须深蛰捍涛澜。"}