{"id":"50179","title":"题巽上人游息轩","dynasty":"元代","author":"戴良","text":"名山郁岧峣，飞轩起弘敞。觉花堕槛明，忍草缘阶长。日落万壑冷，风振百泉响。扫庭驱虎出，倚栏延月上。云影共栖息，山光同偃仰。晚磬度筠清，夕窗含涧爽。偶造幽人境，获陪芳景赏。谈玄悟道言，观妙灭尘想。良游虽暂适，多累讵长往。所以俗中人，昏昏在天壤。"}