{"id":"1120320","title":"立春帖子 皇帝阁","dynasty":"宋","author":"周必大","text":"新历清台正，宽书薄海同。斯民如草木，一一被和风。紫禁风光早，深仁夺化工。试看澄碧殿，池冻已全融。选德庭前柳，朝来漏泄春。等闲施御箭，穿叶捷于神。新岁阶蓂九叶芳，乾元用九应春阳。九州元载中兴主，九牧行称万寿觞。昕陛延贤日彻曛，金莲阅奏夜常分。馀閒手点唐文粹，春昼长时分外勤。景龙学士赋新诗，剪綵宫花插鬓归。何似未央深驻辇，教吟春日得春衣。"}