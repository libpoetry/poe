{"id":"807927","title":"摸鱼儿  早春雪后柬云臣","dynasty":"清","author":"陈维崧","text":"雪初乾、银僵玉偃，冰牙犹挂檐霤。㶁㶁春泥连巷陌，间者阔焉何久。君知否。闻说道、还京节镇喧刁斗。鼍吟兕吼。正万斛馀皇，千群组练，将压大江口。吾老矣，那顾涛飞山走。长自寻花问柳。春光满眼原非恶，况值小梅红逗。箫管奏。只可惜、檀槽金缕人非旧。催成皓首。待三市月华，六街灯放，同饮夜桥酒。"}