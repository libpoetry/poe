{"id":"159856","title":"与张仲巽游善护院","dynasty":"宋代","author":"韩维","text":"高城面修涂，呀豁若箕口。铅石释子庐，苍柏荫庭牖。翘翘幕中彦，疏怀脱喧垢。结辔游禅扃，弹弦栾嘉友。华榱翳广坐，仰视眩丹黝。朱光羞晨樱，绀玉折春藕。初筵颇清简，中醉稍喧糅。歌休众管作，今发洪钟叩。横浮或见违，义蕴□□□。酒酣隘常见，大观资远取。上跻危磴盘，却立土崖斗。长川自西来，逶迤带坰薮。绿树下成列，猎猩清风走。侧身宇宙间，群动何纷纠。自顾龌龊极，天地一罂缶。安得修灵根，超然出诸有。"}