{"id":"1129669","title":"偈四首","dynasty":"宋","author":"释知炳","text":"此事最希奇，不碍当头说。东邻田舍翁，随例得一橛。非唯贯声色，亦乃应时节。若问是何宗，八字不著丿。日日说，时时举，似地擎山争几许。陇西鹦鹉得人怜，大都祇为能言语。休思惟，带伴侣，智者聊闻猛提取。更有一般也大奇，猫儿偏解捉老鼠。春光烂熳华争发，子规啼落西山月。憍梵钵提长吐舌，底事分明向谁说。迷不自迷，对悟立迷。悟不自悟，因迷说悟。所以悟为迷之体，迷为悟之用。迷悟两无从，个中无别共。无别共，拨不动。祖师不将来，鼻孔千斤重。"}