{"id":"15710","title":"汝州陆中丞席喜张从事至同赋十韵","dynasty":"唐代","author":"孟郊","text":"汝水无浊波，汝山饶奇石。大贤为此郡，佳士来如积。有客乘白驹，奉义惬所适。清风荡华馆，雅瑟泛瑶席。芳醑静无喧，金尊光有涤。纵情孰虑损，听论自招益。愿折若木枝，却彼曜灵夕。贵贱一相接，忧悰忽转易。会合勿言轻，别离古来惜。请君驻征车，良遇难再觌。"}