{"id":"434500","title":"水龙吟 寿舍弟菊轩","dynasty":"金末元初","author":"段克己","text":"天高秋气初清，姑山汾水增明秀。黄花红叶，输香泛滟，恰过重九。细捻金蕤，旋题新句，满斟芳酒。况人生自有，安排去处，须富贵、何时有。休说山中宰相，也不效、斜川五柳。锄犁自把，山田耕罢，双牛随后。经史传家，儿孙满眼，渐能承受。待与君坐阅，庄椿岁月，作皤然叟。"}