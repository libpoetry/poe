{"id":"845580","title":"天禧三年南郊鼓吹歌曲三曲 其三 十二时","dynasty":"宋","author":"无名氏","text":"雕戈偃玉塞清明。道德洽和平。龟畴凤柙，腾实飞英。岱畎让功成。汾水上、寅辂銮声。荐精诚。仙宇玉为京。圭洁奉高明。瑶山银榜，固国本丕闳。诏公卿。绵蕝殉舆情。稽阳位，报本郊坛畤，助祭俨簪缨。祖宗配侑，朱燎晶荧。百礼备丰盈。答天地、用厚怀生。泰黎氓。千畿先润泽，万宝尽开荣。龙沙日窟，文轨永来并。保嘉享，史册焕鸿名。"}