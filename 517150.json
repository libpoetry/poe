{"id":"517150","title":"种园有感","dynasty":"明","author":"龚诩","text":"忆昔经营始，年华已觉衰。众人皆笑晚，独我不嫌迟。橘记移根处，梅思种核时。竹松培得所，桃李值随宜。夏恐蒿莱没，冬忧霜霰欺。备乾深积水，防践密编篱。不惮挥锄倦，宁知抱瓮疲。愿为经久计，耻作苟安期。已见花盈树，行看子满枝。乃知功既至，自有效相随。助也徒为害，忘之亦可悲。"}