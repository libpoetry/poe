{"id":"816107","title":"东坡定惠院月夜偶出叠韵诗汪均之得其手稿墨迹二首共一纸纸残一角虞山钱宗伯补以细字叠东坡原韵","dynasty":"清","author":"梅曾亮","text":"东坡昔作骑鲸游，斯文冥冥若长夜。传流片纸万牛回，想见挥毫一鸟下。细看浓抹如眉阔，肯使奇才任胸泻。谪宦虽成蜀党魁，悲歌不作湘累亚。庙堂无地能尔容，风月在天从我借。经冬山竹碧初老，驻春海棠红未谢。典窜岂因模禊帖，敖游自喜依僧舍。往事真成牛角花，余甘幸比虎头蔗。眼前清景过始知，身后高名生可怕。作诗一笑公应闻，当日好官谁复骂。苏公手迹十四书，张丑藏经几晨夜。蜡笺久作烟云空，粉泽谁看风雨下。先生真放本精微，后人伪体徒奔泻。一宝何期得双绝，四家顿使成三亚。小乙钩疑汉女藏，大横箸向留侯借。几行补作肥鸦栖，半角残随隙驹谢。蝇头细跋得蒙叟，骥尾附名甘避舍。况余书手同芽姜，使我品题惭杖蔗。催诗闲受古人忙，得句喜过难韵怕。汪君汪君慎守宝，富人若求君可骂。"}