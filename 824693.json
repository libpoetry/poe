{"id":"824693","title":"一萼红 徐州怀古","dynasty":"清末近现代初","author":"刘师培","text":"过彭城。看江山如此，我辈又登临。系马台空，斩蛇剑杳，霸业都付销沈。试重向黄楼纵目，指东南半壁控淮阴。衰草平芜，大河南北，天险谁凭。千劫兴亡弹指，剩砀山云起，泗水波深。宋国雄都，楚王宫阙，千秋故垒谁寻。溯当日中原逐鹿，笑项刘何事启纷争。空叹英雄不作，竖子成名。"}