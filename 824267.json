{"id":"824267","title":"贺新郎 次韵和蜕盦《题红拂墓》，与今稀同作","dynasty":"清末近现代初","author":"宁调元","text":"可有安身处。更谁何、千金市骏，草庐一顾。富贵功名堪弃置，难断情缘一缕。倘后且、重提杨素。红拂有灵应懊悔，惯荒唐、朝暮行云雨。平添我，愁无数。于今一律归黄土。待回头、风流尽歇，夕阳如故。纵有英雄能偶辨，对影山鸡自舞。已觉得、身移数主。地下香君如可起，合情航、别向眉楼渡。询佛子，休嗔怒。"}