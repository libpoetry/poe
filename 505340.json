{"id":"505340","title":"奉怀颐庵先生","dynasty":"明","author":"唐之淳","text":"远埃起千里，恻怆动中怀。中怀何所思，乃在黄金台。台上一美人，独宿无嫌猜。气息若芝兰，咳唾霏珠瑰。謇予岂俦匹，而乃志好谐。昔者蒙绉絺，临岐怅分乖。今也攘素腕，援琴写清哀。清哀未能宣，摄衣步前阶。仰视明月光，众星为裴徊。俛思履綦迹，髣髴生录苔。短梦无达涂，寸辞愧长才。投笔谢衾枕，衷诚讵能摧。"}