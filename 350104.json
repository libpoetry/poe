{"id":"350104","title":"望海潮·王息存小象，岩际一神女捻芝，翩然欲下","dynasty":"清代","author":"程颂万","text":"模金蠡客，捞珠绡女，天痕浅润衣香。圆树画溪，孤龛甚处，闲悰我佛评量。钗鬓漫吟商。倚瘴天楚些，情海啼妆。拾叶炊云，抱芝来倚遂行傍。江楼酒醒春忙。更骑羊远峤，拾翠炎荒。饥朔啖桃，馋坡说荔，杯行且付卮娘。缃佩弄红芳。又夕晖罥墅，朝渡分航。掩伫层城，几时重见话沧桑。"}