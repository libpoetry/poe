{"id":"808565","title":"宋尚书礼","dynasty":"清","author":"严遂成","text":"北河地洼九十尺，南河百十有六尺。地至南旺势中高，其名为水脊。阻隘两头扼其嗌，引汶使入助水流，建瓴而下不可留。留之以闸闸用石，层层蓄水水乃积。沽头南，临清北，舟如枕席上渡师，全以水力替人力。忆昔阳武起丁夫，卫辉递运劳费多。此湖铲凿贯地脉，一气混合江淮河。尾闾于海无停波，宋公之功民咏歌。安民山，安山湖，会通自元明则无。创此议者潘叔正，佐治配食金周并。独不念筑载村筑冈城，水乃分为二道行。何人车过酹杯酒，汶上老人怀白英。"}