{"id":"1110484","title":"洪内翰母夫人董氏挽词二首","dynasty":"宋","author":"孙觌","text":"鸤鸠一德本来均，七子劬劳咏棘薪。种玉已成双白璧，起家还见十朱轮。鳌扉独步中兴日，麟阁他年第几人。送客谁为千家诔，要看彤笔写光尘。万里龙沙握鼠馀，古来忠孝两全无。范滂死去亲犹在，苏武生还老益孤。旄节尽从蛮檄落，綵衣重向鲤庭趋。天教住世如金母，一笑迎还合浦珠。"}