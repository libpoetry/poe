{"id":"813212","title":"发衡山县","dynasty":"清","author":"张梦龙","text":"默默辞里闾，漫漫即长路。长路渺何许，寂历秋江树。江行日逾迈，虚觉晨昏度。中坐愁暗生，欲遣不可去。吁嗟风木哀，侧塞牛衣故。失怙独何辜，不天谁与诉。暧彼重泉下，幽阴永朝暮。悄然孤怀深，遂矣沈忧痼。众雏环我啼，顾之泪如注。娇嗔不肯卧，欲怒未忍忤。栖鸦起寒光，假寐旋自寤。伤哉两大间，抚事若流寓。蒲帆乘晓风，策策如飞禽。归宁既适愿，胡为愁苦侵。念我垂白母，悲女常伤心。九载不得见，忧思独难任。此行将远怀，慰此离别深。弱弟能承欢，天真抒素忱。闻姊近且归，高斋扫空蟫。焚香或默坐，竟日惟愔愔。浮生感馀息，灰败犹枯芩。定省阙晨夕，郁郁曾至今。安得缩地方，瞬息归故林。不闻榜人妇，鼓枻扬哀音。"}