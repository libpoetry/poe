{"id":"1139055","title":"送杨起之安丰录判","dynasty":"宋末元初","author":"陆文圭","text":"芍陂茫茫古边城，鸡犬相闻今乐土。交兵往事空流水，避乱居民尚遗堵。似闻此地岁丰穰，要得清官手摩拊。君才天马足神骏，老大去年参选部。闽中实历禆风宪，淮右先声动官府。争看祖道车骑众，力疾登途霜月苦。墙东故人懒出门，浊酒黄花对谁舞。"}