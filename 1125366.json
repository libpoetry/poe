{"id":"1125366","title":"司理弟之官岳阳相别于定王台悽然有感为赋五诗以饯其行","dynasty":"宋","author":"真德秀","text":"定王百尺台，长安万里目。昔人思亲心，山川讵能局。于焉共登临，使我增感触。微霜陨陔兰，悲风撼庭木。银山在何许，白云但空谷。搔首重徘徊，冥冥江树绿。念昔戏綵时，欢娱共晨夕。天风吹惊鸿，一散不并翼。相逢重湖南，感叹复悽恻。王事不可留，去指重湖北。层楼时怅望，茫茫楚天碧。数寄平安书，老怀庶宽释。忆我将漕年，适如子今日。于焉四闰馀，过眼风雨疾。壮强岂足恃，进德当汲汲。永怀古之人，闻道在四十。我惭已过之，因循悼前失。子盍猛自鞭，圣门本无柅。心源本澄静，皎月悬晴空。利欲一汩之，晶明变尘矇。扰扰千蛲蛔，攒攒万铦锋。昏冥弗自觉，乃与禽犊同。一朝发深省，妙理仍昭融。要须大敌勇，钩援临崇墉。不见箪瓢人，四勿收殊功。先民不可见，怀哉金玉音。士虽一命微，爱物宜存心。矧兹圜扉内，白日变重阴。求情箠楚下，冤哉讵能禁。謼嘷漫弗省，鬼神为悲吟。子往莅其职，朝夕惟钦钦。谨刑勿留狱，斯语真良箴。"}