{"id":"890849","title":"贺新郎 其七 因梦中和石林贺新郎，并戏和东坡乳燕飞华屋","dynasty":"宋","author":"吴潜","text":"碧沼横梅屋。水平堤、双双翠羽，引雏偷浴。倚户无人深院静，犹忆棋敲嫩玉。还又是、朱樱初熟。手绾提炉香一炷，黯消魂、伫立阑干曲。闲转步，数修竹。新来有个眉峰蹙。自王姚、后魏都褪，只成愁独。凤带鸾钗宫样巧，争奈腰圈倦束。谩困倚、云鬟堆绿。淡月帘栊黄昏后，把灯花、印约休轻触。花烬落，泪珠簌。"}