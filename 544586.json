{"id":"544586","title":"寄胡孟韬兼怀惟寅李子","dynasty":"明","author":"胡应麟","text":"乍别君山署，仍飞帝苑航。谈天来碣石，赋雪罢潇湘。阙已蓬莱近，斋犹苜蓿长。芝兰搴馥郁，桃李树芬芳。国子先生列，成均博士行。传经酬寂寞，问字斗趋蹡。安定才何屈，昌黎誉渐扬。论兵肝胆赤，谏猎鬓毛苍。僚属频携糗，生徒竞裹粮。瑟寒朝煦日，毡薄夜凝霜。五鹿新回座，三鳣旧报堂。九流穷竹素，六馆校青缃。赠酒逢司业，持斋学太常。烟霞萦绣佛，雷电激干将。晓殿游鳷鹊，春城宿凤凰。长扬催拄笏，太液待飞觞。万寺西陵外，双扉北斗傍。垂鞭时觅句，缓带日成章。永拆徐陈社，谁登陆谢场。应怜李都尉，偃卧绿沉枪。"}