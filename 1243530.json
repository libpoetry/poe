{"id":"1243530","title":"再赋听香亭（并序）","dynasty":"元末明初","author":"叶颙","text":"听香亭畔春风起，吹折琼花三两蕊。烟梢留宿白云飞，横渡溪桥归海屿。雪消南国近黄昏，月照前村半江水。五更霜重玉容寒，吟翁睡足茅屋底。梦中非我亦非梅，非鼻非心复非耳。但见芬芳遍太虚，唯聆馥郁周寰宇。幽香和冻堕琴床，旖旎肝肠熏骨髓。胸次峥嵘妙莫窥，襟怀洒落奇无比。醉后频惊往事空，醒来倍觉吾庐美。疏影横斜涧沼中，韶光浩荡乾坤里。雌蝶雄蜂浪自狂，山猿野鹤深相嘻。画角高酣兴不孤，玉箫婉娩情难已。雾钥江南去路迷，罗浮望断知何许。拟祛声迹绝闻尘，汲引深情为君洗。"}