{"id":"1206835","title":"台城路 次邵复孺韵","dynasty":"元","author":"钱霖","text":"碧云深处遥天暮，经年雁书沉影。雨散梅魂，风醒草梦，还见春回乡井。花明柳暝。念贾箧香空，谢池诗冷。流水斜阳，旧家那是旧风景。怀思横泖雅趣，故人吟啸里，得意酬领。谱缀台城，缄传茜水，肯把俊游重省。凭高倚迥。纵老兴犹浓，不堪驰骋。隔断相思，浦潮波万顷。"}