{"id":"975736","title":"次韵孙司户黄堂观醮遇雪","dynasty":"宋","author":"项安世","text":"江陵旧识李谪仙，向来一梦今恍然。依然斗酒诗百篇，锼剔造化供清妍。妙意直到天皇先，长歌短曲何蝉联。龙螭蛟鳄纷连蜷，黄冠作礼邀云軿。珠幢玉节来蹁跹，玉川再拜瞻上玄。磬声缥缈空中传，僾然欲见非眇绵。水花冰叶来满筵，清寒彻骨思啮毡。蓬莱玉霄云气连，人间化鹤三千年。皎皎忽悟三生缘，当时误读青瑶笺。"}