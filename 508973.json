{"id":"508973","title":"沁园春 送程司马还新安","dynasty":"明","author":"倪谦","text":"能武能文，禄位功名，始终保全。想身依凤阙，亲承恩露，手提虎旅，汛扫蛮烟。镇守南都，命参机务，司马兼收将相权。也只为，把险艰历遍，足疾缠绵。一封疏乞归田。俄优诏、遥飞下九天。许暂返柴桑，优游泉石，勉亲药物，颐养天年。当宁思贤，人惟求旧，早晚徵书来日边。从今去，遇家山风景，且莫留连。"}