{"id":"1108027","title":"送泉州周尚书","dynasty":"宋","author":"仲并","text":"闾里推耆德，门庭只故居。绮罗看富室，丹碧衒新庐。润屋宝非璧，满车家有书。功名宜岁晚，带玉缀金鱼。常若侍君侧，宁论去几程。政须怀宿望，宁得殿名城。执手欲何语，谀公恐不情。斯民艰食甚，第一劝春耕。得誉今铨筦，飞声自谏垣。久知蒙帝可，不敢丧吾存。切切道涂喜，勤勤指顾言。我公今气貌，犹是旧攀辕。别公今夜月，恰可一庭方。勇往先过建，徐行不到漳。同时三郡乐，指日四时康。胜地岂云远，吾当騑乘黄。身外从纷若，胸中固卓然。险夷唯故步，舒卷只遗编。锦绣文千段，珠玑诗几联。我公今愈健，笔力敌中年。"}