{"id":"432614","title":"咏雨花石三十六首录九 其三","dynasty":"近现代","author":"单人耘","text":"瓯中有莹石，惹我作遐想。撷掇海中宫，炼补青天上。瓯中有莹石，发我有奇愿。愿逐雨花霏，砌天碧一寸。瓯中有莹石，数粒疑红豆。何处寄相思，海浸鲛绡透。瓯中有莹石，余之隽友也。虽不解余语，亦不识车马。瓯中有莹石，伴余十二时。还历十二纪，当忆瓯前诗。瓯中有莹石，宝乃吾魂魄。浣之身欲化，莫吟风雨夕。"}