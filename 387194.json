{"id":"387194","title":"三部乐·正月十七夜放灯","dynasty":"清代","author":"樊增祥","text":"腰鼓轰雷，看软舞柘枝，紧吹桐角。紫薇厅里，艳发红莲千萼。选三五、玉貌童男，试山香帽样，彩缕金错。单于小队，一一轻躯如鹤。连呼瓦盆注酒，教青狮痛饮，锦球腾跃。尽伊画廊月上，绮筵花落。似临淮、赏灯朔漠，朱焰结、郁金孔雀。莱国烛泪，防诘旦、传满关洛。"}