{"id":"1117933","title":"村居初夏五首","dynasty":"宋","author":"陆游","text":"暮境难禁日月催，腊醅初见坼泥开。压车麦穗黄云卷，食叶蚕声白雨来。薄饭蕨薇端可饱，短衫纻葛亦新裁。宦涂自古多忧畏，白首为农信乐哉。北陌东阡节物新，往来馈饷走比邻。出笼鹅白轻红掌，藉藻鱼鲜淡墨鳞。笑语相闻丰岁乐，耕桑自足古风淳。颓然一醉茆檐下，且免西曹议吐茵。煮酒开时日正长，山家随分答年光。梅青巧配吴盐白，笋美偏宜蜀豉香。风暖紧催蚕上簇，雨馀闲看稻移秧。老夫见事真成晚，浪走人间两鬓霜。天遣为农老故乡，山园三亩镜湖傍。嫩莎经雨如秧绿，小蝶穿花似茧黄。斗酒只鸡人笑乐，十风五雨岁丰穰。相逢但喜桑麻长，欲话穷通已两忘。故乡风物胜荆吴，流水青山无处无。列植园林多美果，饱锄畦垄富嘉蔬。桥边来淬剶桑斧，池畔行芟缚粽菰。我有素纨如月扇，会凭名手作新图。"}