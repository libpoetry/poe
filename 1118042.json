{"id":"1118042","title":"上章纳禄恩畀外祠遂以五月初东归五首","dynasty":"宋","author":"陆游","text":"身似霜松老不枯，乞骸犹得侍清都。百钱浊酒浑家醉，六月飞蚊彻晓无。美睡不愁闲客搅，出游自有小儿扶。买山尚恐巢由笑，敢问君王觅镜湖。黄纸淋漓字似鸦，即今真个是还家。园庐渐近湖山好，邻曲来迎鼓笛哗。笾实傍篱收豆荚，盘蔬临水采芹芽。皇家养老非忘汝，不必青门学种瓜。群玉峰头孤梦断，五云溪上野舟回。傍人鸥鸟自然熟，到处藕花无数开。麦饭不餍常面槁，柴门闲掩自心灰。雨来正作盆山地，不怕冥冥半月梅。身是风前一断蓬，经年窃食竟何功。倚天青嶂迎船出，扑马红尘转眼空。网户饷鱼胜丙穴，旗亭送酒等郫筒。死前幸作扶犁叟，免使淮南笑发蒙。此身惟有一躬耕，乞得馀年乐太平。东观并游收昨梦，西湖重到付来生。一堤草露明晨照，半浦荷风飐晚晴。历历归途皆胜事，江亭先听棹歌声。"}