{"id":"137890","title":"新营小斋凿地炉辄成五言三十七韵","dynasty":"宋代","author":"欧阳修","text":"霜降百工休，居者皆入室。墐户畏初寒，开炉代温律。规模不盈丈，广狭足容膝。轩窗共幽窳，竹柏助蒙密。辛勤惭巧宦，穷贱守卑秩。无术政奚为，有年秋屡实。文书少期会，租讼省鞭抶。地僻与世疏，官闲得身佚。荆蛮苦卑陋，气候常台郁。天日每阴翳，风飙多凛凓。衰颜惨时晚，病骨知寒疾。蛮床倦晨兴，篮舆厌朝出。南山近樵采，僮仆免呵叱。御岁畜蹲鸱，馈客荐包橘。霜薪吹晶荧，石鼎沸啾唧。披方养丹砂，候节煎秋术。西邻有高士，轗轲卧蓬荜。鹤发善高谈，鲐背更炙熨。披裘屡相就，束縕亦时乞。传经伏生老，爱酒杨雄吃。晨灰暖余杯，夜火爆山粟。无言两忘形，相对或终日。微生慕刚毅，劲强早难屈。自从世俗牵，常恐天性失。仰兹微官禄，养此多病质。省躬由一言，无枉慕三黜。因知吏隐乐，渐使欲心窒。面壁或僧禅，倒冠聊酒逸。螟蛉轻二豪，一马齐万物。启期为乐三，叔夜不堪七。负薪幸有瘳，旧学颇思迷。兴亡阅今古，图籍罗甲乙。鲁册谨会盟，周公彖凶吉。详明左丘辩，驰骋马迁笔。金石互铿鍧，风云生倏忽。容尔一开卷，慨然时揜帙。浮沈恣其间，适若遂聱耴。吾居谁云陋，所得乃非一。五斗岂须惭，优游岁将毕。"}