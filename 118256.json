{"id":"118256","title":"次子瞻夜字韵作中秋对月二篇一以赠王郎二以","dynasty":"宋代","author":"苏辙","text":"十年秋月照相思，相从只有彭门夜。露侵笳鼓思城阙，寒迫鱼龙舞潭下。厌厌夜饮欢自足，落落襟怀向人泻。秋深河来巨野溢，水乾楼起滕王亚。北海孔公虽好客，河内寇尹那得借。是非朝野忽纷纭，得丧芳菲一开谢。明月多情还入门，流水何知空绕舍。晨餐江市富鱣鲂，夜宿山村足梨蔗。坐隅鹏鸟不须问，墙外蝮蛇犹足怕。娄公见唾行自乾，冯老尚多谁定骂。"}