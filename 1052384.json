{"id":"1052384","title":"在合肥幕中有作","dynasty":"宋","author":"彭汝砺","text":"幕府开雄盛，朋游望俊髦。双松斗冰雪，一鹗出蓬蒿。春雨吟花蒂，秋霜擘蟹螯。山川留翰墨，天地入风骚。感慨惊多变，微生病一号。酒卮馀寂淡，诗笔惠英豪。忧思生心腑，尘埃上鬓毛。簿书今日困，道路此身劳。小雨开濡滞，清飙散郁陶。小亭山可见，由此欲登高。"}