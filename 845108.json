{"id":"845108","title":"咏物四首 仙","dynasty":"清末民国初","author":"黄摩西","text":"骨头虽换总无缘，放浪形骸便算仙。万事不如诗与酒，九霄难遣日如年。寒蜩蜕壳身仍在，黠鼠拖肠遇可怜。四相六通终有漏，风刀转眼坏诸天。三百裸虫未许随，不飞不走迹难窥。江湖尽有波堪惜，霖雨还须力可为。入世屈伸原莫定，受人豢养亦堪悲。微行权忍渔师辱，驻看奇云海上垂。放下尘中四大身，不成仙佛不成神。穷途见侮皆君辈，倾盖相逢总故人。一气金银飞纸蝶，两丸日月避青磷。董狐笔好羊难买，姑妄言之载几轮。舞衣歌板两关情，曳雪牵云影不明。闲草闲花齐入梦，愁风愁雨总无声。消残绣褶裙犹活，散尽黄金袖忽轻。仙去罗浮原不羡，愿从双茧度余生。"}