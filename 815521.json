{"id":"815521","title":"无题","dynasty":"清","author":"徐嘉干","text":"凤凰枝上绿云深，甲煎香烧似水沉。鹦鹉帘栊春盎盎，枇杷门巷昼阴阴。三年有刺犹怀袖，一柱无弦欲碎琴。风断罗浮残绮梦，缟衣隐约杳难寻。云中罗佩月中箫，一曲琅琅怨未消。至竟心盟坚碧玉，凭谁手语寄红绡。盈盈望断随流水，黯黯魂销指小桥。豪竹哀丝听不得，春风空绿淡江潮。碎佩丛铃迹半湮，苔纹宛转自成茵。鹧鸪啼遍浑忘晓，鸿雁飞来独背春。随地浊清山下水，与时圆缺月中人。武陵故在红尘境，若个移家去问津。钧天一奏渺沧洲，浊世秕糠扫未休。不即乘鲸沉采石，终当跨鹤下扬州。荒冥山鬼相啼笑，太古皇娥共唱酬。得作鸳鸯仙亦好，刘纲夫妇在琼楼。"}