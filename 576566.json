{"id":"576566","title":"新淦县观陶母墓陶侃读书台","dynasty":"明","author":"黎贞","text":"孝慈古所重，母子天伦亲。人孰不有母，陶母贤且贫。酒殽岂易得，剪发延嘉宾。人孰不有子，陶子才绝伦。功名岂易就，谈笑取元勋。母既善教子，子复能致君。教子成大器，致君多令闻。所以东晋世，乔木忠孝门。□□荒冢在，千载不泯沦。我行新淦邑，见之泪满巾。有□似陶母，未报劬劳恩。一朝万里别，此意何由申。齧指仰视月，抚膺行望云。触类自相感，何时复殷勤。会当五綵服，嬉戏萱堂春。运甓事已远，读书台尚存。江山千古意，风物数家村。功业当时盛，声名后世尊。至今几兴废，登眺已忘言。"}