{"id":"1141668","title":"剡笺送任叔实","dynasty":"宋末元初","author":"戴表元","text":"剡溪春水碧鳞鳞，剡水野藤如乱云。剡人伐藤就溪洗，匠出素笺黄土纹。大笺敷腴便竿牍，小笺轻盈日千束。我昔少年贪著纂，累笥连箱输不足。年来弃置百事休，引腕就书如畏囚。有时得笺不自爱，杜曲蛮歌相献酬。世人贵贱随人好，西家弃物东家宝。退笔成山何足道，为我攻修太玄草。"}