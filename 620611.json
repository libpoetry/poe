{"id":"620611","title":"送李烟客","dynasty":"明","author":"区怀瑞","text":"钟鼎山林非强置，但令立身有馀地。丈夫四十未舒眉，何用淩云称意气。李生双眼横秋空，下视一世培塿中。手持惊疟蛟螭字，吐燄岂直低长虹。丹函岁月归灵峤，骏骨可灰吴可沼。咫尺经营醉梦间，行遍始知天下小。相逢京国任风尘，蓬累逍遥自有真。破琴弹铗胡为尔，千古英雄当笑人。"}