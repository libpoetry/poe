{"id":"674308","title":"和西涯阁老寄题黄鹤楼韵兼呈□凤山中丞","dynasty":"明","author":"朱应登","text":"楼船浮空向空泊，坐对江楼咏孤鹤。杲日晶晶目仍远，澄波淼淼心先廓。大别曾闻神禹凿，洞庭彭蠡相联络。夤缘七泽入溟海，控引群山俯飞阁。飞阁西来千万峰，钧天九奏敞龙宫。虚传云树书能达，实少桃源路可通。灵洲处处闻芳杜，商舶时时乘便风。风波岁月坐超忽，回首朱颜成老翁。我生蹇劣惭时彦，踪迹天涯已强半。春草幽忧泣楚累，秋风归思怀张翰。支离岁月如转蓬，廿载斯楼巳三见。感嘅长歌崔老篇，登临省识回仙面。兹来景物尤绝奇，江水江花净如练。报诗中丞兴不浅，更拟乘槎上霄汉。"}