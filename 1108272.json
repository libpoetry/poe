{"id":"1108272","title":"子夜四时歌","dynasty":"宋","author":"刘才邵","text":"柳烟晨气酽，花露春容湿。翠幕捲宫罗，翩翩双燕入。无心补粟眉，闲对妆台立。谁调紫鸾笙，晴响散空碧。湘簟涌双纹，冰山象群玉。神飙送荷香，冉冉度圆绿。雪腕荡兰舟，齐唱横塘曲。暗忆采莲侣，横翠长眉蹙。月痕抹宫帘，凉风满仙腋。金闺歌吹深，不觉东方白。谁知长门宫，偏怪蟾漏涩。脉脉对晓兰，风中抱香泣。冰花生曲池，云叶暗高阁。初筵动云韶，寒气不待却。翠茵承妙舞，拂衣燕低掠。翻愁回雪妒，不遣褰珠箔。"}