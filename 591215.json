{"id":"591215","title":"南岳篇送何衡州","dynasty":"明","author":"欧大任","text":"荆南万里云盘错，巀嶪衡山号南岳。职方尽入楚人墟，舆地分封麋子国。此山上应翼轸星，仰睇苍苍入紫冥。天边返照开云梦，雪后飞花满洞庭。祝融峰下仙人障，紫盖朱陵复东向。柱隔芙蓉一万重，碑藏岣嵝三千丈。玉牒文章经几秋，玄夷使者故相留。湖上只今通汉水，湘东自古建衡州。衡州太守黄门客，赤墀青琐承恩泽。献纳三年作近臣，尚方剑借雷霆侧。出守专城五马车，十郡诸侯总不如。黄堂初布行春令，紫禁犹怀谏猎书。寇恂谁借归河内，龚遂当年留渤海。湘中父老西上书，愿得襜帷更三载。此日驱车朝五云，人识衡州旧使君。千官拜舞冠簪列，三殿追趋鹓鹭群。已道虞庭咨岳牧，更看汉室分符竹。诏下何时远赐金，徵还旧省新鸣玉。君不见望之雅意归本朝，入补公卿事不遥。好将勋业齐南岳，阊阖明恩在九霄。"}