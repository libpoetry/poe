{"id":"94684","title":"张功父送牡丹续送酴醾且示酴醾长编","dynasty":"宋代","author":"杨万里","text":"溪桃红霞作红雨，海棠飘尽春无处。约斋锦幄一夜空，行李移归雪宫住。只道青蛟弱无力，飞上朱檐还有翼。贫看翡翠积成堆，忽吐琼瑶真作剧。素影与月相将迎，绿云和露相扶擎。南枝暗香久寂寞，此花与梅同一清。老夫最爱嚼香雪，不但解酲仍涤热。牡丹未要煎牛酥，酴醾相领入冰壶。约斋知我春愁重，并遣二友来相娱。惜无老盆一快举，淡日微风花自舞。约斋诗瘦浪作凝，君不见酒不到刘伶坟上土。"}