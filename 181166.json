{"id":"181166","title":"余将南归燕赵诸公子携妓把酒钱别醉中作把酒","dynasty":"宋代","author":"汪元量","text":"我把酒，听君歌。美人娟娟花灼灼，月照金樽光绰约。有酒有歌君亦愁，把酒听歌君亦乐。我有鹦鹉杯，君有鸬鹚杓。一杯一杯复一杯，酒尽还沽共君酌。我把酒，听君歌。天不荒，地不老，人生百年休草草。对花对酒且高歌，盖世功名亦枯槁。满堂金玉守者谁，万事何如酒杯好。君不见巢父许由空洗耳，伯夷叔齐空饿死。范蠡扁舟挟西子，五湖风浪兼天起。又不见相如怀璧空归来，廉颇善饭何壮哉。谢安携妓入东山，苍生望望霖雨乾。把酒劝君饮，请君为我歌。燕昭筑台金满地，郭隗登台多意气。刘琨梦里起听鸡，班超万里封侯归。吾不见浣花溪头老翁哭，白首为儒守茅屋。"}