{"id":"1005092","title":"送韦太守","dynasty":"宋","author":"舒亶","text":"四明山水东南表，海鳌背上三仙岛。丽谯高逼斗牛寒，一曲梅花万家晓。太守文章建安骨，爽气冷侵寒月窟。黄堂水洗火符空，明光却拥荷囊笏。有客醉园双鬓老，宦情文思如秋草。紫云梦断玉龙飞，年年送客西城道。曾是野亭同问柳，绮裘纱帽金船酒。长安宫阙九天边，肯为江蓠回首否。"}