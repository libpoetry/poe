{"id":"1215449","title":"湘云歌","dynasty":"元","author":"陈泰","text":"宋玉当年作云赋，梦中直与云相遇。心虽拳拳未忘楚，何不放云出山去，徒使襄王朝朝暮暮行雨处。君家西江西，合共西云住。胡为独爱湘浦云，姓字幡然不分付。吾闻宜春旧湘邑，无乃湘云返其故。又闻昌黎逐东野，四方上下云同趣。君纵不来云亦度。洞庭波寒秋叶稀，湘云冉冉生君衣。岳麓峰前呼白鹤，衔出沧洲老子飞。明月随君归，湘云吴云谁是非。"}