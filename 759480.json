{"id":"759480","title":"题王晓沧广文鹧鸪村人诗稿 其二","dynasty":"清","author":"丘逢甲","text":"十年走吴越，万里行幽燕。射策屡不售，剩有空囊悬。一官落儋耳，渡海轩吟肩。官卑人自高，学正斋乃偏。炎天不飞雪，寒在先生毡。松醪酌椰瓢，持以酹三贤。此时诗益佳，骨格殊苍然。岂惟吟土风，民瘼尤拳拳。平生稷契怀，自信穷益坚。曰归曾几时，世界屡变迁。颇闻炎海中，奇甸垂蛟涎。灶鼍不可梁，欲济何能前？故山久栖迟，将老诗人间。一卷聊自娱，堂堂惜流年。手热海南沉，烟结郁不宣。"}