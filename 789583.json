{"id":"789583","title":"疏影  玻璃窗用黄菊人明府纱词韵","dynasty":"清","author":"张景祁","text":"玲珑静饰，似剪成片玉，横嵌冰格。曲牖虚棂，望里通明，窥檐未碍蟾魄。屏螺百摺遥当户，界不断、空青颜色。怕日斜、燕子归来，触响乍回双翼。曾过藏娇翠馆，有人倚镜槛，才露梅额。咫尺青鸾，不隔盈盈，却恨微波凝碧。还添一桁帘如水，更莫问、传香消息。柰小鬟、眼递兰扃，密记试镫佳夕。"}