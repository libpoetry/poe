{"id":"1207808","title":"韩山曲","dynasty":"元","author":"范梈","text":"韩山白云下，遥见翠竹祠。其祠何代人？云是宋君时。里中有周氏，子孝母深慈。所以乐慈母，不吝千金资。为母筑别馆，勾带好园池。母曰我暇日，临眺良欢怡。夹山为寿藏，死汝葬于斯。及死如母言，攀恨无穷期。即馆奉母容，洒泪松柏枝。至今空涧阿，幽鸟鸣声悲。故老更为语，母训犹父师。子亡孙已贵，孙复昌书诗。紫衣腰黄金，入侍白玉墀。间岁万里至，展省甚光仪。流水莫自急，浮云有余思。谁能和此曲？为继棘荆辞。"}