{"id":"975646","title":"二十四日省宿次杨文公集贤宿直韵兼拟其体","dynasty":"宋","author":"项安世","text":"云气阴阴绕殿庐，雨声摵摵响阶除。薰炉翠被延周蝶，黄墨朱缸订鲁鱼。野性登朝常蹙踖，亲年须禄向踌躇。叨陪大典论疑信，滥等诸儒课密疏。汉殿修文开白虎，海邦张乐享爰居。绮寮蕙草青霏入，瑶圃梅梢玉雪初。史藁堆床殊未已，诗材满地欲焉如。倦投东观中郎笔，起读西昆病监书。节想清忠侔汲直，词钦雅丽出唐馀。高情炯炯轩裳外，长向金门忆饭蔬。"}