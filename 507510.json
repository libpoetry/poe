{"id":"507510","title":"寄定岩戒上人","dynasty":"明","author":"李昌祺","text":"钟山老禅精律戒，少小为僧今老大。菩提非树镜非台，比却卢能更超迈。诸缘泯绝七情空，万念消磨一性融。涧水原同清净想，陇云浑似去来踪。自言真能忘色相，坏帛纫衣枯竹杖。飘如海鹤轻如萍，遍游五岳稀定向。片月翛然物外怀，行藏不许世人猜。布金应随长者园，持钵或赴龙宫斋。知师无求复无着，眼前衲子那可学。浮生若未断六根，幻躯岂得挥五浊。我时虽见宰官身，意马心猿久已驯。拟拨懒残煨芋火，蒲团分座话声尘。"}