{"id":"1104840","title":"北平家传成 编首","dynasty":"宋","author":"马廷鸾","text":"三百年间事屡危，降之人杰岂中衰。巍巍祖烈将千岁，赫赫元功彼一时。起义堂碑云汉丽，凌烟阁像日星垂。藏山自纂前朝史，付与云礽百代知。选将初年起范阳，和戎晚节误平凉。大功宜受春秋责，盛毁何能日月伤。文士谈兵多谬误，兰台作史漫裁量。折衷自有成书在，公论从知千岁长。彼美人兮无古今，挑灯勘史夜沉沉。昌唐无复浯溪颂，哀郢常多楚泽吟。麟获自伤王迹息，鹃啼谁念帝魂深。祇今莫唱贞元曲，但忆曾闻正始音。"}