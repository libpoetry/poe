{"id":"761219","title":"金缕曲 题叆叇轩主瑶台小咏","dynasty":"清","author":"谭献","text":"我已飘零后。向天涯、何堪重忆，凤城尊酒。不分推排成老辈，恁许莺花依旧。休采撷、江南红豆。谁说芭蕉坚固树，只生生，种得相思够。诗句枉，故人口。君知作达观空否。问往日、云愁海思，先生乌有。一剑年年磨不厌，潦倒健儿身手。空赢得、花前敛袖。书札长安都冷落，怕西山，也似人消瘦。堆案是、楞伽咒。"}