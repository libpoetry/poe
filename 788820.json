{"id":"788820","title":"月华清 湖口阻风雨，闻江声有作","dynasty":"清","author":"周祖同","text":"散雨围舟，流云过树，客程犹滞江曲。轻薄东风，折了数层帆幅。记去时、霜柳深黄，恁此际，露条凄绿。萦目，又天低送暝，乱峰眉蹙。长憾哀丝豪竹，陶写到中年，春梦难续。未是秋来，偏恁夜声重复。乍疑作水浸红楼，奈不似、帘敲碧玉。愁独，问荒洲燕子，那边投宿？"}