{"id":"113771","title":"延寿寺僧小轩极萧洒予为名曰林乐取庄生所谓","dynasty":"宋代","author":"黄庭坚","text":"积雨灵香润，晚风红药翻。盥手散经帙，烹茶洗睡昏。野僧甚淳古，养拙贲邱园。风怀交四境，蓬藋底百椽。山林皋壤欤，可为知音言。而我与人乐，因之名此轩。孟夏妪万物，正昼晦郊原。隔墙见牛羊，定知春笋繁。俄顷倒干戈，水攻仰翻盆。地中鸣鼓角，百万薄悬门。部曲伏床下，少定未寒暄。疾雷将雨电，破柱取蛟蚖。我初未知尔，宴坐漱灵根。谅知岑寂地，竟可安元元。"}