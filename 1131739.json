{"id":"1131739","title":"德升尚书出示岁除用韦苏州韵前后二篇及两郎属和粲然盈轴赏叹之馀有感于中亦辄次韵书山居一时事","dynasty":"宋","author":"綦崇礼","text":"寒宵送徂岁，青灯照华发。天时自代谢，人事更治忽。圣朝今中兴，正朔几书月。未作故乡归，又见新花发。稚女巧娱予，剪綵妆风物。一釂婪尾觞，颓然百忧歇。儿童喜时节，老大悲齿发。流光难把玩，百年如倏忽。夜灯犹故岁，晨燎已端月。回首名宦途，常虞骇机发。今来对青山，安坐见春物。得失孰多少，且使寸心歇。"}