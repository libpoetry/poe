{"id":"563999","title":"送同年马进之弟省兄归","dynasty":"明","author":"孙承恩","text":"别泪弗可忍，离愁浩难祛。行行送将归，执袂久踌蹰。我昔同元方，琼林曳华裾。元方凛台端，名声等璠玙。子来专省候，千里命轺车。西堂动诗兴，天伦足欢娱。念旧亦过我，荷子意勤渠。英英玉堂质，快睹珊瑚珠。玄云忽相渝，萍蓬邈难居。回首瞻故乡，归葺先人庐。风雪岂不惨，欲发不须臾。我心良郁陶，元方定何如。天有赤羽雁，水有红尾鱼。明年二三月，望子平安书。"}