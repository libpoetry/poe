{"id":"577124","title":"题致仕尚书严公震直所藏苏东坡墨竹","dynasty":"明","author":"陈琏","text":"坡仙写竹称第一，往往人间见真迹。金钗折股锥画沙，妙笔当年信无匹。此图寻常位置工，露叶云梢分淡浓。高堂香清白昼静，似觉满座生秋风。我昔乘槎渡江水，行遍潇湘五千里。黄陵庙前秋雨寒，九疑山头暮烟紫。苍梧刺天云茫茫，上有绿竹参天长。云中紫实已应结，便欲因之邀凤凰。别来陡觉星霜换，每忆旧游生浩叹。今朝客里重披图，空对亭亭霜雪干。"}