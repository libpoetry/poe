{"id":"260622","title":"含元殿·秦山从此来","dynasty":"金朝","author":"赵秉文","text":"秦山从此来，宫殿何巍巍。含元遗址在，下建十丈旗。当昔休明日，轩陛朝诸夷。一旦人事改，翻坐牧羊儿。譬如元气衰，百疾攻四肢。陵夷更五代，兴亡如弈棋。尘埋梨园骨，火烧花萼碑。寝殿通樵径，宫墙插酒旗。至今明月夜，石马空闻嘶。苍天不可问，渭水空自驰。谁为后来者，应与此心期。"}