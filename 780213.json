{"id":"780213","title":"壶中天 忆葑门旧居","dynasty":"清","author":"叶绍本","text":"溪南旧隐，记竹间、三径茅茨不剪。碧水一湾，清绕屋、恰傍书窗吟槛。小垡栽花，闲庭种树，插架书千卷。蜗庐抱膝，未教俗客门款。只今蕙帐尘生，苔阶草歇，猿鹤空山怨。瘴海一官，家万里、忆煞丹枫江岸。子美亭高，闾邱宅古，几许闲游衍。他年卜筑，草堂应傍云巘。"}