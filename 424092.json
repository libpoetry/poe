{"id":"424092","title":"翠楼吟·纪别","dynasty":"近现代","author":"郑猷","text":"柳絮飘愁，梨花惹恨，东风又过寒食。谢庭寻旧梦，顿兜起、天涯消息。泪沾衫碧。羡上枕鸳鸯，偎波鸂鵣。帆飞急。愿为双桨，紧随兰鹢。咫尺。潮语难通，有别情千万，乱萦风笛。游丝缘底事，挽春住、丝丝无力。华年谁惜。纵早订归期，争禁今夕。休凄恻。待缄红豆，寄将南国。"}