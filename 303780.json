{"id":"303780","title":"湘月·一奁晓翠","dynasty":"清代","author":"陈方恪","text":"一奁晓翠，荡澄湖，十里云絮无影。垂柳移阴，甚换却，当日眼中风景。远岫啼眉，夭桃媚粉，还认栖香径。兰桡去也，闲愁琐得千顷。因到日落禅关，青帘隔溆，颤寒笳不定。携酒重来，算此意，千古谁人消领。燕阁春空，鸳埼草长，魂断苍烟冷。溯风高唱，莫教宿鹭惊醒。"}