{"id":"743809","title":"同邵进士晋涵寻益然大师塔不得","dynasty":"清","author":"洪亮吉","text":"大师裹足蹁跹衣，佛手曾杀千熊罴。飘然来归竹窗下，野鸟入掌呼晨饥。浮云白日忽一转，粥鱼声长鬓毛短。缘床鼠怯剑气腥，隔竹猿窥箭瘢满。旄头星落白虎倾，亘亘宇宙当消兵。海滨招鲁岂同调，午日吊屈斯平生。呜乎男儿生为冤禽死作佛，生忆名山死归骨。天都成云荡胸热，上升为星下作石。枯残姓氏何足惜，自与此山同始卒。"}