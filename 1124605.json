{"id":"1124605","title":"哀词二章","dynasty":"宋","author":"唐庚","text":"云霄才业逝川东，学易年龄一梦中。春殿昔抽蟾桂绿，夜台今陨幕莲红。残章断槁尘埃满，别院疏帘笑语空。千古龟山原口墓，暝烟萧索白杨风。文章泮水动英游，玉殿腾名十四秋。莲幕未平台省志，薤歌潜引古原愁。青云气义千金薄，绿绶恩纶一命休。科第不穷馀训在，凤毛森秀绍箕裘。"}