{"id":"811583","title":"沁园春七首","dynasty":"清","author":"史承谦","text":"几许沉吟，欢丛回首，无端暗惊。叹梦托行云，芳音不寄。心如棋局，深恨难平。鸳牒曾求，鸩媒何易，消渴文园病易成。休追忆，向芝田携手，洛浦同行。当初着眼分明，撇不下、卿卿一种情。想银屏深处，卷帘招燕。药阑西畔，斜日闻莺。伤别伤春，泪花飘冷，无分相看过一生。伤怀抱，问何时花底，啮臂深盟。太息骚坛，几经消歇，凭谁主持。算样香人去，吟情未老。流花集在，秀句堪师。衣惹炉香，才夸宫体，归梦莼鲈肯后时。因风便，为江东耆旧，频系相思。曾闻花雨填词，定不愧、当年杜牧之。问阻风中酒，心情何似。薰香摘艳，怀抱谁知。莫讶年来，玉颜非昔，禅榻茶烟漾鬓丝。知何日，共半楼烟雨，相对论诗。拂槛凭襟，郁律愁怀，何当少舒。笑小时嬉戏，空传击剑，壮心潦倒，谁复题车。椒壁留诗，琼筵被酒，十载轻狂鬓已疏。如今却，向僧廊唤饭，佛火摊书。将毋吾道非欤，便抽管、何心著子虚。算不关文字，休耽慧业。早知穷达，好赋闲居。雨笠风篷，纶竿铁笛，合住烟溪作钓徒。消长日，爱青山斌媚，一枕华胥。几许牢愁，痛饮狂歌，霜华暗侵。叹峥嵘岁序，谁为起舞，凄凉花月，我自哀吟。蛩駏情深，鸡虫齿冷，对汝青衫泪不禁。真堪消，问文章何事，已误而今。眼前空觅知音，笑囊橐、都无卖赋金。想关河历历，南船北马，恩仇琐琐，西缶东琴。把钓双溪，携筇五岳，十载无人识此心。春江畔，唤扁舟又去，何处题襟。檐角冰垂，炙酒为欢，送君远行。记小时携手，柳边花外，年来商略，蟹志鱼经。时命乖违，男儿濩落，不觉相看鬓已星。空赢得，说孟郊东野，竟以诗鸣。何妨蛮府垂缨，看自古、卑栖讵损名？笑与吾酬答，南州孺子，预人家国，东海萧生。茸帽冲寒，金貂压雪，驱马前过右北平。风沙远，向江南回首，袅袅离情。寒雨凄凄，叶响空阶，闻来怆神。看东篱种菊，含香乍吐，小山丛桂，零蕊犹新。暗想杨州，红霞一抹，定子当筵别是春。游情倦，叹青袍似草，泪湿罗巾。谁怜心事因循，奈十载、奔驰误隐沦。剩风烟好在，杜樊川句，文章浪掷，孟浩然身。岁月堂堂，声华寂寂，邓禹年来解笑人。凭传语，待五湖西去，把钓垂纶。又度芳时，诗卷慵开，那堪病中。想碧虚垂钓，一湾明镜，白云招隐，几朵芙蓉。随意滋兰，还思种橘，十载青春不负公。还应悔，纵碎琴奚益，觅句徒工。休教更听歌钟，怕已作、花前鹤发翁。恁匆匆过耳，无情鹒蟀，劳劳阅世，百感鸡虫。我欲临风，横吹长笛，喷出胸头恨万重。谁能识，看菰芦光怪，有气如虹。"}