{"id":"431875","title":"杂诗 1911年以前之作","dynasty":"近现代","author":"许宝蘅","text":"未酬湖海雄飞志，岂必穷愁老此身。今日望云黄鹄渚，几时赏雨玉台春。青袍已共离情旧，红袖应怜客思新。珍重岁寒三友约，梅花松竹素心人。月夜登楼望楚天，万家南北静炊烟。廿年游迹依江渚，一片雄心赴塞边。猿鹤军中空幻化，蛟龙水底岂长眠。感怀世事馀狂啸，隔岸犹催渡海船。滚滚波涛接暮天，千帆如织簇江烟。惟邀月色同楼上，更有霜华到鬓边。吹笛已迟飞鹤侣，偷珠未遇老龙眠。感怀身世参消息，欲访鸱夷泛一船。乡心飞渡楚江天，江月空寒笼暮烟。今夕定饶云水梦，去年曾醉酒尊边。匆匆秋色催人老，一一箫声扰客眠。遥识故园游钓侣，晚风吹上渡湖船。宝剑光茫贯玉河，王郎斫地惯哀歌。藏怀名刺三年灭，入世寒温一语多。客思只同花有泪，雄心甘让酒生波。天涯不少知音者，恋此风尘为底何。浮尘滚涌似黄河，放浪形骸尽啸歌。杜老感怀诗律细，陆机入洛赋才多。漠南杨柳曾挥泪，楚泽兰荃岂逐波。闻道天家求治切，山中幽士意如何。羡杀居乡马少游，湖烟日日弄扁舟。曾无书刺投当轴，更有琴尊集胜流。南国相思红豆种，西风摇落碧梧秋。新诗且附双鸿翼，随月经过十二楼。自古多才入世难，当年索米悔长安。常移书劄休文瘦，谁赠缔袍范叔寒。已灭三年怀袖刺，非轻五斗折腰官。多缘薄命成摇落，空向天边盼紫鸾。闭户悠悠岁月长，静中乐趣胜仙乡。笔垂秋露鸾笺润，墨发春云雀瓦香。临帖何人嗤野鹜，注经插架有公羊。苍橙翠竹围书屋，不向人间说断肠。才人未必倒愁穷，消息无劳问碧翁。蒙叟生平蝴蝶梦，屈平文字蕙兰风。千年湘泽伤心地，一世悲歌转眼空。惟有楚狂狂意态，凤衰都付一歌中。"}