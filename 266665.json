{"id":"266665","title":"金缕曲·岁不尽四日，早起严寒","dynasty":"现代","author":"叶恭绰","text":"忆昨东湖步。到荒寒、悄无人处，一堤横互。破槛孤亭相衬着，几笔云林枯树。似倩女、澹妆幽素。一片明漪平若镜，照秋波、柳叶弯眉妩。疑宛在，画中语。东湖遗迹今祠宇。算人间、浮名值甚，也凭遭遇。世事原非吾辈了，且可携锄荒圃。聊僭号、百花洲主。冷淡生涯平等法，问先生、知我忘言否。三亩宅，更何许。"}