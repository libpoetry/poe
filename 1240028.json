{"id":"1240028","title":"纪行诗八首 其四 金山门","dynasty":"元末明初","author":"张羽","text":"两山夹沧江，拍浮若无根。利石侔剑戟，风涛相吐吞。维天设巨险，为今国东门。试将一卒守，坚若万马屯。我来及清晓，天空霜露繁。列宿森在列，北斗若可援。江光合海气，溟涬神攸存。俯视不敢唾，中有蛟龙蟠。浮屠者谁子，高居凌风幡。下见渡口人，扰扰蜂蚁喧。愧彼超世士，去去将何言。"}