{"id":"735817","title":"至清江浦贻上晨过舟中与之小饮","dynasty":"清","author":"汪琬","text":"挂帆斗野亭，落帆淮南村。感君远相顾，舣棹枯槎根。是时涨初减，绿波半篙浑。凉吹满絺衣，入水生縠纹。携君坐船头，喜有浊酒温。景物况尔佳，烟柳摇初暾。试鲙水精鳞，堆雪随风翻。君虽不解饮，为我尽此樽。我侪本不羁，所志非高轩。微官偶为累，坐困簿领烦。幸然脱尘鞅，如鸟辞笼樊。千里得良晤，一笑眉宇掀。借问平生交，零落今谁存。东西与南北，逝川日沄沄。俯视诸儿曹，琐细何足论。会当吐壮气，一往虹霓奔。岸巾抵两掌，不顾四坐闻。君盍恕我狂，毋令遽声吞。明发复行迈，相望青绮门。"}