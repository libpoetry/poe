{"id":"76330","title":"稽山行·山何巍巍","dynasty":"宋代","author":"陆游","text":"山何巍巍，浙江水汤汤，千里亘大野，勾践之所荒。春雨桑柘绿，秋风粳稻香。村村作蟹椴，处处起鱼梁。陂放万头鸭，园覆千畦姜。舂碓声如雷，私债逾官仓。禹庙争奉牲，兰亭共流觞。空巷看竞渡，倒社观戏场。项里杨梅熟，采摘日夜忙，翠篮满山路，不数荔枝筐，星驰入侯家，那惜黄金偿。湘湖蓴菜出，卖者环三乡。何以共烹煮，鲈鱼三尺长。芳鲜初上市，羊酪何足当。镜湖滀众水，自汉无旱蝗。重楼与曲槛，潋灩浮湖光。舟行以当车，小繖遮新妆。浅坊小陌间，深夜理丝簧。我老述此诗，妄继古乐章；恨无季札听，大国风泱泱。"}