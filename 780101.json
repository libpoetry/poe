{"id":"780101","title":"摸鱼子 咏莼","dynasty":"清","author":"曹贞吉","text":"好清秋、江湖满眼，画船鸥鸟争路。柔花嫩叶何人摘，两两轻舠如鹜。君莫误。须珍重、迷离白露为霜处。滑丝凝箸。忆千里东吴，未施盐豉，入洛旧时语。青门外，苹末凉风微度。片帆乘兴归去。此行但为鲈鱼鲙，那得关情如许。君莫妒。须记取、青山红树空江渡。梦回鸣橹。溯万顷平波，田田荇叶，欹枕对烟雨。"}