{"id":"708264","title":"二郎神慢 李笠翁招饮观家姬新剧","dynasty":"明末清初","author":"尤侗","text":"百花巷。乍小队、花神来降。看面似芙蓉眉似柳，点素额、檐梅初放。莲袜榴裙花下舞，桃叶渡、采菱新唱。湘帘捲、兰香暗度，风动罗衣微飏。惆怅。分明仙乐，大罗天上。听赵瑟秦筝吴苑曲，妒杀粉君脂相。自笑周郎愁眇眇，好央及、灯花剔亮。怕飞逐彩云，牢系鸾凤，重重绡帐。"}