{"id":"944106","title":"雪夜与师是棋次前韵","dynasty":"宋","author":"陈造","text":"投醪士或醉，说梅人不渴。穷途馀乐事，不受忧患遏。诗可供呻吟，棋亦识死活。朝来喜雪句，神药胎可夺。一枰与儿晤，断无市声聒。既免沈舟谖，不作赌墅谒。指冷良易忍，眼花苦为孽。疏置仍作罫，随意略细阅。瓜葛胜负间，时亦近屑屑。策几奇兵鏖，地比弱王割。吾非江左管，舐犊愈爱说。升沈作丰悴，今古无成说。家居鼓吹具，藉以保晚节。掀髯得一笑，为汝倒蕉叶。袖手听残更，红鳞曀晴雪。"}