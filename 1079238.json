{"id":"1079238","title":"洪庆善提刑罢官过建康惠诗和答","dynasty":"宋","author":"张守","text":"若人儒林秀，俊声自孩提。振鬣日千里，众眼惊月题。盍登要路津，献纳苏黔黎。聊乘使者车，枳棘非鸾栖。戢翼下吴会，客路秋风凄。弭帆江之滨，归梦先苕溪。寄傲水南北，忘怀玉东西。况乃味禅悦，已知昔途迷。坐笑老婆禅，杖拂劳提撕。祗应浩然气，中宵吐虹霓。功名傥来遇，未免云衢跻。秖今宠辱际，渊澄看旋鲵。龙钟秣陵守，短发那胜篦。邂逅见亹亹，野鹤羞凡鸡。言句谢筌筏，未易穷端倪。归来见詹尹，宁复问突梯。"}