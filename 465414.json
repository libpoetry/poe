{"id":"465414","title":"齐天乐 蟋蟀步白石均","dynasty":"当代","author":"张萼桦","text":"西风一夜悲秋赋。声声似闻人语。藓砌栏边，苔阶井畔，断续伊虫鸣处。凄凉暗诉。正移近床前，宛催机杼。午夜沉吟，向人如话别离绪。黄昏吹散暮雨。更遥听、远和断砧零杵。促织西窗，吟风北牖，触起愁怀无数。谁相取与。笑草野称雄，只欺儿女。胜负徒争，玉笼羁最苦。"}