{"id":"593252","title":"感遇","dynasty":"明","author":"欧大任","text":"翡翠飞峤南，珊瑚起沧湄。自顾非二物，何由遇君知。金门谬通籍，嘉招荷恩私。彯樱步华阙，鸣佩趋彤墀。引领属玉馆，结睇承明扉。笔札每慰籍，英贤恒追随。时操下里曲，窈听钧天吹。一割铅刀望，片腋狐白资。献纳固非分，千载逢清时。感君缱绻意，羁绁未敢辞。衷肠君自识，摅此持相贻。"}