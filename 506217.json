{"id":"506217","title":"送胡立峰大叔游山东","dynasty":"明","author":"周是修","text":"春江雨涨七尺涛，柁楼饬驾声嘈嘈。丈夫立志在远大，所举卓越非徒劳。高莫高兮九千仞之匡庐，五老秀色分香炉。左里扬澜日震荡，岚烟瀑水迷空虚。深莫深兮沈竿续蔓难测之小孤，西汇既潴彭蠡湖。晦明澒洞混一气，倏忽津涯知有无。直下山东二百州，名山大泽纷相纠。郊齐控鲁属吴楚，古来豪杰多封侯。生平旷达由天性，但分何方有形胜。呼奴牵却五花马，市作行装即无吝。腰间只佩苍精龙，拔出赤电惊雷风。酒酣歌罢复起舞，脸晕欲夺桃花红。桃花正红春雨晴，芳草满园啼早莺。箫鼓声停棹歌发，又似前年春二月。前年归是去年冬，今年归是何时节。白鹭洲边杨柳烟，还乡好见柳依然。莫言不折长条赠，留取归时稳系船。"}