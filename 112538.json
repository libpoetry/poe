{"id":"112538","title":"谕学·冥观天地何云为","dynasty":"宋代","author":"苏绅","text":"冥观天地何云为，茫茫万物争蕃滋。羽毛鳞介各异趣，披攘攫搏纷相随。人亦其间一物尔，饿食渴饮无休时。苟非道义充其腹，何异鸟兽安须眉。人生在学勤始至，不勤求至无由期。孟轲荀卿扬雄氏，当时未必皆生知。因其鑽仰久不已，遂入圣域争先驰。既学便当穷远大，勿事声病淫哇辞。斯文下衰吁已久，勉思驾说扶颠危。击喑敺聋明大道，身与姬孔为藩篱。是非丰顇若不学，慎无空使精神疲。"}