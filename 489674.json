{"id":"489674","title":"至正乙巳纪兴十首 其一","dynasty":"明","author":"袁华","text":"炎精罹阨会，新都肆奸媮。窃权造符命，居摄仿伊周。甄阜主击断，王邑参谋猷。杀子堕三纲，进女位长秋。金匮授神禅，即真成篡谋。民心本思汉，天意终眷刘。二八火为主，龙奋南阳秋。发兵捕不道，前骑驱旄头。一鼓入长安，尚阻渐台流。周还威斗柄，按式审休囚。传首诣宛下，黔黎起歌讴。帝王有真数，智力焉能求。区区事谲诈，万古徒贻羞。"}