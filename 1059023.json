{"id":"1059023","title":"用前韵寄邓帅杜君章学士","dynasty":"宋","author":"邹浩","text":"策府名卿厌鸣玉，朅来南阳朱两毂。胸中云梦吞八九，终然不贮闲荣辱。坐令政事邈前人，容易端如探筐簏。去年持刃今扶犁，所至熙熙丰谷禄。华堂梦断燕丝簧，笑谓邹枚不如肉。公虽饮少客自醉，但见银瓶倒轻渌。明明天子正搜贤，真贤继踵还符竹。勋劳矧已疏屏风，八命难淹一州牧。愿公快向百花洲，更集宾僚勤把菊。"}