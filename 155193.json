{"id":"155193","title":"重阳·一年秋节重阳浓","dynasty":"宋代","author":"喻良能","text":"一年秋节重阳浓，园林上下皆清风。远山百里削寒玉，平湖十亩磨青铜。亦好茂树蓊西北，露枝霜叶纷青红。枝头寂寂少啼鸟，天外隐隐飞征鸿。弄月基蟠绿净中，东南况有小垂虹。潭清潦尽境更好，水落石出摹难工。爱山堂前花作丛，疏疏杨柳瘦毛同。红蕉碧桂互掩映，芦花蓼穟交蒙茸。新亭爽垲瞰空阔，赁栏一目连七峰。烟霏雾霭扫欲尽，但见突兀撑晴空。携筇更登月山椒，嶙峋怪石高玲珑。香炉近出陂陁侧，云黄复在南山东。水声激激来涧曲，飕飕风响生樛松。菊英萸实篱可采，山肴野蓛盘能供。作诗颇类台戏马，吹帽未减山名龙。良辰美景乐心赏，四者偶并今始逢。明朝不问蝶愁绝，更饮黄花琥珀醲。"}