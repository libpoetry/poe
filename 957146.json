{"id":"957146","title":"重阳后半月天气温丽忽变奇寒晦日大雪乡人御冬之计多未办","dynasty":"宋","author":"范成大","text":"狂飙吹小春，刮面剧剑铓。云气泼浓墨，午窗变曛黄。六花大如掌，浩荡来无乡。青女正熟睡，不记行新霜。寒暑故密移，滕巽乃尔狂。南邻炭未买，北邻绵未装。敢论酒价涌，束薪逾桂芳。岂不解蚤计，善舞须袖长。频年田薄收，十家九空囊。被冻知不免，但恨太匆忙。今朝复何朝，晴色挂屋梁。人物各解严，儿童笑相将。熙如谷黍温，免作沟木僵。两邻报无恙，为汝歌慨慷。"}