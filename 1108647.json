{"id":"1108647","title":"诸公和差须二诗不已又得二首","dynasty":"宋","author":"刘克庄","text":"壮志蹉跎隐事差，瓣香稽首向南华。岁收别业无千绢，晨起斋厨止一麻。麦饭何妨荐寒食，榆钱元不济贫家。金瓶烂熳簪姚魏，谁问幽兰涧底花。乏萧生表褚公须，那更痴年已倍瑜。爱北征诗穷愈壮，鄙东封稿死犹谀。誉臣亦有毁臣者，知我宁无罪我乎。惜取宝珍常自照，底须揭日耀群愚。"}