{"id":"310669","title":"泛洞庭湖·大浸数五湖","dynasty":"清代","author":"陆次云","text":"大浸数五湖，莫大于洞庭。时当春夏交，雪融水气蒸。仰视但有天，与波同一青。茫茫六合中，不见大块形。三老弄洪涛，澎湃意所轻。至此乃敬慎，风正始扬舲。同舟色俱静，半帆容与行。此中有楠木，千载成英灵。出没每不时，异响令人惊。舟妇散纸钱，徐徐乃就平。死生呼吸间，宴坐犹兢兢。吁嗟缥缈中，难测鬼神情。或问传书事，心知不敢应。"}