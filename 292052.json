{"id":"292052","title":"登峨嵋山金顶感赋","dynasty":"现代","author":"常国武","text":"飙轮蚁旋磨，盘纡上峨嵋。行看象盖近，坐觉坤灵卑。海水生波澜，众峰幻其姿。蒲伏还肃立，簪笏朝彤墀。自笑骤富贵，依然老布衣。去去勿复道，掉臂登天梯。梵呗起金顶，疏钟与萦回。寻声入禅院，普贤仰容仪。穆如清风来，化人不假威。繄我非释子，白头为低垂。象教莅中土，百世作之师。岂有他谬巧，宅心惟慈悲。出寺俯下界，蚩尤何猖披。黄尘贼万骑，汹汹合重围。道魔相争战，魔高道难齐。所以诸天佛，往往深山栖。直士常含辛，大奸自轻肥。逃虚天地窄，拯溺津渡迷。艰难出与处，古今并如斯。即此悟生理，吾道将何之。"}