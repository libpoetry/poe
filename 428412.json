{"id":"428412","title":"黄山歌","dynasty":"近现代","author":"冯其庸","text":"我梦黄山五十年，黄山梦我亦当然。画图几识春风面，文字曾参笔底禅。我昔曾见梅瞿山，遗貌取神弃俗眼。嶙峋突兀清到骨，秀出天外两峰间。古松蟠屈如卧龙，欲待云雨飞上天。此老精神元不死，妙笔长留后人参。又有山僧名石涛，元气淋漓笔如椽。纵横捭阖不可挡，变幻莫测如云烟。我昔见其山水幛，悬之壁间气森然。此画至今不能忘，闭目如对山人颜。又复见其汤池图，吟诗欲上莲峰巅。此翁一去五百载，巨名长令后人怜。近代画黄欲数谁，举世皆知黄黄山。宾老用笔如锥沙，瘦硬干枯透纸背。墨色黝然深且秀，此境得之晨夕间。世人看山取皮毛，欲赏黄画难更难。岂知山灵现神处，正在雨后夕照清风明月间。虹叟看山九十载，得此真意诚难哉。可惜世人都不识，令人千载发浩叹。当今画黄谁第一，毗陵老人刘海粟。九上黄山气如虹，巨笔扫出天都峰。泼墨泼彩皆随意，笔墨已同造化工。最难风雨雷电日，此老竟在最高峰。铺纸挥毫和雨点，烟云飞入画图中。忽见虬龙欲腾去，却是海老走笔泼墨所画之古松。我对此老钦且佩，纵横今古无与对。千年育秀谁之功，自是黄山七十二奇峰。我今游黄第五回，冒雨直上鲫鱼背。天公怜我痴且顽，顿开笑颜扫阴霾。莲峰露出半面妆，耕耘、玉屏肃相待。四顾茫茫皆云海，忽然身在飘渺间。次日复登莲花峰，极目欲尽东海东。苍山万重皆锦绣，青天削出瘦芙蓉。游山归过桃源亭，忽逢海翁作烟云。清风故人不期遇，相视而笑莫逆心。海翁命我题新图，挥毫我亦胆气粗。题罢掷笔仰天笑，世间痴人翁与我。千载此会难再得，惟恐天风海雨吹去无踪迹。归来濡墨不暇思，走笔吟此黄山诗。忆昔米颠只拜石，我与海老却拜山。愿乞海翁如椽笔，画取双痴拜山图，留此惊世骇俗之奇迹。"}