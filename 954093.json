{"id":"954093","title":"奉答圣俞达头鱼之作","dynasty":"宋","author":"欧阳修","text":"吾闻海之大，物类无穷极。虫虾浅水间，蠃蚬如山积。毛鱼与鹿角，一龠数千百。收藏各有时，嗜好无南北。其微既若斯，其大有莫测。波涛浩渺中，岛屿生顷刻。俄而没不见，始悟出背脊。有时随潮来，暴死疑遭谪。海人相呼集，刀锯争剖析。骨节骇专车，须芒侔剑戟。腥闻数十里，馀臭久乃息。始知百川归，固有含容德。潜奇与秘宝，万状不一识。嗟彼达头微，谁传到京国。乾枯少滋味，治洗费炮炙。聊兹知异物，岂足荐佳客。一旦辱君诗，虚名从此得。"}