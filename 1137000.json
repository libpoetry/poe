{"id":"1137000","title":"归朝歌","dynasty":"宋末元初","author":"刘辰翁","text":"最是一人称好处。昨日小春留得住。梅花信信望东风，须待公归香满路。年时今已度。长是巴山深夜雨。宣又召，凯还簇簇，要见寿觞举。扫尽窝蜂闲绣斧。叠鼓春声欢岁暮。燕台剑履趣锋车，银信低低传好语。紫貂裘脱与。肘印累累映三组。但重省，西来斗水，忘却爱卿取。"}