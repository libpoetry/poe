{"id":"903119","title":"皇太子生辰诗","dynasty":"宋","author":"张镃","text":"庆协丁年应，祥开甲观雄。九霞光绚烂，重日彩曈昽。根本千龄固，元良万口同。文孙觌尧法，圣子奉虞聪。视膳长遵度，怡颜但饬躬。形容歌玉粹，瞻仰见渊冲。象辂陈仪肃，鸾旌定制崇。承祧虽位震，宝俭只扉铜。典学勤无斁，谈经异必攻。性天元启辟，讲席更磨砻。以贵釐京兆，维禋礼昊穹。理繁情毕见，陪祝敬弥隆。善政邦人洽，纯诚帝赉通。澄源基广大，主鬯福延洪。绮角从游盛，应刘藻思工。德尊谋不用，唱古和无功。八法谁云易，前朝论亦公。规模传圣上，意韵出胸中。草轴方翔凤，真题复起鸿。联翩来殿戟，焜耀到门蓬。雨足湖山秀，秋成黍稷丰。菊香金错艳，橙嫩玉垂丛。五学欢声合，三宫喜气充。骈蕃恩莫纪，洋溢誉无穷。得数多椿柏，齐年指华嵩。前星高拱北，少海正储东。拜手群僚集，裁诗瑞锦蒙。何尝惭鲁颂，自是迈豳风。拊迹希随骥，驰心属梦熊。三熏申善祷，小伎愧鸣虫。"}