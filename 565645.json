{"id":"565645","title":"赠祝京兆希哲一首","dynasty":"明","author":"黄省曾","text":"卿云结华氛，川岳降灵才。总岁翔文圃，玉版靡不开。绵络研群典，稡拾多所裁。怀此游夏珍，龙息于丘莱。凤凰有奇音，时乎不我来。日月迅西流，苞羽安无摧。竹花食东海，岑寂岂尔怀。扶摇从南飞，敛彩丹丘隈。沉耀同归尽，尼蹠皆已灰。所羡在删述，驾与往哲陪。敷辞振扬马，万代长昭回。"}