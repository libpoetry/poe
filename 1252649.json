{"id":"1252649","title":"无题和袁子英四首","dynasty":"元末明初","author":"郭翼","text":"云中锦队卫旌幢，帝子乘舟思满江。不惜凤弦閒宝瑟，却教龙女护瑶窗。泪花筠竹坡千顷，愁雨苍梧玉一双。万古湘南遗庙在，至今清怨未能降。琼宫花发满神皋，花下吹笙紫绣袍。不学凤台秦弄玉，也歌乐府郑樱桃。珊瑚旧梦留春枕，椒桂新香暖夜醪。辘辘羊车过别院，仰看星斗觉心劳。绕帐犀珠星影移，铜华铺首齧双螭。守宫点臂斑斑血，结带同心寸寸丝。机上金梭回艳锦，箧中玉子卜灵棋。飞花解系相思否，莫倩韩家赋《柳枝》。紫殿长杨满路尘，骊山荒草没麒麟。伶玄作传追飞燕，李白歌辞忤太真。舞袖夜虚金掌月，香囊魂坠紫丝茵。可怜倾国倾城曲，一度秋风一怆神。"}