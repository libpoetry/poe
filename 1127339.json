{"id":"1127339","title":"次韵宋嗣宗梅花","dynasty":"宋","author":"喻良能","text":"野外江头一树垂，正当霜后腊前时。清如弘景松临阁，韵似渊明菊映篱。铁石广平曾作赋，风流水部亦哦诗。却愁折向妆台下，莫遣佳人取次知。洗尽红妆见玉颜，一年相别此时看。房陵粉水休争白，姑射冰肌巧耐寒。自爱一枝横竹外，未须千树绕江干。东风也是相欺得，已作和羹一点酸。"}