{"id":"431668","title":"春兴","dynasty":"近现代","author":"刘凤梧","text":"小楼岑寂怅黄昏，愁绪难消酒一尊。三月莺花撩客梦，连朝风雨断诗魂。阳关短笛伤心调，珊枕春潮别泪痕。底事有家归未得，年年芳草怨王孙。时事纷纭似乱丝，兵戈日见弄潢池。揭竿草泽多难弭，洗甲银河未有期。人向空亭空饮泣，我怜苌楚乐无知。年来溅尽英雄血，染遍桃花作酒旗。春深王粲怕登楼，遍地疮痍满目愁。苍狗白云成幻景，疾风酸雨会中州。西陵麟斗非佳兆，建业鸿嗷有隐忧。客邸不堪听度曲，流莺底事啭歌喉。雨霁城头伫望乡，白云深处惹神伤。常思乌哺难如愿，每听鹃啼辄断肠。故里罹兵惊草木，中原何日净欃枪？他年得遂归田志，乐庆兰陔爱日长。"}