{"id":"174223","title":"閒中打睡·永日无一事","dynasty":"宋代","author":"郭印","text":"永日无一事，何妨白昼眠。是中有佳处，心形每自便。六用不能行，根尘都弃捐。非醉亦非迷，神守得安全。古人曷诃责，盖欲绳其愆。粪墙斥宰予，便腹嘲孝先。我则异於是，一息养绵绵。魂梦既已无，中扃绝万缘。不游华胥国，真乐侔乎天。要学希夷子，且作地行仙。"}