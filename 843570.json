{"id":"843570","title":"丁亥九月静圃主人留饮玩月，即席成二律用题瑞莲图韵","dynasty":"清末民国初","author":"方仁渊","text":"主人呼酒入楼来，恰好晴空宝镜开。一片冰心看皓月，十分秋色上层台。篱边旧雨初逢菊，柳外新音奏落梅。但得良宵杯在手，何须蓬岛觅仙才。彩虹飞入碧波中，水色天光上下同。照澈山城千里白，谈深宾主一灯红。楼台清寂惟留月，庭院空明却静风。坐到宵深人未倦，露容林影画难工。"}