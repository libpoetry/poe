{"id":"409754","title":"九日偕季野登中校爱景亭，时季野以移家之故，见厄匪人，慨斯贤偃蹇，为赋此诗","dynasty":"近现代","author":"方守敦","text":"忧患因贤豪，憔悴入地狱。九日强登高，藉解心桎梏。繄此弦歌地，高亭倚城曲。衰柳尚婆娑，苍山见晴旭。萧条家国事，放言不可束。九域看沉沦，信无地容足。夫子嵇阮流，兀傲怀冰玉。巢林营一枝，乃与魍魉触。盛衰事偶尔，龙性实惊俗。千驷死何称，首阳饿非酷。吁嗟屈原居，就卜徒握粟。茅屋破秋风，杜老情踯躅。悠悠苍天昏，劳劳百年毒。伫立起遐思，高飞双黄鹄。"}