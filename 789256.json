{"id":"789256","title":"贺新郎 虔州感遇","dynasty":"清","author":"王策","text":"太息人间世。忆同乡、前朝司马，上公门第。十万貔貅屯紫塞，一剑横空节制。叱诧处、风雷齐起。倏忽华堂生荆棘，断蓬寒、捲散群罗绮。山邱恨，几时洗。女孙远落天涯里。半生来、侯门厮养，秃襟盘髻。瞥遇风前谈乡邑，历历家门能记。说不尽、伤心情事。苦语未终忙摇手，泪呼君、住诉飘零意。我亦是，诸王裔。"}