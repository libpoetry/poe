{"id":"276555","title":"桃李僵行和朱幼词韵","dynasty":"现代","author":"汪石青","text":"昨日东风吹桃李，千红万紫莺簧喜。纫兰佩璲本葳蕤，吹笛挑筝何旖旎。悠悠白帝骑龙来，倏忽芳华同逝水。秋风吹云云不开，秋原招鹤鹤不来。当门瘦尽春前面，春前酝酿空奇胎。钻核营营亦底事，只今筐釜委陈苔。托鸩为媒终不好，风鬟雾鬓空倾倒。把酒悲歌行路难，天荆地棘斜阳道。何当遁世且高眠，抱璞怀贞以为宝。可怜漂泊不自持，弹冷箜篌唱竹枝。高丘回马哀无女，独把茱萸叹数奇。呼天负负终安用，书空咄咄复何为！秋灯摇曳风如虎，秋人侘傺鬼相侮。藜火难望太乙燃，恨天谁倩娲皇补。岂无杯盏慰孤栖，惆怅浊醪成独抚。茫茫人世无知音，几辈邯郸失步武。文身断发甘如饴，还向中原笑章甫。君不见，九关虎豹正喧嗥，银潢渺渺多风潮。大招且赋归来些，名山事业付儿曹。青山块垒暂时消，朱门粱肉任奢骄。禅关无定吼蒲牢，智者多忧能者劳。措大居穷而蹈高，照人肝胆秋阳昭。文坛与君树节旄，新诗醇永酣琼膏。抉摘精微吐粕糟，今来古往付挥毫。桃僵李僵一任大江淘，但看追逐好景如追逃。"}