{"id":"1114248","title":"送王彦声归苕溪","dynasty":"宋","author":"李弥逊","text":"盛世英才偶未逢，寄身无地转如蓬。诗亲东野穷尤壮，赋拟相如老更工。雕鹗不飞行奋迅，璠玙未献要磨砻。会须自要唐衢荐，谁与吹嘘借便风。相逢华发两星星，旧事邯郸一梦惊。舌底雌黄谙世味，眼中青白见交情。馀杯更觅论文具，好树休啼唤客声。后夜扁舟苕霅路，半轮寒月一溪横。"}