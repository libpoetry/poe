{"id":"1028101","title":"饯李君亮著作守眉山分韵得翠字","dynasty":"宋","author":"楼钥","text":"天下大峨山，雄秀盘厚地。山虽不在眉，所在拥空翠。矫矫三苏公，挹此淑灵气。文章垂日星，照映盖一世。李侯起广汉，射策叩丹陛。袖然出群英，东南蔼名字。来上著作庭，行入甘泉侍。胡为把一麾，西归寻药市。吾闻此州俗，秉法更陈义。厚德坐镇之，近古翻易治。君家义槩堂，活人百万计。老亲怀故山，色养谨承志。还家万里馀，赴镇夕可至。不作题柱骄，岂有昼绣意。班班老莱衣，人间真乐事。忠孝无两心，出处固一致。他日上思君，命驾当不俟。此别谅非久，毋庸掺征袂。"}