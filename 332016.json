{"id":"332016","title":"台城路·咏隗嚣宫瓷杯","dynasty":"清代","author":"曹贞吉","text":"丸泥不闭函关路，神功煅来杯斝。色映琉璃，声随哀玉，浅碧嫩黄交射。流霞欲化。想西伯雍容，葡萄倾泻。紫殿基平，何人收拾夜泉下。千年又成废寺，早霜钟粥鼓，相伴清暇。土啮花斑，鱼吹浪白，过眼兴亡难话。谁堪并价，有铜雀荒台，尚留残瓦。且尽深卮，任更阑烛灺。"}