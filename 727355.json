{"id":"727355","title":"杂咏三首 镜台","dynasty":"南北朝","author":"谢朓","text":"玲珑类丹槛，苕亭似玄阙。对凤悬清冰，垂龙挂明月。照粉拂红妆，插花理云发。玉颜徒自见，常畏君情歇。发翠斜溪里，蓄宝宕山峰。抽茎类仙掌，衔光似烛龙。飞蛾再三绕，轻花四五重。孤对相思夕，空照舞衣缝。杏梁宾未散，桂宫明欲沈。暧色轻帏里，低光照宝琴。徘徊云髻影，的烁绮疏金。恨君秋月夜，遗我洞房阴。"}