{"id":"690824","title":"送谢见齐同年奉命归娶","dynasty":"明","author":"李上馨","text":"江南词客谢玄晖，年少名成衣锦归。负弩前驱天下少，倚门双玉世间稀。泥封特许知恩重，宝炬遥分见御辉。不欲别君更翘首，白云何处是乡围。仙舟远向蓟门开，兄弟风尘尔又回。紫气独悬关外满，浮云偏逐梦中来。乘龙应羡仙郎驾，引凤同栖玉女台。分手各天遥记忆，莫令春雁阻书裁。"}