{"id":"808552","title":"英国公张辅 其一","dynasty":"清","author":"严遂成","text":"安南二都环四江，地不内属自有唐。叛服复何预我事，祸受天平归自老挝降。芹跕伏兵杀天使，天兵从天插天翅。插天翅，海茫茫，十八将军治军装。八十万兵输兵粮，会平西侯于多邦。多邦城高枕江绿，人持炬火吹铜角。铜角一声战象来，绘狮冲象象猬缩。直捣圆伞山，穷追咸水关，满海流血红斑斑。季釐苍以小船走，反斗缚之奇罗口。槛车护至京，宴奉天殿箫铙声。安南平，安南平，从此十年长用兵。"}