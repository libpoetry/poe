{"id":"173457","title":"闻刘行简给事休致作诗寄之","dynasty":"宋代","author":"王洋","text":"郡下一卷书，云自邮签来。剥啄惊书眠，柴门手自开。上有骊珠光，照耀分尘埃。读之未尽行，喜焰生寒灰。黄门白首郎，上疏称乞骸。帝曰大布衣，锡汝升文阶。天孙铅录秘，论撰须儒魁。荣名不汝遗，汝往时钦哉。夕即拜帝命，雪涕何纷漼。恩许归旧庐，径卧南山斋。此翁山泽仙，不赋章绶材。误因文彩露，遂落天纲恢。一游三十年，所得非不谐。文名动青琐，笔力幽黄能。左省岂不荣，珠庭重徘徊。巢父一掉头，百挽终不回。吾意天地间，清风有根栽。人心感披拂，达者分条枚。二疏杨巨源，同上百尺台。刘翁传其风，苍舒次聩敳。况复祖子孙，此道同胚胎。前刘脱功名，养气中婴孩。至今一箭诗，讽咏及陪台。翁今亦何有，旷达忘悲哀。清风既不死，瓶大无耻壘。岁晚春物动，吴山发寒梅。愿翁强赋之，为花吐琼瑰。床头拂易传，床下鸣新醅。它时三径边，为翁剪蒿莱。"}