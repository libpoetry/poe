{"id":"1222137","title":"甲子岁后园秋色四首 其四 野蓼","dynasty":"元","author":"郝经","text":"窞池莲蒲短，久旱馀浅淤。墙隈积馀埃，玉凤秋不翥。野蓼根茎坚，幸得侵沮洳。节叶瘦且赤，蘼芜交翠箸。细蕊亦鲜洁，粉米糅丹素。独窣袅轻穗，离披滴清露。水花澹晚色，幽窅足真趣。忽忆过梦泽，千里渺烟树。芦花与蓼花，露锦荡雪絮。深入芙蕖薮，远映蒹葭渡。举鞭问飞鸿，驻马嚼佳句。乃今四壁中，浩渺隔烟雾。日斜对幽丛，聊以慰迟暮。大似辛苦虫，无复风标鹭。来因援沈溺，底事极幽锢。屡上刳肠书，无地沥血诉。嗟嗟好花草，焉用生此处。祇因为诗人，故故独不去。尝胆如啖蔗，食蓼犹鳝御。仰首但有天，志节久愈著。"}