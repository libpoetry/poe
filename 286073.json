{"id":"286073","title":"推车谣·只轮车双足","dynasty":"清代","author":"李銮宣","text":"只轮车双足，趼夫为推妇为挽。老妪稚子坐两头，黄土满身泪满眼。问从何处来，曰从山东来。问从何处去，乞食远方去。车上何所有，破毡裹敝帚。车中何所施，草根兼树皮。欲行不行行蹒跚，昨日今日并无粒米餐。长跽乞怜，求施一钱，一钱不救君饥寒。只轮车，车转毂，老妪呜呜抱儿哭。卖汝难抛一块肉，不如老妪经沟渎。"}