{"id":"1053239","title":"吴兴道中寄子瞻","dynasty":"宋","author":"释道潜","text":"弱性嗜幽散，出门随所便。莲房纷可袭，林幄正高褰。群木含晨景，孤撑破宿烟。逶迤屯秀崿，宛转滀清涟。岸匝藤花暗，崖垂桂影圆。引雏鸣鴶鵴，解箨露婵娟。恍若经愚谷，浑疑渡辋川。葑田青泛泛，石葛蔓绵绵。缅想醉山简，相从狂谪仙。援毫更妙韵，愧乏碧云妍。"}