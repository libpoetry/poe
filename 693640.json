{"id":"693640","title":"杂兴简同志","dynasty":"明","author":"邹元标","text":"予性本跌宕，投閒性所宜。济济青衿士，设礼强为师。忆昔文中子，抗颜年少时。予学本蹇浅，模范无足仪。古有青蓝语，辞让亦何为。敩学元相长，矢心共提撕。大道茫茫尔，孝友是根荄。利欲戕贼之，正路成蒿莱。濯足沧浪水，轩举泰山隈。高卑皆自取，孺子得予怀。人生多陷溺，平旦良心开。良心虽几希，达之贯三才。洙泗微言绝，濂洛扬其徽。我明诸大儒，鲁阳戈正挥。世儒纷口耳，中心昧是非。泰山千仞冈，予其欲振衣。鸢鱼察上下，至理无显微。冥心复冥心，谁其杜德机。大镛列东序，横击乃有声。彼物为妖者，不叩而斯鸣。孔门称善问，竟以大儒名。有疑斯有问，有问斯乃成。教然后知困，予任良匪轻。昔谒庐山师，一见相提携。嗜利蔽天性，斯言予诵之。父母同天地，因利失孝慈。兄弟本同气，因利失和怡。贫乃士之常，颜宪有良规。愿言二三子，冰霜慎自持。彼美池中鱼，队队何活泼。彼美林间鹿，一草相呼掇。宇宙原同胞，八荒皆我闼。矧我同心人，忍自相秦越。迢迢千里道，得侣斯不躠。为语同心人，斯道相濡沫。长吟伐木诗，慰我中情豁。涧水何瑩彻，仁峰何巃嵷。弦诵比邹鲁，先辈多淳风。处则躬孝友，出则懋清忠。史书扬其烈，高风激予衷。年来古道丧，随俗而圆通。我资禀庸愚，耐可守颛蒙。藩篱须自固，一德以初终。诸生事佔毕，朝夕圣贤书。六经何浩瀚，汗牛与充车。古人骨已朽，言语皆土苴。吾能得其精，经史糟粕馀。斲轮解我意，请观无极初。年华如流水，勿自负居诸。文章千古事，壮夫比彫虫。彫虫虽小技，斯文岂易工。今人竞词藻，古人性灵通。性灵既以通，源泉滋不穷。六经文章伯，无语不鸿濛。笔可参造化，谁与领春风。圣贤亦有过，此心在自知。但能洗心改，便是得师时。昔为屠沽子，撒手證菩提。昔日蒙不洁，沐浴帝监兹。仲由喜闻过，卒为百世师。人心良炯炯，无为蹈自欺。"}