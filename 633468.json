{"id":"633468","title":"雨雪","dynasty":"明","author":"释今无","text":"北风吹水水不结，只为寒雨不为雪。雪上衣裳尚可拂，雨湿衣裳寒切骨。一驴昨夜复钉蹄，夜行只好打前失。两膝夹骡痛难忍，一身负水坐难稳。鞭缰在驭骡则驯，随鞍落镫骡则奋。死生离地只尺馀，死生在眼心尤紧。予生多役信未安，利名于我竟何干。与人共作风尘客，却把风尘别眼看。"}