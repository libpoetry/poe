{"id":"196065","title":"为仓使吴荆溪先生寿","dynasty":"宋代","author":"赵孟坚","text":"人祝先生寿，勋名而福禄。伊惟小门生，而乃异斯祝。所祝在斯文，其寿非已独。尝闻侍席言，檃括因以复。孔孟至皇朝，文与道相属。溯自熙丰后，专门始分目。欧苏以文雄，周程理义熟。从此判而二，流派各异躅。伟哉水心叶，同轨混列辐。粲粲云锦章，理义仍炳烛。筠窗一传后，人已沾膏馥。正统的属任，非公绍者孰。鲰生耳闻此，惊托叹不足。因捧介寿卮，谱在歌诗轴。愿言清节高，岁寒等修竹。长以文鸣道，声金而振玉。上而轧汉周，俯命骚以仆。门生严楷法，剩将从纪录。"}