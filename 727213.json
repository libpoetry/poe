{"id":"727213","title":"梁三朝雅乐歌十九首 其五 寅雅","dynasty":"南北朝","author":"沈约","text":"礼莫违，乐具举。延藩辟，朝帝所。执桓蒲，列齐莒。垂衮毳，纷容与。升有仪，降有序。齐簪绂，忘笑语。始矜严，终酣醑。百福四象初，万寿三元始。拜献惟衮职，同心协卿士。北极永无穷，南山何足拟。寿随百礼洽，庆与三朝升。惟皇集繁祉，景福互相仍。申锡永无遗，穰简必来应。百味既含馨，六饮莫能尚。玉罍信湛湛，金卮颇摇漾。敬举发天和，祥祉流嘉贶。"}