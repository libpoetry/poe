{"id":"292560","title":"绮罗香·题姚品侯天涯行脚图","dynasty":"现代","author":"张克家","text":"桑下浮屠，栖迟信宿，狂笑重逢无恙。八十行童，忙煞赵州和尚。惊笠重、泰岱霜寒，讶衣冷、舒庐风飏。息肩时、越水吴山，高挑又向竹篷放。琴棋书画累赘，还藉横磨剑，荡开缠障。具大神通，拿住化龙禅杖。填海恨、精卫勤劬，补天术、女娲惆怅。更面壁、消歇音尘，草鞋閒五两。"}