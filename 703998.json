{"id":"703998","title":"左都御史萧公以诗见寄依韵奉酬二首","dynasty":"明","author":"韩雍","text":"清才落落世称稀，传得声华海内思。平法独持因爱物，谠言频进为忧时。霜飞北阙趋朝早，日昃中台退食迟。闻道天恩今益眷，应知心与古人期。西江江上雁声稀，为感交情到处思。满路风尘行部日，一天星月倚阑时。君恩欲拜归心急，王事图成去计迟。终拟秋高遂深愿，相从待漏话襟期。"}