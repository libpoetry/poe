{"id":"966303","title":"题全州砻岩","dynasty":"宋","author":"胡寅","text":"盖山限华夷，夷水不得出。涧壑相奋撞，竟朽此山骨。想其初洞达，借势有神物。臂开青石壁，黤黮乌龙窟。奔流成长溪，岩洞寒突兀。秉烛千步游，怪景才彷佛。华发结乳顶，空翠谁扫拂。石田耕未熟，石鼓响不没。灵仙眇羽化，古庙凛纡郁。我来庚伏初，弄水解缨绂。清甘流渴肺，妙听含钟律。两腋御泠然，回首叹飘忽。"}