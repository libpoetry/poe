{"id":"269639","title":"客雾峰与痴仙幼春祝澄夜话作","dynasty":"清代","author":"吕敦礼","text":"东坡好说鬼，同甫善谈兵。座中无张果，我辈饶舌争。文章订得失，议论骋纵横。忽如银河泻，忽如莲花生。既有扪虱概，复著雕龙声。嗟我二三子，胸中何不平。世事漠无关，居然置喙鸣。送凉微雨滴，彻夜短檠擎。窗外鸡谈助，壁间虫语应。偃仰一斗室，啼笑百态并。嵚奇历落处，尔汝俱忘形。"}