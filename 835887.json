{"id":"835887","title":"壶中天 庚子元日雪霁，闻诏开万寿恩科，赋寄经敷弟","dynasty":"清末民国初","author":"陈祖绶","text":"风尘澒洞，向谁何、乞个文章利市。蓦见紫微新雪霁，吹送下黄麻纸。鹄立千官，鸾趋三殿，知是天颜喜。恩波分及，网罗多少寒士。南望瓯越家山，亭依戏采，春满珊瑚蕊。莫道埋头人未遇，可废三冬书史。宝剑磨光，弦琴学谱，何处无知己。吾犹拙宦，老亲须鬓苍矣。"}