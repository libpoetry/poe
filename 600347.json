{"id":"600347","title":"游净寺遍参五百应真像","dynasty":"明","author":"王弘诲","text":"龙岩开净域，鹫岭凝香雾。层级凌虚空，危磴郁盘互。象设诸天迥，铎响万灵附。奇怪意每殊，变幻理非塑。向背绕慈航，深浅超梵度。龙蛇争翕熠，神鬼秘藏护。忍草出芝田，昙花开玉树。五百与真如，三千了禅悟。旷览结朋俦，恣意同骋步。回轩局微躬，巡檐眩反顾。暂因惬所适，早已捐俗虑。不作解缨想，宁知舍筏喻。愿言学无生，永證菩提路。"}