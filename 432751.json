{"id":"432751","title":"宣统二年庚戌九月偕同人登宽甸西北峥嵘山，入寺信宿，七律八首（录四）","dynasty":"近现代","author":"范天烈","text":"登临无限感沧桑，遥指关中是故乡。石火电光成绝笔，金戈铁马满边疆。连兵藩镇唐天宝，置酒宫庭汉未央。俯仰乾坤一怅望，凤凰山树郁苍苍。万山朝拱一山尊，路转峰回始到门。劝客加餐双老衲，临崖勒马两昆崙。降城远树涵云影，破庙残钟带雨痕。不是羁怀同落寞，谁将诗卷护吟魂。蜿蜒山势走兴安，绝顶横空树一盘。似虎如龙奔六甸，长枪大戟并三韩。京华北望孤臣泪，鸭绿东流过客寒。麦秀黍油今已矣，策封犹忆旧登坛。始信人间别有天，西风残照两茫然。才看鸟道纡秦岭，又见蚕丛险蜀川。山向海门趋泰岱，客从蓬岛望神仙。飞来一片巴江月，照彻东陵夜夜圆。"}