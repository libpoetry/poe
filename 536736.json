{"id":"536736","title":"五子篇 其一 济南李攀龙","dynasty":"明","author":"王世贞","text":"纤阿出溟渤，皓魄中天发。列宿岂不显，杳然精灵摄。先秦收正始，六代时汩没。夫子扬嘉馨，千载驭飙軏。思排入渊旷，象成自昭晰。至理中所赏，胡然见时悦。夫子乃沉沦，纷纷亦奄忽。六合惨淡间，微生借嘘拂。并啸倚崆峒，苍苍极秋色。上有三危露，芝菌芬樛结。攀英啜其滋，虹霞动灵宅。却笑羡门者，长生等澌沫。"}