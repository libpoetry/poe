{"id":"764871","title":"齐天乐 行舟将发同人极道西溪茭芦庵之胜遂棹小舟往游夜载月而归","dynasty":"清","author":"薛时雨","text":"胜游都道西湖好，清溪别饶幽致。路曲如环，舟轻似弃，十里芦花无际。波光净洗。衬竹翠枫丹，自然明媚。渺渺伊人，溯洄宛在水中沚。名流一觞一咏，碧纱笼好句，游迹曾寄。学士词章，佛龛灯火，都付颓垣荆祀。我来暮矣。趁酒熟莼香，一舟孤系。冷月黄昏，荡吟情欲起。"}