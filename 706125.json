{"id":"706125","title":"八月梨花","dynasty":"明末清初","author":"王夫之","text":"夕吹喧风叶，初暾炫露条。涂阴新紫荐，大谷早英飘。留蝶寻香薄，迟莺忆梦遥。迎凉催晓色，倚雪抗清霄。恨讵青春谢，姿矜白日昭。洁纨悲汉扇，瑶馆驻秦箫。抱影空含碧，凝魂映泬寥。云痕将桂粟，湘怨亘兰苗。修月飞琼柹，凌空舞素潮。西乌歌正急，南树梦犹妖。瀚海寒偏耐，哀家韵未饶。一桐虚井砌，片叶点诗瓢。衔去元禽远，归来白雁邀。馀芳回羯鼓，幽约后星桥。江介芦花冷，扬州玉蕊凋。函情摇落日，芳信在山椒。"}