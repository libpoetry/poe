{"id":"957682","title":"送赵清宪入蜀","dynasty":"宋","author":"范祖禹","text":"上圣隆西眷，中朝报钜贤。三刀重梦寐，四国赖蕃宣。自昔方隅远，惟公惠泽偏。弦歌初抚字，使节再联翩。召父深仁浃，文翁美化全。南图回海浪，北极上星躔。霖雨苏群物，卿云被八埏。从容方论道，引避不居权。忠驭何频叱，行帷叉一褰。漏天开雾雨，烧栈扫云烟。玉垒山横雪，罗江水映绵。闾阎瞻冕服，父老识旌旃。清静尝能理，烦苛冀尽蠲。销兵无吠警，含哺但安眠。富庶宁加此，功名固有焉。岂惟私蜀土，伫更秉陶甄。"}