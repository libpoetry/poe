{"id":"689713","title":"龙窝雨途即事寄迎川肖阳五首","dynasty":"明","author":"张子翼","text":"积雨迷山谷，秋田半草莱。冈连村牧下，鸟拂冻云来。时序悲黄叶，花阴长绿苔。怀人江浦上，松下欲徘徊。林间风瑟瑟，山上雨霏霏。荒径三家集，疏林一鸟归。天寒云惨淡，江迥树依微。长啸青阴合，弹冠白羽飞。久为林泉懒，今胡夜雨来。偏将知己梦，一向故人开。细柳虚前府，平津有汉才。竹峰劳远炬，拚醉习池回。径黑泥偏滑，人疲路更遥。冲寒谁唤酒，出险渐停桡。雪兴无明月，诗怀减灞桥。相携喜儿辈，昏暮屡相招。夜雨忙如此，凉风动远吟。云龙怀旧侣，流水待知音。千古逍遥梦，百年儿女心。丈夫期意气，尊酒喜同斟。"}