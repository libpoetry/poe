{"id":"1129242","title":"偈颂十八首","dynasty":"宋","author":"释师体","text":"五蕴出头一段空，同门出入不相逢。无量劫来赁屋住，到头不识主人公。童顶云衣野兴浓，清斋淡话有何穷。春归檐幕千家雨，月满楼台一笛风。涂灰抹土添光彩，社舞村歌笑己躬。堪笑当年呆得好，百无一解诉心空。星拱北，水朝东，月落千江体一同。能向海门深处辊，行船谁怕打头风。西土尊师故纸罗，南方历祖葛藤窠。临风剔起透青眼，跟脚从头觑破那。阿呵呵，会也么，尺水休誇一丈波。幕天席地生涯阔，敌胜吹毛不用磨。不守师承不会禅，饥来吃饭困来眠。平常肯恃拳头大，冷地乾赢空劫前。目击泄天机，梅天散花雨。稽首毗卢师，和南法身主。风光遍大千，捏在毫端聚。多劫修来是浪传，一念不生倾肺腑。从此儿孙遍世间，活计清虚争检古。粗疏带出莲花笠，济楚披来粪扫衣。拈起少林无孔笛，左瞻右盼两头吹。声声慢，拍拍随，听者虽多和者稀。曲遍欲休休不得，知音知后更谁知。少室无师句，曹溪绝学禅。浑家鬼擘口，五逆不成冤。文殊三处度夏，弥勒一味放憨。善财走百十城，达磨九年面壁。恢阐拈花微笑，光扬布发掩泥。一拳也是打爷来，未有输赢莫放开。割舍拍盲穷性命，觜喎鼻塌见全材。道妙休云所得迟，不离闻见分明极。槛外一声婆饼焦，黄头碧眼断消息。断消息，最条直，是虎何须更插翼。苍龙平地起波澜，万仞峰头轰霹雳。口朝鼻孔无空过，眼盖胡须有古风。信彩骨头花十八，等閒掷出满盆红。夤缘过夏又经冬，难易当知好恶同。肚里饥疮无聒扰，堂中生炭满炉红。挑灰弄火非相许，阔论高谈定不容。叠足跏趺描不就，眼空烟景振宗风。天际云翻墨，江头浪辊花。胡僧无鉴识，特地渡流沙。赤骨历穷担片板，颠痴㪍癞竖双眉。蓦生做处难名状，佛祖当头听指挥。虎穴魔宫阔步挨，毁僧谤佛不安排。无明三毒令人怕，是我冤家一样乖。耳有重轮非差事，胸题卐字亦寻常。腰间不束三条篾，万顷风烟一草堂。暗撒骊珠成瓦砾，閒倾鸩毒是醍醐。冤将恩报灭胡种，举眼无亲真丈夫。"}