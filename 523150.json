{"id":"523150","title":"观序上人所藏陶成画菊石歌","dynasty":"明","author":"李梦阳","text":"陶生画菊石，老草有笔力。此石与此菊，今为序公得。两株徙倚石根前，古石苔藓屈连钱。复有馀株散在地，平坡杂草青烟绵，回株点缀花翩翩。含姿弄态不一足，背向纤秾皆可目。突如大家贵介女，珠翠虽摇气庄肃。近时名手计汝和，此生笔力方之过。江东徐霖学画石，效颦差胜王与何。亦知神品多冥契，下笔巉岩拓高势。石磊磊兮菊漫漫，清霜古路花斑斑，远意颇类东林山。东林昔筑莲花台，彭泽攒眉不肯来，归家对菊独衔杯。序公丛林号白足，不重莲花番重菊。终然画饼不充腹，何如种向西山麓。秋林寒芳采服食，煮石炼药亦为得。爱鹰爱马古有之，不独序公何太息。"}