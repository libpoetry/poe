{"id":"555052","title":"送耒阳谢文善知无为州","dynasty":"明","author":"黄仲昭","text":"尊翁昔作无为守，千里弦歌沸清昼。骑箕一去今几秋，甘棠蔽芾还依旧。振振公子人中麟，承家蚤岁攀龙鳞。天上荣沾新雨露，剖符复治无为民。东风绿遍都门树，五马带将春色去。郡人已识使君贤，还似尊翁好风度。在昔胡威似父清，一时父子俱光荣。期君努力追芳躅，勿坠尊翁旧政声。"}