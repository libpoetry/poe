{"id":"815610","title":"送归愚沈少宗伯予告归里","dynasty":"清","author":"翁照","text":"片帆潞河来，相值在泲水。知水予告归，南云指故里。敬读御赐诗，千丈荣光起。载赓洵一德，眷注情无已。遭逢媲虞唐，进退善终始。公归有程期，我老失准轨。离筵布南池，鸣蝉绿阴里。无计更挽留，去去波如驶。但愿南风狂，维解舟仍舣。忆昔初识公，其岁当壬午。两地合云龙，侨札通缟纻。吴门与暨阳，来往互宾主。矻矻商古今，硁硁订出处。龙跃终升天，云散难作雨。遥遥两地分，间隔寒与暑。云龙今复合，情深逾昔者。齿增易惊惕，道进无违拒。相期同惜阴，晚节师侃禹。送公归去来，悠悠返荷屋。作社赴鸡豚，约伴同樵牧。弭棹香水溪，采芝砚山麓。谁积衮冕俦，依然抱黄犊。道充轻禄位，天定归淳朴。我将还故林，老去爱云木。三十三山间，结庐卧空谷。公能复来过，江皋路应熟。念旧话前程，草堂夜同宿。"}