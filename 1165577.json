{"id":"1165577","title":"荻塘西庄赠房元垂","dynasty":"唐","author":"张光朝","text":"门在荻塘西，塘高何联联。往昔分地利，远近无闲田。水国信污下，霖霪即成川。苗稼尽湮没，兹乡独丰年。家肥待亲懿，人乐思管弦。日晏始能起，盥漱看厨烟。酝酒寒正熟，养鱼长食鲜。黄昏钟未鸣，偃息早已眠。何意久城市，寂寥丘中缘。俯仰在颜色，区区人事间。忆昔炎汉时，乃知绮季贤。静默不能仕，养老终南山。"}