{"id":"857089","title":"山阳思归书寄女兄","dynasty":"宋","author":"王令","text":"淮风情舒舒，楚水日夜流。风能驾吾帆，水可载我舟。余归知几时，子望悬百忧。念我兄弟寡，商参各殊州。十年不一逢，会合何所由。幸逢子来归，与我相慰投。甥儿入吾牵，甥女出吾留。子吾笑其间，贫不知可愁。心如熙春阳，乐若醉酒酬。忆我别子日，将行更逗遛。泣恐伤子心，泪出仰目收。别日才几时，别思日九秋。心随西北风，目望东南楼。主人仁且贤，怜我羁旅游。晨粳玉炊香，暮酒金注瓯。盘蔬罗春青，豆脯兼夕鱐。为食岂不美，义咽不下喉。要当归子同，半菽饱亦优。始予志所学，义当望轲丘。朅来与世评，众口忽起咻。尝观世金朱，此道久巳偷。胡为不奋去，附世如赘旒。而子亦待人，特以贫不谋。参差两如此，偃蹇势略侔。要当共引去，逸世出网罘。遐追避世徒，子与侍巾裘。吾将亦娶妇，力以石臼求。贸田结归庐，种树屋四周。子居课桑蚕，我出鞭耕牛。教妻绩以筐，使儿饷东畴。坐笑忘岁时，聚首成白头。归乎当何时，诗以侑子讴。"}