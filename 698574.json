{"id":"698574","title":"赠督府张半洲兼柬周中丞石崖四首","dynasty":"明","author":"唐顺之","text":"威名昔日动南荒，斧钺重分定海疆。八镇大臣承节制，六千君子备戎行。若营内险无如海，但练沙兵略用狼。师老寇深为日久，伫看石画一更张。壮猷元老旧文儒，羽戚雍容礼乐余。吴起援枹休进剑，韦卿对垒只肩舆。抚士严冬挟重纩，屏人半夜草阴符。复道降人为我用，三吴深雪正擒俘。无知丑虏恣炰虓，谁识元戎庙略饶。七策谋臣陪后乘，三镖蛮骑护前茅。计藏处女深坚壁，势激惊雷迅捣巢。民夷连结祸未已，上计由来是伐交。插羽飞书入建章，帝亲推毂任才良。东南大略输公墐，尊俎奇谋仗子房。人家半是焚烧后，禾黍又成荆棘场。为将先须固根本，诸公深计在民疮。"}