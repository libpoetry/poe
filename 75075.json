{"id":"75075","title":"八月六日丁亥释奠孔子庙","dynasty":"元代","author":"周伯琦","text":"阙里宣尼宅，儒林礼乐区。右文昭代盛，报德圣恩殊。天语颁中禁，星轺发上都。内廷香绕案，光禄酒浮壶。持节惭专对，于原慎载驱。秋阳稀稼穑，昼路足槐榆。历历由沂汶，行行望泗洙。岱宗标近甸，鲁殿没荒芜。不见三家采，唯余五父衢。祀严柔日逼，林近绝晨趋。废堞依修阜，危台记舞雩。庙宫参象纬，书阁压城阇。反宇周阿峻，回廊百步纡。蛟鳞蟠玉柱，螭首响金铺。庭迥桧千尺，坛虚杏数株。省牲新雨霁，释奠旧章敷。辟户陈笾俎，登歌应瑟竽。尊居玄圣俨，侑食列贤俱。兴俯锵珩佩，周旋谨履絇。祼将宸意达，祝告下诚孚。明燎辉云陛，祥熏集宝炉。共观周典礼，宁数汉规摹。似续于今盛，钦崇自古无。缭垣隆象魏，穹石峙龟趺。孤阁青编贮，双亭翠竹扶。山川光拱揖，泉井泽沾濡。推本尊师道，题名述庙谟。伫看戋束帛，岂复叹乘桴？制作先东鲁，朝廷用大儒。愚生深有幸，归上孔林图。"}