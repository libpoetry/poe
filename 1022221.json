{"id":"1022221","title":"山居招友人诗","dynasty":"宋","author":"释智圆","text":"结宇平湖滨，放意且闲逸。陵峰时采药，服饵蠲故疾。藜藿可供餐，茆茨可容膝。浮生贵适性，何须羡奢佚。清景况在目，万事安能恤。水天争冷落，林峦共盘郁。有时泛舟归，闲门晒残日。径荒人迹绝，庭静精怪出。春羹漾紫莼，冬盘列黄橘。坎井亦已乐，尺蠖谁云屈。外境莫我惑，贞心长抱一。涅槃终极典，虚堂每谈述。不顾知者希，庶欲己无失。齐物鄙庄周，见性师妙吉。翛然混生佛，湛尔无虚实。知音来不来，时时扫幽室。"}