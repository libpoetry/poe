{"id":"534794","title":"毛进士使边得省十二韵","dynasty":"明","author":"尹台","text":"勍敌窥三辅，元戎练五兵。纡筹劳圣主，献画满神京。鸟旆黄云合，鱼书白日征。三秦忧转饷，六郡募横行。贾谊单于组，终军关吏缨。时危矜战绩，世难耻儒名。捧檄毛生志，扬舲祖逖情。未辞邛邑驭，敢问朔方旌。梦远蛟龙泽，愁深骠骑营。空怜新竹笋，徒泣旧庭荆。入里梧飘井，归朝柳媚城。葵心知抱赤，好向太阳倾。"}