{"id":"559718","title":"瑞象","dynasty":"明","author":"曹义","text":"圣皇御寰宇，拱垂□衣裳。至仁煦万物，盛化渐遐荒。太和久储毓，异象呈嘉祥。匪玄亦匪黑，娟洁超寻常。赋形既魁伟，禀性亦驯良。柔毳含奇色，皎皎凝雪霜。素螝一鼻举，玉笋双牙长。璎珞垂璀璨，锦羁何焜煌。彤墀献天子，拜舞还趋跄。重瞳屡回顾，粹质增辉光。龙颜愉以悦，万国回春阳。麒麟与驺虞，灵囿相颉颃。泰运日以盛，圣德日以彰。百辟尽羑庆，稽首朝明堂。微臣忝鹓列，作颂歌虞唐。"}