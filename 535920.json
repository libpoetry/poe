{"id":"535920","title":"汉郊祀歌二十首 其十二 天门开","dynasty":"明","author":"王世贞","text":"天门旭，呀然豁。窍混沌，金精发。猋若电，烛潢汉。十二楼，袅鱼贯。琉璃蹙阶，火齐鎏圮。光液四射，不可仰视。屏翳走，彴约驰。霓晻霭，若摇支。朱明跃以东起，纤阿迫以西垂。白榆历历河之湄，天浆潆洄示昭仪。天门开，朝紫宫，中有使者冠芙蓉。朱衣璧简缥缃青，类有疑无触若冥，将上帝命况群生。颛精稽恳胪所希，惠我来思庇蒸黎，皞皞帝功敛希夷。"}