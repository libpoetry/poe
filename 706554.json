{"id":"706554","title":"先开移丹桂一株于窗下作供为赋十六韵","dynasty":"明末清初","author":"王夫之","text":"静馆香成界，空林影结邻。道心难举似，清供不馀尘。仙种遥移月，浓芳偶借春。雨轻虹一色，霞近日重轮。偷药朱颜驻，凌云紫气臻。灵砂初破体，金粟化生身。南国霜殷橘，江皋日射蘋。忘忧添妙蔼，晚醉厌工颦。落照疏林映，彤云细缬匀。深沾湘瑟甲，乍启散花唇。宿火沈膏灺，兰镫锦罩新。珊枝撑玉魄，丹蕊炼金神。莲坠留房露，榴函尽妒津。商芝分煜煜，琴鲤想鳞鳞。彩雾通炉篆，幽芬上氎巾。赤旃檀荫合，谁道苾刍贫。"}