{"id":"356614","title":"摸鱼儿·染空青垂垂细柳","dynasty":"清代","author":"项鸿祚","text":"染空青垂垂细柳，柳丝系梦多少。钓竿欲拂珊瑚树，忍向江湖终老。留画稿，有词客、关情泪满池塘草。烟昏露晓，怪妙笔通灵，飞鸿一去，难认旧时爪。谁收拾，锦轴签题尚好，竹林小阮重到。易圭还砚寻常事，翰墨因缘易了。休懊恼，记出水、芙蕖曾写黄筌照。遗踪未杳，倩渔弟渔兄，寻消问息，相见共倾倒。"}