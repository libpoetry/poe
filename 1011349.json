{"id":"1011349","title":"大圆智镜","dynasty":"宋","author":"释印肃","text":"普庵非相亦非名，达本忘情不见人。孤月全收无意识，桂轮独耀绝纤尘。三祇一念汤消雪，万行须臾火烁冰。到此何劳声色问，共君本自镜圆明。若将铜器作天真，背黑面青赚学人。本性如空含万物，妙明寂照岂容尘。山河石壁三春雾，空色全彰六月冰。智自圆明非我所，不拘日月定光明。"}