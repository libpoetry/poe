{"id":"825571","title":"左子异求题文襄公二十九岁小像","dynasty":"清末近现代初","author":"郑孝胥","text":"文襄复新疆，首刊《吾学录》。理坏而匿作，响应一何速。及序马君集，原乱论犹笃。犯上由放言，遂为天下毒。伤哉今日祸，老辈固已烛。治世行同伦，礼义众所服。邪说兴几载，遽令庙社屋。逸民秉家法，毛骨见卓荦。吾生晚可哀，披图想河岳。"}