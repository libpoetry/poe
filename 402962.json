{"id":"402962","title":"满庭芳 冒雨泛苕溪，桃花零落已甚，为赋此解","dynasty":"近现代末当代初","author":"赵尊岳","text":"悴碧迷云，碎红织雨，倦云料量春归。未阑心事，生怕倚斜晖。最是刘郎初到，翠鬟湿便敛山眉。仙源路，墙头马上，无分忆芳菲。单衣初放舸，熏迟绣陌，縠{氵皺}文漪，对满目溪山，许我酌瑶妃。京雒风流绝代，西楼外恐有人知。暮烟起，啼鹃拚瘦，莫更问花期。"}