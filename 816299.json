{"id":"816299","title":"吴庸关","dynasty":"清","author":"黄曾","text":"雄关虎踞划幽并，险扼开平控北平。万马边声通绝塞，九龙王气卫神京。群山西导秦城势，比屋东延汉户名。今日烽烟消斥堠，也须因暇议屯兵。荦确声中策骑前，双崖断处响金鞭。盘从石窟疑无路，踏到冰沙别有天。柳峪停云峰寂寂，桑乾落日水溅溅。前山知是从围地，薄暮弓鸣岭外弦。"}