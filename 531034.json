{"id":"531034","title":"赤岸山送别效谢灵运","dynasty":"明","author":"杨慎","text":"兹山亘长江，合沓气象分。朱壤凝炎德，光辉灼赪雯。阳景有先晓，阴霞迟馀曛。朝暮多奇态，草木含灵氲。既下鸾鹤侣，亦来麋鹿群。石床閟古藓，丹灶流烟濆。游屐久芜没，仙迹空尘氛。曰予敦玄尚，偕子挹清芬。东嶕拾瑶草，西岊采香芸。行汎青木水，坐睇峨眉云。踯躅守鼪径，罄欬何当闻。"}