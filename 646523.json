{"id":"646523","title":"祗树庵","dynasty":"明","author":"洪恩","text":"竹映窗前水漱门，数声幽鸟报朝昏。行来恐踏苔痕破，目送山云过远村。新植寒梅匝杏开，遍寻兰蕙绕篱栽。香风吹落梨花雪，蜂蝶纷纷间错来。山气笼从晓出云，一溪流水望中分。岩花树树红相映，竹里横拖白练裙。堪笑经年老蠹鱼，编编钻透未知书。忽然眉底开双眼，始信从前不识渠。"}