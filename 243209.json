{"id":"243209","title":"冬赛行·大巫舞袍奉酒尊","dynasty":"宋代","author":"周弼","text":"大巫舞袍奉酒尊，小巫湔裙进盘彘。野风吹树龙马归，瓦炉柏根香满地。白衣老须撚向前，叉手大胆不敢言。去年田家五分熟，更饶三分百事足。大茧千棚丝满窠，栗犊两握角出肉。土台浇酒再拜辞，纸钱不灰扑绕木枝。神语顺从杯教吉，鼓笛薨薨打三日。"}