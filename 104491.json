{"id":"104491","title":"送令狐宪周度支知秀州","dynasty":"宋代","author":"梅尧臣","text":"鬓丝不是吴蚕吐，未到吴中已成缕。清肠无茧自能生，穷愁便织连今古。论兵说剑三十秋，乃知功名难强取。往往横遭年少轻，好在驱车海边去。海边郡民迎太守，黍作壶浆牛作脯。剩持盐豉煮紫莼，卵色椀宽光欲舞。试寻陆机旧时迹，画舟乌榜穿平浦。秋草宅荒闻杜鹃，应暂徘徊解腰组。"}