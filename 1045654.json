{"id":"1045654","title":"雪 其七","dynasty":"宋","author":"徐积","text":"昨霄梦看六龙渊，鹤御惊回坠晓鞭。万顷落花春晚后，一床清水月明天。门无黄雀张罗地，室有玄熊应梦年。入竹好鸣寒玉佩，寄梅兼附白云笺。杨妃绣段披方稳，李逸乌纱裹更鲜。避色莫投妆妇指，弄香须扑舞蛾肩。群乌噪过巢无树，一兔奔归猎有旃。溪叟正如翘苇鹭，山翁弥似出尘仙。僧檐鸟伺斋馀饭，客灶猫栖爨后烟。且报漫翁来掘壁，墙閒便是我家田。"}