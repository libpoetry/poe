{"id":"528833","title":"星月歌","dynasty":"明","author":"陆深","text":"大星无光月如水，紫烟辟寒天万里。金吾木柝声不骄，火树星桥接空起。恭承休假作上元，满目韶华帝城里。团圞三五宵可怜，浅薄一分春奈尔。胡床浩兴空昔年，秋色不似长安妍。五凤楼前迎万乘，六鳌海上拥群仙。欢游秪厌春更短，欲挽空壶涵百川。机中红雨催花落，天上青娥妒扇圆。九衢罗绮人如蚁，五侯甲第黄金炬。底用还乡作昼行，真堪穷汉经年煮。别有工夫巧夺天，制成二八当窗女。回纹晕采剪越绫，五色含光漏湘楮。云母琉璃俱有神，银河牛渚恍通津。常抛金弹誇豪侠，独抱明珰泣蜃人。火具时时闻战伐，飞流一一绕勾陈。谁家帘幕留欢住，几处笙歌按拍新。节物人情岂相待，后夜迟迟出沧海。每惊旧发羞鸾镜，却倚新声填欸乃。仙人自古有羡期，书生妄意图元恺。但祈灯月两相和，岁岁年年常不改。"}