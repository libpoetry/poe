{"id":"783946","title":"题画二首 其二","dynasty":"清","author":"金朝觐","text":"买画值一纸，买山需万钱。将山写入画，遂令抵万千。吾郡韩公妙山水，同学弟子罕比肩。大米小米擅双绝，顷刻泼墨生云烟。今得残绢胜拱璧，神妙宛尔秋毫颠。山无皴兮生茂树，水无波兮来远船。茅屋数楹隐深处，恰有人焉临窗前。我笑达摩面壁立，恨不置身画中天。吁嗟乎张繇龙曹霸马，小技皆有入神者。阳春白雪郢中歌，其曲弥高其和寡。"}