{"id":"697098","title":"题湖上方舟四首","dynasty":"明","author":"胡应麟","text":"桂楫漾沙棠，朱栏十尺强。三舟联锦缆，四柱簇牙樯。障日青油丽，凌风翠黛狂。洞箫明月底，一曲和沧浪。平湖秋色净，一舸系蒹葭。懒搆思光宅，堪浮少伯家。窥帘鸣鹳鹤，掠槛度鱼虾。竟夕看明月，无劳促曙鸦。薄暮方舟集，芙蓉次第寻。台惊浮水面，亭似压波心。雅称苕川钓，偏宜笠泽吟。浮休定何日，一壑畅幽襟。湖上暮云稠，青丝荡碧油。移舟过巨石，浮筏向中流。拟作张骞泛，真同郭泰游。余将挈佳丽，日醉大堤头。"}