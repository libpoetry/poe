{"id":"511875","title":"咏鹤","dynasty":"明","author":"童轩","text":"翩翩青田鹤，皓皓玉雪衣。一朝养初成，奋翼升天衢。回旋溯寥廓，日共鹓鸾嬉。虞人挟诈术，伺我潜发机。我飞适中此，毛羽半摧颓。仓皇堕山泽，雁鹜每见欺。天寒稻粱少，岁晚恒苦饥。偶因条风发，载我西南隅。西南万里外，道梗俦侣稀。虫鱼岂不足，所恨非故栖。延颈望云路，肃羽何时归。"}