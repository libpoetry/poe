{"id":"773366","title":"台湾三仁诗","dynasty":"清","author":"陈斐文","text":"台湾奸民杀官弁，草疏千言飞告变。疏言草野臣同春，郡丞程峻之故人。程峻杀贼贼入署，斗大岩城贼争据。臣率义民克复之，解围专望驰雄师。微臣虽无守土职，郡丞一印臣擅摄。昧死陈情达天阙，神策军来争破敌。自愿随营杀群贼，乌牛栏前白刃接。贼败大呼伏兵出，矢竭弦亡外援绝，马蹄一蹶身被执。丁未季冬月十日，骂贼常山死不屈。事闻当宁颁尺一，庙食千秋奖忠烈。吁嗟乎，庙食千秋奖忠烈，乃是诸侯老宾客。"}