{"id":"701445","title":"南岳纪游","dynasty":"明","author":"黄廷用","text":"昨秋驻节武夷宫，访道南山入梦中。管领春风花鸟外，忘机我已授仙童。飞鸟乍闻罗汉语，名僧种树长娑萝。花开百合供调膳，醉石长招猿鹤过。上方信宿紫虚清，秪有泉声并雨声。转觉幻尘飞不染，任从来日自阴晴。斋心净献玉坛文，前殿歌钟后殿闻。杳霭若承云旆下，西来又礼魏元君。山风吹雾锁高台，若为游人住不回。欲写仙踪犹阁笔，生憎下界仆夫催。瑶宫手掇金光草，欲汲飞泉作寿杯。遥献一心天上客，五云深处是蓬莱。桥下水流花片片，前村古寺有天台。相逢不必皆刘阮，他日人传仙子来。"}