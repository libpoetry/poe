{"id":"734895","title":"送别赵秋水兼寄申凫盟观仲兄弟","dynasty":"清","author":"黄伸","text":"七月西风吹井梧，池荷渐老庭葵疏。鸣虫唧唧夜色徂，羁客徘徊临前除。送君尚记与君别，黄金台下无颜色。还家忽忽音书绝，君去并州我适越。洎我归来卧旧丘，闻君又买广陵舟。同在天涯不相值，江山怅望生离愁。两年不见增白发，相逢遗我诗盈箧。三伏炎蒸金石流，展卷洒洒飘冰雪。河朔快饮五陵豪，留君不住心烦劳。匣琴罢酌坐深宵，玉露无声银汉高。悠悠此意无终极，说向世人应不识。归见荆园两弟兄，为道别后长相忆。"}