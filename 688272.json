{"id":"688272","title":"均州乐二首","dynasty":"明","author":"朱器封","text":"真人宫对青楼起，面面青楼俯江水。楼上箜篌楼下船，大堤花暖汉江烟。汉江估客青楼妾，十五蛾眉娇可怜。白铜小唱《黄金缕》，对客还成可怜语。垆头客醉不留行，明道㠁峰望云雨。临江贾人黄篾船，涴涴青油篙刺天。下船上岸买鱼酒，二八当垆夸数钱。烟萦罗幌春将晚，白日衔山不思返。珠帘红袖影傞俄，楼上明妆楼下波。沙棠树上娇春鸟，月出平江齐唱歌。"}