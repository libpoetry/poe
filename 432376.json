{"id":"432376","title":"书愤五首","dynasty":"近现代","author":"杨赓笙","text":"天教邪佞作公侯，覆雨翻云万众羞。往事跳坑曾露尾，大名填海早低头。晚绳祖武明汪直，老学儿臣刘彦游。记得先生遗札语，快刀处置乱麻不。误尽苍生信若人，非袁莫属复非陈。寸为赘婿槟榔屿，毒及盟兄胡汉民。满腔经纶在权利，全身柔媚表精神。时而合作时分裂，荒谬如君世绝伦。曾伴荆卿入暴秦，南冠一载未亡身。何来刺背孙鸣凤，不异诛心章炳麟。已违遗教排共党，又见反叛媚东邻。早知软化师评定，此贼奚容秉国钧。比翼冤禽比目鱼，双飞均占好家居。私交浓厚陈公博，巨案弥缝顾孟余。死矣仲鸣终自致，蠢哉民谊有谁如。东窗一夜修降表，尔罪真难罄竹书。底事同仇御悔难，方亏一篑起波澜。实行背相淮阴贵，竟获心传伯彦奸。党国宁容供贩卖，朝官真觉冠痴顽。此獠应在天诛例，特遣甥男作样看。"}