{"id":"682797","title":"林见山诞日自寿索和","dynasty":"明","author":"区越","text":"橘柚花开香满轩，青春不用数流年。杯觞聚会无多处，云水逍遥有几仙。一笑一谈还旧态，醉吟醉和漫新篇。见山爱客情良厚，内议疏狂恐未然。几片飞红坠碧轩，社公凭雨报丰年。当时但觅治聋酒，今日偏思宰肉贤。东郭寻芳愁敝履，西郊召饮喜新篇。春光浩荡难量度，遥望山花晚更然。"}