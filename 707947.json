{"id":"707947","title":"念奴娇 其十八 中秋，次其年韵","dynasty":"明末清初","author":"梁清标","text":"秋分佳夕，怪轻云薄雾、朦朦凉月。一片啼螀生破壁，徙倚寸心如结。天柱峰头，庾公楼上，应有蟾蜍出。自伤孤影，萧萧偏照华发。谁令万方频惊，六鳌徒立，恍惚烟霆掣。青炽旗亭歌吹冷，顿砌九逵冰雪。布幕低张，浊醪细酌，试把霜螯裂。尧阶蓂荚，有无开落丹阙。"}