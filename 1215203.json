{"id":"1215203","title":"题画马为方远上人赋","dynasty":"元","author":"丁复","text":"上人超世资，脱然了无为。犹有爱马癖，或比道林支。天马由来出天池，西大宛国乃有之。房星写神孕龙漦，雄志倜傥精权奇。飞行灭没电莫追，空尘留烟不得窥，月氏之子那敢骑。汉武远慕穆天子，欲隮昆仑游具茨。遣使先开玉关道，凤颈虎翼初就羁。王良造父死已久，当时不知驭者谁。唐人为马置马监，奚官果是何物儿。况复教之作马舞，跪拜起伏取笑娭。伏仗能鸣辄引去，俯首低摧青络丝。欲从驽骀服辕下，局促动遭箠策施。非徒丧志失天性，病骨瘦柴如宛锥。所以韩干为画肉，不忍神骏成凋羸。大漠茫茫天作屋，饥龁饱卧骄且驰。蒲梢肃飒轻风度，苜蓿参差新雨滋。胡为束缚对厮养，长嘶无声情内悲。我岂伯乐知马者，意与马类伤马时。自从眼前见此卷，把轴起坐敛更披。上人之意无乃尔，笑绝长题画马诗。"}