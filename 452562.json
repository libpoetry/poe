{"id":"452562","title":"跋衡门汉画像砖拓片展之伏羲女娲图","dynasty":"当代","author":"钱之江","text":"庖牺辽古事芒昧，口耳所传非雅驯。蛇身人首出乎震，龙师龙纪司青春。始造书契制八卦，象天法地至于身。史公笔削如折狱，力破冗秽存其真。略言作易具至德，事有疑信闻先人。汉人好奇烦刻画，娲皇为妃比人伦。接颈交尾无乃亵，况以同姓相婚姻。泰西图腾吾不取，是置先皇鸟兽邻。嗟哉此石则不然，班居上下明君臣。闭置泉壤二千载，得之往往披荆榛。净洗浮埃覆以纸，加诸捶拓呈精神。如见天机反淳古，俟河清作羲皇民。"}