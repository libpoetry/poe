{"id":"827949","title":"四月十五日田伏侯同年约崇效寺看牡丹予晨往主客皆未集次日晤李猛庵丈言是日到最后席散客已尽矣独坐成咏因忆昔与半塘老人来游恰亦四月十五日感怀三首予因和之 其三","dynasty":"清末近现代初","author":"陈曾寿","text":"迟到义州翁，静院空游人。夕阳正嫣花，藤杖久逡巡。芳菲看欲歇，独念平生亲。头白今再来，廿载随飙尘。黯黯风雨思，夺此一笑春。戢影忘世间，暂出触光新。作诗寄馀慨，悽恻同沾巾。"}