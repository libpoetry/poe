{"id":"1227883","title":"题周昉明皇水中射鹿图","dynasty":"元","author":"雅琥","text":"开元天子奋神武，一矢成功定寰宇。飞骑营中堕牝鸡，妖星散落纷如雨。迩来校猎渭城东，姚崇发踪指顾中。马前十论效驱策，君王已贺获隽功。波涛澒洞真龙立，应见波间老蛟泣。画师盘礡笔有神，千载英姿如昨日。君不见天宝年来事事非，宫中行乐昼游稀。可怜野鹿衔花去，犹向樽前按舞衣。"}