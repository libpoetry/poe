{"id":"687441","title":"秋兴八首用马西玄韵","dynasty":"明","author":"孙承恩","text":"金殿瑶坛御气通，云旌羽盖袅高空。九天日月昭回里，五岳真仙陟降中。礼乐三千姬孔教，关河百二古今雄。诗人恳悃歌磐石，英主吁谟咏大风。故相门前雀可罗，沙堤新筑拥鸣珂。波澄太乙摇星斗，月冷昭阳长薜萝。绝檄羽书频岁警，蔽天风雨入秋多。寒蛩阶下鸣声急，唧唧啾啾尔为何。几向南邦仰北辰，属车无路从游巡。风云幸接夔龙侣，虚薄真惭憔悴身。多病少陵缘底病，酖人叔子岂欺人。崎岖世变江河下，寂寞羁怀感慨频。莽莽乾坤几陆沉，寥寥宇宙慨知音。松筠不受冰霜妒，霄汉常悬鸿鹄心。甲第笙歌穿窈窕，边城鼓角助阴森。节催节换频惊速，愁咏愁添转更深。燕台易水莽萧条，黄菊丹枫兴独饶。漫措归心淹岁月，空馀意气薄云霄。高天露下千山肃，大地风雄万壑摇。翘首九重宫阙壮，夜深突兀倚参寥。陆宝山浮万木巅，苍藤茆屋锁寒烟。千年古迹藏灵气，百道飞虹落涧泉。往事消磨残梦里，乡心摇荡五湖前。生平故旧多星散，怅望音尘各一天。疏林蔓草夕阳西，野菊江蓠吐艳齐。万里关河秋渐杳，五陵云物望都迷。邯郸古道争驰毂，山径幽人独杖藜。处处寒衣急砧杵，夜深敲断更清凄。上郡渔阳百战场，频年冤鬼哭殊方。阴风短日云连地，沙碛寒宵月照霜。克敌可凭天幸数，安边惟藉庙谟长。杞忧藜藿怀三饵，肉食公侯亨万羊。"}