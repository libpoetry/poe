{"id":"686734","title":"送苏通判四首","dynasty":"明","author":"边贡","text":"天涯相见地曹郎，郡阁清尊夜语长。休向灯前易成别，江头春水正茫茫。曾并长安逐马蹄，谪居同过楚云西。他年纵有看花句，休向玄都观里题。去岁秋风别省闱，木樨花落雨霏霏。那知此日江陵郡，春草连天送客归。春风江阁喜同游，苦恨逢君不少留。东去巴陵三日路，几时同上岳阳楼。"}