{"id":"132986","title":"和黄醇甫将行赴范侍郎海棠夜宴八韵","dynasty":"宋代","author":"项安世","text":"花阄酒令不须控，但对此花须醉酣。花头露重春的的，花树云暗天昙昙。美人醉后欲无力，小妇困来微带惭。蜀王宫畔客当去，召伯堂前人罢参。离歌未动酒如海，花径渐昏云作龛。急呼千炬夜光起，缓引百柂春波涵。照花莫睡共花饮，泥客作诗停客骖。诗成酒尽花亦落，客子一去天西南。"}