{"id":"1121241","title":"郡圃小山大资可斋先生所作也石久散而池亦荒恕斋来公补处叠之浚之访求旧记重刊之仍续留题之句以寄可翁翁又和之以某同出可斋之门不鄙赐示借韵为谢","dynasty":"宋","author":"林希逸","text":"湖嵌散尽重堆叠，池碧堙多旋斸开。旧记幸存新入石，胜游端待可人来。旧留岸柳千株老，新种池荷一度开。此是可翁题咏处，元戎领客喜同来。石好岁深欧记在，雨多云为段游开。同门一士头如雪，许待龙图老子来。"}