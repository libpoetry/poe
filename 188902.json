{"id":"188902","title":"信州禅月台上","dynasty":"宋代","author":"洪迈","text":"玉峰点寥廓，霄汉疑可梯。玉水环城阴，滟滟方拍堤。层台擅二美，吾策时一携。何当蜡我屐，更欲照以犀。尘劳不相赦，竟类穷途迷。吾生麋鹿尔，不羡驾略骊。向来丘壑怀，语发人所诋。长安黑头公，玉勒朝金闺。山林出戏言，广已无端倪。谁收遮日手，归把耕雨犁。纷纷尘土中，等是舞瓮鸡。颇闻山水间，幽子饭藿藜。行当践此语，绝境同攀跻。"}