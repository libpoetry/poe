{"id":"845215","title":"浣溪纱 题会生《忏梦盦填词图》","dynasty":"清末民国初","author":"樊增祥","text":"池馆愔愔睡起迟。庭前红豆长春枝。道人元是解相思。七个蒲团供打坐，两行银烛照填词。旧欢新梦觉来时。公瑾当年玉不如。小乔新嫁渡江初。春风栏槛并观书。几笔泥金衣上蝶，半圜凉玉口中鱼。世间能著此人无。飏尽茶烟绣幕风。蕊珠经里悟真空。飞琼来去忒匆匆。打马聪明图卷里，乘鸾风致扇罗中。蘧蘧庄蝶可怜虫。在地当为连理枝。在天当作紫鹣飞。通明殿里有青词。愿得冠巾成妙丽，更容铅黛转男儿。报他拥髻与颦眉。绰约湘灵望不还。象床花簟泪筠斑。凭将词赋遣萧闲。净拭湘屏图女几，醉欹纱帽梦君山。似闻瑶瑟怨人间。旧宅城南叫画眉。故香经雨发春泥。王孙随处有天涯。酒渴倩谁温茗待，朝回不见理妆迟。退红帘下断肠时。"}