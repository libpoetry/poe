{"id":"1144312","title":"次程斗山村居韵","dynasty":"宋末元初","author":"杨公远","text":"隐迹深村里，年今四十馀。谩携三寸管，欠读几行书。爱竹和烟种，移梅带月锄。箪瓢还自乐，饭糗茹青蔬。萧洒园池上，依然一故庐。苍苔封曲径，老鹤伴閒居。计拙身还逸，颜酡鬓任疏。日长无个事，穷达尽教渠。山势主宾立，溪流泾渭分。景幽诗易得，兴逸酒难醺。有累营家燕，无心出岫云。若言朝市事，毫发不曾闻。融和天气好，携杖作清游。景物自消长，禽言或去留。人登山际寺，花映水边楼。欲写归吟卷，敲推手不休。搔头无别想，得句但长吟。懒到风波地，坚存铁石心。人情从冷热，世态任浮沈。却喜虚檐外，清吹满竹林。茅结两间月，白云分半间。利名俱拚舍，云月共清閒。来辙元无俗，论交赖有山。谢渠梁上燕，社后又飞还。山中閒宰相，日日有蜂衙。剑戟门前竹，枪棋鼎内茶。莺歌喉宛转，蝶舞翅攲斜。只此堪娱乐，何消解语花。村疃多幽趣，谁言景象稀。云攲山卸帽，苔长石添衣。一岁惊春老，千林觉绿肥。可怜双蛱蝶，又傍菜花飞。生来疏拙甚，怕与俗流同。颇识一丁字，宁牵两石弓。夜敲筛柳月，晓对落花风。但得身无事，何消效送穷。诗骨清臞甚，几如沈隐侯。自编篱象眼，为护笋猫头。日有丘园乐，身无世俗愁。怜渠名利客，汩汩几时休。"}