{"id":"672899","title":"击梧桐树","dynasty":"明","author":"蒋冕","text":"梧桐春暖新枝长，君王击树欢相赏。海棠睡起带馀酲，举杯共醉沈香亭。谁知祸起衾裯侧，锦绷小儿是强敌。渔阳羯鼓响如雷，一朝乐地成蒿莱。曲江已去宁复得，始信胡雏能覆国。可怜罗袜埋香尘，乌啼花落增酸辛。乃知世事不长好，欢笑能令作烦恼。翠华万里重归来，马嵬山下空悲哀。"}