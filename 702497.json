{"id":"702497","title":"集古八绝 汊口","dynasty":"明","author":"程敏政","text":"二水中分白鹭洲，人家多住竹棚头。眼前有景道不得，长夏江村事事幽。文武衣冠异昔时，惠连群从总能诗。东园载酒西园饮，药饵扶吾随所之。清风明月两閒人，何用浮名绊此身。闭户著书多岁月，野花啼鸟一般春。山屐经过满径踪，閒来无事不从容。白沙翠竹江村路，云碓无人水自舂。门外青山如屋里，嘈嘈虚枕纳溪声。怪来诗思清人骨，欲化西园蝶未成。松花风煖庙门开，百亩庭中半是苔。怅望千秋一洒泪，安危须仗出群材。苑边高冢卧麒麟，曾是贞元花下人。人世几回伤往事，碑文才见满埃尘。流水溅溅度两陂，旅坟三尺近要离。鸟啼花发人何在，一剑曾当百万师。"}