{"id":"595105","title":"夏日看云","dynasty":"明","author":"何维柏","text":"晴空澹虚碧，寥廓净氛埃。倏忽弥轮合，珠光漫昭回。杳霭丹青迥，参差图画开。巃嵷屼层巘，缥缈叠楼台。花葩驻华盖，鸾鹤翥蓬莱。虞廷和歌远，王母香车回。舒捲苍梧野，荟蔚南山隈。翔凤衔五色，从龙泽九垓。氤氲腾郁郁，宇宙何恢恢。杖藜无不可，古往同今来。须臾纷变幻，蜉蝣万劫灰。太虚一片度，尧舜何有哉。睇此无心物，我姑酌金罍。閒情寄遥汉，行歌独徘徊。"}