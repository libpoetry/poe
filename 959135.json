{"id":"959135","title":"次抱拙妾薄命","dynasty":"宋","author":"郑清之","text":"落花流水何纷纷，三分春色二分尘。黄鹂绕树恋不得，蝶蜂浪作花都巡。昨日繁华今寂寞，飘零多属风雨晨。金谷无人粉香死，锦踪绣迹俱成陈。世人重花不重叶，林园自此无精神。东君年少时，酷爱枝头花。庸奴桃李妾姚魏，满蹊未数黄娘家。一朝弃背春风老，懒踏长门阶上草。芳菲特暂欢，颜色不长好。白头事人那可期，不堪重赋章台诗。"}