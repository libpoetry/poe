{"id":"688699","title":"胡少参汝茂自楚藩以诗惠寄用韵酬之","dynasty":"明","author":"严嵩","text":"郢上春逢返忽秋，年光真共水东流。芙蓉远道能相赠，琼玖清词不易酬。觞对鹤楼江自绕，文题兰省石还留。期君共结明庭绶，未向关河叹阻修。自笑茆斋映雪人，谩披陈蠹学经纶。幸于礼乐逢明圣，岂有文章动缙绅。秉烛夜堂还草奏，揽衣朝阁更迎宾。南宫故旧劳相问，潦倒风尘白发新。"}