{"id":"685700","title":"季夏望日博罗韩煦仲过访镜园晚泛木兰堂玩月以落日放船好轻风生浪迟为韵得六言十首","dynasty":"明","author":"邓云霄","text":"兴来上客寻源，邀得素娥共酌。乘流泛木兰堂，引满倾金凿落。论文大业千秋，纵饮平原十日。尊开南浦潮生，缆解东山月出。烟霞癖入膏肓，天地容吾疏放。不须按拍弹弦，自有渔歌牧唱。细浪接三天水，閒身寄五湖船。惊饵鱼潜石底，忘机鸥立芦边。主宾尽脱形骸，风月共开怀抱。却怜倾盖新知，宛似班荆旧好。不管是非耳净，既完婚嫁身轻。鼓棹动摇星斗，乘风咫尺蓬瀛。一瓣莲花小舫，四边兰岸香风。但觉舟行天上，恍如人在壶中。扰扰世经万劫，閒閒梦破三生。试问云烟变幻，何如水月空明。风传蘋末微凉，棹拨縠纹细浪。君看月映红霞，何异花明锦帐。浦外金波浩浩，城头玉漏迟迟。斗有十千美酒，人逢三五佳期。"}