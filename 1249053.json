{"id":"1249053","title":"胥门柳","dynasty":"元末明初","author":"王逢","text":"今年胥门十一月，杨柳青青寒不脱。雕戈白马黄须郎，朝朝忍见行人别。行人吴头或楚尾，心趁飞花度黑水。避暑銮舆狩未回，都人南望思投箠。都人泣向都官道，塞北江南柳还好。风纚露沐恩既殊，报荅春光愿终老。君不闻虎狼之秦六国雄，可怜千丈泰山松，至今称是大夫封。"}