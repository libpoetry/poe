{"id":"174603","title":"投赠徐平江三十韵","dynasty":"宋代","author":"韩元吉","text":"上圣恢方载，吴门翊帝京。千秋季子国，百雉阖闾城。屏翰资良牧，文昌辍贰卿。龙墀虚紫橐，虎节驻红旌。河润功初洽，棠阴政已成。农桑归恺悌，弦管乐升平。世仰韦公誉，人高白傅名。云楼凌月府，花岛烂蓬瀛。香雾凝春昼，桥虹卧晓晴。清规三不惑，盛事二难并。旧俗宁论化，重临倍有声。向来宣使指，曾是格刑清。自觌铜鱼拜，欣闻竹马迎。五湖歌吹满，两郡吏民争。严助书频赐，萧卿治欲更。还应对宣室，俱议直承明。鼎席犹虚位，戎亭正息兵。安危均注意，中外等持衡。补衮才猷壮，康时智略宏。天津飞骥足，云路逸鹏程。畴昔参宾从，顽疏荷鉴评。驰驱奉刀笔，谈笑接簪缨，梦结闽陬远，心惊涨潦横。寄身侔困鲋，尽室逭长鲸。官牒沾微禄，因波拯再生。膺门怜旧契，祢荐及难兄。未释盐车驾，徒怀瓦釜噜。几年良自哂，一饱定谁营。洛下裘空敝，新丰酒独倾。知公行入辅，故吏敢言情。"}