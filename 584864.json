{"id":"584864","title":"题战功图送刘太参归会川","dynasty":"明","author":"唐胄","text":"云头闪闪蚩尤拖，西南昏障海岳那。天阍羽檄惊四野，虎头猿臂分携戈。漫天氛祲一时扫，丹书好事图争摩。云旗铁骑纷不尽，元戎盖拥英番番。首函凤四清油渍，面缚铨哲轻鞍驮。甲兵滇池一濯洗，胭脂万顷翻苍波。街前咸叹汉骠骑，幕南清尽归来初，天生豪杰安山河。愿毕笑返青山阿，如斗金印那用他。游从赤松谅不死，千年铜狄时摩挲。云台麟阁今若何，且听世世滇讴歌。壶山归去得已多，于戏，壶山所得良已多。"}