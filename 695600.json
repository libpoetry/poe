{"id":"695600","title":"和镛州八景有序 金溪夜月","dynasty":"明","author":"林熙春","text":"昔从岩邑学烹鲜，曾见金溪月下悬。西瞰蛟湖收万派，东窥雉堞耸千年。银潢影落江中雪，玉汉辉腾树杪泉。遥忆当时登眺处，珠林瑞色倚琼筵。洞里乾坤只手开，却将云物捲归来。茹芝本是藏书地，面壁原非举鼎才。谩谓丹炉抛紫盖，祗从钟鼓隐楼台。五更天霁云开际，顿见桑田辟藁莱。玉华洞口布金华，灿烂春桃遍锦沙。两岸长流三月浪，一溪常见数时花。莫云百里河阳事，应作千年海上誇。若问种桃人去处，矶头蓑笠醉烟霞。濯足镛江万里流，曾从鞭石苦营修。繇来牛伏誇奇事，自是龙翔作胜游。天赐清尘千嶂雨，人歌利涉亿年秋。诸生无负题桥志，直泛星河莫滞留。客到龙门护玉华，黄金台筑有真砂。云嘘剑水增山色，电擘镛城减物哗。十里氤氲迎几榻，一尊风雨散流霞。偶然颔下探明月，只愿升平答宠嘉。洛水闽山并地鸣，残书祠墓待修营。三更北立千年诀，一日南行万世盟。衣钵诸儒推阙里，伊吾六籍满镛城。愧予宰割寻常事，犹带依稀畏垒声。珂鸣仗马肃朝班，罢列长少日月閒。薄宦清秋饶白发，故人紫气绕青山。霜飞鹤辔侵寒骨，云拥龙骧远圣颜。自分驽才成独往，可能冀北大刀还。海国氛氲气欲流，九峰却化九仙俦。白云舒岫频回首，红日韬霞并举头。骑凤铺银天地净，战龙横玉古今浮。岂非九老留真隐，黄竹陈诗待主筹。"}