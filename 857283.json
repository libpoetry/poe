{"id":"857283","title":"答束孝先","dynasty":"宋","author":"王令","text":"纯金出镕炉，烜赫掩炽火。锦成洗春江，众目炫莫奈。鱼盐物诚微，误用幸不涴。君家兄弟贤，我见始惊夥。文章露光芒，藏蕴包丛脞。关门当自足，何暇更待我。固知仁人心，姑欲恤穷饿。苟论才不才，自合弃如唾。忆昨西来初，戚惕侍客坐。交持驾说口，张阖不可锁。间发辨经义，铁舌莫摩挫。高文忽下投，白日骇天堕。眩怖欲前掩，布帛不可裹。初视固宜惊，独获亦堪贺。又如遇贵人，绣锦饰婀娜。回眸忽自鉴，恶面复窭裸。屈降心巳甘，叹愤志亦颇。雄高岂复争，爱恤亦加荷。大诗又来及，推与太浮过。自无贤可称，以是恶甚播。譬如享尪人，豆食止则可。苟强担石负，蹉跌适足祸。何以论报心，结草效鬼颗。"}