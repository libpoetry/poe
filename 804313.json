{"id":"804313","title":"过瀚海","dynasty":"清","author":"史善长","text":"只道沧桑又一度，神仙到此不识路。自东而西亘千里，南北杳不知其数。高无山绕低无沟，苍苍不动在上头。书生眼孔一朝大，平视能穷百里外。我疑元会初开辟，清气为神浊为魄。浊中渣砾无处掷，撇向此间不爱惜。不然寸土皆黄金，如何千里闲地弃置阴山阴。不育人禽不生草，终古间隔华夷道。空教过客泪沾裳，苦水煎茶马粪香。赁舂那得梁鸿庑，充饥只有山羊脯。十日哈密见谯橹，面黑虚黄我亦虏。"}