{"id":"921920","title":"次韵晁无咎学士相迎","dynasty":"宋","author":"苏轼","text":"少年独识晁新城，闭门却扫卷旆旌。胸中自有谈天口，坐却秦军发墨守。有子不为谋置锥，虹霓吞吐忘寒饥。端如太史牛马走，严、徐不敢连尻脽。徘回未用疑相待，枉尺知君有家戒。避人聊复去瀛洲，伴我真能老淮海。梦中仇池千仞岩，便欲揽我青霞幨。且须还家与妇计，我本归路连西南。老来饮酒无人佐，独看红药倾白堕。每到平山忆醉翁，悬知他日君思我。路傍小儿笑相逢，齐歌万事转头空。赖有风流贤别驾，犹堪十里卷春风。"}