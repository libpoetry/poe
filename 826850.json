{"id":"826850","title":"露华·西馆植榆叶梅与桃同根，每岁花开，桃先梅后。曩尝邀孝先、阶青二君同赋。顷闰枝用碧山词平韵咏桃，仄韵咏梅，更与同馆诸君依韵和之","dynasty":"清末近现代初","author":"金兆蕃","text":"一枝秀发，尽嬉晴媚雨，娇借春魂。华清赐浴，东风初展眉痕。依旧十分明艳，舞柘枝、霞点罗裙。还未爽、渠侬暗约，再茁灵根。刘郎十年相对，叹客鬓霜添，慵赋长门。凝烟带露，愔愔却又黄昏。咫尺汉宫千里，似佩环、人忆江村。红雨洒，庭芜碎落冷云。"}