{"id":"957186","title":"秦淮","dynasty":"宋","author":"范成大","text":"祖龙驱群龙，疏此万丈沟。雨工恋故栖，十步九回头。至今秦淮曲，蜿若春蛇游。舟师厌回互，叹息倚柂楼。维昔东巡初，八极围寸眸。天端有佳气，郁郁东南浮。卜云当兴王，在后五百秋。叱咤召六丁，惨淡风云愁。凿渠断地脉，自谓神与谋。乾坤有端倪，已露不可收。大帝开吴天，定鼎临江陬。融融秣陵日，始照十二斿。经营暨六代，兹地称神州。乃知历数定，昧者徒私忧。兹事故老传，未知信然不。姑置勿重陈，作诗叹迟留。"}