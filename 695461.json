{"id":"695461","title":"怀孙司徒九峰","dynasty":"明","author":"林俊","text":"五凤楼前过晓钟，班行偏信老来慵。嫠啼孺怨方思有，岁俭民流忍奏庸。腊饭每悬江上梦，冻梨真改镜中容。相忘意气当年话，犹记巾裳共璧雍。坎止流行迹许同，贞元会合两衰翁。青坪抱犊还閒况，白发从龙有素忠。计使每输西夏棘，美人时赋小山丛。乞骸旧德三温诏，留毕新朝府事功。"}