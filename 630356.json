{"id":"630356","title":"不饮酒二十首 其十八","dynasty":"明","author":"释函是","text":"吾生亦云足，尘网曾一羁。父母解此意，山林相与归。肥遁岂当易，至今有馀思。少壮事场圃，耆迈少提携。晨兴欣绿畴，日入散长堤。返照上墟烟，村井行人稀。暮鸟度河阳，倒影随舟移。好景多在晚，正当人醉时。寿极至一百，一半无所知。不如远嗜好，使心常希夷。大道难为言，聊以豁沉迷。"}