{"id":"722088","title":"赠王将军","dynasty":"明末清初","author":"屈大均","text":"父子天南两伏波，自娱不复有臣佗。三车礼乐师儒将，一代诗书让雅歌。武库横开临碧海，文昌高坐逼银河。康侯介福因王母，蕃庶从今锡马多。旧著龙山大猎篇，名高十八冠军年。诸侯兵法归公子，两世彤弓得象贤。仁孝已堪图汉阁，安閒自可定蛮天。卑躬况复求岩穴，飞兔行应受玉鞭。文谟武烈早非常，秀出琅琊大道王。双植金标为彩笔，七腰银艾到炎方。遗书雅欲传先哲，绝学还思启大荒。元凯春秋多羽翼，为予裁定使成章。"}