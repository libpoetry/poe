{"id":"1133351","title":"州厅设醮即事","dynasty":"宋末元初","author":"仇远","text":"去岁今朝六月六，暮雨倾盆风拔木。今岁公宇醮祈晴，昼日当空生暑溽。羽士宣词官吏拜，灯烛荧煌香馥郁。须臾黑云西北来，如盖如轮覆厅屋。电驱霹雳掣金蛇，檐溜奔腾泻银竹。帏屏掀开幡幢飞，卷尽香灰吹灭烛。天威震怒莫敢喘，谢罪怔营虞亵渎。少焉雨止凉飕飕，天气如秋失中伏。四郊大田多黍苗，一片潇湘接湖洑。村夫中庭涕泗下，归闻野老吞声哭。只恐戢戢生鱼头，何止广文饭不足。天心仁爱子勿忧，府公移文行振粟。古言大雨不为灾，云雨须臾手翻覆。"}