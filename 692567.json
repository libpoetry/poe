{"id":"692567","title":"次吉甫山居韵奉寄","dynasty":"明","author":"杨旦","text":"流年暗促鬓毛斑，天与高情独爱山。藜杖穿云邀鹤去，竹林妨月命童删。放开心上功名念，参透寰中义利关。回首红尘高十丈，悬知不到翠微间。东山草木亦知名，宠辱看来一缕轻。乘兴每随流水远，寻幽常有白云迎。遥岑过雨青浮黛，弱柳牵风翠拂缨。识得淡中滋味好，侯鲭未必胜芹羹。"}