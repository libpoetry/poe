{"id":"703367","title":"辽海舟中","dynasty":"明","author":"释今无","text":"梦亲在三更，忽醒仍万里。不是好飘蓬，此乃平生志。举手掬海云，云从袖里入。入船一抖衣，但见数点湿。不可有所欲，有欲累不浅。君犹未深信，吴王与勾践。可怜一漂母，犹解哀王孙。报语世间人，岂可轻受恩。保身须用哲，事繁诸葛死。牵牛饮颍滨，谁云高尚士。一鱼扑船来，舟子持钩掷。万事可失身，人心只好杀。船内然孤灯，船外飞细雨。默坐数浪声，回头见苍鼠。掩却船上窗，莫使入月光。月入风亦入，我无破衣裳。白首弄船翁，夜入莫向水。须臾海月来，明珠应有泪。苍鼠莫穿板，有粟自可食。微声祸之枢，人心安可测。浪击冯夷鼓，舟行神女风。一夜几千里，犹在月明中。海日大如斗，海月大如盘。谁识海上心，谁为海上言。独鹤破云来，其声甚悲婉。相将欲近蓬，又被北风转。借问同舟客，云是孤竹人。与语多感激，家近二士坟。黑风吹船艕，莫堕罗刹国。微躯不足云，寸心未有托。盥手掬海水，未洗已成冰。当时黄花戍，频年不解兵。水国无真梦，乾坤有至寒。辽阳深雪路，回首月中看。边声尽入海，舟子殊未知。携板坐船头，对月歌竹枝。有客为我言，此是菊花岛。已卧三十年，山中采碧草。物高势必危，人欲乃不小。网罟遍山川，机心及鱼鸟。前念不必问，后念所当谨。前念如后念，君心乃朝槿。君莫谈知己，我厌闻此言。最薄大梁客，欲报信陵恩。海风轰万雷，黑云驱千浪。心知近鬼神，默坐观情状。心中万虑息，独立发远想。举头望天堑，北风吹五两。一枝短竹锡，持以供远游。时到伤心处，三振可消忧。蓬上踏雪声，如行深木叶。惊起梦中人，忆得山上别。天近只多云，云黑已无月。孤舟逐浪行，独挂一帆雪。读书苦目眩，坐禅苦脾倦。怀人劳我心，日暮波声乱。十年携笠杖，万里见山河。月照南天少，霜寒北漠多。片云拥蓟城，望之浮前海。借问同舟人，云是渝关内。谈天有邹衍，渡江无祖逖。谁识浮杯人，月下一枝锡。海气侵人来，鹭涛扑面起。何人解绨袍，已见寒如此。气盖五步内，强秦不可屈。嗟哉丈夫心，空自等俦匹。十载刻骨恨，一愁一断绝。何日归去来，墓前洒馀血。频拜海上神，莫教风浪恶。举手未炷香，低头泪先落。我有一古环，锵锵金玉音。一视一感激，冰天夜夜心。舟中一碧鸡，寒多不肯啼。偏使发缆时，云中月向西。夷险在一时，独坐心仍乐。待旦风浪恬，无穷悲泪落。"}