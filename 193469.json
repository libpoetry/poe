{"id":"193469","title":"念奴娇·一般妙质","dynasty":"宋代","author":"吴潜","text":"一般妙质，笑乐天、夸诧小蛮樊素。万炳参差罗翠扇，全队西方靓女。不假施朱，也非涂碧，所乐惟幽浦。神仙姑射，算来合共游处。一任冶妓秾姬，采莲歌里，尽是相思苦。花气荷馨清入骨，长傍银河东注。月澹风轻，雾晞烟细，忽洒霏微雨。此时心事，美人泽畔停伫。"}