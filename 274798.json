{"id":"274798","title":"述事五百字寄吉侯弟","dynasty":"清代","author":"李长霞","text":"盗贼生东海，玑衡指北躔。巢禽初去越，胡马不归燕。潍汭侨居久，山村假舍便。慈萱欣日永，小草得春妍。布乏公孙被，床无子敬毡。围炉分宿火，和药典华钿。屡见尘中釜，频经突少烟。窗寒宵擘絮，镫灺夜陈篇。羊蔡邻居久，殷韩共地偏。水清鱼泼泼，风暖蝶娟娟。秋圃花如锦，春塘柳似绵。弟兄欢刻烛，甥舅乐分笺。得意真如许，穷愁半释焉。不为毛义檄，肯著祖生鞭。儿赋《渭阳》什，予惭屈姊贤。征篷汴水外，客路大河前。梁燕辞何易，藩羝兆已先。一从云出岫，屡冀水归泉。大耋占离昃，乔林望景延。涟如空泣血，嗟若漫呼天。宛洛迟归鞅，青齐遍控弦。一棺分旧冢，抔土寄新阡。骇兽知先步，惊禽敢后骞。围城孤似斗，假舍小如船。鼓角晨风里，旌旗落照边。将军诸道合，节度九营连。壁垒防应固，凶徒恶未悛。鼎真鱼莫脱，堤竟蚁能穿。似说擒张步，还闻遁李全。泽鸿哀未息，辙鲋涸堪怜。旧业思馀烬，新居叹坐捐。至今犹寇盗，回首忆倾颠。饭少东方来，居无许子廛。兔真嫌窟少，鸠拙怨巢迁。窄屋能容膝，荒垣仅及肩。霜黄垂户草，苔绿上阶钱。迅景催穷节，愁心畏暮年。东来书渺渺，西望意悁悁。异地留王粲，何人引服虔。近闻烽火息，望尔赋归旋。"}