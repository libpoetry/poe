{"id":"689552","title":"登鸡鸣塔次白岩二首","dynasty":"明","author":"吴俨","text":"浮屠高倚石头城，不信慈恩独擅名。万里空濛看雁过，一声咿喔听鸡鸣。长江细浪添春雨，半壁斜阳弄晚晴。搔首问天知不远，碧云深处有人声。宝轮矗矗倚天高，拾级相从岂惮劳。东望风烟连鲁国，西来云雨失临皋。烦公倚壁题名氏，容我凭栏散郁陶。铃语听来浑不识，恍疑江外落春涛。"}