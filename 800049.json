{"id":"800049","title":"祠阙里雅","dynasty":"清","author":"李振裕","text":"太山岩岩，遐尔具瞻。登封受命，上帝是监。钟灵岱岳，笃生尼父。大道昭明，炳然终古。于皇时清，继天立极。累洽重熙，与民休息。苞蘖既除，干戈永戢。偃武觌文，风行四国。岁维甲子，历起上元。翠华南指，旌轩八屯。秩祀东岳，礼举柴燔。俯临日观，旁瞩天门。泰山之阳，曲阜之宅。万乘回銮，里门是式。奕奕本支，恭迎清跸。升堂陟降，祀典攸秩。轩县辏矣，乐具奏矣。尊罍既陈，飨礼侑矣。俎孔硕矣，天子献之。豆孔庶矣，天子荐之。祝史有辞，我皇黼藻。曰万世师，揭此显号。华盖九斿，爰饰于庙。姬公孟子，亦越奠告。皇曰噫嘻，相予肆祀。济济臣工，诜诜胄子。布席横经，披陈奥旨。圜桥肃听，晬容有喜。陟彼泉林，厥流孔滮。维兹桧文，厥枝孔虬。万年不凋，圣人所树。皇心愉愉，爰记爰赋。帝恩优渥，零露瀼瀼。流根润叶，受祉无疆。匪曰赉之，孔氏之光。斯文丕显，邦家之庆。泗水汤汤，孔林苍苍。文草灵蓍，辇路之旁。樵苏有禁，旧不逾顷。今也廓之，数兼常等。奎画有炜，垂象神宫。取彼琬琰，是琢是砻。丰碑百尺，崒嵂在东。历年亿万，与岱比崇。维山有岱，维天有汉。皇德是峻，帝文是焕。大道彰矣，治化翔矣。日月星辰，庆重光矣。"}