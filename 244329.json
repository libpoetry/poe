{"id":"244329","title":"念奴娇·姮娥万古","dynasty":"宋代","author":"赵彦端","text":"姮娥万古，算清光常共、水清山绿。我欲蓬莱风露顶，眇视寰瀛一粟。携手群仙，广寒游戏，玉砌琉璃屋。归来一笑，葛陂还访骑竹。此夕纵饮清欢，吸寒辉万丈、快如飞瀑。倾倒银河斟斗杓，莫问人间荣辱。独倚阑干，浩歌长啸，惊堕云飞鹄。乱呼蟾兔，捣霜为驻颜玉。"}