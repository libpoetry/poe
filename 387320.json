{"id":"387320","title":"忆旧游·算人间惟有","dynasty":"清代","author":"樊增祥","text":"算人间惟有，艳色清才，自古难修。修到鸳鸯命，怕书生薄福，欢不胜愁。惆怅水云楼事，一梦堕扬州。恰网得西施，水精帘下，暖抱箜篌。秋雨相如病，莫白头吟罢，沟水西流。幸不随流水，问琅琊情死，著甚来由。从此青山埋玉，锦树一林秋。赚燕子归来，重帘不卷关盼楼。"}