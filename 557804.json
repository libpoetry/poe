{"id":"557804","title":"哀某辞","dynasty":"明","author":"张弼","text":"嘅余弱龄之美尚兮，窃诵夫君之姱辞。伟鹏骞而海涌兮，惘莫测其攸之。煦枯悴荣兮，潜运四时。左右黔赢兮，俨若婴儿。忽隼击平野兮，立空台而溯寒飔。或朱璎宝璐兮，络霞锦而饰毛施。济以腾蛟翥凤之翰劄兮，诚世之瑰奇。陟玉堂清华兮，维分攸宜。帝念岭之南兮，烦鹭车而往绥。犷驯而猘弭兮，绩用告最。来秩宗之陟兮，曰维德之清粹。胡遽脱屣兮，望勾吴而归憩。杉云桂月兮，朝吟夕醉。翩灵风兮挟云辀，观大化兮竟长游。湖山黯惨兮，云雾相缪。骚坛空兮，谁蓍谁龟。恨我生之后兮，独掩泪而憀憀。"}