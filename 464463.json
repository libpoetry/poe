{"id":"464463","title":"疏影","dynasty":"当代","author":"许白凤","text":"龙鳞散玉。念夜阑片片，何处栖宿。除是孤山，梅萼枝头，一半应留松竹。红泥炉火新醅酒，假醉梦、天南天北。料坝桥、雪地吟驴，也解闭关人独。搔首翻成自笑，百年曾有几，双鬓凝绿。未免多情，篱角寒花，岁岁香盈茅屋。生朝不落坡仙后，试一段、姜夔遗曲。待卷帘、暖气春回，添我向阳篇幅。"}