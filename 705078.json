{"id":"705078","title":"茅檐杂诗","dynasty":"明","author":"魏学洢","text":"只在尘寰内，居然径独迂。此君疏类我，石丈老于儒。候雨迎鸠妇，栽花薙鼠姑。客来深自慰，知有浊醪无。吾庐何所托，芳草蓼花西。幻岂渔郎路，悠然樵父溪。落英行处拾，佳句半无题。莎径时来往，苔深茆屋低。独坐不知夕，时闻栖鸟腾。閒情怀应物，淡语忆渊明。近借邻家棹，前移柳下罾。道逢田父返，相话豆花棚。来往曾何意，偏于淡处亲。山光疑旧梦，花影属分身。旷眼侵云脚，沉思傍水漘。平生最相识，强半白头人。独坐寒梅下，依依细草薰。耽奇追鸟迹，消懒学鹅群。诗入花间队，文成水上军。朝看司马赋，恍欲上云云。孰谓贫多暇，笺诗更解玄。业随当代后，痴到古人前。瓶满陶潜粟，囊馀杜甫钱。愿奢谁过此，老我只丹铅。"}