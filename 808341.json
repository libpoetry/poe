{"id":"808341","title":"游醉翁亭","dynasty":"清","author":"洪亮吉","text":"一成坯，再成英，一再曲折山以名。注川曰溪，注溪曰谷，溪行谷行水声复。蓝舆背山始入山，水声已往何时还。未登醉翁亭，先翻醉翁操，山禽飞还水禽噪。言寻醉翁石，更诵醉翁文。醉翁宾客不可见，山石欲雨溪生云。咄哉文字亦有灵，能使此山此水无余情。我观翁时值梅喜且惊，犹复夭矫屈曲如龙形。醉翁琴，琴喑喑，乃知醉翁待我成古今。我歌一篇翁赏心，滁山高绝滁水深。"}