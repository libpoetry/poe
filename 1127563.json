{"id":"1127563","title":"瑛首坐访及颁示四颂而有选佛选官俱第一之句既赓元韵因寄末章","dynasty":"宋","author":"彭汝砺","text":"如梦如泡如露身，簿书埋没老埃尘。上人因把诗装点，可学寒梅卖弄人。马驹元似出西江，吾姓音声亦似庞。空乏本来无一物，珍奇新得璧双双。山河大地一无穷，总在维摩丈室中。向火一杯茶似雪，莫嫌居士没家风。有顶须弥寄一尘，山河全现法王身。众生与我俱无别，师亦难为第二人。"}