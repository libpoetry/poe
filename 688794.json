{"id":"688794","title":"挽太保金公","dynasty":"明","author":"何乔新","text":"台星夜陨哲人萎，哀动朝绅泪暗垂。补衮每闻禆圣治，安边频见董王师。堂堂遗像归图画，赫赫元勋照鼎彝。千载芳名知不朽，何须更索说之碑。忆昔先公秉国钧，与公情谊最相亲。子明举相惟平仲，君实论交重景仁。辽鹤不归淮浦月，蜀鹃又怨楚山春。不才为勒碑阴记，哀些歌残泪满巾。"}