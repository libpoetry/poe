{"id":"908890","title":"行乡","dynasty":"宋","author":"李揆","text":"园林二月春才半，朝日曈眬天气暖。东风放尽柳梢青，已有黄鹂娇睍睆。波翻嫩麦绿连坡，露入夭桃红满眼。笋舆乘兴入招提，苾刍留我炊香饭。山泉煮茗味更长，又得禅林半朝款。突兀丰碑三百年，古人事迹今苔藓。临风抖擞簿书尘，倚杖须臾归已晚。耕夫夹道看长官，百钱赠汝聊旌劝。从容后骑毋疾驱，要数前山苍翠点。"}