{"id":"548786","title":"顾实甫宫赞予告南还","dynasty":"明","author":"余继登","text":"五月下潞河，轻帆渡淮水。如何莼鲈思，不待秋风起。劝君一杯酒，聊以永今夕。明日见云停，天涯望行迹。折柳听啼莺，莺声坐来歇。酒罢惨无欢，孤舟向天末。君来何太迟，君归何太早。祇恐再见君，容易各衰老。相如惯消渴，常此乞閒身。好携金掌露，归醉玉山春。解骖日已暮，归舟夜半昏。舟中闻吴语，疑是到阊门。岂不欲留君，留君君不住。翻羡樯上乌，日得逐君去。君真无挂碍，我自愧尘俗。誓将结芒鞋，从君踏盘谷。"}