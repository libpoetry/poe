{"id":"969846","title":"题陈山龙祠","dynasty":"宋","author":"赵孟坚","text":"白龙生阳山，龙生龙母死。于何藏斯陈，其说从古始。岂伊冥邈中，而亦有地利。季春旬八日，岁岁雨冥晦。龙下大如柱，万目俨骇视。谓龙来朝母，人胡不知礼。邑人严奉供，神宫联梵寺。龙君与龙母，居中堂殿位。两庑香火谁，分祀及四子。山腰有龙湫，泓澄一掬水。水旱不涸溢，甘冽冷牙齿。祷雨乞一滴，阖境得沾济。昔年令君来，沥酒方奠启。有物蜿蜒见，举体金色被。巡沿上巾幞，驯狎了无畏。令君端笏迎，迎入香奁里。诞四子如粟，久矣传神异。逮置湫石边，倏与电俱逝。或示梦画工，画龙要珠戏。或载见蜿蜒，跃戏花壶际。神灵及事怪，龚碑详纪记。迎享送三辞，上轧骚章丽。荔子丹蕉黄，罗池未专美。余来击节诵，金石歌声曳。迩年又喧传，其说更谲诡。后殿方落成，将以奉大士。一夕大风雨，巨石暗飞坠。高高山顶来，直顿殿堂内。端然一宝座，不偏亦不倚。既无绳墨量，谁与安位置。不知几鬼推，毋乃阴兵徙。是为鬼龙力，其说信有以。又云虎新过，泥沙印遗趾。爬抓大木皮，画画有文理。海山断不连，四望惟茅苇。又无穴宅居，此物从何至。有龙必有虎，神驱理或尔。不然虎尊龙，墓前来伏跪。想当清夜月，蜷局妥其尾。谈玄与讯怪，更仆良未已。笑呼金叵罗，一把诗肠洗。数酌带微酣，长啸奋双袂。径直上山巅，惟如履平地。海神会我心，卷浪雪花沸。中年脚尚健，有志聊自喜。下山猛捉笔，挥扫不停臂。素壁两三间，掀舞龙蛇势。"}