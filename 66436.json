{"id":"66436","title":"读基命录","dynasty":"明代","author":"朱椿","text":"武皇称汲黯，近古社稷臣。卓乎天地间，百世有余芬。宋公廊庙姿，志虑殊精纯。由来慕前烈，愿学在斯人。虽处江湖远，拟欲践臣邻。苟非尧舜道，肯向黼扆陈。尝笑贾太傅，前席对鬼神。著述累万言，所言皆归仁。为君观此书，四海属经纶。为臣观此书，有术能致君。圣贤友多闻，我亦忝嘉宾。持此以赠我，读之至夜分。抚卷再三叹，良可騑《典》、《坟》。"}