{"id":"693347","title":"徐用济太守来访自山寓于石亭寺值病不及拜之作二诗布谢","dynasty":"明","author":"苏葵","text":"公来吾病出门难，代简敲推句却悭。蟋蟀阶边争鹤瘦，神羊台下守株闲。槁梧自合弹流水，信宿何忙忆旧山。此日诗坛看拜将，受降城下凯歌还。落霞孤鹜倚天隅，楼外秋光若画图。返照入林明橘柚，朔风吹水冷菰蒲。门前有客来题凤，江上无人忆脍鲈。寄谢幽求莫深笑，葛洪期我结丹炉。"}