{"id":"1121937","title":"和子开从驾朝谒景灵宫二首","dynasty":"宋","author":"范祖禹","text":"雨师汎洒霁光匀，华盖香风不起尘。亿兆欢呼真帝启，谋猷左右尽君陈。云随仙驭三山远，日出咸池六合新。一别都门变桑海，来瞻原庙祗悲辛。瑶池真气降东莱，营室新临渭北开。载见辟王遐迩至，思齐任姒肃雍来。龙胡尚泣遗弓剑，燧火俄惊变柳槐。谁识九重宵旰意，中天云汉望昭回。"}