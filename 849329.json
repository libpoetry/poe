{"id":"849329","title":"为杨仲起寿","dynasty":"宋","author":"卫泾","text":"天台高压东南州，秀钟千古生公侯。君才槃槃第一流，学优颜闵卑由求。天意端为斯文忧，妙龄掉鞅从英游。笔力挽强回万牛，金玉精美价未酬。文章从古天地雠，演起大业难延留。腾骧万里须骐骝，行看大对悟凝旒。擢冠多士骑鳌头，归来双亲喜气浮，充闾佳瑞乐事修。烟霄衮衮殊未休，整顿乾坤摅壮猷。策勋稷契伊吕周，请公为酬白玉舟。他年名遂高千秋，却揖刘阮寻浮邱。"}