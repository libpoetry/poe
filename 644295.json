{"id":"644295","title":"日彰法师得旨还山王生作泉石閒斋图予题诗其上以为赠行","dynasty":"明","author":"释宗泐","text":"奉诏还故山，江船复东下。独帆如飞鸿，秋日照平野。王侯赠新图，山水俨幽雅。石崖天际高，茅屋长松下。清香散佛龛，妙观了空假。白云席上生，碧溜阶前泻。神清境自閒，所适无取舍。佳趣政在兹，健笔老能写。乃知遗世情，独有还山者。安得添我身，閒斋共潇洒。"}