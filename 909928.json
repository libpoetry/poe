{"id":"909928","title":"从德邻至邓城访魏道辅故居怀道符","dynasty":"宋","author":"李廌","text":"孟春属佳辰，驾言从郡丞。蓐食戒徒御，篝火事徂征。方舟绝横汉，适彼樊侯城。缅怀昔封君，能使晚周兴。千龄想风概，慨叹岸与陵。故城若墟落，邑屋袖可凭。盘飧倦举箸，幅幅气拂膺。古寺蔽榛甓，破舍馀残僧。人言魏徵君，于焉常曲肱。窭居三十年，蔚然以诗鸣。人忧不改乐，信哉贤者能。常闻有四友，作堂在郊坰。我虽樗栎材，臭味亦其朋。会当从飞盖，清夜一来登。"}