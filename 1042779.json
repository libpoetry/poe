{"id":"1042779","title":"苦热","dynasty":"宋","author":"刘攽","text":"生长自吴会，北游逾十期。来还遂衰老，衰老何用知。六月江湖间，烦炎若蒸炊。畴昔不惮暑，今者殊畏之。纤絺置如仇，羽扇常自随。对案不得餐，脍炙成蒺藜。忆我童稚岁，烈日犹奔驰。斗草出百品，承蜩睨乔枝。涧颜不待濯，流汗始为嬉。自怜筋力便，岂谓天序移。往闻终南间，盛夏含冰澌。将家就高寒，长与卑湿辞。"}