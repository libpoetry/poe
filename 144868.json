{"id":"144868","title":"寄教西岑·西岑我同流","dynasty":"宋代","author":"释文珦","text":"西岑我同流，常惜会面疏。秋深来旧京，一尝造君庐。感君故情深，馆我於恬虚。十日更倡酬，閒踪颇虚邪。人事那好乖，扁舟赋归与。茫茫烟水隔，无使堪寄书。万玉森筼簹，孤峰丽芙蕖。挂梦於其间，栩栩复蘧蘧。以我常思君，知君亦思予。何时重携手，使此菀结舒。"}