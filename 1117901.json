{"id":"1117901","title":"遣兴二首","dynasty":"宋","author":"陆游","text":"绿发凋零白发多，山林未死且婆娑。无端忤俗坐狂耳，甚欲读书如懒何。雨过乱蓑堆野艇，月明长笛和菱歌。此中得意君须领，莫爱车前印几窠。远檐新叶著啼莺，睡起东窗一榻横。愁衮衮来疑有约，春堂堂去恨无情。鹘飞局上新棋势，龙吼床头古剑声。莫叹柴荆无客到，绿尊还对莫山倾。"}