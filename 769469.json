{"id":"769469","title":"沁园春 其一","dynasty":"清","author":"王鹏运","text":"词汝来前！酹汝一杯，汝敬听之。念百年歌哭，谁知我者，千秋沆瀣，若有人兮。芒角撑肠，清寒入骨，底事穷人独坐诗。空中语，问绮情忏否？几度然疑。玉梅冷缀莓枝，似笑我、吟魂荡不支。叹春江花月，竞传宫体，楚山云雨，枉托微词。画虎文章，屠龙事业，凄绝商歌入破时。长安陌，听喧阗箫鼓，良夜何其。"}