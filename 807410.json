{"id":"807410","title":"月华清  病榻閒情为阎牛叟赋","dynasty":"清","author":"陈维崧","text":"画尺吟瓢，笛床茗椀，屏当娟楚如昨。记得前秋，满院西风斜削。绽三朵、五朵疏花，映一层、两层帘阁。墙角。课獠奴棕帚，桐阴閒缚。惯剪残灯读史，惹清狂夫婿，聊萧相谑。今古干卿底事，祇须烧却。便尘世、小住为佳，奈心情、年来偏恶。黄鹤。竟骑他奔入，月中偷药。"}