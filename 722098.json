{"id":"722098","title":"两粤督府祝嘏词","dynasty":"明末清初","author":"屈大均","text":"亚相宣威五岭来，东南天柱是崧台。和平自得康公寿，文武谁如吉甫才。去岁羚羊寒有雪，今年员屋暖多梅。嘉鱼又复期张仲，至日风光满玉杯。崧台此日即崧高，乔岳精灵在节旄。炎海一边消瘴疠，越裳三载息波涛。雍容师保惟周礼，羽翼春秋有楚骚。棠下人多春酒献，巡行召伯不辞劳。斧钺东临屡有年，蛮方人赖衮衣贤。不将南库归京阙，自作长城控海天。七朵芙蓉珠斗曲，一轮明镜玉台圆。无多香尉留州郡，尽沐清风岭峤边。马上黄门鼓吹多，行边两上极牂牁。交人竞拜双铜柱，客宿长依一玉珂。幕府琴弹槃木曲，门生笛奏武溪歌。军中尽识投壶礼，宴乐公堂满太和。"}