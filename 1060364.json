{"id":"1060364","title":"偈五十三首 其五十一","dynasty":"宋","author":"释克勤","text":"一向孤峰独宿，目视云霄。虽则不埋没宗风，无乃太高生。一向十字路口，土面灰头，利物应机。虽则埋没自己，无乃太屈辱生。况明悟之士，顶门具眼，肘后有符。出没卷舒，得大自在。动若浮云，止犹谷神。或可以孤峰独宿，不碍土面灰头。或土面灰头，不碍孤峰独宿。恁么中有不恁么，不恁么中却有恁么。瑞气逢嘉运，灵苗触处春。"}