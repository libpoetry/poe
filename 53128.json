{"id":"53128","title":"小孤山·昔闻砥柱黄河中","dynasty":"明代","author":"邵宝","text":"昔闻砥柱黄河中，万古坐镇狂澜东。小孤乃是江砥柱，特起不与群山同。群山随江铤奔马，爱此石笋凌苍穹。孤哉孤哉本天造，一任巨浪乘长风。节宣夙受神禹戒，滔滔不碍江朝宗。我来信宿彭泽下，咫尺仰望神妃宫。翠烟霏霏落杯酒，千帆阅尽澄潭空。举杯酹江江日白，隔江缥缈留青峰。便当载笔赋东海，三山点破云冥蒙。"}