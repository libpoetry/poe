{"id":"801719","title":"趵突泉","dynasty":"清","author":"顾我锜","text":"泰山之水环山来，阴崖汩汩逝不回。陡然一落不复见，渴马立壁空崔嵬。济南城西天下绝，珍珠金线交横发。伏流到此倏复通，平地跳出三白龙。初疑风雨至，万籁翻空波撼地。继若骊宫倾，珠玑瑟瑟腾光晶。雷奔箭激不可以逼视，夭矫势欲升天行。其旁有高楼，缥缈如仙灵。流丹百仞映涯涘，飞沫万点喷檐楹。挥手倚楼坐，对此可以倾醁醽。吾闻匡庐瀑，天绅倒挂双峰麓。又闻太华顶，绿净红酣池万顷。未若兹水虚可惊，倒行逆出相喧争。乘风我欲破空去，转恐平地洪涛生。"}