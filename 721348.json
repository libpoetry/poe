{"id":"721348","title":"赠沈方邺兼送之罗浮二首","dynasty":"明末清初","author":"陈恭尹","text":"夫君枉驾相寻久，贱子卑栖出见迟。袖里故人劳远字，卷中频日捧新诗。水成波澜平难得，木有文章病可知。各是天涯同世难，一杯重把定何期。挂帆东近列仙家，瑶室璇房路已赊。高瀑倚风时作雨，远峰含日半成霞。山人散住茏葱竹，旅食多烹巨胜花。知有妇翁为鲍靓，不劳丹灶问丹砂。"}