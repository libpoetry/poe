{"id":"687638","title":"古诗寄王中丞三首","dynasty":"明","author":"孙绪","text":"昔年揽辔甘陵道，花径为君曾独扫。藤萝初受月华明，蒿艾偏惊霜信早。出门执手重丁宁，昨夜床头奏草成。猿鹤东山莫相怨，谢安须起为苍生。庭前灿灿蔷薇花，秋风落尽生荆棘。黄雀衔来捧主人，弹石横遭死帘隙。世情翻覆是雠恩，春华徒尔怨王孙。丈夫志气自有在，眼底区区安足论。干旌才达古瀛区，千里妖魑一夜除。霄汉谁问三昧手，风云常护四明居。丝苓有意青松壑，春条无力春阴薄。山中藜苋未充肠，暮倚衡门望寥廓。"}