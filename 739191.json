{"id":"739191","title":"折柳歌送从叔穰塍先生之粤东幕","dynasty":"清","author":"刘纶","text":"折柳复折柳，柳冻不成条。堠亭风雪断行迹，何来一骑随盘雕。前年蜀冈今海徼，有家如寓还空侨。到门空博儿女笑，悭囊不救长啼号。袖中漫灭贵人刺，嫁衣辛苦酬知交。校勘曾从流内选，选人持牒腾呵嘲。摇头耸肩服诗械，之才岂合供佥曹。佥曹未得求幕僚，庑下匆匆重打包。我闻罗浮之山足仙种，麻姑五色裾飘飖。又闻合江之门富嘉树，玉奴雪肌开绛绡。先生压装鲜长物，壮游万里收吟瓢。赵尉丛台已砂砾，虞卿别苑仍蓬蒿。韩公苏公不可作，残碑剩碣留爬搔。依人自古无特操，履綦喜伴仙人乔。惠州饱饭洵可乐，蜑船试采珠娘谣。"}