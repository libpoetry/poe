{"id":"860145","title":"邵武山人杨寿卿临别索诗","dynasty":"宋","author":"王迈","text":"楚峰之下有地仙，只手把握山水权。青乌白鹤去不返，此郎高举拍其肩。年来海内称绝倡，眸子瞭然通意匠。巧寻地脉如良医，妙画山形如智将。高谈曾折王侯腰，湖海随身一酒瓢。仆痡马瘦醉不省，术工鬼妒穷之招。龙眼豹睛休分别，蝼蚁侯王等同穴。待侬回向心地初，林下班荆共君说。"}