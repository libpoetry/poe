{"id":"808262","title":"沁园春  声","dynasty":"清","author":"厉鹗","text":"隔院飞来，巧啭如簧，初闻可怜。正金经学诵，生成柔软，珠歌教唱，分外清圆。花下泠泠，帘中呖呖，小玉频呼密意传。吟郎句，惯临流对月，韵更悠然。道将双字联翩。比相见春风一笑嫣。记靧桃幽思，咒馀茸舌，折杨离恨，噎在香咽。细语欢浓，娇啼梦浅，时送吹兰到耳边。关情甚，听莺雏燕乳，仍是笄年。"}