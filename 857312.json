{"id":"857312","title":"赠刘成文","dynasty":"宋","author":"王令","text":"予生谢早先，晚世相逅邂。礼俗不可徵，百孔千疮坏。平时以是念，食美不知囋。谁为医国者，已亟不图瘥。引脰望古人，去我远以太。斓斑纸上语，十才一二在。思人乐其言，把读不知懈。爱其善调理，未讫已期再。探窥古人心，愤懑世俗败。常思得英奇，肝肺相诱劢。以是求世人，未免许以溉。不特学忧孤，直恐性失介。呜呼圣贤人，既以舍我迈。如何有常者，亦不可得拜。虽然众嘲扬，未忍径伍哙。刘生江东儒，心臆宽不隘。遇我数日语，收若俯拾芥。久从固所望，骤得尤所快。立海观鲸鲲，乘霄饮沆瀣。和风吹滞酲，利爪搔痒疥。我质遂愧陋，香禾映秕粺。和言遂愧疏，长江掩涔派。辱索宜有献，百择无一爱。作诗期笑咍，幸无怒目睚。"}