{"id":"813496","title":"追悼侍姬冬梅八首","dynasty":"清","author":"李鸿章","text":"莲房坠粉梦京华，戎马飘零何处家。无那江城传一纸，隔年又唱落梅花。诗人寂寞欲归耕，为订樵青竹里盟。悔煞五年僧苦行，沾泥絮影尚多情。柳营归骑指山庄，静夜添香待漏长。回首沧浪亭畔路，绿苔秋草黯斜阳。浮家千里蓟门回，城角西风战鼓哀。娇女扶持同北徙，可怜辛苦贼中来。袁江小聚嘿无言，落叶空房冷闭门。谁料匆匆成永诀，青衫空剩旧啼痕。团扇秋风肯弃捐，别离终恐误婵娟。料知化石心如昨，不抱琵琶过别船。生自湘西葬邗北，昙花一霎总因缘。魂归楚水应无路，夜夜春山叫杜鹃。宦情孤似谋巢燕，羁思悽如抱树蝉。多愧淮南丹未熟，旧时鸡犬已升天。"}