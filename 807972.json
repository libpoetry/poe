{"id":"807972","title":"哨遍  酒后柬丁飞涛即次其赠施愚山韵","dynasty":"清","author":"陈维崧","text":"大叫高歌，脱帽驩呼，头没酒杯里。记昨年、马角未曾生，几唤公为无是。君不见，庄生漆园傲吏，洸洋玩弄人间世。又不见信陵，暮年失路，醇酒妇人而已。为汝拔剑上崦嵫。令虎豹、君门勿然疑。古人有云，虽不得肉，亦且快意。君言在辽西，大鱼如阜海无际。饥咽冬青子，雪窖人、聊复尔。土炕夜偏长，烛花坌涌，琵琶帐外连天起。更万里乡心，三更雁叫，那不愁肠如醉。我劝君、莫负赏花时。幸归矣，长嘘复奚为。算人生、亦欲豪耳。今宵饮博达旦，酒三行以后，汝为我舞，我为若语，手作拍张言志。黄须笑捋凭红肌。论英雄、如此足矣。"}