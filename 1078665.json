{"id":"1078665","title":"登正法宫塔","dynasty":"宋","author":"喻汝砺","text":"疏雨洗空阔，高标插青冥。携筇一来登，长啸谢所撄。清香翔远江，丹气舒翠岷。雪岭浮夏白，澥云亦远青。孤花袅危芳，初篁罗新荣。手容五十里，飒沓为我陈。陵坻漭变迁，物状几屈信。念往思自远，感来意弥臻。伤哉千里心，嗟尔百代人。胡为轸其德，戚戚劳所营。吾请以此辞，归来岩下耕。"}