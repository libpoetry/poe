{"id":"1123822","title":"十二月二十九日雪三首","dynasty":"宋","author":"赵蕃","text":"岁是明朝尽，春犹半月迟。人言无复雪，天意肯违时。宿麦争萌达，遗蝗绝类滋。年丰如可待，吾岂病长饥。犬吠非因盗，鸡鸣已后晨。穿窗残月在，布地落花匀。我亦惊霜鬓，谁能念曲身。久晴常畏病，逢雪更忧贫。蔽天才集雨，动地忽惊风。苧絮潜加力，杯觞稍费功。山川相映发，竹树失青葱。幼质知难久，茅檐溜已通。"}