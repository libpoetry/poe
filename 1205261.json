{"id":"1205261","title":"木兰花慢 寿刘东厓","dynasty":"元","author":"张伯淳","text":"记当年客里，是今日，奉霞觞。任厨传荒凉，风林震撼，乐自难量。别来岁华电走，又都门、我北尔南塘。我半百年已老，兄多四岁偏强。玉堂。满袖惹天香。凤阁样词章。看采帖题春，椒盘草颂，蓬矢开张。金瓯御屏简记，赋□钧、寿域奏明光。后十五年再见，伴兄绿野徜徉。"}