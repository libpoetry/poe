{"id":"834095","title":"锁窗寒 春寒，用玉田体","dynasty":"清末民国初","author":"易顺鼎","text":"浅屐敲菭，深镫剪韭，水窗还凭。归来燕子，社事和烟俱冷。似斜街、那家掩扉，卖花声里东风紧。有谁知昨夜，寒多曾倚，被鸳双忍。残粉。衫痕凝。又碧桃巷湿，绿杨天暝。春愁次第，都让小楼收尽。约海棠、今宵半开，嫩红一帘停梦等。最无端、闷了芳骢，江堤晴未稳。"}