{"id":"763979","title":"倒犯 咏白鸲鹆","dynasty":"清","author":"邹祗谟","text":"风澹艳，霜蟾乍圆，森森银竹。何来灵族。翩跹处、清喉箫续。王孙珠袷，少妇鲛绡，辉云屋。露冷水晶屏，烟暖蓝田玉。近雕帘，舞丹足。慧性神姿，那数雕笼，雪衣名擅独。断舌叨叨语，回素玩，随佳瞩。初教与、相思曲。更蝉窗、不受金环辱。料不夜珠边，长傍冰壶浴。照寒波影绿。"}