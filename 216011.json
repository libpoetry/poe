{"id":"216011","title":"丁香结·烟湿高花","dynasty":"宋代","author":"方千里","text":"烟湿高花，雨藏低叶，为谁翠消红陨。叹水流波迅。抚艳景、尚有轻阴馀润。乳莺啼处路，思归意、泪眼暗忍。青青榆荚满地，纵买闲愁难尽。勾引。正记著年时，乍怯春寒阵阵。小阁幽窗，残妆剩粉，黛眉曾晕。迢递魂梦万里，恨断柔肠寸。知何时重见，空为相思瘦损。"}