{"id":"1124592","title":"蜡梅十五绝和陈天予韵","dynasty":"宋","author":"唐仲友","text":"此花清绝似幽人，苦耐冰霜不爱春。蜡蕊轻明香万斛，黄姑端的是前身。点缀何曾待化人，密房琐琐暗藏春。定应昔与江梅友，惹得清香尚满身。袂剪黄罗亦可人，君诗剩觅小园春。最怜丈室铜瓶里，独对维摩似病身。黄姑侍女两三人，散作名家不嫁春。仙桂飘零篱菊尽，香容付与雪中身。日暮天寒倚竹人，淡妆别有一般春。紫橐深贮香无限，金缕初裁稳称身。山麝时时暗袭人，蔷薇露湿满枝春。若教粉蝶知音耗，应怨韶华枉误身。的皪光明色照人，枝头已有十分春。我惊唤作菩提树，为是如来幻化身。不管江梅妒杀人，壶中日月已先春。恰如姑射神仙子，野服高闲物外身。长伴南枝带雪开，浑无蜂蝶去徘徊。可能熟识金仙面，只有诗人日日来。只恐幽花取次开，哦诗忍冻几徘徊。莫猜野服风情浅，解把天香暗里来。甚欲陪君酒瓮开，寒侵病骨却徘徊。不辞更琢金仙句，图得抛砖换玉来。为爱凌晨细细开，谁人伴我独徘徊。朝阳满树无尘滓，寒雀惊窥欲下来。一点轻明照雪开，六花惊妒亦徘徊。清香不在江梅后，底事全无驿使来。几岁岩扃独自开，何人立马为徘徊。只因坡谷传佳句，惹得寻春使少来。积雪愁阴久不开，为怜花冷故徘徊。凭君琢句留金蕊，待取霜风送月来。"}