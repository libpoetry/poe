{"id":"688417","title":"闲居杂言集陶三十首并序","dynasty":"明","author":"江源","text":"天地长不没，万理自森著。寒暑日相催，如何舍此去。纵浪大化中，百年会有役。不见相知人，疑义相与析。投耒去学仕，今日复何悔。荣华难久居，达人解其会。重华去我久，举世少复真。试问衰周来，奚觉无一人。流幻百年中，无复独多虑。吾生行归休，几人得其趣。人生无根蒂，称心固为好。不学狂驰子，冰炭满怀抱。荏苒岁月颓，于何劳智慧。多谢诸少年，及时当勉励。盛衰不可量，彼此更共之。觉悟当念还，何为复孤疑。人为三才中，胡为不自竭。颜生称为仁，深得固穷节。丈夫四海志，何必骨肉亲。俯仰终宇宙，彭殇非等伦。密密堂前柳，不久当奈何。谅哉淩霜柏，托体同山阿。世路廓悠悠，行行向不惑。一生能复几，且进杯中物。谓人最灵智，卫生每苦拙。鼎鼎百年内，了无一可悦。寝迹衡门下，甘以辞华轩。立善有遗爱，愿君取吾言。汲汲鲁中叟，今复在何处。游好在六经，久而道弥著。少年罕人事，坐止高荫下。时赖好事人，信宿酬清话。人生似幻化，老少同一死。不乐复何如，素心正如此。日月不肯迟，凄厉岁云暮。成名犹不勤，遂令此言负。终日驰车走，吾行欲何求。漉我新熟酒，忘彼千载忧。我实幽居士，在己何怨天。若不委穷达，百世谁当传。白日沦西河，飞鸟相与还。怀古一何深，黄绮之商山。历览千古书，圣贤留遗迹。往迹浸复湮，如何不叹息。荣荣窗下兰，含薰待清风。安知物为贵，直在百年中。遥遥从羁役，前涂当几许。去去欲何之，杨朱所以止。谁谓固穷难，袁安困积雪。屡空既有人，方此亦不劣。四时相催迫，空叹将焉如。不赖固穷节，谁当为汝誉。古时功名士，不知止利己。从来将千载，二疏复此举。草荣知节和，气变悟时易。斗酒聚比邻，抗言谈在昔。昔在黄子廉，寄声与我谐。其人虽已没，念之动中怀。"}