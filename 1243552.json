{"id":"1243552","title":"姜明德医学录任满诗用美之并以医之利害语之","dynasty":"元末明初","author":"叶颙","text":"丈夫生世六尺躯，饥餐渴饮当及期。目观鼻嗅耳司听，各职乃事尔勿离。喜怒哀乐无妄施，威赏之柄不倒持。雍容进退动合宜，天其相汝百福随。神清虑淡寿且耆，颜色丰泽毛发黟。无不足兮何所望，子孙妻妾皆欢怡。寒温风雨倘失时，人心私欲复蔽亏。堂堂正气日以衰，瘵疠始得乘其危。膏肓一穴自古有，区区二竖宁知斯。惜哉医缓不务此，仓卒遽谓疾弗治。若药暝眩罔不愈，缩手退避计或迟。乃知用药如用将，用非其类悔曷追。芫巴乌附吾所用，参术之辈胡能为。信乎药者亦凶器，古人不得已用之。姜君职医识此理，愚民攀慕贤守知。延年却老学妙术，回生起死参神奇。杏林春色香韵美，芳葩渐满东风枝。他年丹石亿万斛，慎勿往取虎窃窥。我身刚强甚无恙，半世落魄癖在诗。赋性掘强成傲物，胸次未扫平生痴。高谈惊世鄙俗讶，左计失策群儿嗤。疏狂往往激众怒，而我戏笑方嘻嘻。岂无甘言悦人意，胡塞巨口而不谀。后先颠倒皆类此，愿将斯疾祈君医，愿将斯疾祈君医。"}