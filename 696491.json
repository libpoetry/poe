{"id":"696491","title":"次韵答俞明逸先生","dynasty":"明","author":"郑真","text":"仙翁家住海瀛边，六十容颜似壮年。夜月梦回苍玉佩，秋风吟拥紫茸毡。牙签插架芸香合，鹤骑当轩树影圆。笑我客居淮水阔，白云千里思凄然。帝里光华日月边，黉宫乐育颂尧年。看花曾买春风骑，剪烛频吟夜雪毡。石韫荆山精璞重，水高淮海孕珠圆。声歌欲奏清平乐，才匪襄阳孟浩然。雁鸿将信到芹边，琴佩飘零又十年。带草荒芜通德里，檐花飞洒广文毡。多惭上客琼琚集，空待家人宝镜圆。何日归来丘壑底，南山有兴赋悠然。中都廷阙五云边，乐只邦家祝万年。彭泽祇应欣有酒，少陵何必叹无毡。篆文已赐铜章重，彩绶宁需玉琲圆。乡社斯文谁砥柱，须看大手勒燕然。东海扶桑旭日边，乡心恋恋已多年。长歌竟老冯驩铗，旧物空存子敬毡。雨暗萤窗秋梦远，天高兔窟夜光圆。独怀孝子罗江畔，松柏泷冈涕泗然。"}