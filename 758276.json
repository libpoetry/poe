{"id":"758276","title":"百字令 自题绵琴绿阴图","dynasty":"清","author":"赵我佩","text":"浓阴似水，正疏疏雨过，凉生高树。满径苔钱铺翡翠，恰好携琴闲住。云影拖蓝，山光蘸碧，浅晕双眉宇。焦桐倦理，鸭炉烟烬香炷。堪叹海上情移，钟期已杳，谁是知音侣。旧调悲凉弹不得，忍把冰弦重抚。泪湿红绡，徽停绿绮，冷落潇湘谱。空林人静，夕阳凄对无语。"}