{"id":"302614","title":"如此江山·莲房坠粉风裳崚","dynasty":"现代","author":"黄公渚","text":"莲房坠粉风裳崚，盈盈镜漪明洁。熨梦斜阳，收身沧海，生意飘蘦梧叶。枯蝉怨咽。奈露滴槃移，宫魂凄说。幽恨年年，炉熏易烬寸心热。阑干凝白。自倚和云谣，天上泪点难灭。锦瑟疑年，玉珰缄札，更隔蓬山千叠。关河影啮。叹旧月无端，碎环成缺。又触归心，故园霜菊发。"}