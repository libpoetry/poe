{"id":"765142","title":"铁花行","dynasty":"清","author":"张晋","text":"洪炉入夜熔并铁，飞焰照山光明灭。忽然澒洞不可收，万壑千岩洒红雪。栖鸦控地林蟒逋，电光的烁开金铺。山魈木客伏不动，天女下视群灵趋。此时观者色如赭，流波迸出珊瑚颗。枯枝瘦草相新鲜，异彩奇葩遍原野。大冶运腕何珑玲，莲花落去犹有声。力疲气竭暂放手，始见明月空中行。世间怪事真有此，百炼柔钢齐绕指。请看入眼幻缤□，笑他剪采堆红紫。"}