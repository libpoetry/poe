{"id":"1116379","title":"次韵刍父秋怀","dynasty":"宋","author":"苏泂","text":"发短日益白，眼昏时见花。无人知若士，有句可雄誇。篱菊风前蕊，山梅雨后葩。平生苏季子，犹足送年华。幸免名为累，应无口启羞。竺书时挂眼，衲被久蒙头。未仕胡三已，论才宜四休。商宗如见梦，依旧济川舟。太史龟堂上，重来不忍看。更无时往复，徒有竹平安。世事翻仍覆，人情燠易寒。何时一樽酒，同访小方干。逢人惟婞直，过事懒依阿。菊引陶彭泽，鸢惊马伏波。衰年如意少，行路得诗多。彼其皆车服，嗟嗟如命何。士有修身者，娟如女在房。刈兰供作佩，采菊当为粮。春树翻疑雨，秋花却耐霜。从来舆涉意，晚棹转微茫。四十才如此，将来事可吁。长斋甘短褐，旧债压新租。已觉身何有，行当梦亦无。茅檐负朝日，黄卷足相娱。"}