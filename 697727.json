{"id":"697727","title":"暑中咏怀","dynasty":"明","author":"胡俨","text":"翳翳榆柳门，幽栖遂闲情。蠹简掩残编，燕寝凄余馨。园林足生意，城市多喧争。柔荑新绿遍，好鸟对我鸣。莘老任先觉，尼父畏后生。归来幸无事，松竹有余清。徂暑盛炎赫，临池爱清涟。萧萧素丝短，皦皦白纻鲜。苕风飘翠羽，林影悲玄蝉。泠然远响至，黄落当我前。人生匪金石，流光如逝川。颓龄思往日，壮心非昔年。故交日沦谢，衰老天慭遗。翛然绿树间，野服颇相宜。宾客亦畏暑，经旬故来稀。独临清池上，憺然忘是非。遥海上明月，幽林生夕霏。人生穹壤间，取适能几时。"}