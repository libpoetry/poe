{"id":"703942","title":"绝命辞","dynasty":"明","author":"韩如炎","text":"丈夫肯向死前休，今古兴亡不自由。半壁东南成坠甑，一家骨肉总填沟。天荒地老孤身在，国破家亡双泪流。太祖高皇今在上，小臣一死复何求。一门节义自天成，同日捐躯殉大明。赤胆忠臣魂冉冉，青闺烈妇血荧荧。绝无巡远悲儿女，赖有夷齐作弟兄。可是阿元能骂贼，天津桥畔舌纵横。"}