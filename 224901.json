{"id":"224901","title":"水龙吟·倦游京洛风尘","dynasty":"宋代","author":"晁端礼","text":"倦游京洛风尘，夜来病酒无人问。九衢雪小，千门月淡，元宵灯近。香散眉梢，冻消池面，一番春信。记南楼醉里，西城宴阙，都不管、人春困。屈指流年未几，早人惊、潘郎双鬓。当时体态，如今情绪，多应瘦损。马上墙头，纵教瞥见，也难相认。凭栏干，但有盈盈泪眼，把罗襟搵。"}