{"id":"1130115","title":"秋日西园","dynasty":"宋","author":"释道潜","text":"日月更代显，光华难并留。昔人尚行乐，俯仰无暂休。平居得君子，出处常相求。良辰援余臂，共作西园游。极目瞰平野，缅然见苍洲。千林澹霁色，万韵生凉秋。露华漙菊英，蔼蔼香可揉。参差间畦垄，芋栗森相俦。绿蔓无芳姿，碧花茂牵牛。低回瞩篱落，树影环清流。赏物志已谐，何用登蓬丘。山家无外营，超然闭幽室。薄团北窗下，默坐终永日。炎景忽差池，凉飙动萧瑟。中林多橘柚，粲粲垂华实。凭高试裴回，幽兴遽超逸。云霞散平冈，太白空际出。禽归杳莫辨，积翠锁深蔚。吁哉宇宙间，濩落竟一物。胡为市朝客，终岁浪汩没。翳吾乐馀生，胜事良可诘。放怀在冥冥，身世两俱失。尝闻晋支遁，矫志归沃洲。千载激清风，邈哉谁与俦。余今虽不敏，万事非身谋。朅来卧穷谷，未觉惭先脩。一法尚无遣，何劳问三休。卷舒在至理，赏咏归优游。采薇陟曾阿，濯足依涧流。但惊桂花拆，讵识江汉秋。沧溟空汗漫，无意狎群鸥。忆昔少壮时，意气摩云霓。游心黄卷间，岂顾白日西。由来昧根本，旦旦从所迷。迩独悟无为，文字如委泥。物生岂高下，至道良自齐。青山绕吾庐，开户众鸟啼。晓日上乔木，秋光媚回溪。畸人长往来，绝壁同攀跻。遐天净若扫，旷目无端倪。楚客一何苦，登临独悽悽。秋山夜来雨，云气朝尚昏。禅庭无来辙，但见落叶繁。石室暗灯火，天容开霁痕。耳目思远适，旷然启曾轩。长谣缓轻策，去去穷深源。方塘滟清流，凫雁静不喧。时遭羲皇翁，容与谐笑言。邈然采真赏，岁晏谁与论。"}