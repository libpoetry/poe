{"id":"1113190","title":"送杨廷芳三首","dynasty":"宋","author":"张栻","text":"自吾友若人，叹息恨不早。相逢未出语，已足慰怀抱。寒窗逾浃旬，百虑略倾倒。霜晴不留客，别语讵能好。不尽此时情，梅边试深讨。昔人忘言处，可到不可会。还须心眼亲，未许一理盖。辞章抑为馀，子已得其最。当知邹鲁传，有在文字外。平生风雨夕，每念名节难。穷冬百草歇，手自种琅玕。吾子三十策，字字起三叹。岂欲求人知，正自一心丹。请哦硕人诗，匪为乐考槃。"}