{"id":"807371","title":"暗香  柬竹逸讯荫绿轩前梅花消息","dynasty":"清","author":"陈维崧","text":"晓寒正侧。怅今春天气，连朝如墨。郭外小桥，几树红香受寒勒。况是风前水畔，有多少、明妆倾国。也伴著、细雨轻烟，零乱翠帘隙。悽寂。正小极。似十五玉娥，舞困无力。僧楼伎席。记得常年暗香积。谁料误他花信，偏则惹、粉腮轻湿。问甚日，含笑觑，素英狼籍。"}