{"id":"678718","title":"赋得清樽送杨长史先生南归","dynasty":"明","author":"周叙","text":"前有樽酒，听我浩歌。人生功成身既退，对酒不饮当如何。疏傅还家头未白，散尽黄金宴宾客。陶公晚赋归去辞，醉倚东篱玩秋色。先生早岁守名州，曳裾更向王门游。曾分光禄黄封酿，屡泛宫筵白玉瓯。只今脱却朝簪去，归隐云林最深处。时同北海倒芳樽，日对南山得佳句。衡门三径镇长开，载酒从人问字来。兴酣高卧北窗下，清风明月共徘徊。"}