{"id":"502483","title":"水龙吟 题御沟红叶","dynasty":"明","author":"刘炳","text":"御沟暖透温泉柳，浑不觉西风早。红叶飞来，珠帘搭处，始知秋老。信步瑶阶，雁沙香褪，袜罗娇小。谩宫袖微揎，玉纤轻拾，胭脂湿、露华清晓。宝砚香熏煤麝，拭霜毫、龙蛇萦绕。芳题锦字，翠嚬红怨，带真连草。天上人间，为凭流水，春心多少。谩殷勤寄去，无情有恨，綵云青鸟。"}