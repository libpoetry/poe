{"id":"1131647","title":"上湖北赵司仓三首","dynasty":"宋","author":"廖行之","text":"君侯德业简渊衷，亟上朝端望寖隆。鹓鹭羽仪从北阙，骖騑礼乐正西风。六条郡国褰帷里，万里沅湘揽辔中。早晚诏书归衮舄，由来周召合三公。黼扆天高德意深，恩言临遣重丁宁。九霄雨露新英节，一日风雷遍洞庭。财力定能均息耗，米盐因得裕常经。如今想见南翁喜，长望吴头认使星。廷尉年来犴狱清，更凭藻鉴惠诸生。新奇往往多闻罢，朴鲁区区亦竟成。已见规模通造化，会看勋业正钧衡。先生小试澄清手，天下颙颙望太平。"}