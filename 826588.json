{"id":"826588","title":"木兰花慢","dynasty":"清末近现代初","author":"张尔田","text":"遍昆池劫灰，曲江上，几声吞。问著甚来由，龙拿虎掷，如此乾坤。黄昏。但闻鬼哭，掩衡门、胡骑满城尘。未要秋风华发，等閒沧海吾身。沾巾。今古一酸辛。往事恨难论。算更谁怜取，封中蜗土，地上虮臣。蚩尤。五兵枉铸，浪滔滔、直欲尽生民。俯仰空悲去客，兴亡休怨陈人。"}