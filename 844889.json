{"id":"844889","title":"白莲二首","dynasty":"清末民国初","author":"曹家达","text":"悟澈禅宗最上乘，横塘十里碧波澄。凉云过雨清如沐，晓月和烟淡不凝。剩有妙华输玉井，更谁好咏嗣松陵。嗟予忏绮心情在，脉脉溪头愧未曾。隔浦迢遥唤岂应，宓妃罗袜晕层层。自甘淡泊强无侣，勉著铅华弱不胜。瑶沼静含风佩响，玉匙香沁露盘承。名心化处留真相，不独龙标一片冰。"}