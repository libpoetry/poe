{"id":"1114604","title":"解雨送神曲","dynasty":"宋","author":"李常","text":"怒风兮扬尘，日烁石兮将焚。水泉竭兮厚地裂，嘉谷槁兮孰耨且耘。神龙兮灵壑，挹清波兮幽濆。鸣鼍鼓兮舞神觋，庶下鉴兮霈祥氛。触石兮山巅，倏四骛兮天边。惊霆怒兮电炽，翻河汉兮绳悬。黍离离兮发嘉，穗垄高下兮水潺湲。欢吾人兮拜贶，请奉事兮无有穷年。肃旂旆兮先驱，咽箫笳兮拥归舆。椒醑甘兮牲币洁，如肸蚃兮为之踌蹰。瞻前山兮嵯峨，指去路兮萦纡。神德大兮报无以称，徒感涕兮长吁。"}