{"id":"690808","title":"拟古三首","dynasty":"明","author":"张煌言","text":"萧萧岩畔竹，亭亭涧底松。植根非不高，孤峭虑难容。骨肉缘枝叶，分飞类转蓬。非关恩义薄，根株良不同。越鸟栖南技，代马立朔风；藐焉长怆恻，道阻谁适从！晦明本如毂，日日相推移。寒暄亦如环，岁岁迭乘除。白云自西来，告我商秋期；林皋色惨淡，蛩声哀似思。昔也苦炎威，今含摇落悲；天气始肃杀，草木讵能违！百卉欻披靡，宁复艳阳时！岂识持晚节，独有凌霜枝；寄言桃李子，慎勿恃芳菲！百虫恒吟秋，百鸟恒吟夏；人生百岁间，炎凉倏代谢。常忧时命乖，荣名不相借；时命亦何尝，经纶贵权藉。所志岂显荣，担负容可卸；感此结中肠，揽衣起视夜。高天明月辉，烂熳繁星舍；愿言披微襟，幽怀得暂泻。"}