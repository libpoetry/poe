{"id":"367411","title":"疏影·顺河集夜发","dynasty":"清代","author":"黄燮清","text":"春星晕碧。数漏声点点，催动行色。剔尽灯花，扶上车帷，碾碎荒原残月。梦痕已是无凭据，况翠被、五更寒力。到此时、纵不思乡，也有几分愁绝。蓦忆添香艳刻，玉人护半臂，何限情切。渐近红尘，渐远红楼，好事天涯难觅。祇馀马首金铃响，似亭院、惜花时节。恨燕莺、不渡江来，断了绮罗消息。"}