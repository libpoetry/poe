{"id":"99196","title":"和子由寄题孔平仲草庵次韵","dynasty":"宋代","author":"苏轼","text":"逢人欲觅安心法，到处先为问道庵。卢子不须従若士，盖公当自过曹参。羡君美玉经三火，笑我枯桑困八蚕。犹喜大江同一味，故应千里共清甘。二虫君不见水马儿，步步逆流水。大江东流日千里，此虫趯趯长在此。君不见鷃滥堆，决起随冲风。随风一去宿何许，逆风还落蓬蒿中。二虫愚智俱莫测，江边一笑无人识。"}