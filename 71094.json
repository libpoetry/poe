{"id":"71094","title":"木兰花慢·次韵陈见心文学孤山问梅","dynasty":"元代","author":"张翥","text":"压西湖千树，曾几度，为携尊。向柳外停桡，苔边待鹤，酒熟诗温。瀛洲旧时月色，怅荒凉、惟有数枝存。天上梨花成梦，江南桃叶移根。如今憔悴客愁村。难返暗香魂。甚岁晚春迟，角寒笛晓，雪暗云昏。登临不甚寄目，但青山、隐隐月纷纷。再约与君同醉，从他啄木敲门。"}