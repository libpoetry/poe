{"id":"240666","title":"山居·山居入长夏","dynasty":"宋代","author":"王之望","text":"山居入长夏，草树绕我屋。微风披拂之，有声来肃肃。葳蕤摇散影，掩冉飘暗馥。百合开数花，孤芳更清淑。我卧北窗下，午枕睡方足。挹此一襟凉，泠然若堪掬。坐使万虑空，乐哉谢羁束。有同颜氏子，坐忘遗耳目。又如慧可师，安心得归宿。落日行庭前，披衣自扪腹。閒扶旧僵石，细数新上竹，小禽时下来，相鸣入丛簇。见我不惊飞，人禽两幽独。"}