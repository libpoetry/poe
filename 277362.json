{"id":"277362","title":"金缕曲·啼鴂催山醒","dynasty":"现代","author":"汪精卫","text":"啼鴂催山醒。转幽深、沈沈雉堞，柳荑摇暝。揽得清辉凝眸处，身在万桃花顶。正丽色澄空相映。漠漠轻烟开渐淡，拥千鬟、一水明如镜。还照取，莺飞影。桃源不在虚无境。在人间、林鸮音好，巷尨声静。君看柴门春风入，菜甲麦芒齐迸。且放下老农镵柄。难得饭馀当户坐，愿春光、烂熳从渠领。歌一曲，水泉听。"}