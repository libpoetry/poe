{"id":"702424","title":"水西寺与郑宁时清郑鹏万里二上舍联句三首","dynasty":"明","author":"程敏政","text":"十年重到水西游，碎月滩深泛小舟。担重乾坤肩少息，盟全鸥鹭社初投。纱笼旧日题诗壁，壶注薰风劝酒筹。庭下木兰花未老，尽?佳景付赓酬。追陪冠盖访招提，隔断红尘水一溪。青草散遥支遁马，绿苔深护谪仙题。檐前鸟奏笙簧巧，天外峰攒剑戟齐。景物自淹行乐地，啸歌须待日沈西。酒为伤多苦忆茶，一时乘兴到僧家。竹鸡唱午炊烟起，草履梯云石径斜。入坐好山如旧识，涨溪新水走长蛇。包收天地双眸里，凭仗耕牛与钓槎。"}