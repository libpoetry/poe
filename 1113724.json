{"id":"1113724","title":"和舒伯源梅花韵","dynasty":"宋","author":"李正民","text":"极目凄迷杳霭间，群芳敛迹自知难。半穿篱落涂黄浅，静对溪流照影寒。月地云阶偏适意，雪车冰柱苦相干。莫随羌笛风前舞，却怕青青逼齿酸。群芳谁与斗时宜，淡拂铅华不著肌。爱静悄无蜂蝶影，耐寒孤映雪霜时。珑璁喜见银蟾满，零落愁听画角吹。几许妍词传不尽，只誇半树与横枝。叶落千林景最宜，天教姑射露冰肌。轻明素粉初匀后，浅淡娇黄半吐时。青女有情来慰藉，姮娥着意借嘘吹。不须驿使传消息，看尽南枝与北枝。檐卜花开鹫岭西，何如江国见纤肌。自矜六出非凡格，独占三冬最晚时。刻玉漫劳誇智巧，镂冰那复耐风吹。短墙深院凄凉甚，竹外攲斜一两枝。一种幽香取次宜，耻同桃杏献琼肌。为嫌脂粉污真色，谁道冰容不入时。寒透芳心能底瘦，风欺弱质等閒吹。清樽何惜花前醉，莫待飘零空折枝。"}