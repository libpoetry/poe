{"id":"811214","title":"赠夏季平殿撰二首","dynasty":"清","author":"丘逢甲","text":"周南留滞得归迟，三策天人圣主知。四海喜闻新政日，六街争看状元时。小臣下土纵横涕，世事长安反覆棋。回首觚棱俱远梦，天涯相对怅秋期。海天龙雨走惊雷，黯黯蛮云瘴不开。万里梦回庄蹻国，千金装问赵佗台。本无温饱平生志，待济艰难旷代才。约吊文山酹尊酒，世忠亭畔看潮来。"}