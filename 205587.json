{"id":"205587","title":"赋西轩竹·种竹才一亩","dynasty":"宋代","author":"卫宗武","text":"种竹才一亩，便有千亩势。苟能会其趣，何拘寻丈地。其气伟丈夫，其德象君子。莹哉冰雪如，润与珪璋比。中虚而有容，外直而不倚。迥非凡植俦，惟与乔松齿。揽以入吟篇，引以近书几。好之而乐之，雅致要相似。物清我亦清，相对乃无愧。翛然静秀姿，举世所同嗜。志趣有不侔，肝胆楚越异。将以洗凡俗，凡俗乌可洗。绿猗喻武公，金璧侈归美。萧瑟悦宣尼，食肉至忘味，有之而似之，气类由默契。此君如有知，哙伍亦所耻。苟或冰炭然，虽多亦奚以。"}