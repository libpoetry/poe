{"id":"695923","title":"送张光禄元易使边因述其五载供事之荣辄得六首","dynasty":"明","author":"欧大任","text":"阙下千官貂玉间，羡君簪笏侍仙班。五云深护蓬莱殿，宫扇开时识圣颜。天寿山前原庙开，千盘王气郁崔嵬。皇家岁遣朝陵使，记得松阴策马回。九译来宾尽入朝，欢传宴犒下云霄。大官颁给蒲萄酒，赞谒夷玉半赐貂。园里芭蕉曙色晴，北扉给札奏书成。先朝实录来焚稿，曾傍词臣雁字行。长秋正位卜婚年，妫汭涂山内教先。夹陛看君嘉礼使，至尊亲遣御楼前。张旃西去出榆关，蜀锦吴罗市马还。家有令公新纳节，白头应问贺兰山。"}