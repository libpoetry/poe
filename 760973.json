{"id":"760973","title":"夜飞鹊 出南郭望西山和清真别情","dynasty":"清","author":"郑文焯","text":"城南有情月，知我悽其，临别更送清辉。吟边白发已愁尽，京尘依旧缁衣。烟霄旷回眺，看仙山楼阁，海戍旌旗。长安梦短，过津亭、酒醒偏迟。身似十年江燕，帘幕易秋风，残社空归。休问乌衣故国，寻常陌巷，重到应迷。数峰缺处，倩苍云、补向天齐。但红桑成亩，青芜变海，弱水还西。"}