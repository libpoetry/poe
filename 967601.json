{"id":"967601","title":"燕春台 其一 送徐意一","dynasty":"宋","author":"赵以夫","text":"绣地残英，画空飞絮，东风又送春归。雨足郊坰，相将翠密成帷。燕莺犹恋芳菲。向枝头、叶底依依。留春不住，绿波渺渺，碧草萋萋。锦帆开晓，彩仗迎熏，峰回路转，月淡天低。红云影里，群仙报道班齐。九奏箫韶，算人间、无此埙篪。步新堤。金鼎调羹也，梅子黄时。"}