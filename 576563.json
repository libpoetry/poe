{"id":"576563","title":"龙溪清隐图为赵小庵题","dynasty":"明","author":"黎贞","text":"长笑宇宙间，寓形复何时。贾傅空太息，宋玉徒伤悲。彭泽洁身者，清风百代师。淮阴功盖世，不免三族夷。得失既如此，斯人竟何为。小庵乐天老，晦迹龙溪涯。溪边花木秀，溪上鱼虾肥。钓鱼酌春酒，惜花临清池。登高意更远，盻柯颜自怡。论心来鲍叔，听琴有钟期。不学屠龙术，不学歌采薇。从容处斯世，岂逐浮云移。讷子性嗜酒，陶陶日如痴。远游感知己，看山伤别离。濡毫作图画，聊写长相思。结庐此山下，赋我归来辞。"}