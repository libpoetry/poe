{"id":"817449","title":"题画四绝","dynasty":"清","author":"戴梓","text":"灵峦如黛草萋萋，未雨先云漾碧溪。似我旧游曾到处，廿年尘土梦中迷。青葱相对鬓毛斑，高士幽招日往还。安得置身图画里，直投茆屋住溪山。翠微东去路横斜，草浅林深处士家。岁月不知人不老，閒随流水认桃花。崖悬古寺白云隈，松听龙吟水听雷。漫道山深人不到，虎踪才扫客还来。"}