{"id":"697504","title":"拟大明铙歌曲十八首 黄河清","dynasty":"明","author":"胡应麟","text":"黄河清，圣人出。应昌期，诞至德。著戎衣，奋三尺。靖四方，建都邑。干戈偃，弧矢戢。统九有，主社稷。神与鬼，咸受职。烽烟扫，爝火熄。维大明，照中国。万千祀，与天一。凤之翔，在濠梁。义师起，帝网张。二十四将驱天狼，兵锋所指定四方。薄海内外以莫不来王，威加六合返旧疆。徵歌悉发诸儿郎，复彼人民世世无有所与为我沐与汤。击筑大风云飞扬，千秋万岁乐未央。揽群雄，盗如猬。大圣握符起淮汭，与神为谋蓄锋锐，提三尺剑驱海内。驱海内，揽群雄。真人出，天下同。四方六合咸景从，如风从虎云从龙。汛扫大漠如飞蓬，扶桑曈曈朝日红。驱海内，揽群雄。克建业，定皇畿。皇畿定，举义旗。天兵百万任所之。东吴南汉西蜀七闽六诏从风靡。天下大定一戎衣。天兵十万下东国，婺以先宁驻皇跸。景星荧荧耀城邑，我战则胜攻则克。四海从风靡弗一，势如破竹烽燧息。天命曷归归有德。于维文王，是亲四友。疏附后先，以翼元首。峨峨高踪，异代曷有。天威是临，匍匐奔走。猗与圣祖，广延群雄。如天如海，为万物宗。王师所向，六合景从。爰率车徒，以定浙东。浙东底平，大统未集。蚤作暮思，思布文德。曰基曰濂，曰琛曰溢。玄纁奕奕，交布东国。曰四先生，论道经邦。坐而弗名，匡朕弗遑。呜呼盛节，庆流无疆。德六五帝，功百三王。明日大战战鄱阳，简师料徒百万强。烈风吹沙湖水扬，烟焰涨天焚大航。三十六将死康郎，再战湖口歼馀皇。我舟胶沙敌尚强，疾呼奋臂来冲撞。鲸鲵蔽空云日黄，拍江巨浪何茫茫，如血钜鹿尸昆阳。维天命我明，车轮碎螳螂。百矢定边背若芒，一矢贯睛谅死亡。谅死亡，理出降。威加四海，莫不来王。盘门入，士诚泣。前歌后舞大师集，兵不血刃下城邑。谁其帅者公魏国，归市弗止廛弗易。万姓欢呼颂皇德，二敌既歼皇之土东极。沧溟南亘楚长驱，入中原孰敢余阻。方谷珍，起盗薮。乘元之乱，窃据一方地如斗。耗金币，大官酒。海上时时飞且走，如鬼如蜮鸡与狗。大明当空烛九有，举宗乞命窜海口。帝悯其愚印加肘，以较群雄最小丑。七闽保岩阻，连亘皆山梁。友定据其巢，负固如金汤。我皇命将谕，谕以开茅疆。自谓故元臣，负义不肯降。王师十万下，戈船逐长江。兵入如破竹，如虎吞群羊。委身系尺组，支体磔分张。自谓故元臣，守节甘丧亡。大都以沦覆，谁为招国殇。维中国，帝王所自立。欃枪遍郊原，天地黯无色。天重开，地重辟。扶桑荧荧日月出。照八荒，烂九域。芟夷祸难四海一。神龙夹助正统集。帝悯边尘扰中国。诏下大将军，达副将军遇春提兵九十六万，戈鋋甲胄如浮云。命词臣濂草檄谕彼中华民。长驱入河洛，壶浆箪食来成群。元都平，四海清。神鬼受职万方庭。列大藩，置神京。汛扫烽烟混一区寓，再造华夏开文明。察罕起元末，举代推鹰扬。天命去胜国，剚刃争战场。维库库，察罕子复良。下益都，伐洮阳。驱兵出没观以望。帝三谕，弥陆梁。执囚我行人，怒臂如螳螂。命大将，统武骁。北征陇右一战捣其巢。捣其巢，万骑突至如风飙。赖傅颍公却前茅。两军就舍不得交。夜分劫营，足纳一靴身骑骟马逃。骟马逃，绝大漠。我军四十万，胜负互相角。巨网漏吞舟，竟死蕃部落。帝称好男子，维库库。升面缚，出成都。母子哑哑啼路途。父旻玉珍一目枯。贪饕乱亡起雄图。不久身殉留遗孤。大明区寓至化敷。屡使遣谕如追逋。犷兵悍将骄相扶。骄相扶，守瞿塘。帝命颍国公东瓯王。伐山通道开战场。直捣阶文溃腹心，腹心溃，肝胆亡。母子舆榇大道旁。升也肉袒仍牵羊。侯以归义戒杀降。高皇帝德洪虞唐。唐高宋武如豺狼。明受命，海宇一。前元馀属负固北庭保其宅。团结党类以俟我衅隙，为我子孙慝。皇帝遐思勿姑息。乃眷西顾以北征。桓桓大将，统兵亿万犁其庭。犁其庭，心胆落。单于遁，绝大漠。纳噶楚，居金山。二十馀万众，虎视一何眈眈。帝命上公冯，统兵出全燕。天威所震慑，敌骑不敢驰，敌弓不敢弯。二十馀万众，一时赴长安。摐金伐鼓壮士欢，筑三受降玉门关。六诏天西南，惟滇号最钜。残元历数尽，遗孽犹虎踞。帝悯绝塞民，使命驰风尘。彼昏不奉诏，虔刘我信臣。皇赫斯怒命黔宁，艨艟巨舶浮昆明。昆明水涸歼长鲸，碧鸡金马入我版图四海平。受天命，定四方。干戈偃，鈇钺藏。轶大武，驾成汤。媲轩辕，俪虞唐。扩地万里居中央。整齐万国开明堂。汉唐宋晋隋诸邦。絜功比德如蜩螗。万八千岁永无疆。"}