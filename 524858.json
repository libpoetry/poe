{"id":"524858","title":"辱泾川公惠诗谈止足之分奉答三章 其二","dynasty":"明","author":"顾璘","text":"泾公鼎鼐器，一德调咸酸。委身奉明主，即事恒披肝。云龙际嘉会，鱼水投至欢。秉笏四十载，寸衷晚逾丹。班马记言笔，房杜进贤冠。所至见挺直，凛凛奸谀寒。朅来守留京，建节上将坛。军容一时肃，政蠹随手刊。遂令鸿雁居，悉远豺狼患。翻然忆莼鲈，匪谓伤秋残。叩阍累十疏，缨冕先自燔。止足不殆辱，永怀伯阳言。回驾太勇决，何啻如转丸。至今四海心，忽忽忧危安。嗟予愧河伯，谬向东海观。时沾勺水益，已足盈盂盘。曲士束小教，语大固所难。且愿待函丈，日听歌虞轩。"}