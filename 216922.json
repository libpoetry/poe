{"id":"216922","title":"题陈抟题壁图","dynasty":"宋代","author":"艾性夫","text":"长松梢梢老烟雾，瀑泉飞落千丈布。树精摇手不敢呵，雅是仙人熟眠处。睡蛇未死惊起来，风吹野服冠崔嵬。双髽窣窣磨老瓦，墨汁湑湑翻莓苔。一翁拥篲供扫壁，一翁耸膊观落笔。欲写未写方昂头，野趣含秋正萧瑟。先生壮志神龙骧，欲跨八表提天纲。市衢呼酒沃侠客，岂肯老死苍山傍。忽来驴上听鸣镝，中原王气开皇极。心事西峰一首诗，真人自在陈桥驿。"}