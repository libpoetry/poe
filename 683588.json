{"id":"683588","title":"卫河八绝","dynasty":"明","author":"王世贞","text":"击汰荡金波，流光起千鬣。仰看云间质，如钩带残堞。河流曲曲转，十里还相唤。那比下江船，扬帆忽不见。前望渡口驿，行行转相隔。非关驿路移，应是侬心迫。十五谁家女，红妆娇自多。低头浣衣坐，不解听吴歌。欸乃橹声低，来船坐自移。无须苦相羡，各有去来时。人家半侵河，屋后晒渔网。夜深唤小妇，篝灯听波响。青青河畔柳，萧索半无枝。为是轻攀折，非关赠别离。人云风波恶，风波信自恶。生长在家乡，那得容华落。"}