{"id":"136049","title":"仲舅尚书生朝","dynasty":"宋代","author":"楼钥","text":"去年生朝燕稽山，馆舍朗朗屋百閒。红裙合乐饮彻旦，坐上众客皆酡颜。今年生朝半归路，竹舆萧萧晓冲雨。回头风景非去年，当时宾客今何处。仕已喜愠曾何分，适斋酃减楚子文。鼻閒栩栩固自若，世情物态徒纷纷。平生知足志闲退，归老乡关了无悔。但欲年年醉西风，坐阅人閒百千岁。人閒万事日不同，尚书人望方颙颙。明年举酒拜公寿，安知不在槐庭中。"}