{"id":"400235","title":"摸鱼儿 偶检书丛，得年时追和元遗山雁邱旧稿半阕，信笔补足之，奉寄静庵","dynasty":"民国末当代初","author":"朱庸斋","text":"叹中原、无多佳气，等閒销与尘土。故陂难驻双栖梦，又被西风吹去。天已妒。况更有、人间缯缴相期汝。逡巡自顾。剩辛苦南来，伶俜只影，凄冒蓼花雨。并州路、寂寞神鸦社鼓。今宵谁共羁旅。茫茫碧落情何极，忍把旧盟轻负。空泪注。怕尚有、冤禽伴汝同终古。飘零断羽。纵一曲平沙，哀弦切切，愁向此时诉。"}