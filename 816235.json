{"id":"816235","title":"沁园春 偶兴。和王阮亭韵二首","dynasty":"清","author":"黄永","text":"吾道非耶，滔滔皆是，岁月空流。问君子之交，谁甘如醴，古人自许，敢曲如钩。落落无徒，嚣嚣自得，九点青烟望九州。嗟多少，是蓝田旧将，瓜圃通侯。一觞一咏相酬。任落叶、随风水上浮。只越水吴山，从吾所好，竹篱茅舍，于世何求。醉里乾坤，闲中今古，麋鹿为群侣白鹤，休相认，有少年同学，肥马轻裘。长啸归来，或渔于溪，或圃于冈。且可否之间，不夷不惠，中行岂敢，疑狷疑狂。白眼看他，青山老我，漫世居然入世方。休再道，曾封侯万户，昔遇高皇。闲来濯足沧浪。又种竹千枝朩几章。愧能酒能诗，陶潜李白，亦经亦史，司马公羊。醉后长歌，灯前自舞，也算生平意气场。嗟今日，只黑甜一枕，快矣吾乡。"}