{"id":"683975","title":"古意寄李于鳞","dynasty":"明","author":"王世贞","text":"幄中有奇质，拟是吴宫姝。腰间瑰瑜佩，耳缀大秦珠。宛若惊鸿度，灼如舜华敷。动摇幽芬发，行止宫商俱。游徒非古欢，枉盼意相驱。礼乱并一身，千金在须臾。明誓指秋天，谁能信不渝。临当相诀绝，抱此尽区区。黄鹄辞天池，周游于中土。秋禾郁如绣，徘徊能无下。所顾充口腹，当眸失罘?。斑斑原中雉，踯躅同鼎俎。以此唳霄质，俛首凡禽伍。"}