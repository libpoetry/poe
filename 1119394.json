{"id":"1119394","title":"次韵张丞二首","dynasty":"宋","author":"陈造","text":"夫君腹笥尽奇谋，每叩谈锋听不休。诵赋久嗟无此作，荐贤端合拔其尤。小迟荣路观掀趠，聊为同寮盖谬悠。政恐诸公有推挽，平时果艺仰由求。槁梧闲据自沈吟，投老真成负此心。酒沃渴鲸悲事往，官随跛鳖笑吾今。进为终愧周人朴，归去曾无陆子金。尚赖君诗慰牢落，时清聋聩发纯音。"}