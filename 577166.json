{"id":"577166","title":"玉津园怀古","dynasty":"明","author":"陈琏","text":"玉津园在南屏下，金碧煌煌起台榭。清泉文石满春山，异卉名花宛如画。流尘不飞天气和，龙旗葆羽频来过。半空丽曲闻歌吹，十里香风飘绮罗。是时太师专国柄，黩武穷兵启边衅。罪盈恶满速天诛，玉津园中渠殒命。天目山崩王气残，乐游一旦梦魂安。白雁南来秋已暮，西风蔓草露华寒。经行忍说前朝事，山色犹颦旧时翠。恨杀韩家三世孙，名园翻作凄凉地。"}