{"id":"905502","title":"淳祐七年丁未十一月朔蔡久轩自江东提刑归抵家时三馆诸公以风霜随气节河汉下文章分韵赋诗送别得下字","dynasty":"宋","author":"李伯玉","text":"清时屏臣奸，琴瑟大更化。四佞斥昕朝，一札颁丙夜。明庭集孔鸾，清庙荐琼斝。堂堂西山孙，藉藉少室价。给札承明庐，紬书群玉舍。功名渠自来，迫逐不容赦。君心政事本，治化朝廷下。纪纲始宫闱，国本关宗社。累章沥忠赤，万口齐脍炙。迩来忠佞杂，异论淆王霸。昊天且不容，膴仕骈姻娅。回遹何日沮，好官从唾骂。人方酣势利，君独辩奸诈。同僚俱愧赧，灶婢亦惊讶。官职一涕唾，名声穷泰华。列之绍符间，允矣陈邹亚。江东天一方，使者星言驾。我亦滕氓廛，何幸寇君借。国步正艰危，人心实凭藉。良民困盗贼，螟蟊损禾稼。豪姓侵细民，荆榛害桑柘。污官混廉吏，鲍秽薰兰麝。少烦六辔濡，行见四辈迓。君诚梁栋材，好与支大厦。"}