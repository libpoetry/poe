{"id":"1245691","title":"登华顶峰","dynasty":"元末明初","author":"杨维桢","text":"铁崖仙人来自西崆峒，琼林宴罢随天风。天风散珠玉，乃在华顶峰。拔地一万八千丈，但见琼台瑶阙巀嶪撑青空。长松倚天不盈尺，桃花水与银河通。老仙独睨万物表，炯如秋水开夫容。火乌夜半吐东海，石桥飞渡天门龙。九重启金钥，千楹立綵虹。列仙夹仗冰雪容，中有晨肇双郎之窈窕，珊珊杂佩摇玲珑。胡麻饭初熟，上案双玉童。翩然迎老仙，笑语风云从。冰桃琥珀碗，霞液玻瓈钟。陶然一醉三千霜，酡颜相映扶桑红。归来笠泽成小隐，林屋洞访浮丘翁。下视东蒙尘土濛，蓬科万冢眠英雄。"}