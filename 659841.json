{"id":"659841","title":"云庄纪物三十一韵","dynasty":"明","author":"林俊","text":"老深酬懒癖，幽胜属庄家。走院溪藤暗，缘邱坞竹斜。野苹时卧鹿，埳井乱鸣蛙。阴壑蒲初笋，陂陀蕨正芽。齑行令公韭，盘剥故侯瓜。山柿辞残蒂，崖梅落故丫。砂精霜候橘，粟细雨前茶。壁桧悬丝纽，冈桃散锦葩。药苗阑错种，石乳穴粗爬。海阔潮双信，蜂喧日两衙。褰帏过林鸟，拄杖落岩花。邻里鸡豚盛，晨昏鹳鹊哗。三阳时转泰，一熟岁仍加。事育差年计，轮回宛物华。士风存梗概，人语隔烟霞。兔狡何曾得，鱼驯渐可叉。抱宽馀垢纳，持少断污邪。豪兴閒还觅，颓龄促任赊。苍精化猿鹤，绿骨幻龟蛇。末路看如砥，浮生似有涯。诗材衰愈退，饮量晚微加。礼让闻邹鲁，怀柔忆汉巴。历危欺足茧，乘醉岸巾纱。风掣垂天翼，星回贯月楂。无钱具鲑米，与客且桑麻。斋集僧鱼供，膰分社鼓羓。至音传要妙，大雅会亨嘉。鬼凿仙龛细，柴联栈道遐。规规投索莫，颇颇谢纷拿。学窃董生苦，词疑左氏誇。帝临收暮局，一著敢容差。"}