{"id":"695579","title":"族子守德馈予独鹤养巳三年性驯甚每雁鸣鹤亦鸣令人爱且怜之近因浮鱼塘中损趐不觉悽切漫作二章","dynasty":"明","author":"林熙春","text":"卫公曾馈鹤，孤鹤叹飘零。饮啄知人性，回翔近物情。观鱼频独立，顾雁每双鸣。岂谓浮鸥病，迟君羽翼生。此鹤原仙品，飞来自九皋。顶丹依日曝，羽白柰霜高。忽损云霄翮，翻从丘壑号。主人如善养，鸾凤且同翱。"}