{"id":"996698","title":"次韵章禹直开元寺观画壁兼简李德素","dynasty":"宋","author":"黄庭坚","text":"丹青古藏壁，风雨饱侵食。拂尘开藻鉴，志士泪沾臆。灵山远飞来，不可以智测。龙神湛回向，拥卫立剑戟。依稀吴生手，旌旆略可识。鸿濛插楼殿，毫发数动植。广林瞻二圣，有众拱万亿。飞行凑六合，揽取著一席。人人开生面，绝妙推心得。李侯天机深，指点目所及。三生石上梦，天乐鸣我侧。幽寻前日事，晦明忽复易。章生南溟鹏，笼槛锁六翮。能同寂寞游，浊酒聊放适。西风叶萧萧，蟋蟀依墙壁。家无万金产，四邻砧声急。藜羹傲鼎食，蓝缕亦山立。并船有歌姝，粉白眉黛黑。期公开颜笑，醉语杂翰墨。不须谈俗事，秖令人气塞。"}