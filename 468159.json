{"id":"468159","title":"题宋徽宗画犬自署曰赐应夫人守閤","dynasty":"明","author":"谢肃","text":"别殿春日长，君王多玩好。不惟翰墨工，绘事亦深造。挥毫出骏犬，踞坐息轻趬。金毛映玉爪，生气终外耀。以赐应夫人，岂但资巧笑。后宫三十六，粉黛正年少。望幸日已深，羊车殊未到。于焉托犬名，警彼花房盗。呜呼移此虑，足以守宗庙。神器一被窃，万乘殁边徼。婵娟难白□，此物气凋耗。望彼犬羊天，令人重嗟悼。"}