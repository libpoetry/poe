{"id":"1007502","title":"自曹家沙风中抛江危甚抵铜陵县","dynasty":"宋","author":"董嗣杲","text":"朔风吹沙昏，聚落风物蕃。剧邑此寄治，零星数军屯。奸狡纷雁鹜，生殖丰鸡豚。猎子事兵仗，儒家扃荜门。时闻读书声，句读失讨论。小舟泊洲虚，入市市不喧。何年弓戈戕，睹此惊心魂。百里馀几户，谁肆科调繁。邑令率以摄，凋瘵真难言。俊佐觅幕檄，不洗部民冤。气象日益靡，莅政几触藩。野老采野果，倚篱喂病孙。逢客乃靳吝，出语妄自尊。细故起叱咤，徒御嗤蛮村。失笑向此适，窒忿思倒樽。云簇天冱寒，有酒无从温。劳生愁万端，不语将虱扪。深虞弱缆腐，浮寄芦荻根。铜陵只隔江，起碇帆若奔。既涉庸自悔，死生归乾坤。"}