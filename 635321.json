{"id":"635321","title":"夏日陈牧止孝廉招游南园舟中与庞若云张直咨诸子同赋","dynasty":"明","author":"成鹫","text":"山居寡所欢，终年破茅屋。何物撄我情，鸣禽朝出谷。昨夜梦殊佳，晨兴理盥沃。故人书适至，开缄再三读。曰有南园翁，瓜蔬招近局。高兴发无端，客来应不速。驾言遵枉渚，微风饱船腹。笑语忘主宾，形骸混僧俗。十里稻花香，山川悦心目。人境渐以遐，仙源互开阖。野犬吠一声，豁然见松竹。维舟就广荫，引客登崇陆。黑壤错丹葩，文材杂散木。曲折避榛芜，俛仰随朴樕。乱后旧亭榭，犹存数丛菊。下临放生池，出入饶水族。菱芡自浮沉，海潮遂停畜。坐来风雨过，轻寒袭巾服。静对溪云生，细数凫鹥浴。不觉远烟暝，山厨具蔬簌。雕胡盈瓦盘，藜羹胜粱肉。茗苦井泉甘，何事醽与醁。野人有真性，大道无可欲。灵蛇尝欲饥，偃鼠易知足。但愿澹无营，枯肠称饘粥。洗钵临清流，黑甜眠曲录。与世任平怀，无门亦无毒。提起竹篦子，何尝有背触。多谢贤主人，兹恐游不数。安得半把茅，溪边深结筑。当年折脚铛，誓愿追芳躅。"}