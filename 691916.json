{"id":"691916","title":"嘉靖宫词八首","dynasty":"明","author":"李蓘","text":"历历金吾树影繁，瑶坛铎鼓动黄昏。迎和门外灯如昼，内直诸臣夜拜恩。沉水龙涎彻夜焚，桂宫芝馆结祥云。坛前才布诸天位，苑外先催学士文。玉貌终年侍禁闱，每逢时节赐金绯。君王不爱纤腰舞，裁作雷坛拜斗衣。小车飞曳向玄都，翠羽金翘笑自扶。玉蝀桥边长日市，内珰争买大秦珠。泥金检玉祝长生，万国封章止进呈。月满西宫更漏永，九重风落《步虚》声。霞帔星冠赤锦绦，玉熙宫里荐仙桃。天王亲捧瑶函拜，五色龙光生衮袍。考鼓吹笙送上清，醮坛将罢日初生。太平元老偏承宠，召听钧天广乐声。十五宫娥鬓发清，霓裳初着性偏灵。百花丛里春风静，学诵玄门诸品经。"}