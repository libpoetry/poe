{"id":"992779","title":"送王岩夫秘校通判滑州","dynasty":"宋","author":"梅尧臣","text":"昔闻信都侯，尝作画舫斋。空户两向辟，樽席长对排。左顾树若岸，右盼堵成崖。既无风波虞，但与物景谐。一从信都去，来者趣意乖。屋室改库厩，花木为薪柴。君当访其迹，更葺安旧牌。记石傥尚在，尘土加洗揩。然后酿井泉，吟醉前人偕。寄言灵河守，高此别乘怀。"}