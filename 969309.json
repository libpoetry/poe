{"id":"969309","title":"憩农家","dynasty":"宋","author":"赵汝燧","text":"似阴还似晴，好风弄轻柔。土膏春犁滑，竹深鸣禽幽。农家颇潇洒，㶁㶁清泉流。蹇余入茅檐，解带为小留。荆钗三两妇，竞将机杼投。吹炉问官人，肯吃村茶不。群儿窗下读，千字文蒙求。余因拊其背，劝汝早休休。泓颖才识面，白尽年少头。耕食而凿饮，胡不安箕裘。乃翁听我言，急把书卷收。遣儿出门去，一人骑一牛。"}