{"id":"303769","title":"拜星月慢·缺月墙阴","dynasty":"清代","author":"陈方恪","text":"缺月墙阴，幽香坊角，隔水砧声微度。依旧风情，认纹窗烟雾。叹如梦，最是欹红软翠筵底，腊凤匆匆归去。永夜无聊，数青溪钟鼓。甚伤心、稳向天涯住。孤鸾信、第一眉痕误。料应红袖寒添，惹欢尘都污。记今生、万种温柔处。天河迥、错唤桃根渡。祗赚得、楚客萧疏，写江关哀句。"}