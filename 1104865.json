{"id":"1104865","title":"皇太子生辰诗三首","dynasty":"宋","author":"马廷鸾","text":"煌煌炎宋兴，奕世开燕谋。建隆圣人出，庚年宝运周。祥符帝子生，巳月神光流。稽首颂储君，昭哉遹嘉猷。吹铜协乾阳，主鬯弥千秋。星晖狼弧低，海润青齐收。金轮整鹤驾，玉觞侍龙楼。无逸能为寿，乾乾谨时休。苍龙见天东，房驷拱辰北。煌煌心星前，炳炳天王侧。休符协乾文，正阳毓紫极。铜楼蔼祥光，玉卮奉愉色。叹声沸笙鸾，寿龄指箕翼。何以祝元良，勉哉崇明德。学问日就将，福禄时万亿。永侍帝宸尊，重晖照四国。正阳毓前星，盛事符仁祖。仁者寿之基，生意一何溥。欢愉侍宫庭，晖润弥海宇。三朝谨师文，寸阴勤惜禹。新功鉴铭盘，妙用明絜矩。嘉宾从商园，末僚愧韩愈。永言祝储君，重离日常午。八表跻春台，万年受天祜。"}