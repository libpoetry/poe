{"id":"286375","title":"石将军歌·山阴阴，云冥冥","dynasty":"清代","author":"李锴","text":"山阴阴，云冥冥，薜荔苔藓被秋青。丈石特起猛捷呈，左若按剑右若援弓而抨。秋风凄雨每夜战，但见骷髅败叶沙上相支撑。魄为陈汤魂李陵，千秋庙祀为鬼灵。匈奴过者下马拜，屏息股栗惊威棱。望夫山，前有闻，石门今复传将军。丈夫碌碌会终朽，剑倚荒台望暮云。"}