{"id":"1118795","title":"长相思","dynasty":"宋","author":"陆游","text":"云千重。水千重。身在千重云水中。月明收钓筒。头未童。耳未聋。得酒犹能双脸红。一尊谁与同。桥如虹。水如空。一叶飘然烟雨中。天教称放翁。侧船篷，使江风。蟹舍参差渔市东。到时闻暮钟。面苍然。鬓皤然。满腹诗书不直钱。官闲常昼眠。画凌烟，上甘泉。自古功名属少年。知心惟杜鹃。暮山青。暮霞明。梦笔桥头艇子横。蘋风吹酒醒。看潮生。看潮平。小住西陵莫较程。莼丝初可烹。悟浮生。厌浮名。回视千钟一发轻。从今心太平。爱松声。爱泉声。写向孤桐谁解听。空江秋月明。"}