{"id":"1204668","title":"木兰花慢 送陈国材都目","dynasty":"元","author":"朱晞颜","text":"拂溪藤香润，缄翠墨、寄深情。忆月满箫台，春回炎海，驿骑宵征。相思顿成春梦，恰方州、接武叙前盟。愧我弓刀分倅，多君案牍劳形。佳声。宾佐喜逢迎。曹局赖经营。更尊俎谭谐，风襟清旷，逸思纵横。正好相依晚岁，忽欢传、梅菊已交承。粗喜分携不远，春来把酒江城。"}