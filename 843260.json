{"id":"843260","title":"寄和范仲林秀才","dynasty":"清末民国初","author":"俞明震","text":"故人别我无消息，江头日日愁风色。莽眇关河又一时，飘忽春光不相接。悲欢黯黯思昔游，脱帽笑指祢衡洲。无端落日照离别，从此烟波各自愁。眼前摇落知谁劲，可怜怀抱向人尽。歧路相看泣弟兄，天涯况复怜贫病。由来人事尽堪怜，岸然气与浮云连。乾坤万态震顽懦，几辈佼佼称时贤。书生睥睨真成误，婀娜如君有深悟。性情以外百不营，婉转深心托词赋。知君岁晏愁感多，放眼天地同坎坷。江天酝酿好风格，只今回首同蹉跎。潇湘夜黑雨声急，荒荒往事成追忆。独掩深屏剪烛看，檐花乱落春风色。可怜岁岁泣春风，况复孤儿途路穷。人生何处论知己，掩袂东望愁飞鸿。"}