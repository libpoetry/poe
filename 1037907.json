{"id":"1037907","title":"游紫云洞","dynasty":"宋","author":"文彦博","text":"同登青云梯，远访紫云洞。黄冠既前导，绛韝亦后从。幽奇素所希，险绝曾无恐。况此岩谷游，不知双舄重。摄衣叩洞户，肃若心神悚。两崖势相嵚，左右如抱拥。万木傍森罗，一水中汹涌。信哉天下奇，岂适谷间用。赏景未尽兴，向夕遽旋踵。飘然御风行，恍若游仙梦。异日期再来，退闲心更勇。"}