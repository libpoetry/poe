{"id":"244254","title":"望海潮·烟浓柳径","dynasty":"宋代","author":"史浩","text":"烟浓柳径，霞蒸花砌，春深特地芳辰。蝶侣斗狂，莺雏弄巧，嬉嬉舞态歌唇。西铺集簪绅。正桂薰兰玉，天寿松椿。竞捧瑶觥潋滟，来祝纵怀人。当年辍侍严宸。有星轺问俗，熊轼临民。康阜政成，蕃宣治美，归休燕处申申。行庆紫泥新。起钓璜国老，东海之滨。屈指重开此宴，应已拜平津。"}