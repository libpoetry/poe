{"id":"1235971","title":"木兰花慢 征南三首","dynasty":"元","author":"张弘范","text":"混鱼龙人海，快一夕，起鹍鹏。驾万里长风，高掀北海，直入南溟。生平许身报国，等人閒、生死一毫轻。落日旌旗万马，秋风鼓角连营。炎方灰冷已如冰，馀烬淡孤星。爱铜柱新功，玉关奇节，特请高缨。胸中泠然冰雪，任蛮烟瘴雾不须惊。整顿乾坤事了，归来虎拜龙庭。功名归堕甑，便拂袖，不须惊。且书剑蹉跎，林泉笑傲，诗酒飘零。人间事、良可笑，似长空、云影弄阴晴。莫泣穷途老泪，休怜儿女新亭。浩歌一曲饭牛声。天际暮烟冥，正百二河山。一时冠带，老却升平。英雄亦应无用，拟风尘、万里奋鹏程。谁忆青春富贵，为怜四海苍生。乾坤秋更老，听鼓角，壮边声。纵马蹙重山，舟横沧海，戮虎诛鲸。笑入蛮烟瘴雾，看旌麾、一举要澄清。仰报九重圣德，俯怜四海苍生。一尊别后短长亭。寒日促行程，甚翠袖停杯。红裙住舞，有语君听。鹏翼岂徒高举，卷天南地北日升平。记取归来时候，海棠风里相迎。"}