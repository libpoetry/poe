{"id":"973996","title":"初五日呈潘提举时祷雨应而未洽","dynasty":"宋","author":"赵蕃","text":"潦退旱随至，吏忧民足伤。陂塘待天雨，饘粥仰官仓。事势胡能久，收成亟所望。关心廑汉节，用意格穹苍。忽已云霓合，兼之雷电将。骤来能点点，快落遂浪浪。未复田畴绿，才苏菜陇黄。粗能宽闵闵，聊且慰皇皇。末世耽饕佛，前闻戒暴尪。于公明孝妇，卜式讼弘羊。是可资邦本，宁唯致岁穰。公行有馀力，我句漫斯狂。半载官离次，欲归行绝粮。何当荷蓑笠，及此济江湘。"}