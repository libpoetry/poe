{"id":"1136365","title":"辅德庙碑歌","dynasty":"宋末元初","author":"方回","text":"绿之渚兮浣侯衣，青厥蟾兮神所依。未壮而逝兮匪夭，白首者拜兮莫之敢非。潮来兮潮往，侯朝出游兮夜归。侯昔家兮今庙，奠椒醑兮神其我釂。渺渺兮绿之渚，子陵在上兮子胥下。羊裘孔乐兮鸱夷犹怒，勾吴炎汉兮俯仰今古。侯之愿兮天不违，保我民兮靡兵靡饥。水无蛟蜮兮山无貙豹，有蘋有芷兮岁其报。彭殇共尽兮孰尽而神，不死者心兮幻者身。雨八荒兮先我桑梓，刊此石兮百世之史。"}