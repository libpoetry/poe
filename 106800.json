{"id":"106800","title":"次韵张耕道喜雨见怀兼呈赵宾旸","dynasty":"元代","author":"方回","text":"疲氓多菜色，去守乏棠阴。属虑千峰旱，俄闻六月霖。面滩船欲涩，茗务井还深。香润回瓜圃，声酣起蔗林。炎官初恣肆，道暍稍侵寻。畏日方焦野，油云忽冒岑。此凉甦万病，厥价倍千金。解郡虽逾岁，留家尚至今。田登欣火贱，屋老惧书淋。遥念儿衣醭，兼虞妇灶沈。凄清传古调，忧闷豁烦襟。拭汗紕練帨，搔头断玉簪。却思穿石罅，共坐听泉音。韭脆鲜鳞缕，梅芳煮醖斟。一江同照影，两地隔论心。疑雪佳公子，输君日对吟。"}