{"id":"1129061","title":"颂石头和尚草庵歌","dynasty":"宋","author":"释印肃","text":"石头和尚草庵歌，试问参方会也么。千万莫将茅瓦比，离钩三寸绰清波。吾结草庵无宝贝，日劫相陪谁晓会。只缘穷子不归家，未免出头来捏怪。饭了从容图睡快，杲日丽天无可晒。薄?轻雾没虚空，饱塞虚空全不奈。成时初见茅草新，权披百衲强看经。赖得药山重决破，别传一句醒人心。破后还将茅草盖，雨过风吹无挂碍。垢衣那肯便抛遗，切恐众生难理会。住庵人，体露堂堂非故新。毫发有差魔道种，一尘不立妙通真。镇长在，不是坐禅并礼拜。实相元来岂用修，越古超今含法界。不属中间与内外，独卧孤峰谁作对。龙天百万有谁知，金色头陀笑里会。世人住处我不住，布施生天终陷坠。灵光独耀更无馀，未达凡夫开眼睡。世人爱处我不爱，乐是苦因宜早退。六道四生何日休，唯大丈夫能气概。庵虽小，寂寂寥寥勿边表。于中独有一天真，透色融声常皎皎。含法界，大地须弥藏一芥。外道声闻永不传，究竟不如心自解。方丈老人相体解，一默全包无小大。曼殊赞叹实希奇，问疾不任知自败。上乘菩萨信无疑，为法忘躯世所希。粉骨碎身应未报，声闻小果卒难知。中下闻之必生怪，泥有著无生死快。改头换面者还来，历劫茫茫虚受罪。问此庵，有谁直下肯承当。不假良材并巧匠，重重帝纲妙严庄。坏不坏，百鍊金刚充法界。微尘不立似虚空，始得名为观自在。坏与不坏主元在，得未拳拳应不昧。淫坊酒肆转光明，绝类离伦何窒碍。不居南北与东西，万法无生何所疑。岩树庭莎标妙相，猿啼鹊噪应真机。基址坚牢以为最，百亿轮锤击不开。定慧圆明非我所，方知达磨不曾来。青松下，珊珊遍地谁知价。无限聪明只道空，问说真空没命怕。明窗内，晃晃绝尘无覆草。指作菩提却不真，白顶门开全领会。玉殿琼楼未为对，引慈众生增渴爱。放出沩山水牯牛，荧荧露地难遮盖。衲被蒙头万事休，九年面壁为迷流。神光断臂何希有，萨埵投崖饲虎求。此时山僧都不会，犹若太虚无内外。临时应化即非真，□取驰求还自背。住此庵，不曾焚爇有为香。终日示君君不见，更无馀事可思量。休作解，众妙玄玄无管带。文殊仗剑逼如来，五百声闻心豁解。谁誇铺席图人买，不用文章兼学解。打破虚空归去来，离世界兮入法界。回光返照便归来，鼻孔辽天眼豁开。元来佛法无多子，连?三拳打自呆。廓达灵根非向背，不关南岳与天台。父母未生前一著，香严击竹始迷开。遇祖师，不契玄机道愈疏。灵知不是目前法，目前无法可名模。亲训诲，钝斧开山百杂碎。不求诸圣入玄宗，雪点红炉方称对。结草为庵莫生退，百鸟衔花也不来。花开还被风吹落，不得春风花不开。百年抛却任纵横，只履西归表不生。来往本无常湛寂，心心相印号传灯。摆手便行且无罪，汝等参方莫错会。千古万古一光明，不动遍周尘刹海。千种言，修多罗教没蹄筌。鱼兔得时非在说，商人到岸不须船。万般解，笔写石镌处处卖。不将一字与人依，露迥迥兮赤洒洒。只要教君长不昧，触目无边无对待。行住坐卧是谁来，提却蔓菁觅菘菜。欲识庵中不死人，几回昏暗又天明。明暗不来渠不动，周天匝地等空平。岂离而今这皮袋，心法无形如大海。汪洋不宿死尸骸，万古腾辉无变改。"}