{"id":"1115226","title":"送谢子肃提举寺丞二首","dynasty":"宋","author":"杨万里","text":"天台山秀古多贤，晚向池塘识惠连。十载江湖州县底，一言金石冕旒前。方陪廷尉甘堂舍，又赋皇华小雅篇。拾得澄江春草句，端能染寄仄釐笺。谁遣孤舟蓑笠翁，强随桃李竞春风。交情顷刻云翻手，古意凄凉月印空。可笑能诗今谢脁，也能载酒过扬雄。待渠归直金銮日，我已烟沙放钓筒。"}