{"id":"697833","title":"画鹰","dynasty":"明","author":"胡奎","text":"搏击无心到草莱，山鸡野雉莫相猜。昂然立在空青外，遮莫人呼不下来。金眸玉爪气雄豪，閒向秋风刷羽毛。整顿锋棱十二翮，碧天万里海云高。羽衣凌乱菊花明，白石江头立晚晴。不待将军臂韝上，红绒绦掣紫金铃。青天掷下决云儿，正是霜高俊捷时。自有鹏雏充一饱，山鸡野雉莫相疑。"}