{"id":"686694","title":"泛南湖十首","dynasty":"明","author":"边贡","text":"闻道南湖曲，芙蓉似锦张。如何一夜雨，空见水茫茫。水殿穿湖入，风阑过雨凭。微微夕阳外，时见出林僧。盈盈绿水际，汎汎白鹅群。借问乘舟客，何如王右军。碧树围青殿，朱垣接绀堤。王孙罕游豫，驰路草萋萋。风恬湖水平，画舸月中行。不见渔父处，但闻渔笛声。汎汎白鸥鸟，悠悠长自随。忆君何处切，湖上月明时。深浅元无定，行舠识水频。急流天下险，最好是平津。袅袅暮风细，团团秋月明。沙河闻不远，起我故山情。赤日乱青霞，照我湖中艑。来船时借问，前途水深浅。睡起看云坐，玄心入杳冥。吾将访蓬岛，双棹莫教停。"}