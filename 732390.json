{"id":"732390","title":"金陵故宫","dynasty":"清","author":"纪映钟","text":"朝出天津桥，浙浙水带索。暮行清溪滨，马溲乱芳屩。陋巷犹居人，宫墙窜鼯貉。云是故宫道，败堵仍未垩。恭惟全盛时，皇居壮京雒。真人起淮泗，一剑驱沙漠。神鼎定金陵，卜世过岐毫。刘基相涧瀍，王宋陈方略。粉雉包山川，芳湖填燕雀。南面园丘坛，背枕钟山薄。邓林采楩楠，越裳贡丹雘。巍然未央成，万户千门落。阁道钩枪棓，斗勺抵龙角。玉堂翥文鹓，金吾仗神犦。赫赫武库藏，赤电霄煜爚。翳然紫御深，琅玕朗?翯。皛皛蓬莱波，的的芳菲铎。绣闼秘椒图，雕栊镂鸑鷟。经营追灵沼，花鸟匪艮岳。蒸士缭垣墙，利锥不能斮。延袤万丈余，坚比南山硌。鸾辂参陈章，麟台画魏鄂。日御奉天门，虚怀问民瘼。鱼服求蔀檐，虓怒断鲸鳄。宵深不遑寝，一事古今酌。孤三卿备九，郊藩教胄学。灿然钜典章，万祀尊严确。有道字四夷，宸居磐石荦。日月光门庭，关河自锁钥。予夺成春秋，喜愠关露雹。栉沐诚艰难，金汤实天作。一传用方黄，儒术翊文弱。制度改周官，桐封背汉约。佥谋专赵括，不忍诛晁错。未报吴宫秋，皇孙燕来啄。十族魂惊天，瓜蔓血盈壑。养士三十年，报主良谔谔。英君自待边，明堂建龙朔。新宫既峥嵘，故宫自寥廓。新宫北极高，故宫新草绰。宝训蛛丝沈，金根苔卧拓。罘罳彫翠华，榜帷乾蕙药。阴凝黄屋霜，愁洒禁林箨。尚念高皇功，龙颜俨元幕。温凉虔鼎俎，节候陈精臛。醇酎屠苏窨，新䊗石泉瀹。白头老中官，玉带花锦襮。躬亲执扫除，启闭专掌握。沟水细涓涓，宫云淡漠漠。仿佛燕支痕，隐约炉烟袅。甲子五经过，栋础半摧剥。流寇恣披猖，长安焰天焯。忧勤十七年，社稷死无怍。新宫既沦陷，故宫剩榱桷。四方摧心肝，帝子还飘泊。二三黄发人，忧思席不著。田鲍鱼菽闲，水火殷殷搏。黄门拔剑起，外恃罴虎彍。中宵策始定，缟衣迓素幄。百辟朝行在，草创安俭约。遂有豫章材，涌地就绳削。厥惟五色土，启窖皆型煿。于时望宣光，万姓咸呼跃。故宫几兴矣，黄发咨筹度。自从贵阳相，怀宁墙壁托。燕山出总师，钦案大翻駮。丑逐刘张徐，高姜继去阁。朝纲武臣典，密疏渎且数。楚竖竟指戈，妄言君侧恶。尽撤淮淝兵，穴斗西南角。僵尸塞洪河，肝脑江流浊。泽清倒戈来，天堑一筏缚。镇兵鸟兽散，定南颈贯锷。悄然如无人，江山静濯濯。左贤居深帷，浴铁满城郭。移民安部曲，筑堵御侵掠。日闻故宫声，丁丁勤斧凿。一木疲千牛，石走万车脚。故宫遂荡然，旷莽驰飞駮。谁问荆棘驼，空怜腐草爝。欻兴垂亡时，此理似难觉。譬如将烬灺，欲烬还一爆。举首瞻故宫，故宫成污泽。大哉高皇功，废兴岂关若。野人近宫住，廿年悲落魄。出为露肘行，入不饱藜藿。皇皇丧家狗，栗栗入市玃。掩涕急前趋，蹒跚类羁缴。复见钟山云，矗矗芙蓉萼。映日布灵旗，随风过五柞。松栝虽尽髡。意象逾磅礴。烨烨龙凤章，未是虎豹鞟。夜萤群鸟惊，朝卷千峰蠖。焜煌金简书，缥缈神仙籥。幽兰终岁芳，甘涧寡冱涸。埋金累嬴秦，秩望匪庐霍。六代不敢陵，蜡屐名贤著。香埋宝志棺，雨蚀萧公镬。苍苍齐梁寺，至今存遗踔。山貌一朝童，山藏万古橐。浑沦元气中，四时备凉熇。《麦秀》我吞声，髯攀谁冥格。?㾁聊咨且，惨澹还矜愕。吟罢故宫诗，愿化钟山鹤。"}