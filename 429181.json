{"id":"429181","title":"寄题江叔海观察新建白亭","dynasty":"近现代","author":"黄浚","text":"残花何轩轩，白亭闻新落。江侯吾乡彦，民气愈瘵瘼。盛传惠声洽，隼旟莅河洛。出游实行水，胜事寄巘崿。截流见伊阙，㟞嵃禹所凿。奔豗赴八滩，滩声尤巉恶。石楼耸孤标，萝壁罥天笮。昔年白居士，生计此移托。沈沈香山寺，世网解缠缚。因开一藏经，香花秋漠漠。千晨閒宿地，遗响系摐铎。咄彼朝士鬨，党怨正互搏。青山独往心，处世似孤鹤。笠蓑邀僧侣，雪艇列杯勺。滩声并月色，万象纳淡泊。兹亭翼然起，檐宇寺相遌。影堂迩尺只，封植杂松柞。足知公英爽，精确百不铄。益思建亭人，襟宇寥哉廓。"}