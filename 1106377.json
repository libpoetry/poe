{"id":"1106377","title":"赠瑄上人","dynasty":"宋","author":"王灼","text":"日日登南楼，支颐望西山。念我知心友，一榻栖孱颜。诗如山中云，婆娑意自闲。世无飞仙术，尘步愁跻攀。我懒久不出，碧藓封柴关。床头五字稿，期师一来删。诸公争谈诗，健舌秋河倾。袖手但兀坐，欲语不敢声。独喜圆颅师，嗜好与我并。相见不言他，古律同细评。爱惜丈八矛，徐攻刘长城。向人勿浪出，三年戒飞鸣。白发潜庵老，近者焚翰墨。长身书台子，江湖断信息。肥宗与短演，见面应不识。桑门减诗侣，熟念气填臆。惟师两无择，同我滞乡国。努力事唱酬，异时亦南北。"}