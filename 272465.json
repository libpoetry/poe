{"id":"272465","title":"念奴娇·珠眉月面","dynasty":"清代","author":"吴藻","text":"珠眉月面，记前身、是否散花天女。寂莫琳宫清梵歇，人在最深深处。一缕凉烟，四围冷翠，几阵潇潇雨。剪灯人倦，鹤房仙梦如煮。恰好写到黄庭，画成金粟，总合天真趣。疏竹芳兰传色相，不似谢家风絮。香火因缘，语言文字，唱绝云山侣。拈来一笑，玉梅春又何许。"}