{"id":"1119004","title":"文儒见和四诗钦叹高妙谨用韵为答卒章问讯汝霖幸呈似也","dynasty":"宋","author":"陈长方","text":"我贫如曲逆，瓮牖门垂席。莽苍且三餐，鹏鴳俱自适。功业薰天地，等是一戏剧。高堂亲鹄发，甘脆尚谋食。空馀圣门事，黾勉愧强力。前修皎日星，一一是标的。未敢如求赐，自画兼愿息。公居吴淞滨，声名到童儿。弓旌羔雁招，尚落沧海遗。淡然如秋容，杳渺无津涯。扁舟载西子，独此见子皮。兼收及我辈，一视白与缁。他年高士传，读者当见思。不但首阳士，廉称百世师。记公当日事，天上冠群英。偕计旅庭实，稚齿先飞声。胸中五色绢，补衮泽斯民。云胡卷而归，不效岐山鸣。翛然脱外累，志尚惟清宁。坐使嘉谷富，无复生蝗螟。因公古人风，并得千载情。好在苏夫子，琴书安稳不。尺书寄双鲤，一一无沉浮。不见才几日，沃若桑已稠。应与曜庵人，静话同茶瓯。目送归飞鸿，缥渺天南头。趣合略畦畛，道同当共谋。何时暂来旋，促驾毋停辀。"}