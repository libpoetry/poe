{"id":"843614","title":"琐窗寒 题美冠夫人遗箑，为幼莲赋","dynasty":"清末民国初","author":"冯煦","text":"有客寻秋，尘封镜槛，怨棠休茜。团团似月，怀袖当年曾见。展银笺、千叠冶云，旧题俊句珠网罥。怕双栖江表，空帘吊梦，妒他新燕。画图视我，算露晚星初，半遮人面。残纨剩楮，赢得韦郎肠断。掩瑶笙、碧城旧游，夜凉鹤背归太晚。奈并刀、不剪柔情，宛转萦似茧。霁雪生寒，瘦筇招我，去寻陈迹。归潮自碧，送尽何郎词笔。倚东阑、留取断云，酒边独自横怨笛。记重门款后，梅阴携手，夜来初积。相逢更苦，问葛帔栖风，有谁追惜。庭荒墅冷，负了当时游历。耿无言、古萝自春，旧题败壁蛛网蚀。算匆匆、莫付哀弹，百岁如过翼。"}