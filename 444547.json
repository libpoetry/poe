{"id":"444547","title":"曲江秋 丁亥孟夏曲江雅集","dynasty":"当代","author":"王蛰堪","text":"搴芳胜日。正千蕊炫红，一池澄碧。拈罢旧题，携来故侣，酒溅风流屐。谁弄柳外笛？惹重把，前尘忆。小局尽欢，霜缣半伸，素襟犹湿。难觅。风骚过客。与谁唤、樊南赋笔。凭添千古恨，繁华天宝，人事都岑寂。引梦晓窗深，吟边桑海馀残劫。续断谱、归来待寻，此夜又成陈迹。"}