{"id":"448821","title":"赠安徽何琳仪教授","dynasty":"当代","author":"陈永正","text":"历落古文字，抱独人不识。栖栖吴楚间，弦诵唯自适。大知掉臂行，小慧窘辙迹。举世逐路尘，谁能丘山积。识君二十载，君书立我壁。巍然长在前，瞻视不敢逼。新诗忽寄我，晶光射几席。遥想绝代才，亦解书有色。华辞未忍弃，闭户句时觅。哲士苦多情，静安尝叹息。招我莲花峰，长啸泉石激。松上霜飙生，会当千里极。"}