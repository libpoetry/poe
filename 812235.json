{"id":"812235","title":"十一月十九日同余退如大进韩璞园琮王亮斋右弼集饮任伯卿官斋","dynasty":"清","author":"朱景英","text":"流光能博几何欢，衿契相从慰岁寒。底事沧洲不成趣，闻来须放酒杯宽。楝花风后刺桐霞，忽为萧骚感岁华。一种金城司马恨，攀条无那复天涯。鸣镝声声斗射堋，输他猿臂挽强能。个中柔燥谁堪喻，昨夜南山饮羽曾。冉駹西去倚长城，继起终童亦请缨。忠孝合推名父子，一时低首李西平。漫于人地指兜鍪，插架牙签富邺侯。听取扶风豪士咏，建安横槊属并州。珠海名家上将才，新从鲲屿射潮回。羡渠意气饶魁垒，知自趋承朵殿来。旧家门望盛何阳，早岁才名远擅场。今日拍浮沧海上，阿谁能识鲁灵光。剧爱琅琊王长史，席间麈尾散风怀。海东亦出栽花手，准备春来醉眼揩。斑驳新霜点鬓丝，廉夫老去倦支颐。玉山宾客休腾笑，铁笛当筵试一吹。秉烛相看梦寐如，鼕鼕街鼓报更初。觥船棹后旗枪罢，小别还留兴有馀。"}