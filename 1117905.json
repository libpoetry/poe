{"id":"1117905","title":"有感二首","dynasty":"宋","author":"陆游","text":"书生事业绝堪悲，横得虚名毁亦随。怖惧几成床下伏，艰难何啻剑头炊。贷监河粟元知误，乞尉迟钱更觉痴。已卜一庵鹅鼻谷，可无芝术疗朝饥。读遍名山万卷藏，残年肯受俗低昂。正须啸咏风涛上，未至悲辛酒䏑旁。梦里功名谁复计，闲中日月不胜长。虚皇有诏君知否，尽赐江湖作醉乡。"}