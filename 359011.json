{"id":"359011","title":"永遇乐·同陈俞二子过惠山茶肆小饮","dynasty":"清代","author":"黄永","text":"细雨还晴，剩寒新暖，清和天气。五里长街，九龙峰下，比旧风光美。良朋连袂，单衫小扇，依约冶游情味。问谁家、曲径朱栏，红杏赤葵交媚。沽来斗酒，颓然醉了，笑折花枝簪髻。拍手狂呼，挥杯自劝，暗揾无端泪。英雄失路，书生落拓，同是一般憔悴。空归去，野水方塘，瞥看山翠。"}