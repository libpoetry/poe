{"id":"814961","title":"醉太平四首","dynasty":"清","author":"奕绘","text":"车声乍停，三更四更。槽头唱和驴声，正雄鸡未鸣。鸣非不平，亦非夜惊。应时发见良能，载摩登女经。驴声可悯，鸟鸣好听。古今天下人情，怕深山虎鸣。钟声杳冥，锣声破訇。一金分铸两形，似展禽弟兄。毚毚者獾，茸茸雪团。玉人借作双欢，喻同心百年。两头倒颠，或伸或跧。吉羊天鹿之间，又莲笙桂冠。青青子衿，悠悠我心。白花转变黄金，比初开更深。长藤绕林，清香满簪。是宜焙茗徽琴，泛泳弦妙音。"}