{"id":"1041342","title":"答黄寺丞紫薇五言","dynasty":"宋","author":"刘敞","text":"紫薇异众木，名与星垣同。应是天上花，偶然落尘中。艳色丽朝日，繁香散清风。㛹娟虽自喜，幽寂逝将终。主人谪仙籍，浩歌沧浪翁。卜居抗静节，搴秀怜芳丛。猗狔庭中华，固为悦已容。如何又将去，含意默忡忡。青苔侵履綦，摇落知岁穷。独赖君子德，庶几甘棠封。"}