{"id":"694431","title":"赛兰花开","dynasty":"明","author":"陈献章","text":"晴光三日转花枝，坐对微馨忽有诗。涓滴未尝花上露，南风莫只报人知。曲栏砌下少人窥，戏蝶游蜂忽满枝。君欲寻花须早计，只今犹是未开时。微风巾袂细氤氲，楚畹丛中别有春。啜茗亦嫌风景杀，明朝载酒是何人。山花艳艳缀旒傍，君爱深红爱浅黄。楚客见之挥不去，向人说是赛兰香。"}