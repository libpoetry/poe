{"id":"766833","title":"贺新郎 其二 九日途中忆兄璈伯","dynasty":"清","author":"俞士彪","text":"系马河桥驿。看隋堤、夜来霜重，顿凋柳色。故国重阳风雨际，已是千愁堆积。又何况、他乡他席。手种黄花开也未，拂征尘、破帽频欹侧。抬望眼，水云隔。吴山兄弟登高日。想风前、茱萸遍插。也应愁戚。冷落园林谁送酒，伴着二人岑寂。更遥忆、长途劳客。木落猿啼天欲暮，料思君、思我同沾臆。沙上雁，又嘹呖。"}