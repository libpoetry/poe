{"id":"818329","title":"耶婆提病中，末公见示新作，伏枕奉答，兼呈旷处士","dynasty":"清末近现代初","author":"苏曼殊","text":"君为塞上鸿，我是华亭鹤。遥念旷处士，对花弄春爵。良讯东海来，中有《游仙》作。劝我加餐饭，规我近绰约。炎蒸困羁旅，南海何辽索。上国亦已芜，黄星向西落。青骊逝千里，瞻乌止谁屋？江南春已晚，淑景付冥莫。建业在何许？胡尘纷漠漠。佳人不可期，皎月照罗幕。九关日已远，肝胆竟谁托？愿得趋无生，长作投荒客。竦身上须弥，四顾无崖崿。我马已玄黄，梵土仍寥廓。恒河去不息，悲风振林薄。袖中有短书，思寄青飞雀。远行恋俦侣，此志常落拓。"}