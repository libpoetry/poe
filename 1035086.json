{"id":"1035086","title":"阁学袁侍郎以朝鲤豢龙两图见寄索和 豢龙","dynasty":"宋","author":"魏了翁","text":"乾坤包万有，纳纳百囊罟。人位乎两间，利与害为禦。一气贯四时，五风偕十雨。神龙以为畜，扰御不予侮。河有背负图，庭无漦流女。义理之不明，人情自疑沮。范围吾职分，往往若违拒。同室操戈鋋，一身隔肺腑。帝王豢龙意，弃置那复取。四灵非不灵，有不得其所。生息之相吹，古今镇如许。古人体天意，万物我其主。虫莫知于龙，拊循如士伍。今何故无人，亦足验胸府。声和凤来仪，心平辔如组。矧伊人中瑞，治乱系嘿语。欲入而闭门，谁出不由户。兹事阙人心，作诗附农圃。"}