{"id":"1005831","title":"村庄麦饭齑笋有怀达善正仲帅初因寄袁仲素季厚陈用之","dynasty":"宋","author":"舒岳祥","text":"麦风生晓寒，梅潦蕴炎溽。三日不出门，新笋已成竹。独酌固自佳，对妇亦不俗。黄鱼出海门，餍饫及僮仆。因思去年时，煎牟作糜粥。饥饿走荒山，群奴深两目。今春幸完生，一饱万事足。薄蚕微有收，条桑柔更绿。百里无鸡豚，虽老不食肉。本是在家僧，杀生岂吾欲。颇恨在棠溪，刍豢事屠戮。归来卖笋翁，烧煮拟果腹。无奈军马嚣，十百遭缚束。此君何不幸，乃值汝辈辱。今辰斑衣郎，扣门求采录。开奁粲纤指，解苞剥寒玉。释缚李左车，拭面何平叔。有此席上珍，举箸诚不恶。风味近瑶柱，标格荐醽醁。似怜老翁馋，洗我尘一斛。蜕脱成癯仙，凌空驾黄鹄。吐吭出新诗，落纸攲醉墨。王刘戴三君，秦楚齐敌国。乐县森笋簴，箭锋值正鹄。安得长相从，大嚼筼筜谷。二袁竹主人，森森散林麓。我来不问主，竟造藏书屋。主人不我苛，终岁取书读。陈郎后来秀，长瘦带岩壑。挟册从我游，牛腰许成轴。"}