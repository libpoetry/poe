{"id":"274817","title":"寒食作呈佩韦夫子","dynasty":"清代","author":"李长霞","text":"春色为谁来，绿遍西原草。念我时艰虞，反伤春色好。天地方甲兵，沈忧催人老。莫挽西江水，辙鱼同枯槁。缅思先舅姑，悲来心如捣。富贵不及养，荣名安足宝。况我沈沦土，流离更远道。麦饭奠不时，墓门复谁扫。伤心首丘意，华发悲年早。愿利幽人贞，敬身以承考。区区小草心，永言伤怀抱。"}