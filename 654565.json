{"id":"654565","title":"苏墨亭","dynasty":"明","author":"何乔新","text":"彭城太守眉山翁，雄词劲节人中龙。叩阍连疏诋新法，一麾来此绥疲癃。云龙山人亦超绝，每御仙禽溯天末。诗僧况复有参寥，耻与贯休较工拙。长空月白玉宇秋，扁舟载月谼边游。尘襟荡涤殆欲尽，便疑身世在瀛洲。琼楼贝阙凉如洗，月华倒蘸金尊里。酒酣俯视尘中人，瓮盎醯鸡飞复止。醉磨山骨题姓名，金戈宝剑何棱棱。不知埋殁几百载，夜深尚有虹光腾。多才水部偏好古，得此方珉谼上土。剜苔涤垢识坡书，宝爱不啻岐阳鼓。芳亭彩槛深且崇，壮夫舁来置其中。细观顿觉心神肃，姿媚岂与黄庭同。吴兴墨妙委芳草，学士新题名更好。千年化鹤倘来归，再与摛词美莘老。"}