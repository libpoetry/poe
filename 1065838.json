{"id":"1065838","title":"李方叔治颍川水磨作诗戏之","dynasty":"宋","author":"苏过","text":"君不见相如昔隐临邛市，文君当垆身涤器。未逢给札赋凌云，岂免辛勤穿犊鼻。又不见苏秦大困还家时，失计颇遭妻子詈。谁令奔走事口舌，不学周人营什二。李侯平生无一廛，只有便便五经笥。儒冠半世已误身，老欲归耕无耒耜。近闻颍川有瀑布，碓磨能穷溪谷利。酾渠凿石激清流，机动轮旋人力易。今年麦熟春雨足，车载斗量应有备。勿嫌巾袂缟纷纷，饱看溪渠鸣涖涖。堆盘坐想雪如山，梦中已觉钱流地。特君结庐秋风初，我欲叩门来上瑞。起搜汤饼扫飞罗，轹釜操刀定中馈。千金何必羡鸱夷，少有属餍而已矣。嵇康好锻季主卜，达人未免兹游戏。"}