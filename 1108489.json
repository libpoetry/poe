{"id":"1108489","title":"和方孚若瀑上种梅五首","dynasty":"宋","author":"刘克庄","text":"仙翁小试春风手，高拂茅檐矮映窗。选胜多依岩罅种，爱奇或并树身扛。海山大士寒蒙衲，月殿仙姝夜拥幢。商略此花宜茗饮，不销银烛綵缠缸。天赐梅花为受用，缤纷玉雪被层矼。素芳林下超群匹，繁蕊枝头巧叠双。陇月照时霜剪剪，涧风吹处水淙淙。主人笔力回元化，催发何须杖鼓腔。瀑映梅华何所似，蚌胎蟾彩浴寒江。梦回东阁频牵兴，吟到西湖始树降。雪屋恋香开纸帐，月窗怜影掩书釭。若将汉晋间人比，不是渊明即老庞。百匝千回看不足，管他急雪溅奔泷。瑶林错立明梁苑，宝璐横陈照楚邦。爱杀嚼芳仍嗅蕊，吟狂哆口更疏厖。晓来翠羽惊飞去，应为烟钟树杪撞。欲赋梅花材藻尽，公分生意到枯桩。钜题昔只韩联孟，妙手今惟羿愈逄。守谷尚烦看杏虎，护花难少吠篱尨。丹崖翠壁宜挥扫，止要游人笔似杠。"}