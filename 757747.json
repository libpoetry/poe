{"id":"757747","title":"满江红 过林和靖先生墓，次香岩词韵","dynasty":"清","author":"杨继端","text":"千载湖乡，天赐与、孤山一曲。忆当日、梅花深处，先生华屋。丹诏不来心似水，白云留住人如玉。怅而今、风雨墓门荒，春波绿。拟傲骨，渊明菊。标劲节，坡仙竹。问古今同调，清流谁属。枝上残香吹未尽，堤边疏影看难足。且携将、春酒酹诗魂，梨花熟。"}