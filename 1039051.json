{"id":"1039051","title":"苦热","dynasty":"宋","author":"韩琦","text":"皇祐辛卯夏，六月朔伏暑。始伏之七日，大热极炎苦。赫日烧扶桑，焰焰指亭午。阳乌自焦铄，垂翅不西举。炙翻四海波，天地入烹煮。蛟龙窜潭穴，汗喘不敢雨。雷神抱桴逃，不顾车裂鼓。岂无堂室深，气郁如炊釜。岂无台榭高，风毒如遭蛊。直疑万类繁，尽欲变脩脯。尝闻昆阆间，别有神仙宇。雷散涤烦襟，玉浆清浊腑。吾欲飞而往，于义不独处。安得世上人，同日生毛羽。"}