{"id":"833831","title":"宴清都 桃花源","dynasty":"清末民国初","author":"易顺鼎","text":"十载迷津客。斜阳外、旧红曾否相识。幽源访路，闲门隔坞，古春长閟。桃花流水依然，但几换渔郎家国。奈人世、别有东风，吹老三户豪杰。阿房暮燹飞残，绣苔辇道，焦土犹热。仙家一笑，湘山自赭，海山空碧。避秦月亦千年，定懒照、长城白骨。便邀来、共话前朝，风林散发。"}