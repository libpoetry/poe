{"id":"810970","title":"寿张少泉先生七十即用其自寿原韵","dynasty":"清","author":"王季珠","text":"簪裾满座醉和春，莺燕聊翩贺主人。坐我董帷书味永，管他周鼎泗滨沦。五千年史翻陈案，三十馀山卧逸民。对客欣髯时一笑，卷舒的是自由身。渡辽名士属龙头，却聘无烦借箸筹。结客孔融居北海，逃名徐孺重南州。能将富贵浮云视，知是神仙慧业修。听唱阳春高格调，绕梁馀韵尚悠悠。廿载邯郸道上过，梁园作赋意云何。秋风波起思莼菜，茅屋云深长薜萝。耐老竞推长寿佛，雅游喜作小行窠。美人芳讯今无恙，江上芙蓉采撷多。谁为博物善文辞，嗜古徒招世俗嗤。烟雨模糊天下事，山川灵淑袖中诗。儒林支派清河衍，团扇神丰洛下遗。辉映并时生二老，天将风教付维持。"}