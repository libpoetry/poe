{"id":"682825","title":"蔡半洲中丞提兵征黎和韵","dynasty":"明","author":"区越","text":"黎阳已见汉官城，渡海犹劳十万兵。蠢尔螳螂争奋臂，烈如风火敢逃生。纵擒有道遐方静，职贡无虞海道清。节钺南来真不忝，高碑随处勒勋名。蛇豕跳梁薄海城，黎平崖穴望天兵。折冲千里恩威重，奖作三军意气生。五指却挥黎雾散，七星回曜海门清。伏波铜柱应神护，南极遥遥共表名。"}