{"id":"530056","title":"泛高士湖","dynasty":"明","author":"孙一元","text":"我闻唐家李白一世贤，郎官之湖至今传。我今与子继其迹，胜事岂许昔人专。方冠野服兴不浅，驾船载酒凌苍烟。千山万山两岸如群龙，蜿蜒尽在几席前。青山落杯底，白日行舟边。鼋鼍突兀波面出，大鱼小鱼争避船。君把斗酒，我歌扣舷。天风下来，云叶翩翩。烂醉骑鲸，游昆崙巅。"}