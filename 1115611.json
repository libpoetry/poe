{"id":"1115611","title":"郡圃晓步因登披仙阁四首","dynasty":"宋","author":"杨万里","text":"昨来风日较暄些，破晓来游特地佳。也自低头花下过，依前撞落一头花。李花半落雪成堆，末后桃花陆续开。白锦地衣红锦障，侵晨供张等侬来。百五佳时更绝晨，园丁犹未放游人。瘦藤拄上披仙阁，四面花光照杀春。只道春来不见痕，风邀雨勒未忺人。暄云淑日消多少，花柳匆匆了却春。"}