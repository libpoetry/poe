{"id":"217529","title":"水龙吟·先来天与精神","dynasty":"宋代","author":"赵长卿","text":"先来天与精神，更因丽景添殊态。拖轻苒苒，才凝一段，还分五彩。毕竟非烟，有时为雨，惹情无奈。道无心，怎被歌声遏断，迟迟向、青天外。宜伴先生醉卧，得饶道、和山须买。也曾恼杀襄王，谁道依前不会。我欲乘风归去，翻怅恨、帝乡何在。念佳期未展，天长莫合，尽空相对。"}