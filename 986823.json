{"id":"986823","title":"念奴娇 庆朱察推","dynasty":"宋","author":"高子芳","text":"葱葱佳气，人都道、今日垂弧令旦。怪得欢声如鼎沸，准拟华堂开宴。三虎容仪，二乔态度，争捧金杯劝。瑶池王母，何妨引领仙眷。况有道骨仙风，灵丹秘诀，钟鼎何心恋。却笑玉阶轩冕客，难脱功名羁绊。萧散陶篱，徜徉裴野，风月堪为伴。拳拳祝颂，寿龄期等龟算。"}