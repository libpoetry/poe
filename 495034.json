{"id":"495034","title":"冼贤母行","dynasty":"明","author":"湛若水","text":"五岭北来遥遥，千山万山相连。东海洪潮浮佛山，端浈之水西汇门。时有达人奇士轻，秋官冼氏之子生其间。岩姿石骨铁为肝，清诗秀文信手拈，劲节不屈八磨盘，何物女子生宁馨？有母陈也不世贤，降神天姥金精仙。姆仪闺范足世传，孟母尹母相后先。禄养之畏人，孰与善养之峻洁而超全？无为辱身以及亲，尝闻善教以三迁。昔时学校今林峦，习气何如静学便？从师学道如终焉。掉头挥手谢宗姻，将子直入朱明天。猗哉贤母之懿节，丈夫之所难，神女何必誇金泉，我歌贤母贤无前。"}