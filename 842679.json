{"id":"842679","title":"留别豫生","dynasty":"清末民国初","author":"陈宝琛","text":"平生爱友朋，况子总角契。行止虽殊涂，趋舍要一致。五年沪上语，人事恍隔世。湖山枉嘉招，握手转欲涕。涉旬餐胜足，别绪起酒次。投诗徵赠言，吾意子故会。圣湖自明瑟，宁以晴雨异。颇嫌游者众，林墅或为累。南山虚且深，松篁閟静翠。九溪十八涧，佳处岂在寺？意行试龙井，茗淡滋可味。文字外有禅，兹游子幸识。"}