{"id":"85937","title":"贺新郎·万字如针缕","dynasty":"宋代","author":"刘克庄","text":"万字如针缕。忆王郎、丹墀大对，气为文主。贵近旁观俱失色，仰止如天圣度。笑杜牧、成名居五。晚面清光犹苦谏，似封人、恳切言君母。谪尘世，错行路。当时宜和薰风句。又那知、青云一跌，被才名误。输与灵和殿前柳，柔软随风学舞。怪两鸟、新来停语。不是先生高索价，问何时、宰相先生许。举杯祝，莫倾柱。"}