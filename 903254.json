{"id":"903254","title":"叔祖待制移居新市华阁初成适逢诞日尊幼毕集镃独阻奉觞因遐想赋诗为寿","dynasty":"宋","author":"张镃","text":"西清老人新楼居，下瞰四泽如江湖。凭高挹景未比画，人望楼上真仙图。杨花燕子句排露，鹍弦凤竹声骄粗。先生已腰白玉带，我今且漉黄金壶。朝来欢声动里闾，连帅高盖将军车。松髯峰准照华栋，共说熊梦当年符。高情和气今谁右，海山星斗称为寿。一门鼎食继前勋，容我窗间吟远岫。"}