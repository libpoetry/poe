{"id":"812560","title":"书明俺答叹塞事后","dynasty":"清","author":"严遂成","text":"一线黄墙障朔风，腾骧铁马溃云中。骨堆石勒沤麻岭，血浴高欢避暑宫。栖亩粮增三日灶，乘城卒卧六钧弓。汉家别有遮拦法，贡市年年货币通。一家兄弟总能兵，联臂横吹筚篥声。幕上有乌争夜遁，野中无草废春耕。卢龙已卖防秋塞，上谷虚传突骑名。差喜红庄工杀贼，不教归到白云城。"}