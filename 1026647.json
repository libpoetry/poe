{"id":"1026647","title":"次韵答和乐道侍读给事","dynasty":"宋","author":"韩维","text":"岁丰讼滋简，拙守容晏眠。起来视云景，春意亦已鲜。驱车望南城，精庐屹当前。华堂坐沈邃，迟日步暄妍。流览高僧壁，稽首金像莲。即事岂非适，感怀良慨然。宫藩与乡闬，早接二公贤。高文炳群宿，大论倾长川。尔来曾几时，急景凋朱颜。从容味真理，萧洒赋高篇。岂无安民策，坐惜成弃捐。尚期雅正音，入和薰风弦。余本岩壑姿，台阁缪见延。渊明亦有言，误落尘网间。命固有行止，理非可控抟。素发纷已垂，行当挂吾冠。侧闻治林圃，栽插及晴天。芳芽吐膏壤，柔条擢暖烟。光景非我力，为君导鸣泉。"}