{"id":"752450","title":"都中赠别范岱云大令","dynasty":"清","author":"柯劭憼","text":"前年河北有书至，知君共作邺中客。风尘暗天道路长，寄书何由到君侧。今年予季初射策，春风共上长安陌。君时亦来甫下车，抱袂渐得亲颜色。燕台三月风景殊，白日不见黄尘趋。杜门客馆不复出，踪迹往往嫌多疏。尔来天气复清霁，访君一为倾欢娱。郎官大令今二苏，谈诗不见心踟躇。街头泥滑春雨初，观棋邀我高君庐。天门蕊榜照九衢，南宫姓字君则无。晋州齐州千里俱，分飞急又唱骊驹。君言航海欲归省，我闻此语生嗟吁。我家闽宰故丈夫，荒祠落日空啼鸟。归骨未得返故都，眼穿不见螺江书。即今沦落昔不知，艰难万事谁能图。感君意气真吾徒，为君长语留斯须。海水东流南北区，嗟君此去天一隅。明朝分手九河道，他日相思万里馀。"}