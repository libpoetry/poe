{"id":"1245651","title":"东风行","dynasty":"元末明初","author":"危素","text":"东风浩荡吹江南，危子行年二十三。长谣空谷天荡荡，剑倚白日风潭潭。气高颇怪星象动，身在岂为饥寒贪。宫中圣人朝万国，臣抱犁銸在山泽。终年读书空自劳，三岛求仙岂能得。齿牙不动心未摧，欲奏长策天门开。周公仲尼没已久，麒麟凤凰去不来。世无忠臣与孝子，四海风俗何由回。"}