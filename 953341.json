{"id":"953341","title":"端午次韵怀古或疑屈原曹娥死非正命是不知杀身成仁者也并为发之","dynasty":"宋","author":"林景熙","text":"葵榴入眼明，得酒慰衰齿。胡为浪自悲，怀古泪纷委。湘江沈忠臣，越江沈孝子。沈骨不沈名，清风两江水。或云非正命，是昧舍生理。归全岂发肤，所惧本心毁。哭父天为惊，忧君国将燬。于焉偷吾生，何以立戴履。脩短在百年，芳秽垂千纪。之人死犹生，滔滔真死矣。"}