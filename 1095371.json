{"id":"1095371","title":"酬秋塘古诗之惠","dynasty":"宋","author":"释居简","text":"乡来小朵烟苍苍，乌纱瘦策寻初凉。囊封借月留云章，朗吟响答山琅琅。寥寥十载遥相望，尺书不得鸿雁将。朅来屡分读书床，残编断柬杂朱黄。梅花楮帐芙蓉裳，书传腾馥掩众芳。前日破雨破竹窗，勃窣倒屣成踉跄。寒暄一语不暇吐，望之岿然鲁灵光。郊寒岂复疗岛瘦，齐大叵堪容楚狂。亭亭雪茸未下榻，采采霜荠先盈筐。长歌烂烂古锦段，十诗亹亹秋圃场。离骚大雅得祖述，夜光明月相抵当。不贻它人乃见及，三咽十袭藏缄箱。藿葵䫲颔欠琼玖，谁羹甘露医沧浪。车轮裹蒲碾云汉，为我举手瓢天浆。"}