{"id":"635328","title":"送毛希瞻广文","dynasty":"明","author":"成鹫","text":"我爱毛安阳，高节难为匹。一命足承欢，欣然捧郡檄。怀古钦芳踪，千秋谁继述。翘首铁城隅，星峰何崒嵂。川岳毓精英，佳气殊葱郁。爰有丹徒公，清风振群物。彭泽赋归田，东林问遗逸。乘兴枉篮舆，高论投胶漆。羡君伟男儿，相随过蓬荜。格外恕疏慵，许结王生袜。駊騀千里驹，空群遽超忽。驾言骋八荒，风驰还电拂。结发对大廷，韬光丰劲翮。昨日尚趋庭，今朝衔命出。筮仕得儒官，亦复为亲屈。琴书事远游，雄才居散秩。过我旧林泉，话别还促膝。笑指鳄湖东，扁舟去何疾。遥遥秦岭云，望望韩江日。云日映青毡，春风生彩笔。到处便留题，奚囊未萧瑟。茶山春正深，登堂讲儒术。士习振颓纲，青衿知表率。桃李渐成蹊，问奇争入室。舞雩随咏归，童冠非一一。先生胜事多，遐想聊髣髴。倘念山中人，报我毋遗失。"}