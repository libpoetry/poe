{"id":"864327","title":"巫山高","dynasty":"宋","author":"王铚","text":"十二危峰隐寒雾，旁连三巴下三楚。断崖青黄耸天壁，秀色苍茫接天路。鼓瑟玉京嬉帝傍，下镇九渊称帝女。冥心可见类相求，梦里襄王契神遇。锵然玉佩似可期，倏尔霓旌去无所。天风浩荡吹太清，万里凭虚送飞步。行云行雨终不来，岁月人间几朝暮。那知一戏疑万古，至今不知高唐处。仙兮神兮非与是，流传只有兰台赋。山藏虎兕争怒号，峡束江水翻波涛。舟楫寄命轻鸿毛，犹起羡慕成讥嘲。行人所见日卑浅，仰首弥觉巫山高。"}