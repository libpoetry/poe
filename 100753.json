{"id":"100753","title":"次韵水官诗","dynasty":"宋代","author":"苏轼","text":"高人岂学画，用笔乃其天。譬如善游人，一一能操船。阎子本缝掖，畴昔慕云渊。丹青偶为戏，染指初尝鼋。爱之不自已，笔势如风翻。传闻贞观中，左衽解椎鬟。南夷羞白雉，佛国贡青莲。诏令拟王会，别殿写戎蛮。熊冠金络额，豹袖拥旛旃。传入应门内，俯伏脱剑弮。天姿俨龙凤，杂沓朝鹏鱣。神功与绝迹，後世两莫扳。自从李氏亡，群盗窃山川。长安三日火，至宝随飞烟。尚有脱身者，漂流东出关。三官岂容独，得此今已偏。吁嗟至神物，会合当有年。京城诸权贵，欲取百计难。赠以玉如意，岂能动高禅。惟应一篇诗，皎若画在前。"}