{"id":"459431","title":"王江华信至寄此约元旦会","dynasty":"当代","author":"卢青山","text":"故人信挟霜威来，深怀浅语刺骨入。萧疏数行不盈笺，一目可尽读一日。冬寒凛凛如兵操，枯条不蕾焦残蒿。子胡作此衰飒语，使我弥觉春风遥？年时相别恍如昨，有诗在心舌难托。三百六日如闪电，金蛇逝空不可捉。更何功业自慰安，亦有一事长髭髯；我遂如此子如何，“渐近暮色”信所传。怅惘岂唯我与子，肖生眼角鱼尾字；唯薛无音岂敢问，或恐双鬓秋茅死。毋为俗论讥蓬莱，秦皇汉武最堪哀。长生自古人类梦，谁忍活血变枯荄。不老之方苟可访，昆仑之远敢辞往；弱水盈盈在望间，珠树视肉渺可想。自笑蚁国梦荒唐，依旧一躯日衰亡；此时未灭遂可幸，竟强天限何昌狂。求生不遂求功德，庶名尚在当不朽；人亦有此我渐嗤，真能寄怀或在酒。去年相约已可憎，西湖处士驾难征；吾子袖椎绑而至，为吾快罚三千樽。"}