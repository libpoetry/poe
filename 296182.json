{"id":"296182","title":"冬至日三十里堡相度果园","dynasty":"现代","author":"梁鸿志","text":"一筇破山径，两脚踏雪泥。行野犯朔风，寒日在我西。平生读书眼，穿纸如照犀。云胡乃用短，相此果树蹊。蘋婆与蒲萄，杂以桃李梨。或如桐已华，或类杨始荑。他年纵长大，此际犹孩提。我老望汝实，日夕操豚蹄。汝实我亦饱，谁敢轻夏畦。灌园始今岁，馌耨烦山妻。"}