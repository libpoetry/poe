{"id":"844519","title":"虞美人 春窗客话，拟南唐后主","dynasty":"清末民国初","author":"姚华","text":"风波谲异真难测。况是鱼龙窟。楼台柳色绿将成。先拣得春多处听流莺。人间仕宦倾如海。经过憎迟悔。挟弓怀弹五城儿。正觑雀来螳后捕蝉时。逢僧施粥谁甘少。虎瘦防鹰饱。一杯酒过散群雄。更莫看成容易笑谈中。棋翻胜局谁终负。一著原非错。汴州南去又杭州。只恐好山如画转生愁。"}