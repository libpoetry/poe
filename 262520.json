{"id":"262520","title":"高阳台·秋夜闻笛","dynasty":"清代","author":"丁瀚","text":"晚照留红，寒烟弄碧，金飙吹满江城。倦倚雕阑，谁家玉笛飞声。梅花落尽人何处，更无愁、也唤愁生。况凉州、别调新翻，越样凄清。柯亭旧韵何堪问，剩关山月色，千里同明。懊恨桓伊，催教绣阁心惊。陌头杨柳萧疏甚，顿牵来、无数离情。又长空、塞雁争飞，相和悲鸣。"}