{"id":"772677","title":"龚蕙亩宣副帅招同任伯卿将军登赤嵌城望海作","dynasty":"清","author":"朱景英","text":"赪霞堕海海濛澒，牡土御天天浡滃。中流坚壁乃涂艧，四际浮舟勿凝汞。闻昔此城创荷兰，氏以赤嵌雄当关。厥状赩炽出绀鬘，屹然百雉凌飞湍。婆娑洋外腥风扇，赧駮重垣阅争战。鱼龙鬐鬣折且摧，瓯脱如斯诧奇变。惟应望远凭高邱，?鼊岛没驼棋浮。白波山立黑风断，奔走百怪收双眸。相于钓客任公子，乘兴侵晨片帆指。况有贤主龚孟公，将携直上条侯垒。初从瓮洞循阶梯，周遭步墨劳参稽。陶旊工钜费不訾，齿冷积甃旋空□。连犿要复羞覼缕，嵬琐曷足当怀古。偶尔恣眺穷交嵎，不觉高歌动谯橹。人生游涉会有期，之罘蓬碣信所之。榑桑指点此郛郭，谁令感喟销媅婜。炮车矢砮青苔卧，残堞斜阳影同破。承平番戍此间宜，画角声中起选愞。暮烟现灭西忽东，归舟依旧乘长风。眼中突兀意触忤，万里波澜莽回互。"}