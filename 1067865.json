{"id":"1067865","title":"呼酒告竭不果饮徒饮浆因次渊明述酒韵","dynasty":"宋","author":"李彭","text":"贫贱俯中岁，没齿甘无闻。藿食屡清饿，势与膏粱分。斯滥非我事，浊醪饯归云。橐饘从告竭，不废抱皇坟。啸歌夜漫漫，曜灵未能晨。岂非杜康绝，督邮那复驯。壶浆当觥饮，举白浇余唇。飞霜凝暑路，调齐何殷勤。不堪饷亲串，一笑贻文君。悠悠缺陷界，本无莸与薰。亡于天地间，而生经纬文。东丘终反鲁，仲淹世居汾。怀宝何必售，千载犹心亲。伊优与肮脏，荣衰本同伦。"}