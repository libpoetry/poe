{"id":"1112009","title":"九十用喜雪韵四首","dynasty":"宋","author":"吴潜","text":"不用韩非骋说难，异同坚白谩多端。恍迷千界现梵国，骈集万妃驱女官。要得彘生将罟没，恐他鼍怪作城看。道人宴坐蒲团上，外景常如内景胖。腊中三白瑞非虚，不虑无冰鲁史书。薹长新蔬蒙赐后，根舒宿麦受恩初。凭陵败絮寒能重，扑蔌斜窗晓渐疏。林杪穷猿应禁口，猢孙乞食向公狙。今岁鏖寒亦大难，裁裘制褐费无端。旋添酒兴嫌工正，旁索诗材喜稗官。见晛未消亭午待，加霜更洁翌朝看。遥怜扫巷欢娱辈，大体何知小体胖。陈年古屋瓦浮虚，穿漏时将被覆书。集谢曾陪上相后，映孙难忘秀才初。砖花似镂多奇异，檐柱如排少阔疏。吏卒报衙天未晓，老身牵强类冠狙。"}