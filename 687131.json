{"id":"687131","title":"杂诗","dynasty":"明","author":"刘鸿渐","text":"斋居积阴晦，馀寒生我衣。新霜斗朔风，微雨翳朝晞。庭荒绝来躅，惄然怀素徽。鸣雁何翛翛，天际恣北飞。而我无羽翼，安土聊乐饥。流光不暇易，搔首叹熹微。园林霜雪后，万物蔼春阳。芳茸绿渐深，嘉荫翠滋长。茁者日以壮，韶华焉久尝。二曜经天涂，驱驰不敢康。天行有常便，努力安可忘。方刚当爱惜，吾衰亦慨慷。"}