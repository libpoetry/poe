{"id":"592333","title":"上巳修褉周氏园","dynasty":"明","author":"欧大任","text":"暮春届初巳，讲褉出西廓。久敦同志情，竟践名区约。芳晨迎惠风，阴霭散林薄。山椒冒浮云，高榭纷漠漠。睍睆仓庚鸣，的砾桃华灼。浮鹢邗沟来，一上临河阁。池竹比会稽，冠簪似东洛。颇欲祓春衣，无秽不可濯。览胜得所遣，委怀理何怍。忻然躧步游，水曲行觞酌。谁知徇禄人，独恋沧洲乐。千古徵在今，赏心寄丘壑。"}