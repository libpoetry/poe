{"id":"308893","title":"疏影·自题万松深处卷子","dynasty":"现代","author":"赵熙","text":"松风万斛。送此生老了，吟卷中屋。玉样苍苔，榔栗千声，全家笑语花竹。新香粒是洪崖饭，抵圣乐、桐君仙录。访四邻、谷口春深，便叱颍川黄犊。长记林逋好我，有山有水处，攒此新幅。劫外苍龙，鹤去巢空，泪染双虹飞瀑。杨凭宅子香山住，尽汐社白头人读。等万年真得幽栖，饷客再锄烟茯。"}