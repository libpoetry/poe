{"id":"684386","title":"梦与抑之昆季语湛崔皆在焉觉而有感因记以诗三首","dynasty":"明","author":"王守仁","text":"梦与故人语，语我以相思。才为旬日别，宛若三秋期。令弟坐我侧，屈指如有为。须臾湛君至，崔子行相随。肴醑旋罗列，语笑如平时。纵言及微奥，会意忘其辞。觉来复何有？起坐空嗟咨。起坐忆所梦，默溯犹历历。初谈自有形，继论人无极。无极生往来，往来万化出。万化无停机，往来何时息。来者胡为信，往者胡为屈？微哉屈信间，子午当其窟。非子尽精微，此理谁与测？何当衡庐间，相携玩义《易》。衡庐曾有约，相携尚无时。去事多翻覆，来踪岂前知？斜月满虚牖，树影何参差。林风正萧瑟，惊鹊无宁枝。邈彼二三子，惄焉劳我思。"}