{"id":"159806","title":"崔象之过西轩以诗见贶依韵答赋","dynasty":"宋代","author":"韩维","text":"春阳入我圃，窗户弄喧景。幽池明可鉴，翠竹列如屏。折枯呈紫茎，掊坟见红颖。端居阅时序，人事谢参省。生才不济世，不如守闾井。聊慕庄氏说，处阴以休影。兴来读我书，兴尽煮吾茗。崔侯乃同好，每见辄自警。守道心常晏，感时叹屡永。边隅事未宁，豪俊当驰骋。西麾覆妖巢，北指断凶颈。既非二者任，且复安吾静。"}