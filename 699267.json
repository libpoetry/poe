{"id":"699267","title":"寄钱淮南","dynasty":"明","author":"袁华","text":"风清淮海水无波，缓带轻裘自雅歌。玉垒金城严虎豹，丹书铁劵誓山河。也知韩范怀经济，不数仪秦用揣摩。况是玉堂挥翰手，纪功铭向石崖磨。全吴分阃镇殊方，坐拥貔貅十万强。蓄谷广田推邓艾，运筹决胜属张良。储胥蔽日清江浦，䆉稏连云白水塘。时忆壮游兴感慨，相思目送雁南翔。"}