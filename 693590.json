{"id":"693590","title":"和陶韵二首 真想","dynasty":"明","author":"邵宝","text":"壮志迈千古，尽读天下书。北登黄金台，四顾意旷如。献策见天子，致身在云衢。乔木凌霄汉，落落影扶疏。周行数万里，翱翔复萦纡。叙迁历中外，令望长有馀。横流须巨石，公也孙不居。渠渠犹夏屋，建业亦多鱼。真想和陶什，不为韵语拘。俯仰天地间，何方不籧庐。无才有积病，我负二宜休。五十为亲养，恳乞江东游。入爱萱草荣，出欣泉水流。野服听沧浪，近有忘机鸥。前时堂中人，今为山下丘。一拜扶两仆，敢望夔龙俦。岂不念上德，万一涓埃酬。长揖谒廷陛，此事今有不。近步亦藜杖，遥情抱幽忧。柴桑有遗矩，吾当此中求。"}