{"id":"687644","title":"送张典籍讷之官大同经历三首","dynasty":"明","author":"孙蕡","text":"春风鸣玉下天阶，万里从戎亦快哉。远仗皇威清朔漠，更依云气望蓬莱。参军孙楚登瀛客，草檄陈琳补衮才。边事太平烟火息，柳营羌角为谁哀。边陲见说青烽灭，赞画遥知白羽闲。夜月葡萄毡帐底，春风筚篥柳营间。贾生长是怀金阙，定远安能老玉关。沙漠年年飞羽捷，想随骠骑凯歌还。文章堂上论交日，对榻哦诗白昼长。晴日画帘观水影，暖风罗袂散天香。寻常应制才堪并，四十从戎鬓未苍。春半黄河冰片解，旌麾几日望敦煌。"}