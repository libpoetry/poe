{"id":"1125320","title":"睿恩新","dynasty":"宋","author":"晏殊","text":"芙蓉一朵霜秋色。迎晓露、依依先拆。似佳人、独立倾城，傍朱槛、暗传消息。静对西风脉脉。金蕊绽、粉红如滴。向兰堂、莫厌重深，免清夜、微寒渐逼。红丝一曲傍阶砌。珠露下、独呈纤丽。剪鲛绡、碎作香英，分彩线、簇成娇蕊。向晚群花欲悴。放朵朵、似延秋意。待佳人、插向钗头，更袅袅、低临凤髻。"}