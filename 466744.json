{"id":"466744","title":"闲赋二首","dynasty":"当代","author":"张力夫","text":"偶然淘得段泥壶，形似汉钟神亦殊。底款惊推雍正世，温颜疑出老君炉。微观一寸清幽国，大觉三生妄诞途。自守无须鉴真伪，且存明白且糊涂。遐影三山近影槎，丝垂高树几人家。寸雕蕴藉荆溪水，永日逍遥阳羡芽。尚有箧中词可读，全无窗外事堪嗟。负暄野叟饶滋味，懒去东陵学种瓜。"}