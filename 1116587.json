{"id":"1116587","title":"雅安人日次旧韵二首","dynasty":"宋","author":"苏轼","text":"人日滞留江上村，定知芳草怨王孙。题诗寄远方挥翰，扶杖登高独出门。柳色忍看成感叹，花前归思自飞翻。浮阳披冻虽才弄，已觉春工漏一元。似闻高隐在前村，坐膝扶床戏子孙。自赏春光携桂酒，喜逢晴色款柴门。屏间带日金人活，头上迎风綵胜翻。蓬鬓扶疏吾老矣，岂能旧貌改新元。"}