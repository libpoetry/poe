{"id":"1114599","title":"寿吴宰","dynasty":"宋","author":"李商叟","text":"神仙风骨本巍峨，日角珠庭气更和。绛县丹颜长不老，灞城铜狄会重磨。风高鹤算三千远，天阔鹏程九万多。弱水蓬莱归未晚，道山瀛馆看先过。清规三尺信持平，何独声华百里称。易俗移风乃馀事，抑强扶弱见真能。翩翩气岸真冲斗，湛湛心台清映冰。为问回资封寿母，不知今昔几人曾。向晓亲闱共举觞，老人星出翠岩傍。狻猊奁暖沉香袅，孔雀屏开纱蜡光。霜月正当圆此夕，江梅先已发奇祥。定知与国长无极，寿考祺维颂鲁章。"}