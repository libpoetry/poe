{"id":"796365","title":"沁园春 悯鹤，恭呈家大人","dynasty":"清","author":"阚寿坤","text":"鸣亦依人，食亦依人，舞更态妍。溯来从沧海，青霄梦隔；调经仙吏，碧眼绿牵。此日供粮，他年作骥，君亦何嫌琴棹间。三年矣，忽营巢育子，惹病魔缠。林泉莫可供眠。便迫致、肝肠馀憾添。叹朅来归去，迹离华表，数同尸解，羽化吴天。六友名山，华阳真逸，瘗鹤风流相后先。痴儿女，拟葬经图说，聊附铭镌。"}