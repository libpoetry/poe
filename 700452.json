{"id":"700452","title":"宗伯严公御书楼三首","dynasty":"明","author":"顾璘","text":"宗伯楼成气概雄，赐书遥拜渥恩隆。千年圣泽传金版，五夜文光贯玉虹。稽古桓荣元好学，谈经刘向独输忠。欣承明主崇儒日，一体君臣志业同。重楼高揭楚云低，中有图书护紫泥。子姓传家开阀阅，山灵潜地守封题。芸箱积架无残蠹，月案研朱有降藜。恩宠自天光价重，邺侯遗事岂能齐。楼上新藏万卷馀，法筵元是旧陈书。虞廷际会风云合，孔道光辉日月舒。未许旁人誇宠数，自怜家世得菑畬。遭逢却叹千年事，空使孙通起汉初。"}