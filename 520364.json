{"id":"520364","title":"骊山之温泉即唐之华清宫也以路当孔道而浴者殆无虚日予奉诏赐浴而且遂游观之乐其感戴圣恩宜何如哉谨成一律以贻诸缙绅云","dynasty":"明","author":"朱诚泳","text":"小队从容晓出城，喜蒙优诏浴华清。灵源有性藏真火，煖气溶春咽凤笙。岂独纤埃随处尽，直教沈疾顿然轻。从今喜得身康泰，万岁千秋感圣情。"}