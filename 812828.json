{"id":"812828","title":"减字木兰花 庚戌除夕客中","dynasty":"清","author":"吴敬梓","text":"今年除夕。风雪漫天人作客。三十年来。那得双眉时暂开。不婚不宦。嗜欲人生应减半。鲍子知余。满酌屠苏醉拥炉。昔年游冶。淮水钟山朝复夜。金尽床头。壮士逢人面带羞。王家昙首。伎识歌声春载酒。白板桥西。赢得才名曲部知。田庐尽卖。乡里传为子弟戒。年少何人。肥马轻裘笑我贫。买山而隐。魂梦不随溪谷稳。又到江南。客况穷愁两不堪。学书学剑。懊恨古人吾不见。株守残编。落魄诸生十二年。狂来自笑。摸索曹刘谁信道。唱尽阳春。勾引今宵雪满门。哀哀吾父。九载乘箕天上去。弓冶箕裘。手捧遗经血泪流。劬劳慈母。野屋荒棺抛露久。未卜牛眠。何日泷冈共一阡。闺中人逝。取冷中庭伤往事。买得厨娘。消尽衣边荀令香。愁来览镜。憔悴二毛生两鬓。欲觅良缘。谁唤江郎一觉眠。文澜学海。落笔千言徒洒洒。家世科名。康了惟闻毷氉声。郎君乞相。新例入赀须少壮。西北长安。欲往从之行路难。奴逃仆散。孤影尚存渴睡汉。明日明年。踪迹浮萍剧可怜。秦淮十里。欲买数椽常寄此。风雪喧豗。何日笙歌画舫开。"}