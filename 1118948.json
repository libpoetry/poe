{"id":"1118948","title":"韶石使君年丈扁舟过我于松桂林敬哦小诗留为一日款就寄石洲主人以发千里外一笑也","dynasty":"宋","author":"陈元晋","text":"十五年前会五羊，都门再别九年强。君荣韶石州麾出，我窘文江县债偿。人世能消几离别，征涂何用许奔忙。梅前菊后风光好，且为侬留共一觞。黄雀长行万里馀，烦渠就寄数行书。常怀李白诗无敌，莫怪韦郎迹也疏。玉节荣光何恨速，石洲风物正关渠。同年相逐云龙处，应念吾侬乃一猪。"}