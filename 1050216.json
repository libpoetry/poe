{"id":"1050216","title":"独游药洲怀颖叔修撰","dynasty":"宋","author":"郭祥正","text":"驱车何所适，独往观药洲。荒芦喧鸟雀，怪石森龙虬。大亭插层城，玉虹跨深沟。双门控西渚，九星聚中流。其名何壮哉，像貌俨可求。鋹王卷国去，故物惟此留。沧溟霸气灭，落日孤烟浮。空畦已无药，草蔓春柔柔。常年一百五，载酒倾城游。炎炎二圣作，德泽覃海陬。大帅用文儒，静镇十五州。诸公握鸿笔，刬藓挥戈矛。仍要水宫月，一笑挹浮丘。蓬莱自兹往，稳踏金鳌头。"}