{"id":"1127199","title":"哲宗皇帝挽辞","dynasty":"宋","author":"黄裳","text":"忽追班入未央宫，急问宸游早御风。流俗岂知尘念断，故嫔休叹爱缘空。还元精爽留天下，复土声灵在虏中。来自武夷归去否，幔亭闻说好如嵩。数行空下侍臣班，十六回春一梦阑。天意预形传国玺，人生难望返魂丹。银河寂寂星垣暗，金阙冥冥羽卫寒。月色满宫谁怅望，春来无处接回鸾。何事骑龙不可攀，衣冠空自在人寰。诏遗夷夏秋容动，言付公卿玉几閒。能使抱弓号百姓，岂劳求药问三山。元符事业谁相似，两汉须看凤露间。"}