{"id":"496115","title":"过秦楼 寄秦都御史屿湖","dynasty":"明","author":"夏言","text":"徐孺亭边，滕王阁畔，旧识中丞开府。燕雀春闲，鱼龙夜静，白昼满城箫鼓。时看节钺临戎，宫墙较士，笑谈樽俎。有邦人报道，十郡兵销，九江度虎。望故园、宝泽楼成，琼恩堂启，轮奂翚飞百堵。仰荷皇恩，钦承帝敕，经画有烦地主。庐阜风烟，灵峰云气，壮观大江今古。今非才遭际，合家岂堪霖雨。"}