{"id":"482754","title":"小李将军金碧山水图","dynasty":"明","author":"周玄","text":"池岛疑秦属，云山似洛疆。四围青嶂合，一望绿川长。野浦全春树，人家半夕阳。峰峦看似绣，草木讶闻香。冻竹澌银雪，寒风落锦霜。楼思王粲倚，谷忆郑生藏。石发和烟润，林衣浥露光。日华初布暖，风信未经凉。水泛蛟龙迫，岩居豺虎防。鱼情空渺漠，雁思更微茫。独浩巢松兴，多怀辟谷方。天台与蓬岛，对此永相忘。"}