{"id":"1010768","title":"喜雪","dynasty":"宋","author":"释文珦","text":"北风吹同云，惨澹日已夕。枕上闻霰零，须臾映窗白。晓来篱户间，平地忽过尺。群峰静缭绕，弥望无寸碧。栖鸟噤不鸣，空山断行迹。古木摧危梢，荒崖失奇石。瑞色遍天壤，膏润归宿麦。螟蟊深入地，沴气亦消释。丰年信可占，岂复忧民食。野老不知寒，欢声动阡陌。聊作喜雪歌，仰谢天钧力。歌长遣谁和，写寄西峰客。"}