{"id":"585264","title":"又恭和圣制古风一章","dynasty":"明","author":"方献夫","text":"渥洼之种非寰中，乘云来自瑶池宫。天闱十二推长雄，七骏承恩新赐名，金鞍玉勒相峥嵘。日暇銮舆降环碧，同观演步惭予弼。委缨伏御兮安不惊，始知在德兮不在力。重华深处复传宣，天语相期过契弃。赞襄愚陋匪所能，鞭驽报主徒有心。君臣自古贵一德，敢忘汤盘日日新。"}