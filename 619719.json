{"id":"619719","title":"九日濠上楼书事寄襄武桢卿有开伯友诸子四十四韵","dynasty":"明","author":"伍瑞隆","text":"杀气朝方急，严城昼不开。莫鞭龙卧起，空阻雁书来。山涸秋声壮，时危画角催。关河生暝色，楼阁长氛埃。祈祷终何事，风云不可猜。恩深馀祝网，俗薄死通财。巷哭闻新鬼，城呼吼夜雷。千霄定东海，为祟几台骀。菜甲盘仍薄，茱萸径自栽。登临看共废，节序感难裁。问俗谁堪贡，惊心颜欲颓。腥膻蒸日暗，愁怨郁天灾。马上悬金去，城隅演法回。要离有荒冢，巫女失阳台。独坐弹孤剑，忧时咏七哀。更闻有师命，特地选雄材。十里骄封豕，千夫拥渠魁。动廑专阃虑，争效请缨才。毒露笼鸢堕，戎车陡象豗。传宣定壮伐，早晚发衔枚。感此初愁绝，俄听转怪哉。锄奸虞径窦，捕吏起灰煤。搜索穷鸡犬，经营遍草莱。地灵纷震荡，马足信虺尵。出没留名姓，株连或稚孩。在焚那是玉，遭劫总成灰。客至惊相问，人归惘自摧。民生良已苦，天网未曾恢。我亦逃虚者，难忘枯草荄。因思故园侣，相对菊花杯。诸弟原同调，三何本旧陪。论心对冰雪，高咏破云罍。词好应黄绢，虹光自上台。美名孤建邺，定论厌岨崃。刻烛珠争落，同舟锦并堆。一时齐谢病，三径掩苍苔。往事空如梦，中流累溯洄。风尘嗟独远，猿鹤易相推。残炎疏园柳，新霜变洞槐。我心自兹折，君驾岂应回。性褊难新好，家贫只薄醅。有诗过濠上，无事到城隈。得句题修竹，怀春辨早梅。此时遥念我，能不陟崔嵬。"}