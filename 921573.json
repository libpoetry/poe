{"id":"921573","title":"送宋构朝散知彭州迎侍二亲","dynasty":"宋","author":"苏轼","text":"东来谁迎使君车，知是丈人屋上乌。丈人今年二毛初，登楼上马不用扶。使君负弩为前驱，蜀人不复谈相如。老幼化服一事无，有鞭不施安用蒲。春波如天涨平湖，鞓红照坐香生肤。帣鞲上寿白玉壶，公堂登歌《凤将雏》。诸孙欢笑争挽须，蜀人画作西湖图。"}