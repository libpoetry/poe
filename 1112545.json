{"id":"1112545","title":"哲宗皇帝挽词四首","dynasty":"宋","author":"张耒","text":"端拱循尧道，无为十六年。偏师擒颉利，上将勒燕然。梦损周王寿，丹催黄帝仙。凄凉旧载笔，恸哭抱残编。秦地蟠螭纽，细阳玉象光。升歌陈备乐，信史记多祥。夺邑公无怨，开边义侮亡。威灵对三后，常在白云乡。万世兴王业，千年极治辰。泽丘还北祭，玉检议东巡。汗竹人间事，因山地下春。云天不可望，髯断泣遗臣。七月宫车驾，西陵观阙新。风云悲厚夜，羽卫异时巡。落月低金爵，秋芜暗石麟。威灵凛如在，善继有天伦。"}