{"id":"1109394","title":"上熊待制生辰二首","dynasty":"宋","author":"刘弇","text":"雅什曾歌岳降神，今看天上玉麒麟。舜弦一弄均和气，尧荚三收得令辰。池到凤凰须指日，符分鱼竹未妨身。祈公戬谷终何拟，星有元台木有椿。往岁曾看九万飞，日边亲得好光辉。西清儤直荷为橐，左蜀宣风绣作衣。直使声名过紫塞，剩留功业到黄扉。苍生久系为霖望，早晚追锋合北归。"}