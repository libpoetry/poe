{"id":"694979","title":"久雨喜晴二首","dynasty":"明","author":"庞嵩","text":"癸亥之腊甲子春，积雨连阴已九旬。滑路价增银齿屐，暗厨烟起桂枝薪。垂天忽见收鹏翼，出地方惊碾火轮。千载重离今再会，负暄长作太平民。曀曀层阴虺虺雷，崇朝云敛日光回。十寒树杪新迎暴，一径蹊门乍剪莱。土脉引膏随地长，绮疏流白向阳开。太虚解识从来面，长扫氛霾净野埃。"}