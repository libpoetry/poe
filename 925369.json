{"id":"925369","title":"次韵李次仲赴巨山张舍人招赠之什","dynasty":"宋","author":"苏籀","text":"君无吟秋草，萤飞而露湿。曼倩古豪英，羡门深抆拭。五难背生路，九钥探金碧。乌龙因师指，龟峰森郡戟。张罗候凫影，过客纷如织。子房河上翁，挥犀高宴席。嘘呵枣如瓜，肉眼殊未识。西母掬露醒，东王浆霞赤。至哉高尚公，著书不靳惜。髻珠曩许学，玉版援金笔。仙阶三洗髓，短生几两屐。岧峣法身像，褒博乌纱帻。焚沃觊有遭，稽首悲涕泣。妙诀付神水，悃诚如皎日。升降摩顶踵，抽添而损益。劳生息奔迫，颓龄飞鸟急。希求九阳聚，何惮一千夕。近期赤水中，先睹玄珠得。"}