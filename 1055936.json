{"id":"1055936","title":"明日阻雪不得行盖冬至前一日也","dynasty":"宋","author":"李之仪","text":"才冬即欲雪，酝酿非不久。旅馆黄昏风，半夜忽如昼。天公时谑戏，不在我先后。儿心见期心，咫尺弗得就。密洒良未已，兀坐几忍灸。遂令相逢心，感慨若奔辏。红炉惨无光，短气犹发馏。况兹严报本，供卫何所售。风威果能神，排斥勿宿留。非独寸草荣，万里同锦绣。"}