{"id":"292608","title":"百字令·故人招饮趁斜阳","dynasty":"现代","author":"张克家","text":"故人招饮趁斜阳，恰到童时书屋。满院槐阴摇细碎，但少寒鸦飞逐。雪夜评诗，风檐赌句，梦觉黄粱熟。同群何在，最难寻旧蕉鹿。偻指四十年来，英华顿歇，只为将军腹。写韵佣书成甚事，羌值龙蛇行陆。舌底吞刀，脑中藏剑，侠气谁能复。一杯沈醉，击残高渐离筑。"}