{"id":"833881","title":"六州歌头 金陵吊古","dynasty":"清末民国初","author":"易顺鼎","text":"金陵雪后，来访帝王家。龙和虎，莺和燕，豕和蛇。剩栖鸦。此日经行处，白门市，青溪埭，红板路，乌衣巷，寂无哗。欲问秦淮，旧院烟笼水，水更笼沙。甚当年商女，沦落也天涯。一曲琵琶，后庭花。念陵十一，楼十四，阑十二，暮云遮。鹦鹉墓，麒麟冢，草交加。树槎牙。废苑都栽菜，新编出，竹篱笆。儿女泪，英雄血，尚留些。不解长江何意，浑淘尽、六代繁华。但凭高希望，斜日大如瓜。吹起寒笳。"}