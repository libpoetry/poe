{"id":"431546","title":"西江月 昨夜","dynasty":"近现代","author":"卢前","text":"几日不闻战讯，此心长觉悬悬。听风听雨总难眠。何况秋声一片。昨夜梦游东海，依稀又到幽燕。填然鼓作勇而前。扫敌乃如掣电。坚守太原城者，涿州曾识其人。此身誓与此城存。今日傅耶坐镇。恨不血涂绥远，肯随它去临汾。吾言如是告倭闻。宝鼎从今敢问。客有叹于南宋，排金无敢言兵。吴山立马气纵横。所以不亡者命。何似艰危今日，顽倭犯我无名。亦惟抗战自更生。孰主议和曰佞。客有感于明季，弘光毕竟庸夫。望风先自出南都。进退大家失据。何似艰危今日，吾民微禹其鱼。执殳谁欲作前驱。众口咸呼曰去。"}