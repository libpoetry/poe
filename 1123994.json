{"id":"1123994","title":"五月十七日谒伏波庙四首","dynasty":"宋","author":"赵蕃","text":"万里才传却瘴方，药囊翻谓橐中装。谗人不敢投豺虎，空见壶头石室荒。仰视飞鸢始欲愁，要之乐死胜怀忧。功名慷慨吾无志，所愿平生马少游。邬江江上祀陶公，亦以吾孙靖节从。我谓辰州升德庙，要当并写少游容。几从江上望朱栏，今日扁舟径往还。潢潦傥收应易耳，白汀翠竹最相关。"}