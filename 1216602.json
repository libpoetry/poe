{"id":"1216602","title":"并州歌送张彦洪使毕还河东","dynasty":"元","author":"张翥","text":"吾乡故人零落尽，见子老成殊慰心。祥金百鍊乃利器，桐尾方焦逢赏音。河东臬府幕下士，飞传来作朝正使。太和岭上盗已空，旌旗尽是官军红。杀人如麻道路绝，朝狐暮枭竞巢穴。严风歘起霜倒飞，塞日黯淡寒无辉。子来未几遽言归，使我东望泪沾衣。岂不闻并州少年游侠子，手携玉龙最轻死。并州将军刘越石，夜半登临长啸起。汾河直来绕郡城，雁门离石寒峥嵘。老旻四叶弹丸地，大梁全师劳再征。一朝征贼辄破碎，大将不诛天失刑。为子作歌歌愤激，眼中太行如动色。安得壮士射乌弓，为落搀抢连太白。"}