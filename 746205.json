{"id":"746205","title":"洞庭湖登君山醉歌用杜公寄韩谏议注一首韵","dynasty":"清","author":"潘曾沂","text":"潘子六月游岳阳，欲觅君山老木床。三生注定一宿觉，假寐悯斯萝蔓荒。君山返照入我镜，腾踔白猿飞剑霜。溺泥老象叱不起，欲以铁钩钩凤凰。云中之人坐衡岳，吹竹发声满潇湘。安得玉子白玉浆，灌而注之元膺旁。蓬头狡狯戏幽阙，赤松愿弃孺子良。老龙下天摇尾乞，孙公见之神内伤。与以刀圭六七服，中有君山仙酒香。化尽老辣姜桂性，独食太和主寿昌。酒香路滑石凿凿，潘子坐守三鼓堂。"}