{"id":"557553","title":"春日饮唐山人竹园","dynasty":"明","author":"宋登春","text":"蝴蝶满园春日晴，桃花梨花飞素馨。千竿万竿何菁菁，时时风雨闻秋声。淇园阔节不足数，渭川绿玉难为称。尔莫斸为化龙杖，虚劳万里升天行。尔莫截作学凤笙，拘牵众乐相和鸣。饰金缀玉非本性，不如抱箨全尔精。高阳徒，箨冠生，引觞大嚼无俗情。其如晋代竹林彦，枕曲眠糟损性灵。却怪王猷多傲世，入门先问主人名。"}