{"id":"1219114","title":"旌表孝义金门","dynasty":"元","author":"郑元祐","text":"出吴东门，沄沄其水。傅陆以居，居民栉齿。不有孝义，众何所恃？孝义伊何？曰维金氏。百五十祀，业儒循轨。事亲养志，同气敬顺。兄掌家钥，弟秉文印。不矜而誉，不言而信。里举乡推，事腾于朝。用旌其门，以阐教条。张书扁式，与表迩远。守臣树声，加示庆典。坊名孝义，大厥里门。彰善瘅恶，周书具存。吴固沃土，才隳于膴。风颓俗靡，事鲜俪古。求若孝义，几何其心？堪继公艺，价重南金。克孝克义，我谣我歌。借耰阋墙，敦化猗那。"}