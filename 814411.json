{"id":"814411","title":"寒灯夜雨，独坐有感。赋成七首，以述懑怀","dynasty":"清","author":"林占梅","text":"人心叵测此时多，汎爱难施可奈何。坡为滥交冤狱累，乐原无咎谤书苛。几回往事诚堪叹，半世虚名未易磨。月旦有评公道在，含沙射影莫为魔。人事年来叹不常，集枯集菀幻沧桑。持身拟作三烧玉，阅世应同百鍊钢。学问益人休自足，功名随分莫徒忙。于今只学陶贞白，上下楼高寄隐刚。半壁纵横遍虎豺，北来音耗听多乖。螳螂讵信能当毂，虺蜴无端起祸阶。嚼齿空存吞贼气，拊膺难遂报君怀。可怜数郡遭荼毒，血肉为泥骨作柴。军中安得奋空拳，敌势猖狂壁垒坚。争战年深稀露布，相持日久合屯田。献谋岂少徐洪客，抗节谁为鲁仲连。愧我昂藏身七尺，渡江未敢著先鞭。国计艰难帑藏倾，一波甫息一波生。牢骚诗有伤时语，忧愤歌多变徵声。惟有痴顽蠲未了，尚馀垒块叹难平。自嗟身世同狼狈，薪米营谋亦屡更。从来泥古病难瘳，千载涛斜话柄留。报国文章成下策，勤王武略见高谋。关中转饷功多矣，海外徵粮事就不。但有萧公经济在，酬庸差不愧封侯。碌碌尘中少赏音，此生风骨自崎嵚。迎人肯作宣明面，谋国当如汲黯心。但得山中长啸傲，何能泽畔免讴吟。知几自古惟明哲，事到非常岂易任。"}