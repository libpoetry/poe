{"id":"541208","title":"送方伯滕公拜大中丞操江 其二","dynasty":"明","author":"叶春及","text":"罗浮标粤徼，南海浩无垠。亭亭桄桹树，三蒙君子恩。昔抱宓生琴，弹向海上村。桑麻被广野，雊雉满平原。载登清宪台，高步紫微垣。阳涯肃秋霜，阴谷回春温。流声馥兰芷，六月化神鲲。飁飁扶摇风，荡荡阊阖门。但愿居鼎衡，毕力奉至尊。王度日清夷，贱子复何言。"}