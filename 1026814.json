{"id":"1026814","title":"送北都留台王国博","dynasty":"宋","author":"韩维","text":"凿川当凿源，植木当植根。修身有本末，请自心术言。中正检攲侧，明诚破疑昏。性通学且博，事业乃可论。问胡能致然，圣有六经存。子诚好古士，拔足立贵门。愿分留台务，力学甘避喧。吾知大其业，流远实亦繁。归来骋夷路，良马驾轻轩。赠言君勿嗤，兹道古所敦。"}