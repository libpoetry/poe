{"id":"815178","title":"自闻汝东凶耗，怀人感事，日觉伤心；再作二首","dynasty":"清","author":"洪繻","text":"一自沧桑变世尘，每闻时事辄伤神！已因故国肠将断，况为同侪泪满巾。天地无情催梦客，江山残劫到閒人。不堪回首看云物，处处风烟散渚蘋。城郭依稀鹤不还，谁能将酒减愁颜！悲馀陇上东西水，泪尽何家大小山。夜月波沈三岛路，秋风梦断八闽关。歌残「薤露」歌「蒿里」，不为多情鬓亦斑！"}