{"id":"799080","title":"回山息影，闭户理愁。读六禾蓼芦二词，泠然秋色动摇几案间，愈难为怀。爰依韵和之 其二 雪狮儿·蓼花","dynasty":"清","author":"杨玉衔","text":"西风老我。叹长此、霞浦烟村，浮根飘泊。水国花疏，早被哀鸿知觉。西楼被薄。黯白石、云沈红萼。芦荻外、枫霜渔火。阳斜潮落。簇红原非寂寞。稻粱谋、处稳信音空托。茎叶无多，啖尽朝饥犹昨。重阳待作。菰米酿、聊共杯杓。枯丛鹊。悔与汀鸥为约。"}