{"id":"1196649","title":"齿疾未平灸疮正作新诗又至奇韵难当暗忍呻吟强思酬和别披小简盖念短才更竭病怀甘输降款","dynasty":"唐末宋初","author":"李昉","text":"苍翠一丛湘岸色，问僧求得不嫌多。重移砌畔新栽石，旋斸庭中旧种莎。诱引吟情终不尽，装添野景更无过。明年新笋成林后，袅袅长竿拂树柯。春早移来渐渐芳，童儿盗笋最须防。清阴羃羃低笼槛，翠影森森半出墙。今对小窗殊不厌，长侵幽径亦何妨。十篇嘉句形褒咏，多谢高才秘阁郎。北就墙阴创小栏，小栏非窄亦非宽。何须渭水誇千亩，且对萧斋种百竿。春笋屈盘穿砌出，夜枝交戛入窗寒。谁能携妓东山去，垂老区区学谢安。等闲无客访闲门，时访闲门只有君。最喜举觞吟绿筱，谁能骑马咏红裙。遮窗密影朝朝见，聒枕幽声夜夜闻。更待明年渐滋盛，投林宿鸟定成群。一簇檀栾爱者多，朝昏赏玩意如何。北轩小槛方栽植，东观新诗已咏歌。啼鸟恋枝长懒去，邻僧为尔数来过。丛边若有东流水，堪看清阴照绿波。"}