{"id":"738571","title":"题沛上人松月传心小照读卷中方望溪先生文对雨成十四韵","dynasty":"清","author":"陈浩","text":"上人人天师，翻经了三藏。能参真实义，一洗庸愚障。桐城方先生，可否素不妄。颇闻高僧传，结构烦哲匠。先生既归老，余亦就闲旷。师意独勤勤，杖策时相访。朝来出锦囊，小现菩提相。松风一何清，水月光宕漾。妙明不染心，幻影证无上。方耽禅味深，忽骇文澜壮。恍若韩昌黎，破格赠文畅。感旧增欷歔，抚卷独惆怅。夜雨声涔涔，添我秋池涨。泼墨洒云烟，为师作供养。"}