{"id":"503801","title":"七夕曲","dynasty":"明","author":"郭奎","text":"天河盈盈一水隔，河东美人河西客。耕云织雾两相望，一岁绸缪在今夕。双龙引车鹊作桥，风回桂渚秋叶飘。抛梭投杼整环佩，金童玉女行相要。两情好合美如旧，复恐天鸡催晓漏。倚屏犹有断肠言，东方未明少停候。欲渡不渡河之湄，君亦但恨生别离。明年七夕还当期，不见人间死别离，朱颜一去难再归。"}