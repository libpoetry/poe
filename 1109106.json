{"id":"1109106","title":"夜读传灯杂书六言八首","dynasty":"宋","author":"刘克庄","text":"曾为魔女摄入，亦被罔明唤回。锦覆陷阱可畏，铁铸门关勿开。稍喜世缘渐薄，尚嫌家事相关。种子入豹林谷，庞公遁鹿门山。达人蘧蘧梦觉，呆汉屑屑往来。剪断郭郎线索，送还赵老灯台。神秀元来得法，志公了不见几。半夜一钵南迈，明朝只履西归。麟经之笔既绝，蚕室之书遂行。聃非二子同传，齐鲁两生失名。悠然东篱把菊，登彼西山采薇。重华去我已久，神农没矣安归。赠半山翁甚美，责临淄公不轻。大苏肯念旧恶，小宋犹有宿酲。孙以献公称祖，妻以康子谥夫。何必议郎博士，千秋万岁称呼。"}