{"id":"792910","title":"毗山次韵赠禅","dynasty":"清","author":"陈芝英","text":"毗山之高不一里，诸山拱揖称云耳。登临自昔有遗文，元篇宋什芬牙齿。我寻山翠入山门，门掩龙鳞并凤尾。松耶竹耶个个奇，丹青台殿何曾圮。中有老僧长醉眠，日高尚未披衣起。饮我清泉三百钟，泉香冽冽尘襟洗。示我新诗三百篇，筌蹄脱尽生禅喜。左有琅函右有图，瑜糜光映澄心纸。能诗能饮复能禅，齐贯而来今有几。我今欲住此山中，为语仆夫戒行李。"}