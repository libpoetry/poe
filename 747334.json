{"id":"747334","title":"自春徂秋偶有所触拉杂书之漫不诠次得十五首 其六","dynasty":"清","author":"龚自珍","text":"造化大痈痔，斯言韩柳共。我思文人言，毋乃太惊众。儒家守门户，家法毋徇纵。事天如事亲，谁云小儿弄。我身我不有，周旋折旋奉。不然命何物，夏后氏特重。亦有卫武公，靡乐在蒙诵。智慧固不工，趋避矧无用。一日所履历，一夕自甄综。神明甘如饴，何处容隐痛。沈沈察其几，默默课于梦。少年谰语多，斯言粹无缝。患难汝何物，?者为汝动。"}