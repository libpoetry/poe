{"id":"1078196","title":"九日登山亭会饮","dynasty":"宋","author":"李纲","text":"渊明避世士，酷爱九日名。独酌东篱下，悠然得此生。我辈正羁旅，佳节安可醒。相携陟翠巘，置酒松间亭。菊蕊弄新黄，橘苞破微馨。鬓边插茱萸，未觉巾帻倾。云山蔼佳色，风林动疏声。慷慨念平昔，醉舞属群英。国步方缀旒，衣冠正漂萍。山河举目异，望远若为情。方期汗漫游，天池濯吾缨。何必楚囚泣，牛山良可轻。"}