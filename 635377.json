{"id":"635377","title":"送吴孝廉北上","dynasty":"明","author":"成鹫","text":"我生不能走马黄金台，年年送客空归来。旧游通籍十八九，天閒出厩嗤驽骀。微言欲赠不足道，含毫伸纸胡为哉。今朝更送吴公子，轻舟晓发南风驶。舟中有物能自鸣，匣里双龙光照水。斗边夜气通紫垣，天路迢遥八千里。当今薄海方太平，纵横八极无战争。马上吟诗向燕甸，渡江渐次凉飙生。旂亭沽酒对三略，醒前醉后高谈兵。此日圣人思颇牧，得士如君一已足。临轩日策三千言，据鞍射取摩天鹄。从来世眼重科名，何妨一第惊流俗。野老旁观知为谁，归来聊拭山中目。"}