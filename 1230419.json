{"id":"1230419","title":"陆探微员峤仙游图","dynasty":"元","author":"柯九思","text":"员峤方壶戴斗极，叠嶂横陈开碣石。翠崖丹磴互低昂，复阁层阑转空碧。碧桃花落笙声幽，双成吹玉彩鸾讴。跨凤腾云去无迹，清猿啼断层崖秋。霞光隐映山长在，寰海茫茫隔烟霭。旧游仙侣谩招呼，误落人间几千载。吴争越战何可数，束书何问桃源路。画图空见避秦人，隔水渔郎不相顾。"}