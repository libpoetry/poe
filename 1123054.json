{"id":"1123054","title":"和奇父叔夏雪五首","dynasty":"宋","author":"胡寅","text":"不须十日照胥敖，且要仙花丽隰皋。集霰果然归望望，同云因得蔽高高。辉山玉璞韬虹气，乱眼烟霄隘羽毛。欲叩小斋拚醉赏，最怜纤玉劝持醪。谁能逐兽搏于敖，敏捷诗才笑鲁皋。桂魄梅花俱自好，海山银阙两相高。回风最爱翻双袖，润物全胜拔一毛。打底和成真少味，空惭清酎映甜醪。懒把冬雷问告敖，休将玉雪试方皋。但惊梁苑风流在，难继阳春格调高。宫女妆梅皆妒色，仙山花石总泠毛。自惭涸思无多子，糟粕何由更取醪。乍霁初离房与敖，又看云气压神皋。昆冈屡得因心友，东郭真惭举趾高。最爱谢儿方柳絮，可怜汉使齧毡毛。水晶盐是何人得，拜赐曾同御缥醪。善游不必慕阎敖，避雨休寻夏后皋。共喜九天羲驭整，要登千仞祝融高。交情自分居龙尾，酒算何妨剧猬毛。闻道雷池尚残雪，且携茗碗罢壶醪。"}