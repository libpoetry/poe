{"id":"467417","title":"自题墨梅册八首","dynasty":"当代","author":"金鉴才","text":"蘸来淡墨作燕支，正是东山月上时。谁是梅边乘凤客，箫声犹绕露华枝。消息春风吹又生，故园池馆旧纵横。年年月满孤山路，谁唱梅华第一声。灯前听得漏声残，欲写寒香著笔难。当时煮石人何去，白云如雪满空山。如磐夜气拨难开，正道燕风送雪来。一自逋仙驾鹤去，梅花满地为谁栽。墨云似幄正愁吾，懒写寒梅意已疏。试问灯前玄赏子，披图见有玉轮无。漫山飞雪映寒光，访到梅花兴味长。手折一枝下山去，出山不比在山香。池上青春玉树多，禁城消息久蹉跎。知情唯有巢梁燕，万古荣枯只逝波。萋萋芳草忆王孙，万树东风霭远村。独有著书人未觉，梅花开尽不开门。"}