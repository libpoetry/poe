{"id":"105122","title":"依韵和王中丞忆许州西湖","dynasty":"宋代","author":"梅尧臣","text":"拍岸千寻水，陪京第一州。艳光落日改，明月与人留。细浪差差蹙，深湾曲曲幽。跳鳞无限乐，春蔓不胜柔。晚下蛙为吹，闲来叶作舟。乱禽喧後坞，急雨过西畴。负笱渔郎去，将雏燕子秋。跨桥寻鸟入，疏窦山城流。密树能藏马，晴沙自立鸥。缘何探景备，平昔从公游。"}