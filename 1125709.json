{"id":"1125709","title":"张都统怀古四首","dynasty":"宋","author":"郭印","text":"慇勤圯上一编书，汉四百年归卷舒。晚节莫教闲辟谷，皇王事业岂难如。控弦谁敢与争锋，细柳将军眼自空。拊髀何须长叹息，分明颇牧在云中。人言诸葛事功难，八阵堂堂指顾间。认得君臣鱼有水，个中蛇势似常山。世浊求清笑屈平，时清把钓诧严陵。行藏有道君应解，独倚危楼高处层。"}