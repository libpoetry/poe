{"id":"728507","title":"贺新郎  作家书竟题范龙仙书斋壁上芦雁图","dynasty":"清","author":"陈维崧","text":"漏悄裁书罢。绕廊行、偶然瞥见，壁间小画。一派芦花江岸上，白雁濛濛欲下。有飞且、鸣而悲者。万里重关归梦杳，拍寒汀、絮尽伤心话。挨不了，凄凉夜。城头戍鼓刚三打。正四壁、人声都静，月华如泻。再向丹青移烛认，水墨阴阴入化。恍嘹呖、枕棱窗罅。曾在孤舟逢此景，便画图、相对心犹怕。君莫向，高斋挂。"}