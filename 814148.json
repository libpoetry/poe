{"id":"814148","title":"村居杂咏","dynasty":"清","author":"陈维嵋","text":"依依墟落里，作息皆农家。柴门闹鹅鸭，园场种桑麻。鸡犬各熙熙，风俗非浮夸。沿门水一湾，碧树漾明霞。时见钓鱼者，持竿来日斜。予亦忘机人，对之乐无涯。新雨长禾苗，老屋覆古瓦。耕罢牸牛间，横眠绿杨下。今岁膏雨多，田水日日泻。农夫鼓腹游，桔槔可无假。安稳庆西成，蜡腊酒堪把。"}