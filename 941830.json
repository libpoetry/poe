{"id":"941830","title":"赠画鱼贾兄","dynasty":"宋","author":"陈俞","text":"春江浩荡春江阔，夜半湖声涌新沫。晓风吹断碧云根，万顷沧波带晴豁。浪花潋滟翻红桃，群鱼出没乘轻涛。悠扬得意鼓鳞鬣，十十五五同为曹。昔曾观澜知此意，真乐胸中渺无际。常嗟物理难形容，幸有贾君得精艺。巨鱼奋迅凌江湖，纤鳞错杂依菰蒲。精神万状幻新笔，巧与造化论锱铢。朅来过我示奇作，数幅生绡图纵壑。呼童展向虚堂中，恍若当年见鱼乐。如君画思几通神，眼高世俗空无人。石台去后今几载，毫端彷佛留芳尘。又宜学取洞清拔，写龙不写潜波鲔。徒能画鱼不画龙，空使馋夫吐馋水。"}