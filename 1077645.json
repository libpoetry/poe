{"id":"1077645","title":"瀑布","dynasty":"宋","author":"李纲","text":"我昔游太华，矫首望仙掌。瀑布如悬河，斗落五千丈。空濛雨雹飞，澒洞岩壑响。及观庐山瀑，未觉快清赏。飞泉出山腰，半派隐层嶂。沈吟谪仙词，其或过所奖。传闻山之巅，峰岫列屏障。银河落九天，喷薄殊异状。倒挂三石梁，无乃在此上。逝将随羽人，裹足一同往。怀哉不可得，空积青霞想。"}