{"id":"520997","title":"写怀","dynasty":"明","author":"顾清","text":"美酒新丰市，轻车洛下城。星霜悲聚散，寒暑递枯荣。彤管三千字，青冥十万程。辽天来去雁，华屋短长檠。烟柳风中乱，溪云席上横。西山朝有气，北斗夜无声。病得休文瘦，贫看季子轻。几年嗟敝褐，此日笑长缨。茅屋依江静，林花近眼明。芊绵随绿草，怅望听流莺。画虎将焉用，屠龙竟未成。扁舟徒漾漾，春水故盈盈。尚觉乾坤大，空馀梦寐清。一枝原树鹊，百丈海天鲸。落月愁何奈，沧洲岁屡更。途穷滋懒钝，时屈藉幽贞。雅郑难同调，枭鸾本异鸣。永怀萍泛泛，敢谓铁铮铮。遇竹时题句，逢鸥且问盟。茂先如可作，雄剑在延平。"}