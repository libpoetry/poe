{"id":"278349","title":"暗香疏影·孙雄白寄武照、薛涛像拓本","dynasty":"现代","author":"沈轶刘","text":"金轮曾斲。化二分孤艳，浣花溪角。狐媚难消，待写秘辛余控鹤。独念枇杷万里，寻故事、仙罗凡郭。问费却几辈工夫，千载竟谁觉。差异昔年韦李，空山对石友，胜情闲托。谱绎无双，碑拓斜阳，好仗孙郎摹索。手招凉雨乘云上。怕夕贬天香归洛。借松笺、皇泽催诗，蜀客雪鸿能拓。"}