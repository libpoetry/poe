{"id":"495196","title":"杨芳生以徐闇公高弟浮海来晤于东瓯，爰赠一章","dynasty":"明","author":"张煌言","text":"杨生美髯白接䍦，来自云间映少微。自言年少曾问奇，南州高士则我师。南州迢迢不可极，且去杖藜看山色。永嘉山水称妙绝，君独掉头嗔耳食！既疑雁宕搆虹桥，复怪龙湫剪鲛绡。著屐扶筇何太苦，丹崖翠嶂枉相招！古人相马惟相骨，君今看山但看笏。想君胸中自有五城十二楼，安用崿舞峦飞之突兀！杨生能酒复能棋，酒亦不辨贤圣、棋亦不辨雄雌；左手一枰、右手一卮，掀髯大噱誇兵机。兵机无过古遁甲，君已稍稍知涉猎；愿君持此觅封侯，男儿岂肯长弹铗！君家子云太糊涂，那晓舂陵赤伏符；今君不向玄亭老，差胜当年莽大夫。"}