{"id":"1209309","title":"哀乌勒哲图中奉","dynasty":"元","author":"张仲深","text":"将军忠谊冠当世，烈烈雄姿不可降。自袭簪缨分贵胄，却屯貔虎镇南邦。射鲸沧海探鼍窟，搏猛蛮荒拥豹幢。世谓有名矜张王，公云尽瘁效愚憃。旌旗暮卷秋颁令，徼漠春閒夜吠尨。紫诰近登藩阃贰，文犀添重虎符双。政开玉帐民除瘼，遽调南柯俗自庞。想见孤贞悬日月，幸留遗像卫矛鏦。东风惨惨吹征旐，落日翩翩照大江。国士仰风咸戴岳，书生有泪洒飞淙。尚方曾锡衣冠袭，内府空颁酒拍缸。存没有荣无复憾，汗青勋业笔如杠。"}