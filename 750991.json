{"id":"750991","title":"谢郭筠仙侍郎问疾","dynasty":"清","author":"杨恩寿","text":"重帘渺天涯，沈疴失嘉会。空斋邈无俦，萧然形影对。言念素心人，甚至形梦寐。枉公高轩来，跃起为拥彗。慰我久病躯，反覆极宽譬。如读工部诗，疟鬼悉惊避。豪谈鼓颓唐，隽语饶诗味。对此松柏姿，益增蒲柳愧。交亲及两代，高谊迈流辈。几日离药炉，闲游逐鸥队。首夏余薄寒，当花谋一醉。"}