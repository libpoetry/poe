{"id":"940132","title":"咸平读书堂","dynasty":"宋","author":"陈师道","text":"昔人三百篇，善世已有余。后生守章句，不足供嗫嚅。一登吏部选，笔砚随扫除。闭閤画眉妩，隔屋闻歌呼。奉公用汉律，宁复要诗书。俛首出跨下，枉此七尺躯。今代陶朱公，不作大梁屠。计然特未用，意得轻全吴。为邦得畿县，政密自计疏。宁书下下考，不奉急急符。用意簿领外，筑室课典谟。平生五千卷，还舍不问涂。近事更汉唐，稍以诗自娱。复作无事饮，醉卧拥青奴。桃李春事繁，轩窗昼景舒。鸣屋鸠渴雨，窥帘燕哺雏。休吏散篇帙，风篁献笙竽。听然一启齿，斯民免为鱼。"}