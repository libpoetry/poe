{"id":"700209","title":"初度有感用庚戌岁韵","dynasty":"明","author":"顾清","text":"百年强半一生中，双鬓频经万里风。人世悲欢几蕉鹿，山林日月自瀛蓬。曾尝蘖檗知甘苦，为嗅萧兰识异同。覆载莫酬巾履在，不胜翘首向蜚鸿。上策难成拟就中，蹉跎又到落梅风。向来弧矢羞长剑，此日江湖羡短蓬。睡眼不知乡社远，繇言刚与客心同。归期未要灯花趣，自有高飞塞上鸿。"}