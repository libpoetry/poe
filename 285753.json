{"id":"285753","title":"题岘樵枌东老屋校韵图","dynasty":"清代","author":"李慈铭","text":"古人取韵缓，清浊限方域。世儒泥章句，音义遂烦数。长短齐人言，轻重汉儒读。后出益纷拿，圈发逞私欲。梁陈讲声病，强以四声束。高贵暨梁武，卓识独破俗。奈此风会趋，浮华斫其朴。颠倒言下上，虚实昧秀宿。鲖乃切纣红，顼改翻许绿。燕说谁为刊，天籁返遭梏。北宋家法存，近守唐代躅。丁贾皆经儒，同志有洙淑。十卷十二凡，部别慎通独。悂缪偶貤孙，典刑未祧陆。字不取类隔，文亦参篇玉。别体务荟萃，一音自联属。虽病雅俗殽，尤多形体复。观过宜知仁，多文在富蓄。谁欤妄兼并，画部成百六。疵议丛刘渊，创始实文郁。国朝勇复古，亭林首张目。十部至廿一，研析递繁缛。经子务博证，集矢遍吴棫。入声互割配，头脯强接续。其意或过通，往往见违触。之脂支必分，元魂痕当副。无锡与仪徵，雅冀古骚复。昌言终未行，习非徒娽娽。蒙尝发狂论，吹万贵抱蜀。双声本天机，造化具宫角。六书半形声，偏旁不相黩。持此两大端，如宗合其族。一扫尘径芜，兼通绝津轴，霓蜺枉分别，颇陂免点辱。屡欲勒一书，私以诏家塾，病懒辍觚翰，家贫艰毕牍。羡君勤著述，榆阴掩深屋。朝夕罗丹铅，雅话尽籑录。简炼比治兵，爬梳类折狱。即觇经济优，岂为盘错衄。此图便千秋，雕虫等奴仆。"}