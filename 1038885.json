{"id":"1038885","title":"奉酬公素学士见招之作","dynasty":"宋","author":"苏舜钦","text":"人生交分耻苟合，贵以道义久可要。薄俗盈虚逐势利，清风绵邈日已凋。长吟宇宙独引领，浩浩万古与我遥。安得此身有两翅，飒然远举随风飙。近逢公素我同好，厌愤偷俗常郁陶。君方调官镇京口，我以重罪废本朝。身虽俱在大江外，不得会合烦相邀。秋风八月天地肃，千里明回草木焦。夕霜惨烈气节劲，激起壮思冲斗杓。岂如儿女但悲感，唧唧吟叹随螳蜩。拟攀飞云抱明月，欲踏海门观怒涛。念君治所近不远，江山蟠辟气象豪。楼头阴明变霞雾，槛下日夕斗蜃蛟。便将一往刷滞闷，去兴草茁不可薅。呼儿襆衣办舟楫，一日百里岂惮劳。君方酒酣亦思我，奔墨纸上为长谣。上言风物丽复壮，下述宴集乐且遨。意我羁愁正无赖，欲以此事相誇招。此篇笔绝墨未渗，我舟适到范老桥。古人千里有神会，以兹可信非相辽。倜然不以穷见弃，旷然不以位自骄。开缄朗咏毛发竦，通夕噤痒睫不交。病膜谁将宝篦刮，痒背恰得仙人抓。长川奔浑走一气，巨镇截嶭上赤霄。又如阴云载雷电，光怪迸漏不可包。惊呼叹伏已不暇，焉敢有意急其高。却疑欺我老困顿，故作大句来相鏖。近罹罪辱舌虽在，每避嫌谤口已胶。更遭掀搅岂不畏，欲取笔砚俱焚烧。既承嘉命敢无报，将吐复茹移昏朝。留连日日奉杯宴，殊无閒隙吟风骚。看君岸帻卷大白，有似巨浸吸百潮。宾从倾颓尚未厌，直恐溃烂肠与脬。神迷耳热眼生缬，嚼尽宝墨狂酲消。欢流乐极古所戒，不免厌旦潜遁逃。还家数日却愁寂，梦中犹奉笑与嘲。强为短篇答高谊，鄙事轧轧空自挠。览之捧腹定绝倒，幸为投弃无传抄。相思复拟往相会，予今岂复如系匏。行看雪夜景清绝，更乘逸兴飞轻舠。"}