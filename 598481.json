{"id":"598481","title":"赠谭广文之京","dynasty":"明","author":"庞尚鹏","text":"鸿雁度河梁，秋阴送晚凉。九天瞻日月，万里驾梯航。白雪都门远，红梅驿路长。敝裘怜季子，皓首叹冯唐。世态风尘异，王程岁月忙。儒流推独步，文苑漱孤芳。击筑闻燕市，登楼望岳阳。匡时怀赤牍，奏赋达明光。爱尔金闺彦，惭予绿野堂。春藏千日酒，溪隐百花庄。赠别馀孤剑，题诗满皂囊。形骸能自外，天地亦相忘。廊庙双眉绿，江湖两鬓苍。遥知风雨夜，偏忆水云乡。"}