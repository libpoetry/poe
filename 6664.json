{"id":"6664","title":"云中行·云中小儿吹金管","dynasty":"唐代","author":"薛奇童","text":"云中小儿吹金管，向晚因风一川满。塞北云高心已悲，城南木落肠堪断。忆昔魏家都此方，凉风观前朝百王。千门晓映山川色，双阙遥连日月光。举杯称寿永相保，日夕歌钟彻清昊。将军汗马百战场，天子射兽五原草。寂寞金舆去不归，陵上黄尘满路飞。河边不语伤流水，川上含情叹落晖。此时独立无所见，日暮寒风吹客衣。"}