{"id":"107296","title":"闽中郑君炎南仲两魁乡赋比自霅教为昌化簿","dynasty":"元代","author":"方回","text":"三山鹄袍十万众，两纪知名郑南仲。妙年官赋甲秋闱，一发辄中仍再中。岂知天地大变革，原夫八韵竟无用。虽然改尔亦得力，斗南斗北声价哄。黄金台降中书敕，水晶宫请博士俸。得人岂必泥古法，省场舍选同乡贡。儒风未尽弃端章，学徒尚多习弦诵。但苦官冷饭不足，三载诳腹虀百瓮。终更受代颇已久，始闻巨轴以诗送。定是弟子多贤才，吴兴先生实梁栋。即今佐邑号为簿，尹丞不殊权任重。况乃唐昌风俗淳，山深岁稔少争讼。丈夫讵皆作卿相，一命关系民疾痛。偏见私意勿力竞，潜转密移但微讽。方册频窥身尽贫，苞苴不纳心奚恐。崇卑有无置度外，时一极目天宇空。江东接壤异西浙，桑蚕春忙田晚种。樽俎盘馔极俭啬，无大牲脔及乳湩。吾闻易彖识时义，未妨枳棘栖鸾凤。聊复亦耳磨岁月，慎勿轻为棺粪梦。"}