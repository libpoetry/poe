{"id":"832222","title":"摸鱼儿 五月廿五日，重过故潘园，女道晖殇后一日也","dynasty":"清末民国初","author":"陈洵","text":"渐黄昏怨梅疏笛，飘零花片重数。辘轳先听薰风转，门掩翠阴前度。今更误。纵觅得、枝头青子还迟暮。流红漫溯。恁断索银瓶，泪铅金井，空惹坠欢古。闲池馆，多少红吟绿赋。遗香罗袜尘土。思量竟是无花好，随意野桥烟圃。天也妒。总不把、斜阳小驻留人渡。浮生太苦。悄一似秋莲，无人解道，春恨早分付。"}