{"id":"1176528","title":"记事","dynasty":"唐","author":"陆龟蒙","text":"本作渔钓徒，心将遂疏放。苦为饥寒累，未得恣闲畅。去年十二月，身住霅溪上。病里贺丰登，鸡豚聊馈饷。巍峨卞山雪，凝冽不可向。瘦骨倍加寒，徒为厚缯纩。晴来露青霭，千仞缺寻丈。卧恐玉华销，时时推枕望。虽然营卫困，亦觉精神王。把笔强题诗，粗言环怪状。吴兴郑太守，文律颇清壮。凤尾与鲸牙，纷披落杂唱。缄书寄城内，搪突无以况。料峭采莲船，纵横簸天浪。方倾谢公酒，忽值庄生丧。默默阻音徽，临风但惆怅。春归迨秋末，固自婴微恙。岁晏弗躬亲，何由免欺诳。今来观刈获，乃在松江并。门外两潮过，波澜光荡漾。都缘新卜筑，是事皆草创。尔后如有年，还应惬微尚。天高气味爽，野迥襟怀旷。感物动牢愁，愤时频肮脏。平生乐篇翰，至老安敢忘。骏骨正牵盐，玄文终覆酱。嗟今多赤舌，见善惟蔽谤。忖度大为防，涵容宽作量。图书筐簏外，关眼皆剩长。饿隶亦胜无，薄田家所仰。稍离饥寒患，学古真可强。圣道庶经营，世途多踉跄。近闻天子诏，复许私酝酿。促使舂酒材，呼儿具盆盎。宵长拥吟褐，日晏开书幌。我醉卿可还，陶然似元亮。"}