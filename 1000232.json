{"id":"1000232","title":"闻毁","dynasty":"宋","author":"强至","text":"忆初向关中，触热事西走。淋漓汗征衣，早夜犯星斗。欢然赴所知，辛苦复何有。主人喜宾至，相见劳杯酒。誓将效毫发，聊以塞所厚。遇事因辄言，何尝计从否。平生性坦率，间或忤交友。是非长安城，侧身避谗口。彼奸乘其前，吾虑亦已后。二叔诬周公，三人惑曾母。青蝇乱黑白，视洁以为垢。圣贤且不免，予免焉能苟。浩歌动归欤，至此信不偶。春风忆东南，岩花映溪柳。南山有屋庐，酿熟唤邻叟。何时理扁舟，旧物入吾手。回头谢狺狺，投北汝谁受。"}