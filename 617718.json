{"id":"617718","title":"飞霞子琴歌过小环谷作","dynasty":"明","author":"陈子壮","text":"越台凄瑟商飙起，山中桂树清于水。泠泠七弦飞霞子，谷音互答松篁裹。我来元鹤几回翔，风泉万斛倾吾耳。一弹再弹还有情，难将古乐合新声。此地悠悠今何世，此意寥寥谁与明。酒阑无计能留客，而我携君手不释。振衣起舞天汉低，击节高歌山月白。嗟子十二始调弦，朝朝梦枕如飞仙。伯喈叔夜非比肩，琴心独往义农前。二十束带常羁牵，回首风尘空惘然。披豁为君赓一曲，呜咽沾巾声断续。漫云海上去求师，感君爱君君应知，但记空山落叶时。"}