{"id":"917466","title":"壬寅仲冬晦日同吴监丞游延祥宫延祥盖和靖所居也","dynasty":"宋","author":"杨冠卿","text":"霜日炫晴昼，湖光掠眼明。散策事幽讨，出门聊意行。柳塘和靖居，宫殿若化成。霞裾赤城仙，笑语相逢迎。云腴饮甘液，琅函披内经。趺坐纵名谈，妙处俱忘形。须臾启灵锁，台沼列万楹。径路通深杳，宫花不知名。石泉鸣佩环，松篁奏竽笙。髣髴如钧天，音韵铿韺䪫。吾皇香案臣，笔力雕阳春。危亭倚高寒，意气干青云。饮酣视八极，神驰白玉京。日月看跳丸，羲轮忽西倾。归来十里塘，问讯江梅英。断桥流水香，一枝疏影横。烟淡月昏黄，清于玉壶冰。锦囊搜好句，山阿纪前盟。"}