{"id":"821356","title":"合欢带","dynasty":"清末近现代初","author":"汪东","text":"秦楼中、有个人人。看妆态、百般新。彻夜清歌烧画烛，恣欢娱、未负芳春。回风舞罢，惊鸿体段，飞燕精神。乍分离、便惜腰围渐减，眉黛长颦。潮通巫峡，波冷钱塘，双鱼犹寄殷勤。忽讶珠沈并玉碎，绣帏空、镜匣尘昏。归来万里，愁经曲巷，慵叩朱门。似东坡、瘴海生还，恁时重忆朝云。"}