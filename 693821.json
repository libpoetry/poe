{"id":"693821","title":"咏史乐府二首 俎上翁","dynasty":"明","author":"陆粲","text":"广武城边列旗鼓，重瞳拔山气如虎，手提老翁坐高俎。汉王嫚语项王怒，俎上老翁心独苦。心独苦，儿不闻，儿言但索杯中羹。儿自生，翁自死，三军缟素为何人。幸有君臣无父子，由来久假终必归。机心一发不自知，匆匆数语殊可悲。汉家创业何草草，谁云杂伯未为非。君不见当日阴山沙碛中，胡儿鸣镝亲射翁。汉困楚，阿翁忍死登高俎。楚和汉，阿翁归来依旧战。吁嗟翁归方立炎汉基，三年为虏生无几。功成不记翁危辱，但记曾嗔无赖儿。泗上亭长作帝王，宫中老翁犹布衣。翁生不知皇帝贵，家令一言翁始畏。儿来朝，翁拥彗。须臾趣诏尊上皇，家令归来金满床。昔为田舍公，今为天子父，拥彗一迎真有助。呜呼拥彗行何足嗤，犹胜当年俎上时。"}