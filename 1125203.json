{"id":"1125203","title":"枕上和圆机绝句梅花十有四首","dynasty":"宋","author":"晁说之","text":"据渭浮泾雪浪开，一君五后醉高台。侍臣不解供吟笔，落尽南山万树梅。梨园弟子强因依，羯鼓声中学御诗。十月胡雏来唤仗，新梅谁复增新词。岂是梅花最早开，六霙先已发阳台。泾南渭北花如锦，太白山头只有梅。孤芳寒艳绝难依，邺下关中不赋诗。未必江南有才子，也应先是七三辞。莫道梅花取次开，馨香须待百层台。不同碧玉小家女，宝策皇妃元姓梅。负雪披霜不得依，梅寒恨不出幽诗。身梁根治荒江介，情调犹输第一辞。霜女月娥愁不开，萼君西母宴瑶台。总将芳意传英彩，下降人间得有梅。织女机寒自失依，云霞扎扎似吟诗。女儿谢席雪无句，父子庾家梅有辞。天马锦轻谁得开，月儿罗薄挂香台。屈平宋玉浑无语，后辈何人敢咏梅。东皇太一下无依，桂酒椒浆细奠诗。却问人间梅几种，郭仙尔有古人辞。汉骑蜀兵下辩开，今朝惟有凤凰台。瑶凰琼凤方为瑞，此地宜多白玉梅。东郭先生谁与依，雪中意气后夔诗。香添皎洁成梅咏，好视江边黄绢辞。未须白眼便嫌开，早晚高低雪作台。春尽子山梅感叹，义山未腊已惊梅。云母屏风只暂依，金乡公主嫁迟诗。宁论鲍照梅花恨，不及从来不惜辞。"}