{"id":"1250195","title":"题王维所画孟浩然像","dynasty":"元末明初","author":"梁寅","text":"孟君故人好事者，摩诘当年号潇洒。荐之明主既不能，綵笔徒誇善描写。浐川风急天正寒，灞桥云黄雪初下。蹇驴行行欲何之，妙句直欲追大雅。饭颗山头杜少陵，溧阳水滨孟东野。饥寒一身人共叹，声名千载天所假。南山故庐拂袖归，五侯七贵俱土苴。龙钟如此君莫嘲，平生贵在知我寡。"}