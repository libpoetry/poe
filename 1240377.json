{"id":"1240377","title":"出自蓟北门行","dynasty":"元末明初","author":"张宪","text":"出自蓟北门，遥望瀚海隅。黄沙落寒雁，衰草号雄狐。河水血成冰，土冢碑当涂。乃知古战场，本是贤王都。武皇昔按剑，一怒万骨枯。半夜下兵帖，六郡皆欢呼。将军各上马，百道追匈奴。羊马满大野，万帐收穹庐。英英长平侯，六骡走单于。至今青史上，犹壮武刚车。"}