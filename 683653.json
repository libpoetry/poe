{"id":"683653","title":"横江词四首","dynasty":"明","author":"王世贞","text":"越女红妆隐画桡，惊波无际雪山摇。贪趋破镜西陵约，不怕风江八月潮。江上檀郎来往频，婆娑妙舞赛江神。来时风水随船尾，欲往惊涛好涉旬。锦缆罗帆翡翠舠，长年催趁午时潮。江头杨柳深相恨，折损春风几万条。青江一线日边开，万古东流去不回。闻道海波穿地底，可能还向碛西来。"}