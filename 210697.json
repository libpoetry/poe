{"id":"210697","title":"禽言如日哥哥","dynasty":"宋代","author":"姜夔","text":"君不见苕溪西南石鼓山，鸟如鸜鹆啼其间。土人相传是阿弟，千呼万唤云复还。身为独雁失俦侣，所愧鹡鴒图急难。绕林哀哀诉明月，夜阑月落声渐咽。天地阔远兄不闻，苍岩下泪山竹裂。岂无鸦舅与鹁姑，人各有心非友于，陟冈四顾空欷嘘。君不见江南望夫谁家子，登山化石不得语。"}