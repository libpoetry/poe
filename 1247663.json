{"id":"1247663","title":"伯氏南浦运粮未归","dynasty":"元末明初","author":"蓝智","text":"乱世少安居，志士多慨慷。馈饷军垒中，跋涉山路长。昔别庭树秋，时节忽飘扬。俯视东逝波，仰惭明月光。鹡鸰鸣在原，蟋蟀悲中堂。求道苦不早，鬓发各已苍。关塞日澒洞，烽燧寒苍茫。久客南浦深，絺衣北风凉。岁晚粳稻收，斗酒足徜徉。归来且慰意，高歌俟时康。"}