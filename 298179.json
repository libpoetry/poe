{"id":"298179","title":"大酺·辛亥六月廿六日飓风","dynasty":"现代","author":"傅子馀","text":"正白沙飞，青烟漫、彻夜鸮号深屋。朱栏看已朽，又寻常吹坠，琐窗横竹。气压孤城，声摇万户，一雨炎洲驰逐。何时轮蹄断，对门荒巷冷，不堪游目。况抛卷床头，展灯楼畔，悄然身独。回空云影浊。更惆怅、流潦来偏速。是惯听、奔洪转石，怒浪翻船，尽残宵、乱愁相触。客梦知无极，难将息、自歌还续。且休说、封姨酷。鸡唱天曙，犹见园林凝绿。出门卧枝绕足。"}