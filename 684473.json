{"id":"684473","title":"远游篇四首","dynasty":"明","author":"王廷陈","text":"汤谷既闇，濛汜则荣。朝宴未终，倏忽至冥。逝者不息，物理相乘。愿呼松乔，蹑景上升。徘徊昆丘，憩驾层城。遨游八极，遍谒仙灵。饮我沆瀣，玩我芝英。俯视下土，虫鼠臭腥。手揽羲和，顿策徐行。归谒东父，遂造紫庭。授我神药，服食体轻。一举万里，疾如迅霆。逍遥天衢，恣意所之。手持桂枝，骖驾虹霓。晞发朝阳，濯足咸池。昊苍遍历，悬景未移。"}