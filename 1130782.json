{"id":"1130782","title":"二月晦日","dynasty":"宋","author":"韩淲","text":"春风犹自雨能寒，破褐才除又觉单。眼暗头昏书懒读，一庭幽草静相看。晚色吹云树外明，数枝遥见绿槐生。谁人知我山中住，三月春阴涧水横。不恨花阴日影迟，只愁风横雨狂时。梅梢叶底著青子，却忆繁香如故知。绕屋青青总是山，每吟山色句还悭。乘閒著眼烟林外，物色分明见一斑。燕子飞飞山鸟鸣，小轩痴坐倦能行。推书试数平常事，亦向人间得此生。海棠初叶牡丹花，转觉衰颜一倍加。徙倚阑干问芳信，姚黄魏紫已萌芽。槿篱攲倒费撑支，沙岸常为野水欺。幽事相关乃如此，几回虚过欲吟诗。"}