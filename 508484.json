{"id":"508484","title":"山行画","dynasty":"明","author":"倪谦","text":"喧烦厌尘事，思此丘壑清。二老有夙期，杖屦山中行。穿云入翠微，渐觉路不平。深林不受暑，夹道如相迎。长风万里来，振作涛籁鸣。新凉洒襟袂，满耳俱秋声。况携三尺桐，可以宣幽情。横膝发孤响，古调馀咸英。岂无考槃叟，岩栖此逃名。相过叙情话，浊酒时与倾。兴味自相赏，共结泉石盟。"}