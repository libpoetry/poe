{"id":"825544","title":"丁衡甫中丞属题傅青主书卷","dynasty":"清末近现代初","author":"郑孝胥","text":"几动应知事将至，世乱何人能负气。霜红遗集忽重刊，相感无端岂天意。太原节署三年序，学术人心郁深慨。空将节义比斯人，竟作遗民有馀愧。傅山垂老见太平，天下汹汹顷谁赖？所忧邪说势未止，岁月蹉跎不堪待。安知冥冥留公等，仅博狂歌资一快。清谈如坐不夜庵，短卷摩挲黯相对。"}