{"id":"742844","title":"看西涧作画戏作长句","dynasty":"清","author":"钱世锡","text":"村优登春台，歌舞眩儿童。儿童观剧亦何乐，但爱官人乌帽穿袍红。世人看画亦论诗，何异村童看剧短识知。白描高手屏不爱，惟爱十斛涂胭脂。西涧作画如作诗，沈吟取格每逾时。忽然有得快落笔，雨叶风枝随手为。劝君伸纸弗高格，多画牡丹多著色。商彝周鼎弃沟渠，吴门药制宣炉百金直。我今颓唐百不惜，胡琴碎市亦何益。望君画贵多直钱，分我润笔沽酒吃。"}