{"id":"766537","title":"齐天乐 其二 舟次皋亭","dynasty":"清","author":"黄燮清","text":"胭脂染出相思稿，轻帆画中留住。锦湿山屏，绡明水槛，红得溪桥无路。天生艳土。倒万斛流霞，醉伊鸥鹭。便是仙源，不须重问旧渔父。湔裙时节过了，正疏疏密密，摇飏烟缕。唾晕堪怜，啼痕似别，全仗轻阴调护。春心自苦。莫认作寻常，妒花风雨。有约重来，美人休怨楚。"}