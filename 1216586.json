{"id":"1216586","title":"萤苑曲","dynasty":"元","author":"张翥","text":"杨花吹春一千里，兽舰如云锦帆起。咸洛山河真帝都，君王自爱扬州死。军装小队皆美人，画龙鞯汗金麒麟。香风摇荡夜游处，二十四桥珠翠尘。骑行不用烧红烛，万点飞萤炫川谷。金钗歌度苑中来，宝帐香迷楼上宿。醉魂贪作花月荒，肯信剑戟生宫墙。斓斑六合洗秋露，尚疑怨血凝晶光。至今落日行人路，鬼火狐鸣隔烟树。腐草无情亦有情，年年为照雷塘墓。"}