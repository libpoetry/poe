{"id":"702505","title":"饮王氏园亭","dynasty":"明","author":"程敏政","text":"舣舟三日厌尘烦，步入王家百亩园。多少风光生眼底，恨无佳什满幽轩。鸡犬深深曲径通，意行何必问西东。井亭杨柳交加处，木槿花开一树红。雨后平沙不受尘，偶来忘却宦游身。过江三月昏昏醉，忽见新篁似故人。谷苗深秀菜根肥，露气凉生白苧衣。珍重主人留客晚，隔墙灯火映船扉。"}