{"id":"1117117","title":"学士院端午帖子二十七首 夫人阁四首","dynasty":"宋","author":"苏辙","text":"修厦欺晴日，重帘度细风。群仙不烦促，长在广寒宫。寻芳空茂木，斗草得幽兰。歌舞纤絺健，嬉游玉佩珊。新煮青筠稻米香，旋抽独茧薄罗光。剩堆雕俎添崖蜜，争作轻衫荐寿觞。御沟绕殿细无声，飞洒彤墀晓气清。开到石榴花欲尽，阴阴高柳一蝉鸣。"}