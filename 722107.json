{"id":"722107","title":"丁卯元日作奉和澹园六叔用来韵","dynasty":"明末清初","author":"屈大均","text":"一冬喧暖望寒来，元日阴阴雨不开。春色未随芳草转，年光已被绛桃催。能吟椒蕊馀中妇，喜弄莺雏有老莱。儿女鸤鸠方六七，堂前争得是花梅。正喜乾冬又湿年，定知谷贵欲耕田。莺花纵好非春色，雨雪偏多是朔天。亲在敢言身老大，时来尚觉命屯邅。苍苍客鬓多情甚，解为愁人一倍妍。"}