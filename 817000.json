{"id":"817000","title":"题徐湘浦世叔消夏图 凤栖梧 莲塘放艇","dynasty":"清","author":"熊琏","text":"香满陂塘三十六。翠盖迎凉，万顷遮天绿。画桨珠帘云锦簇。摘花惊起双鸥浴。水佩风裳看不足。一棹轻移，荡过藏书屋。今夜闹红深处宿。月明听唱凌波曲。覆院阴浓月上迟。清风戛戛玉参差。客来留坐晚凉时。石上分题情似水，尊前按板曲如丝。清谈定许隔篱知。满座凉生小院清。呼童拍板奏新声。香应扑面花争放，响欲凌霄月倍明。纨扇动，酒杯停。风吹袅袅一丝轻。阳春白雪谁堪和，鹤背人来按玉笙。"}