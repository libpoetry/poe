{"id":"1211524","title":"回风波吊孔明先生","dynasty":"元","author":"萨都剌","text":"大江东流日夜白，已矣英雄不堪说。朔风挟雨过江来，犹向矶头溅腥血。汉家神气四海摇，奸雄贼子相贪饕。二龙雌雄尚未决，将军战骨如山高。先生谋略满怀抱，坐视狂尘不为扫。若非蜀主三顾贤，终只如龙卧南亩。仰天一出摧奸锋，纶巾羽扇生清风。许君义气肝胆裂，兵枢尽在掌握中。赤壁楼船满江夏，伏剑登坛唯叱咤。忠心耿耿天必从，烈火回风山亦赭。可怜一炬功未成，将星已坠西南营。力吹汉水灰未醒，呜呼天命何不平。伫立矶头盼吴越，感慨令人生白发。先生虽死遗表存，大义晶晶明日月。"}