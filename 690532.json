{"id":"690532","title":"李自得过访小园留酌以四诗见赠用来韵赋谢","dynasty":"明","author":"张萱","text":"卜筑幽栖选地偏，蛩然今喜老诗仙。荷衣独曳溪桥雨，藜杖同驱涧户烟。出谷雏莺眠叶底，争枝戏雀堕檐前。来游莫向人间说，此地人间别有天。柴门斜傍白鸥洲，一水潆回一径幽。下榻焚香窥二酉，登坛索赋共千秋。衰残莫逐孤魂去，粗粝何妨镇日留。占断青山原我辈，烟霞锢疾不须瘳。非关消渴卧文园，计拙交穷且避諠。垂柳差同彭蠡泽，种桃错拟武陵源。舟横过雨竹边渡，树拥归云水上村。青眼相逢吾老矣，更期投辖续清尊。卜居何必觅灵氛，独向玄亭问子云。江上鸥盟共容与，斗间龙气已氤氲。方瞳老子空烧汞，白首中郎尚鬻文。为语萍踪且归去，故山原有鹿麋群。"}