{"id":"309872","title":"苏武慢·雨湿流光","dynasty":"现代","author":"邓桐芬","text":"雨湿流光，寒欺病酒，花外一声莺小。屏山昼寂，带眼春宽，离恨暗牵怀抱。飞絮乱红，摇落无端，东风清袅。想嫩绿声树，远芳连野，总催春老。惊节序、渐过清明，三更客梦，空向故园飞绕。湖山妩媚，巷陌参差，曾染屐尘多少。凝倚画楼，漫检残篇，忍翻哀调。奈差池双燕，趁雨穿帘又到。"}