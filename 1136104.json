{"id":"1136104","title":"灵隐寺行呈伏虎岩","dynasty":"宋末元初","author":"方回","text":"蓬莱水浅尘几扬，历劫不动此道场。黄金何年佛氏土，白云自古仙人乡。吾故不能知鸿荒，尝闻许由避陶唐。南巡会稽忆夏后，西渡浙水传秦皇。欲镌文字示万世，想曾摩挲崖藓苍。君臣岂不亦一到，父老失记书传亡。思莼人归乱聪勒，衣锦军起诛宏昌。教士四万虏吴友，子弟八千从项梁。锋攒镝飞沸如汤，冷泉之冷常冰霜。风涛汹地保恬静，火云爇天饶清凉。寺门奇石万鬼凿，霹雳穿洞龙腾骧。偃如未射李广虎，突如乍叱初平羊。漫山钜竹不知数，百围屹立松杉樟。野猿攫果就人手，山客贸薪充日粮。艳浮凡俗花卉绝，毒螫狞恶虫豸藏。竺峰飞来夜著翅，桂子堕落秋飘香。睹史陀宫足彷佛，摩罗耶山非渺茫。色究竟界扫蜃气，给孤独园堪雁行。游屐屡破壁疥落，优波度筹千万强。老树一株卧涧上，向来未有如许长。有能直上北高塔，一览弱水穷扶桑。织女机边拂衫袖，老人星外来帆樯。金碧殿阁钟鱼廊，饱饘燠衲丛蜂房。毗卢遮那明正遍，散脂脩摩森护防。长明灯笼照十方，胸中亦复作是光。纤蝇么蚋不到处，三千大千禅那床。游戏伽陀祇夜章，岂无一人骆宾王。摩诃师子今僧王，一奋迅失千狐狼。"}