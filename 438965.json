{"id":"438965","title":"阳夏怀古","dynasty":"金","author":"雷琯","text":"短衣匹马西北来，十年去国随风埃。解鞍呼酒歌一曲，玉鞭倒捉敲金罍。君不见项王台，昔时崔嵬今已颓，秋风萧瑟吹草莱。又不见汉王城，昔时岧峣今已平，寒烟寂寞啼鼯猩。牧童抬头学楚声，野老扶犁城上耕。耕势不断楚声哀，行人欲去还裴佪。刘项英雄安在哉，人间俯仰易陈迹，闻身健在须衔杯。"}