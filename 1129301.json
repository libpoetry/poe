{"id":"1129301","title":"梅","dynasty":"宋","author":"释行海","text":"玉神何事带红绡，未让胭脂与杏桃。天下更无清可比，湘累不敢入离骚。竹友当年已化龙，松朋久亦受秦封。此花有味调无鼎，且吐芳心过一冬。此外无花耐岁寒，花魁今古品题难。清香合让梅为最，阳艳丛中许牡丹。二分明月是扬州，况有春风在树头。莫怪当年何水部，岁寒心事向谁愁。暖力回春万木衰，苦心唯有自心知。水村山涧无人处，月下风前独立时。拂拂霜风掠面寒，清愁犹倚玉栏干。月中香韵浑无赖，雪后晴花最好看。占断江南第一春，偏同雪月斗精神。东君曾许残花片，妆点寿阳宫里人。难将羯鼓唤春回，一种风光傍雪开。婀娜水仙难作弟，山矾犹自欠清才。玉门关外杂尘埃，白帝城边对酒杯。今日孤山尤可惜，已无和靖在时梅。冷澹孤芳雪里春，园林风景一番新。可怜花与头俱白，岂晚相看似故人。"}