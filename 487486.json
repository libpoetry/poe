{"id":"487486","title":"吴姬行为四明沈嘉则买妾赋","dynasty":"明","author":"张元凯","text":"吴姬二八颜如花，翠帷珠箔藏卢家。暂许春风吹裙带，未容燕子窥窗纱。妆台才掩临窗绣，皓腕霜明映罗袖。蛾眉效月一痕新，柳腰学舞三眠瘦。瘦减腰肢似沈郎，当年未许嫁王昌。不识红妆堪换马，但知绿绮可求凰。遨游忘草郊居赋，江城花县啼莺路。鹴裘时解茱萸湾，画舸偏经桃叶渡。吴阊新水泛双鸳，丽藻文漪锦浪翻。毫端幻出花千树，剩得娇枝解语言。含娇含态情难说，为雨为云梦无歇。巫山峡绕曹娥江，襄王台在禹王穴。采莲越女湿绡衣，短棹穿花过钓矶。瞥见吴姬不相识，恍疑洛水神仙归。约开莲叶隔花语，为问馆娃宫几许。依依杨柳苧萝村，此是西家捧心处。错落明珠吐凤钗，陆离端锦合欢裁。昔时越艳归吴去，今日吴姬入越来。甬东山水蓬莱岛，朱颜绿鬓同偕老。风流愿比贺季真，镜湖春色年年好。"}