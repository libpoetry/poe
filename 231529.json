{"id":"231529","title":"送徐国录守英德","dynasty":"宋代","author":"释善珍","text":"君侯少举摩天翮，笔阵堂堂万人敌。上书自请斗大州，不独爱闲犹爱石。爱闲庭讼自简寂，爱石不同牛李癖。参军主簿公举刺，何必喜怒见颜色。高台盛貯锦屠苏，何如烟林土花碧。公余共赏有欢伯，语妙一笑欲堕帻。假令鳌禁未遭遇，传至鸡林能别识。大材小用从古然，善舞岂曾嫌地窄。愧无肤寸可及物，叠盖重金竟何益。霜寒系舟峡江侧，应念坡仙抚遗迹。江流可沿深可{左奭右斗}，此水至洁能纳汙。"}