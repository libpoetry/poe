{"id":"297654","title":"兰陵王·晚烟直。一抹平芜瘦碧","dynasty":"现代","author":"麦孟华","text":"晚烟直。一抹平芜瘦碧。南浦畔、双桨兰桡，抵死催人渡江北。漫天飞絮白。肠断江南倦客。章台路、回首旧游，柳外华灯照坊陌。俊游渐非昔。怅露泣娇花，月暗离席，一声珍重安眠食。便玉勒人去，锦帆风驶，江云迢递过数驿。绿怀自凄恻。追忆。试灯夕。记镜底薰香，花下吹笛。春云冉冉愁无极。待梦里重见，问伊消息。屋梁落月，怕不似，旧时色。"}