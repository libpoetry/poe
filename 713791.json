{"id":"713791","title":"东湖篇赠高明府","dynasty":"明末清初","author":"屈大均","text":"柳丝柳丝长复长，虽长难系紫鸳鸯。鸳鸯飞逐落花去，使我攀丝空断肠。使君欲执鸳鸯鸟，来向东湖临浩渺。更怜鱼尾红筛筛，不惜竹竿长袅袅。佳人忽自罗浮来，中有梁陈多丽才。云霞被服三铢剪，蝴蝶文章五色裁。风流携得诸伎乐，娥郎一曲传边朔。十番大小更誇人，诸童新就吴侬学。使君渊雅最知音，邀下楼船更鼓琴。章句离骚殊未已，弦歌三百一何深。公馀祗欲寻高士，荷叶荷花映人吏。著书却笑葛稚川，虚无但道神仙事。"}