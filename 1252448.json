{"id":"1252448","title":"小游仙 其三","dynasty":"元末明初","author":"杨维桢","text":"东华尘又起瀛洲，十屋今添第几筹。阿母西来骑白凤，蛾眉相见不胜秋。麻姑今夜过青丘，玉醴催斟白玉舟。莫向外人矜指爪，酒酣为我擘箜篌。天上莨常宫又成，文章只数老玄卿。五云阁吏亦谪世，牛鬼少年专盛名。日落海门吹凤匏，须臾海水沸如炮。船头处女来相唤，知是洞庭千岁蛟。曾与毛刘共学丹，丹成犹未了情缘。玉皇敕赐西湖水，长作西湖月水仙。西湖仙人莲叶舟，又见石山移海流。老龙卷水青天去，小朵莲花共上游。青旄节卫翠云軿，按部东行过赤城。龙女遗珠鸡卵大，结为双佩赐方平。若木西来赤岸东，白金城阙碧珠宫。天家令急不敢住，折得五花归饭龙。东逾弱水赤流深，夜得桃都息羽旌。地底日回天上去，金鸡如凤自交鸣。金鹅蕊生瑶水阴，锦驼鸟鸣珠树林。上皇敕赐龙色酒，天乐五云流玉音。"}