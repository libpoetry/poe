{"id":"1237638","title":"挽姨兄尚书刘公五首","dynasty":"元","author":"魏初","text":"外家宅相悲零落，母氏风流记阿姨。独有吾兄今又去，百年亲话更谁知。高梁河上十年别，白塔亭前再见时。万里风沙颜色黑，敝裘如结鬓如丝。铁石心肠报主知，一生一死隔毫釐。旌旗日影丹墀上，三拜尚书亦自奇。牧之萍梗寄吴东，南北音容只梦中。莫恨终天曾不见，天高留付若堂封。中郎堂上尚书宅，才得从容又别离。今日归来亦衰病，两围秋草不胜悲。"}