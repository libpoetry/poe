{"id":"683544","title":"寄太平龙同知身之时儿子以试事过谒","dynasty":"明","author":"王世贞","text":"阴阴桃李遍吴关，竹马胥江望转殷。第入中兴循吏传，何须北阙谏臣班。名高不让诸侯美，才大长怜半刺闲。欲识使君行乐处，千秋今日是龙山。杯酒吴阊惜离群，一时宾从雅能文。快哉丘壑归田父，美矣楼船属使君。试泛锦帆牛渚月，能忘篮舆虎丘云。如闻儿辈窥东阁，倘有余光可借分。"}