{"id":"1246041","title":"双鲤堂歌为唐侍仪赋","dynasty":"元末明初","author":"刘基","text":"君不见鲁阳挥戈回白日，又不见耿恭拜井飞泉出。精诚自古格皇天，如响应声非异术。长江鲤鱼龙伯臣，三十六鳞红锦匀。枕丁尾丙宫渊沦，乘驾潮汐扶桑津。天怜孝子孝不匮，特敕水官宣德意。玄冰跃出双赤鲩，顷刻寒谷生春温。之子高堂发如絮，每怀古人心是慕。中庭凿池专种鱼，鱼行圉圉随陶朱。晨昏膳羞不远索，翠韭金橙绘肥白。中妇奉飧少妇进，大儿登歌小儿拍。合欢花开庭草芳，忘忧花开池水光。凌晨上马出门去，彩袖披拂金炉香。薄暮言归拜堂所，何况有鱼甘且旨。忠孝由来同一轨，努力担台焕青史。"}