{"id":"660866","title":"梅鹤旧图敬赋长歌为大人封君万寿之献","dynasty":"明","author":"罗钦顺","text":"罗浮山畔娟娟月，照见寒梅一株发。老鹤长年此托栖，气骨风神两超越。生绡半幅谁写真，儿今把玩偏能频。眼前犹自有奇物，天下岂得无仙人。仙人人道吾翁是，未论服食论标致。清白孤高寿且康，秖应梅鹤差堪譬。久大堂中春酒深，醉酲坡梦与逋吟。直将甲子循环数，那许尘埃半点侵。此去罗浮几千里，望望白云犹尺咫。浮暗之香喜达天，鸣阴之和惭为子。兹图绝宜张寿筵，拜授使者签轴全。宜羹三实凭长养，南飞一曲永流传。"}