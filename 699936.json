{"id":"699936","title":"小金山饯别赵宁宇宪使","dynasty":"明","author":"郭棐","text":"妙高人上妙高台，蜀哲千秋此再来。岂独金莲才并擅，总因琼宇首重回。开尊绿映青山色，把袂欣依玉树堆。今夕主宾拚一醉，倩言谯鼓莫相催。十年豸繫霜台重，此日鸾呼竹院游。秋色照人偏皎洁，深杯到手肯淹留。催花兴剧还移席，浮白情深更繫舟。醉里多君怜赤子，伫看双钺借前筹。"}