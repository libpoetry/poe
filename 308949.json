{"id":"308949","title":"南浦·次韵调辛子","dynasty":"现代","author":"赵熙","text":"相如病较，料春山、横黛镜华明。叶叶花花当对，绿意逗红情。识字早关忧患，判头衔、世外署田更。莫近弹棋局，一枰如梦，半夜有潮声。铸得金瓯无缝，到如今、瓜剖已成形。不卜浮家何地，生计稳樵青。我是有诗渔父，泛风波、一舸当西泠。盼玉台新咏，小荷花底寄人听。"}