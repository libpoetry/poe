{"id":"515537","title":"同年小集得云字","dynasty":"明","author":"程敏政","text":"车马集深巷，寒飙净尘氛。肃登君子堂，晤言得交欣。忆在先皇初，奉对惭謏闻。同榜三百馀，一一扬清芬。俛仰三十年，忽忽惊离群。聚散岂足言，零落悲朝曛。携手仅十人，况有天涯分。幸哉身尚健，无惜杯行勤。我齿后诸公，霜髯倏其殷。兹会宁偶尔，所期在崇文。图报各勉旃，继圣真华勋。张灯出新令，促席矜垆薰。禁鼓屡换更，客颜亦沾醺。月上未忍别，悠然赋停云。"}