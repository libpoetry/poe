{"id":"820785","title":"石州慢 暑雨排闷，用两当轩韵","dynasty":"清末近现代初","author":"郭则沄","text":"密叶交櫩，约住嫩阴，窗晓偏黑。烟沈茶锉醭侵，竹几销魂时节。恹恹倦绪，错道浅梦梅黄，回肠说与江南客。荷响不分明，共糟床偷滴。愁极。花帘孤倚，闷数虬壶，乍销一刻。翻羡閒鸳，叶底新凉分得。濛濛翠罨，忆著旧夜灯痕，壁蝎冷篆虚寻觅。窑色破遥青，又云峰都失。"}