{"id":"1117963","title":"春夏之交风日清美欣然有赋三首","dynasty":"宋","author":"陆游","text":"日铸珍芽开小缶，银波煮酒湛华觞。槐阴渐长帘栊暗，梅子初尝齿颊香。户户祈蚕喧鼓笛，村村乘雨筑陂塘。年光何预衰翁事，伴蝶随莺也解狂。天遣残年脱絷鞿，功名不恨与心违。绿陂细雨移秧罢，朱舫斜阳擘纸归。花市丹青卖团扇，象床刀尺制单衣。白头曳杖人争看，共叹浮生七十稀。芳润园林不似贫，年光无尽逐番新。来禽颜色不禁雨，抟黍语言如惜春。身外岂关吾辈事，镜中已换昔时人。神仙定未超尘俗，犹插金貂侍帝晨。"}