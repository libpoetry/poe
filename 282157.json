{"id":"282157","title":"惜黄花慢·闰盦敩白石咏梅赋忆菊词，伏庐作画，为题卷尾","dynasty":"现代","author":"金兆蕃","text":"唳鹤惊霜。正夜阑梦醒，还结愁肠。故园篱下，那时醉后，花忺瘦影，人惜寒香。懒闻佳节登高近，暮帘卷、烟柳斜阳。恨正长。泥人诉说，花外沧桑。愁心幻堕苍茫。尽坠欢缀取，晓圃分将。槁枝平剪，陈根浅压，凭酬倦旅，孤对幽芳。感秋重敩泉明语，旧游地、遮莫凄凉。径未荒。为花试釂瑶觞。"}