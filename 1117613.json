{"id":"1117613","title":"依韵和赵令畤三首","dynasty":"宋","author":"陆佃","text":"百步厅边放两衙，夜深灯火见人家。提壶劝我教沽酒，鸲鹆逢君要点茶。舞得六幺除是柳，啼消红粉奈何花。使君被尔牵诗思，可是无心忆浣纱。鸟排行阵树排衙，且喜西湖属当家。扬子已无骑鹤事，会稽惟有卧龙茶。未妨春帝常为帝，须信名花始是花。更住一年方五十，不应情味薄于纱。方朔无端溺殿衙，得州仍是地仙家。海红谩与陪尊酒，淮白犹堪当分茶。夜静青天十分月，春深平地尺馀花。谁将园里新蜂蝶，织就佳人护项纱。"}