{"id":"1092850","title":"送王景育弋阳尉官满入吴","dynasty":"宋","author":"韩淲","text":"天下之好事，不我则彼为。何必独我出，然后为得时。但恐才学短，讲论日以卑。岂止身非贤，君民何所宜。我虽无用处，连蹇于茅茨。所幸眼未昏，英妙见于斯。君学既不器，君才复不羁。一尉已三年，东上不可迟。国家仁德深，丕冒及四夷。中间台阁尊，政事多皋夔。拔茅果汇征，四夷易鞭笞。薰兮方南风，听我歌此诗。"}