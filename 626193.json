{"id":"626193","title":"哭淑则","dynasty":"明","author":"黎景义","text":"爱女生四载，岁月忽蹉跎。不幸而短命，一朝灾祸罗。偃卧垂十日，永辞归山阿。死者竟已矣，吾生长悲嗟。无病防汝病，有病惧病多。未死忧汝死，既死伤如何。当汝未死时，依依色笑和。身披红布袍，足穿乌革靴。楼阶下复上，舞蹈何婆娑。睡起弗娇啼，无人尝自歌。伯叔父若母，怜爱咸匪他。祖母勤顾复，饮啖分鸡鹅。提携赖诸姊，奔走随阿哥。嬉戏有馀欢，称名带微讹。池边玩金鱼，庭前攀绿荷。今年我教学，远离锦水波。每遇一归来，迎笑不觉哗。瞻拜忘其疲，眷恋若有加。值缝新帐成，时于帐中遮。角钩弄流苏，檐画识春华。胡为倏婴疾，热癍成沉疴。不食复不语，始犹呼饮茶。既遂痛苦毒，挥手徒噫哑。弥留已浃旬，两眼湿流波。瞪认嘂惨悽，奋兴势微斜。恨身黏床席，恨声滞齿牙。知汝与我诀，无复得抚摩。我言汝其死，命也难复瘥。恸哭天地昏，相看泪滂沱。岂意我一出，汝魂竟登遐。自此从外还，不见汝在家。哀情讵尽陈，肺肝刺刀戈。终夜但展转，泪多眼生花。愈想愈狂惘，历乱心如麻。时序自淹速，今兹反难过。此生终有涯，此恨焉能磨。"}