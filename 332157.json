{"id":"332157","title":"台城路·辽后洗妆楼","dynasty":"清代","author":"曹贞吉","text":"东楼春色天边落，来时白蘋风作。凤辇曾留，瑶台乍起，妆点远山眉角。宫蝉绰约。想欲动晨光，未垂帘箔。炫转荧煌，明星一一带池阁。兴亡几番过眼，听游人指说，斜照城脚。窣堵波高，雨淋铃急，坏磴莓墙萧索。惊飙振箨，是曲里琵琶，白翎哀雀。只有长河，潺湲声似昨。"}