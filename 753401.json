{"id":"753401","title":"秋怀","dynasty":"清","author":"侯怀风","text":"秋气憀憀不自持，幽兰小槛暗香披。千原烟雨迷禾黍，一水蒹葭隐鹭莺。开帙不知金烬冷，挥弦更杂远鸿悲。班姬纨扇清商发，苏蕙璇玑白昼迟。风剪梧桐黄鹄舞，月窥杨柳绿绦垂。魂惊筚篥萧关道，泪尽琵琶凝碧池。征妇裁衣凭玉尺，美人汲露下冰墀。辘轳不断千家井，何似闺中梦里思。"}