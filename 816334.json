{"id":"816334","title":"奉命为美国三富兰西士果总领事留别日本诸君子","dynasty":"清","author":"黄遵宪","text":"远泛银河附使舟，眼看沧海正横流。欲行六国连衡策，来作三山汗漫游。唐宋以前原旧好，弟兄之政况同仇。如何瓯脱区区地，竟有违言为小球。占此江山亦足豪，凌虚楼阁五云高。人饶春气花多媚，山入波流地尚牢。六代风流馀蜡屐，百家磨炼惜名刀。廿年多少沧桑感，尽日凭栏首重搔。海外偏留文字缘，新诗脱口每争传。草完明治维新史，吟到中华以外天。王母环来夸盛典，《吾妻镜》在访遗编。若图岁岁西湖集，四壁花容百散仙。海水南旋连粤峤，斗星北望指京华。但烦青鸟常通讯，贪住蓬莱忘忆家。一日得闲便山水，十分难别是樱花。白银宫阙吾曾至，归与乡人信口夸。沧溟此去浩无垠，回首江城意更亲。昔日同舟多敌国，而今四海总比邻。更行二万三千里，等是东西南北人。独有兴亚一腔血，为君户户染红轮。"}