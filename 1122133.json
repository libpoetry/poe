{"id":"1122133","title":"题夹漈草堂","dynasty":"宋","author":"郑樵","text":"堂后青松百尺长，堂前流水日汤汤。西窗尽是农桑域，北牖无非花葛乡。罢去精神浑冉冉，看来几案尚穰穰。不知此物何时了，待看临流自在狂。堂后施柴堂上烧，柴门终日似无聊。蓼虫不解知辛苦，松鹤何能慰寂寥。述作还惊心力尽，吟哦早觉鬓毛彫。布衣蔬食随天性，休讶巢由不见尧。"}