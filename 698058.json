{"id":"698058","title":"珠崖杂咏次韵七首","dynasty":"明","author":"钟芳","text":"万里望宸极，地远天亦荒。玉节劳咨度，银潢隔渺茫。鲋喁濡沫下，狐跃虎貙傍。皇仁本无间，迟子诞敷将。孤岛沧瀛外，优优政俗宜。九天覃濊泽，中谷少仳离。藤布三秋税，香粳半夜糜。绕城箫鼓闹，同乐际清时。洪炉钧鼓铸，沧海混华夷。离正春长燠，波平碧映曦。风花嫣瑞霭，鱼鸟恣晴熙。为访蛟人室，明珠或见遗。宪节南溟重，霜威自昔闻。笑谈挥九伐，呼吸定三军。列阵秋腾海，高锋夜彗云。如何鼪鼯辈，扬臂怒新君。塞檄飞星候，江梅破腊初。旌旗严虎队，樽俎答鱼书。自昔恣群螫，何殊豢众狙。伸威如有待，山海效储胥。迢迢黑子地，矫矫汉官仪。剑盾擅长技，貔貅攒健儿。平越有故事，伏波端可师。柔桑惮蚕食，翘首望清夷。鹏化图南地，何须问北溟。倚楼观海立，开户放云行。俗混鸥堪狎，机亡虎可婴。浮生本无系，泉石有馀情。"}