{"id":"879036","title":"水龙吟 其八","dynasty":"宋","author":"刘克庄","text":"即令七十平头，岂能久作人间客。左车牙落，半分臂小，几茎须白。挟种树书，举障尘扇，著游山屐。任蛙蟆胜负，鱼龙变化，侬方在、华胥国。岛大功名官职。眼中花、须臾无迹。小儿破贼，二郎作相，有何奇特。同辈萧疏，且留铁汉，要摩铜狄。向宝钗楼里，天津桥上，月明横笛。"}