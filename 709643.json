{"id":"709643","title":"稚子弄促织放书斋中秋夜增怀便成长句","dynasty":"明末清初","author":"陈子升","text":"湘帘不捲知秋色，中夜萧萧闻促织。开笼稚子戏方阑，闭户先生听不得。仆本雕虫应律鸣，谁家懒妇及秋惊。回旋秦锦教成字，摇落豳风别有名。此日银河看渡鹊，此时芳醑失听莺。爽籁遥吹蠮螉塞，寒砧不捣凤凰城。狭室青灯隔虚旷，满床缃帙犹无恙。歌舞人矜却月楼，诗书婢笑扶风帐。邺客追游息雀声，刘郎起舞悬鸡唱。那堪唧唧近床头，那遣迢迢翻枕上。春鸟秋虫岁岁听，每怜蟾兔晃中庭。何事芸香辟仙蠹，漫将纨扇扑流萤。"}