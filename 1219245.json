{"id":"1219245","title":"赠翰古清","dynasty":"元","author":"郑元祐","text":"虞公借榻宗镜堂，四众乡仰不暂忘。古清上人独见取，赠以金薤之琳琅。公时目眚视贸贸，文成欲写难成行。殒星著纸废属读，风襟露带斜低昂。中言上人善幻化，神龙千丈一钵藏。蜿蜒委蛇各有态，擘云掣电金蛇光。海涛翻山霹雳碎，怒捲河汉如壶浆。世人蒿目不敢觑，师独摩抚如驯羊。神膏点鳞翠鬣舞，金篦刮瘼星芒张。珊瑚千树宫室秘，献以耆婆未睹之药方。师哀其诚为摹写，风旗雷车雨脚霶。点睛未了便飞去，砚坳有墨空淋浪。愿师骑之上帝都，为问苍生谁短长？凫眠鹤翥且莫辨，伽那定里松花香。"}