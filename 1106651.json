{"id":"1106651","title":"次韵赵逢源秋日溪居十绝","dynasty":"宋","author":"王庭圭","text":"溪面微凉生晚风，山衔落日半边红。临流解赋归来句，知是柴桑避俗翁。门外仙槎泛急湍，应从霄汉落银湾。归来不记河源路，风雾凄凄月满山。水边楼上最宜秋，天在阑干四角头。觅句正缘偿宿债，著书元不为穷愁。仙人山水古今无，画妙诗工可得俱。论画已非前辈手，声诗能作辋川图。出水芙蓉天与工，六郎何事比花红。后生不识李元礼，试听长松引劲风。南岭浮云过北岭，东溪流水入西溪。秋容清澹石骨露，更看明年浪拍堤。昔人万里醉为乡，暮越朝燕不裹粮。却怕醒来尘外出，千艘衔尾夜鸣榔。鸦翻日影弄清溪，溪上危巢鸣哺儿。林下西风晚来急，满身木叶碎琉璃。千寻塔影照江清，古殿金龙蟠绣楹。秋色排门入萧寺，闲来饭后听钟声。"}