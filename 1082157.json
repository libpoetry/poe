{"id":"1082157","title":"霁虹亭","dynasty":"宋","author":"刘才邵","text":"江流滚滚青于蓝，山如阵马方䟃?。景趣虽从开辟有，登览正赖人谋参。济川亭古伤险狭，石岸缺落呈嵚嵌。可怜眼界方冗杂，风月为之久不堪。使君才高蕴机鉴，妙思能发神所缄。异时一见已经意，施设先后难相搀。政成将去觐丹阙，一新栋宇何耽耽。就增亭阁跨空阔，径从人境超尘凡。波光挟日动飞栱，檐影窥江凌过帆。栏危更觉明月近，浪涌正值秋风酣。螺峰晚霭助遥碧，鹭渚归翼穿晴岚。东望青原森欲动，祖意岂复劳穷探。夜深定有水仙集，霓裳练帨垂毵毵。云烟态度日夕异，词客赋咏劳彫劖。公归指日登华要，雍容鸣玉横犀篸。湖山高会驻清赏，尚应回首江之南。"}