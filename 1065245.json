{"id":"1065245","title":"放光二大士赞","dynasty":"宋","author":"释德洪","text":"人趣可学道，乃为淫事苦。生那落迦中，方无淫欲乐。众生如犛牛，爱此贪欲尾。异哉两童子，藕花中化生。对天龙鬼神，作大师子吼。我若从今始，起于贪欲心。是则为欺诳，十方一切佛。以是因缘故，證色身三昧。我亦于今日，复作师子吼。若从今日始，不断贪欲心。是则为灭绝，十方三世佛。愿如二大士，持心等虚无。太虚有殒坏，众生界有尽。我此愿不尽，稽首平等慈。广大同体悲。于刹刹尘尘，證我作是说。"}