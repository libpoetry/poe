{"id":"687978","title":"元旦有怀姚明府时略地海上","dynasty":"明","author":"成鹫","text":"竹里开门听早鸡，露华浓裛野棠低。美人为政容樗散，泽畔行吟信杖藜。彩鹢去时寒腊尽，白鸥宿处水云迷。分明记得重来约，净埽蓬蒿候马蹄。海阔波澄曙色新，昨宵何处守庚申。悬知激浊扬清者，不是浮家泛宅人。破浪乘风增壮志，普天率土尽阳春。凭君手策羲和驭，冻解冰消下钓纶。翘首郎星媚远天，琴书同上米家船。挂帆夜渡横江雪，击楫晴分海市烟。村舍椒盘供献岁，田家鸡骨报丰年。诗情到处堪乘兴，为寄阳春及野禅。日射彤云接舳舻，摄提初转靖萑苻。定随飞舄朝双阙，岂效扁舟泛五湖。两岸新畬催布谷，隔江春鸟唤提壶。几年官舍清如水，似此元朝不可无。"}