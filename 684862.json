{"id":"684862","title":"杂题上元竹枝词","dynasty":"明","author":"王彦泓","text":"绣佛前头结好因，上元香火肃凌晨。悬幡一色灯笼锦，名氏亲书善女人。风雨元宵意倍伤，画檐低拜扫晴娘。若教扫得天边雨，为扫离人泪两行。腰身十七正娇慵，珠凤鞋帮一捻红。不奈小桥春露滑，阿娘扶过石栏东。瓦坼龟文一例看，断连横竖有悲欢。一声脆响笼灯看，暂作排愁事一端。白縠单衫绝点埃，经年皎洁似初裁。何须更取园蔬识，偶趁同袍一摘来。夜筵花果绕香炉，心事年年问紫姑。灯后踏青挑菜起，不知堪会那人无。"}