{"id":"404814","title":"沁园春·舜斋四十初度乞词","dynasty":"近现代末当代初","author":"袁荣法","text":"四十成名，清净閒身，春秋未央。笑杜陵当日，才传献赋，嘉州此岁，犹自为郎。文采清门，故家乔木，世德争夸邃雅堂。沧桑外，有先朝黄诰，奕代青箱。使君逸气轩昂。早缩手缁尘冠盖场。似子西解道，虎头痴语，涪翁还讶，牛背神光。定子丝弦，雪儿歌舞，对举樽前彩袖香。为君寿，趁玉梅开处，一饮千觞。"}