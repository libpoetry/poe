{"id":"518098","title":"考满舟经十八滩因分各滩名赋诗 其九 清洲滩","dynasty":"明","author":"唐文凤","text":"汤汤清洲滩，泛溢波不杀。两厓屹相向，峡束若关隘。源潴庾岭流，支接章江派。馀势尚汹涌，狂声自滂湃。终日云气屯，六月雪花洒。燃犀照水族，温峤应好怪。具服呼石丈，米芾曾下拜。篙师力不齐，怒目何睚眦。世人意不合，细故多蒂芥。嗟我才弗长，老气犹豪迈。赋命从数奇，清神饮沆瀣。益重吾民思，甘棠歌勿败。"}