{"id":"766516","title":"沁园春 其三 泪","dynasty":"清","author":"黄燮清","text":"两点微波，阁住星眸，思量可怜。看香痕和墨，秋风题扇，零丝界粉，春雨凭栏。别母盈盈，催妆脉脉，是喜还悲欲嫁天。伤心处，叹谁人解得，月底花前。凄然断了还连。直透出、梅心一缕酸。记投怀掩袂，问欢薄幸，支颐泣枕，借梦缠绵。鸾镜慵开，蛾眉见嫉，也似才人失意年。无聊夜，替青衫呜咽，湿晕鹍弦。"}