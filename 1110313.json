{"id":"1110313","title":"送别袁公四诗","dynasty":"宋","author":"孙应时","text":"几年静镇绝喧嚣，百吏承风服教条。惠养疲羸深保障，搜延英俊盛旌招。忧先储粟千仓满，威詟边烽万里消。已揭成规在藩屏，政须人望押班朝。露门劝学首群公，石室还来复古风。垂世文章崔蔡右，济时勋业管萧中。持平愿取乘舟势，纳约先看补衮功。力巩皇图知有道，先生心事与天通。绝代风流士骏奔，感公封植到孤根。云章假宠腾天路，宝画分辉照荜门。末学有心期卒业，不材无地可酬恩。从今礼数千官隔，知复何时奉一樽。南风一夜涨痕吹，江岫排空送衮衣。万里直愁知己远，百年长恨此公稀。眼看蜀柂沙边起，心逐吴云峡外飞。流水高山有殊遇，此生何地不瞻依。"}