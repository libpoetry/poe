{"id":"908515","title":"赠别","dynasty":"宋","author":"李流谦","text":"水火气类感，草木臭味亲。君看金石交，分笃均天伦。朅来东川游，结友轻雷陈。诸君尽豪俊，著我漫浪身。酒斟约无算，诗妙各有神。人事不可知，变态生逡巡。一代韩荆州，大木卧龙鳞。客禽失危巢，翩翩傍丛榛。斗升何细碎，朱丝恐生尘。知己泪再滴，离群恨方新。去兹胜社难，胸腹伤人神。临岐欲何语，一味唯酸辛。岁晚念裘褐，幸勿忘骚人。"}