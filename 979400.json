{"id":"979400","title":"次韵太学宋学正遐叔考试小疾见寄","dynasty":"宋","author":"晁补之","text":"萧然如裴叔则，颊毛疏复长。邈然如王夷甫，高致宜庙廊。功名四皓云泉外，诗赋三闾草木香。君莫誇熙宁登科面玉雪，只今未老鬓发苍。不应弹琴酒炉坐，消渴还有禅病缚。不忘相抛白社一岁长，浮我杜举须十觞。结交齐东李文叔，自倚笔力窥班扬。谈经如市费雌黄，冰炭何用置我肠。胜游独不思迎祥，漾舟荷渚水中央。"}