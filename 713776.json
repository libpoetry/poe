{"id":"713776","title":"与陈明敬采方竹作","dynasty":"明末清初","author":"屈大均","text":"不采禹阳阮隃枝，不求罗娇笼䈡干。闻君方竹拂云霄，枝枝中矩堪把玩。我生好入名山游，手中竹杖是朋俦。阮隃只堪作长笛，笼䈡但可架高楼。爱兹方竹坚如铁，出入扶持宜暮节。进长居后退居前，令我不随人磬折。贤人方之圣人圆，嗟余违世不知权。但使乔松得本性，何须散木终天年。与君向此筼筜掘，磊砢怜伊有正骨。摩娑不减金琅玕，铿然爪甲声清越。人间五岳好游嬉，莫教尚平婚嫁迟。骑二茅龙君不羡，驾三青鸟吾不希。但将方竹作双杖，与尔高高上翠微。"}