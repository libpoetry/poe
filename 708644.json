{"id":"708644","title":"玉女剔银灯　夜阅倚声集怀邹程村","dynasty":"明末清初","author":"沈谦","text":"天气初寒，楼外月华如雪。孤灯弄影，展卷空悲咽。词唱金荃，歌翻玉树，谁似风流英绝。梅花堪折。记分手、樱桃时节。万丈庐山，梦来时、怕阻截。素书题就，见晓星窥闑。马去关河，人稀驿路，谁信雁鸿能说。神交但切。岂畏远离长别。程村时客江西。"}