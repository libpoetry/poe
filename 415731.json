{"id":"415731","title":"读杜甫诗后","dynasty":"近现代","author":"罗锦堂","text":"杜公何为者，坎坷穷途叟。妻女叹绝粮，亲故伤老丑。麻鞋见天子，衣袖露两肘。时时忧黎元，四海长奔走。举手射天狼，翻身摘北斗。非图身家乐，但恐国衰朽。三吏与三别，生民病苦久。旅食住京华，难为狮子吼。鸿鹄志不伸，吟诗百千首。以此警愚顽，声名万代有。"}