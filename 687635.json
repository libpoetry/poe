{"id":"687635","title":"古意赠聂东之判华州三首","dynasty":"明","author":"孙绪","text":"渺渺漳河水，历历水中树。春风锦缆长，迟日轻帆度。君才似水清，爱向河边住。垂竿几岁年，濯缨自朝暮。忽动云霄兴，笑指西秦路。遥知华山上，焦枯饫风露。君标松桧孤，我爱山林独。同心利断金，相看润如玉。永夜短檠灯，偶坐话心曲。问君何所往，西秦佐州牧。秦路远迢迢，秦关高矗矗。书囊从此别，力尽相思目。骏马风翩翩，青袍日杲杲。今日沙溪滨，明日长安道。念当远暌离，一樽共潦倒。君怀冰玉才，壮志凌苍昊。今皇尧舜仁，八荒育襁褓。君宜识此意，作事戒草草。宁陋勿伤妍，宁拙勿伤巧。立勋贵及时，腾声苦不早。伫看徵书下，山林慰衰老。"}