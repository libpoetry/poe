{"id":"1144183","title":"秋景 鹭于飞","dynasty":"宋末元初","author":"刘辰翁","text":"沧洲开晚景，莽苍更依稀。有鹭从中起，于天尽处飞。数丝风冉冉，一片雪晖晖。外路迷乡国，天风起我衣。远游寻鹤侣，近不为鱼肥。西塞山边雨，渔蓑独自归。鹭闲如可语，飞去复何图。但见振兮振，不知于此于。难令公子浊，似是列仙癯。近逼孤云小，遥看点雪无。沧洲何尔我，白发自江湖。风雨鱼歌外，玄真逝与俱。"}