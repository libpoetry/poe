{"id":"1118580","title":"岁晚六首","dynasty":"宋","author":"陆游","text":"云暗郊原雪意稠，天公似欲富来麰。布衾岁久真如铁，讵敢私怀一己忧。不学空门不学仙，端居胸次自超然。绛人甲子君休问，新岁吾儿本命年。戒杀家庖罢馈鱼，病脾亦复禁寒蔬。莫惭邻里嘲枯淡，出甑香粳玉不如。小岫嶙峋炷宝熏，卷书闲对一窗云。雁声忽向天边过，起立中庭看断群。小坞梅开十二三，曲塘冰绽水如蓝。儿童斗采春盘料，蓼茁芹芽欲满篮。久矣功名不上心，亦无心要老山林。鹿门采药悠然去，千载庞公是赏音。"}