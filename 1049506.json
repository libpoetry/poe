{"id":"1049506","title":"黄甘寄李献甫","dynasty":"宋","author":"冯山","text":"果山多果遍林丘，惟有黄甘格最优。繁结几经秋雨熟，完滋宜带晚霜收。霞馀点缀青林远，星散玲珑绿叶稠。秀色盈衢争委市，秾香浮水半通舟。金苞烂漫差三等，乳蒂龙钟占上游。一宴尝珍皆绝品，万钱要价或轻酬。盘筵皎洁如圆盖，梨栗粗凡似赘疣。蕴藉佳宾忻共赏，芬芳醇酎雅相投。殷勤食指尝先动，顾盼馋涎已自流。花瓣琼瑶纷落爪，云腴冰雪冷侵喉。蒲萄锁碎终非匹，荔子肥甘仅可俦。但效儿童贪磊落，不知牙齿怯飕飗。力蠲消渴多年病，清酿骚吟一腹秋。属餍且行犹掌上，闷馀虽卧亦床头。肤轻渐密衣犹重，种好悬囊子尚留。憔悴瀼西三寸小，酸寒东望一枚休。柽均奴仆知郎贵，橘类玞砥比玉羞。美实旧嗟遗贡禹，嘉名今愧下温州。多栽厚利羸栀茜，一熟经时汗马牛。晚岁幸为安汉守，眼明重到洞庭游。已将滋味千时好，宁免苞苴徇世求。大嚼有谁能快意，素餐无事却成忧。徐陵奖识诗辞古，胡济矜誇赋笔遒。愿得新篇聊假借，庶几声望出遐陬。"}