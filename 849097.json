{"id":"849097","title":"北山遇雪","dynasty":"宋","author":"卫宗武","text":"天公衒天巧，三见腊之时。似花还非花，衮衮纵横飞。泻竹振清香，压梅迷真蕤。乌兔耿无光，遁迹不敢驰。雕锼各成形，磊块或作堆。蔽空来若尘，著物明于玑。武骑当此际，纵猎方打围。森森纷甲刃，烂烂光相辉。岂若灞桥驴，领此一段奇。今朝积数寸，回视觉昨非。比屋占农祥，津津喜上眉。对书明彻眼，煮茗清入脾。肯为袁安卧，宜赋刘叉诗。呼童扫松径，迎客扶桃枝。"}