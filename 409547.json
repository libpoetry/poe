{"id":"409547","title":"偕菶池深甫观枣花寺牡丹","dynasty":"近现代","author":"徐炯","text":"枣花寺中花千朵，白者如雪红如火。更有嫩黄与浅绿，烂如云霞来照我。山僧知惜花中王，为言群芳尽幺么。态浓格贵气象尊，溷迹尘樊悲坎坷。扶筇不厌千回看，风前端静复婀娜。我欲护以雕玉栏，移入仙源烟霞锁。名花宁复知我意，花如知我必我可。黄尘塌然车马驰，年年看花人正夥。我与风尘人不同，肃然相对嘿然坐。花间独有千古心，孤怀宏愿竟不果。中天夜久明月寒，遥遥梦魂常相左。"}