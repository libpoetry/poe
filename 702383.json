{"id":"702383","title":"忆家山有作寄逸民用光道新","dynasty":"明","author":"程敏政","text":"古城岩下半庄山，恰对澄江水一湾。列岫拖岚围竹坞，小塘分绿浸柴关。醉招猿鹤惊相下，清爱渔樵去复还。此景近来频入梦，病身何日可投閒。隔林沙径到岩扃，绕舍奇峰叠翠屏。野话有时逢衲子，溪行随处课租丁。看云净扫松间石，避暑閒登竹下亭。一自别来空怅望，移文真愧北山灵。"}