{"id":"992032","title":"次韵永叔试诸葛高笔戏书","dynasty":"宋","author":"梅尧臣","text":"公负天下才，用心如用笔。端劲随意行，曾无一画失。因看落纸字，大小得疏密。笔工诸葛高，海内称第一。频年值我来，我愧不堪七。安能事墨研，欲效前人述。懒性真嵇康，閒坐喜扪虱。是以持献公，不使物受屈。果然公爱之，奇踪写名实。岂惟播今时，当亦传异日。嗟哉试笔诗，藏不容人乞。"}