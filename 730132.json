{"id":"730132","title":"饥民叹","dynasty":"清","author":"孙桐生","text":"百谷烂尽百草死，三旬之外雨不止。五里十里少炊烟，七日八日无米市。罗雀掘鼠难充饥，采采苦苡连蒿枝。枵腹未充青草尽，沿山搜取地卷皮。穷民籴米贵如珠，富民闭粜气不苏。家拥仓箱野饿莩，直以膏血相吞屠。千村万村愁谷贵，饥火烹煎五中沸。谁知豪右更居奇，翻言我欲贵犹未。老弱饿久难出门，壮者乞食周前村。一日难乞数合米，鬼国往往游饥魂。从来饥寒生盗贼，欲济时艰苦无策。我思绘作流民图，为民请命哀穷迫。入门趑趄未敢言，但见有酒如淮肉如陌，贵人堂前正宴客。"}