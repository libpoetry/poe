{"id":"661407","title":"谢吴铁峰法酒糟鱼","dynasty":"明","author":"史鉴","text":"秋水满陂泽，高榆荫村墟。闭户动经旬，未能忘索居。足音何跫然，忽枉故人书。款曲念暌违，况有庭实俱。法酝出上尊，海鱼离糟邱。香味良薆然，夐与常调殊。怀惠欲报之，顾无琼与琚。惟于引觞际，颇觉愁思祛。分甘饷吾儿，俾知君意劬。努力苟能佩，免为人所尤。"}