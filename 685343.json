{"id":"685343","title":"忆秉之","dynasty":"明","author":"王鏊","text":"岁岁重阳送异葩，杨妃西子斗横斜。今朝独到东篱下，含泪无言对菊花。岁岁元宵兴倍增，羊皮鱼枕各分明。缭丝新出滇南样，独惜伊人见未曾。岁岁春山得共游，蓝舆轧轧两夷犹。如今不用登临去，花落花开独自愁。常时见月倍相思，海北天南会有期。今日举杯还向月，不知何日是归时。月下花前每举觞，分题押韵两相当。如今风物依然好，不见来书细作行。败苇萧萧古岸头，垂杨两岸送行舟。夕阳衰草荒郊外，争使行人不泪流。每到塘桥月色昏，两灯扶幼自应门。如今怕向西州路，舟过杨林泪暗吞。"}