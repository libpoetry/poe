{"id":"1216515","title":"饯宪使元卿赴浙江参政","dynasty":"元","author":"卢琦","text":"姬旦周元老，更生汉懿亲。皇朝右文治，岳狩选儒臣。夙志由来著，清声久已振。万钧风力重，一道月华新。肃政高群望，嘉猷播绝伦。总闽持绣斧，参浙坐华茵。海峤升初日，湖山宴早春。登临频赋咏，万物改清贞。勋业归调鼎，恩荣促召轮。欣逢天纵圣，重见岳生申。报主惟深敬，忧民亶至仁。魁梧表仪羽，敷治展经纶。方面分廷务，东吴振日宸。具瞻岩石峻，列坐庙堂珍。薇省花容煖，春城柳色颦。迎归舟楫具，文著宪章纯。接履登高位，乘槎据要津。推恩均雨露，举首近星辰。贱子初登第，明公领缙绅。疏慵期采录，悚惧走逡巡。忝对南宫岁，长怀北阙晨。三年亲簿领，几处困风尘。从事沾微禄，鮿生似旧贫。骏奔惟恐后，久屈欲求伸。拙守诗为业，怀成道日陈。驽才慕骥足，污渎敢攀鳞。曩昔期朝士，迟回忝国宾。愿言为汲引，自许绝缁磷。北斗天河上，南州瘴露滨。惟将涓滴念，日夕望秋旻。"}