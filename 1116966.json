{"id":"1116966","title":"和孔武仲金陵九咏 白鹭亭","dynasty":"宋","author":"苏辙","text":"白鹭洲前水，奔腾乱马牛。亭高疑欲动，船去似无忧。汹涌山方坏，澄清练不收。中秋谁在此，明月满城头。城里最高处，坡陀见一城。山多来有绪，江远静无声。歌吹风前度，楼台雨后明。风光同楚蜀，聊此慰平生。凤鸟久不至，斯台空复高。何年种梧竹，特地剪蓬蒿。白水来无际，青山转几遭。南游且未返，江海共滔滔。兴废不可必，冶城今静祠。松声闻道路，竹色净轩墀。江近风云改，亭深草木滋。孤坟吊遗直，狂闇闵元规。绿竹不可数，孤亭一倍幽。色分岩石润，梢出涧松修。雪节寒方见，春萌旱不抽。故山多此物，长恨未归休。江水信浩渺，连山巧蔽亏。端能上崄绝，故自识津涯。灭没樯竿度，飘摇鹭羽迟。何人倚舟望，亦爱此峰危。金陵佳处自无穷，使宅幽深即故宫。楼殿六朝遗烬后，江山百里旧城中。雨馀尚有金钿落，月出长窥粉堞空。看尽一城怀古地，兹游恨不与君同。"}