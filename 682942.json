{"id":"682942","title":"春日同年西园集二首","dynasty":"明","author":"尹台","text":"花前并剧三春兴，竹下聊为六逸吟。弄艇共看新草色，开轩更坐古梅阴。幽人似隔兰苕渚，隐客谁招桂树林。徙倚孤亭遥骋目，高天云雾暗西岑。黄金榜下看花侣，白发林中对酒人。四海渐看同辈少，百年转忆故交亲。桃低浅颊疑舒笑，柳放新眉似学颦。幸藉挥弦娱落景，可辞秉烛照归尘。"}