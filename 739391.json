{"id":"739391","title":"赠陈和叔","dynasty":"清","author":"沈彤","text":"大鹏负青天，斥鴳笑不置。饥骥驰千里，驽骀饱还忮。吾友湖海豪，自少怀远志。读书鄙训诂，往往通大义。论史尤纵横，卓识拔前帜。愁绝《梁父吟》，管乐常儗议。高才肯折节，傲骨取时忌。长安初同徵，嗜好与俗异。西山赋崔嵬，南国空返辔。只今还落拓，游览颇恣肆。跌荡公卿间，不合辄掉臂。男儿志垂名，区区那足计。寂寞勤著书，岂为覆瓿事。何代无英雄，穷达等游戏。"}