{"id":"689238","title":"杂诗二首","dynasty":"明","author":"何景明","text":"西陆移脩晷，素节多寒阴。端居屏营虑，凄气惨人心。浮飙委时卉，零露伤青林。仰见孤雌翔，玄鸟无遗音。蟋蟀何愁苦，终夜长哀吟。感物兴慨叹，忧思孰能任。驰辉在西山，返景流东隅。群欣被光灼，何能待须臾。重阴肃万物，树木日夜疏。丛蕙植幽闼，含荣耀前除。佳人眇云端，何由致区区。常恐霜霰至，委弃不我需。"}