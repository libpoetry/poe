{"id":"760181","title":"将之岭东劝学，沈涛园廉访以长句见送，次韵奉答，兼柬岑云阶、张坚白","dynasty":"清","author":"丘逢甲","text":"十年重作广州客，斜日朝台感今昔。上将高谈横海坛，经师别换名山席。要令五管盛文治，万派新潮海天碧。少年豪想鲲鹏化，群蛮犷俗豚鱼格。朝廷正用名臣后，畀养人才培国脉。使节联翩后先至，侯伯谷蒲耀圭璧。并念先公竹马儿，虽作荒伧犹护惜。平生空慕仓海君，无力能褫虎狼魄。新交子房偏我厚，卧我元龙楼百尺。门前更留京兆马，明月清尊永佳夕。青眼高歌送我东，惜我才薄无能役。神州百年感桓温，广武一叹同阮籍。"}