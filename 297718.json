{"id":"297718","title":"摸鱼儿·用稼轩韵赋别","dynasty":"现代","author":"傅熊湘","text":"对潇潇一天秋雨，西风吹送人去。征鸿渐怯天涯远，满目乱山无数。留不住。早一骑、匆匆踏过长亭路。有谁共语。拚万种情丝，为伊起灭，无奈化飞灰。相思意，忍被浮石尽误。多情应悔轻妒。春花秋月年年恨，付与暗镫凄诉。霜叶舞。还便恐、玉颜委弃随尘土。离怀正苦。休更惜清尊，月明又照，前度倚阑处。"}