{"id":"810003","title":"倦寻芳 壶园夜雨用李秋崖韵同次湘","dynasty":"清","author":"郑文焯","text":"小帘花瘦，废阁镫昏，孤咏何赖。破碎壶天，哪管赋愁人在。檐滴都无空绿泻，池流应有残红带。到更阑，怕南来好梦，湿云全碍。想几处、筝篷凄咽，乱点西风，飞上蛾黛。便是秋声，一夜有情须买。别泪销沈鸥社酒，浮根愁老鲑乡菜。悔前宵，月明中，负他芳霭。"}