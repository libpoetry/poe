{"id":"1041126","title":"舟中夜饮忆和弟联句","dynasty":"宋","author":"刘攽","text":"人生如浮云，聚散苦不定。向来诗酒欢，虽唱谁与应。蟋蟀鸣在户，玉衡逼冬孟。悠悠千里思，寂寂中夜静。岂曰无他人，不如我同姓。吁嗟系名利，有若置机阱。窘然尘埃中，耻无六翮劲。访戴舟已惭，攀嵇驾难命。临觞置不饮，引领起独咏。莽莽天地昏，谁知我心怲。"}