{"id":"1104448","title":"东风第一枝","dynasty":"宋","author":"无名氏","text":"腊雪犹凝，东风递暖，江南梅早先拆。一枝经晓芬芳，几处漏春信息。孤根寒艳，料化工、别施恩力。迥不与、桃李争妍，自称寿阳妆饰。雪烂熳、怨蝶未知，嗟燕孤、画楼绮陌。暗香空写银笺，素艳谩传妙笔。王孙轻顾，便好与、移栽京国。更免逐、羌管凋零，冷落暮山寒驿。溪侧风回，前村雾散，寒梅一枝初绽。雪艳凝酥，冰肌莹玉，嫩条细软。歌台舞榭，似万斛、珠玑飘散。异众芳，独占东风，第一点装琼苑。青萼点、绛唇疏影，潇洒喷、紫檀龙麝。也知青女娇羞，寿阳懒匀粉面。江梅腊尽，武陵人、应知春晚。最苦是，皎月临风，画楼一声羌管。"}