{"id":"1119374","title":"寄陈居仁二首","dynasty":"宋","author":"陈造","text":"鹊语晨檐灯夜花，双鱼随客到寒家。交情从昔金可断，别梦即今天一涯。风雨对床他日意，雪霜欺鬓与时加。阅人半世花开谢，更觉松筠耐岁华。尚记诛茅柳外堤，水光摇雾润窗扉。桑间曾是僧三宿，海上能忘鹤一归。野店樽罍醅脚酽，比邻鸡鹜稿头肥。解颜一醉平生事，更向行藏计是非。"}