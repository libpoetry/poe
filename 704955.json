{"id":"704955","title":"十洲草亭十首和玉田韵","dynasty":"明","author":"霍与瑕","text":"少壮交游翰墨中，远方问字羡扬雄。六旬冠挂登洲月，九畹兰飘楚水风。绣昼纷纷还后辈，彩云细细绕长空。等閒屈指吾乡里，投老光辉孰与同。谁把江门旧钓台，移于碧涧俯潆洄。无穷鸥鸟供吟弄，更有渔翁共往来。物外风光真绝境，静中天地亦初开。十洲春色四时在，寄语閒花莫乱催。春半孤村细雨时，缊袍藤枕正相宜。续馀楚客青湘赋，歌遍南山白石词。丹灶几曾遗果老，龙泉何处觅安期。且将新酿招朋侣，肯作狂夫泣路悲。小坐榕阴傍午移，夏凉葵扇亦相随。微风断续开浮藻，曲径周围绕短篱。村女隔溪时抱瓮，痴仙尽日自弹棋。沧洲晚饭无供给，漫把渔竿冷落垂。玄都沧海事溟溟，且拟人间知有亭。秋水微茫随地碧，云山寥落隔江青。喜看嘉客供新稻，频唤诸孙讲旧经。兰砌芝园欣似续，歌诗执礼日趋庭。笑折梅花可自由，草亭观物小开眸。星周律转岁华在，冬至阳生瑞蔼流。葛稚成丹留一诀，桃源迷路忽千秋。相逢渔父为传语，莫记武陵前度舟。风和日暖到天台，千树桃花杂草莱。玉女捧卮开夜宴，洞箫吹月上瑶台。五铢雾縠香生袂，七宝云筝毊绝埃。堪笑刘郎凡骨重，来游此地却思回。四围碧荔锁名园，花满芳蹊酒满尊。北浦北瞻连锦里，西樵西望见昆崙。风清午枕添新梦，潮长春洲过旧痕。几度招邀游未得，可堪佳句照柴门。佳句缤纷下僻陬，五云璀璨映林邱。雪白阳春归大雅，山丹水碧占清幽。肯将六物供垂钓，拟向三江共泛舟。凉冷祇今秋正好，相期莫负采芳游。我亦樵云旧寄閒，真仙留药驻童颜。风高翠洞怀偏壮，月上紫姑兴未悭。绿竹依檐高复下，红荷映水淡仍殷。秋深肯订来游约，千尺翳门还共攀。"}