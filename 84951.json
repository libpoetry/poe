{"id":"84951","title":"感旧·君不见资中名士有李石","dynasty":"宋代","author":"陆游","text":"君不见资中名士有李石，八月秋涛供笔力，初为博士不暖席，晚补台郎俄复斥。诸公熟睨亦太息，摧压至死终不惜。生前何曾一钱直，没後遗文价金璧。後之视今犹视昔，此事诚非一朝夕。山城旧庐暗荆棘，羸然诸孙守坟籍。抚孤我负朋友责，万里诗成泪空滴！"}