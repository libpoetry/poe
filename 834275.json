{"id":"834275","title":"忆旧游 悼云筱廷总戎","dynasty":"清末民国初","author":"易顺鼎","text":"记鬉银络马，臂锦鞲鹰，浅陌闲坊。斜照花阴坐，解单衫紫窄，细数金创。苔边几度春雨，湿了绿沉枪。叹煮酒青梅，缚弓红竹，回首全荒。沙场。醉曾卧，更玉帐谈兵，月影刀光。旧隐南山远，剩灞亭风雪，残梦飞凉。伏波万古祠庙，裹革换来香。又惹起灵均，湘天一碧招国殇。"}