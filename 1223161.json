{"id":"1223161","title":"蔡州妓赵氏坠崖以死自誓作诗讽俗","dynasty":"元","author":"马祖常","text":"鳞鳞汝水冰碧光，汝之左右百草芳。红兰紫桂媚长昼，钩辀鸟子回银塘。茭蒲无数菱叶小，西家鞦韆属年少。燕泥霁雨风景酣，帘箔依稀有歌笑。赵氏女子邯郸娼，綵丝绣履踏春阳。心思宛转萦云缕，羞对儿郎唱凤凰。乐山嵯峨石生雨，乡人迎神奏歌舞。婆婆起向神祠前，祝愿生身事针组。野风吹目双泪零，泉声松韵相泠泠。谁言女子情爱癖，誓死命轻如鸟翎。鸟翎飞上合欢树，开花夜夜无愁苦。秋香不断相思浦，玉钗断股埋黄土。"}