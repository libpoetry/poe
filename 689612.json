{"id":"689612","title":"和杨恒叔集中五首前二章道恒叔事后三章自道","dynasty":"明","author":"吴琏","text":"江上深清碗上茶，蒙山香味渗卢牙。无馀宿秽留腔臆，没点轻尘上帽纱。诗就有时寻壁写，酒乾无用向邻赊。莫言民瘼深难药，春到寒枝自放花。眼底生灵泽已覃，旅怀秋月湛清潭。孤忠自许平生尽，一枕何因白昼酣。点检世情那下咽，抚摩民瘼不停骖。当官事俨如家事，容不冠缨世世簪。觥筹方错酒方酣，风送微香远自南。隔浦野禽啼似诉，掠池芳蝶绕如参。画前有易非虚语，陶后无闻是实谈。道体几人能默契，濂溪天地仿参三。一山风月老江南，古俗时情已历谙。傍柳过川行独一，举杯邀月影成三。新诗此日劳频寄，旧事何年一共谈。争谓白头成潦倒，万钓谁信力犹堪。文会京华远结朋，一心忠告愧何能。日从闹市旁耽读，夜向邻家隙借灯。顾我老琴纹少漆，任人方竹杖无棱。宦情萧索投闲早，遥拟随山拽瘦藤。"}