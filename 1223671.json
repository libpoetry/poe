{"id":"1223671","title":"题宋诚甫侍郎垂纶亭","dynasty":"元","author":"虞集","text":"岷源建高，驶无游舠。汉会其委，安流滔滔。爰有君子，垂纶其下。虽不得鱼，意甚閒暇。援藟引楫，至于中沱。荫树以休，悠悠永歌。逝波沄沄，不转维石。乐兹忘忧，矢言不食。烝然云兴，风举以高。鹤翔中天，遗景九皋。木其落矣，鱼亦潜渚。眷言夙好，除于风雨。风吹衣裳，彼为栖栖。行吟望予，实劳我思。山有榛棘，河有鳇鲤。岂其饮泉，必泠之美。君子冠纯，秩秩大经。泂有清酌，可以濯缨。"}