{"id":"1109442","title":"挽汤参议","dynasty":"宋","author":"宋彦","text":"再协三刀梦，终孤五马迎。行藏一委分，喜愠两忘情。议幕临边琐，筹帷赖老成。伤心江汉水，东下送铭旌。徇义千钧重，论财一羽轻。大伦元有序，世禄我持平。外庑家如寄，东皋产半倾。谋生有如此，垂世祇清名。妇党君推重，乡评我弃馀。共嗟身计拙，直与世缘疏。种竹沿修陇，栽花傍小渠。南园重回首，浓绿上畦蔬。"}