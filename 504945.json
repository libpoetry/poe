{"id":"504945","title":"陈中复先生所画马转赠吴生好德","dynasty":"明","author":"乌斯道","text":"曹将军，能写真，南薰殿上数承恩。千载有遗迹，画马尤绝伦。陈先生，最儒雅，亦能写真兼画马。笔法妙入神，谅不在曹下。近岁奉诏写御容，金门玉殿春融融。适值房精降沙苑，佛郎所进当争雄。就策丹青记祥瑞，御前飒爽来天风。从此人间不易得，得之胜得真花骢。昔年遗我一紫燕，正是蕃人远来献。我藏箧底馀廿年，王真君夫岂曾见。吴生读书有远志，比似名驹复何异。转将此画持赠生，要助天衢激昂气。吴生吴生意如何，赠汝锦段不足多。生年正壮吾老矣，他日乘肥莫忘此。"}