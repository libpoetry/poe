{"id":"661380","title":"行台燕别歌","dynasty":"明","author":"史鉴","text":"行台老柏枝相纠，群鸟暮集声啾啾。台端吏散晚衙毕，相送使君天上游。初筵济济月未出，满堂笙镛间琴瑟。流光迸彩天际来，上下通明若朝日。金盘玉案相叠高，黄?白肪凝乳膏。众中持杯捷先得，哄堂大笑声謷嘈。兴来投壶明月下，有行其觞庆多马。宵寒不入玄狐裘，微霜凄凄在鸳瓦。分曹探韵题新诗，波涛入笔争雄奇。扶摇击水海神泣，大鹏怒翼云天垂。酒酣乐极成悲歌，歌声感人哀怨多。今夕共樽酒，明朝各山河。一去与一留，倏忽如飞梭。行劳居逸宁不顾，我言此理良无他。使无行者职乃阙，使无居者民如何。民如何，仰公辈。庙堂与江湖，到处咸有待。从今燮理及旬宣，总是台中旧寮采。"}