{"id":"684695","title":"种竹","dynasty":"明","author":"王绂","text":"喜得栽时及早春，宿泥独带藓痕新。担头挑取来城市，一路清风扫俗尘。昨夜春雷始发声，翠鞭应有玉芽生。老夫自笑衰年近，尚欲阶庭看锦绷。节间常带粉痕香，玉立亭亭凤尾长。最喜客来吟啸处，茶烟飞度翠阴凉。节操坚贞耐岁寒，客窗相对结清欢。夜深风起珊然响，犹复萧疏入梦看。翠影生阴雨露新，泠泠如玉净无尘。衡门自此休教闭，待取清狂直造人。密叶初抽凤尾齐，纷纷苍雪点春泥。遥知客到应非俗，好句无妨节上题。"}