{"id":"1119662","title":"别俞君任通判三首","dynasty":"宋","author":"陈造","text":"客舍不宜久，黄尘翳衣缨。非君此解后，孰使老眼明。握手杂谈笑，洗盏共浊清。已烬铜炉烟，倏听丙夜更。清诗相劳苦，凛然见高情。珠璧眩璀璨，珩璜竞鎗铿。宁惟老眼明，亦使病骨轻。语离信所重，未敢促归程。一代石湖翁，韩欧或其儗。当时出门下，如君屈几指。论定难为才，我乃辈多士。椎成方未器，正赖君砻砥。师友系魂梦，栩栩辄千里。惊见得此客，乾鹊预为喜。一笑破千忧，天幸宁有此。石湖倏眼中，此翁真不死。房陵望毗陵，计舍六十馀。今我从远役，羡君方逸居。逸劳不足道，会合嗟愈疏。向来江南北，二年能几书。残山剩水地，诗题当不虚。得句茹不吐，思君定愁予。溯江日千里，岂无红尾鱼。交情傥未忘，与问今何如。"}