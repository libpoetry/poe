{"id":"1129605","title":"偈五首","dynasty":"宋","author":"释弥光","text":"一拶当机怒雷吼，惊起须弥藏北斗。洪波浩渺浪滔天，拈得鼻孔失却口。儿时曾向山前住，老大还归山上来。云外堂前逢蔡柳，大家拍掌笑咍咍。一九与二九，相逢不出手。冻得鸱吻头，面南看北斗。诸禅人，晓不晓，地炉火冷莫嫌寒，更有樵夫赤脚走。今朝腊月二十，衲僧门风壁立。进前拟问如何，劈面老拳箭疾。和风习习，膏雨微微。洗开柳眼，秀出花枝。衲僧闻得呵呵笑，也是宗门第八机。"}