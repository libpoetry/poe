{"id":"1125780","title":"又和英伯四首","dynasty":"宋","author":"郭祥正","text":"亭出林峦表，春归气象明。江晴稚子浴，田暖老夫耕。弱柳禁风力，游丝奈客情。欲归归未得，愁听杜鹃声。野兴怜诗逸，春酲要酒扶。登临同俊哲，笑傲不羁孤。日落金霞卷，江翻雪浪铺。闽山又寒食，何日到东吴。亭临天外构，春物望中明。客兴托诗酒，野心怜钓耕。露花如有恨，风柳自含情。何事子规鸟，故为肠断声。开亭当险绝，疑有百神扶。江静群鸥集，天空一鹗孤。落英红锦碎，狂絮白毡铺。试问江南信，归帆至自吴。"}