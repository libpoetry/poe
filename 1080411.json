{"id":"1080411","title":"金溪董需彦先凌岑庵","dynasty":"宋","author":"吕本中","text":"我为江南游，衰病转不堪。往来信抚间，未上凌岑庵。凌岑贤主人，清峻如山岩。避事若荼苦，守贫如荠甘。平生好交游，十不存二三。令弟又继往，世不闻清谈。高风故绝俗，想像令人惭。浮生有欣戚，此味久已谙。请君但高枕，客来睡方酣。茫茫岐路间，与渠为指南。乘风本馀事，不向鼻端参。"}