{"id":"499573","title":"竞渡歌","dynasty":"明","author":"邓雅","text":"石榴花开燕新乳，蒲风拂面收残雨。江头竞渡鼓轰雷，千载遗风续荆楚。嗟哉三闾贤大夫，汨罗自溺胡为乎。怀王信谗薄忠义，清沟岂肯同污渠。宁甘一死葬鱼腹，万古湘潭深且绿。至今竞渡起歌声，听者如歌还似哭。喧呼两岸声沸天，不知胜负谁家船。锦幖夺得唱邪许，尽说儿郎年胜年。"}