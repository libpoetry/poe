{"id":"1067939","title":"寄陈无感","dynasty":"宋","author":"李彭","text":"忆昔怅有违，平湖拍天涨。公乘美满风，乘兴破巨浪。我归茅屋底，念切情惝恍。中间忽抱瘵，此病最无妄。伏枕辞鸣蝉，秋风吹倚杖。缅怀醉夷门，啸咏真惬当。颇复持漫刺，曳裾谒丞相。曩者金石交，为子倾家酿。肤清神更清，年壮思亦壮。兰台要给札，抒写不流宕。谠言动主意，湛思慰人望。归帆拂五老，停舻当叠嶂。不忘茗果期，烟扉聊一访。"}