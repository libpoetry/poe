{"id":"141637","title":"忆东坡·雪霁柳舒容","dynasty":"宋代","author":"王之道","text":"雪霁柳舒容，日薄梅摇影。新岁换符来，天上初见颁桃梗。试问我酬君唱，何如博塞欢娱，百万呼卢胜。投珠报玉，须放骚人遣春兴。诗成谈笑，写出无穷景。不妨时作颠草，驰骋张芝圣。谁念杜陵野老，心同流水必东，与物初无竞。公侯应有种哉，倾否由天命。"}