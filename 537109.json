{"id":"537109","title":"题王晋卿烟江叠嶂图苏子瞻歌后仍用苏韵","dynasty":"明","author":"王世贞","text":"千涛跃江千叠山，晴烟笼山山吐烟。与君拄笏聊骋望，但见一气长苍然。细看云腰出矮屋，复有木末奔寒泉。渔网迎阳罥小港，布帆吹籁弥平川。王家禁脔得此景，骨格迥出荆关前。胸中八九小云梦，笔底万顷沧浪天。眉山学士高兴发，秀句欲夺春江妍。以兹不爱玉堂美，去买阳羡山中田。此图此歌有神护，小住人间四百年。摩挲绢素开黯淡，飞舞醉墨藏便娟。卧游斋头一展看，恍若身对湘巫眠。鼎湖髯挂都尉去，学士亦作芙蓉城内仙。邹阳后身薄自晓，舍我谁结三生缘。呜呼江烟幻灭在俄顷，万古不废王苏篇。"}