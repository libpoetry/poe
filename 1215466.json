{"id":"1215466","title":"醉书王玄德德聚亭","dynasty":"元","author":"陈泰","text":"前日相逢一尊酒，即欲写向君家亭。别来十日不会面，胸次硉兀愁难醒。忆我曾为帝城客，客里论交话畴昔。玉楼弦管天下春，醉舞杨花日西夕。此时聚首情皆真，云萍转盼难重陈。高官坐揖小官拜，九州四海知何人。长安少年更翾薄，一饷飞蚊聚欢乐。残杯冷炙心已悲，此士平生惯藜藿。君不闻汉时豪杰称东方，列卿太史尚书郎。就中亦有贫贱者，威动星宿回清光。为君痛饮亭边月，怀古伤今重离别。丈夫有志江海深，匣中雄剑知君心。"}