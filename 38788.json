{"id":"38788","title":"同刘主簿承介建昌江泛舟作","dynasty":"唐代","author":"吴筠","text":"吾友从吏隐，和光心杳然。鸣琴正多暇，啸侣浮清川。风霁远澄映，昭昭涵洞天。坐惊众峰转，乃觉孤舟迁。崖屿非一状，差池过目前。徘徊白日暮，月色江中鲜。真兴殊未已，滔滔且溯沿。时歌沧浪曲，或诵逍遥篇。酣畅迷夜久，迟迟方告旋。此时无相与，其旨在忘筌。"}