{"id":"811137","title":"吴岩子徵和起句原韵","dynasty":"清","author":"王端淑","text":"榻占西湖第一楼，垂帘落影咽云流。含香燕入歌声里，避月花飞点案头。鹫岭青来描锦字，蒹葭碧处系春舟。阮公清啸江生笔，赢得轻烟纸上幽。长堤梅格渐生香，叠入奚童旧锦囊。离绪征帆寒雁远，移文秀笔淡山光。花含碧玉裁清佩，云映芝眉剪绿裳。解得苑莺调柳色，束红凝目望华章。"}