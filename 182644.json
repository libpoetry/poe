{"id":"182644","title":"题永倅厅康功堂","dynasty":"宋代","author":"胡寅","text":"政拙催科永陵守，实赖贤僚明可否。邦人复嗣海沂歌，仓廪虽空闾里有。功成将去朝日边，更辟虚堂得昼眠。后圃好花初著土，前檐新竹已参天。貔貅未饱军需急，赤子如鱼釜中泣。若知王业在农桑，国势无劳忧岌岌。酒阑四壁读前碑，吏隐犹胜五马随。千古濂溪周别驾，一篇清献锦江诗。"}