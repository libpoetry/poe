{"id":"565276","title":"贺新郎 六十初度自寿","dynasty":"明","author":"孙承恩","text":"初度今朝又。叹匆匆、年华逝水，岂堪回首。道老而今真是老，花甲已周之候。钟鼎勒、此生何有。圣世虚叨风云会，春卿崇重惭虚谬。只此志，誓无负。朝来独把梅花嗅。笑尘容、落寞萧条，与花同瘦。俯仰乾坤箕裘事，喜有龙儿凝秀。抱迂拙、从来如旧。欲把年筹重再数，不知天意还从否。聊自适，且斟酒。"}