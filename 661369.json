{"id":"661369","title":"画马歌","dynasty":"明","author":"史鉴","text":"房星之精化为马，肉騣连钱满天下。世俗宁知骥与驽，善相方皋一何寡。君看画马自有真，能通相法方入神。骊黄牝牡不足辨，天机内解斯其人。腾骧饮龁逐水草，笔端幻出龙驹岛。雄姿矫矫长风生，逸气棱棱飞电扫。老眼摩挲忽惊起，便欲驱之涉长道。君不见曹韩已往不复生，吴兴死后无丹青。天闲龙媒十万匹，谁能起之图尔形。"}