{"id":"728554","title":"贺新郎  送姜西溟入都","dynasty":"清","author":"陈维崧","text":"去矣休回顾。尽疏狂、长安市上，飞扬跋扈。谁道天涯知己少，半世人中吕布。仗彩笔、凭陵今古。伏枥悲歌平生恨，肯车中、闭置加穷绔。君莫信，文章误。杨花细糁京江渡。恰盈盈、租船吹笛，柁楼挝鼓。屈指帝城秋更好，寄语冰轮玉兔。为我照、望诸君墓。相约当年荆高辈，唤明驼、倒载琵琶女。葡萄酒，色如乳。"}