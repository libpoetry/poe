{"id":"746075","title":"自盱眙至金陵道中作 其三","dynasty":"清","author":"王荫槐","text":"江流何呼汹，浮梁朵动摇。解装古棠邑，落日上轻舠。水痕涨初落，木杪悬菱菱。鬖髿紫须垂，乃长枯杨腰。十室九空壁，野风吹屋茅。目击实可惨，况闻千里遥。明月照溶㵝，瓜山浮一瓢。荧荧苇间火，疑有惊魂嗥。此乡称膏腴，天吴偶肆骄。哀鸿盍归来，春麦亟荷锹。回首望吾乡，五坝频增高。嗟哉滨淮田，岁岁沈波涛。"}