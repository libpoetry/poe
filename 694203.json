{"id":"694203","title":"曹南咏柳","dynasty":"明","author":"陈维裕","text":"双河流水日悠悠，晓际微濛片月幽。色映石桥宜客坐，光摇芦渚骇鱼游。几家砧杵闻前岸，何处书声起近楼。五马观风人早起，也宜清兴豁吟眸。桑柘成林一望遥，长村景物此时饶。初生细叶笼朝露，下长柔枝近野桥。秋社散时人踏影，春蚕眠起女攀条。从今民免无衣叹，善政行看播颂谣。"}