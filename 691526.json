{"id":"691526","title":"咏菊二首","dynasty":"明","author":"李昱","text":"君家盆内菊花栽，三本偏能二色开。白玉仙童迎我笑，紫衣卿相为谁来。休嫌风景当迟暮，正倚文章逼上台。如此秋光莫辜负，倚阑欢赏且衔杯。念子爱宾如爱菊，慇勤相赏坐无时。已知紫白能专美，更遣红黄为出奇。毕卓将螯须左手，陶潜把酒只东篱。秋风满地皆萧艾，老眼看花且赋诗。"}