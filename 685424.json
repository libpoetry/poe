{"id":"685424","title":"春日泛舟四首","dynasty":"明","author":"邓云霄","text":"棹歌翻渌水，击汰复夷犹。吴越春江合，东南王气浮。鸣榔遥向若，岸帻不惊鸥。渺渺五湖客，烟波如可求。江练晴堪染，汀兰静自芳。已宜君子佩，不倩好风扬。折采香盈把，怀人水一方。轻桡徐转去，春望浩茫茫。洗耳疑仇俗，怀沙怅独清。岂知簪绂内，不异薜萝情。舒啸沧浪晓，观空水月明。乘流无住著，自在玉壶行。闻道蓬瀛外，鲸波若拔山。秦皇空望幸，方士去无还。纵有金银阙，其如风浪艰。静观濠上理，心与广川闲。"}