{"id":"509003","title":"寄乡先生张养正医师","dynasty":"明","author":"韩雍","text":"君子抱道德，所志恒在民。达则善天下，穷亦思济人。济人伊何切，医道体至仁。先生吴中彦，医名冠时绅。早承家世传，群书探其真。疗病固本元，制药分君臣。死生一脉决，其应若有神。沈痾一剂起，奇效时能臻。且其不责报，尝欲先贱贫。所以贤大夫，礼遇隆嘉宾。宋清韩伯休，鄙哉何足论。越人与元化，足以继后尘。况其卓荦才，高谈妙经纶。斯人苟出仕，所志回阳春。伟哉张先生，医中之凤麟。作诗寄遐想，用俟观风陈。"}