{"id":"795193","title":"白苧 咏鲛绡","dynasty":"清","author":"季娴","text":"蛟宫里，波纹静，几多姌袅。蕊珠璀璨，六月凉生殿阁。好安排、金针玉户裁云幕。约略渭川漪，琼山碧，是甚纬络。眯眯看去，宛尔晶光错落。记昔年、建章曾荷仙娥托。如昨。就锦霞帔，即今重见，依旧冰蚕乱缚。问线线丝丝，为谁缝却。多情阔别，怕涓涓泪滴，刺残巾角。拂拭殷勤，汗漫红见，数点斑驳。待出深潭，羡奇花软绰。"}