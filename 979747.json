{"id":"979747","title":"迷神引 贬玉溪，对不山作","dynasty":"宋","author":"晁补之","text":"黯黯青山红日暮。浩浩大江东注。馀霞散绮，向烟波路。使人愁，长安远，在何处。几点渔灯小，迷近坞。一片客帆低，傍前浦。暗想平生，自悔儒冠误。觉阮途穷，归心阻。断魂素月，一千里、伤平楚。怪竹枝歌，声声怨，为谁苦。猿鸟一时啼，惊岛屿。烛暗不成眠，听津鼓。"}