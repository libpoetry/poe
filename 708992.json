{"id":"708992","title":"摸鱼儿  叠前韵答吴宝崖见怀宝崖武林人","dynasty":"明末清初","author":"曹溶","text":"溯词源、六飞南渡，诸家全斗才思。丛山漠漠青如昨，独觉流光惊驶。秋到矣。趁十幅蒲帆，错绣层层水。唐公瓢里。见炳烛裁诗，题蕉纫碧，累月共仙袂。劳相念，麋鹿何须爵里。太仓刚剩稊米。鼎钟无处堪容我，聊逐沙鸥眠起。凄恻事。问故国、交朋雨散谁同醉。浮踪远寄。倩山作纶巾，江为罗带，牢把客愁繫。"}