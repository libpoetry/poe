{"id":"499576","title":"读姚子深寄娄良器诗因述古作者之意次韵","dynasty":"明","author":"邓雅","text":"渊明家住浔阳口，篱下黄花门外柳。素琴挂壁本无弦，禄米何心求五斗。五言家法信有传，日对青山题数联。平生所乐在杯酒，百亩春风耕秫田。坡翁学陶得三尺，古澹中含温润色。昔年迁谪到罗浮，一日诗名播南国。陶苏已矣遗高风，皎若寒蟾行太空。当时二老自旷达，胸襟浩荡春波融。后来虞范金闺客，海内文章乃为伯。昆崙太华两相高，鹰隼飘飘势无敌。彼犹千钟我一觚，奴仆命我从奔呼。作诗固是性所好，陶苏虞范难为徒。姚君英才最超越，思入高唐更飘忽。乌丝阑上写春云，白玉杯中吸秋月。别来去日急如飞，泽雁随阳梁燕归。人生乖隔每如此，宁不拊髀长歔欷。七山南去二十里，不识兴居近何似。因赓妙句论古人，更写幽怀寄双鲤。"}