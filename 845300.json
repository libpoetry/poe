{"id":"845300","title":"千秋岁引 此调出于高丽乐府，句法有回鸾舞凤之致，收句以促拍赴之，最难兜住。戏成四阕，以娱长夜，玉溪《锦瑟》之遗也","dynasty":"清末民国初","author":"樊增祥","text":"去年秋后，总是愁时候。走马章台怕回首。将离花劝将离酒。相思泪落相思豆。北来鸿，东来鲤，今年又。算念得何郎诗上口。算携得荀郎香满袖。欲把平原买丝绣。令人愁是春山皱。令人喜是秋波溜。喜也彀。愁也彀。争消受。叮咛前镜，莫放朱颜老。人寿月圆花更好。红兰即是相思草。青禽即是相思鸟。玉珰投，团扇寄，难为报。愿金鸭一双含瑞脑。愿紫燕一双栖玳瑁。愿掷黄金买年少。桃花面对桃花笑。蛾眉月写蛾眉照。万祝告。千祝告。相逢早。绿波南浦，一段销魂赋。怕见江南合欢树。梨花影似娉婷女。娉婷泪似梨花雨。曲栏干，深院宇，愁来路。妾自傍鸳鸯湖畔住。郎自向凤凰山畔去。试问银河几时渡。有情总被无情负。负情悔被多情误。欲往愬。休往愬。天怜汝。蓬山青鸟，枉寄相思字。劳燕东西等闲事。侬情深似桃花水。朗情薄似桃花纸。白头吟，秋扇赋，休相拟。了不羡朱翁他日贵。更不望连波今日悔。身似井桐别秋蒂。玉环领略夫妻味。双文通达夫妻例。笑不是，啼不是，难为计。"}