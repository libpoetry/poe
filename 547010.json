{"id":"547010","title":"阁试抵璧捐珠","dynasty":"明","author":"于慎行","text":"赵氏有良璧，连城不可索。抱之会渑池，鼓瑟声何迫。魏侯得明珠，径寸馀光泽。照彼辚辚车，不阻函关轭。哲王固有贵，所贵非瑰奇。请观垂裳后，帝则昭良规。四表谅已格，列辟咸师师。犹惇玩物儆，惕若兴遐思。晔晔结绿珍，丸石投空谷。辉辉明月光，湮潭委鱼目。岂不怀至宝，怀宝倾天禄。宫中径寸珠，可易千人粟。宫中盈尺璧，可筑千家屋。珠饥不可食，毋自枵民腹。玉寒不可衣，无裤歌声蹙。所以唐虞理，光华烛海隩。澹然宝无为，茅茨坐穆穆。"}