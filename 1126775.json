{"id":"1126775","title":"往年因读岳王传尝为之赋今过东林睹其遗像感而申颂之","dynasty":"宋","author":"黄文雷","text":"将军英爽冠人豪，眼底山河累宝刀。青女护香天亦误，黑龙饮渭数何逃。当时僧说松楸犯，今日人推阀阅高。珍重王孙方鼎贵，莫将歌舞替征袍。欲坏长城岂自由，江人重唱白符鸠。熏天富贵还须尽，从古忠良类若仇。狱吏但能书牍背，相公终欲割鸿沟。书生志念闲无用，长想朱云地下游。"}