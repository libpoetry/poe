{"id":"1129881","title":"偈颂六首","dynasty":"宋","author":"释深","text":"风萧萧，叶飘飘。云片片，水茫茫。江干独立向谁说，天外飞鸿三两行。龙生龙，凤生凤，老鼠养儿缘屋栋。达磨大师不会禅，历魏游梁乾打閧。桃符休钉，艾人莫缚。太虚无云，本自寥廓。大家拊掌归去休，拟议思量错错错。维摩默然，普贤广说。历代圣贤，互呈丑拙。君不见落花三月子规啼，一声声是一滴血。一九二九，相逢不出手。三九二十七，篱头吹觱篥。翻忆小释迦，双手抱屈膝。知不知，实不实，摩诃般若波罗蜜。东村王老夜烧钱，百万雄兵带甲眠。四塞八蛮皆镇静，大家拊掌贺尧年。"}