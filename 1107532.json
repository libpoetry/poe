{"id":"1107532","title":"枕簟入林僻茶瓜留客迟十韵","dynasty":"宋","author":"叶茵","text":"人人苦炎歊，于我觉太甚。北户其清凉，万事付一枕。叩门真丈夫，一揖弃拘检。人物晋风流，班坐黄玉簟。谭垒争尘清，诗坛传令急。今日有公事，俗驾不可入。墙外水泠泠，水边木阴阴。相遇聊自适，兹辰犹竹林。同为山泽臞，半分渔樵席。我不践斯境，谁肯赏兹僻。意到景自到，荣荣窗下花。一张彭泽琴，一瓯阳羡茶。有酒斟酌之，欢然成諠哗。何必五侯鲭，李绿兮香瓜。一会良不易，载言翻令愁。清风有时度，白日不可留。君颜犹少年，我发不胜帻。百岁垒一丘，主翁惊是客。数面成骨肉，子归将何之。长啸盼天外，云意俱迟迟。"}