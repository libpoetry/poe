{"id":"245742","title":"桂枝香·字纯自宝岛来书","dynasty":"现代","author":"王韶生","text":"清游耸目。恰一片秋容，靓如膏沐。千顷陂塘似镜，骛凫新浴。层峦叠嶂西风里，放中流、彩舟轻速。水重山复，花明柳暗，画图谁足。又天荡、微澜起伏。对岸芷汀兰，满怀芳馥。宿鸟投林正稳，下招黄鹄。苍然暮霭催归去，剩长林丰草凝绿。尚传高地，蛮歌宛转，玉喉能续。"}