{"id":"107207","title":"九日烹二鸡终不得酒","dynasty":"元代","author":"方回","text":"长女近归宁，念母省所患。临别无可烹，仅余一老雁。兹辰遂重九，空庖绝刍豢。伏雌劣足膳，时醪靡由办。平生万卷肠，半世饫藜苋。中尝长军府，岂不宴集惯。晚年畏祸机，弃官老林涧。卖书辍架签，典衣解袍襻。佳节无一钱，终一羡配贯。瓶罄何耻为，更用奴隶讪。但甘颜乐瓢，宜免周誓轘。粲粲东篱英，聊与岁同晏。"}