{"id":"49841","title":"听查八十弹琵琶","dynasty":"明代","author":"王穉登","text":"查翁琵琶天下闻，奇妙不数康昆仑。六月虚堂发清响，泉鸣木落浮云昏。人言琵琶出胡族，君今弹之戛哀玉。边雨夜裂交河冰，朔风秋折穹庐竹。沙漠呼鹰雪未干，混同吹角波新绿。繁声乱指隔屋听，贺兰秋高山雾青。冒顿按歌娇学鸟，燕支奏乐碎如星。萧萧杨柳落羌管，滴滴蒲柳泻玉瓶。有时闲缓未促柱，谷幽人寂风泠泠。我闻桑门段和尚，此技从来称绝倡。寥寥旷代法不传，清江白月空惆怅。红箫玉笛清可怜，君言听之如蜩蝉。十八庐阳遇钟二，寻师不惜黄金钱。艺成弹向锦筵上，商哀羽烈悲青天。长安绣陌知名遍，春风夜醉芙蓉院。翠黛人人乞谱传，朱门日日开尊燕。司马青衫泪泣珠，明君紫塞沙吹面。秋色侵衣铁拨消，寒烟湿指檀槽变。古来能事惟贵精，一艺可以垂芳名。山阳三弄桓伊笛，缑岭千年王晋笙。君今此曲掩前古，恍惚变化真希声。余也江湖好奇士，挟策走马咸阳京。正逢天子射蛟日，奇文落落无所成。学书学剑白日暮，短裘高帽吴王城。愿从君受调指法，烧灯夜读《琵琶行》。"}