{"id":"1103451","title":"绵","dynasty":"宋","author":"王梦应","text":"绵绵瓜瓞，施于中林。顾于烝尝，匪今斯今。既庶既繁，既多受祉。厥胤维何，宜兄宜弟。兄弟求矣，以燕翼子。子兮子兮，继序其皇之。螟蛉有子，式谷似之。建尔元子，勿替引之。谷旦于差，惠于宗公。工祝致告，神罔时恫。是烝是飨，何天之宠。酒醴维醹，殽核维旅。吹笙鼓篁，和乐且孺。式序在位，以速诸父。天锡公纯嘏，洵美且仁。如南山之寿，展也大成。从以孙子，绳其祖武。自今以始，日就月将。遹观厥成，为龙为光，长发其祥。兄及弟矣，乃生男子。维其有之，是以似之。"}