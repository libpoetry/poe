{"id":"690761","title":"中秋与宾从小饮，步朱夏夫韵二首","dynasty":"明","author":"张煌言","text":"海若秋高赋壮游，开尊此夜景全收。坐来爽气原萧散，醉后清光可拍浮？拾桂不妨同著屐，传柑何惜且擎瓯。年来戎马真尘梦，坐啸输君已一筹。盘空雕鹗恣天游，极目云霄泪未收。幕下风流名自擅，楼中月满兴谁浮！行厨玉糁无兼味，促席金茎更一瓯。佳客莫须嫌草具，欲将樽俎问前筹。"}