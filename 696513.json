{"id":"696513","title":"送董理问","dynasty":"明","author":"郑真","text":"名家勋绩伍公槐，前代班行冠上台。御赐尚存犀角带，军容犹识虎头牌。云仍谁似如今盛，风烈何能与物谐。天阙入朝归路远，也须骑马过茅斋。名家乔木稿城深，忠孝悠悠百世心。盭绶正须传锦绣，虎符犹得认黄金。谈经竹屋秋云合，听讼槐庭昼日阴。忠献只今祠庙在，萧萧柏径许相寻。"}