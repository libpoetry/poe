{"id":"674011","title":"题白岩新竹庵","dynasty":"明","author":"杨旦","text":"清影离离半窗竹，浥露凝烟翠堪掬。托根此地何孤高，绝胜山阿并水澳。月姨故故夜深来，写出此君真面目。赋形不入草木流，劲节虚心自天育。谛盟谁共岁寒三，迸地如陈爻位六。结实终期凤鸟栖，敲风应遣诗魔伏。主人觞咏有馀兴，满院绿阴浓入屋。门墙岂无桃与李，奈此春华零落速。眼看稚子又生孙，厚植深培为君祝。勋庸次第收汗青，悬赏旌功安用卜。"}