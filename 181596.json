{"id":"181596","title":"学山野烧异常登高泮宫如在火池中间泮师率诸","dynasty":"宋代","author":"郑刚中","text":"传道官颇清，防患计微拙。学宫墙外草，十里望不绝。芟除失豫备，滋蔓久盘结。野烧因风起，四垣具烈烈，堂上帘低垂，飞灰如落雪。夭矫逼檐槛，流熛向门阒。何但光孔圣，亦已照十哲。诸生固猝猝，矩步未敢越。相与望而畏，鹿骇惊鸥决。似闻先生窘。书簏自提挈。倾盆浆一空，戛斧羔亦竭。势过万舆薪，杯水谩毫未。颇欲伏忠信，石壁验庄列。顾兹烟烬高，难试肤与发。护持终有物，远近同扑灭。趋凉寻木阴，气定始焦渴。三日冷官门，炙手犹可热，先生听我言，事细不堪忽。佧薪与去草，此理同一辙。勿谓草今无，火过茅已茁。"}