{"id":"815043","title":"同李非夏湖山眺望","dynasty":"清","author":"恽格","text":"春愁正满落花天，不见王孙又几年。添得湖山今日泪，玉箫吹断鹧鸪烟。旧梦湖南春雨空，高歌无地望崆峒。囊中自有江山在，乱采莺花入变风。白马江潮自往还，鸱夷旧恨满吴关。可怜都作啼鹃血，红遍西湖梦里山。天地容吾未老身，烟云不改旧时贫。西湖四月无游女，独采蘋花待故人。"}