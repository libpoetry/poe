{"id":"432942","title":"冬日杂诗（四首）","dynasty":"近现代","author":"洪存恕","text":"雪霁当残腊，城隅颇厌嚣。鴃鸣老妪语，兔脱壮丁逃。市冷商屯货，田荒农带刀。此邦敢云陋，托命六年侨。寒气方侵牗，阴云欲压原。戍随烟树没，笳带雪花喧。不解同袍赋，偏分挟纩恩。敢言自隗始，馀暖迨千门。微雨滋桥迹，深烟敛市声。滩涛乘夕怒，原草冒冬荣。新冢鬼多客，荒途人尽兵。独寻茅店饮，杯里有承平。流亡今度岁，欢意亦盈厅。室陋花堪饰，厨贫蔬自馨。请安来稚子，遭乱转多丁。独念先人冢，春来傍贼青。"}