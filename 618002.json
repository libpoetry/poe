{"id":"618002","title":"登瀛行","dynasty":"明","author":"何吾驺","text":"天风飕飕刮双耳，翠旗苍虬双足起。曰驾予车放洞冥，东自扶桑徵弱水。策虹乘雾奔鼋鼍，会稽行七十万里。醴泉芝草何足奇，鹤氅羽衣两老子。挥麈微笑揖予登，袖出玉书云瀰瀰。言从子丑判二仪，水天鼎足郁雄奇。经历莽苍万千载，玄宫碧落无人知。巨灵应运开鸿秘，却产方朔金门儿。风土山川盛图画，汉皇仿佛将遇之。梦耶真耶几岁月，唐家学士宏文辞。竟将形像传阊阖，容易仙都轻度思。当今有道群真主，眷从丹垣开玉署。灏气层层列画楹，滴露淙淙垂绛柱。楼台百级绝纤埃，爰集诸贤艺玄圃。世界都从丹箓中，神仙何尝忘下土。始知予本谪仙流，百千万劫重鸣驺。闻言长拜惝以恍，日光云丽照丹邱。将予永永从吾子，左骖文豹右玄彪？相从一扣天门开，飞云施雨弥九洲。洞玄卷之不盈掬，他时重整十二楼。猗欤盘古开天至今日，乃复芝泥兰检遇石室。圯桥纳履匪真书，■石嘬髓纷怪谲。却笑方士去何年，阆苑琼坡几度仙。上真下界频招手，巨浪长风快著鞭。"}