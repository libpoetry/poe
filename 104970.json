{"id":"104970","title":"钱君倚学士日本刀","dynasty":"宋代","author":"梅尧臣","text":"日本大刀色青荧，鱼皮帖檽沙点星。东胡腰鞘过沧海，舶帆落越栖湾汀。卖珠入市尽明月，解绦换酒琉璃缾。当垆重货不重宝，满贯穿铜去求好。会稽上吏新得名，始将传玩恨不早。归来天禄示朋游，光芒曾射扶桑岛。坐中烛明魑魅遯，吕虔不见王祥老。古者文事必武备，今人褎衣何足道。干将太阿世上无，拂拭共观休懊恼。"}