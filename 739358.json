{"id":"739358","title":"过流曲川","dynasty":"清","author":"屈复","text":"回风陷日天如梦，流曲川平暮尘涌。行人马嘶古道傍，离离禾黍旌旗动。杀气腾凌古战场，前啼鸺鹠后鹙鸧。降将云台曾未闻，三边侠骨空自香。岂知到海泾渭血，寒潮不上天山雪。井底蛙声竟何在，十万游魂哭夜月。满地閒花落新愁，至今河汉皆东流。同入蒲城化为碧，仙人掌上芙蓉色。"}