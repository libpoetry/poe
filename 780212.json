{"id":"780212","title":"忆旧游 忆吴中有感","dynasty":"清","author":"叶绍本","text":"记牵船胥浦，赁庑吴趋，胜地栖迟。崇让坊边路，乍绣襦甲帐，甥馆相依。春风海棠庭院，纤月写蛾眉。算垆爇双烟，篆镌重壁，旖旎芳时。比肩，曾艳说，尽拔钗搜箧，同度牛衣。那识尘缘浅，恨瑶京一去，难返香帏。寂寂海天清梦，肠断绣帘垂。只回首凄迷，海涌山遥感鬓丝。"}