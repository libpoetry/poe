{"id":"441167","title":"癸巳冬至与胜臞楼主游江心屿别后归途车中作","dynasty":"当代","author":"秦鸿","text":"白鸥谁折纸，掷颴拍路肩，翼闪瓯江沧波之澄鲜。红日谁蹴毬，跳弹滚树巅，靥粲江岸雪浪之嫣媔。雪浪犹与海云连，沧波聊共枯苇缠。梵香细萦金瓦上，复绕古榕古樟青发鬈。履斯土兮适所便，林屏翳兮咽喧阗，祠宇森森兮阁风烟。鲸吞蜃吁何渺然，丹楹刻桷其周旋。彼黝者山垩者天，上如日照圬痕微尘凸，下如雨剥残壁势蜿蜒。群楼环伺迫我临去之危舷，孤屿似欲语我不堪此市廛，疾驰欲往溟漭之沺沺，东塔西塔昂昂如嘶争并骈。白鸥白鸥胡为再三掠我肩，令我车行似跋浪溅溅，长路入夜恍星躔。红日红日汝倦矣，待我饮汝满斟流霞之柳棬，约汝酡颜明朝为我悬。"}