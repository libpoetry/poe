{"id":"746896","title":"蜀镜词","dynasty":"清","author":"朱骏声","text":"蟾蜍蚀尽瑶台月，对舞时闻凤鸾泣。可惜青青一片铜，不见当时好颜色。三十二字伊谁铭，背蟠细纽鱼螺纹。祇可涵来绮窗影，莫教飞入天雄军。芳林园里歌声改，花柳于今竟安要。只有明珠出匣中，黄昏仍下山精拜。我欲摩挲一问之，伤心杜宇夜深啼。千年金镜照家国，可照当眉写翠时。"}