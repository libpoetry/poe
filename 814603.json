{"id":"814603","title":"杨柳枝 赋小城梅枝","dynasty":"清","author":"郑文焯","text":"谁家笛里返生香？倾国风流解断肠。头白伤春无限思，不应此树管兴亡。到地春风不肯閒。南枝吹尽北枝残。吴宫多少伤心色，占得墙东几尺山！采香径里晚烟空，濯粉池边晓露丛。一样故宫春寂寞，可怜无地看东风！缟衣月下见前身，隔世惊逢绝世人。怊怅溪南数枝雪，为谁开落与江春？轻朱薄粉试妆新，漫比西施镜里春。可惜君王残霸业，只教换得两蛾颦。江树犹伤旧国春，肯因冷澹与时新。风来谁撼千林雪，一洗人閒桃李尘。万枝寒玉照溪桥，鹤语今年雪未销。自占东风故城曲，凄凉烟月属前朝。一点芳心作意酸，预知年事有彫残。只应从此无花著，胜与松筠守岁寒。"}