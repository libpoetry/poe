{"id":"418468","title":"水龙吟 扬花和忍寒用东坡韵二首 其一","dynasty":"近现代","author":"丁宁","text":"乱莺啼遍池塘，好春多逐轻云坠。沾衣欲住，窥帘似怯，依依愁思。怕引游丝，暗牵幽恨，寂寥门闭。任蜂嗤蝶怨，禅心自警，更何意，因风起。屈指大堤春晓，正蒙茸、茜黄初缀。岁华莫绾，柔枝催老，碧匀琼碎。微雨清宵，断魂千里，梦随流水。溯前因，待问浮沈，洒不尽，飘零泪。"}