{"id":"443803","title":"记梦步高青丘《登金陵雨花台望大江》韵","dynasty":"当代","author":"熊盛元","text":"蟠龙腾云来梦中，离魂夜袅天之东。恍见高阁飘红雨，洒落襟间还随风。独擅风流何须让，气灵更兼山川壮。毓得佳丽如天仙，对此不欲南面王。秋风劲吹层云开，呼酒直上凤凰台。茫茫四顾心郁塞，底事终日不见凤归来？一楫穿波蛟鼍怒，难寻当年桃叶渡。子敬而今又重回，依前金蟾啮锁固。拾钗钿，认前朝，蓬鬓霜叶两飘萧。钟声已沉青溪水，月色渐冷秦淮潮。古今兴替怅然怀故国，鸿挟梦去无消息。醉里神昏眼迷离，不辨城南与城北。"}