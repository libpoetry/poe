{"id":"508554","title":"送杨洗马京闱较艺还朝","dynasty":"明","author":"倪谦","text":"先生自是文中豪，魁名烨烨驰清朝。早登翰苑阅中秘，寻入宫坊居上僚。京闱多士如云集，圣主亲烦司黜陟。经幄初辞讲读班，词垣暂辍丝纶笔。乘传南来半月程，深院下帘秋气清。抡材晴案寸心白，批卷夜窗双眼明。誉髦简拔皆精确，尺璧明珠光烂若。伫充庭实献彤墀，喜动龙颜承宠渥。"}