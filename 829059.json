{"id":"829059","title":"邓尉探梅十首","dynasty":"清末近现代初","author":"吕碧城","text":"玉龙喷雪破苍烟，蹑屩人来雨后天。不惜风霜劳远道，佩环同礼九嶷仙。湖光如镜山如黛，雪簇花团照眼秾。辟作美人汤沐邑，春风十里画图中。山河无恙销兵气，霖雨同功泽九垓。不是和羹劳素手，哪知香国有奇才。晓风残雪斗娉婷，萼绿仙姬竟体馨。底事灵均浑不省，只将兰芷入骚经。冷眼人间万艳空，前生明月可怜侬。人天小劫同沦落，群玉山头又一逢。十年清梦绕罗浮，物外因缘此胜游。欲折琼枝上清去，可堪无女怨高邱。清标冰雪比聪明，呼鹤青城證旧盟。为感芬芳本吾道，山阿含睇不胜情。仙源不让武陵多，疏雪才抽十万柯。色相窥来销未得，心头常贮玉嵯峨。笔底春风走百灵，安排祷颂作花铭。青山埋骨他年愿，好共梅花万祀馨。征衫单薄冷于秋，徙倚疏芳且暂留。后夜相思应更远，一襟烟雨梦苏州。"}