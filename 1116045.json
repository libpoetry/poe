{"id":"1116045","title":"端午帖子词皇帝閤","dynasty":"宋","author":"汪应辰","text":"圣德临尊极，民心戴至仁。喜逢重午节，共祝万年春。雨旸皆应节，和气满平畴。欲识天颜喜，农家麦有秋。永日虽祥郁，风生殿阁凉。圣心非独乐，均施遍多方。躬行盛德基王化，密赞成谋授帝图。福及万方天所相，祛邪何假佩灵符。王业艰难素所知，岁单喜见献新丝。盘中更进长生缕，却记亲蚕茧馆时。万年珍木绿阴成，殿阁微凉次第生。简静初非拘月令，怀冲履正自心清。"}