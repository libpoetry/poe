{"id":"693672","title":"代柬吴顺德","dynasty":"明","author":"邹智","text":"吾儿即公儿，公母即吾母。公母抚吾儿，何异吾母抚。所虑儿太烈，出入不可制。或时走城闉，或时临水次。南衙钱二缗，尽散公两仆。我欲抱儿勤，公莫让私蓄。主人赤脚汉，欲赁西城夫。自言夫颇閒，一任吾儿呼。我处赤脚久，其心真可信。一以为吾儿，一以为穷困。平生壮士气，可以摧三军。念儿到中宵，销尽不复存。家书几时封，幸为封仔细。封讫写路程，庶几易传递。白发披高堂，悠悠七千里。遥思念我心，宁独止于此。去年犹有泪，今年惟有血。寄与田承君，事与道乡别。"}