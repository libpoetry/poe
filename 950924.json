{"id":"950924","title":"太行道","dynasty":"宋","author":"岳珂","text":"太行羊肠坂九折，云黑风乾尺深雪。堇泥道滑木叶寒，辘辘车声行复歇。华山有马久脱辕，归来牧野经几年。一从仓箱事居积，聊以知道烦长鞭。前车已覆覆道左，天井关头夜明火。后车趣驾开井陉，唱筹仍复催连营。关山青草春二月，单轨一冬曾结辙。鬃颓毛落双膊高，引领皮穿眼流血。去年搏手双弮空，今年三月甬道同。可怜驽力不敢惜，辕下亦觉盐车通。君恩天大示弗服，桃野已甘偕觳觫。感恩伏枥饱秣刍，犹为太行忧后车。"}