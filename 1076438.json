{"id":"1076438","title":"书祁居之家小阁","dynasty":"宋","author":"周紫芝","text":"李渤筑长堤，三千五百尺。为我绝平湖，遂识柴桑宅。高人淡无营，小室自生白。倚壁横两床，并坐可四客。时闻苍蝇馆，不厌蜗牛馘。谁知湖尾山，抱负萦水石。繁阴庇芳姿，收拾在几席。天地本高明，胸次有宽窄。固应世外境，颇与俗眼隔。我欲为君留，雨意良霂霢。对眠分小窗，夜语要剧会。须臾携被来，更待风雨夕。"}