{"id":"777144","title":"打鹿行","dynasty":"清","author":"洪繻","text":"崱屴千峰复万峰，峰峰如剑向人摐。密密藤萝看不见，中有千年鹿养茸。一群狰狞出苍狗，林中三鹿五鹿走。腥风恶兽踯躅奔，山猪趋前熊趋后。猎人持枪林中藏，不期中肩期中首。负枪复向云雾中，穷冬莽莽生悲风。扪壑攀岩作猱上，艎榛但见青濛濛。逐鹿深山道，山深惟荒草。相传上有琼瑶台，复说中有金银岛。逐鹿不知山浅深，时时路傍逢洞獠。洞獠深居穷崖阴，逢人杀人无人心。猎人见獠如见鹿，獠群鬨散如惊禽。打鹿取藏涧中水，或杂黄獐兼野豕。十日挈出向冰壶，肠肉既佳味亦美。身带山中烟瘴归，归到家中与妇子。焙肉把酒共酣呼，鹿臭在衣血染须。鹿蹄可以换斗米，鹿茸可以市珍珠。鹿角熬胶养身躯，打鹿之乐何如乎。打鹿不畏苦，使余从军气如虎，汉家狗屠视如土。"}