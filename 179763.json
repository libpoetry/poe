{"id":"179763","title":"遂宁府库古铜物","dynasty":"宋代","author":"袁说友","text":"我貌殊不古，而有好古心。未老已成癖，此病那砭针。本非口腹累，乃困耳目侵。遂州古名邦，有物岁月深。一一铜作器，得之古墓阴。灯罂间管柱，匜耳擎杯斟。剑弰累苍节，凤口涂黄金。人形杂兽面，诡异难橅临。糢糊滓尘土，剥蚀遭晴霖。摩挲细拂拭，名代不可寻。楉矢辨形质，古磬鸣声音。一经圣贤手，疑信别古今。佳哉今所藏，历世方駸駸。会当有博雅，破此聋与瘖。敢效石鼓歌，吾意岂微吟。"}