{"id":"816087","title":"寄怀屈翁山客雁门","dynasty":"清","author":"梁佩兰","text":"春日鸣仓庚，北雁整归翮。故人在关外，三载犹作客。平生论王霸，中具胆与识。边地多苦寒，欲以鍊筋骨。侧闻聘秦女，筐篚列圭璧。好色而不淫，《国风》重有德。所虑柔媚肠，恩爱渐相易。一旦时势来，功业不得力。天南隔万里，久矣无消息。老亲望门闾，幼妹事絺绤。愿言税归鞅，省觐聊促膝。和风暖萱草，皎月理琴瑟。乘螭游不周，垠堮骋八荒。在昔为灵均，君也今颉颃。入秦纪山川，葱郁怀帝王。想见登太华，天风吹衣裳。三峰坠黄河，日月背后行。瞻礼白帝宫，赋诗一百章。英声流琴笙，古色当琥璜。引手接天河，众星随低昂。遥望赫运台，云气如牛羊。矫首至再三，枉矢飞天狼。感慨亦何为，宇宙原秕糠。"}