{"id":"701197","title":"围春庄杂感","dynasty":"明","author":"萧显","text":"三十年来涉宦途，乞归华发半头颅。依山结屋尘偏静，临水观鱼兴不孤。野老崎岖寻橡实，林僧谈笑断松腴。离家几作还家梦，一夜团栾骨肉俱。六十九翁过洞仙，杖藜浑不惮跻攀。琴书携取消晴昼，水石凭将慰老颜。閒把纶竿清濑处，醉眠茅屋白云间。有时徙倚阑干立，目断孤鸿天外还。"}