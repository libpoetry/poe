{"id":"1128539","title":"次韵中散兄二首","dynasty":"宋","author":"葛胜仲","text":"泉石清游一月间，风轻气爽未惊寒。唱经云岫频清梵，佞佛炉烟费紫檀。震泽鱼肥聊独酌，包山橘熟阻同看。归来顿识南宗髓，宁见弥天释道安。遍游湖寺棹舟还，重理残书逼小寒。衰鬓迎风似蒲柳，贫炉无火取槐檀。毫铢利禄回头笑，翻覆人情洗眼看。痴钝老人堪底用，故应衡宇自偷安。"}