{"id":"350899","title":"沁园春·美人鼻","dynasty":"清代","author":"董以宁","text":"閒际相看，见他梨颊，玉准停匀。料楚国夫人，掩来定妒，宜城公主，见后应嗔。花气嗅来，歌声收入，蕴得风前无限春。回头处，又一钩斜见，半面平分。不因口过逡巡。愿指向、明河索问津。想微亚风棂，侵寒欲嚏，潜携月幌，屏息无闻。素手轻挼，薄巾微掩，曾恼萧郎被酒醺。伤心处，更有时酸甚，闷把香薰。"}