{"id":"685227","title":"九月九日寓九江时户部李时雍同年预约游庐山以是日雨作中辍时雍复遣人送酒侑以一绝因走笔戏答四绝","dynasty":"明","author":"王缜","text":"九日云浓拨未开，黄花从此不须栽。多情恐负龙山约，犹遣青州从事来。满城风雨菊初开，知是东君着意栽。莫待明朝花冷淡，清香留待故人来。遥望匡庐紫气开，芙蓉天畔倚云栽。重阳不尽登高兴，飞上千峰归去来。尘世难逢笑口开，菊花须趁此时栽。西风且莫频吹尽，恐有东篱旧主来。"}