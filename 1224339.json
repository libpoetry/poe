{"id":"1224339","title":"赵孝子","dynasty":"元","author":"揭傒斯","text":"庐陵赵孝子，四岁父行贾。一去三十年，家惟大母母。大母已云没，而父行不归。儿长亦有妇，母子聊相依。从父自北来，汝父久已死。母子哭相问，父死何乡里。闻汝父死时，不知汝父处。汝但欲往问，京师多旧故。再拜别阿母，行行至京师。自念不见父，儿死无归时。乃有曾长者，往昔与父善。言汝父死处，滨州利津县。徒跣二千里，薄言至利津。朱琪张文辈，一一陈所因。死以某年月，葬以某木棺。姓名某所题，近在城南端。城南冢累累，翳然榛莽中。极目千万冢，谁能识其踪。行哭七日馀，欲死不得所。生者无由知，死者岂能语。解发系马鞍，负之坟坟过。吾父傥有知，发解鞍自堕。俄至一坟前，鞍堕发自解。开坟见前和，题字宛犹在。既见父姓名，痛绝心始安。函骨陈野祭，禽鸟声为酸。邻老四面来，惊叹未曾有。相帅报县官，县官骇之久。即日上大府，大府咸异之。次第闻中朝，行子正南驰。行子行且伤，哭踊如初丧。路遥山川阻，何时至故乡。故乡既云至，葬祭无迟礼。母子永不离，万事若流水。闻者尽称孝，见者皆感泣。期尔百世昌，望尔百禄集。儿今一无愿，愿母长不老。岁岁父坟前，洒饭坟上草。"}