{"id":"1131538","title":"和主簿喜雨二首","dynasty":"宋","author":"虞俦","text":"龙眠熟处雷呼醒，蚁战酣时雨趁来。凉入稻云青漠漠，润添田水白皑皑。但期家给皆红腐，莫管庭空长绿苔。老令催科知自拙，推挤不法谓何哉。年来事事与心违，墨绶尘劳莫我知。慷慨归田虽有赋，殷勤喜雨漫赓诗。谁怜饭颗山头瘦，却想松江水面肥。一笑桑榆收已暮，向来膏润太踰时。"}