{"id":"1110351","title":"答王甫抚干和荆江亭韵","dynasty":"宋","author":"孙应时","text":"剑郁气冲斗，珠潜光媚川。丈夫自有在，时俗难为妍。钟期苟未逢，我琴不须弦。别路渺湖海，相思心炯然。清诗报我来，琼玖羞木李。感我万古心，迢迢如江水。楚宫歌舞地，春农耕废址。变化日相寻，荣华何用喜。乐哉新相知，开怀接谈宴。插花醉不辞，风光惜流转。酒阑欲上马，握手增眷眷。平生我辈人，定非儿女恋。别时记抚掌，醉剧语无伦。君如齐辕固，独不类平津。交游半白头，心迹谁为陈。由来松柏干，不争桃李春。"}