{"id":"206396","title":"疑山石泉·闲翫正严凝","dynasty":"宋代","author":"魏野","text":"闲翫正严凝，神和澹镜澄。至清无隐物，微暖不生冰。派想河难杂，源疑济是朋。窥鱼光照鹤，洗钵影摇僧。逗石声偏响，烹茶味更增。四溟终必到，八封内先称。气逐岩云起，纹随竹吹兴。戏游鳞未化，呼饮鸟相应。静乐惭非智，成章愧不能。终朝临处处，虽浅亦兢兢。"}