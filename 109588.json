{"id":"109588","title":"苏子翼送黄精酒","dynasty":"宋代","author":"朱弁","text":"仙经何物堪却老，较功无如太阳草。龙衔鸡衔名虽异，菟公羊公事可考。苏君真是神仙裔，橘井阴功贯穹昊。云笈书成数万言，银关珠宫用心早。独知此物有奇効，福地名山为储宝。不惮林泉新斸掘，斥去杵臼谢饰擣。况从髙士论麹糜，更课公田收秫稻。一朝灵液浮瓮盎，三冬浩气生襟抱。且欣软饱得浇肠，漫说逆流工补脑。眼碧那忧散黒花，髮白故应还翠葆。贾傅只嫌松醥陋，刘堕敢夸桑落好。直须五斗论解酲，寧待三柸乃通道。谁知万里落旄人，亦许匏尊自倾倒。为君唤迴雪窖春，八载覊愁供一扫。曼倩宜分此日桃，安期莫诧他年枣。何烦更採石斛花，巳觉容颜不枯槁。根连石室喜入梦，句拟桐溪媿摛藻。平生我亦爱书扎，朱髓緑肠勤探讨。幸君汲引成此志，鹤驾駸駸望仙岛。吞腥啄腐非夙心，岁晚兹言良可保。"}