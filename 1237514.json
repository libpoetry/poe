{"id":"1237514","title":"春日杂言二首","dynasty":"元","author":"揭傒斯","text":"幂历杨柳枝，蒙茸春草齐。夭夭谁家妇，采桑临路岐。零露沾其裳，蛛丝卷其衣。树高身苦弱，蚕饥行复迟。辛苦事姑嫜，宿昔减容辉。见者皆叹息，此心知独谁。良人日暮至，醉问尔何为？五岁能读书，十岁能赋诗。十五事远游，三十无所为。既乖俯仰责，复为邻里欺。生计日已疏，世态多瑕疵。煌煌金张门，徒隶皆光辉。日晏宾客集，轩车如风驰。一笑掷千金，片言委黄泥。齐生独抱瑟，来往何逶迤。"}