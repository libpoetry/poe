{"id":"1042955","title":"送程少卿","dynasty":"宋","author":"刘攽","text":"使君船舸如浮宫，荡荡帆影垂白虹。苦无三江五湖水，安见一日千里风。长蛟巨鱼远避去，水府泉室深玲珑。使君按俗不异此，意气自觉凌虚空。滕王阁前流水白，西山落日衔微红。城头台榭眺望极，玉壶置酒光融融。胜游重临不隔岁，涂歌巷祝欢南公。作官得此亦是少，况复章绶弥尊崇。南金折钩富九鼎，荆扬涂泥多岁丰。会令利术析毫末，万古江流常向东。故乡秀水三百里，送远游子情无穷。遥知躧履待高士，安得羽翼随飞鸿。"}