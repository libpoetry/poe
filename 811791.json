{"id":"811791","title":"将抵建郡","dynasty":"清","author":"刘凤纪","text":"舆中忽听建昌音，此日还乡百虑侵。衣紫已虚今世望，焚黄莫慰九原心。穷愁恨逐风前起，感愤诗从月下吟。曾是儿时游吊处，茫茫烟水渺难寻。烽火移家各一方，他乡翻觉胜家乡。昔年奔走同辛苦，此日亲朋半死亡。孰肯预为身后计，那堪回忆少年场。繁华历尽风情减，况复苍苍两鬓霜。"}