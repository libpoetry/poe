{"id":"1038867","title":"吕公初示古诗一编因以短歌答之","dynasty":"宋","author":"苏舜钦","text":"览君古风之章句，两谢不足以下顾。长江走澜天外来，共鹄轩风日边去。上有致君却敌之良策，下有逍遥傲世之真趣。惜乎志大名位卑，明珠投闇人疑之。昔时名价满天下，此日塞默趋尘泥。古人但以才术喻富贵，自馀之外胡足思。公初之道既如此，宜乎穷约而不悲。愧无玉案报神藻，聊此感激成荒辞。"}