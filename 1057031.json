{"id":"1057031","title":"送范德孺使辽","dynasty":"宋","author":"毕仲游","text":"都门冠盖如云多，马头匼匝金盘陀。平明三节出城去，使华已过桑乾河。桑乾地寒毡作屋，冰霜满野飞鸿鹄。道旁箫鼓动地迎，铁面蕃儿皆拭目。金玦装成宝刀利，银鞍半露貂裘燠。日高宾馆驻前旌，馈客往来随酪粥。河间未弛新亭障，山后犹存旧风俗。幽燕妇女白如脂，露面来觇汉冠服。边风吹雪罨毡城，毡城在处为屯营。黄沙行尽到靴淀，新年下马单于庭。庭中之人识汉事，而公赫赫传家声。君臣把酒重相劝，知有从来忠孝名。好言天子神圣武，际天接地皆王土。桑麻万里富中原，制作千年还太古。白日亲观丹凤翔，黄河近报神鱼舞。不须铁甲屯大荒，坐见长城倚天宇。况君总发怀刚肠，往年司直中书堂。单骑走马绝瀚海，而今复使天一方。平时出入虽故事，男儿举足安可量。鄙人再拜赠公语，北边射猎云雪冈。平安烽火三万日，羽林超距閒金汤。年年蕃马输汉地，后车碨礧牵玄黄。愿持成效献天子，归来跃出尚书郎。归来跃出尚书郎，锵金鸣玉趋明光。"}