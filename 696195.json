{"id":"696195","title":"庚戌春赴南雍省侍秋半乃还颇有赋咏而亡其稿追忆仅得此下十章 次峡江","dynasty":"明","author":"罗钦顺","text":"眼界俄开阔，悠然独倚蓬。暝烟藏远树，残照掠孤峰。合市人初散，邻船话不同。两年频过此，碌碌愧英雄。过尽白沙洲，千峰跃未休。青馀原上麦，红失驿中楼。客子程途远，长江日夜流。不缘君父重，奔走亦何求。人家依岸浅，驿岸俯江斜。密雨遮龙雾，奔流走象牙。金陵何处是，白下望中赊。明到南昌郡，徐亭扫落花。舟过吴城驿，苍茫暮景斜。古祠淹日月，生计半鱼茶。碧草眠黄犊，青山印白沙。风光长似此，何处不为家。小酌初成醉，扁舟已出湖。乾坤双眼阔，江汉一峰孤。龙窟深通海，茅封半属吴。北流平似砥，无复向时虞。围棋决胜苦，回首李阳河。一鸟过江没，片云遮日多。荻苗风里净，渔艇浪中俄。囊橐今垂罄，蹉跎可柰何。山水池州好，风波客子愁。可怜赵昴发，深愧宋齐丘。忠义名长在，奸谀死即休。致君时未晚，吊古泪还流。佳丽芜湖县，千年拱帝京。树连淮浦碧，江逐海潮平。天地容疏拙，风波托死生。不将诗句觅，对景若为情。慷慨虞歌阕，峥嵘汉业成。乌江元入海，亭长谩多情。义帝今安在，韩生已就烹。拔山如可恃，无处着天明。万顷秋波里，擎天一柱孤。仙姬不可见，元气自相扶。往返随阳鸟，平安忆鲤鱼。顾瞻江汉水，极目倍踌躇。"}