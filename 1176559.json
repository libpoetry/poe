{"id":"1176559","title":"补沈恭子诗","dynasty":"唐","author":"陆龟蒙","text":"灵质贯轩昊，遐年越商周。自然失远裔，安得怨寡俦。我亦小国胤，易名惭见优。虽非放旷怀，雅奉逍遥游。携手桂枝下，属词山之幽。风雨一以过，林麓飒然秋。落日倚石壁，天寒登古丘。荒泉已无夕，败叶翳不流。乱翠缺月隐，衰红清露愁。览物性未逸，反为情所囚。异才偶绝境，佳藻穷冥搜。虚倾寂寞音，敢作杂佩酬。"}