{"id":"643279","title":"题望云图","dynasty":"明","author":"胡奎","text":"叶先生住在四万八千丈之天台，霞气直接东蓬莱。天鸡三鸣海水赤，春风几度桃花开。胡为家山看不足，剪得匡庐云一幅。春晖在青天，寸草在黄土。中有一寸心，何以报慈母。关西余氏母在堂，堂下宜男春日长。九华西浙宦游处，白玉种此双儿郎。儿今长大过三十，寸草春晖报何及。岂无鲁阳戈为驻西飞乌，岂无万丈绳为挽羲和车。春晖在天草在地，母子同跻太平世。更愿传家好子孙，大书特书忠孝门。"}