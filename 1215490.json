{"id":"1215490","title":"贽呈平山王万户","dynasty":"元","author":"陈泰","text":"将军壮年不可羁，走马直上长安西。腰间白羽净如雪，数肋笑射双狻猊。省中大舅汾阳子，文采风流重当世。两家勋业冠麒麟，晚学王郎更相似。去年引见蓬莱宫，云衣跪捧瞻天容。归来三军尽呼舞，葛巾羽扇生清风。将军谈兵用儒术，幕下书生剑三尺。槐阴满地绿如山，醉抚桓筝看空碧。"}