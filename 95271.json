{"id":"95271","title":"赠唐德舆通判","dynasty":"宋代","author":"赵蕃","text":"忆昔中原全盛日，犹推巴罗多人物。况今王气在东南，北望中原渺萧瑟。先生隐居谈曲坟，博士乃有垂世文。内前之行传未了，钩党已到白鹭群。舍人父子自知已，红药翻残棠屡憇。逮公四世传以是，池上凤毛宜翙翙。胡为一再才别乘，纵说翱翔岂其称。鸡群牛皂匪肴杂，玉水珠渊自辉映。维公大父我曾祖，绍圣同年蒙主恩。我今流落不足论，附骥讵敢侪青云。鄱阳别去今三岁，邂逅从公宁自意。几思着句道所以，笔力甚孱无好思。今辰何以为公寿，四世斯文端不朽，匪罗眉山还有否。"}