{"id":"1242304","title":"氐州第一 丙申初冬，次钱素庵韵","dynasty":"元末明初","author":"邵亨贞","text":"江国初寒，云外雁过，怀人烟浪千顷。短策行吟，荒台延伫，斜日依然照影。鸥鸟桥边，几负了、扁舟清兴。旧约蹉跎，新诗冷落，怎堪提省。故里年来欢事迥。算何似、向时风景。倚马朱扉，调筝翠袖，一向新盟冷。但沈思、游宴处，红楼外、柳条相映。不见君来，待重寻、山阴夜艇。"}