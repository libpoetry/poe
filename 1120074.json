{"id":"1120074","title":"约同舍蜀人王德修三首","dynasty":"宋","author":"陈傅良","text":"远莫远关塞，鸿雁来年年。我尝按舆图，嶓汉在眼前。胡为与君别，壮齿今华颠。下峡君有期，会吴我何缘。令人愧不如，鸿雁得自便。畴昔梦溯江，巴陵至瞿唐。两崖束秋旻，中有一带苍。安流进分寸，怒去千丈强。求君竟不得，望之涕淋浪。往日事已然，来日理未详。橙橘方粲粲，鱼虾亦多多。能舂半年粮，岂惜一见过。良夜月如霜，听我苦别歌。翳翳葭芦乡，风定水自波。或者阻君舟，柰此伫立何。"}