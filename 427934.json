{"id":"427934","title":"庆春泽 黄君坦寄示辛丑除夕饯岁词。勉次原韵，即题其庆春一觉图卷","dynasty":"近现代","author":"龙榆生","text":"揽鬓欺霜，惊心乞米，难驯鸟雀阶除。萧瑟兰成，漫嗟今古同符。灯前拥髻长相守，问团栾、花影谁扶。认年时、儿女灯前，老凤将雏。辛盘有味都尝惯，信阳春丽泽，终顾茅庐。跃冶精金，宁须自笑狂夫。不成一觉扬州梦，倩何人、浅画成图。羡君家、花萼相辉，万汇同苏。"}