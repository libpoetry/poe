{"id":"720760","title":"齐天乐  比翼鸟","dynasty":"明末清初","author":"屈大均","text":"南禺有鸟皆称凤，鹣鹣乃是蛮子。碧树交栖，青衣两比，长唤归飞难已。时穿烟水，与白练红绡，竞餐花蕊。却恨鸳鸯，恁生多了一双翅。袭胸谁得辨汝。似迦陵共命，鸟鼠同体，暮不相思。朝非独寐，伉俪人中无比。闺人思苦，倩好手边鸾，画成遥寄。鲽也灵鱼，更圆三四尾。"}