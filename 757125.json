{"id":"757125","title":"纪晓岚紫石砚歌","dynasty":"清","author":"金永爵","text":"十砚先生癖于砚，罢官归里瓶无粟。惟有诗刺两牛腰，端坑奇石声相触。就中济阳井叔刊，日夕摩挲爱尤笃。篆籀苍劲铭其背，八角廉棱截紫玉。金樱手捧隃麋香，品月题花幽事足。淬妃欣说遇钜公，晓岚清雅不入俗。山斗声名遍华夷，徂夏我读《滦阳录》。西清常共补被携，小泓晴虹光怪数。松园前辈驾星槎，邂逅论交蒙赠辱。笔势矫矫传海邦，渴骥奔泉无蜷局。春风吹落经畹斋，几案清哦佐醽醁。茧纸百幅白如银，宝物如今于我属。见此宛若对昔贤，净水莲房手自浴。留作吾家永宝用，岂数金线与蛾绿。六传百有九年间，鸲眼几点记往躅。为证邵亭文字祥，明窗续成《中林曲》。"}