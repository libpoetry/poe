{"id":"698377","title":"灯市歌","dynasty":"明","author":"凌义渠","text":"眼迷真赝底相蒙，傍午喧阗僦几丛。断竹焦桐随意识，镂脂画卵总输工。双扉昼键寂无悰，缓辔邀群信所从。免得归来添惋惜，唐碑晋帖可曾逢。南妆强学黛重描，月下逢迎手并招。夜色天街澄似水，低头早过第三桥。翻得升平调若何，烛香影里醉婆娑。任教百戏随宜闹，也遣春宵点缀多。"}