{"id":"822413","title":"探春慢 盐神祠，次石帚韵","dynasty":"清末近现代初","author":"周岸登","text":"迹异飞蟂，灵传化虎，小姑祠近春野。竹晕菭班，松盘瘿节，应配荒坪石马。凭吊增惆怅，伫灵琐、湘筠愁写。共褰丛社兰芳，也留彤管幽话。鸣佩溪流韵泻，问世味酸咸，清涕盈把。玉女泉滋，露筋辞好，老笔借卿镕冶。无地薶香骨，彷西崦、古梅霜下。踏月归来，孤吟愁寄遥夜。"}