{"id":"1127028","title":"丙寅十四首效韦苏州","dynasty":"宋","author":"黄庭坚","text":"雪霁草木动，春融烟景和。嘉晨掩关坐，如此节物何。同游得二子，晤对不在多。不知鞍马倦，想见洲渚春。清昼锁芳园，谁家停画轮。高柳极有思，向风招游人。渐嘉楼外花，嘉赏亭边柳。作者归山丘，今春为谁有。千秋万岁后，还复来游否。城南有佳园，风物迎马首。但赏主人竹，不饮主人酒。红日媚紫苔，轻风泛春柳。三公未白发，十辈乘朱轮。只取人看好，何益百年身。但愿长今日，清樽对故人。江梅香冷淡，开遍未全疏。已有耐寒蝶，双飞上花须。今夜严城角，肯留花在无。我思五柳翁，解作一生事。得钱送酒家，便静寻山寺。念我还如此，翁应会人意。庭空日色静，楼迥钟声迟。褐叟已争席，驯鸦更不疑。同来复同去，竟别我为谁。谢甥有逸兴，李髯非不嘉。苦思梦春草，醉狂眠酒家。斯游无俗物，傲睨至昏鸦。寺古老僧静，亭阴脩竹多。莱公作州日，部曲屡经过。众推识公面，苍石眠绿莎。盛时众吹嘘，谪去众毁辱。不为公存亡，幽兰春自绿。欲书名相传，安得南山竹。昔公调鼎实，指顾九庙尊。郡国富士马，于今开塞垣。谁能起公死，为国守北门。出身世丧道，解绶饥驱我。杯中得醉乡，去就不复果。岂为俗人言，达人傥余可。少小尚狷介，与人常不款。置身稍雍容，遇酒辄引满。自是鹤足长，难齐凫胫短。"}