{"id":"1131657","title":"送许兄还侍兼简广南监场二首","dynasty":"宋","author":"廖行之","text":"君家畴昔汝南龙，渊有骊珠自不穷。黄卷乃翁廉取位，碧梧之子秀参空。儒冠底误资身术，盐筴聊成富国功。莫倚沃饶云近盬，图南九万看抟风。旧游历历记湟川，南下番禺稳可沿。知有文星冲斗去，遥怜海水绕城边。而今五岭多宜客，见说群卿剩好贤。问讯夫君聊吏隐，云胡三月未官迁。"}