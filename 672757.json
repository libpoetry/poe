{"id":"672757","title":"过灵济宫","dynasty":"明","author":"费宏","text":"匹马春游困驰逐，解鞍暂憩西城足。巍然双表逼云霄，阆苑蓬莱惊在目。试窥洞府瞰仙宫，碧瓦朱甍光可烛。檐牙高喙总涂金，殿趾重铺皆砌玉。雕墙画壁拥周遭，栀茜为泥间青绿。诸天相去仅尺五，寸草化身成丈六。尘途彷佛遇群真，世界依稀藏一粟。龟趺屹屹载穹碑，揩眼含辛三四读。乃云二阙在清都，能与苍生造冥福。谁知无益只劳民，骨间推髓心剜肉。神输鬼运谅未难，即使为之应夜哭。忆昔鸠工庀材日，健卒赪肩车折轴。是时秦晋正饥苦，不雨经时巫可暴。爷娘食子夫食妻，米石宁论钱一斛。地下真应有劫灰，人间忍见生妖木。星摇石语皆缘此，下土彺夫谓神酷。谁能因鬼见上帝，流涕长吁一披腹。移取寸椽并片瓦，已堪覆庇逃亡屋。百金可惜台可无，薄已忧民除秘祝。归来偶读汉文纪，稽首吾君继芳躅。"}