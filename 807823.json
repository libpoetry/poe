{"id":"807823","title":"贺新郎  秋夜饮钱宫声寓中示谭舟石周子俶李西渊章素文仍用前韵","dynasty":"清","author":"陈维崧","text":"故态狂奴发。君莫学、车中新妇，口中石阙。同是天涯流落者，休使满头霜雪。且斜抱、琵琶弯月。听到钿蝉悽厉处，更突如铁骑纤如发。秋声起，在林末。三更银甲都弹折。不须问、千年宫殿，几番人物。记得馆娃人似玉，唤作平康之杰。曾遇在、兰膏将灭。万事古来谁最苦，只青衫泪与榴裙血。鸡未喔，酒须益。"}