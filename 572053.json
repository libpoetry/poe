{"id":"572053","title":"骊山怀古","dynasty":"明","author":"袁宏道","text":"薄云浅照玫瑰红，一笑君王三举烽。羯鼓楼头鼓一通，霓裳夜舞玻璃风。赭山梁海老英雄，凿地出天开幽宫。月珠如炬衔两龙，三泉照澈白日同。蓬莱方丈远不逢，方士谈仙如镂空。?舸满载稚芙蓉，堆珠积玉海波中。千岁老狐穴深丛，阴厓占断石帘栊。飞乌吐火烧青松，鸣雨鸣风怪哉虫。"}