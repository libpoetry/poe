{"id":"1142535","title":"太湖石狮子笔架","dynasty":"宋末元初","author":"方一夔","text":"忆昔金仙去后遗双狻，化作双玉南海边。洞庭山鬼逐不得，夜吼云根今几年。先生曾作橘洲客，屡撼梧桐怖龙伯。携归深山动光彩，黑貙缩爪罴藏迹。烂烂眼有百步威，安眠不动镇书帷。自惭四座无长物，烦护老颖书中□。醉墨淋漓日千幅，毫端犹带湖光绿。怜渠骏猛助奇怪，他日相从校天禄。"}