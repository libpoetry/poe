{"id":"325540","title":"南浦·寄怀刘芙初丈毗陵即次留别韵","dynasty":"清代","author":"张祥河","text":"经年送客，盼停云、树树碧阴圆。问讯兰陵诗意，题遍酒家天。好句过江飞去，算风流、当日杜樊川。听数声津鼓，一声羌笛，华发感萧然。不省归程滞我，软红飞、三尺旧尘缘。惆怅玉鸦叉畔，薜荔月空悬。犹记那回离绪，曳孤吟、嘶断别枝蝉。指片帆南下，访君秋水鹤看船。"}