{"id":"697462","title":"别司马汪公八首","dynasty":"明","author":"胡应麟","text":"有鸟巢天都，自名为凤凰。文章被六翮，五色河辉煌。饮啄梧桐枝，矫翼临朝阳。一鸣举世惊，清音杂琳琅。云是王者瑞，千仞方高翔。高翔欲何为，浮云渺天末。言欲揽德辉，翩翩下阊阖。东海有鹓雏，孤鸣蔽林樾。羽翼苦未长，天路迥难涉。延颈望霄汉，邈若秦与越。丈夫重意气，焉论越与秦。千里行相求，冈陵若云屯。轻舟涉广汉，夹岸垂芳荪。巨石何崔嵬，日夜飞流奔。天都在咫尺，举头见龙门。龙门造中天，片刺亦何有。清风惠然来，长揖把余手。肝胆俨欲披，丰庖出旨酒。广乐罗前庭，钧天在户牖。一别已九春，相顾惊老丑。老丑讵足嗟，百年迅飞霞。念彼弇山堂，缅邈天一涯。佳人逝安适，相望徒蒹葭。怅焉念长别，中肠结如麻。今我不为乐，日月忽已遐。行乐当及时，百岁难为期。铅华若流水，日夜东南驰。夜长日苦短，秉烛游芳池。明月出西园，众星何陆离。顾视两天孙，冉冉云中嬉。嬉游亦何常，高谈蔚霞烂。丝竹罗前庭，新声一何艳。娥娥红粉妆，妖姬列如粲。登彼幔亭峰，酣饮日方晏。诘朝泛浮槎，遥遥上河汉。河汉杳无极，仙槎逝难留。明发还旧疆，何以写我愁。依依丈人行，倾盖为九州。天都望威凤，八翼凌空游。誓将振弱羽，岁岁行相求。"}