{"id":"1048708","title":"暑雨言怀和潘倅十八韵","dynasty":"宋","author":"韦骧","text":"暑雨应时至，年来民气和。池塘假滟滪，畎亩小滹沱。跧缩栖梁燕，淋浪贴水荷。一番新涤垢，何处不盈科。旦市犹无迹，寒门愈可罗。庭柯均见濯，檐溜独成波。猎子愁收弋，田翁喜荷蓑。蜂衙忘刻候，蛙吹恣吟哦。箧恨书生蠹，场忧麦化蛾。凉风飒以度，清兴迥然多。公退书帷寂，诗馀道服拖。虽非侔击玉，仅可比鸣鼍。屡促低弦轸，频倾浊酒蠡。自存惟浩气，兼养类菁莪。衣葛疏仍补，羹藜淡不鹾。百瓴舒足力，六字习心呵。未有焚鱼兴，宁为扣角歌。兹辰拜高咏，适足慰蹉跎。"}