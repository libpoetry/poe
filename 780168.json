{"id":"780168","title":"金缕曲 柬晓门仲湘并示效楞侄二十九叠前韵","dynasty":"清","author":"叶绍本","text":"共醉天涯酒。听声声、红牙拍遍，唤奈何否。十载江湖寻旧梦，可有意珠盈斗。漫分别、陈三秦九。丝竹中年聊作达，谱清商、付与旗亭守。斜簪插、凭科首。客踪莫慨杨花走。且暂向、麝煤虎仆，赌雕琼手。黄纸红旗成底事，只有风情堪受。看锦字、织成绣口。试遣杨枝歌水调，胜木床、三脚娇儿丑。浮一白、宫斋牖。"}