{"id":"678278","title":"金陵篇赠王贵德十四韵","dynasty":"明","author":"詹同","text":"江左金陵簇锦花，城南阛阓拥烟霞。云斤月斧挥天半，星拱虹梁照水涯。晴日垂杨笼巷陌，薰风细草护堤沙。楩楠鸠集开新第，亭馆蜂屯胜旧衙。楼倚亨衢沾雨露，坊题华翰绕龙蛇。路通赤舄三槐府，墙隔乌衣百姓家。拟待桓圭加上爵，行看大纛拥高牙。春从凤沼来黄阁，人向鹓班领白麻。沸海市声还厌听，软香尘土不容遮。枥喧贵介五色马，门过豪商七宝车。晓出绣袍朝紫禁，夜归银烛列红纱。蜀称锦里何堪比，唐有青泥亦谩誇。冠盖往来联玉笋，琴樽谈笑吐天葩。长由坦道全终始，应与鸣珂播迩遐。"}