{"id":"899641","title":"壶中天/念奴娇 夜渡古黄河，与沈尧道、曾子敬同赋","dynasty":"宋","author":"张炎","text":"扬舲万里，笑当年底事，中分南北。须信平生无梦到，却向而今游历。老柳官河，斜阳古道，风定波犹直。野人惊问，泛槎何处狂客。迎面落叶萧萧，水流沙共远，都无行迹。衰草凄迷秋更绿，惟有闲鸥独立。浪挟天浮，山邀云去，银浦横空碧。扣舷歌断，海蟾飞上孤白。"}