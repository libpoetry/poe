{"id":"1124337","title":"都下次韵谢松阳沈术人二首","dynasty":"宋","author":"项安世","text":"向来定远太平平，自殿银袍五百英。觜距不堪誇试席，齿牙无复近乡评。重探虎穴颜何厚，忽见稽山眼暂明。赖有东阳老居士，相逢一笑又诗成。下帘读易沈君平，老向人间识世英。戏把年龄聊复问，从来富贵不须评。联翩诗笔粗豪甚，矍铄精神顾盼明。我欲求田古松邑，君言此计几时成。"}