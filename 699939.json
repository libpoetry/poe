{"id":"699939","title":"厓山吊古","dynasty":"明","author":"郭棐","text":"宋家玉玺沈南海，信国丹心黯北燕。天地此时同惨澹，山河几处不腥膻。幽陵千树空啼鸟，奇石三峰起暮烟。谁遣翠华来驻跸，金牌十二直堪怜。汴洛山河亦壮哉，师班朔漠志难灰。紫龙鳞甲逐沧浪，丹凤楼台空绿苔。禁宇终天归燕恨，厓门千古暮猿哀。当时早用文山策，未必銮舆入海来。宋祚逢厓事总非，至今啼鸟怨芳菲。舟翻奇石空流水，泪滴苍梧黯夕晖。将帅战寒金虎旅，相臣心恋衮龙衣。大忠祠下沧溟月，犹照孤鹇夜夜飞。"}