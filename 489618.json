{"id":"489618","title":"莺啼曲","dynasty":"明","author":"袁华","text":"曲尘波点杨花雪，红褪蔷薇众芳歇。晓风寒透越罗裳，离鸾孤舞瑶台月。窗外一声黄栗留，绿阴如海树楼楼。嫁得萧郎轻远别，千金结客帝王州。前年郎去莺出谷，去年书来客巴蜀。莺啼花落又今年，雁柱愁调合欢曲。黄蜂蜜满莺哺儿，莺莺随母迁高枝。愿郎作官向京兆，归听莺声亲画眉。"}