{"id":"1071967","title":"余往岁与逊叔侍郎同寓广陵靖康元年逊叔守符离余被召过焉未几余守南都逊叔移真定过留数日绍兴二年复同寓临川感念畴昔奉送一首","dynasty":"宋","author":"韩驹","text":"广陵三岁共祠宫，二月帆开上水风。北渚荡舟公醉我，南湖张乐我留公。岂知去国千山外，又得连墙一笑同。丧乱难堪重离别，可无书札问衰翁。"}