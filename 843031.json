{"id":"843031","title":"叶浦荪课孙娱母图","dynasty":"清末民国初","author":"陈宝琛","text":"清白儿孙有寿母，孙又生子为母娱。课孙娱母自忘老，有婴儿色弥婉愉。母虽不言已身教，胸无所战何肥臞？善心入人积元气，还以自养妙且殊。继今聪强八九十，迭看龙凤生驹雏。清门贻厥食旧德，人纪能废邹鲁儒？生朝诗讽新安朱，一庭皞皞犹黄虞，豪家亦有此乐无？"}