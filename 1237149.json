{"id":"1237149","title":"送马伯庸御史奉使河西八首","dynasty":"元","author":"袁桷","text":"青琐倦迂散，执辔踰关河。黄流何奔倾，积石何嵯峨。承诏抚疲氓，惊乌在林柯。沙场有冻骨，野亩无遗禾。日夕寒云聚，宿燐明岩阿。访俗感素心，因之聆咏歌。咏歌者谁子？被发号天明。妇死不复悲，失儿谁与耕！承平五十载，不识战与争。残雪流银液，我泪同其倾。古云百二险，夸诞生甲兵。孰能转夷途，历劫永清宁。清宁阐文运，览彼古帝都。秦声激豪宕，洛咏夸敷腴。邙山何累累，下有白玉趺。感彼秉笔人，百金尽其谀。死者已寂历，兹文亦模糊。伟哉龙门生，悲愤有遗书。遗书纪河源，荒忽不可识。君行河之西，春雪深五尺。茫茫贺兰山，抽矢石为镝。坐阅三姓王，圣代始敛色。沙羊护毡房，名驼候土驿。观风惨无俦，云端羡飞翼。飞翼西北来，遗我书赫蹄。中有陈情词，复怜双雏啼。野旷川无梁，积荒气候凄。鸡鸣葡萄根，虎啸苜蓿畦。清霜集素裘，斗戴天益低。顿辔不得上，雪山在其西。其西何寥寥，云有古先生。岩居时一食，委形澹无营。朝日炫丹碧，匪以斤斧成。如何骄荣子，腾拿列层城。驱力超北海，逐影徙南溟。谁能佐玄化，泯默有遗情。遗情在相思，举酒不得起。永念编简功，笃志刊绮靡。倾盖已云旧，知我实知己。送君河之湄，冻柳光薿薿。修途马飞翻，少立尽瞻俟。植德绥令名，眠食慎道里。道里吾何能，托身承明庐。峨冠养深拙，清尘辟修途。驱马李陵台，望乡问长须。长须不能对，吾行益次且。羡君万里道，晴霞起襜褕。天山谅非远，椎牛植枌榆。"}