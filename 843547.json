{"id":"843547","title":"望江南","dynasty":"清末民国初","author":"奭良","text":"天花调，何处响玲珑。腰鼓碎敲彤点两，鬓钗斜亸趁回风。碧玉自然工。夕阳下，归去数青铜。衩手衔裙猜舞蝶，按腔顾影瞥惊鸿。儿婿特笼东。喧阗处，嘉客往登堂。乍瞥莹眸青玉案，轻攘玉捥绿沈枪。天壤有王郎。镜台下，判别更凄凉。不忍藁砧羁紫塞，便提矛戟洗红妆。旌旆尽飞扬。天人样，妆束内家传。璧月华严凝翠黛，鬓云齐整矗花钿。高屐呀光圆。赤龙导，军令一声宣。帐下鸦儿擐甲立，道旁蛾贼倒戈前。直上纥干山。庭阴立，无语觑窗纱。碾玉作盘轻送酒，敲金成筋缓煎茶。郎意信难拿。梳妆懒，双鬓浅堆鸦。羞入眉尖笼璧月，嗔留颊辅逗红霞。人道是夭斜。"}