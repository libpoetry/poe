{"id":"1238731","title":"奉使歌美达尔玛氏也","dynasty":"元末明初","author":"杨维桢","text":"皇帝五年秋，皇华遣使行九州。皇明明见万里外，犹恐阴曀生蜉蝣。奉使代天明，四目达九幽。假天喜怒私恩雠，欺皇明，是非一逆海倒流。其中荅理子，西边托周游。西边有鸟其名曰休留，复有老狐九尾而九头，扇妖作怪呼匹俦。朘我赤子血，上蔽十二旒。力大泰山不可拔，答理子，一触泰山拆之如不周。乌乎汉有张纲，卫有史鳅，元达尔玛，足追前猷。太史笔，不贬褒，我作歌诗继春秋。"}