{"id":"1050131","title":"同刘继邺秀才游岳麓登法华台呈如水长老","dynasty":"宋","author":"郭祥正","text":"南出长沙城，西渡潇湘水。谁铺碧鲛绡，迥透黄金底。中分橘直洲，隐若鳌背起。府邑古称雄，地势信少比。苟非仁义图，畴将甲兵洗。晚色烟雾开，人家明镜里。斯须舍舟楫，纵步踏兰芷。遥遥望松门，物象愈奇伟。枝叶既不繁，霜雪讵能毁。传云陶将军，屯营手植此。至今凌云气，犹如大君子。才过清风峡，路转不容跬。尘寰自此隔，佛界朗瞻跂。层梯上重门，绘塑光炜炜。皓鹤去无踪，寒泉但清泚。遂登法华台，平目瞰千里。返惊人世卑，堑壁徒为耳。连甍十万户，罗列在案几。想当韩杜时，荆棘晦遗址。不见湘西篇，惟誇道林美。幸同刘子来，纵视眼不眯。作诗君勿谦，前辈尚可拟。挥笔方争豪，求心翻自鄙。请看梁上题，半是泉中鬼。白发缠利名，何由外生死。道师深悟禅，软语听亹亹。明驱三乘车，济我岸超彼。台名将谓何，此喻有深理。香色存天然，了不染泥滓。救物运真悲，得法终日喜。"}