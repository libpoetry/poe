{"id":"402018","title":"翠楼吟 焦山怀古和白石韵","dynasty":"近现代末当代初","author":"张伯驹","text":"北固南徐，江天一览，当年榜书宸赐。巡游曾驻跸，忆箫鼓、龙舟繁吹。螺鬟双峙。倚粲阁崇楼，飞丹流翠，春波丽。浪花帆影，鲤鱼风细。此地，独属焦生，笑紫髯雄据，直如儿戏。白云人事远，望烟树、迷离千里。梵钟禅味。祗梦逐潮声，愁销江气。危阑外，海门东下，一天晴霁。"}