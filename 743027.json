{"id":"743027","title":"熊耳山","dynasty":"清","author":"杨揆","text":"名山古熊耳，禹迹详记载。嶙峋势如蹲，嵩华屹相对。众峰互回抱，百里分向背。中见双崖披，半壁色纯黛。车轮愁欲脱，马力行苦惫。摩空磴道盘，危步屐齿碍。疏花坼林红，惊羽堕岩翠。下视浮濛流，出涧仅如带。随山三百折，始与洛水汇。中原苦平衍，到此意殊快。全秦收不得，奇沓落关外。长空卷层阴，绝壑忽昼晦。飞云过太行，流影逼衣袂。因知二陵近，风雨如有待。循途陟高冈，勇进非敢退。投足得山坳，漫告仆夫瘁。"}