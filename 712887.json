{"id":"712887","title":"答鲍让侯即送之之楚","dynasty":"明末清初","author":"陈恭尹","text":"秋来盛暑侵衰质，两腋疡生不能笔。承君惠我以瑶华，欲报之章常不卒。君来何所大江南，鄱阳春浪飞轻帆。君今何去洞庭北，楚天霜落多黄柑。黄柑尚青菊初发，赵尉城边好良月。抗手相辞欲有言，北来雁字何飘忽。君才颜谢远不如，百篇顷刻能疾书。飘若轻云涌溪谷，朗如初日开芙蕖。盛年一第非难得，濩落东南作闲客。杯酒唯寻寂莫人，游踪每有烟霞癖。潇湘江汉骚些馀，蕲黄大泽多陈迹，问君此别当何适。"}