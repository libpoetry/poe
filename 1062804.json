{"id":"1062804","title":"送赵延之亿送伴高丽人归国","dynasty":"宋","author":"赵鼎臣","text":"九州遗迹皆禹功，高丽之通自元丰。元丰圣人汤勇智，远交欲断匈奴臂。越裳九译何自来，轺车不动丽人至。至今航海输国珍，稽首朝正礼甚驯。吾皇寤寐率昭考，宠以大国升为宾。海上凌秋潮信熟，去凭贾客船如屋。诏书拣选尚书郎，持节送之恩意缛。东夷北敌世为邻，久苦诛求夷甚贫。愿归筦钥事天子，厌以形势初无因。颇闻天骄国方扰，种落攻之天所讨。附书凭子问三韩，畏头畏尾何时了。天兵吊伐那可期，幽燕本自吾遗黎。请将鸭绿酿为酒，来犒王师古北口。"}