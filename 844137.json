{"id":"844137","title":"前从军行，仿杜前出塞体九首","dynasty":"清末民国初","author":"陈肇兴","text":"男儿重横行，亡命作山贼。驱之军旅间，一举还两得。既可安乡闾，兼以报君国。慷慨赴军门，风云为生色。丈夫志四方，何况无妻子。平旦见军书，薄暮辞乡里。性命托旗枪，前行办一死。白浪高于山，吞声渡海水。八尺生番布，裁为战士衣。鸟枪白如练，能击飞鸟飞。出门别亲故，有泪不肯挥。英雄期马革，何用室家为？朝上沙合船，暮赴九龙山。半夜戈相拨，军行积雪间。□炮一声响，彼军胆皆寒。斩杀万馀级，士卒未朝餐。生长不霜天，目未睹冰雪。夜来六出花，手足为皴裂。万{幕，代艹}寂无声，刁斗寒不咽。明朝饮马窟，层冰凝积血。吮血健精神，吞心养胆气。生不读兵书，用奇出人意。潜伏草莽间，杀人等游戏。一粒铅如星，中有万夫泪。军中有犒赏，金帛邱山高。呼卢争一掷，百万如秋毫。行装典鬻尽，只手归蓬蒿。乃知轻性命，原不重钱刀。大贼作主将，小贼为偏裨。杀人如草菅，野战谁能支？抚驭一失所，化为狐与狸。哀哉绿林辈，可用还可疑。跃马延平津，剑气射牛斗。双龙去不还，战骨已成朽。世乱功名轻，封侯到屠狗。荣耀归里闾，英雄耻为偶。"}