{"id":"229570","title":"念奴娇·麦秋天气","dynasty":"宋代","author":"石孝友","text":"麦秋天气，正玉杓斡暑，熏弦鸣律。浴佛生朝初过也，还数佳辰三日。筮水呈祥，梦熊叶庆，宝运符千一。太平朝野，异人端为时出。须信家世蝉联，乃翁遗范在，子孙逢吉。雾隐巢云聊寄傲，行矣飞英腾实。瀑布泉清，炉峰气秀，光映霞觞溢。萱堂争看，彩衣红堕双橘。"}