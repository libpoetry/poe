{"id":"1111985","title":"再用喜雨韵三首","dynasty":"宋","author":"吴潜","text":"古说云香雨亦香，天工岂是色苍苍。寸瓢假手何烦靖，斗酒开眉不换凉。?■已欣登杵臼，绤絺渐可纳巾箱。拟赓周雅鱼丽什，堆案文书未暇皇。热恼烦蒸正不禁，火轮忽向半空沈。屯中信有云雷象，复处方知天地心。便拟新秋先上印，何须晚岁始投簪。江山信美非吾土，栗里时从蝶梦寻。雨脚如奔冒远岑，须臾六合变层阴。坐回物物昭苏意，想见村村喜笑音。翁诧稻粱营米栈，妇思裘褐拂衣砧。定知一熟酬诸愿，击壤歌中此感深。"}