{"id":"721990","title":"赠金磬北","dynasty":"明末清初","author":"屈大均","text":"隶书师郑叟，惊绝已知名。求写无缣素，飞毫忆老成。一生耽墨妙，三体未研精。谷口能模楷，从君至旧京。白发汤高逸，书家亦一人。鸠兹称二篆，虿尾更三真。以我师心拙，多君得法新。归时烦致语，名迹寄来频。白首思乘暇，临池学伯英。法书研玩少，真迹梦魂倾。师有江东友，人知汉隶名。秘传须口授，汤郑总关情。"}