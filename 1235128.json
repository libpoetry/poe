{"id":"1235128","title":"福宁州谣三首","dynasty":"元","author":"无名氏","text":"吾侬生长莆山曲，三尺茅檐四尺屋。大男终岁食无盐，老妇蒸藜泪盈掬。阿郎辛苦学弄兵，年年贩盐南海滨。担头有盐兵一束，群行大队惊四邻。迩来红巾掠州县，沃野平民不知战。贤哉太守死作灰，勇矣林僧命如线。林僧一战功业单，策马东走来莆山。山人踯躅喜相遇，邀我邻社东南旋。我邻我社轻死士，苦竹长枪兼丈五。自从行劫出社来，社甲吹螺整行伍。时维癸巳夏五月，暍暑微民正愁绝。螺声隐隐入郭门，白旆央央下林樾。饥儿寡妇常咨咨，老弱奔走趋道隅。鹙鸧翻羽动天哭，虎豹掉尾何时需。空城一炬灰烬后，车盖归来仍白授。阿娘垢面迎相公，西邻椎牛唤新酒。酒酣拍掌浩浩歌，天地虽大如吾何！女儿朝餐餍粱肉，走卒出市陈干戈。市人累累丧家狗，路上相逢尽缠首。儒巾惊骇迎先锋，小儿号哭畏郎吼。老翁再拜乞见怜，自从乱后无一钱。舍人官买鸡豕尽，有田未种蚕未眠。先锋拔刀倍嗔怒，缚得家翁出门去。妻儿哭泣投社官，愿获生全拜君赐。社官点头见始欢，年来钱钞交莫悭。尔田傥入莆社籍，尔屋老稚从居安。我田我庐不足惜，应当门户谁出入。生男愿作社中吏，生女愿作先锋妾。胡然太府亶不聪，有书辄上莆社公。柏台主人任刀笔，札札按覆皆相同。向来壤地方万里，比屋豪华皆武士。五侯同封不足誇，一家十轮未为易。匹夫势转千乘强，驱役百姓如驱羊。编民贡税入私室，小大驱合无边方。手提文印绿衣者，饥食无鱼出无马。流离安集无定期，蓬蒿猎猎故城下。道旁遗老问行人，泰安有社民未贫。行人蹙额皆相语，我闻公社吏更仁。前年泰安挹城邑，未曾入城先报捷。前师失利后师奔，一市横尸更稠叠。至今大厦环州营，一门公相皆弟兄。豺狼盘踞食人肉，一叱一咤风云生。我闻有命不敢告，俯首未言胆先破。老翁闻此双泪垂，风雨洗天何人到。袁君袁君诚儿嬉，东山之下筑城池。掘人冢石叠墙堑，占民田土开营基。欲谋于此胚汉业，井蛙尊大情何痴。役民荷锸任犁穴，无骸不露堪欷歔。前人尽辞长夜室，天阴露冷凉啾悲。山中独存袁氏墓，若堂之封何巍巍。又见若坊若夏屋，芙蓉筑城芳飞飞。无归之鬼欲托处，游目一见动所思。鬼灵相率语其下，主人肃入安便宜。众鬼夜深苦啼哭，主人慰勉甘其辞。惟桑与梓焉有旧，颠危自合相扶持。儿孙祭扫同尔享，佳城爽垲同尔归。且叙平生受苦语，又奚深夜啼悲为。众鬼致词恤久远，天地循环何所期。城池恐为他人得，他人又嫌墙堑卑。发号令民更增筑，吾家已破墙无基。恐人掘石及君墓，嗟余与君俱无依。山巍巍兮无麦原，白面细粉常盈盆。林森森兮无桑柘，锦绣绫罗色相亚。出门见岭不见江，案前罗列皆鲈鲂。儿童吼鬨南山下，剩逐牛羊与驴马。山妻嘻笑临堂前，满头珠翠垂翩翩。自言获功始三载，胜如仕宦数十年。但愿魁寇未殄灭，与我增财广置山间田。"}