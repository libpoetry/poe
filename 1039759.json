{"id":"1039759","title":"题邛州文同判官五箴堂","dynasty":"宋","author":"赵抃","text":"李唐韩吏部，矫矫文宗师。立言作诸箴，励世亦自规。游箴警惰废，事业终光辉。言箴慎嗫嗫，张口触祸机。行箴死所守，于义无乖违。好恶不悖理，戒或私是非。知名惧浮实，动主嫌怨随。五者日践履，要以君子归。与可知道粹，期至严奥窥。诵已记所志，砻石镌其辞。俾之揭堂上，使后亦忽隳。夫人贵且富，非得强自为。入贤去不肖，在己不在时。希韩亦韩徒，中道无已而。"}