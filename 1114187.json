{"id":"1114187","title":"秋思十首","dynasty":"宋","author":"李纲","text":"朝来秋色高，西山有爽气。开轩远相望，自得静中意。那知宋玉悲，肯洒杨朱泪。逍遥天地间，俯仰可无愧。夜永秋气凉，泠然入窗牖。照眼一编书，开怀一壶酒。念身幸无恨，齿发犹未朽。富贵如浮云，于我亦何有。南方秋节晚，九月始凄清。草木忽摇落，坐使客心惊。橐籥无暂息，机缄殊不停。未能超物外，慷慨念平生。露下秋草衰，蒹葭亦苍苍。森然岩中桂，十里飘天香。深林静杳冥，无人自芬芳。采掇满禅室，闲中气味长。秋云澹无依，皛皛映寒日。卷舒谁使之，聚散在倏忽。出岫本无心，行空宁有质。功成归何方，妙用藏于密。秋风晚萧索，凄然遂成林。百谷欲成实，见此造物心。清凉入户牖，天光为沈阴。禅房有羁客，抱膝正长吟。秋风动禾黍，泛泛凄芳馨。散策步田野，欣此百谷成。林下父老醉，云间鸡犬声。丰年诚可乐，安得遂吾生。秋月照我心，清光奈愁何。回薄万古恨，月愁应更多。独饮不成醉，溯月空长歌。安得一丸药，高奔伴姮娥。古后有明训，霜降休百工。草木日摇落，蟋蟀鸣堂中。岂不感时节，念此岁复穷。劳生真一梦，飘泊随西东。百卉秋具腓，先陨惟梧桐。岂无贞洁者，独立青霜中。艳艳篱下菊，青青岭头松。与君为德友，相好永无穷。"}