{"id":"948715","title":"前岁冬至与胡邦衡小语端诚殿下道值夏旧事今年邦衡举易纬六日七分之说辄用子美五更三点为对后数日得刘文潜运使书记去年馆中团拜人今作八处感叹成诗","dynasty":"宋","author":"周必大","text":"青城小语庆新阳，共向红云拜玉皇。六日七分惊岁月，五更三点忆班行。属车谁从黄麾仗，钓艇还飞白羽觞。犹胜去年三馆客，十人八处耿相望。"}