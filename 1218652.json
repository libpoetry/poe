{"id":"1218652","title":"赋长律二十二韵题吴江郭州判索送谢太守诗卷","dynasty":"元","author":"成廷圭","text":"持节吴江日，分符槜李辰。双螭交赤帜，五马挟朱轮。冻雨连清道，灵风动洒尘。字民亲若子，破敌捷如神。水寺题诗遍，田家问俗频。莺花苕霅晓，烟树洞庭春。是处歌龚遂，连城借寇恂。湖山当大郡，封壤接比邻。在昔京都富，于今府库贫。三苗空掠地，百粤阻通津。赤县伤凋瘵，苍生受苦辛。髓枯肤未剥，病亟气难伸。画省持衡鉴，乌台列缙绅。谈兵犹辩士，献策尚从人。閒世才难得，如公孰与伦。抚时先恺悌，起废莫因循。城筑工尤大，田毛赋必均。烬馀驱瓦砾，兵后剪荆榛。惠化仍多举，祯祥或可臻。铸钱资国费，赈粟散仓陈。和气随天转，舆情与日新。斐章书令德，史笔待词臣。"}