{"id":"815563","title":"杂感三首","dynasty":"清","author":"秦松龄","text":"烽火章江警急多，滕王楼阁转嵯峨。雕鞍晓日明珠玉，列帐秋风泣绮罗。坐算几闻黄石略，战酣谁奋鲁阳戈？司农日夜忧财匮，击鼓椎牛气若何？授钺亲贤庙算强，旌旗万里作岩疆。周家同姓盟为长，汉制非刘爵不王。当日酬勋原异数，至今除患屡分防。堪嗟诸将功成后，不肯歌钟会未央。关陇车书此日同，相公拜命领元戎。屯边戍久推充国，纳土功宁比窦融。诏出中朝心独厚，恩颁西土庆何穷。圣人威德原兼用，干羽虞廷舞未终。"}