{"id":"207819","title":"喜雪次倅车韵呈使君","dynasty":"宋代","author":"曹彦约","text":"使君轶何武，未去民先思。平生爱我意，玉立无玷疵。迩来祁寒咨，已赋白雪词。阳春有脚来，云意夜四垂。天公亦小儿，布置人未知。美满丰年意，万里光陆离。璇题庾亮楼，柳絮习家池。监州有佳思，往往似佺期。格律前缓声，比兴莫相疑。平分风月馀，时吟冰柱诗。明年朝雪宫，同上万寿卮。"}