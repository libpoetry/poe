{"id":"1114643","title":"次韵答九弟首夏郊园即事","dynasty":"宋","author":"李彭","text":"疏泉方作薜萝深，月落参横要共斟。径醉逃禅真粲可，冥搜得隽近韩岑。阿连句里欲回春，早慎论交思不群。莫愿才堪任遗补，来参折臂大冯君。营巢燕子语犹新，接叶莺雏已晚春。催晓鸟乌声更乐，直疑料理废诗人。何须痛诋程不识，未用亲摩史谒居。昔时万事愁眉外，顿觉幽怀常晏如。"}