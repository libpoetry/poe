{"id":"1117268","title":"送中书潘舍人省上二首","dynasty":"宋","author":"苏籀","text":"紫微鸡省待论思，少作英辞寤柬奇。高浪驾天输朗汉，紫霄即日奋长离。然明东里今同道，德裕封敖适此时。应笑迂慵畸已甚，呜呼鹤巘缀蝉枝。亟纾多难一群心，惕厉咨嗟憯测深。汉制春温劝敦本，周家夙戒岂无箴。该淹伯始万端理，烦悉姬公五诰寻。愈近清光缀经席，皇风如玉亦如金。"}