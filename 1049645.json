{"id":"1049645","title":"与辩才东坡道潜倡和诗","dynasty":"宋","author":"钱协","text":"幻泡昧空色，真梦迷黄邱。宦学类狂走，尔来三十秋。齿发非他时，岁月不我留。古刹插乱石，蛰龙蟠霞湫。天人大导师，驻锡今白头。安住善护念，晚节非沉浮。昔尝同出处，未用相劣优。权寔分二乘，股肱均九流。今知搅搅者，讵得逍遥游。从兹许礼足，尚可治幽忧。"}