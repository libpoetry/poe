{"id":"745311","title":"十月二十七日晡后过法源寺作","dynasty":"清","author":"钱仪吉","text":"朝读味古语，夕出从世营。两端不一致，曷见天地情。商飙激虚牝，老圃凋霜英。物情苦煎迫，迅晷力与争。妄者死之徒，默尔惭将迎。一日妄可去，讵非一日生。旃檀是何香，钟磬亦无声。旧榻设犹是，十年人事更。悠悠积千古，耿耿抱寸诚。春心喜潜复，落木观句萌。"}