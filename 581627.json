{"id":"581627","title":"与岳守张孟贤同年饮于岳阳楼醉还舟中宿于洞庭东岸有作","dynasty":"明","author":"苏葵","text":"天一既生水，水与青天连。洞庭杳无际，万顷浮苍烟。朝暾未东升，有若鸿冢前。混混而噩噩，中有蛟龙涎。蓬莱本无根，君山远分迁。居中浪浮浴，四时青一拳。上栖千岁鹤，下隐百丈鳣。微帆见贾舶，远火知渔船。有时天宇清，星稀月娟娟。飘萧老树精，躩然迓神仙。有时风雨凄，云雾昏八埏。帝子难为情，竹枝泪痕鲜。行人趁秋风，五两桅樯坚。老眼明且迥，景色良无边。慨然思古人，往事同奔川。羁愁正万斛，欲遣嗟无缘。聊登岳阳楼，庶以穷笑嘕。故人饮我酒，云是圣与贤。圣贤吾不知，醉乡胜逃禅。停杯纵谈论，世事增烦煎。金台望中迷，彤云隔幽燕。远怀寄寥廓，寥廓风翩翩。九万无大鹏，翱翔任鹰鹯。不如且卷之，一掬有馀天。明朝向蚕丛，回首波茫然。"}