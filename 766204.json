{"id":"766204","title":"拜新月 七夕","dynasty":"清","author":"左锡嘉","text":"一缕云纤，三篙水浅，月向花梢斜挂。开了牵牛，正新秋良夜。问乌鹊，记否、填桥岁岁辛苦，却为双星催驾。织就机丝，抵得相思词帕。度金针、女伴联吟社。但偷乞、巧思谁多寡。此际银汉苕苕，只玉绳低亚。便今宵、别绪从头话。知多少、暗泪临风洒。料应省、天上人间，总离愁难写。"}