{"id":"829087","title":"锦水归来感赋二十二律（选三）","dynasty":"清末近现代初","author":"朱青长","text":"黄尘双鬓绝萧萧，曾对青山唾六朝。内苑柳遮名士宅，后庭花负美人腰。朱陵未改心犹壮，画舫重归路已遥。三十六骑平朔漠，而今何只百班超。河山朝暮是耶非，量柳高堤长十围。锦水涟漪留我住，断云明灭共鸥飞。眼中时局朝朝改，溪口桃花灼灼肥。此际去留无所谓，春江波阔买船归。风殊南北自天分，大海吞江述我闻。往事丑于当驿女，寄生人笑换朝君。穷奴一纸裁黄幄，瑞气千条护紫云。朱雀当年承帝眷，定挥长剑扫东氛。"}