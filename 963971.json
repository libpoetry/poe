{"id":"963971","title":"度剑有日高永康以诗送行次韵","dynasty":"宋","author":"洪咨夔","text":"紫岩护川陕，号令贼胆寒。客有屏山刘，万甲胸中蟠。石湖牧参井，遨头黄金鞍。亦有山阴陆，春风迸诗肝。主翁西清老，羽扇元戎坛。莫府若而人，眼底缺未完。顾予书生耳，外强苦中乾。从军十年事，未有半策干。征笳芦叶脆，戍角梅花残。凄凉郾城月，想像李与韩。独鹤发深省，连鸡激长叹。中原气犹怆，眉作醉里攒。君诗远寄似，语出秀可餐。论事极痛快，得之梦魂安。御蜀知有法，水曲鸣和鸾。"}