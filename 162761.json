{"id":"162761","title":"玉蝴蝶·贵贱偶然","dynasty":"宋代","author":"辛弃疾","text":"贵贱偶然，浑似随风帘幌，篱落飞花。空使儿曹，马上羞面频遮。向空江、谁捐玉珮，寄离恨、应折疏麻。暮云多。佳人何处，数尽归鸦。侬家。生涯蜡屐，功名破甑，交友抟沙。往日曾论，渊明似胜卧龙些。记从来、人生行乐，休更问、日饮亡何。快堪呵。裁诗未稳，得酒良佳。"}