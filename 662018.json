{"id":"662018","title":"同年惠从道宪副邀游西湖纪兴十三韵","dynasty":"明","author":"郑岳","text":"十年怀夙约，及此泛西湖。云敛雨方霁，秋深暑却徂。跻攀缘宝塔，临眺尽舆图。树色迷城邑，潮声振海隅。累朝香火寺，前代帝王都。画舫平临岸，青山近入厨。波心静容与，水际转萦纡。新庙虔妥岳，长堤尚姓苏。精忠垂异典，遗爱系名区。力战越称霸，偏安宋避胡。江山耽富丽，士女竞欢娱。吴会忧难据，中原望已孤。车书今混一，南北此通途。"}