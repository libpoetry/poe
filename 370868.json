{"id":"370868","title":"疏影·湖上见柳影因赋此阕","dynasty":"清代","author":"厉鹗","text":"轻阴冉冉。正嫩苔弄碧，庭宇深掩。千缕柔魂，摇荡如烟，无端忽度阑槛。章台路暗人归处，看足了、斜阳浓淡。又几痕、水际低窥，近日楚腰全减。依约匀梳月底，乱云铺满径，笼住文簟。欲结同心，空试荑苗，作就三分销黯。寒添白袷清明后，扫不尽、随风微敛。最镜中、再写秋疏，记得踏枝鸦点。"}