{"id":"778512","title":"贺新郎  为侍禦杨琢庵题像","dynasty":"清","author":"宋琬","text":"野鹤昂藏意。是当年、弹文柱后，杨球司隶。骢马连钱霄汉上，骑出五侯争避。谁通道、蛾眉见忌。飘泊东南天地外，长五湖、不待官家赐。逢醉尉，防其詈。虎头妙笔真无二。写元龙、豪举不似，三闾憔悴。历遍九州夷险路，惟有醉乡堪寄。更许我、入林把臂。二八婵娟弹锦瑟，傅尊前、暂阁英雄泪。歌既阕，唾壶碎。"}