{"id":"699194","title":"苏州府吴县朱良知","dynasty":"明","author":"海瑞","text":"批鳞直夺比干志，苦节还同孤竹清。龙隐海天云万里，鹤归华表月三更。萧条棺外无馀物，冷落灵前有菜羹。说与傍人浑不信，山人亲见泪如倾。哲人逝矣泰山倾，载道弦歌总哭声。南国甘棠思德政，雷阳枯竹动民情。忠扶社稷轻荣辱，功满乾坤任死生。屡疏承恩留白骨，英灵千载佐平成。"}