{"id":"1223606","title":"新曲米酒歌","dynasty":"元","author":"蒲道源","text":"骄阳行空势方烈，刈麦农夫宁惮热。天旋雷动飞玉尘，雾渤云蒸成曲糵。麦秋方罢还插秧，䆉稏西风千顷黄。腰镰肩担行相逐，共趁晴色催登场。碓舂糠秕光如雪，汲泉淅米令清洁。炊糜糁曲同糅和，元气絪缊未分裂。瓮中小沸微有声，鱼沫吐尽秋江清。脱巾且漉仍且饮，陶然自觉春风生。君不见渊明有田惟种秫，醉里作诗聊自述。又不见豳风十月穫稻忙，春酒介寿俱徜徉。但愿年年遇丰稔，更须三万六千场。"}