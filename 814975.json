{"id":"814975","title":"江神子三首","dynasty":"清","author":"奕绘","text":"滇黔楚粤挈家游，阅江楼，放扁舟。大树行台，避暑小淹留。冰雪文章仙眷属，得意处，足千秋。他年霖雨望君侯，庙堂谋，世家猷。公子公孙，出入按鸣骢。一笑功名身外事，百世业，著书酬。三朝阿监一张琴。觅知音，少知音。牢记乾隆、嘉庆受恩深。一曲汉宫秋月晓，颜色惨，泪涔涔。老奴空抱爱君心。借长吟，献规箴。弹遍鹿鸣、鱼丽戒荒淫。玉轸金徽无用处，歌羽调，散烦襟。美人名字小南强。好容光，宛清扬。不比樱桃，颜色费评量。别是一般闲态度，风动处，散天香。中年游戏少年场。谱霓裳，品群芳。记取芙蓉，出水拟何郎。不似春风桃李艳，冰玉骨，自清凉。"}