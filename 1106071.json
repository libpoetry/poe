{"id":"1106071","title":"河中使君修撰陆公挽辞三首","dynasty":"宋","author":"王安石","text":"文采机云后，知名实妙年。银钩工壮丽，金薤富清妍。批凤多新贵，凭熊数外迁。空令猗氏监，遗爱有良田。皖城初得故人诗，叹息龙媒踠壮时。太史滞留终不偶，中郎制作遂无施。二千石禄今何有，四十车书昔漫知。海曲冷云埋拱木，延州空挂暮年悲。前旌一幅粉书名，行路知君亦涕零。遂失词人空甫里，谩留悲鹤老华亭。主张寿禄无三甲，收拾文章有六丁。归处仙龛终不远，新坟东见海山青。"}