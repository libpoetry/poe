{"id":"1252886","title":"和刘菊庄先生韵","dynasty":"元末明初","author":"王翰","text":"中条西畔筑高亭，夜读林皋灯散星。雨足小园催种药，雪埋孤砚为穷经。疏梅得月连窗白，芳草和烟满径青。拟和小山招隐句，他时把酒与君听。家近王官旧有亭，十年为客鬓星星。心同陶令惟疏酒，宗继文中不续经。俗子每看双眼白，故人相对一灯青。挂冠欲买扁舟去，说与沙鸥亦不听。"}