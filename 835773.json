{"id":"835773","title":"貂裘换酒 别意","dynasty":"清末民国初","author":"吴重憙","text":"泪溅离筵酒。正西风萧萧易水，量愁计斗。敢向身躯悲肮脏，甘作风尘下走。不如意事多八九。世态烟雪多变幻，看白衣转眼成苍狗。休眷恋，莫回首。燕台几辈同心友。问当年归吴张翰，会心远否。惟有莼羹鲈脍美，对著秋风厮守。休浪说匣中龙吼。莫把难平悲缺陷，论补天，谁是娲皇手。师旷达，漆园叟。"}