{"id":"110305","title":"送弟赴省","dynasty":"宋代","author":"萧崱","text":"河南萧氏粲文物，鹤在九皋无数鸣。小山羽翮日绚练，胆气也作虹霓横。挂冠亭后冷如水，旧毡半是蛛丝萦。恩袍谩官直斋老，书院误身吟院史。凤楼好手乃有弟，铁声铮铮亦妙器。乡里浪传轻薄名，儿曹岂知渠大意。惠子五车稷下困，仲连一箭聊城至。博悬於投呼得卢，莫以蔡齐故第二。圣朝新数中兴年，进士蜕骨秋风蝉。梅花魁春导人去，竹叶鏖寒浇客眠。天方坐我茅三椽，留眼送尔宜鸿前。因行西湖叫和靖，为言诗苦剩狂颠。"}