{"id":"630244","title":"箜篌引","dynasty":"明","author":"释函是","text":"北风何凄凄，吹我百衲衣。膏雨何霏霏，泽我西山薇。披衣可禦寒，采薇聊充饥。顾影成独立，无俦终怨谁。登高眺远空，心与空俱驰。空里有江山，江山多是非。是非靡所穷，我心归无期。忽然返蓬庐，还我未登时。读书晤古人，将以娱心脾。叔夜不偶俗，东市良堪悲。夜闻鼓琴声，形神离不离。鲍公谓尸解，此语至今疑。子房已辞汉，竟为帝王师。文若似子房，事曹欲何为。严辞折董昭，饮药甘如饴。各自用其天，身世犹云霓。生死不足畏，人心焉能知。"}