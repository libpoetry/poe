{"id":"704311","title":"粤台山怀古四首","dynasty":"明","author":"黎民表","text":"铜狄栖荒棘，珠衣没古蒿。山回秦垒在，云出汉陵高。大泽龙犹卧，深春鸟自号。雄图将逝水，谁与较萧曹。京台聊暇日，四望柳条春。象郡元吞楚，龙洲自隔秦。英雄无窟宅，战伐有埃尘。汉文宽大诏，犹自感遗民。冷露沾瑶磶，凄风断翠华。中原曾掎鹿，荒泽自鸣蛙。涧古藏尧韭，岩幽偃舜花。隆坻聊永叹，林薄振清笳。风急俯层城，乌乌夜角鸣。河湟千里草，骆越十年兵。孤剑时闻吼，雄心郁未平。脩名何冉冉，徒愧请长缨。"}