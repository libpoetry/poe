{"id":"527667","title":"海山谣寿李宗伯","dynasty":"明","author":"何景明","text":"一鹤东北飞，徘徊若返顾。仙人乘之海外来，衣裳窈窕流云雾。碧海三山列仙囿，贝宫嵯峨罗万牖。上临紫极蹑三台，下见瑶京开北斗。手发玉缄龙虎文，再拜远为尚书寿。尚书岩岩霍岳姿，身长八尺扬脩眉。夜悬赤舄星辰侧，昼入银台献纳司。先皇旧臣尽云卧，尔时出入名声播。二十馀年列九卿，近日新街参八座。海内清心秪独知，当朝苦节谁人过。海门波涛春吐吞，中有桃树盘石根。千年柯干撑日月，万里枝叶垂昆崙。观图愿君寿与比，长为梁梀留乾坤。"}