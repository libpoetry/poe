{"id":"816556","title":"朝考二等改庶吉士纪恩","dynasty":"清","author":"曾广钧","text":"玉躞芝泥五色云，朝衣香惹御炉薰。黄牛已解龙蛇劫，紫凤今骖鸾鹤群。三度锁闱惭绩学，万言金版愧奇文。名王咫尺承兰幄，天语如丝隔仗闻。桂树一枝怀昔宠，金釭二等谢新题。名臣世德思羊舌，廉吏家声却马蹄。卿月即今绥漠北，将星从古出关西。岱尘海露知难报，告喜灵椿首重低。"}