{"id":"427258","title":"兰陵王","dynasty":"近现代","author":"黄侃","text":"远烟直，芳草连天自碧。高楼外，飞尽柳绵，独倚危栏望春色。飘零念故国，还惜。风光伴客幽吟处，分付断愁，应及游丝漾千尺。芳华去无迹。漫酒劝金卮，弦怨瑶席。年年羁旅过寒食。思曲榭斜照，片帆遥浦，空将离梦滞旧驿。怕回首江北。悲恻。寸怀积。向别馆伤酲，深院愁寂。春期晼晚情无极。料隔帐闻雨，背花摇笛。相思何限，恨渐永，泪自滴。"}