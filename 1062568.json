{"id":"1062568","title":"送赵德甫侍亲淮东","dynasty":"宋","author":"谢逸","text":"茂陵少年白面郎，手携五弦望八荒。攲帆侧柁转天末，瞿塘滟滪一苇航。向来问字识扬子，年未二十如老苍。林花蜚尽春事了，粲然一笑西山阳。幅巾相从竟日坐，虚堂扫地焚清香。人物已共远峰秀，谈辩更与薰风凉。黄梅雨洗天界净，驱车出门指太行。朝侯暮烹不足道，人生离别安得常。丈夫许与重气义，儿女惜别徒惨伤。观君潇洒负奇气，恐是天厩真乘黄。愿言待价无速售，世间驵侩皆王良。"}