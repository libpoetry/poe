{"id":"508521","title":"题母子虎图为许宽序班赋","dynasty":"明","author":"倪谦","text":"南山荟蔚何苍苍，深丛巢穴虎所藏。负嵎长啸百兽恐，时取黄犊充饥肠。雌雄乳孙并哺子，引向人间聊戏耳。世人只谓势生狞，宁识驯然有如此。良工意到笔法精，长缣扫出於莬形。松根激石怒涛捲，疑有猎猎雄风生。我爱此图深有补，猛恶犹知依父母。何事人间枭獍徒，面目虽人不如虎。"}