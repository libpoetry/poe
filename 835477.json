{"id":"835477","title":"长亭怨 沙市晴望","dynasty":"清末民国初","author":"王闿运","text":"正云外、层阴乍霁，又引天际，送春余恨。半老江湖，怨晴愁雨，没期准。沙头风色，从来是，催离信。五渚任兴亡，忘不了，蔫花啼粉。春晚，但看流水去，谁管佳人远近。征帆似笋，指吴蜀浪高涛愤。恁渺渺、万里烟波，楚宫外、柳绵吹尽。便跨海楼船，不抵鸱夷俘稳。"}