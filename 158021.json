{"id":"158021","title":"送王宾玉·相如昔乘使者车","dynasty":"宋代","author":"强至","text":"相如昔乘使者车，县令负弩当前驱。颇矜意气夸里闾，檄词烂熳肆欺诬。归来不说民饥臞，馀佞更留封禅书。江山清绝冠天区，岂甘久被斯人污。迩来炳灵轶古初，耆俊相繼驰亨衢。堂堂御史今名儒，志节慷慨忠义俱。才高识远器有馀，不似文园浅丈夫。一朝持节归成都，使星皎皎临坤隅。辍从宪府恩意殊，霜威鹗击正所须。奸胥所在察于荼，交券计斤良可吁。锄凶芟秽忌踟蹰，元恶须行七日诛。恶除惠泽益沾濡，顿使枯瘠都丰腴。坐茵未暖毡氍毹，诏归还直承明庐。朝廷急贤恢远图，碧鸡金马不用渠。以人报国功难逾，诸生中有何武无。"}