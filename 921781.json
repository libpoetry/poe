{"id":"921781","title":"辩才老师退居龙井，不复出入。余往见之。尝出，至风篁岭。左右惊曰：「远公复过虎溪矣。」辩才笑曰：“杜子美不云乎：与子成二老，来往亦风流。”因作亭岭上，名之曰过溪，亦曰二老。谨次辩才韵，赋诗一首","dynasty":"宋","author":"苏轼","text":"日月转双毂，古今同一丘。惟此鹤骨老，凛然不知秋。去住两无碍，人天争挽留。去如龙出山，雷雨卷潭湫。来如珠还浦，鱼鳖争骈头。此生暂寄寓，常恐名实浮。我比陶令愧，师为远公优。送我还过溪，溪水当逆流。聊使此山人，永记二老游。大千在掌握，宁有别离忧。"}