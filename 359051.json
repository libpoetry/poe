{"id":"359051","title":"贺新郎·内子买浦氏旧宅一区，前有隙地，余种梅花三百株，因赋示","dynasty":"清代","author":"黄永","text":"笑指梁鸿妇。记当初、伯通庑下，缟衣相守。椎髻短装君似昔，怪我年来老丑。肯辜负、绯桃秾柳。何物清寒堪似我，与梅花、作对差能否。人唤作、孤山叟。须栽三百罗前后。舞春风、漫空飞雪，暗香堆袖。待得花开梅子熟，换取东邻美酒。拼再倒、田家瓦缶。白眼乾坤多少大，尽蜗头、冠盖相趋走。君隐矣，吾何有。"}