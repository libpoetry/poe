{"id":"704328","title":"八月兵入京师十月广州始得平安消息","dynasty":"明","author":"黎民表","text":"京华愁独坐，蓬径辍相期。惊鸟南枝怨，飞鸿北地思。龙庭悲鼓角，凤野见旌旂。此日江湖梦，偏悬六月师。插羽喧边郡，游氛薄帝京。士皆轻死战，将祇重横行。马上青娥惨，腰间宝玦明。生灵尔何苦，会见扫欃枪。气倍临轩日，风生授钺时。九边森虎旅，七萃起鱼丽。选士皆穿札，徵兵尽死绥。圣谟真不战，关塞偃征旗。幽蓟襟喉地，边兵造次来。雁门无李牧，马邑有王恢。故垒秋阴澹，清笳落日催。勒铭麟阁上，应待出群才。午夜闻班马，清朝遂解围。风尘双目短，消息万方稀。保障逾青海，宸居正紫微。柴门候远使，喜极倒裳衣。"}