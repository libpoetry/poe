{"id":"1124354","title":"次韵高秀才重九二首","dynasty":"宋","author":"项安世","text":"未待经霜拆嫩黄，已思斜日醉高阳。鬓毛拟共冠巾约，诗句先含萸菊香。小雨微云愁令节，批风借月倚新章。应门莫报催租吏，酒债如今也未偿。茱萸未插鬓先黄，兄弟西陵更岳阳。鸿雁来时俱是泪，菊花知汝为谁香。台因抱病难重上，诗为催租已断章。新样小槽官酿熟，输君直把九秋偿。"}