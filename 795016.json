{"id":"795016","title":"沁园春 烟","dynasty":"清","author":"张蘩","text":"竹影摇窗，瓶花落案，昼景依然。奈春困难支，宿酲未解，凤团初熟，兽碳犹燃。漫检湘囊，笑拈银管，金屑毵毵素指传。湘帘外，袅云烟一缕，缭绕花前。阑干徙倚俄延。渐粉腕娇凭小婢肩。任宝鸭香消，懒添兰麝；云鬟斜堕，慵整珠钿。半晌懵腾，片时掩冉，一枕邯郸别有天。还堪恋，怕柔肠乍冷，愿与流连。"}