{"id":"1066633","title":"新池水涸股引于前溪辱道祖来观","dynasty":"宋","author":"葛胜仲","text":"吾庐新筑薰风堂，其下方池手亲掘。畚插初无邻里相，垠隅那有波澜阔。旱涸俄惊拆龟兆，灌输未免翻龙骨。街南大浸卷滔滔，巷北小渠来汨汨。胶杯忽觉水痕涨，抱瓮免嗟人力竭。已怜红芰浃枯荄，更喜赪鳞救濡沫。幽居胜事快先睹，上客高轩为轻出。蛟龙好在且泥蟠，他年岂复池中物。"}