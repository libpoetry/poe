{"id":"113845","title":"赠张仲谋·车如鸡栖马如狗","dynasty":"宋代","author":"黄庭坚","text":"车如鸡栖马如狗，闭门常多出门少。去天尺五张公子，官居城南池馆好。健儿快马紫游缰，迎我不知沙路长。高榆老柳媚寒日，枯荷小鸭冻野航。津人刺船起应客，遥知故人一水隔。下马索酒呼三迟，骑奴笑言客竟痴。向来情义比瓜葛，万事略不置町畦。追数存亡异忧乐，烛如白虹贯酒卮。开轩临水弄长笛，吹落残月风凄凄。城头漏下四十刻，破魔惊睡听新诗。君诗清壮悲节物，正与秋虫同一律。迩来更觉苦语工，思妇霜碪捣寒月。朱颜绿发深误人，不似草木长青春。洁身好贤君自有，今日相看进于旧。以兹敢倾一杯酒，为太夫人千万寿。"}