{"id":"73062","title":"金缕曲·乐府宁无路","dynasty":"元代","author":"张之翰","text":"乐府宁无路。彼区区、斜门枉迳，少人知处。从得君词惊且讶，醉里坡仙曾遇。是梦里、稼翁教汝。玉尺金刀俱在手，把天机云锦裁成句。才落纸，便传去。笔头不用空豪怒。也应须、梨花缟夜，海棠红雨。一曲离歌悲壮处，不觉人间三鼓。有幽壑、潜蛟起舞。休道此情天不管，怕余音袅袅无人许。风送入，渡江橹。"}