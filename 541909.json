{"id":"541909","title":"书客吴海归抚州为乃翁索题四山长歌","dynasty":"明","author":"谢榛","text":"闻说鄱阳湖，洪波荡流万亿顷。白云秋色入混茫，欸乃纵横几渔艇。洞穴浮光照终夕，神龙抱珠睡不醒。中央突兀拥苍翠，别有天地一仙境。两峰复两峰，倒插虚塘太古影。下通坤轴深莫测，山根欲动石头冷。鹤嫌鱼腥非真味，独餐元气巢其顶。老翁自由脱世网，不检丹书心愈静。时序长存松桂盟，烟霞偏助桑榆景。安得良工写出水墨图，远隔吴楚见形胜。高挂壁间旷我目，毫端能尽泽国迥。要探奇绝须主人，昨梦登攀杖藜并。游子寄声江雪寒，北风吹帆送归省。"}