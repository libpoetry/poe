{"id":"1062576","title":"与诸友访黄宗鲁宗鲁置酒于思猷亭席上分韵赋思猷亭诗各以姓为韵予得谢字","dynasty":"宋","author":"谢逸","text":"我见俗子避百舍，一钱不直灌夫骂。灵谷峰前汝水湄，谁信无双有江夏。平生眼底无可人，子猷粗与吾同社。故栽修竹共岁寒，不与繁花斗荣谢。疏阴时过少陵樽，斜枝最入萧郎画。强排风雨作寒声，巧留雪月延深夜。三伏炎蒸自可逃，一榻清凉那肯借。愿言闭关谢俗子，勿与此曹俱日化。但得风味如晋人，纵无此君自潇洒。"}