{"id":"1116318","title":"醉落魄/一斛珠","dynasty":"宋","author":"沈瀛","text":"野庵鼓吹。翻腾似与寻常异。笙箫筝笛皆非是。今日头场，看取些儿戏。心中无事无萦系。村歌数首新来制。参禅渐渐知滋味。细语粗言，俱是第一义。时光盛逼。杯盘渐渐来收拾。主人便欲留连客。末后殷勤，一著怎生得。来时便有归时刻。归时便是来时迹。世间万事曾经历。只看如今，无不散筵席。致知格物。初学工夫参圣域。天高地远无穷极。欲造精微，莫若守惟一。纯全天理明如日。都缘人欲来相惑。且将持敬为先入。若能持敬，真个是神力。致知格物。孔颜学问从兹出。圣言句句皆真实。涵养功深，将见自家得。毋意毋我毋固必。视听言动非礼勿。胜己之私之谓克。克尽私心，天理甚明白。"}