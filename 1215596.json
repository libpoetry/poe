{"id":"1215596","title":"从张子章假唐书观毕作此归之","dynasty":"元","author":"黄镇成","text":"潇洒张公子，清脩名不虚。时寻山水趣，日与圣贤居。乱世不学武，散金惟贮书。琴樽长日外，灯火早秋初。孝友光门阀，才贤拔里闾。寿亲环綵服，佳客曳华裾。蓄画俱名品，娱宾始一舒。藏文尤善本，尚友待三馀。邺轴诚多子，唐编不吝予。转头忘记诵，寓目送居诸。假久情知厚，还迟计恐疏。星垂天禄挍，云绕道山储。整帙矜全璧，驰函愧报琚。经籯传善庆，应睹化龙鱼。"}