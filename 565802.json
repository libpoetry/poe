{"id":"565802","title":"南轩燕会荅周解元光宙一首","dynasty":"明","author":"黄省曾","text":"我从洪厓游，放浪逐云海。扬舲戾虞川，兰芳正堪采。故交半零落，青山不曾改。周子国中秀，文章迈流辈。昔遵紫薇城，高攀帝京桂。轩冕如飙尘，衡门抱年岁。与余素同襟，府奥早倾写。言敦竹林好，仙丘托觞斝。双湖为我吐澄镜，五云似解披秋野。王乔泛霄凫，挈酒度香陌。弹琴化理閒，亦款天上客。招邀及潜夫，颇增薜萝色。余也闻清歌，频烦称柰何。皓月尔何心，忽然生金波。长空无片翳，众星罗高河。酩酊七树下，函关想逾多。生年若梦宛转失，展与蜉蝣竞朝夕。荣华富贵撇眼尽，莫把清樽待来日。"}