{"id":"577668","title":"端午遇雨分得潇字","dynasty":"明","author":"陈琏","text":"喜逢端午节，旅邸景偏饶。晓露滋蒲叶，薰风拂柳条。汩罗空有恨，楚些竟难招。忆昔乘波浪，亲曾夺锦幖。欢声喧老稚，喜气动宾僚。古庙喧鼍鼓，清歌协凤箫。酒倾金错落，舞羡董娇娆。汗渍香罗细，风来白纻飘。狂心空自激，狭气未全消。一别关山远，频惊岁月遥。自怜身是客，史遇雨崇朝。游子闲歌扇，佳人湿翠翘。暝烟犹漠漠，凉气自潇潇。赖有金兰友，题诗慰寂寥。"}