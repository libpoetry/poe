{"id":"661379","title":"双凤吟送吴汝砺汝器兄弟秋闱","dynasty":"明","author":"史鉴","text":"翩翩双彩凤，和鸣复齐飞。齐飞何所止，西北有高台。高台高无极，上与青云齐。竹实为凤食，梧桐为凤栖。映日弄光景，翥风扬羽仪。音声调律吕，文彩耀陆离。幸逢命夔日，佐以云和师。笙磬既同音，箫韶亦间吹。闻声自相感，应节舞徘徊。上昭帝王瑞，下彰畿甸辉。信蒙主司爱，遂命虞人罗。持为大廷贡，张乐迎来兹。闻有凤凰阁，复有凤凰池。翔游永朝夕，人间徒尔思。"}