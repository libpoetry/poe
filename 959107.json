{"id":"959107","title":"冬节忤寒约客默坐爇品字柴作五禽戏体中差小佳园丁以矮梅至如见东郭顺子使人之意也消欣然呵皲手冻笔占数语呈刘菊坡博一笑 其二","dynasty":"宋","author":"郑清之","text":"雪毛舞风学喓趯，冻落天孙碎云织。玉肌不粟彭祖方，戏挟奇芬笑安息。生憎万花肯同调，嗤点寿阳聊半识。结根不向青桂宫，绝交月姊无难色。谁能柔此老强项，朝暮隆隆转娲石。春风为媒懒结子，来访苔痕娱梦得。人间要觅尔许清，语渠肉食乃无墨。"}