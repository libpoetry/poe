{"id":"771201","title":"角招•和白石","dynasty":"清","author":"陈匪石","text":"倦魂瘦。斜阳在、野桥袅袅烟柳。梦回天外岫。记折短条，持赠亲手。沧洲驻久。草遍绿、南阡东亩。日日高楼徙倚，听寒食节箫声，几临风翘首。曾有。曼歌敛袖。清谈拥髻，人占江山秀。滟波春碧溜。泪湿青衫，将离时候。花阴感旧。正客里、愁浓于酒。暖炙银簧未奏。甚幽谷一声声，莺求友。"}