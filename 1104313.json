{"id":"1104313","title":"凌波辞赋水仙花","dynasty":"宋","author":"彭九万","text":"岁芳兮婉冉悲，江空兮兰枻归。人婵媛兮何来迟，憺风魂兮佩谁思。素衣兮俨黄里，玉襦兮明翠被。明波渟渟兮渺愁予，含香怀春兮中心苦。昔遗褋兮今契阔，伫佳期兮窅修绝。幻尘缘兮蹇中忧，时既晏兮不可留。汎云軿兮水裔，糺余瑟兮难理。人奚归兮路苍茫，湘有皋兮春绿起。"}