{"id":"695243","title":"扶胥口二首","dynasty":"明","author":"林光","text":"海山无数尽龙腾，细浪和风不厌行。谁解天边持北斗，试来此处酌南溟。已知一勺同千顷，不把涔蹄笑洞庭。安得常如银汉水，扁舟万里寂无声。风疑飓母常犹豫，天入南溟本自清。惯见黄湾红日上，忽催铜鼓远山明。沈沈懒举烟霞笔，每每妨摇海岳精。向老临流还袖手，极留青眼在长缨。"}