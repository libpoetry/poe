{"id":"1223600","title":"春晚山茶始开示德衡弟","dynasty":"元","author":"蒲道源","text":"山茶本冬花，憔悴遂开晚。侪辈斗芬芳，己独尚息偃。及兹春事深，渥丹始赫烜。参列姚魏前，正色无婉娩。因之观我生，平昔匪骄蹇。衡门自栖迟，临老遇推挽。朱紫皆少年，迹亲心自远。华颠岂怀荣，田里幸得返。功名船上滩，岁月轮下坂。抚树三叹息，岁寒同缱绻。"}