{"id":"1116460","title":"遣心四首","dynasty":"宋","author":"苏泂","text":"秋旸如火灼肌肤，世念功名一点无。晚洞龙归带飞雨，卧看檐溜落阶除。眼看飞蝗乱似蚊，伤禾害稼不堪闻。人言所在如飞雨，恐是淮南懒战军。西风飒飒动蒿莱，江上芦花似雪开。甚喜茅斋清睡熟，却忧边面有尘来。租田已旱仍遭水，饱饭明年岁月长。未见桂花先一笑，满山金粟拟为粮。"}