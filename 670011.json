{"id":"670011","title":"古诗后十九首 其十二","dynasty":"明","author":"李攀龙","text":"东城属浮云，阿阁百馀尺。岁暮多悲风，游子衣裳薄。四野何萧条，所遇但遗迹。来者自为今，去者自为昔。盛年奄已衰，含意将安适。燕赵出名倡，红颜照宛洛。结束随时变，弦歌日相索。未弹理怀袖，若在远行客。弄指一何妙，列柱一何迫。驰情视双燕，飞入王侯宅。"}