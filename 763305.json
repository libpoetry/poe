{"id":"763305","title":"五福降中天 丁未除夕示内","dynasty":"清","author":"吴绮","text":"牛衣夜半啼寒雪，犹记灞陵憔悴。司马鹴裘，少君鹿毂，岂意行歌黻佩。年华欲换，笑五十明朝，买臣非贵。夫婿东方莫羡，此际且相慰。绿水青山作吏。一家图画里，欢成队。蜡凤宵嬉，青箱付与天意，凭教儿辈。杯从幼起，暖向春归，况当良会。放却眉梢，陶然须共醉。"}