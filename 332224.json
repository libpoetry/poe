{"id":"332224","title":"水龙吟·和章质夫韵","dynasty":"清代","author":"曹亮武","text":"梁间双燕呢喃，翩然争逐飞花坠。朱颜应惜，又随春减，暗添愁思。斗草偏慵，熏香都堕，镜奁长闭。任韶光妍媚，浑如中酒，欹珊枕，眠难起。听罢三声杜宇，倩谁将、断魂重缀。屈指今番，回头往事，越教心碎。翠幕低垂，悄无人影，沈沈似水。拌灯昏月落，安排绡帕，揾凄凉泪。"}