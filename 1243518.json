{"id":"1243518","title":"樵云老人独唱歌","dynasty":"元末明初","author":"叶颙","text":"樵云老人年七十，发白双瞳黑如漆。喜唱人间快活歌，好吹酒后无声笛。一声吹动岭上白云飞，一声吹动山巅明月出。惊醒松梢野鹤栖，唤起波心海蛟蛰。老来湖海友朋稀，貌古形衰无气力。尽日疏斋坦腹眠，五斗浊醪时自适。常游北墅剧欢娱，每对南山抱岑寂。张三李四懒结交，黄八赵二不相识。自歌自舞兴怀真，独步独行神思逸。家无生产万镒金，囊蓄樵云独唱集。杜撰八阳经，何止三千帙。醉墨淋漓不整齐，粗言跌宕唯真率。丈夫志气脱情尘，村媪娇羞贵妆饰。长蛇出穴众尽惊，骏马下坡人辟易。瀑岩溜断峡泉飞，茶鼎涛翻海波溢。光寒孕出蚌腹珠，声雄击碎鸿门璧。千寻桧柏秀奇峰，一片莓苔裹顽石。祗图豪放旨趣高，肯蹈凡庸陈腐失。曹刘沈谢丈人行，江左风流亦勍敌。自愧滕薛微，敢与齐晋匹。虽乏经邦辞，颇尽归耕术。洗净功名疵，涤空声利疾。星斗灿心胸，烟霞生肘腋。玉涧奏瑶琴，银河泻琼液。松云满草衣，岩霏洒石壁。空翠扑晴轩，虚白凝霄室。豪端锦绣机，奚藉天孙织。语险神鬼愁，言奇魑魅泣。懦夫忽刚强，义士弥感激。山灵为起舞，万像咸拱立。已免世俗羁，犹负林泉癖。饮酣拍手呼李白，倾倒壶觞同座席。共话斯文丧乱后，馀子碌碌焉足恤。固多狗尾可续貂，其奈羊皮殊豹质。噫嘘嚱安得快剪刀，剪取云梦竹䨲毫束作笔。删削郑卫淫，刬除妖艳习。斡回正始音，书写大雅什。烜赫照乾坤，焜耀当天日。清风亿万年，辉彩千百尺。妙理造幽微，芳馨著今昔。虎啸龙吟天地间，蚓唱蝇鸣俱屏迹。狂澜捲尽江汉清，阴霾散去山峰碧。"}