{"id":"1122337","title":"禽言十咏 不如归去","dynasty":"宋","author":"姚勉","text":"翠烟深樾江村雨，蜀魄催春劝归去。劝春春去劝未休，客子伤春惨心绪。只今蜀土锦城荒，蜀客望西悲故乡。故乡蜀客归不得，何况当时蜀帝王。黄梅蒸雨已几时，路泥活活没马蹄。前山咫尺似千里，十步九跌行人疲。漫塍白水秧欲老，黄云渐黑麦攲倒。泥污后土何时乾，天若怜农放晴好。缲车欲动蚕春暮，水足秧青行白鹭。著新脱故山禽呼，也似催人阔耕布。著新脱故也自奇，阔耕阔布也自宜。冬苗夏绢星火急，欲著无新耕亦饥。郭公古时亡国馀，姓名尚挂春秋书。问其故国何丘墟，知善不用恶不除。今人皆知笑亡郭，胸中亦自镜善恶。不知山高正呼君，身是郭公犹未觉。晨起凉润疑秋肃，格磔軥辀叫云木。似催农父急腰镰，村北村南麦皆熟。屋头场地初雨乾，柳声拍拍儿童欢。田家未敢冀一饱，父老相呼先了官。流莺前身织丝女，犹抛金梭学机杼。隔窗娇唤看蚕姑，娘子看蚕得几许。今年蚕悭熟处稀，采馀桑叶青满枝。一年养蚕四番熟，安得长似开元时。趁晴割麦收云黄，熬炉新熟饼饵香。阿婆炙饼半焦赤，阿妇骂儿嗔不食。山禽戏语婆勿嗔，有饼可焦犹食新。西家割迟麦烂死，妇姑对泣空酸辛。烟林望帝声思归，风枝齐后音悽悲。如何入水化为鸟，犹诉姑恶无停时。纯孝通神泉鲤跃，冤气感天霜为虐。蛴螬有味安得珍，妇自不贤姑不恶。晴烟如泼春光浓，万花笑日争嫣红。百金沽酒直取醉，有酒不醉孤东风。不如遂我丰年愿，秫米价如黄土贱。家家有酒不用沽，何用提葫苦相劝。百禽巧作百种音，一禽却学百种禽。晴风暖日意自乐，圆吭变换皆清吟。多能不如止一得，多言不如止一默。一朝闭口不敢声，莫有谗人在君侧。"}