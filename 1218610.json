{"id":"1218610","title":"送李教谕避乱归鄱阳","dynasty":"元","author":"成廷圭","text":"长淮九月秋风高，水怪百出生波涛。吴樯楚柁不敢渡，人命委弃如鸿毛。山精白昼作鬼语，野狐黑夜如人嗥。县斋博士最忧者，中宵起听荒鸡号。岂无强弩射其上，愁来磨损胸中刀。平生读书弗见用，拂衣归卧番江皋。知几未落季鹰后，对客且放元龙豪。束书三日先告别，令我不乐心忉忉。时运忽来乌可遏，忧患卒至将安逃。高歌激烈不肯住，衰柳何以维轻舠。临岐大醉意不已，更过西家沽酒醪。"}