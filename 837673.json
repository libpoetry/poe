{"id":"837673","title":"满江红·题龚怀西同年蘧庄图，时壬子中秋，同客海上","dynasty":"清末民国初","author":"杨士琦","text":"沧海横流，恨天下、滔滔皆是。空怅望、蘧庄松菊，豆池荷芰。万里他乡回首日，一年故国伤心事。到如今、无地觅桃源，唐虞世。争笛浦。曹瞒置。飞骑处，孙郎至。但点螺山在，垂虹桥圮。野水新蒲秋雨后，西风衰柳斜阳里。任君家、有此好田园，归来否。"}