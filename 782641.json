{"id":"782641","title":"长城歌题红瓦店壁","dynasty":"清","author":"戴亨","text":"日出沧海洪涛里，崷崒千山万山累。严墙蜿蜒盘峰巅，长城万里从此始。东连碣石北居庸，西走陕益临洮中。一道生将天地割，防边设险心何雄。谁知皇天无私好，四海穷愁戍卒叫。万世不传二世休，千秋史册空遗笑。当年筑此胡为乎，祖龙力政非良图。白骨撑填饮马窟，至今鬼哭声呜呜。"}