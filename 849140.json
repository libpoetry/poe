{"id":"849140","title":"初夏登北山 其三","dynasty":"宋","author":"卫宗武","text":"出郭望遥岑，阘冗仅抔土。何异龙蜿蜒，或若凤腾翥。两岫更奇崛，不肯与哙伍。烟云或凝散，日月递吞吐。葱葱气佳哉，景物此会府。五茸三泖区，南东淮海距。带接几百川，盘亘千万亩。于中不著山，胜槩将焉取。繇兹钟神秀，人物亦翘楚。所以机云辈，落笔有奇语。犹嫌气节卑，未以勋业许。何当地阐灵，英贤更旁午。如眉有翁季，似岳生申甫。壮观此九峰，佳名昭万古。"}