{"id":"1113621","title":"学书十绝","dynasty":"宋","author":"李之仪","text":"雨后阶庭物物新，睡馀攲枕悄无闻。只疑日脚随人意，百刻香才过一分。帘波不动地无尘，久与相亲燕雀驯。似怪衰翁长静坐，时时回眼辄疑人。未逢四祖且堆堆，才见龙潭眼便开。龙去潭空人自老，衔花百鸟漫飞来。闭门不语信深沉，岂可讥时作酒箴。料得门前无好事，解嘲聊复寄初心。不堪细字眼犹花，熟睡分明暂到家。何独能收小儿泪，客中时可当乘槎。玉壶试叫鸳鸯语，为问仙家似此无。养就丹砂早归去，不妨閒处作工夫。大人相好一百种，几劫修来得到今。不独普贤能演说，淘沙个个得精金。万里无云天一色，单衣不试似初春。鸽鸰习习游丝坠，未必他时得此身。歌词漫与收狂念，诗句聊将代欠伸。钩棘徒劳刳胃肾，笔头才住已成尘。心非可见舌能陈，随语成章自有神。用作功名终底事，区区雕琢定痴人。"}