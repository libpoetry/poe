{"id":"893155","title":"写怀寄献枢密太尉","dynasty":"宋","author":"宋祁","text":"仆本草茅人，守植自有素。偶与力运偕，牵丝及荣路。矢将保独行，安敢邀诡遇。朝跻绿雾阁，夕舍金马署。鴳志屈鸿翼，珉质谢瑶圃。内省实空虚，焉得久留处。悟非不必老，斑领况云屡。竟获一麾来，果此避贤趣。载以朱轓车，佩以银符兔。君宠寄华冕，癯丑不成恶。淮郡梁楚交，刀笔纷民务。粗欲逃官责，何暇收民誉。平生觏宗工，亟为拯沦误。惭负知己言，遂贻越乡虑。何图霄与泥，肯问簪与屦。辛勤风波事，尺牍奚能诉。代马愁南嘶，鹧鸪憎北翥。所恋明主恩，未理归田驭。"}