{"id":"1049889","title":"送陈屯田知明州","dynasty":"宋","author":"郭祥正","text":"屈指宛陵客，八九名世贤。我亦驾白鹿，往往登俊筵。昭亭自作老龙斗，叠嶂不碍明河躔。馀霞散绮入高阁，澄江似练拖晴天。黄金买酒不论价，壮心共许青春前。丞相初为部使者，精选邑治君尤先。业闻上书后荐达，玉陛引对亲承宣。付之一节使淮浒，三十二县刑无冤。嗟予末路最流落，哭儿清泪双眸穿。感君不弃半面雅，取之涸辙投深渊。稍回生意渐奋发，遽复舍我摇归船。明朝敕拜四明守，四明山水君所怜。奈何岁旱天下歉，岂容醉卧沧溟边。我疑帝命养头角，乘春霹雳惊蛰眠。白蘋风静湖月满，谩吊贺公怀谪仙。"}