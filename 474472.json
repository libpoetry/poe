{"id":"474472","title":"送许参军还都下兼寄严冢宰敏卿","dynasty":"明","author":"谢榛","text":"天上使星临雁塞，满城风雪荡旌旆。犒赏连营倍战心，健儿已遁龙荒外。君不见岢岚州，云连雉堞生边愁。寒天惨淡日易落，偏令鸟雀群啁啾。郁潾结冰高于岸，逝水暗咽翻西流。防秋复防秋，不虞岁暮烽火稠，黠虏交攻孤垒破，马牛去尽犬独留。犬蹲屋角吠山月，鬼打钟声登戍楼。三关父老且挥涕，当代应多卫霍俦。今人白首待勋业，古人壮志图封侯。都护时能练士卒，还念严冬穷到骨。穷愁有骨可聊生，犹胜无功此身没。胡骑又从西北来，停鞭几为苍生哀。"}