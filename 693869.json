{"id":"693869","title":"五日珠江曲十首","dynasty":"明","author":"陈子壮","text":"乘潮争向荔枝矶，袨服明妆拥若飞。游女游龙相出没，不知若个弄珠辉。金钱不惜辋河刀，惯抹黄头惯学操。罨画净铺吴练阔，招摇新挂越罗高。几队黄辉与赤鳞，争标齐榜隘河津。五方游术偏能辨，不道丝绳五色新。芭蕉红蕾绽花瓶，茉莉簪头串素馨。少年奏板新欢唱，尽倒如泉吊独醒。嘒嘒新蝉至令迟，攀他荔子最高枝。舣舟斜日丝能繫，又趁堤头踏草嬉。蹀踏参挝作态狂，往来惊起野鸳鸯。冯夷欲掣群龙舞，五月江波特地扬。琵琶洲上载琵琶，碧玉妆成自小家。楼船里面笼珠翠，亦学邻舟叫买花。溪上参差石发梳，五时花荐盛芙蕖。千年丝肉还谁主，莫问芳华废苑初。将府辕门帐亦开，婆娑士女遍城隈。长樯铁鹿连番舶，花面娇狞尽看来。乍雨蘸群休洗红，才分莲叶戏西东。等閒一片巫山色，都在金塘玉溆中。"}