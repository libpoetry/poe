{"id":"300010","title":"金缕曲·寸晷风棂晰","dynasty":"现代","author":"喻蘅","text":"寸晷风棂晰。展丛残、败黄故纸，蟫余哀帖。累代懿行留家乘，况值红羊换劫。闻先德、肩风担月。湖墅西泠成市隐，却算筹、诗卷无相掣。娴雅颂，兴鸿业。孟公侠气千秋接。更长年、仁浆义粟，拯人饥溺。桑梓口碑孚时望，个个文郎英奕。且大匠、郁文卓越。百尺高轩飞海峤，况千篇、绮縠新剞劂。芬泽衍，新光熠。"}