{"id":"710551","title":"白纻舞歌诗 其二","dynasty":"明末清初","author":"邝露","text":"掺化人袂游其宫，璚花宕晖日照容。回鸾荣尘独秀先，折腰翘袖施婵媛。光耀杂沓纷斑璘，扬蛾促踽态无方。将却复引谁目成，鸿惊未陊浮云翔。参差下上翼屡平，如矜似慕娴若疑。丛兰冲风不胜枝，流虹走电瞬难谐。联组万规出入其，偕志曼衍勤变化，四座欢跃谁能持。二八端容结妙音，办球比籁酬凄清。藐姑属舞态仙仙，投节赴曲纡形颜。雯征霙坠齐纷翻，似断欲连相绩环。娇怨诧笑繁生仪，精发新声媚弦歌。旋流惊风醉明霞，长噏细袅回轻波。翕如舂林搏宵光，随手拨散凝复行。蹈繁抃促均翱翔，皦月晃朗度银潢。迅捷转忽藻若神，垂珰锵玉不改鸣。今日白雪和阳春，音容万化如合并，欢来何盛伤人心。"}