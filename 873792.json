{"id":"873792","title":"望京谣","dynasty":"宋","author":"刘子翚","text":"双銮北狩淹归毂，寂寞梁园春草绿。犹传故老守孤城，官军不到黄河曲。连云楼橹已灰烬，更倚窗扉防箭镞。招兵太半出群盗，绣䘿蒙衣屡翻覆。前宗后社力诛锄，白刃如霜挂人肉。州桥灯火夜无光，夹道狐狸昼相逐。往时汴泗绝行舟，市粜十千尘满斛。衣冠避胡多在南，胡马却食江南粟。谋臣武士力俱困，海角飘摇转黄屋。盘庚五迁方择利，昆阳一战何当卜。宁闻犬豕乱中华，汉祚承天终必复。夕烽明处望千门，孤臣祇欲吞声哭。"}