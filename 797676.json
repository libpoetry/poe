{"id":"797676","title":"百字令 奉怀云裳姨母","dynasty":"清","author":"袁绶","text":"湘帘卷处，怪新凉如许，作成秋意。飒飒西风吹落叶，又听乱蛩吟砌。满院砧声，半窗月影，好伴人无寐。定知今夕，鳞鸿一样难寄。转忆旧日游踪，近来情绪，领略凄凉味。篆字香销罗袂薄，懒向玉栏闲倚。盼断花冠，剔残金穗，没个商量地。幽阶伫立，碧云迥望千里。"}