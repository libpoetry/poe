{"id":"689533","title":"壶山四景图","dynasty":"明","author":"吴希贤","text":"玉龙战没冯夷府，败甲纷飞世难数。平湖两岸松竹阴，等閒幻作玕琪圃。丞相祠前孤月明，熙宁桥下寒潮声。此时城东老逋客，小棹夷犹月上行。一篷春信梅花发，诗兴凌凌清彻骨。郡城南面山水深，依稀八面芙蓉岑。山中花气敛晴雨，春禽啼罢春云阴。云兮无心逐风起，片影孤飞过渠水。逶迤遥接城东楼，万里江湖望游子。桥梓坊前何日还，白发婆娑岁云晚。翠壶之山凌碧虚，层崖峭壁仙所居。寻常秀色尽奇绝，况有晴云时卷舒。我昔攀缘出云表，决眦遐天众山小。结庐拟向山中栖，日日看云听啼鸟。一朝云起随六龙，我亦乘之登九重。为霖未慰苍生望，惭愧清朝恩数隆。只今还寻故山去，净扫云轩与云住。长河浩浩寒无潮，夜风吹雪声萧萧。平明日出耀晴彩，万树璚花犹未消。湖南画管松篁里，锦帐氍毹人未起。湖北朱楼翠幕深，兽炭红炉酌香?。竹篱茅屋是谁家，瓦鼎敲冰自煮茶。布衣当年冷似铁，蹇驴随处吟梅花。笑渠富贵总尘俗，一味清寒贫亦足。"}