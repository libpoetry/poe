{"id":"775176","title":"役夫叹","dynasty":"清","author":"洪繻","text":"生作路旁尘，死作岩下土。白日惨不温，照见役夫苦。役夫来自东，见山两眼红，茧足万山中。役夫来自西，有足自行地，未尝越山溪。役夫来自北，呜呜复唧唧。城人入深山，如鱼落罟罭。役夫来自南，南热寒不堪。入山逢阴雨，僵绝六有三。山途况险恶，溪深石崿崿。肩头负重担，未行足已弱。长官图勋阶，民番填沟壑。只有役夫苦，谁识从军乐。西人驱向东，东人驱向西。饥暍受鞭扑，不异犬与鸡。毒疠中人身，仆地烂如泥。一死无消息，望绝母与妻。来时敛金钱，比闾供行李。死者不求生，生者且困死。骨积空山坑，泪满浊溪水。奈何辟番疆，使我至于此。他日青山碑，忍以赤血纪。"}