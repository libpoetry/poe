{"id":"177704","title":"次韵和仲咸对雪散吟三十韵","dynasty":"宋代","author":"王禹偁","text":"静对春天雪，时烹月俸茶。久闲便澹薄，渐老厌諠哗。徙倚终朝看，溟蒙向晓加。应同头上发，复乱眼中花。光暝侵灯暗，声繁拂竹斜。东风吹片片，北户积些些。最豁三农望，匀淹百草芽。润胜天上露，媚掩日边霞。史笔应先纪，丰年的不赊。舞萦农叟袂，飘逐使君车。善政商於郡，优闲副使家。酒钱随分有，诗笛且须夸。岸洒泉声好，园滋荠色嘉。无心思北阙，有兴读南华。地隐商於洛，山绵楚与巴。拖肠甘似鼠，画足不争蛇。有病如原宪，无才敌景差。由来叩寂寞，全胜事骄奢。世态诚堪笑，前贤亦可嗟。绛侯憎贾谊，白傅怨王涯。宣室终前席，浔阳暂种畲。升沉常自得，消息一何佳。自顾曾伤翼，甘同不食瓜。但全蝼蚁命，敢斗虎狼牙。竹箭天生直，潢污地本洼。敢云求富贵，且免奉奸邪。夜黑灯烧桦，朝饥饭带砂。尚惭纡紫绶，岂望署黄麻。亲寿高如鹤，儿娇语似鸦。时时倾一酌，聚口笑唅呀。"}