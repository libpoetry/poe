{"id":"710999","title":"节孝诗为友人钟勚公林太孺人作","dynasty":"明末清初","author":"张穆","text":"人生重彝伦，有如日饮食。世道已衰微，慕义遂不力。天惟降贞人，用以作矜式。我友少与游，步履准绳尺。始知慈母功，陶王并淑德。早孀姑云暮，温养尽归职。抚此茕然孤，吞熊与画荻。岂特双孤儿，哀甥托残息。毌使啼饥寒，三雏一卵翼。诗礼俨趋庭，慈孝慰朝夕。夫何扰腥尘，兵刃乍孔亟。碎玉与珠沉，天人交痛惜。孝哉催裂情，无泪可复滴。国典重采风，为君宽罔极。"}