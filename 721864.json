{"id":"721864","title":"黄冈","dynasty":"明末清初","author":"屈大均","text":"黄冈村最好，斜对水岩开。紫石家家琢，青花一一裁。蕉心乘雨出，榕影逐风来。向夕兰舟泊，微闻猿啸哀。此地耕桑少，人人割紫云。双缣天际至，一片水坑分。蕉叶含纯德，羊肝出大文。深惭无著作，只写白鹅群。村小当高峡，家家拥石林。琢磨儿女力，挥洒圣贤心。造物如相惜，生涯岂至今。老岩开自宋，日见斧斤深。端州多巧匠，生长此山边。活眼开鸲鹆，真花养水泉。峡中探黑穴，岩里踏青天。最是东西洞，能消十万钱。日夕穿山腹，深深至九渊。云膏含水软，玉髓得风坚。小凿从唐代，重封自宋年。神灵呵尔辈，斤斧莫争先。猪肝真紫好，得水见精微。隐映青花细，温柔暖玉肥。蛮奴高索价，洞口半开扉。纯粹无多片，心伤识者稀。端溪閒采砚，系艇峡江滨。匍匐窥岩口，殷勤问峒人。千金开未得，一片乞须频。细认莓苔字，方知此穴真。石匠欺人甚，真岩有是非。元精吾尚识，至宝世原稀。赠客重包锦，酬工数典衣。铭辞须古奥，一一使垂晖。"}