{"id":"1109161","title":"杂咏六言八首","dynasty":"宋","author":"刘克庄","text":"退之效玉川体，子美和舂陵行。古训后生可畏，俗语文人相轻。台卿遗令画赞，渊明祭文挽诗。乍可裸尸仰药，勿求敕葬宣医。龙章凤姿中散，獐头鼠目十郎。一遗恨悲风操，一老死偃月堂。大将军无旧客，四公子成古坟。寄语鲁仲连辈，买丝绣平原君。上寿都来百岁，厚禄不过万钟。陋巷儒死廿九，灌园子辞三公。游侠客无珠履，故人子有练裙。小楷临乐毅论，太息祭田横文。痛骂老奴尊己，错认厕鬼为妻。先儒重郑玄易，三孤喜李赤诗。卢老数间破屋，张公九尺长身。容膝何妨啸傲，打头不敢欠伸。"}