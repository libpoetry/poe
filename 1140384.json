{"id":"1140384","title":"送江西曾雪笠歌","dynasty":"宋末元初","author":"陈普","text":"几人誇咏雪，不如柳一绝。几家说渔父，不如柳两句。天阴岁晚寒江空，玉花四合为鸿濛。一片清虚画不得，孤舟一笠何精工。凌空厉阔不觉寒，兀坐不动身与竿。矶头把竿冻犹立，老妻在中作袁安。此时意壮何分明，大无垠涯小无形。的如曾子见一贯，又似叶公初点睛。十年抛却吴松江，闽山六月念蔗浆。门门再拜冰玉树，畀我一幅全潇湘。"}