{"id":"124454","title":"忆旧言怀寄江宁道卿龙图","dynasty":"宋代","author":"宋祁","text":"下蔡行差近，金陵路更东。忉忉成念远，咄咄但书空。恩厚容藏疾，时亨遂讳穷。禄惭千石守，老谢一钱翁。忆昨趋陪日，仍缘班序同。我生真寡合，君量自旁通。散袠疑皆莹，忘疲宴屡终。联骖属车后，数会未央中。禁树排头碧，衙旗曳尾红。笼街接驺士，赐管镂宫工。慈豆分尧箑，歌云识沛风。斯文诚有属，吾道岂常隆。泰市俄惊虎，钧天亟骇熊。尘埃忽蒙自，桃李并来虫。箕次横长舌，飚轮走转蓬。歇芳间鷤鴂，御湿问芎藭。可笑矜疏节，私怜抱朴忠。望霄嗟坠雨，敛翼避虚弓。尚忝银符密，贪夸隼旆雄。玉鱼供昼啜，珠米报秋丰。病久衰还早，身閒意愈冲。亏全从月蚌，喜怒任狙公。急景沉欢绪，长波隔讯筒。南飞俱似鵻，北嚮未如鸿。二阁怀趋走，重阍限郁葱。惟应心报国，丹赤斗江枫。"}