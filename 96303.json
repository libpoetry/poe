{"id":"96303","title":"寄衡州舅氏","dynasty":"宋代","author":"赵蕃","text":"西山有乔松，蒙附百亩阴。蓬蒿宅其下，旅生亦駸駸。永怀豫章公，斯文金玉音。徐洪盖自出，源流高以深。吾舅之于黄，端若一体临。愧我望数子，引尺那及寻。弱冠诵流传，苍苍且垂簪。前帆去已驶，后舟政忧沉。忆昨送弟行，作诗道离襟。末篇何所言，志我念母心。岂知辱贶答，碔砆致璆琳。退之赠郊籍，少陵寄高岑。我固解公意，诲我力自任。不惟书诸绅，起居见前参。几思侍公侧，取酒亲酌斟。积荒赖锄耰，痼疾蕲砭针。涉湘定何时，纸贵行见今。勿继屈贾词，起和南风琴。"}