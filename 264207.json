{"id":"264207","title":"碧城曲·碧城十二阑干曲","dynasty":"清代","author":"文静玉","text":"碧城十二阑干曲，梵字回文亚蛾绿。阑前多少晓妆人，雪艳花明都似玉。绕砌三花玉树肥，翠鹂閒共彩鸾飞。池边清响锵瑶佩，花下灵香拂羽衣。羽衣瑶佩纷妍妙，观香弄玉都年少。奏罢《霓裳》奏《绿腰》，上元回首嫣然笑。琴会何如墨会佳，扶风绛帐有金钗。偶拈翠羽吟罗袜，閒谱金荃赋锦鞋。群仙高会群芳宴，紫凤香毫铜雀砚。何人解赋晓仙谣，赋成亲写桃花片。太白星精笔有神，芙蓉城主谪仙人。我来同倚阑干曲，不证兰因证蕙因。"}