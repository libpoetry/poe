{"id":"787743","title":"七夕与宾于诸君联吟分得玉字","dynasty":"清","author":"许传霈","text":"今年小暑雷惊屋，阴曀天时连三伏。乍夜西风已报秋，湿云犹作黄梅熟。吾来浮家苕霅间，七夕重逢私心祝。祝他节序调暑寒，不愁困苦餐蔬菽。比邻瓜果列几筵，道是乞巧求所欲。偶喜庭结蛛网丝，复讶针度月钩曲。得意家家拍手欢，吉兆胜比灯花卜。吾侪自古拙谋生，不学儿女斗红绿。岂甘愚戆事罔闻，省识昊苍厚我独。嗟哉人间多巧矣，名缰利薮逞驰逐。戕伐性灵公输羞，雕镂肺腑成风斲。非无宽厚钟斯人，丑类鲜不笑讪腹。何如赚此智巧心，无碍波流走尘俗。讷无语言钳齿唇，顿从柔媚更面目。客曰此心非外求，求得舍失议精卓。我望银河四悄然，当檐清浅露华沐。牛女双星岁一逢，乘运转移无穷朔。初无妙巧寓太空，怎惹离合閒情触。悟尽此理漏未残，窗虚涵翠鸣筱竹。独倚阑干风拂裳，何处声声笛横玉。"}