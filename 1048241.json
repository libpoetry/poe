{"id":"1048241","title":"和孔彦常侍郎癸酉冬雪","dynasty":"宋","author":"韦骧","text":"淳深等彭泽，瑰怪轻玉川。读公冬雪吟，爽气何飘然。斋祠宿华省，对此同云天。坐看积琼瑶，光辉想蓝田。泥滓歘藏垢，朽枯顿增妍。纷纷布寒空，往往迷飞仙。狐裘杀馀温，薰炉凝微烟。清冷彻心骨，复谁嘲昼眠。雄词笔下驱，若放春水船。庆丰仍记岁，讽咏期他年。"}