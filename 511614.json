{"id":"511614","title":"牧牛图","dynasty":"明","author":"柯潜","text":"千山万山春雨收，远村近村烟草稠。田家牧儿朝放牛，稳骑牛背如乘舟。溪南两牛俱引犊，食饱相依卧山麓。溪北两牛不畏人，日暖沙头戏相触。昔年县吏督租严作程，民日苦饥牛苦耕。今年屡下诏书征税薄，民有馀閒牛自乐。牧儿亦解知帝恩，拍手唱歌度林壑，歌声彻云云漠漠。"}