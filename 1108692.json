{"id":"1108692","title":"洪秘监徐常丞有诗贺余休致次韵四首","dynasty":"宋","author":"刘克庄","text":"还笏何须待拖绅，世间无价是元身。为梁父咏常存汉，累太玄经坐美新。朝露饶他夸夺子，晓星有几典刑人。由来老干禁霜雪，不问东皇探借春。玉座分明念老臣，孤忠何路更前陈。无枯树赋如开府，有病梨篇似照邻。粥钵不愁餐哽噎，蔬盘何用脍纷纶。尽教巷静门罗爵，绝胜山空冢卧麟。既衰戒得久书绅，所得毫毛所失身。疏传画图传不朽，胡公粪土谤如新。古询黄发非无意，今系苍生尚有人。吾老而休君未可，时来遍与物为春。好语嘘枯极主臣，未应公干胜徐陈。争三十里敢言智，有百万钱难买邻。残烛苛留终断简，瘦筇扶出拜新纶。德星若肯过田舍，只脍溪鲜代脯麟。"}