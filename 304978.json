{"id":"304978","title":"秋日行田野间即目写之","dynasty":"清代","author":"陈裴之","text":"塍南塍北秋草黄，溪前溪后秋虫凉。野棠留艳绚春色，丛桂著花摇古香。薜荔墙低间修竹，时有书声出茅屋。枕流三尺眠小桥，照水间鸥白于玉。置身如在西湖间，只愁绕郭无青山。高槐大柳老松树，缭绕屈曲成烟鬟。长风吹凉沁诗骨，树顶苍茫一峰立。为问山从何处来，天遣奇云插空碧。"}