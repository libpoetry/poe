{"id":"998221","title":"仆为虚谷先生作玉豹马先生有诗见酬极笔势之驰骋乃以此诗报谢","dynasty":"宋","author":"龚开","text":"南山有雄豹，隐雾成变化。奇姿惊世人，毛物亦增价。天上房星浥瑞光，孕成白马而黑章。为谁容易来中国，风雪天山道路长。头为王，欲得方。目为相，欲得明。脊为将军欲得强，腹为城郭欲得张。绝怜此马皆具足，十五肋中包肾肠。嗟予老去有马癖，岂但障泥知爱惜。千金市骏已无人，秃笔松煤聊自得。君侯昔如汗血驹，名场万马曾先驱。山林钟鼎今何有，岁晚江湖托著书。白云未信仙乡远，黄发鬖鬖健有馀。饮酒百川犹一吸，吟诗何嫌万夫敌。我持此马将安归，投之君侯如献璧。君侯作诗凛驰骛，八荒满盈动雷雨。定知此马知此意，独欠老奚通马语。曹将军，杜工部，各有一心存万古。其传非画亦非诗，要在我辈之襟期，君侯君侯知不知。"}