{"id":"433512","title":"清明挈劼子孝陵卫看花并至二道沟","dynasty":"近现代","author":"黄浚","text":"条风回春姿，绝涧乱红碧。美哉蒋山花，不负十年力。孝陵当门樱，云锦意似织。吴冈若斗富，千树翔山额。樱为云淡荡，桃作火赫奕。如张锦行鄣，承以紫霞帟。四边春濛濛，天亦失正色。一川真窈窕，衮绣见襞积。千年苏召翁，再来途岂识。灵谷涓涓泉，浮花稍南注。洼池著略彴，几树炫芳雾。临流绯影合，镜榭绿意度。于焉敞神界，化乐得安步。相随稚颜融，寒尽出秀句。候虫乍闻声，蝉鸣未容赋。少俟黄鹂音，乘时作韶濩。"}