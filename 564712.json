{"id":"564712","title":"题公子醉归图","dynasty":"明","author":"孙承恩","text":"长安道上秋日晴，城头月出人不行，雕鞍宝马曼胡缨。贵游诸郎总豪俊，锦衣绣带争鲜明。归来似是较猎馀，醉酣酩酊态度舒，垂鞭缓辔无疾驱。武夫健卒前执殳，牵黄臂苍左右趋。兰房盼倚如花姝，银缸照耀红?毹。弹丝品竹吹笙竽，争妍竞丽为主娱。甲第高门竞华侈，快意平生惟有是。少长宁知稼穑艰，岁月都忘老将至。人生几何同泡沤，从渠富贵死即休。石崇漫遗金谷恨，邓通空负铜山羞。若教声名等灭没，西山饿夫实痴物。"}