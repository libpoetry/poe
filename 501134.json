{"id":"501134","title":"淩歊台","dynasty":"明","author":"陶安","text":"炎歊苦郁蒸，何处堪欺凌。黄山古台址，峻嶪何层层。周览无不极，我尝试一登。湘潭巴蜀总在目，长江涛浪来如崩。萦回一带绕云汉，天门对立青峻嶒。果然暑气无地着，松阴六月凝寒冰。所以凌歊名，不诬世所称。想昔宋主卜筑时，工匠庶黎劳聿兴。瑶阶沓锦具，金雀栖觚棱。教成粉黛歌白纻，吹弹弦管声娇腾。无何豪奢逐流水，转眼衰歇茫无徵。惟馀清泉白石散林壑，雨绿莓苔铺毾㲪。销磨今古罔识荣与辱，长年只有山中僧。"}