{"id":"992031","title":"次韵永叔乞药有感","dynasty":"宋","author":"梅尧臣","text":"子厚论钟乳，要若鹅翎筒。安取啖枣栗，谓相出山东。所产有所美，慎勿凭村僮。公问我饵药，石臼将使砻。我饵乃藤根，得方非仓公。曾闻李习之，其品今颇同。此物俗为贱，不入贵品中。吾妻希孟光，自舂供梁鸿。荏苒岁月久，颜丹听益聪。虽能气血盛，不疗贫病攻。何如面黧黑，腰金明光宫。亦莫如学钓，缗钩悬香藭。但知烟水乐，宁计身瘠丰。我生无快意，岂异抱笃癃。公乎忽我求，略辨雌与雄。雄赤而雌白，由来不同功。沙合固切似，朋好殊未穷。长年苟不遇，笑杀渭上翁。"}