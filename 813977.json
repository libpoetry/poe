{"id":"813977","title":"己卯冬日登约园燕云阁，步幼亭世兄原韵二首","dynasty":"清","author":"陈名典","text":"一束花枝傍矮簃，芳心惟恐报春迟。湖山隐约炊烟起，楼阁苍茫暮霭时。傲骨怕随流俗改，壮怀未许等閒知。相逢岂必曾相识，把酒重阳订后期。槛外微阴入小簃，登临莫笑我来迟。乡心已落梅花后，山色争看夕照时。选胜西湖偿旧约，开筵东阁订新知。他年得遂兰陔愿，笑指燕云相与期。"}