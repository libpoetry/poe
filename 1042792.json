{"id":"1042792","title":"观猎","dynasty":"宋","author":"刘攽","text":"立冬杀气凝，清霜会晨朝。涤涤原野空，烈烈荆棘烧。鹰饥肯为用，马寒意逾骄。旌旗带林莽，笳吹含风飙。突围狡兽怒，得隽壮士嚣。老狐屈变诈，文雉输英翘。讨伐顺天时，未许穷奸妖。翩翩马上儿，弓箭各在腰。意矜百战雄，巧斗更相招。控弦落明月，飞镝来九霄。虽虐终无伤，为乐固已饶。晚临清汝滨，寒水如落潮。挥壶酌美酒，醉归遗皂貂。"}