{"id":"1150688","title":"丹元子步天歌 其五 西方七宿","dynasty":"唐","author":"王希明","text":"毕，恰似爪叉八星出。附耳毕股一星光，天街两星毕背傍。天节耳下八乌幢，毕下横列六诸王。王下四皂天高星，节下团圆九州城。毕口斜对五车口，车有三柱任纵横。车中五个天潢精，潢畔咸池三黑星。天关一星车脚边，参旗九个参车间。旗下直建九斿连，斿下十三乌天园，九斿天园参脚边。"}