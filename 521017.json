{"id":"521017","title":"巢云为倪举人赋","dynasty":"明","author":"顾清","text":"越山山人迹大奇，卜居直与浮云齐。诛茅不畏虎争穴，拓地远教龙择栖。初来尚嫌巾履湿，住久更觉青天低。飞旌卷旆互明灭，松窗石榻同凄迷。时时蒸翠落书幌，往往空青沾杖藜。山人前年不出山，丹崖绿壑时攀跻。半筇横绝陇头路，一犁耕破芝田泥。今日山人振衣起，飞云万里随东西。翻腾百川雨九土，变化岂复知端倪。云兮能舒复能卷，世间万事如蓬转。岩崖霄汉各有时，男儿那得长偃蹇。作歌赠君殊短短，功成旧巢莫相远。"}