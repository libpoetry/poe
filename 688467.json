{"id":"688467","title":"送林大参上京贺太后尊号","dynasty":"明","author":"祁顺","text":"薇省风清秋正深，朝天匹马去骎骎。九重大举尊亲典，四海同倾祝圣心。周雅思齐传自昔，虞廷至养亦如今。鹓班拜舞承恩重，洗耳归途听好音。圣母尊崇万国钦，贺章驰献见忠忱。青霄红日瞻依近，湛露需云宠渥深。暂别忍裁知己赋，遄归期慰小民心。使旌重过湖湘路，旧憩甘棠绿满林。"}