{"id":"158570","title":"题惟晤师斑竹杖","dynasty":"宋代","author":"强至","text":"蜀江濯锦含文漪，竹生江岸初绿滋。锦波一浸入竹肌，万洗不落斑在皮。又闻泪点洒舜妃，遗迹渐染传今时。搯不受爪滑可持，隐起高节无屈欹。江神虽宝莫自私，烟根忽逐霜刀离。截而为杖得者谁，庞眉大士今一枝。{左文右扁}斓颇与坏衲宜，朝跻山巅暮江湄。山备兕虎江蛟螭，尔杖未折莫汝危。足力自健无险巇，安用童子两肩为。当年常竹纹无奇，犹托变化神葛陂。况此已是斑龙儿，长恐一旦风云随。复整头角还天逵，未必久为师有之。"}