{"id":"1230996","title":"金陵行","dynasty":"元","author":"张天英","text":"金陵城头生紫烟，金陵水立东风前。神山蜿蜒行入海，白日化龙飞上天。十年不见吹箫侣，丹凤深巢惜毛羽。仙子天端骑凤来，衣上斑斑碧桃雨。碧桃如霞浮寿觞，秦淮之鲤数尺长。林鸟回翔集庭树，华峰特立天中央。君行出门无百里，中道嗷嗷塞人耳。霜风洒笔山岳摇，夜半飞章奏天子。"}