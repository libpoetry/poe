{"id":"437179","title":"题鲁直书黄庭经","dynasty":"金","author":"赵秉文","text":"太清虚皇玉景经，琅函琼笈秘始清。囊以云锦金钿扃，四神守卫诃百灵。中夜一气存黄庭，玄霜琼膏灌子形。方瞳绿发魂魄宁，上寿千岁下百龄。天书夜降敕六丁，控驾三素乘风泠。凤笙龙管超冥冥，扬旌抗旆耀飞星。八威吐毒驱电霆，掷火万里流金铃。仙人拂石劫不停，笑视人世风中萤。世閒醉梦纷膻腥，三尸调汝丹田螟。有如尾闾泄沧溟，一朝神离鸟飞瓶。涪翁书法出兰亭，名书此经实自铭。开卷恍然如酒醒，养生新发庖丁硎。"}