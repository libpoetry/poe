{"id":"798075","title":"二郎神  春寒感怀","dynasty":"清","author":"陈维崧","text":"饾饤天气。况是天涯羁旅。怊怅类、浮萍飘泊久，伤情处、黯然无语。且检红绵灯下看，瞥见了、深闺针缕。想当日、执手叮咛，预料春寒如许。凝伫。沈吟欲著，几番推去。任春衣、红藤箱底阁，甘领受、疏风懒雨。拟向春江传此意，奈江上、双鱼无据。恨点点杨花，叠叠青山，遮人归路。"}