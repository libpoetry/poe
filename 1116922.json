{"id":"1116922","title":"皇太妃閤春帖子五首","dynasty":"宋","author":"苏颂","text":"爱敬承三殿，慈柔化六宫。常膺万春祝，永继二南风。甲观翔云覆，新宫书漏长。柳条初弄色，梅蕊已飘香。圣皇钦翼孝心存，宫閤深沉母道尊。初庆新阳生嶰律，又闻清跸过尧门。天下太平今有象，宫中行乐但迎新。万年枝上看春色，三素云中望玉宸。冰散瑶津波隐隐，雪残鳷鹊气葱葱。新春游豫祈民福，红伞雕舆从两宫。"}