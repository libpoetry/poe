{"id":"205114","title":"僧宝·方袍圆顶义何宣","dynasty":"宋代","author":"释重显","text":"方袍圆顶义何宣，续焰千灯岂小缘。花雨坐前犹滞相，虎驯庵畔尚稽诠。岩栖冢宿难依望，鹤貌云心迥洒然。宝杖夜鸣寒峤月，铜瓶秋漱碧潭烟。名标练若澄谊猾，迹念昏衢警睡眠。林下雅为方外客，人间堪作火中莲。情高不是超三际，道在非同入四禅。浮世勉谁知逝水，深峰甘自听飞泉。苾蒭草馥僧祇后，玳瑁盂传古佛先。珍重觉皇有真子，坤维高步列金田。"}