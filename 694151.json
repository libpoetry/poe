{"id":"694151","title":"襄城伯李公邀赏元宵和侍郎周公恂如韵二首","dynasty":"明","author":"陈琏","text":"侯门人物总熙熙，况遇太平全盛时。午夜笙歌喧绮席，瑶天星月炫旌麾。喜逢佳节传柑处，忽忆当年侍宴时。照眼花灯看未了，醉归犹听漏声迟。华堂开宴列牙旗，璧月流辉玉露垂。宝篆香添知夜永，金莲燄冷觉春迟。挥毫觅句诗初就，击鼓传觞令四驰。不独诚心能爱客，匡君勋业重明时。"}