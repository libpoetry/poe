{"id":"1121200","title":"送刘漳倅","dynasty":"宋","author":"林希逸","text":"撚髭袖手耽閒久，岁晚俄闻辂骑催。翁喜为亲负米去，守需监郡及瓜来。但令岸帻歌司马，莫恋斑衣戏老莱。迂叟有康人所羡，伫看扶对殿中槐。南郡久闻非旧比，民贫甚矣吏奸深。凭熊正试活人手，展骥仍多及物心。钳尾决无閒署字，支颐莫谩喜工吟。殷勤惜别庞眉老，洗耳溪边听好音。"}