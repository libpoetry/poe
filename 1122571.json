{"id":"1122571","title":"宁海五咏 崇教寓居","dynasty":"宋","author":"洪拟","text":"七年溪山北，颇自爱吾庐。人生真寄耳，何必赋归欤。客欲谈世事，词锋若戈矛。我已梦为蝶，咄哉为罢休。新晴快老读，斜日在遗编。吾非求甚解，会意即欣然。万事休杯酒，高情谁与论。寄语问安者，谨勿过吾门。不知月欲落，但觉衣生棱。夜深谁是伴，相对祇孤灯。"}