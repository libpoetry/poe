{"id":"272587","title":"高阳台·涨绿平堤","dynasty":"清代","author":"吴藻","text":"涨绿平堤，匀红缀树，东风吹上湖船。见说芳期，峭寒不似今年。玉梅随意闲开落，便春迟、春早谁怜。正嫣然。桃艳朝霞，柳晕朝烟。嫩睛初蜡游人屐，趁清明时节，金碧山川。第一楼头，还胜第二桥边。繁弦脆管西陵路，夕阳中、惊起鸥眠。卷珠帘。暮雨归来，满耳啼鹃。"}