{"id":"432345","title":"戊申三十目忏六首","dynasty":"近现代","author":"杨寿杓","text":"行年三十尚风尘，揽镜还疑我未真。身世岂宜长作客，才华渐觉不如人。酒瓢积泪无家国，笔冢埋愁有鬼神。渺渺沧波游子梦，孤灯照影自相亲。十八年前泪已枯，秋云稚子墓门呼。涓埃未报犹行役，骨肉无多况少孤。粟里田园长落寞，泷冈松柏久荒芜。他乡最怕清明近，处处春山叫鹧鸪。风雨鸡鸣不可寻，焦桐清响感消沉。浮云薄薄人间意，流水汤汤海上心。后日最难酬一饭，当年何苦散千金。阮郎莫作穷途哭，世路多歧自古今。万叠烟云眼底过，漫言华发绿盘陀。生于安乐人原少，数到交游鬼已多。白日催年春畹晚，黄尘逐梦客蹉跎。天涯有地容萍迹，勘破浮沉付醉歌。哀乐于今渐莫支，是非都付少年时。佯狂自颂刘伶酒，小咏人传毕曜诗。过去繁华天不悔，未来欢笑我何知。振衣西望蓬山外，云树江关日暮思。吾生有尽且为欢，一卷南华悟达观。客况何须分苦乐，家书总讳说艰难。眼前春色凭花笑，物外人情当梦看。绮岁风怀删欲尽，卅年歌哭太无端。"}