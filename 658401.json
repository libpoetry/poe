{"id":"658401","title":"听人弹琴","dynasty":"明","author":"王鏊","text":"薰风长日庭院深，有人危坐弦鸣琴。悽其始作履霜操，划然忽造崩山音。大弦春温小廉折，大小廉温无间歇。月斜窗户鸿飞高，秋入园林蝉语咽。抚弦按指忽变之，袅袅馀音如欲绝。欲绝不绝还丁丁，幽谷幽禽饥啄雪。黄昏风雨势振天，天青雨歇山娟娟。衣冠相对坐终日，日与文王孔子相周旋。烦君试作南薰调，去和虞韶向廊庙。"}