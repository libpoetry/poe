{"id":"575769","title":"别内","dynasty":"明","author":"孙蕡","text":"秋霜凋女萝，夕露沾兔丝。依依两夫妇，贫贱生别离。思昔结缡日，适际离乱时。布衣才掩胫，糟糠不充饥。性拙命复穷，偃蹇世所嗤。赖子同甘苦，孤贞常自持。幸逢世道平，天路振羽仪。欢爱未云竟，殷勤方自兹。执袂讵忍分，清涕流裳衣。淹留日月促，去去无归期。晨鸡咿喔鸣，行李戒路岐。仆从已严驾，安能更迟迟。所嗟长辛苦，不为儿女悲。遗语望邻曲，含酸望亲知。恻恻重恻恻，此怀当告谁。"}