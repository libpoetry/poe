{"id":"1059140","title":"除名","dynasty":"宋","author":"邹浩","text":"前年除名窜新州，今年除名窜昭州。我名无实浪自得，坐此人间多怨雠。恩深天地贷斧钺，除之又除名不留。虽然未即听逐便，已觉此身民是俦。裂冠毁冕散车马，幅巾杖屦西南陬。行者争道舍争席，所向尔汝纷应酬。洞山有语久弗契，忽然一笑知来由。我追我随非我患，那用避如韩伯休。"}