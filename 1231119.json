{"id":"1231119","title":"呈王本斋尚书","dynasty":"元","author":"陈方","text":"圣主光先业，王春再至元。赞襄符妙算，择选副深论。众悉推耆德，三曾镇大藩。虎珠秋月避，鸟帜海云翻。籍籍番禺颂，明明造化恩。清标非柏府，高秩是薇垣。煮海民为食，经营古所敦。于淮邦足赋，浩汗利之源。弊政思张弛，长材畀轾轩。光芒分八座，精采送孤鶱。鼎重千钧小，胶清万丈浑。龙文须御服，马湩锡壶尊。香散知心醉，春回到骨温。冰霜愁左□，风雨命前奔。灶灶连云起，船船附蚁屯。绝知忘夙夜，何暇觅饔飧。昔也东西浙，欢然远近言。市无忧折阅，人不困牢盆。公日唯扃户，方时亦在门。从容尝接语，叹息每销魂。裋褐□如鬼，传餐首欲髡。潮乾晴沫白，日淡暮烟昏。卒戍春鸣析，人家月照樊。卤成俱井井，地限各村村。碧海浮天际，黄芽暗竹根。缅思多彷佛，已阅十寒暄。识量今逾老，声华晚更尊。谬知惭骫骳，甚欲写玙璠。形吊徒萧瑟，心驰正郁烦。仙花团雪净，江草乱云繁。早晚招渔艇，丘墟问故园。抠衣瞻管仲，扫榻寄陈蕃。袍笏仍图画，山林数记存。此时鸥与鹭，随意乐乾坤。"}