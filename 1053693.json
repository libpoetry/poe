{"id":"1053693","title":"再寄子由","dynasty":"宋","author":"孔平仲","text":"湓城趋高安，相望若邻屋。思君肠九回，终夕转车毂。一从江上别，再见腊与伏。岧峣阻跻攀，疲曳愧蹑逐。此心敢忘德，烱烱如寸烛。念昔见教勤，绸缪均骨肉。及今无所成，长大惟食粟。读君黄楼赋，溢耳感丝竹。蹈海始知深，秋水暂自足。斯文道中丧，吊古堪恸哭。勃兴得公家，万物困陵触。声名载不朽，岂羡卿相禄。琢雕穷乃工，未剥不为复。嗟予空有心，资性本碌碌。佳篇屡寄酬，珍赐比金玉。隋珠照十乘，只报一鱼目。反顾拙丹青，何由希画鹄。黄华强再奏，取笑阳春曲。"}