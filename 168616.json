{"id":"168616","title":"再和实之喜雨呈正之","dynasty":"宋代","author":"黄干","text":"苦海渺无涯，火宅常自焚。青衫不疗饥，白首非工文。勉策疲驽姿，舍已为人耘。造物真小儿，苦乐胡不均。突如四月时，梅雨成炎蒸。安得玉烛调，一晦复一明。中夜忽自悟，感慨若有神。有名汝不趋，有利汝不奔。独与迂阔友，卜邻向东屯。燕坐想羲皇，浩歌发商声。床头有浊醪，啸咏聊自倾。又如苦旱中，一雨涧壑盈。草木回春姿，万象皆更新。君今东屯成，拙寝复几兴。我亦侧西流，草阁时共凭。长想千载上，依依耦耕人。"}