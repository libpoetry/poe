{"id":"1060447","title":"立秋日诸公过敝庐赋诗","dynasty":"宋","author":"洪朋","text":"埃郁一炎方，何处不庳湿。北窗但扫地，所向若维絷。及兹澍雨过，信是高秋立。便有好事侣，俱来负郭集。中庭树阴满，燀气清且急。胡床各萧散，颇觉凉气入。道丧千载馀，世路日险涩。朋知得若人，风流有所及。西山一牛鸣，时哉先圣集。兴来浩荡游，胡为若羁絷。"}