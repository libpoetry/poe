{"id":"1107528","title":"水竹墅十咏 曲水流觞","dynasty":"宋","author":"叶茵","text":"兰亭饮者徒，因物寓天理。著眼静中观，坎止流行耳。百丈崖悬立，一泓流绿漪。品题无好语，摹写冷泉诗。受用十三诗，不离方寸地。门外自风波，行之以无事。风来无市声，景物占深净。鸥狎堂上翁，时来点天镜。造物无尽藏，散在林泉中。结亭相周旋，人与万境空。鼻祖旧游地，留得老桂香。有能培植之，此香传诸郎。同此江湖心，有盟非知己。我亦畏机人，莫入惊波里。策驴风雪中，东君献诗料。花惊非故吾，聊复索花笑。沿堤过竹所，履声惊龟鱼。人生适意耳，何必驷马车。躞蹀水穷处，鸡犬非人间。褰裳不用涉，迤逦逃秦山。"}