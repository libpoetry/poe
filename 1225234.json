{"id":"1225234","title":"庐山纪游赠黄伯庸","dynasty":"元","author":"吴师道","text":"昔闻匡庐名，今睹雄秀姿。我舟薄其趾，阴雨深蔽之。平生洁清念，谅受庐君知。宁辞三日淹，未恨一见迟。邂逅得佳士，欣然即追随。时云散诸峰，攒青逗参差。五色太古色，相对心融怡。披衿寻鹿迹，抉洞徵贤祠。风雩杳馀韵，书台抗层基。前瞻辨五乳，仰顾指狻猊。却招白鹤仙，下瞰神龙陂。飞桥度三峡，舣棹凌深危。喷涛电雪眩，转石雷霆驰。薄暮不可留，淅淅山风悲。明发开先游，寒溪涉清漪。入门双剑色，夹道万虬枝。飞虹泻青嶂，漱玉下深池。竹亭夐幽阒，四壁多残碑。出林送落日，踏月仍遨嬉。移舟星子湾，回首烟雾时。归来记所历，一一天下奇。兹山信绵邃，览胜犹多遗。简书属有程，逼仄嗟绊羁。悠悠此时路，依依后来期。巢栖云松间，瓢饮涧水湄。昔贤有高躅，安用微官为。"}