{"id":"1118572","title":"夏日四首","dynasty":"宋","author":"陆游","text":"飕飕风露发根凉，月落菱歌尽意长。分得镜湖才一曲，吃亏堪笑贺知章。新辟虚堂痛扫除，萧然终日屏僮奴。此间恐是维摩室，除却藜床一物无。平明一浴汗无馀，坐觉胸中合太虚。舂玉作糜天所赐，不妨数箸进山蔬。草芝方出峨眉老，力比金丹似更多。秦不及期周过历，始知养寿在中和。"}