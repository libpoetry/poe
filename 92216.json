{"id":"92216","title":"和姜邦杰春坊续丽人行","dynasty":"宋代","author":"杨万里","text":"玉人自惜如花面，不许黄鹂鹦鹉见。若令画史识倾城，写遍人间屏与扇。春光嬾困扶不起，吹残玉笙也慵理。是谁瞥见一梳云，微月影中扫穠李。阿昉妵周不姓顾，笔端那得莲生步。无妨正面与渠看，看了丹青无尽处。古来妍丑知几何，嫫母背面谩人多。君不见汉宫六六多少人，画图枉却王昭君。是时当面看写真，却遣琵琶弹塞尘。不如九京唤起文舆可，麝煤醉与竹傅神。"}