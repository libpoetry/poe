{"id":"1104707","title":"哲宗发皇后册宝三首","dynasty":"宋","author":"郊庙朝会歌辞","text":"既登乃依，如日之升。有严有翼，丕显丕承。天作之合，家邦其兴。朱芾斯皇，子孙绳绳。我礼嘉成，我驾言旋。降坐而跸，奏鼓渊渊。景命有仆，保佑自天。永锡祚嗣，何千万年。宣哲维公，就位肃庄。册宝具举，丕显其光。出于宸闱，鼓钟喤喤。母仪天下，万寿无疆。"}