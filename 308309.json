{"id":"308309","title":"淫预石·瞿唐双苍崖","dynasty":"现代","author":"赵熙","text":"瞿唐双苍崖，绝地拔天起。奇哉一拳石，锁钥全川水。何时唤淫预，意自舟人始。立名本惧心，义不旌厥美。不知造化才，生此据何理。儒者称禹功，中古镇夔子。疏凿与天然，未究洪荒史。飞鹰著粪白，万古沉牛祀。抟抟博山炉，石脚果谁视。无怪白乐天，恐至无名死。"}