{"id":"1218388","title":"题王氏三芗图","dynasty":"元","author":"岑安卿","text":"春风桃李花，秋雨梧桐树。人心自悲喜，草木那知故。三香各根柢，气色偶一类。凄凉冰雪魂，夐绝霜月趣。人惟知其然，遂有兄弟喻。花岂识友于，人自生好恶。吾闻登徒子，好色耽伛偻。又闻海上翁，逐臭慕腥腐。世人溺嗜好，颠倒死不悟。君今眷兹香，志意实清苦。流芳当无穷，万古复万古。"}