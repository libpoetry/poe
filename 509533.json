{"id":"509533","title":"挽柳御史母孺人","dynasty":"明","author":"韩雍","text":"闻道孺人发已苍，母仪妇道总非常。幽闲德比芝兰秀，贞静心如铁石刚。孝养姑欢朝侍膳，忧祈夫疾夜焚香。恒随令节供先祀，每赞凶年发义仓。道路行人资饮食，闾阎茕独举婚丧。抚存舅氏遗孤振，表率姻家阃政良。教子成名看衣绣，抱孙传业见飞黄。清时锡命来丹阙，晚景承恩在画堂。冠簇翠珠双凤结，袍明霞帔五云章。重重禄养来方厚，杳杳仙游去忽忙。霜落宜男凋草色，云遮婺女暗星芒。七旬高寿生无沗，一世荣名没有光。新冢玉埋闲永夜，穹碑山立对斜阳。题铭太史多称颂，执绋乡人重感伤。我亦为诗扬盛美，千秋万岁永流芳。"}