{"id":"154358","title":"宿东山村舍","dynasty":"宋代","author":"文同","text":"八十雪眉翁，灯前屡歔欷。问之尔何者，不语惟抆泪。良久云老矣，未始逢此事。种粟满川原，幸已皆藏遂。喜闻欲登熟，近复失所冀。有虫大如蚕，日夜啮其穗。群鸦利虫食，剪摘俱在地。驱呵力难及，十止余三四。供家固未足，王税何由备。瘠土耕至骨，所得几何利。又令遭此祸，不晓上天意。在世幸许年，必以饥馑死。闻之不敢诘，但愧有禄位。移灯面空壁，到晚曾不寐。"}