{"id":"982546","title":"进南郊庆成诗","dynasty":"宋","author":"秦观","text":"于赫龙飞后，中区八月秋。合严天地祀，远继祖宗休。熙事将兴举，彝章预讲诹。纷然曲台议，断自太任谋。宗伯方承命，元龟遂告猷。三钱封内帑，五瑞辑诸侯。路寝前斋玉，清宫复射牛。长迎南至日，圆即自然丘。扈跸三千剑，干霄十二楼。钩陈严御座，太一奉宸游。好雨虚闻毕，生阳不待邹。浮云依斗散，华月亘天流。霄被黄裀却，霜空曲盖收。堪舆同顾飨，河岳尽怀柔。麾日初鸣仗，旂风不满旒。回銮龙入驭，传诏鹤为邮。崇庆天虽老，华胥圣不忧。衣冠千玉简，宇宙一金瓯。可但丰年屡，当知世德求。惭无班马手，作颂配商周。"}