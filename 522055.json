{"id":"522055","title":"蓉溪书屋为金","dynasty":"明","author":"顾清","text":"西川山水天下奇，绵州更好芙蓉溪。溪流百里到城下，上有茅屋临清漪。长松荫门白日静，密竹绕宅青春迟。屋中旧书几千卷，一一牙签分架垂。主人家本东州彦，衣冠世泽闻邦畿。高门大字榜孝子，亦有梅屋工文辞。柯条远布极万里，书香一脉犹连支。功名奕叶到孙子，兰台石室争峨巍。天机云锦出桑苧，清庙簠簋资耕犁。丹青数尺小斋里，尚想清夜闻吾伊。平桥曲渚往复回，林亭水阁相因依。扁舟泊岸何所待，溪风飒飒吹人衣。溪风吹衣人未归，钧天须人运璿玑。江湖廊庙本异处，轩冕山林非一时。惟有芙蓉最相忆，开花长满屋东篱。"}