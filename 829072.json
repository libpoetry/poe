{"id":"829072","title":"新秋（十二章纪黎、冯之际也）（选六）","dynasty":"清末近现代初","author":"朱青长","text":"鸦婢牛奴大可诛，扫花驱蝶太糊涂。盗兵竟弄潢池戏，出手轻弹玉局铺。小坐忘川兼及楚，设词挑越更燔吴。来因渺渺无人识，窃笑徐娘负故夫。玉黵金符了不真，白头奇想作兵神。茫茫硕画三生愿，落落雄谈四座瞋。近苑楼台高过阙，非花杨柳媚于人。破篱采菊疏狂事，别有玄虚结虎邻。人情浓薄水东流，记得来时近早秋。不佞已经成远别，可怜未必得空留。盟心磐石生蒲苇，誓月冰规减玉钩。盼盼苦心无白处，只宜泉下筑高楼。莲花四角自葳蕤，别后登楼近十回。旧伴重逢心恻恻，柔肠双碎语哀哀。同遭逼迫均无恙，新有郎君想更才。命薄只今分冷暖，久留侬住反生猜。蓬莱宫外漫长堤，松菊依然赋去兮。续带以绳穷子愧，将谦比素故人凄。冷月怕谈前夕梦，新花初发旧诗题。玉函妆镜般般在，但隔红墙听晓鸡。荷花生日日初长，排比文鸳促凤妆。百辆班班迎姹女，前骑咄咄送飞王。先朝大老留长乐，别署新宫号未央。最是小南强可笑，绕篱分路发幽香。"}