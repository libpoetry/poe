{"id":"448759","title":"奉题吴静山九寨沟图卷","dynasty":"当代","author":"陈永正","text":"造化壮兹游，天巧九寨设。挥洒开鸿蒙，尺幅出奇绝。岷峨势腾奔，至此为结穴。冰峰峙西北，皛皛群玉洁。斫地谁能平，镵天谁能截。海子蛰巨龙，噏张云雷掣。梯湖吐瀑虹，坌涌石凹裂。当作长江源，在山已千折。阴壑敛森沈，冷光洞寥泬。磴穿颓岩腹，藤纠老鹃血。回风褰雾帷，木末微阳瞥。幻影荡空翠，迷彩层复迭。绛红间轻紫，霏霏金坠屑。万象集笔端，一纸天机泄。吁嗟乎吴子，胸积太古雪。"}