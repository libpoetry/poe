{"id":"614624","title":"中秋同李伯襄林元培饮曾元鲁宅待月","dynasty":"明","author":"韩日缵","text":"可奈今宵月，阴风吹寒魄。秋云散复卷，玉蟾隐云箔。皓彩黯不流，霜氛淡漠漠。庭除伫清辉，夜移催严柝。明月不可待，良朋且命酌。把酒一问之，桂子何年落。灵娥怨素秋，肃肃玄阴薄。寂寞袁安渚，徘徊庾亮阁。于此兴不浅，雄谈恣酬酢。倚槛舒长啸，微尚欣有托。"}