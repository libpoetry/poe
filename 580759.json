{"id":"580759","title":"新都杨君铅山费君全州蒋君同邑张君钟君有世讲之会而吾弟叔永与焉特作此小诗用识老怀喜乐之意诸君他日更倡叠和联成一轴并请吾石淙石斋二老先生各为训戒法语于前后又安知此轴不遂为通家之张本也哉","dynasty":"明","author":"梁储","text":"千古交游道义存，故应传子复传孙。天开事业文章府，人聚忠贞孝悌门。此夕莫嫌车马闹，清秋宜放笑谈温。吾曹当日相知意，欲为诸君次第论。"}