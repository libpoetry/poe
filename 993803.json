{"id":"993803","title":"纳凉","dynasty":"宋","author":"章甫","text":"大热金石流，日色赤可畏。鄙夫先多病，喘息仅存气。饮冰不救渴，肤汗那容睡。秋风几时来，不问黑貂敝。林梢堕斜阳，凉飔飒然至。呼童汲井泉，洒扫庭中地。胡床得露坐，始觉有生意。老妻破甘瓜，儿女膝下戏。鸣蝉虽强聒，亦足代鼓吹。坐久月照人，金波正澄霁。惜哉疲薾甚，杯酒未敢置。浮生能几何，荏苒忽中岁。四时更代谢，寒暑不可避。幻身岂长存，中有不迁义。且享今夕凉，百年安用计。"}