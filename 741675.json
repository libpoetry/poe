{"id":"741675","title":"回山行","dynasty":"清","author":"张九钺","text":"青山不放江出楚，北斗茫茫落洲渚。天兵破浪斩青冥，云梦潇湘罅如缕。青冥罅里拿舟上，逼眼精灵狎空旷。舵侧樯回变怪生，若与舟争谁肯让。雪骨崩空朽龙虎，皴皮削屑生霜雨。西风巫峡摇臂脚，东旭金焦吐门户。石根驾涛袅相逼，漾荡冲融嵌虚碧。半占青天乌鹊巢，下沈斜日鼋鼍宅。枯枫老杉皆十围，根盘蛇蜴叶倒垂。寺门高开大竹翳，阴风或恐来山夔。下临公瑾散花洲，南屏远映宿雾收。棹声呕哑落空翠，凫鹥散乱凌清秋。造物好奇不好平，幽人于此得性情。玲珑破碎那自惜，梦魂图画生其精。采石马当犹趁客，及兹每叹飘毫发。安得冥冥万丈梯，举袖长挥失吴越。"}