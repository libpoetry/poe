{"id":"774114","title":"秋日感怀","dynasty":"清","author":"洪繻","text":"夙愿乘风出请缨，江山何处卓龙旌。晾鹰辽塞云无色，饮马长城水有声。安得楼兰惊介子，可怜海岛遁逢萌。霜天灯下萧条坐，万卷当前气不平。西风簌簌奈吾何，阅尽惊波又逝波。鲲背千年沉黑海，马头万里望黄河。子通磨盾心原壮，张翰持杯鬓已皤。匿迹穷荒无处所，有时山鬼一牵萝。大荒海外更东荒，风急天高碧浪长。日日编愁遵枉渚，年年晞发近扶桑。有怀掷帛游关内，无路乘槎过日旁。最是不堪登望处，神州时欲起红羊。庾信生涯仅小园，荆榛何处认周原。桑田沧海红尘路，燹火人烟黄叶村。世难王樵居茧室，身閒宗测画苏门。江山一片斜阳里，照见疮痍血泪痕。"}