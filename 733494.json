{"id":"733494","title":"己亥小寒走笔赠古林和尚","dynasty":"清","author":"黎士弘","text":"不见吾子十年矣，子来远渡西江水。拜子颜色为子欢，遂能解脱了生死。忆昔追随全盛日，破壁短檠同吮笔。规模贾董公孙书，指点云烟酣六籍。其时吾师杨长公，同里沈陈俱劲敌。与叔胡生三十强，摩空作赋徐庾匹。各各心矜吾子贤，退让不敢齿行立。子家簪缨床满笏，群从诸郎庙廊属。子独游迹扫朱门，沧桑弹指逃空谷。贤者所为不可测，学孔学释非两截。大地应须截铁人，能穿虎豹探龙穴。往事陈言空浩浩，选佛归来年尚少。老大还念嫁时裳，我为子语子应笑。三生石上灵岩山，欲得从君觅领要。"}