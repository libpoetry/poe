{"id":"141433","title":"桃木·神仙拥出蓬莱宫","dynasty":"宋代","author":"龚大明","text":"神仙拥出蓬莱宫，罗帏绣幙围香风。云鬟绕绕梳翡翠，頳颜滴滴匀猩红。千娇百媚粲相逐，烂醉芳春逞芳馥。朝阳影里粲琼红，晨霞香中咽寒玉。承恩侍宴青帝前，锦衣半脱酣昼眠。莺莺燕燕扶不起，巧呼苦唤殊可怜。傍阑无力娇欲语，花群本是桃源女。几年流水饭胡麻，今在武陵溪上住。"}