{"id":"755377","title":"建溪途次梦刘氏姊感赋","dynasty":"清","author":"张印","text":"我昨浙中来，草木已黄落。一下建溪水，绿叶纷沃若。回念母在京，年已桑榆薄。同产有一姊，天乃夺之速。昨夜来入梦，颜色犹曩宿。肴馔既已陈，谓我食无肉。馎饦既已罄，犹索玉田粥。自言数年中，处境真荼毒。亦欲通消息，使令无僮仆。亦欲过谈心，往来车无轴。慰藉苦无词，姊乃放声哭。掩口劝勿声，忽尔视为辱。自揣姊何辜，遇人竟不淑。平生颇修谨，奚至占脱辐。复念秦与闽，道里五千足。姊宁有羽翰，远举如黄鹄。村鸡忽唱晓，豆大镫摇绿。倚枕自沈吟，此意日往复。"}