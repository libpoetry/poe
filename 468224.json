{"id":"468224","title":"荥阳","dynasty":"明","author":"谢肃","text":"济水出王屋，既伏仍流行。大河不能限，东南溢为荥。荥阳古虢邑，鼎峙京索城。虎牢足形胜，河汴扬濯清。晋楚既迭霸，刘项复兵争。成皋口宜守，敖仓粟方盈。创业虽足赖，匪德何由成。东都绍炎祚，不席地势兴。山川失险阻，天地载清宁。昭代御宇内，兹土丽神京。人民日巳众，击壤歌隆平。焉知客游士，念此愧深情。愿为东飞鹤，一举还蓬瀛。"}