{"id":"421187","title":"念奴娇 丁未清明，虎阜谒张东阳祠，不果","dynasty":"近现代","author":"陈去病","text":"人人争道，在虎丘东麓，有新祠宇。疁水战功惊海外，一夕八王如鼠。奇石镌功，城头骂汉，吾意终无取。几回经过，瞠目九天未睹。差喜一老相逢，黄鹂桥畔，絮絮和侬语。绝胜忠魂香火地，花木亭台无数。上冢船多，踏青人聚。底事扁双户。瓣香清酒，怊怅难陈嘉俎。"}