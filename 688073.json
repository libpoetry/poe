{"id":"688073","title":"遭诬得罪赋此以见志","dynasty":"明","author":"朱同","text":"四十趋朝五十过，典章事业历研磨。九重日月瞻依久，一代文章制作多。岂有黄金来暮夜，秪惭白发老风波。归魂不逐东流水，直上长江诉汨罗。自知廉洁可匡君，岂料颠连更殒身。七载仪刑多制作，百年经史岂无闻。人情汹汹何时定，世事茫茫总莫伸。九死一生何足报，尽将心事付苍旻。"}