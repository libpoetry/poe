{"id":"1061680","title":"留题婺州智者寺","dynasty":"宋","author":"慕容彦逢","text":"宿雨虽乍晴，轻云犹出岫。春深卉木繁，千岩衒芳秀。谁云山径幽，涓涓响寒溜。时禽助好音，百啭引鸟脰。老僧邀客留，蒲帘捲圭窦。侧耳石鼎傍，蝇声辩汤候。茶品颇自修，击拂振襟袖。勤劬爇炉香，挹试殆三嗅。稍定与之言，飘然出尘垢。坐久月华生，澄潭明列宿。"}