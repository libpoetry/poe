{"id":"1126295","title":"春晚五首","dynasty":"宋","author":"曹勋","text":"春事纷来似到家，恨无仙术驻年华。一声雷送晓来雨，百和香凝栏里花。满城新绿障清尘，景物回环付大钧。无奈垂杨千万结，织成幽恨付残春。杨柳密栽烟外缕，丁香娇结雨中愁。细推物理何能理，且作东风烂熳游。新荷贴水翠田田，绿满花梢午影圆。饭了从容春事静，螭头闲掬水溅溅。春过花飞不可寻，空馀新叶翠光深。炉香袅袅轩窗静，时有珍禽啭好音。"}