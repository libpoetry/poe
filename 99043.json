{"id":"99043","title":"韩子华石淙庄","dynasty":"宋代","author":"苏轼","text":"绛侯百万兵，尚畏书牍背。功名意不已，数与危机会。我公抱绝识，凛凛镇横溃。欲收伊吕迹，远与巢由对。誓言虽未従，久已断诸内。区区为怀祖，颇觉羲之隘。此身随造物，一叶舞澎湃。田园不早定，归宿终安在。彼美石淙庄，每到百事废。泉流知人意，屈折作涛濑。寒光洗肝膈，清响跨竽籁。我旧门前客，放言不自外。园中亦何有，荟蔚可胜计。请公试回首，岁晚余苍桧。"}