{"id":"387789","title":"金缕曲·韬父见余近词","dynasty":"清代","author":"樊增祥","text":"韬父见余近词，不胜感怅。宣南老友，惟君一人，言愁欲愁，再成是解&middot;轩翠风流歇。付双鬟、黄河一唱，玉龙凄切。试数人间词赋手，吾亦当年老铁。怎字字、滴成鹃血。一自灵云悭圣解，惨桃花、天地成秋色。经几度，马挝折。王郎亦是秋风客，二十年、扬州一梦，玉箫呜咽。同谱弟兄两人耳，各自颠毛欲雪。忍重话、干戈离别。莫和凤皇池上句，尽麻鞋、晓踏行宫月。家国恨，那堪说。"}