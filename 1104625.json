{"id":"1104625","title":"上钦成皇后册宝六首 入门、升殿用《显安》。","dynasty":"宋","author":"郊庙朝会歌辞","text":"上帝锡羡，寔生婉淑。辅佐神皇，宠膺天禄。诞育泰陵，劬劳顾复。于昭徽音，久而弥郁。于显惟德，徽柔懿明。嫔于初载，有闻惟馨。肆我鼓钟，万舞在庭。神保是格，来止来宁。有炜柔仪，率履不越。惠于初终，既明且达。我将我享，相盥乃登。胡臭亶时，攸介攸宁。苾苾其芳，殽核维旅。陟降孔时，有秩斯所。雍容内化，维神之明。明则不渝，绥我思成。天维显思，有相于内。右贤去邪，夙夜儆戒。猗欤追册，重翟袆衣。既右享之，百世是仪。酌彼玉瓒，有椒其馨。鬷假无言，雍容在庭。生莫与崇，于赫厥声。祀事孔明，神格是听。"}