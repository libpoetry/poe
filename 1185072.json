{"id":"1185072","title":"无名歌","dynasty":"唐","author":"殷济","text":"天下沸腾积年岁，米到千钱人失计。附郭种得二顷田，磨折不充十一税。今年苗稼看更弱，枌榆产业须抛却。不知天下有几人，但见波逃如雨脚。去去如同不系舟，随波逐水泛长流。漂泊已经千里外，谁人不带两乡愁？舞女庭前厌酒肉，不知百姓饿眠宿。君不见城外空墙遥，将军只是栽花竹。君看城外恓惶处，段段茅花如柳叶。海燕衔泥欲作巢，空堂无人却飞去。"}