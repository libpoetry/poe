{"id":"1127115","title":"和东坡送仲天贶王元直六言韵五首","dynasty":"宋","author":"黄庭坚","text":"仲子霣霜杀草，风流无地寄言。王君攀鳞附翼，礼义端能不骞。不怨子堂堂去，盖念君得得来。家藏会稽妙墨，晚岁喜识方回。两公六字语妙，独我一双眼明。笔似出林鸟翼，诗如落涧泉声。老忆夷门老将，当年许我忘年。博学似刘子政，清诗如孟浩然。天子文明浚哲，今年不次用人。九原埋此佳士，百草无情自春。"}