{"id":"1112996","title":"张彦度挽诗二首","dynasty":"宋","author":"张纲","text":"京兆吾宗不乏人，煌煌朱绂照簪绅。棠阴讼简弦歌乐，莲幕才高画诺新。北海但知樽有酒，莱芜谁念甑生尘。哀笳忽送秋风急，忍看遗踪万古陈。满目溪山旧赏心，杖藜那复共登临。平生友谊情无间，累世宗盟分更深。顾我老怀谁告语，思君遥夜独悲吟。流风赖有诸郎在，他日相亲倘嗣音。"}