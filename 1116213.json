{"id":"1116213","title":"刘资政挽词","dynasty":"宋","author":"沈与求","text":"国耻忍言城下盟，忽惊河洛失清宁。心摧宝仗离宸极，血溅辕门落将星。请死自缘鸣越甲，乞师谁为哭秦庭。高名会与丘山重，一诵遗箴一涕零。志士长悲处死难，唯公勇决一言间。结缨季路空遗迹，投阁扬雄亦厚颜。义烈峥嵘昭国史，忠魂寂寞閟家山。只鸡已负它年约，下客伤心两鬓斑。"}