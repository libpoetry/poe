{"id":"491633","title":"风筝曲","dynasty":"明","author":"刘崧","text":"缉麻合线长百丈，要系风筝待晴放。有风须及清明前，作得鲇鱼爱新样。全身糊纸竹缚匡，两旗横张垂尾长。手中缓放莫教卷，风力渐舒风渐远。犹嫌平陇去不高，走上山头如掣鳌。盘空一点正摇曳，欲坠更举何滔滔。时人勿用旁惊睨，质薄材轻等儿戏。乘时容易上云霄，失势终然在平地。明日落花花雨寒，过却清明风力阑。萧条断线挂虚壁，沟中破纸无人拾。"}