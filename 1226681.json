{"id":"1226681","title":"赠相士黄电目","dynasty":"元","author":"胡长孺","text":"忆昔待诏金马门，方伎杂遝车盖繁。黄生蔡子最绝出，高堂不奈笙歌諠。庐陵老翁才五尺，盱母江头眼空碧。相人岂不二子如，秋风夜雨归无宅。长身博士老一簟，皋比那博儒生酸。人生荣华无足梦，桃笙竹枕长阑干。黄翁勿叹无家苦，华屋连云更何补。蜀庄一日不百钱，炳炳幽光二十年。"}