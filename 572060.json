{"id":"572060","title":"旃檀馆雨中限十一韵","dynasty":"明","author":"袁宏道","text":"卧观残帖蠡，閒拨冷池灰。洗碗供梨汁，分垆炙芋魁。雉班穿砌笋，兔目长官槐。谢草吟三复，支堂看几回。思深泉透石，吟苦将衔枚。敝册胶春卤，花笺污晓煤。鵁飞频带子，鸠雨不通媒。种药愁沙涩，增栏值岸颓。茜衫宫长过，小服野人推。木壁涂番像，丹房裂净苔。菘菁欲放满，自起斮旁莱。"}