{"id":"707291","title":"尉迟杯 闻丹霞谢世遥为一哭","dynasty":"明末清初","author":"王夫之","text":"离愁远。恨漓水不逐湘流转。萧萧寒雨天涯，南雁一声惊断。閒悰无数。都付与、似水并刀剪。忍今生、死死生生，总难片语分判。追忆云暗苍梧。也则是、风光本色消遣。裸戏谷泉，雷电里莫，更有耶娘生面。今且向、垂杨暮雨。鹃啼处、咒残春一线。想依然、还我伤心，归舟天际相见。"}