{"id":"436665","title":"平水八咏 陶唐春色","dynasty":"金末元初","author":"李俊民","text":"松柏森森护帝宫，至今和气在河东。诗人不尽当时事，八景图中见国风。等闲过了万千峰，偃蹇相看意不浓。洗出青山真面目，祗疑海底有天龙。三月湖边祓禊亭，依依杨柳雨中青。晚来风起花如雪，春色都归水上萍。春风桃叶复桃根，相妒封姨似少恩。无限乱红随水去，人閒何处觅仙源。古渡无人鸟迹多，眼前历历旧山河。片帆不是秋风客，谁向中流发棹歌。嫩寒篱落似江村，雪里精神月下魂。桥北桥南路分处，行人立马待黄昏。物外神仙自一家，等闲不许占烟霞。只今冰雪人何处，惆怅山前日易斜。暮云深锁梵王家，楼阁峥嵘阅岁华。香火半残僧入定，卧听窗外落檐花。"}