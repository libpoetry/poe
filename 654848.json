{"id":"654848","title":"读晦翁诗有感辄次其韵","dynasty":"明","author":"倪岳","text":"望望逋仙梅，眷眷陶令菊。空怀杞人忧，宁论贾生哭。寸心能几何，百事日相触。遁迹岂不嘉，腼颜良自辱。君恩浩难酬，身计老始足。青云谢荣途，白驹赋空谷。乾坤遂容与，轩冕脱羁束。乃知江汉远，亦有冥鸿独。洗垢从索瘢，疑璞任嗤玉。长歌归去辞，詹尹何劳卜。"}