{"id":"823303","title":"雨霖铃 芭蕉，次柳屯田韵","dynasty":"清末近现代初","author":"吴湖帆","text":"绿窗情切。听潇潇雨、乍引还歇。今宵暗把凉思，拚尽付、红心抽发。叶底秋声更苦，和蛩语低咽。叹旧事、隍下迷离，鹿梦初醒粉墙阔。诗题凤尾伤离别。问谁知、倚石愁时节。空嗟美景迟暮，经几度、卷风迎月。满院飕飕，犹记邀凉簟枕曾设。对半纸、修竹弹文，怨语何从说。"}