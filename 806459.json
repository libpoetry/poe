{"id":"806459","title":"贺新郎五十八首 其二","dynasty":"清","author":"蒋士铨","text":"蝶是庄生化。绝冠缨、仰天而笑，闲愁休挂。大抵人生行乐耳，檀板何妨轻打。穷与达、漫漫长夜。岂女痴儿欢笑煞，叹何戡、已老秋娘嫁，须富贵、何时也。十年骑瘦连钱马。经几多浮云变态，悲歌嫚骂。南郭东方游戏惯，粉墨谁真谁假。吊华屋、荒丘聊且。不见古人何足恨，只文词、伎俩斯其下。我本是、伤心者。"}