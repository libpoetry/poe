{"id":"780274","title":"金缕曲 汴塘旅次，阻雨题壁，即寄南中兄弟","dynasty":"清","author":"周星誉","text":"明日花朝矣。尚兀是、风风雨雨，把人愁死。破屋荒鸡孤烛暗，打叠一衾乡思。剩布被、偎侬独自。想见故园灯火夜，向花前、暖酒谈游子。待说起、怎生睡。骑驴十载长安市。笑依旧、青衫短剑，劳人身世。早岁功名都道福，赢得飘零如此。须信道、年华弹指。种菜箸书当早计，问金门，射策干何事。再来者，有如水。"}