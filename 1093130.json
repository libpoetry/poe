{"id":"1093130","title":"月夜小集次韵郑教授","dynasty":"宋","author":"韩淲","text":"溪山有佳月，可以永今夕。惊心总悠悠，过眼纷籍籍。何为秋向深，甚是老已逼。长谣陶一觞，怀抱所共席。披衣步良夜，奈此佳月何。太虚澹以阔，青景转觉多。风微泛家山，露湛明庭树。乌鹊无停栖，稀星片云度。光冷秋气肃，感时唯自惊。徘徊亦已久，不知更漏深。嫦娥在高高，传闻殊恍惚。双鹤快飞来，驾我探月窟。"}