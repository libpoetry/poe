{"id":"466933","title":"无题十首","dynasty":"当代","author":"谷海鹰","text":"柔风款款舞殷勤，欲系波心一朵云。旋即旋离琼影碎，举头缥缈未相闻。随云曾入戒台深，古刹空庭著意寻。似解玄风宣妙谛，百年枝曳万重金。三宿桑阴事本空，霜襟讵料染春红。荣枯片霎凭谁主，何必留香蝶梦中。寒云底事唤沈雷，来护红炉未尽灰。但恐补天天愈老，山疑水惑久徘徊。无心一顾竟相知，几劫尘缘共此时。暗祷清风犁皓月，阴霾起处种莲池。逢春几度问杨枝，一种青青别样痴。甘露瓶中无聚散，翻随絮泪化离丝。绛珠还泪我还诗，月访风邀每欲辞。辗转红尘槐梦老，萍根不合著相思。榆钱散罢乞荷钱，荒却灵台一寸田。病里流霞空眷顾，无端拂冷伯牙弦。乞得冰轮作玉梭，鬘天织就忘情罗。恩经怨纬千千结，了却三生梦几多。万点飞花幻亦真，欹风枕雨暂同尘。馀香散尽随缘化，依旧乾坤自在身。"}