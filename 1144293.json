{"id":"1144293","title":"次程南仲韵","dynasty":"宋末元初","author":"杨公远","text":"老来鹤发更鸡皮，计解曾无六出奇。耕钓云烟三寸管，剪裁风月几联诗。逢人多谢开青眼，顾我惟惭匪白眉。世路近来虽著脚，不如退步学聋痴。生意窗前草不除，翛翛苍玉自扶疏。贫将入骨谁怜我，富欲掀天命属渠。学圃频观种树传，杜门几似绝交书。有时间有过从者，分席非樵即是渔。兴来呼酒乏瓷卮，自笑醄醄作么为。细诵坡仙前后赋，更歌元亮去来辞。一心湛彻长如水，两鬓髼松半欲丝。毕竟不消惆怅得，苍松独傲岁寒时。倒指头颅六十馀，尤堪抱瓮灌园蔬。生来自得江山趣，身后何消竹帛书。无事关怀心寂寂，有时敲句意徐徐。乘閒问柳寻花去，缓步安然当小车。剩喜壶中别是天，诛茆结屋竹梅边。伴人有意一泓砚，笑我无缘二顷田。半醉半醒知酒圣，非空非色悟僧禅。门前青嶂浑如画，云去云来树倚巅。"}