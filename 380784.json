{"id":"380784","title":"阳台路·送客晚归城西陂揽景成咏","dynasty":"现代","author":"郑文焯","text":"暮山远。见倒空翠湿，云开萍面。荡荒湾、雨气衰荷，秋在水灯红飐。愁杀渡江人，醉里解携，梦随波转。离声断。又暗催、湘弦鸿阵零乱。独绕横桥归路，澹一水、漂花旧苑。片帆风影，尚映带、凭高阑槛。销魂又、寒林堕月，寂寞小城西畔。空帘捲。乱虫天、如闻哀叹。"}