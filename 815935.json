{"id":"815935","title":"感兴","dynasty":"清","author":"高珩","text":"蓟草青莲孝水滨，就中难者宦游身。听莺杜曲谁携酒，走马兰台不当春。几日禁烟钖粥旧，昨宵微雨杏胎新。年年未识东风面，总为秾华解误人。翻嫌寒食到匆匆，老去情怀渐不同。春事顿抛乡梦外，雨声全在客心中。相争燕蹙东西水，欲放梅商断续风。最苦冲泥朝凤阙，禁钟才断火城红。"}