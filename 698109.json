{"id":"698109","title":"漫吟","dynasty":"明","author":"钟芳","text":"天池滉瀁兮限南北，咫尺眩瞀兮穹壤翻覆。灵鷟秘兮祥麟踣，郑雅莫辨兮混缁白，西子蒙秽兮嫫母如玉。吁嗟地使之然兮，挹彼觱泉聊以自厌兮。有美一人兮宛清扬，眉横秋月兮双瞳方。卓星昪兮纡霞裳，飞翩翩兮驾鹤苍。钧天奏兮铿宫商，顾我欲驻兮霓旌彷徨。吁嗟从之无邮兮，溯彼清芬聊为休休兮。"}