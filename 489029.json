{"id":"489029","title":"刘氏孝友堂","dynasty":"明","author":"梁兰","text":"君家兄弟今所无，堂颜孝友名非虚。七帙寿母堂中居，闺门整肃严君如。家人礼法莫敢疏，金昆玉季丹凤雏。綵衣斑斓堂下趋，左右更侍朝而脯。埙篪迭奏湛且孺，孙男孙女前襟裾。冢妇稚妇后婉媮，慈颜有喜成欢娱。叔也鼓笈上京都，擅名太学讲唐虞。前年归省荣乡闾，天子选才需文儒。豸冠白简立玉除，千钟之禄养有馀。不用剖冰求鲤鱼，四时甘旨登牢蔬。人间此乐畴能俱，紫荆花发暮春初。萱草叶齐雨露濡，鸾回锦诰来天衢。为君升堂倒双壶，我歌此诗岂苟谀，观风有使行当书。"}