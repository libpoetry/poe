{"id":"843647","title":"望江南 杂题我朝诸名家词集后","dynasty":"清末民国初","author":"朱祖谋","text":"湘真老，断代殿朱明。不信明珠生海峤，江南哀怨总难平。愁绝庾兰成。苍梧恨，竹泪已平沈。万古湘灵闻乐地，云山韶濩入悽音。字字楚骚心。争一字，鹅鸭恼春江。脱手居然新乐府，曲中亦自有齐梁。不忍薄三唐。云海约，明镜已秋霜。但愿生还吴季子，何曾形秽汉田郎。归老有纑塘。迦陵韵，哀乐过人多。跋扈颇参青兕气，清扬恰称紫云歌。不管秀师诃。江湖老，载酒一年年。体素微妨耽绮语，贪多宁独是诗篇。宗派浙河先。兰锜贵，肯作称家儿。解道红罗亭上语，人间宁独小山词。冷暖自家知。消魂极，绝代阮亭诗。见说绿杨城郭畔，游人齐唱冶春词。把笔尽凄迷。留客住，绝调鹧鸪篇。脱尽词流芗泽习，相高秋气对南山。骎度衍波前。长水畔，二隐比龟溪。不分诗名叨一馔，居然词派有连枝。人道好埙篪。南湖隐，心折小长芦。拈出空中传恨语，不知探得颔珠无。神悟亦区区。回澜力，标举选家能。自是词源疏凿手，横流一别见淄渑。异议四农生。金针度，词辨止庵精。截断众流穷正变，一镫乐苑此长明。推演四家评。舟如叶，著岸是君恩。一梦金梁馀旧月，千年玉笥有归云。片席蜕岩分。无益事，能遣有涯生。自是伤心成结习，不辞累德为閒情。兹意了生平。娱亲暇，馀事作词人。廿载柯家山下客，空斋画扇亦前因。成就苦吟身。秋醒意，抱碧契灵襟。生长茝兰工杂佩，较量台鼎让清吟。欣戚导源深。甄诗格，凌沈几家参。若举经儒长短句，岿然高馆忆江南。绰有雅音涵。皋文说，沆瀣得庄谭。感遇霜飞怜镜子，会心衣润费炉烟。妙不著言诠。穷途恨，斫地放歌哀。几许伤春忧国泪，声家天挺杜陵才。辛苦贼中来。香一瓣，长为半塘翁。得象每兼花外永，起孱差较茗柯雄。岭表此宗风。招隐处，大鹤洞天开。避客过江成旅逸，哀时无地费仙才。天放一閒来。閒金粉，曹郐不成邦。拔戟异军成特起，非关词派有西江。兀傲故难双。双飞翼，悔杀到瀛洲。词是易安人道韫，可堪伤逝又工愁。肠断塞垣秋。雕虫手，千古亦才难。新拜海南为上将，试要临桂角中原。来者孰登坛。"}