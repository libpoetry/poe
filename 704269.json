{"id":"704269","title":"长沙分司竹桂橘三植皆南州高品感而有作时虞逆瑾见害三首","dynasty":"明","author":"潘希曾","text":"两竿苍玉何年植，潇洒当轩伴寂寥。终日看来吟不足，有时倚处醉微销。影垂月下湘君佩，声咽风前秦女箫。彷佛故园池上见，不知身在五湖遥。摇落方同楚客伤，峥嵘一树好秋光。谁从月窟移仙种，独把天香殿众芳。玉露濯枝丛浅碧，金丹点蕊破轻黄。广寒记得曾攀折，屈指于今己十霜。青青江橘映秋堂，浥露含风亦自香。行处寻常供独玩，霜前三百莫轻尝。风流雅称离骚颂，品味珍收本草方。寄语湘灵须爱謢，待充包贡入明光。"}