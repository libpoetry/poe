{"id":"788863","title":"眉妩 香河初度书怀","dynasty":"清","author":"李恰","text":"怅燕台春寂，楚泽书沈，三载客游倦。马齿看迟暮，金风起，星星尘鬓催换。百年渐半，问病魔何事依伴。猛追省，莫铸回头错，老身世蓬转。往事重重虚幻。把意根细扫，情蒂轻剪。忽忆平湖杳，长空外，关山惊被兵燹。梦魂怯远。料故园、三径秋怨。怕醉倚阑干，高树咽、蝉碧断。"}