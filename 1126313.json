{"id":"1126313","title":"瑞岩仰老见和复酬前韵七首","dynasty":"宋","author":"曹勋","text":"请得忙中物外身，要看飞瀑泻天绅。佳时每与渔樵伴，仿语相倍是故人。双涧流泉彻底清，五峰晴挂白云轻。泉流云散迟归步，犹欲思丰问此生。生死之徒六与七，可救群生可愈疾。心如秋月碧潭空，深闭岩扉方表悉。台山之麓少卑湿，小筑还专甘井汲。陋巷闭门饮一瓢，惭非回也能知十。当年卜近虎溪侣，领略闲心笑相许。岂图云水各一方，回首向来若怀古。白足持诗怀抱开，清言秀润喜惟梅。便知雅贶翛翛意，端为闲人特特来。云英两凤跨烟扉，收尽诗才坐翠微。相国题评为携挈，一方莲社似公稀。"}