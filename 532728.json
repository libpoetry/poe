{"id":"532728","title":"戊子中秋见月痛忆往昔摧肝剖髓情见乎辞","dynasty":"明","author":"李舜臣","text":"明月皎三五，况复中秋时。清晖岂不满，望望祗益悲。忆昔忝朝趋，亲承白发娱。休浣时乘暇，欢宴日相煦。归散紫宸朝，鸣玉步逍遥。譬乌本恋私，何言寄迢迢。佳节一以临，忻承旅寓心。称觞拜且舞，起坐弹鸣琴。及釜方在此，樽罍复能绮。圆方且珍羞，水陆充遐迩。嗟吾薄祜躬，五福本无同。惠时良不偶，孔燕谁能终。异物感弱孙，沉痛为销魂。大运一陵替，万事兹掌翻。嗟吾天所伐，吾罪甘陨越。白发遂见夺，含贝一何忽。孤儿号欲绝，五内崩以裂。从此饰归輤，血继声幽咽。间关指敝屋，二九达东服。生行见榇还，惨恻动邦族。孤儿苦欲死，呕血将难已。恭承哲人意，黾勉兹伊始。墓门何萧萧，剖髓诀今朝。归体托穷泉，恸绝不可招。自昔入承明，庶几振金声。方舄终越吟，拟翰祗莼情。投簪三上书，微尚不自如。岩岩东曹间，维絷心何疏。颇闻古人志，微禄忻从事。宁知为所婴，岁暮及颠踬。颠踬兹云极，白日忽西匿。独览泣吾非，酷痛摧中臆。倚庐日月迁，寥廓奉几筵。荐禫时方燠，忽忽吟寒蝉。踯䠱下中堂，椎心诉穹苍。白露沾我衣，惊风飘我裳。衰草咽秋虫，清野号孤鸿。俯仰窃自怜，积恨安所终。"}