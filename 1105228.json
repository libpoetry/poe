{"id":"1105228","title":"挽赵南塘","dynasty":"宋","author":"方大琮","text":"初开学禁预招延，俄滞周南四十年。大振文词惊海内，肯将训诂让儒先。孤忠自许汉遗老，高气直凌唐谪仙。凤昔览辉今已矣，危楼百尺尚依然。晚起苏公以礼郎，侍经掌制位文昌。端平气脉真堪寄，元祐光阴惜未长。马邑深忧形谏墨，鸾台宁徙耻书黄。门生最是知心者，追记微言泪数行。"}