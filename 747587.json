{"id":"747587","title":"苦寒行","dynasty":"清","author":"符兆纶","text":"朔风卷水水倒行，三日不抵临川城。天空野旷人烟断，沧波浩浩孤舟横。回首白云凝不飞，忆昨长跪牵爷衣。爷年渐老儿远去，膝前谁问寒与饥。欲语妻孥转呜咽，十口从此隔风雪。已怜长安不易居，更堪贫贱难为别。十年琴剑西复东，三百六旬如转蓬。出门即是客，远近将毋同。何独此别心忡忡，江上严寒晚来作。呼僮暖酒斟复酌，醉不成欢卧未能，坐看纷纷雪花落。"}