{"id":"1110682","title":"秋怀六首","dynasty":"宋","author":"朱松","text":"庭柯一叶失，风挟凉气归。湛湛陂水清，芙蕖脱红衣。非无岑寂士，句法妙玄晖。独怀履霜戒，德人贵知微。真儒六经学，文字聊解纷。长孺弃诸侯，汉庭相公孙。儿口乳未乾，妄作黑白分。谁能领斯会，事往风中云。导江自岷山，源浅觞可滥。下集大小川，千丈水府暗。策策井桐凉，炯炯窗月淡。后生抱奇志，黄墨勤点勘。市朝富危机，匹夫死冯河。何如狎鸥子，烟雨同一波。行藏各有趣，不在相诋诃。我师陋巷人，千古冠四科。穿堵超玉绳，影倒夜窗寂。火云一洗空，月露清欲滴。幽人负痾卧，起坐三叹息。归同对床笫，晤语永佳夕。掩窗耿不寐，道人亦无悰。故山新稻香，粥鱼响枯桐。梦中信了了，推枕闻西风。少迟稚金壮，归辔与子同。"}