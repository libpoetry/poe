{"id":"997258","title":"新寨饯南归客","dynasty":"宋","author":"黄庭坚","text":"初更月蚀缺半璧，三更北风雪平屋。夜寒置酒送归客，长歌燕雁灯前落。故园无书已十月，目极千里云水隔。客方有行乃未已，归且经予江上宅。比邻诸老应相问，为道于今不如昔。新知翻手覆手閒，故人江南与江北。有时日高天气清，炙背南轩把书策。可怜斯人巧言语，今已埋没黄土陌。乃知生前倾意气，不用身后书竹帛。往在江南最少年，万事过眼如鸟翼。夜行南山看射虎，失脚坠入崖底黑。却攀荆棘上平田，何曾悔念身可惜。辞家上马不反顾，谈笑据鞍似无敌。迩来多病足忧虞，平地进寸退数尺。意气索然成老翁，所有鬓发犹未白。闲居为妇执薪爨，宿处野人争卧席。昔壮今衰殆不如，吾恐未必不为福。寄声诸老善自爱，客行努力更强食。门前种柳今几长，戒儿勿令打鸂鶒。春晚归来踯躅间，为公置酒临江阁。"}