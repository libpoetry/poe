{"id":"703910","title":"甲寅秋日","dynasty":"明","author":"韩日缵","text":"玉署凄清日闭关，金茎秋色带西山。宦情敢谓沧洲远，环佩长疑霄汉间。架上蠹鱼容吏隐，阶前驯鹤伴人閒。论文更有神仙侣，为简新诗细与删。鸣佩群趋问竖朝，为陈劝讲集官僚。石渠岁月尘仍积，兰殿秋风暑渐消。顾讽桓经光睿德，岂裁卞赋振词条。侍臣鹄立阶墀下，伫望鸾旌出紫霄。退食从容下竹埤，十年词苑独栖迟。物情枯菀三秋换，生事琴书双鬓知。司马文园空卧病，贾生宣室白忧时。腐儒载笔惭无补，忽漫莼鲈有所思。秋高太白气凄清，闻道黎毗未解兵。野草萧条苍屹岭，羽书合沓粤王城。比闾久困征输急，横海犹闻鼓角鸣。安得务农息战斗，欢从里社乐春耕。追陪剑履五云端，落落晨星曙色寒。掷笏谁教鸾羽铩，赐环犹荷主恩宽。欣传明诏徵岩穴，岂有清朝老钓竿。风叶飘零凉冷后，上林赢得一枝安。漕输百万入幽并，庚癸频呼细柳营。见说东南翻巨浸，不闻钟鼓报新晴。里闾丘赋年年尽，关塞烽烟处处惊。即虑无秋妨国计，司农何以佐升平。中使仍衔尺一符，缗钱十万未全苏。纵横豺虎今何似，抒轴闾阎近有无。天临阊阖秋偏迥，路入贲禺草欲枯。圣主只今多雨露，坐看穹色变寒芜。自怜宦拙笑吾涯，何处庭闱隔岁华。诸弟风尘□可料，三秋日月莫深嗟。池荷已实垂垂绿，巢燕将归故故斜。有客欲辞方朔戟，朱门洞口正为家。"}