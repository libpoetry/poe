{"id":"496054","title":"沁园春 其二十一 送苏舜泽提学","dynasty":"明","author":"夏言","text":"宝墨楼前，赐麟堂上，一别三年。喜学有师承，文章丕变，士多矜式，礼义相先。振起儒风，激昂晚进，洙泗门墙得正传。共道是，有苏公条教，白日青天。蹇予谢政归田。正欲访、匡庐五老烟。奈白鹿洞中，难留地主，紫薇花下，忽送神仙。便省东齐，旧游西晋，一点文星入紫躔。重分守，记华堂丹桂，绿酒歌筵。"}