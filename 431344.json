{"id":"431344","title":"送李湘石宋萸湾回蜀二首","dynasty":"近现代","author":"王再咸","text":"萧萧落木雁南飞，临水登山送客归。苍海流残前日梦，青袍叠冷旧时衣。文章交道同千古，樗栎长年又几围。回念平生弧矢志，遨游敢道昔年非。吹残尘梦堕苍茫，客里光阴雁数行。弹指十年新旧雨，伤心万古别离场。回帆大海天无岸，卧地寒花夜有香。遥指扶桑鸡唱处，崦嵫何计补斜阳。"}