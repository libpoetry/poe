{"id":"693283","title":"次陈推府偶成韵二首","dynasty":"明","author":"苏仲","text":"谁将生计问陶朱，我恐陶朱术亦疏。五贼天生难剿克，一毫身外敢奔趋。山瓢雅可闲斟月，烟艇何妨日钓鱼。自谓身轻成晚计，故园秋菊共茱萸。今古斯文共一家，如君丰度可人誇。弛张局里真无恙，活泼天机岂有涯。竹叶别留春意好，蒲帆高挂夕阳斜。相看欲了无穷话，何日同归理钓槎。"}