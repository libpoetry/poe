{"id":"266751","title":"高阳台·娟镜楼","dynasty":"现代","author":"叶恭绰","text":"苕玉镌名，芝泥押篆，传神暗想幽馨。逝水寒光，依稀犹写倾城。添妆盼断婵媛影，触菱枝、绮梦都醒。等伤心、黛碗霜封，钗合尘生。风花历劫知谁主，矧旧时明月，依例亏盈。百尺楼高，从他翠委香零。开奁待证相思史，奈半泓、秋水无声。剩清朝、倚槛频看，短鬓偷惊。"}