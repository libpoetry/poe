{"id":"775680","title":"乞风行","dynasty":"清","author":"周凯","text":"东台西厦澎湖中，夏秋往往多台风。去年九月飓更甚，海飞咸雨枯青葱。凯也奉檄视灾眚，配船直向东瀛东。那知祭风行有期，淋浪春雨来无时。倾盆翻雨下如注，一月寄碇虎山湄。雨止风定促开帆，偏逢毒雾相遮衔。混然天地成一色，不辨岛屿礁石之巉岩。腥风盐沫喷衣湿，颠倒心肝呕欲绝。呕欲绝，幸雾灭，又值东风来作逆。往来梭织金山阿，八日不得到料罗。使者瞑眩僮仆疴，长年三老嗟蹉跎。使者瞑眩不足惜，呜呼奈此澎民何。饥不得食寒不衣，身无翅翼谁能飞。一月两月难久稽，有钱在舱薯可糜。遥遥相望不得成饷遗，对天呼抢空歔欷。歔欷不已叩头泣，愿乞一帆风西北。今宵吹到妈宫湾，大沛皇仁遍海国。遍海国，沾皇仁，俯鉴臣心一缕真。如天之福民得食，手掷杯珓卜云吉。"}