{"id":"194200","title":"遗安堂·苴茅动龚胜","dynasty":"宋代","author":"任希夷","text":"苴茅动龚胜，屠书恐王蠋。二君夭天年，千载欢莫赎。今代史伯存，危行光往躅。繄昔开禧年，狂童叛吾蜀。非招讵肯往，全身不受辱。平林萃群号，高飞独黄鹄。屹如中流柱，炯若昆山玉，元气赖以存，馀风厉颓俗。平生慕庞公，以安贻嗣续。岂为万钟加，居然一丘足。晚山云自归，春风草还绿。代谢纷吾前，灵台独无欲。一从身落南，先庐蜀江曲。中间乱离瘼，几人惠文触。烂额皆论功，考槃终不告，临风一长谣，白驹在空谷。"}