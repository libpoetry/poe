{"id":"907060","title":"和沈潜诚崔氏园九尾龟","dynasty":"宋","author":"李复","text":"天生神物非偶然，此龟不知今几年。世传一尾直百岁，计应生在晋魏前。长江不挂豫且网，得来佳处游林泉。穹然苍甲大如屋，欲负三山翔群仙。奇宫偶卦天地位，爻画夐出大易先。惟昔宁王重为宝，閟藏欲永万世传。今兹此宝世莫识，但爱金字毛绿鲜。仰视朝阳俯引气，一闭千息常绵绵。默然无言观物化，寿比彭篯犹更贤。阴阳灵变固莫测，时或轻举来巢莲。"}