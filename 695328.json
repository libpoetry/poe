{"id":"695328","title":"喜李都宪以抚治督将出师用杜老诸将韵奉赠二首","dynasty":"明","author":"林光","text":"贼骑纵横傍霍山，邻封唐汝尚牢关。土戎已壮官军胆，夷长远参将佐间。鱼在釜中犹戏跃，棋当局处却安閒。春风指日传飞捷，武弁知谁不厚颜。攻屠连拔十馀城，济北淮南骇贼旌。岂谓太平终偃武，却劳文士远提兵。汉思颇牧增长叹，世遇黄河几度清。多谢郧襄贤督府，直将恩信迓升平。"}