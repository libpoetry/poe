{"id":"1236616","title":"宫词","dynasty":"元","author":"耶律铸","text":"玉辇声沈不再过，锦屏寒影梦如何。露花凝夜香珠冷，苕径封春翠靥多。怨烛泪乾遗晓月，妖莲心苦起秋波。姮娥万古青天在，剩比人閒受折磨。蜂粉蜂黄事已休，凝尘空满玉搔头。海棠酣睡醉无力，人柳痴眠閒自愁。深掩绿云笼晓月，乱飘红雨涨春流。不知燕子来时节，几度双飞入画楼。"}