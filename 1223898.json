{"id":"1223898","title":"秋山行旅图","dynasty":"元","author":"虞集","text":"春夏农务急，新凉事征游。饭糗既盈橐，治丝亦催裘。升高践白石，降观索轻舟。试问将何之，结客趋神州。珠光照连乘，宝剑珊瑚钩。乘马垂苜蓿，纵目上高丘。策名羽林郎，谈笑觅封侯。太行何崔嵬，日暮摧回辀。古木多悲风，长途使人愁。羸骖见木末，足倦霜雪稠。谷口何人耕，禾麻正盈畴。出门不及里，酒馔相绸缪。壮者酣以歌，期颐醉而休。安知万里事，有此千岁忧。"}