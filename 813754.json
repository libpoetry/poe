{"id":"813754","title":"丙子岁初出门见有短衣揖让者继凶年之后得此感而有作","dynasty":"清","author":"汪缙","text":"去岁真彫瘵，东南气尚新。春从江岸转，礼到贩夫真。揖让看闾里，诗书慕搢绅。抚绥烦大吏，风俗不难淳。每从凶岁后，恩泽入人深。俯仰苍生事，饥寒圣主心。截粮留水次，分食到桑林。为国勤休燠，须知玉步临。江南财赋重，输灌仗年丰。纵使艨艟集，应怜杼柚空。张陈留惠政，周况有遗风。报国无多事，长忧百姓穷。"}