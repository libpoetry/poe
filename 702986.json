{"id":"702986","title":"见怀留别韵","dynasty":"明","author":"谢迁","text":"黄扉十载共丝纶，壮志相期作荩臣。大块推移终息老，浮生行止岂由人。寻常野服随身便，忽漫韶华过眼新。若许扁舟同范老，五湖烟水久知津。头上凉飔透白纶，药笼频检识君臣。行吟尽日无佳句，梦想终宵有故人。松坞昼长茶灶熟，秫田秋稔酒篘新。閒来偶试湖边屐，雨后蘋香水没津。"}