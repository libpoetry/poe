{"id":"1105246","title":"山墅","dynasty":"宋","author":"方岳","text":"竹径裹茅茨，荒烟晚未炊。氄禽争灌木，吠犬守巴篱。涉世终于拙，归田已自迟。老亲头白尽，眠雨话吾私。山冱雪云低，荒芜略有蹊。逢人多说虎，隔坞忽闻鸡。寒剖蜂房户，晴分麦町畦。迩来神亦健，薄饭厌羹藜。且莫嫌穷僻，山居尽自奇。候樵分玉蕈，熏穴得香狸。杯隽明冰片，崖寒孕雪芝。不遗吾一美，惭尔野人为。近况居然野，称呼只墅民。有诗供课最，无债恼比邻。性亦无嫌懒，人多不解贫。每过田父宿，吾自认吾真。牛背夕阳暖，沙头霜叶寒。酒生宁可薄，橘老尚多酸。友昔几相卖，山吾素所欢。墙阴有茅茨，留得菊花看。"}