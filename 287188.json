{"id":"287188","title":"高阳台·题塔影经缘图卷","dynasty":"现代","author":"夏孙桐","text":"龙象销沈，人天惨淡，惊心此日湖山。塔去经留，休论霸业如烟。恒沙浩劫谁能算，叹寻常、金碗人閒。任流传。片楮凄凉，梦想华鬘。难忘化鹤重来地，认斜阳南墅，古路西关。拾翠披榛，相逢总在鸥边。飘零贝叶空王托，便销他、射虎残年。怕开编。诉尽兴亡，画里啼鹃。"}