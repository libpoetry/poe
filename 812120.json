{"id":"812120","title":"记忆即书","dynasty":"清","author":"孙原湘","text":"社鼓喧喧殷六街，东风摇荡画帘斜。万花丛里偷眸看，始信梅花第一花。一闪横波抵万金，乍掀帘已见芳心。瓜犀赠自掺掺手，情比当年掷果深。闻郎声息翠帘开，连日潜踪著意猜。知道袖中藏数字，百方图便近身来。待来何事却来迟，已近花阴月上时。口自怨郎心自喜，暗中情味没人知。病中消息恣窥觇，悄揭罗帏按玉纤。平日未容亲近处，今朝不道尽无嫌。投琼斗叶两无猜，众里横波不肯抬。挨到上灯移坐近，一钩新月暗钩来。盈盈绿水出芙蕖，娇韵才如二十馀。昨日女儿相并立，风情翻较阿娘输。临别贪看月下姿，黄昏风露下阶迟。知郎尚有流连意，特向明蟾立片时。心性年来倍耐愁，沉潜声影坐楼头。轻风任墼帘钩响，不是郎来不下楼。此生百念已灰寒，薄倖休疑会合难。剩有丹诚心一点，可怜无计剖君看。"}