{"id":"1143697","title":"雨霁二首","dynasty":"宋末元初","author":"方一夔","text":"次第寻春不恨迟，春光偏在雨晴时。风林窍暖山飞鸟，潭洞门开惊卧螭。酒冽万家供笑语，土牛千耦乐耘耔。物华又逐年华转，惟有诗人老更衰。谁传春涨没溪毛，又喜朝晴暖土膏。箬裹旋生新接树，花窠重发旧栽桃。扫蜂上彗经营早，通燕归帘结构牢。莫道山中勋业少，等閒善类入钧陶。"}