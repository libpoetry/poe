{"id":"807692","title":"解连环  暮秋看窗前杏花","dynasty":"清","author":"陈维崧","text":"碧秋澄澈。把江南染遍，是他黄叶。忽一朵、半朵春红，也浅晕明妆，薄融酥颊。簸雨笼晴，笑依旧、茜裙微摺。只夜凉难禁，露重谁忺，蛩语凄咽。回思好春时节。正桃将露绶，兰渐成缬。楼上人醉花天，有画鼓银罂，宝马翠埒。事去慈恩，枉立尽、西风閒说。伴空濛、驿桥一帽，苇花战雪。"}