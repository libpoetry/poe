{"id":"225441","title":"紫芝和来·雨余榴火欲烧空","dynasty":"宋代","author":"邓肃","text":"雨余榴火欲烧空，宫槐老翠闇薰风。即今此景那可恃，忽观玉露泣芙蓉。请公文急出新格，一变茅黄兼苇白。坐令鼠辈扫地空，毋使再来相主客。异日光芒李杜高，声价岂但一时豪。故应高视空四海，纷纷过眼万银袍。我生作意游弱水，蓬莱杳隔三万里。何如平地揖诗仙，一洗从来郑卫耳。期公便作九鼎重，云水未容扁舟弄。漫天霖门在胸襟。半夜吹作高宗梦。鬼方月窟虽殊陬，愿治之心辄相投。泽民事业无多子，要使人人鼓腹游。"}