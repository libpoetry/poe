{"id":"308981","title":"湘春夜月·花影","dynasty":"现代","author":"赵熙","text":"问春痕。为谁留下春魂。想得绝代魂消，愁坏了春人。不辨是空是色，但化身如活，活到前身。印重重叠叠，春归一梦，怎不伤春。生绡画取，芳池倒出，明镜横陈。欲扫还留，空付与薄情游子，低唤真真。瑶京路远，到悟时、微有香闻。静坐久，看夕阳新月，一般幻景，犹判寒温。"}