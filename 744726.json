{"id":"744726","title":"自缥缈峰至石公山入明月庵","dynasty":"清","author":"张镛","text":"凌晨越高岭，纡回转南路。杖策晞石公，菁葱郁翘楚。窄径登巑岏，襁属少安步。剑楼势若削，云屏看疑仆。突兀拔幽壑，窈窕穿轻雾。褰裳入空翠，明镜一湖注。百里顾盼间，飞帆渺孤鹜。隔江青嶂列，丽日媚烟树。微风湖上来，披襟得佳趣。夕阳归招提，怪石耸平圃。几榻皆峰峦，厜㕒落樽于。高枕听涛声，层轩俯流溯。优昙会禅心，清磬消俗虑。平生探幽兴，宿膺烟霞痼。洵美兹山川，胜游惬情素。"}