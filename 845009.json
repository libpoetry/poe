{"id":"845009","title":"陆涧鹤年伯以和卢彬士金陵绝句见示因次其韵六首 清凉山","dynasty":"清末民国初","author":"曹家达","text":"残山荦确照寒晖，依旧高城瞰四围。欲问萧梁兴替事，寺门黄叶一僧归。石城打桨不胜愁，金粉飘零泣素秋。今日无人念征戍，湖云楼月自清幽。纪功碑碣总成空，铜狄无端出殡宫。三百年来禁樵采，为谁移置市门中。太平西幸路迢遥，一夕金陵王气销。剩有荷珠重文藻，好寻冥漠话前朝。秋试当年最胜时，湘帘桦烛寄游思。淮清桥下风流尽，头白诗人又卖痴。山到城南总比连，石潭终古照寒泉。于今花雨无人会，老木萧萧生古烟。"}