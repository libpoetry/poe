{"id":"737482","title":"惠山第二泉试武彝茶歌用商丘先生韵","dynasty":"清","author":"缪沅","text":"寒泉九曲梦未到，瑞草一束丛生岩。气苍味厚色转朴，雪烦驱滞心为忺。庙山萝芥苦柔媚，配此风格方相兼。闽僧前时裹寄我，日夕蒸焙夸茅檐。行缠南溯不忍弃，驱屐白硾标红签。朅来试茶山水窟，獠奴蒻叶劳包缄。松响飕飗风鼓浪，泉音琤琮水拂帘。云垂绿脚渗遥碧，香浮翠乳凝空岚。泉清石白正映发，夫岂尤物横碱砭。从来万事尚标格，咀啜至味无人探。斯水煮茶合第一，虚评浪语空议谗。是时山空岩骨露，一尘不动含晶盐。余甘漱齿喉吻润，恍在武曲搊吟髯。胸中腥腐涤欲尽，茗柯妙理搜丛谈。"}