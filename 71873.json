{"id":"71873","title":"满江红·鸟飞兔走叹劳生","dynasty":"元代","author":"刘敏中","text":"鸟飞兔走，叹劳生、浮世匆匆如此。眼底风尘今古梦，到了谁非谁是。击短扶长，曲邀横结，为问都能几。悠悠长啸，谩嗟真个男子。数载黄卷青灯，种兰植蕙，颇遂平生喜。冷笑纷纷儿女语，都付春风马耳。美景良辰，亲朋密友，有酒何妨醉。高歌一曲，二三知己知彼。"}