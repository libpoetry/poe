{"id":"830946","title":"玉烛新  己巳人日集栖白庼","dynasty":"清末民国初","author":"陈宝琛","text":"初正俄七日。数雁后花前，欲归谁得。乍晴旋曀，虚凝望、客里东风无力。臣家旧德，故未忘、生寅时历。忍见此、遗孑周黎，嗷嗷若为安宅。词流会饮高斋，仰壁上英光，中兴名笔。降神辈出，人间世、剥复循环难测。年芳自惜。愧綵胜、金花头白。只剩与、羹菜酬春，题诗寄忆。"}