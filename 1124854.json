{"id":"1124854","title":"赠钱思权","dynasty":"宋","author":"徐积","text":"好笑两学官，果然作不了。子去恐无船，我眠幸有草。君看野田中，閒花亦不少。昨日有人来，赠我吟诗藁。有客叩茅庐，时来见鳏老。今朝二十七，春风有多少。共子乐有馀，如何醉不倒。坐中忽索马，归慰亲怀抱。有客怀刚义，无物能干抱。堂有白头亲，惟忧甘旨少。其家十五口，行计亦草草。也须谋饘粥，不可使饥倒。同室与乡邻，势与他人异。义当同子去，岂敢徇于利。但恐登舟时，无以慰亲意。沽与玉瓮醅，岂烦酒官义。"}