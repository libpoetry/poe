{"id":"1235484","title":"题集贤全大学士三首","dynasty":"元","author":"刘鹗","text":"高斋坐深夜，幽事亦可悦。恨无千黄金，夜夜买明月。买之匪有他，怜月有圆缺。愿言月长圆，不照人离别。仲舒不窥园，我懒辄破戒。穷冬万木枮，菜叶青可爱。羊肉岂不佳？何如淡交耐。苟能食其根，黄河看如带。虚窗对风雨，因得观物妙。君看四檐集，不了一罅漏。沧溟阔如天，尾闾小如窦。万事当防微，悠然发孤笑。"}