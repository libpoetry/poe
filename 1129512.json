{"id":"1129512","title":"陈紫微赴召","dynasty":"宋","author":"释居简","text":"帝辍词臣重抚绥，次边尤轸大江陲。百篇斗酒玩万物，十雨五风终四期。谣颂不遗纤悉美，形容难尽许多奇。纵龟放鹤朝天去，岂独江东列郡师。苦心如檗凛于冰，赢得冲冠雪一簪。千载四明登陆处，三生五月度泸心。清泠烈暑生秋思，谐协凉薰入正音。今日惮公如惮黯，试看塞柝夜沈沈。"}