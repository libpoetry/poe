{"id":"1252821","title":"春晚客怀七首","dynasty":"元末明初","author":"王冕","text":"春事已过半，客怀何怅然？鸟啼云外树，花落雨余田。沽酒不成醉，解衣徒自怜。五湖烟水远，未得问归船。落落穷途客，年年不在家。寄眠听夜雨，借景看春花。空著三山帽，难防两鬓华。清晨览明镜，载笑复咨嗟。衣袖露两肘，难留侠客槌。对山长发啸，得酒忽忘诗。树湿吴云重，花残越鸟悲。酸辛甘自受，褴褛愧妻儿。花落春城暮，登临思倍清。买杯酬宿约，联句足余情。三峡星河动，九江风浪生。吾侪似无用，思与白鸥盟。雨暴溪流急，云低树势平。山边狐独啸，林外鸟皆惊。小草添生意，残花减俗情。明朝整巾舄，饱饭竹间行。诗酒从时适，功名委壮图。好山随处有，閒客近来无。冠盖骈三辅，烽尘暗四隅。余生营计拙，且僦好楼居。贾谊治安策，虚劳渎圣明。人民正凋瘵，豺虎恣纵横。白水沈南国，青山没上京。吾儒无可奈，老泪向天倾。"}