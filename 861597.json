{"id":"861597","title":"张德夫园亭八咏 其一 梅隐","dynasty":"宋","author":"王炎","text":"闻君家有十亩园，竹踰万个花亦繁。门楣大字扁梅隐，要与梅兄同岁寒。问君小隐亦何好，脚踏风波身易老。花虽不语解笑人，似隐又非何草草。破雪暗香先得春，青州从事如春温。女奴洗玉歌一曲，对花举酒成三人。饮酣拔剑气方怒，汴洛神皋难北顾。手提万骑属櫜鞬，未可为梅空隐去。"}