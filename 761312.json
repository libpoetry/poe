{"id":"761312","title":"月下笛  院落乍秋，乱蛩絮壁，赋寄眉月楼","dynasty":"清","author":"蒋春霖","text":"浅树留云，疏花倚石，小亭秋聚。风泉暗语。夜深琴韵愁谱。芭蕉叶碎桐阴减，料不碍、空阶细雨。奈笺纹叠雪，筝床横玉，旧情无数。休赋。归来句。待采遍芙蓉，隔江烟雾。吹箫俊侣。跨鸾今在何许。相思泪滴珊瑚枕，尚梦到、穿针院宇。只后夜酒醒时，满地鸣虫自苦。"}