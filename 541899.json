{"id":"541899","title":"送徐逸人归天台山","dynasty":"明","author":"谢榛","text":"游子悲秋梦故里，马头一掉北风起。浩波霜下伏蛟龙，绝岭林深藏虎兕。中原闻说有狂才，驾舫高歌呼酒杯。气横峭壁云根动，力截奔涛地脉开。白首浪为岂幽事，欲行不行尚留意。海腾日色晴堪游，天漏雨声暗有忌。徐干仍孙见尔曹，我当千载继风骚。三台基废漳流合，七子神游海月高。东南形胜慕几载，吴越山灵久相待。我赋寄将题建标，敢期终古倍霞彩。"}