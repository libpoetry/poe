{"id":"1075128","title":"雨后微凉再示庄簿","dynasty":"宋","author":"周紫芝","text":"蓐收始用事，健行肃乾刚。微飙生淅沥，一雨洗亢阳。香罗阨团扇，玉椀辞蔗浆。况蒙慷慨词，犹激卑懦肠。当食忽亡匕，起立遂失床。鸡鸣中夜兴，呼灯揽冠裳。自从羯胡乱，四海失故疆。向来桑麻区，半作荆棘场。黔首未安堵，皂囊思献章。闻有圯上书，今代谁张良。风云须嘉会，日月依末光。当宁方侧席，谁能荐吾王。鸷鸟尚垂翅，老眼空望羊。秋风一夕起，抚事增悲凉。"}