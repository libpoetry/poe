{"id":"763382","title":"水龙吟 送张菊人","dynasty":"清","author":"吴绮","text":"绕城多少楼台，一春闷锁桃花雨。灵和新柳，风流重见，故人张绪。剪烛窗深，抱琴台敞，同倾芳醑。笑华阳白鹤，陡催离恨，又分手、蒲帆渚。回忆青溪旧处。两狂生、酒歌诗舞。无端小草，心旌马上，鬓丝吴楚。梁苑闻鸡，王家赋燕，尽成飞絮。把相思付与，欧余山色，送君归去。"}