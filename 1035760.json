{"id":"1035760","title":"上左冯陈使君","dynasty":"宋","author":"魏野","text":"祖德相门阑，分符众比难。忧民如有病，见客似无官。地镇三秦重，衙当二华寒。道心轻仗钺，诗性鄙登坛。佐幕多名士，开筵少俗欢。星连蒲分野，河带渭波澜。劝课耕初动，行香漏未残。书容吾道借，琴听越僧弹。拜敕风鸣佩，朝元露湿冠。皇恩终锡马，清梦必骖鸾。报国嫌言利，脩真笑鍊丹。高碑人待立，此咏愿同刊。"}