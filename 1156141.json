{"id":"1156141","title":"京使回累得南省诸公书因以长句诗寄谢萧五刘二元八吴十一韦大陆郎中崔二十二牛二李七庾三十二李六李十杨三樊大杨十二员外","dynasty":"唐","author":"白居易","text":"雪压泥埋未死身，每劳存问愧交亲。浮萍飘泊三千里，列宿参差十五人。禁月落时君待漏，畬烟深处我行春。瘴乡得老犹为幸，岂敢伤嗟白发新。"}