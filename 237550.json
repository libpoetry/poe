{"id":"237550","title":"寿李使君宣义父子同日","dynasty":"宋代","author":"阳枋","text":"黄梅雨阵歇窗纱，庚梦醒来槐月斜。拜后拜前欢陆续，老君谪仙同一家。蝉冠醉倒金貂客，异香飘随青犊车。旋呼五马博一笑，酒酣逸气凌苍霞。培椿植桂弄梧碧，生捍不断树交花。清净何须餐沆瀣，抱素肯养琼田鸦。伯阳参同窃造化，高风海客空乘槎。武陵溪深自流水，天台云渺维胡麻。神游八极亦法漫，大鹏希有争雄夸。藤床经卷得真帝，五鼎三斧轻豪奢。静桃宿火熏日和，间引山泉烹粟芽。自行自坐脚力轻，瘦筇掷弃龙槎枒。从来参苓不到口，双瞳镜碧颜春华。我向关头伴尹喜，共乞刀圭期修遐。阿谁疑年问甲子，纯乾一气健而息。"}