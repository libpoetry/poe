{"id":"144325","title":"官舍见月·山如天目高","dynasty":"宋代","author":"洪咨夔","text":"山如天目高，水如天目急。明月如乡人，不速推户入。问月从何来，天梯几何级。辛勤度参井，万里远相及。碧透银河乾，清浸玉宇湿。穆金无限波，潋滟手可汲。萤驾风叶迁，蛩枕露梗泣。边秋徂年悲，匣古铜华涩。稻畦抱瓮灌，茅屋索綯葺。月兮随人归，买酒共君吸。"}