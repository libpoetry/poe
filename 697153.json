{"id":"697153","title":"岭右张使君辟园城中台榭池沼皆桂林胜绝处予闻窃向往焉赋得六题 清虚阁","dynasty":"明","author":"胡应麟","text":"露暧长空片月流，阑干十二倚丹丘。千山霁色飘银殿，万顷寒光抱玉楼。曳杖迥疑天柱过，吹笙长忆广陵游。当年莫奏开元曲，灿烂星河落翠裘。曲曲雕阑面面霞，何如蓬岛问仙家。客来精舍谈双树，人倚名园坐百花。翠合暮云流藻井，红分朝日上檐牙。啼莺满径壶觞在，长伴羊裘阅岁华。叠岭高盘挂夕霏，云光雾色乱侵衣。双鸾夹汉青疑坠，万鹫摩空翠欲飞。北望星辰悬帝座，西来水石护禅扉。他时倘共商山客，日荷长镵赋采薇。喷玉千寻望转奇，平开十亩漾涟漪。閒花弄色全依砌，古木丛阴半入池。云合四山龙起夜，露浓三径鹤来时。吹笙自是神仙客，暂逐双凫到凤墀。渌水微茫涨碧空，佳期谁向大堤同。冰轮两岸飞明月，玉柱三天驾彩虹。殿阁半浮朱舫外，笙箫时出画阑东。宜人最是新秋色，十里芙渠一夜风。突兀群峰倚碧台，如登方丈入蓬莱。天垂象纬三辰列，日射云霞五岳回。几夜汉槎孤泛到，何年秦策并驱来。从知帝梦思良弼，莫讶商岩产异才。"}