{"id":"1047140","title":"送中济侍郎帅庆得行字","dynasty":"宋","author":"范纯礼","text":"为国虽以德，御戎难去兵。夏人久犯顺，边氓常废耕。遣师杨我武，谋帅直非轻。辍自金谷寄，倚以关塞行。壮怀吞猖狂，沈机足经营。新伤乃民力，未振亦军声。既膺阃外寄，当思千里清。吾家世此官，所得蕃汉情。未尝任杀戮，接以信与诚。方略固多在，惟公守其成。"}