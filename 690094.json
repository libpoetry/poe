{"id":"690094","title":"无题四首寄呈彭孟阳","dynasty":"明","author":"张乔","text":"桃花如面趁花朝，举袂临风每欲飘。刺史十年曾结币，仙郎终日教吹箫。钗横绿坠春云鬓，酒尽红生暮雨潮。奈可但随流水去，故饶芳恨写芭蕉。火爇炉心只自盟，低回歌舞日含情。绿珠是处供肠断，红拂何人可目成。厌雨好花容易泪，湿香雏蝶不论晴。芳条折赠知谁属，但唱章台柳数声。曲阑香散碧烟澄，起捲珠帘不那凭。心比流苏愁独结，身如飞絮弱难胜。王孙步障移鸳枕，荡子罗帷语凤灯。梦破却还双泪堕，单衫黄杏染红冰。青铜相照羡涂黄，安用长蛾妒月光。鹦鹉但知传客姓，画眉谁解谱宫妆。油车住向西陵柏，玉腕同攀广陌桑。怪底秦家有夫婿，并头花底睡鸳鸯。"}