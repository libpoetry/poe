{"id":"817336","title":"哭陈进士宪图","dynasty":"清","author":"戴亨","text":"眼底如君铁石人，谁能相赏出风尘。炊烟屡绝才偏富，瘦骨孤撑语不贫。佛火夜寒悲自咏，旅情春剧苦同申。琅玕赠我留君泪，每一吟哦一怆神。从古英雄遇合难，每凭健笔发长叹。遗编蒙土将谁赏，洒泪开函独我看。花径宛然词客杳，松窗无恙酒杯寒。生刍奠罢携僧别，惆怅斜阳下远滩。十年科甲老閒身，万里艰难应诏臣。深痛玉楼徵记日，正为乡国梦归人。恩雠满匣留金剑，侠烈孤魂质鬼神。简练阴符终未试，应教杰士泪沾巾。有才无命复何言，赍志重泉死亦冤。旅榇暂依乡衲寺，客骸谁返故园魂。箕裘有子空瞻望，苫块无亲奠晓昏。最是伤心凭吊客，清晨乌雀夜深猿。避俗荒斋寄索居，傍人饥饱任粗疏。佛灯光照朝磨剑，梵语声淆夜读书。一榻臞禅僧自在，满窗明月客非初。诗人死后魂难瞑，定把烦冤问太虚。屈指交游更几人，滇南塞北独相亲。荣名苦励英雄志，衰病先摧逆旅身。寡和焦桐音歇绝，多愁诗句字酸辛。文坛从此谁同调，欲捡残编化作尘。净地依然竹覆池，老僧相见犬相随。石傍细路敲诗处，花外高轩对酒时。鸿雁带霜归瞑漠，神雅背日泣寒枝。思君景物皆堪泪，翘首滇南恐未知。远客饥寒病复牵，况当杯酒恣流连。魂归燕塞霜初落，书寄滇南雁始还。殓具敛来朋友泪，灵舆归冀子孙贤。人生?帙终虽解，珍摄浑疑未尽年。"}