{"id":"689144","title":"喜刘朝信过饮三首","dynasty":"明","author":"何景明","text":"坐惜芳菲晚，何人到野中。相邀一尊酒，来对百花丛。翡翠鸣春日，游丝堕碧空。谁知艳阳节，烂醉与君同。西郭栖迟地，春风亦可怜。落花寒食雨，高柳夕阳天。岸帻行林侧，移樽坐水边。啼莺如有意，数傍舞衣前。烟树孤城外，风花野水滨。群鸥不避客，双燕亦留人。况值清明后，酣歌烂熳春。相看三月暮，过我勿言频。"}