{"id":"1236328","title":"入安南以官事未了绝不作诗清明日感事因集句成十绝奉呈贡父尚书并示世子及诸大夫篇篇见寒食","dynasty":"元","author":"陈孚","text":"拜扫归来走钿车，二年寒食住京华。自怜惯识金莲烛，奉使虚随八月槎。回首扶桑铜柱标，芙蓉帐暖度春宵。清明寒食谁家哭，折戟沈沙铁未销。关山迢递古交州，物换星移几度秋。微雨微风寒食节，夷歌铜鼓不胜愁。残花怅望近人开，不尽长江滚滚来。寒食清明都过了，鹧鸪飞上越王台。台州地阔海冥冥，人踏金鳌背上行。独在异乡为异客，无花无酒过清明。慈母年高鹤发垂，乡书无雁到家迟。初过寒食一百六，一日思亲十二时。昔藉梨花作寒食，孟光举案与眉齐。越裳翡翠无消息，夜合花开日又西。寒食家家出古城，满川风雨看潮生。八千里外飘零客，起向朱樱树下行。一百五日寒食雨，风光别我苦吟身。尚书气与秋天杳，同是天涯沦落人。海客乘槎上紫氛，清明时节雨纷纷。虎牙铜柱皆倾侧，水尽天南不见云。"}