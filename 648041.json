{"id":"648041","title":"题刘伯埙所藏云山图","dynasty":"明","author":"杨士奇","text":"一片青山是何处，复岭层峦清可数。春来缥缈生白云，云际连延见芳树。雨声半夜涨溪流，隐者虚亭近水幽。寻常书帙有真乐，况复同志来扁舟。展图彷佛沙溪路，四十年馀记曾去。鹅鼻峰高捲翠岚，鸡潭波静澄寒雾。百川先生富天趣，一笑相逢豁襟度。携酒持鱼踏白沙，共我酣唫不知暮。先生乘云竟不归，令弟郎曹荣锦衣。每同感慨论畴昔，还忆旧游心不违。我愧非才侍丹阙，壮岁叨荣已华发。投簪他日或蒙恩，更访沙溪棹明月。"}