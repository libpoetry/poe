{"id":"773435","title":"桐船行","dynasty":"清","author":"萧纶","text":"永嘉城头角声咽，大星坠地光不灭。白头老母望儿归，不见桐船泪垂血。桐船轻疾如游龙，将军百战多威风。不知乃由阿母训，不杀贼归母须愠。桐船昨出时，别母换征衣。祇言儿向闽中去，那知陷入鲸鲲围。鲸鲲日伏台澎侧，闽中将吏谁敢击。幕府闻得桐船来，火急军书催赴敌。将军之来非出师，国家有事安得辞。贻书中丞誓必死，要令大节千秋知。天茫茫，波浩浩，吹桐船，落贼岛。矢石既尽壮士亡，将军挺立神不挠。大呼狂贼速杀我，群丑投戈拥公坐。抉伤且学鲁臧坚，捐躯夙志今朝果。圣主酬忠礼数全，可怜谰语尚纷然。果然不出将军料，诬作哥舒语浪传。有卒潜逃自贼垒，自言亲见将军死。话到蛟龙食魄时，阿母闻之悲不止。母勿哭，母教儿杀贼，儿死身不辱。桐船虽败鬼犹雄，森森直节谁能同，便是龙门百尺桐。"}