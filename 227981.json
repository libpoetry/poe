{"id":"227981","title":"浣川定海奉饯乐成郭明府年兄赴改官班赵振文","dynasty":"宋代","author":"戴栩","text":"明越昔薄游，地隔情自缀。君凫从天来，余马适栈系。人言官一方，阅士既其细。义扣贤者心，利谒鄙夫计。里居亦有云，官吏吾熟睨。漏屋讵自知，知漏在所憩。嗟余甘养拙，掩室敢径诣。而君政疑神，万户诵美惠。奋髯吏胆冰，落笔民病蜕。邑负督常平，什九缘税契。君为融以衷，公妥私不盭。咄彼萋菲徒，嘴毒欲旁噬。能仪百凤凰，莫尾一獢猘。荐满趣天京，恩深留海裔。忘形无语赠，折柳蝉失嘒。赵侯独先鸣，句勇不自制。荡荡九门开，贵涂期并軑。勿作贵人谈，轻此寒士艺。"}