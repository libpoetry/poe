{"id":"835484","title":"曲游春 其一 题俞仲隅卧游图，送别","dynasty":"清末民国初","author":"王闿运","text":"画里湖山好，又几回题句，年华催换。少日襟情，老来游迹，旧图都见。莫道风波恶，泛一叶、钓舟归便。愁洛阳，暗满胡沙，迟了莼鲈张翰。非晚。新恩重眷。有琴鹤归装，萝荔芳院。待欲抽簪，怕羲之笑我、庾公尘涴。陶令容萧散。记运甓、才专方面。只兰亭不似新亭，许多春怨。"}