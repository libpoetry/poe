{"id":"666349","title":"杂体诗 其五 王侍中","dynasty":"明","author":"薛蕙","text":"出车邺城外，驾言指南乡。我君整六师，赫怒征东方。千艘溯淮浦，武骑发河阳。岂不怀归思，王事不可忘。郁郁涉长途，触目多忧伤。葭菼盈深崖，榛棘蔽高冈。悲风振中野，阴云起回翔。羁鸟鸣我前，孤兽驰我傍。伊昔东山人，三年事戎行。捐私报公家，终以反故疆。勉哉同袍子，永言视斯章。"}