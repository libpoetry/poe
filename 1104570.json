{"id":"1104570","title":"绍兴以后祀五方帝六十首 黄帝降神用《高安》。","dynasty":"宋","author":"郊庙朝会歌辞","text":"维帝奠位，乃咸于时。孰主张是，而枢纽之。谷我腹我，比予于儿。告我冠服，迨其委蛇。荪无不在，日与我居。孰不可来，肸蚃斯须。象服龙驾，渊渊鼓桴。荪不汝多，多汝意孚。乐哉帝居，逝留无常。尔信我宅，尔中我乡。乃眷兹土，于赫君王。翩然下来，去未遽央。澹兮抚琴，啾兮吹笙。神之未来，肃穆以听。缤纷羽旄，姣服在中。神既来止，亦无惰容。"}