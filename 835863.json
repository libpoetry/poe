{"id":"835863","title":"金缕曲 和叶深中韵","dynasty":"清末民国初","author":"陈祖绶","text":"豪兴飞三雅。醉春风、声声听起，曼歌偷暇。天上劫尘今扫未，恨是鼠狐城社。那计及、百年婚嫁。去了向平心愿事，抱蟫残、兀坐青灯下。催笳吹，丽谯夜。淋漓喷墨君休讶。被新愁、绊牵人意，蜡花红谢。犹道虬龙坚干在，拚守岁寒描写。检图幅、似真疑假。雪重山中和鹤睡，玉交枝、定抵连城价。天涯泪，冷斋话。"}