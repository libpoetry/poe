{"id":"198817","title":"多雨·嗟江之滨地多雨","dynasty":"宋代","author":"曾巩","text":"嗟江之滨地多雨，冬雷不收开蛰户。阴气浊晦化为雾，或云于山水于礎。杂花万株红与紫，腊风吹开不可数。入春十日寒始至，春气欲归寒格住。群山巉空霜相亘，摧折草木何可御。霖倾潦汹那复止，穹林大丘灭无渚。及今孟夏理宜热，重裘无温坐当午。四时云然了安谓，吁吾有愁谁可语。"}