{"id":"1100987","title":"公无出门","dynasty":"宋","author":"李龏","text":"天迷迷，地密密，海漫漫。身若仓中鼠，迟回出门难。大道冥冥不知处，小人心里藏崩湍。我亦为君长叹息，炊沙作饭岂堪吃。棘针生猛义路闲，太华磨成一拳石。不惧天地倾，津涯浩难识。龙蟠泥中未有云，封狐雄虺自成群。人生结交在终始，细人何言入君耳。归卧东窗兀然醉，任他上是天，下是地。"}