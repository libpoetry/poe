{"id":"1043662","title":"次韵和王正仲熙宁郊祀二十韵","dynasty":"宋","author":"刘攽","text":"骏命膺长发，鸿图本慎徽。八方星拱极，四海日升晖。旧典增咸秩，弥文示表微。圣时均玉烛，天统正璿玑。南极迎阳复，阴泉候气归。积高常眷顾，昭孝每毋违。羽卫来双阙，和銮并六飞。风霆齐命令，龙虎会旗旂。帐殿层城暮，金波列宿稀。严更虚夜鼜，雕辇下彤闱。广乐千人唱，升烟万目睎。众神知受记，象物竞来依。陟降兼明察，圆方比范围。送音仍鬻鬻，畀福想霏霏。霈泽苏群动，春阳畅墐扉。庆深周揭厉，感极至歔欷。多士参鸣玉，微生厕皂衣。肃雍瞻帝武，奉引近天威。儒馆鹓鸾旧，长谣锦绣辉。因知子云赋，何足颂巍巍。"}