{"id":"1124813","title":"除夜","dynasty":"宋","author":"徐积","text":"春意匆匆又欲还，一年都似片时閒。青云有路终须到，白日无情不暂閒。任老岂妨修古道，更贫未肯忆深山。明朝献寿何为祝，长著斑衣奉母颜。但得文章与道深，年来年去不关心。几时上得青云后，两鬓从教白发侵。匣内深藏三尺剑，樽前独抱一张琴。辞高调古弹将晓，待倩春风听此音。一灯高照草堂中，大笑高歌送岁穷。柳色花光将属我，雪寒霜凛任相攻。铜壶漏促三更尽，白玉樽深一釂空。待到平明无别事，只将诗句赠春风。"}