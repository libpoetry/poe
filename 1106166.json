{"id":"1106166","title":"与僧道升二首","dynasty":"宋","author":"王安石","text":"升也初见我，肤腴仍洁白。今何苦而老，手脚皴以黑。闻有道人者，于今号禅伯。嬲汝以一句，西归瘦如腊。汝观青青枝，岁寒好颜色。此松亦有心，岂问庭前柏。跋陀罗师能幻物，幻秽为净持幻佛。佛幻诸天以戏之，幢幡香果助设施。茫然悔欲除所幻，还为幻佛力所持。佛天与汝本无间，汝今何恭昔何慢。十方三世本来空，受记岂非遭佛幻。"}