{"id":"536976","title":"读胡侍鸿胪诗有感因遗其从子邑博叔才","dynasty":"明","author":"王世贞","text":"十年但耳胡鸿胪，鸿胪之墓三草枯。世人自失凤凰羽，此日满把骊龙珠。虽于风雅未县合，往往时材骨格殊。辞官著书欲何作，书成不换囊青蚨。床头一绨酒家共，缶中半菽时有无。齐名关西者谁子，肯放白雪骄巴歈。中丞冠峨铁獬豸，辽阳马被貂襜褕。胡家岂无双玉树，或摧秋霰今穷途。呜呼胡生慎莫学汝伯，汝伯文章老成癖。不见山鸡敢凤鸣，且向人间斗毛色。封侯拜相在一言，枉杀书生万言策。"}