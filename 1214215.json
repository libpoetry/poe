{"id":"1214215","title":"军中乐","dynasty":"元","author":"周权","text":"甲光半夜开金鳞，旄头射落天边云。征鼙声冷沙塞月，朔风马上驱妖氛。归来天幕宴平楚，貔貅列瓮燔豹麇。虎皮裹戈马在牧，将军好武亦好文。诗成顷刻手自写，草书敏妙疑通神。文锋快剑斫长阵，笔力巨弩回千钧。酒酣作乐两耳热，对客谈笑如春温。笑余早亦学书剑，一镜白发俄纷纷。袖中空有清河颂，愿借綵笔挥写呈吾君。"}