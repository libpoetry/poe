{"id":"569064","title":"咏诸功臣像二十六首 其四 故开国辅运推诚宣力武臣特进荣禄大夫右柱国大都督府右都督征西将军同参军国事卫国公宁河邓武顺王愈","dynasty":"明","author":"王世贞","text":"卫公田家子，神勇自天授。十六冠军锋，二十寄戎首。洪都既如盘，襄樊同拉朽。长驱扫中原，曹宋相先后。功大心转细，爵崇以卑守。西羌十万帐，一战皆吾有。辕门将星坠，悲声咽刁斗。武顺以易名，帝念良不负。"}