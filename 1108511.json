{"id":"1108511","title":"挽郑子敬都承二首","dynasty":"宋","author":"刘克庄","text":"重入脩门两鬓丝，延和累疏竭忠规。立朝颇慕汲生戆，谋国不知晁氏危。老去故人能有几，古来君子例无时。传闻近事堪悲慨，说向重泉亦皱眉。向来俱触相君嗔，里社追随二十春。尚记残编灯下共，忽看华表路傍新。行车不忍过三步，临穴应难赎百身。岁晚空山风雨横，奠刍归去倍伤神。"}