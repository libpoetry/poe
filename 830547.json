{"id":"830547","title":"寄陈仁先","dynasty":"清末民国初","author":"俞明震","text":"潇洒陈孟公，有俗无不弃。手写咏菊诗，闭门自成世。将花入性情，不触色香味。千曲无尽思，萧寥在肠胃。昨梦坐茅庵，君持菊谱至。上粘乾叶花，枝枝有题记。笑指枯目僧，谓是花中意。觉来浑不解，清境倏已逝。明月满竹林，独照无梦地。萧寥复萧寥，高天动寒吹。"}