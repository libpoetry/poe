{"id":"1116111","title":"上故相留公","dynasty":"宋","author":"汪梦斗","text":"苍天有意不能违，行迈心摇赋黍离。弼既遭艰寻罢政，质如在位必迟疑。身逢今日多休问，事在当年偶少思。缘是庚申轻放入，力争不似甲辰时。明伦一疏笔如椽，痛扫凶邪四海传。故使北人骑屋望，时闻南面独班宣。虽言上眷尤浓甚，只著前衔固怆然。旧日恩堂炊已熟，夕阳败柳奈号蝉。"}