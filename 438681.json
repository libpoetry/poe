{"id":"438681","title":"竹瘿冠为李道人赋","dynasty":"金","author":"麻九畴","text":"东方有物字丰隆，以鸣为职驱群聋。万头濈濈囚冻窟，欲出不出愁天公。回寒作暖出一噫，黑帝不敢藏昆虫。所以独为六子长，挥斥元气周神功。车轰鼓震顷万里，六甲云风随唤起。四阴用事合收声，犹奋狂阳鸣不已。号令非时遭物玩，草木不凋花再蕾。恼得司秋诉帝阍，漏泄机缄法当死。天公大怪下桎梏，推落车中堕岩谷。非程非马亦非人，化作苍筤一枝竹。劲气刚风难遽销，夜闻风雨犹萧萧。耸身直上三千尺，天公又怪干云霄。鬼压神缚不听出，只见白云锁三日。云散惟馀青屈盘，颐隐于脐变仙质。道人真是万物盗，斫取为冠就天巧。秋霜争敢上头颅，常与春风同醉倒。此冠固奇惜未大，有冠独在方之外。日月为藤织四时，烟霞为桦绵千载。天潢绝汉梁虚碧，北斗旋衡簪沆瀣。不随脂粉侣狻猊，不逐风霜陪獬豸。一任旋乾复转坤，头上峨峨终古在。欲作檀那施此冠，不识先生若为戴。"}