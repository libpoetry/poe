{"id":"1236330","title":"咏神京八景 太液秋风","dynasty":"元","author":"陈孚","text":"一镜拭开秋万顷，碧天倒浸琉璃影。寒飙夜捲雪波去，贝阙珠宫黛光冷。三千棹歌摇绿烟，湿鬟吹堕黄金蝉。琪树飕飕红鲤跃，衮龙正宴瑶池仙。一峰亭亭涌寒玉，露花不堕瑶草绿。珠楼千尺星汉间，天飙吹下笙韶曲。万年枝上槲叶满，小鸾伥伥绕龙管。金根晓御翠华来，三十六宫碧云暖。断崖万仞如削铁，鸟飞不度苔石裂。嵯岈枯木无碧柯，六月太阴飘急雪。寒沙茫茫出关道，骆驼夜吼黄云老。征鸿一声起长空，风吹草低山月小。长桥弯弯饮海鲸，河水不溅冰峥嵘。远鸡数声灯火杳，残蟾犹映长庚横。道上征车铎声急，霜花如钱马鬣湿。忽惊沙际金影摇，白鸥飞下黄芦立。冻雀无声庭桧响，冰花洒檐大如掌。平明起视岩壑间，插天琼瑶一千丈。夕阳微漏光嵯峨，倚栏更觉爽气多。云间落叶有径否，想见樵叟犹青蓑。黑云如鸦涨川谷，雷踊电跃风折木。半天万点卷海来，森森映窗如银竹。凤城无数笙歌楼，珠帘半捲西山秋。谁怜羁客家万里，一灯孤拥寒衾愁。雪波碧涌千崖高，落花点点浮寒瑶。日斜忽奋五彩气，飞上太空横作桥。古寺钟残塔铃语，回首前村犹急雨。轻绡欲剪一幅秋，又逐西风过南浦。巍坡十二青云梯，老树偃伏犹躬圭。长裾已翳星辰去，残阳空挂卢沟西。召南六百年宗社，一日黄金重天下。精缠宝气夜不收，又见残霞明朔野。"}