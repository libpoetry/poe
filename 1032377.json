{"id":"1032377","title":"虎溪三笑图","dynasty":"宋","author":"黎廷瑞","text":"阴壁掺苦竹，秋池淡芙蓉。二老庐山间，风味夙昔同。亦有栗里人，心事黄花丛。囊中无一钱，眼底四海空。羲皇未渠惬，上与无怀通。众羽集新条，云霄一冥鸿。净社亦可人，念尔名教宗。博酒空勤渠，攒眉一声钟。苍苔片石在，醉卧空山中。良辰入奇怀，杖屦閒相从。偶然出岫云，倏尔风飘蓬。虎溪有严禁，讵敢待此翁。行行不知远，大笑分西东。风流一时散，千载留高踪。溪光与山色，隐隐尚笑容。笑意果何如，画史安能穷。按图付一嘿，翳景生长松。"}