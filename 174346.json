{"id":"174346","title":"倚楼·官閒何所之","dynasty":"宋代","author":"郭印","text":"官閒何所之，倚楼纵远目。田畴耒耜出，高下春雨足。人家有生意，慰我苦幽独。忆昨水沴馀，海气荡坤轴。蛟龙坼川原，舟楫造谿谷。禾麻安更论，未能保骨肉。有子易为食，何以厚风俗。上赖天子圣，诏书勤抚育。虽使发仓廪，饱岁实无蓄。郡县徒仓皇，论丁具饘粥。所救无几何，往往往沟渎。今兹气候正，逋民稍来复。楚风重祠庙，才归竞巫祝。此物岂有灵，焉能助丰熟。渺思济时策，慎择良宰牧。金缯斥诛求，教化行比屋。祖宗德泽深，万岁长沐浴。题诗起高兴，飘然跨鸿鹄。"}