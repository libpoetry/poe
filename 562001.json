{"id":"562001","title":"题王立本山水图","dynasty":"明","author":"贝琼","text":"我有爱山癖，每欲名山去。秦溪一日寄新图，歌枕高堂睹云雾。何年王宰留真迹，青城天彭接太白。金堂石室犹可识，大树小树参天直。千盘百折分秋毫，木客时与行人遭。一门通天剑阁险，三峡涨雪瞿塘高。小舟如凫争入浦，呕哑卧听沝鸣橹。拾遗近在浣花溪，却面龙湫结茅宇。豺狼塞路何由通，采芝亦有商山翁。安得相从向绝境，振衣千仞来天风。"}