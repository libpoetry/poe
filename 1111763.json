{"id":"1111763","title":"和梁次张谢得酒见寄四首","dynasty":"宋","author":"吴芾","text":"传得仙家不老方，酿成春色瓮头香。一樽聊尔资杯酌，争似相携入醉乡。春入横塘绿胜醅，更将清浅照寒梅。试吟秀句临流坐，引得疏枝一晌开。妙龄才气压同升，谈笑端能却五兵。况复锦囊新且丽，粲如春树万枝荣。平生性僻有诗耽，每恨才悭不得兼。独嗜君诗无厌斁，从教人笑我多馋。"}