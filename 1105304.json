{"id":"1105304","title":"山行","dynasty":"宋","author":"方岳","text":"高卧只消云半间，随缘栽果与猿攀。不将此手遮西日，安用吾文移北山。双燕来时春晻霭，一牛耕处月宽闲。溪居已息机心久，莫遣惊鸥去不还。亦笑吾身立两间，古人辙迹渺难攀。斯文在昔豹窥管，吾力不量虻负山。有识共知方寸好，无求方得几多閒。一春大欠渠诗在，准拟晴时到处还。老子浮沉田里间，犊车辕许野人攀。饮中仙去东西玉，行处人传大小山。天且莫教三月尽，我今无负一生閒。春寒正惬牛衣暖，富贵从渠昼锦还。"}