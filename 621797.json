{"id":"621797","title":"看花饮宋尔孚斋头得脉字","dynasty":"明","author":"郭之奇","text":"日愁春尽向花索，不谓耽花遂我僻。明知花在春亦归，多方滋树培春脉。意中每作俟时思，草零芳秽况同迫。悲秋有友晓相过，似于春事都有责。伻来指说载花䑸，溯流宛在浮春壁。携我披衣一观之，君翻为主我为客。风摇翠筱众新株，潮湿苍虬数古柏。正当溪静绿烟沉，移置中庭朱炎赫。花容懒惰如我疲，贤哉主人急呼白。春愿以花幸少酬，花情得酒何多获。三爵浇颜引欢歌，百壶开抱舒愁积。忘却看花眼如何，此来取醉意应逆。棋博分曹费黄昏，东城日影欲西掷。为贪凉暮起襟风，乘兴还从小京宅。一丘曲折劳跻攀，楼台晚色旷幽莫。园有盆桃其实垂，中心好之开口格。踟蹰反步觅所酣，有伴狂奔主不隔。祇馀子云双鬓皤，主人拉往披韵籍。为禁狂言恐酌多，閒出新诗细抽绎。赖有窦外大声呼，裸衣出巡各光脊。把臂真成醉礼宽，角技齐嫌胜杯窄。蓬跣飞觞谁绘图，庭树霄轮光潜射。座中袖手忆何人，依稀认得主者席。屡次不胜醉场喧，更逃深斋藏小㡩。我方潜足蓦追随，新来副主复他适。出门不辞主不知，一天明月印归迹。看花酒罢携月归，花月与酒成三益。抵含寻花月下窥，悠然不觉沁心魄。自怪痴肠惹情憨，肯负风光孤自惜。叮咛此意寄来春，好留烟景记今夕。"}