{"id":"629365","title":"赠楚荆医人张达可","dynasty":"明","author":"曾曰唯","text":"荆州自古英雄地，楚有儒者荆门至。尽读人间未见书，轩辕素问资游戏。我非杜老年未衰，长年高枕亦病肺。当其气激火焱时，有似三分互鼎沸。盘胸扼吭据孙吴，心腑之间角操备。火攻水战策纷然，诸葛周郎竟谁是。楚人谈笑立奇功，一剂排之水火济。伐病居然当大敌，掷却方书出奇计。驱使草木如驱人，参苓俱带英雄气。"}