{"id":"1043698","title":"送王兖州","dynasty":"宋","author":"刘攽","text":"卧阁偏州独老夫，三年化尽白髭须。故人始得班荆语，督府相观剖竹符。旧学翰林君子泽，雄文策府列仙儒。蛟龙莫作池中物，老骥几为辕下驹。腰底印章驰传乘，道傍冠盖弃关繻。黄金上冢家相乐，文弩迎官吏疾驱。甲子可怜同步武，光阴稍觉近桑榆。挂车正尔思前路，毕娶由来异壮图。笑谑会须矜此酒，分飞何必待长涂。侧身东望艰梁甫，犹冀君家有只凫。"}