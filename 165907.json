{"id":"165907","title":"送外舅杜侍御使陕西自徐州移作","dynasty":"宋代","author":"晁补之","text":"建隆以来论人物，得士与古相低昂。人才历数仁祖世，后生嵬琐无复望。老成寂莫典刑在，杜公玉立映班行。少时学问圣贤说，松柏岁寒观老节。得官乌府不须臾，正色空闻动帷闼。铄金众口未必然，天与名城慰萧屑。王师顷缚山西酋，朝廷却怀西顾忧。凉州旄钺何足恃，岐陇须公勤传邮。平生经国有雅意，乘流得坎惟所值。作官施设要近民，金马严徐等儿戏。诏书宽大人乐生，吏安为弛威不行。金城那可无粟守，尧舜与民宁并耕。茶盐资国何必古，俗儒徇名不知务。精神折冲在本强，要以雍容在苍遽。知无不为公自期，岂弟君子神所私。秦山渭水照车马，属城列县观威仪。此行属任良不恶，金鱼新佩明光墀。谁言直谏居内少，淮南盗铸烦抚绥。时平王度日金玉，岁晚汲公还见思。"}