{"id":"779847","title":"摸鱼子 春渚烟帆图，为潘榕皋先生赋","dynasty":"清","author":"戴延介","text":"遍青山、画眉声里，欹斜帆叶吹到。年年暮雨吴船曲，输与者边斜照。歌窈窕。对如画人儿，依约小红小。低吟侧帽。正酒被香销，诗襟雪浣，吹竹谱新稿。乌逢底，钿盒镜奁开晓。听风听水都好。闲鸥懒作双栖梦，值得鸳鸯一笑。添懊恼，算如此、江山只合烟波老。底须归早。想渔具因缘，笛床消息，不羡五湖棹。"}