{"id":"400227","title":"紫萸香慢 壬子重九前夕得门人梁占峰自长乐来书，倚声报之","dynasty":"民国末当代初","author":"朱庸斋","text":"又閒居、数将重九，空阶半霎晴阴。算溪山依旧，恁筋力、怯登临。过尽无端风雨，甚江天寥廓，雁字都沈。负黄花后约，故径罢追寻。对浊酒、与谁共斟。疏衾。只让凉侵。来日事、费悽吟。叹萸囊自裹，兰釭静掩，愁断宵砧。客途泪痕休检，料应比、去年深。待相携、翠微流水，画边人老，徒惜秋讯萧森。羁思未任。"}