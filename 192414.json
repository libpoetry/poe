{"id":"192414","title":"送杨德源·葛楠合翠盖","dynasty":"宋代","author":"李石","text":"葛楠合翠盖，上有菩提坊。大江仅一线，风动云气祥。地灵生俊杰，酝酿成文章。墨池子云家，在蜀无他杨。君家好兄弟，接武游名场。我昔梦见之，青衫水仙郎。修廉贯白日，孝义感雨暘。官满喜可贺，彩衣得升堂。迟君台阁归，侍立香案傍。寄书问衰疾，老矣慰苍浪。"}