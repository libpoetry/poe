{"id":"688700","title":"宫寮燕集诗","dynasty":"明","author":"严嵩","text":"宫城佳气郁苍苍，八座华裾照羽觞。夏室讴歌欢有子，虞廷入拜伫惟良。筵开玉署蓬瀛里，地切金茎雨露傍。廊庙众贤今汇进，帝图皇历自遐昌。古松寒柏对青苍，地主高情劝累觞。圣世凤麟争睹瑞，昆冈玙璧总称良。门临玉涧来天上，树拥金堤近席傍。浅薄岂堪尘宠秩，也陪星履蹑文昌。起瞻东震气逾苍，盛会难逢更尽觞。冯翼愿同周士吉，股肱惟藉舜臣良。晨趋剑佩炉烟上，昼接威颜黼座傍。少海前星占国瑞，天长地久祝时昌。"}