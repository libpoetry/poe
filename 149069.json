{"id":"149069","title":"送梁藤州广誉解组还朝兼简葛子章卢伯真","dynasty":"宋代","author":"曾丰","text":"乾道淳熙间，随牒公之邑。我闲时曳裾，公喜当折屐。过从未多时，情好已相得。功名打门催，马首遽湖北。一为卢溪留，便作弱水隔。解后五羊城，恍如不相识。初惊面颜苍，徐视髭鬓黑。款曲遍谘诹，交游半凄恻。一别十五年，种种事非昔。更著一回别，又岂胜叹息。梅雨逗谈机，槐风速行色。愁边更添愁，客里仍送客。笑骑五马归，郎省平步入。天南九万里，谁得碍鹏翼。语离当有诗，颂德似无益。清晖百尺虹，方广千丈碧。高盖山下松，极乐岩里石。一切奇杰观，无不入我集。转眼虽寥寥，扪胸犹历历。公归为致言，久疏颇关忆。老葛年少卢，亦有风月癖。唱酬旧知音，来往今扫迹。相逢问撙斋，依旧四立壁。"}