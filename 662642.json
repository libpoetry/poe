{"id":"662642","title":"送穆使君入觐","dynasty":"明","author":"石宝","text":"肥累城头寒月明，骊驹蹀躞车铿鍧。殷勤羞此潢潦水，送君直上燕之京。燕京紫气盛茏䓤，九重霄汉飞神龙。阙下亲瞻帝尧日，人间但忆君子风。谁言河阳好花柳，居然单父閒丝桐。一钱不忍勤父老，百里还见趋儿童。滹沱冰壁一百尺，下听活水雷行空。雪消冰泮水更阔，伫待双凫来自东。"}