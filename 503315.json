{"id":"503315","title":"洗马潭","dynasty":"明","author":"王恭","text":"苔发毵毵古潭净，奫沦积水流如镜。昔人牧马今不还，蔓草繁花自相映。忆昔前朝全盛时，骅骝叱拨人争骑。风流一去梦相似，陈迹空为人所疑。牧叟耕童闲来集，对此谁能感畴昔。矶下从教鹿饮潭，沙边不管牛行迹。昨夜风雷绕太清，青山彷佛闻龙鸣。此中何代无英者，会见承平人洗马。"}