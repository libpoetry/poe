{"id":"672578","title":"送王原常用其留别诗句为题三首 其三 分歧思不禁","dynasty":"明","author":"杨守阯","text":"馥馥春兰姿，皎皎秋月辉。流光照我怀，馨香袭我衣。游子惜日暮，行人怀路歧。对酒未成醉，揽衣重徘徊。孤兽不遑食，离鸿亦呜悲。感之复叹息，益抱离群思。四海皆兄弟，白首谁相知。断金良不易，丽泽一以资。胡为远离别，各在天一涯。南陔有真乐，伐木多苦辞。怀哉复来斯，三岁以为期。"}