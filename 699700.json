{"id":"699700","title":"阿子歌九绝有序","dynasty":"明","author":"郭之奇","text":"坠地原非汝，分形孰使为。未芽先委露，那得怨霜吹。胜无良可慰，如幻亦何思。谁种伤心业，为渠出腹儿。汝母生邻死，安能向汝持。祇今衣裼在，空使血痕吹。风音来夜叶，雪片挂朝丝。影响归何处，凄清独在兹。野马依空见，流星接瞬迷。不知形所附，孰使气相吹。初月衔西树，微光寄远枝。空怜长夜色，难假片华垂。索索残年绪，伤怀似远思。霜云一片落，相对转迷离。我念人间世，同兹一息吹。彭殇何寿夭，造物祇相欺。梦回如有失，肠乱不堪知。阿子汝闻不，灯前百叹辞。"}