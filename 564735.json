{"id":"564735","title":"苦雨","dynasty":"明","author":"孙承恩","text":"七月八月雨浸霪，黯黯经旬愁太阴。今朝忽然雨如泻，烈风冥冥翻屋瓦。巨灵倒捲天河倾，狂风疾奔横四野。洪涛崔嵬如山立，陂塘溪湖水皆溢。舟航高拂屋檐过，鱼鳖低从篱罅入。平原沮洳高岸崩，徒杠垫没人不行。上田下田莽为浸，何论町畦并沟塍。是时田禾方吐花，根株飘荡沉泥沙。不见黄云摇䆉稏，但见白浪喧群蛙。老翁昼哭夜叹息，妇女稚子无人色。不愁朝夕救死生，秖恐官司租赋迫。租赋迫奈何，空将鞭朴催。会须蠲除活百姓，日望天边恩诏来。"}