{"id":"532770","title":"二忠祠 其二","dynasty":"明","author":"黎民表","text":"方伯本庆源，媲先树勋烈。腾骧在万里，早已见汗血。剖符古冈州，遇事辄勇决。冠弁日岌峨，圭璋遽昭晰。授钺典名藩，赐履遍海澨。溟浸歼鲸鲵，碉房扫槎蘖。舞干服三苗，回面靖百粤。玉麟锡纷纶，铜柱表巀嵲。石建盖恭谨，冯异功不说。幽讨从江门，从容榜兰枻。悯溺吊厓山，蹈海愤始渫。左辖应未酬，台阶遂中折。殊勋载盟府，芳猷被邦耋。念功今神尧，崇祠再昭揭。秋风汗马趋，夜月皋禽唳。金貂缀惠文，千秋见臣节。"}