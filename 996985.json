{"id":"996985","title":"宫亭湖","dynasty":"宋","author":"黄庭坚","text":"左手作圆右手方，世人机敏便可尔。一风分送南北舟，斟酌鬼神宜有此。江津留语同济僧，他日求我于宫亭。吁嗟人盖自有口，独为栾公不举酒。栾公千岁湖冥冥，白茅缩酒巫送迎。朱轓皂盖来托宿，不听灵君专此屋。雄鸭去随鸥鸟飞，老巫莫歌望翁归。贝阙珠宫开水府，雨栋风帘岂来处。平生来往湖上舟，一官四十已包羞。灵君如愿傥可乞，收此桑榆老故丘。"}