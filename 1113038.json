{"id":"1113038","title":"奔牛梅花开最晚因读墨本坡翁和杨公济梅花诗信笔四绝句","dynasty":"宋","author":"张侃","text":"二年孤负观花眼，少见江南第一枝。细读坡公当日句，恍如玉立耿疏篱。平生政坐花开早，不奈颠风一夜吹。缄锁芳英春意闹，转头青子已盈枝。闸南閒地远连天，好种梅花作玉田。待得开时携酒去，旁人疑是饮中仙。积谷山前数种梅，常年携杖走千回。而今寂寞金台下，独对停云把酒杯。"}