{"id":"596457","title":"终慕图诗十四韵","dynasty":"明","author":"卢宁","text":"先民垂大训，孝思当永言。叔世人心讹，此道犹歌传。君子崇令德，至性能独全。披图见君心，爱慕宜终天。恨不及禄养，涕泪挥松泉。趋庭失音问，入室怜杯棬。仲由列鼎悲，君心所同然。缅怀劬劳恩，废彼蓼莪篇。我昔闻大孝，所赖有后贤。厥考爰堂构，丹雘畴勤勌。羡君善继述，显扬光于前。奏绩被恩命，龙翰飞云笺。宰木发华滋，遂路生苍烟。锡类刑家邦，庶几慰百年。"}