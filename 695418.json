{"id":"695418","title":"松亭话旧","dynasty":"明","author":"林时嘉","text":"筇扶水阁喜同登，月色翻疑不夜城。泉可碧流闻滴沥，山堪翠舞看崚嶒。吟边鬼泣声初歇，指上鸾回瑞欲腾。涵泳中和天地籁，几人得道此间行。龟山宜主我宜宾，和气旋收一掬春。流水行云非有意，光风霁月乃何人。融心每欲观元化，体道还须会圣神。话到忘言知己地，一杯真率莫辞频。"}