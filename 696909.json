{"id":"696909","title":"严公解相还豫章追送淞陵作二首","dynasty":"明","author":"皇甫汸","text":"古来开阁自平津，几见功成得奉身。逸老特蒙优诏赐，乞骸何用屡书陈。东都饮饯辞供帐，南驿乘符速去轮。归到宜春酒应熟，散金惟欲会乡人。明时扈圣廿年余，始得衔恩谢直庐。秀水池台非旧筑，钤冈花径是新除。县家岁给山公粟，门巷高悬薛氏车。舟泊吴江秋乍冷，野人聊为献鲈鱼。"}