{"id":"807651","title":"还京乐  送叙彝上人北游","dynasty":"清","author":"陈维崧","text":"绿杨外，瓢笠萧萧，唤渡春江尾。想此情犹恋，斋厨樱笋，山园桃李。向津楼斜倚。隔花鞭影回头指。隐隐见，四百八十，南朝烟寺。问师何意。将三春、锦片年光，掷与江东，野外沙际。况逢连岁关河，满斜阳、荒亭衰垒。怕他年、又红鲤无书，金鸿少使。欲倩神僧咒，为君禁住流水。"}