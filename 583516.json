{"id":"583516","title":"题柯学士所种二柏在翰林院后","dynasty":"明","author":"王缜","text":"竹岩先生爱清逸，玉堂南畔裁双柏。盘根得地凡几年，直干淩空绕百尺。交加错落势欲飞，偃蹇向人如对立。色嫩秋含阆石奇，气清晓带瀛波湿。一生叹赏属名贤，纵是徒叶亦可传。雨来似拥长安盖，风过疑听幽涧泉。炎蒸满地金石烁，空翠拂云阴可濯。冰寒雪冻天地凝，苍髯含霜叶不落。郁郁葱葱贯四时，羞与桃李争春姿。节坚自是冰霜操，心苦不容蝼蚁欺。君不见巴东县，莱公德泽化及民，柏树常为人眷恋。又不见乌台传，朱传风威泣鬼神，至今见柏人犹羡。此柏托根得所之，玉堂旧老人中龙。端直不惭君子德，恩荣曾荷大夫封。莫言材大难为用，作栋梁向明堂东。"}