{"id":"1042835","title":"瓜步","dynasty":"宋","author":"刘攽","text":"苍苍林表山，下惟瓜步水。忆昔魏皇帝，百万尝驻此。饮马江水浑，扬旌朔风起。经营竟无成，叹咤有遗耻。去去常畏人，闵默垂五纪。大江限南北，天意固偶尔。奈何奸雄才，割据争虎视。不有神武功，畴能混书轨。吾闻清流战，王业实基始。楼船蔽空来，天堑才一苇。此时东流波，不足投马箠。煌煌轩台威，凛凛向千祀。"}