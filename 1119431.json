{"id":"1119431","title":"再次韵马主簿二首","dynasty":"宋","author":"陈造","text":"冥搜成癖漫勤斯，缅想骚人正坐驰。点化今逢万金剂，神奇蒸出九华芝。三吴才隽应焚砚，万里风烟尽入诗。盍与元刘论伯仲，未容郊岛更矜持。左顾衰翁底取斯，转头归马又西驰。剩催阿买抄新稿，大胜斋房纪瑞芝。乐岁人家皆有酒，高秋天气总宜诗。霜花露菊留迎客，预戒西成省控持。"}