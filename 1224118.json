{"id":"1224118","title":"送丘子正之海盐","dynasty":"元","author":"杨载","text":"珠生沧海底，玉韫碧山中。夜气交明月，阳精现白虹。有贤兼重价，当代振英风。好学由天性，能书至国工。知名传冀北，作赋拟河东。始欲徵扬子，旋闻荐褚公。阴符难独美，遗教实争雄。绝艺虽宜进，奇才自不同。交游倾上国，抡选属南宫。邓禹官初试，匡衡对漫通。海邦终寂寞，学馆尚穹崇。已注千人录，当成五典功。星辰皆在水，渤澥信浮空。把酒欢何限，乘槎兴不穷。文章趋浩瀚，物态入牢笼。子必登芸阁，吾方守桂丛。索居弥寡陋，荒业孰磨砻。弗获披云雾，惟思对华嵩。知音期郭泰，流俗易王充。江海从兹逝，飘飘任短篷。"}