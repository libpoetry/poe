{"id":"773487","title":"出城访竹林寺忽入鹤林寺","dynasty":"清","author":"洪繻","text":"言出城南门，驱车夹山去。言寻竹林寺，忽见连山树。峰色夕阳中，苍筤绿如雾。钟磬出瑶林，林外微风度。径入鹤林中，寺外纷古趣。茅茨作经楼，僧侣禅悦遇。不见寄奴泉，遥想苏仙句。有鸟无鹃声，林竹如沐露。出寺五里馀，复得竹山路。客亭涧曲临，禅房山坳聚。翛然绝尘氛，恨无入山具。"}