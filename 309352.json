{"id":"309352","title":"瑞鹤仙·春雨","dynasty":"现代","author":"赵尊岳","text":"送春花未恶，恁玉悴红嫣，飘零芳讯。愁丝堕娇困。罨低迷蛾绿，暗侵斜鬓。残寒阵阵，料燕子归来有恨。恨华年弦柱匆匆，消减者回金粉。无准。系骢巷陌，倚笛阑干，梦凭谁问。炉烟费尽。悄试酒，楚衣润。算悭晴泪眼，珍珠痕凝，人也如花瘦损。近垂杨生怕啼莺，替人破闷。"}