{"id":"771167","title":"瑞龙吟•乙卯秋初，陪彊村翁游沪西园林，和清真，同檗子作","dynasty":"清","author":"陈匪石","text":"长堤路。还见翠冷侵苔，荫交迷树。残蝉凄咽高柯，院桐未陨，新凉处处。忍停伫。曾记绽桃春晚，笑窥帘户。而今已觉秋多，画梁旧燕，临风倦语。吹度荷香如醉，闹红亭馆，罗衣轻舞。桑海泪中相看，人半新故。蛛尘罥壁，谁问笼纱句。重回首、鸥乡过影，莎阶联步。逝水飘花去。题襟尽有，吟情醉绪。平剪愁半缕。斜照敛、无端西风催雨。闷怀又结，一天云絮。"}