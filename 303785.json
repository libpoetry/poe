{"id":"303785","title":"瑞鹤仙·题遐庵梦忆图","dynasty":"清代","author":"陈方恪","text":"彩云容易坠。自吹断秦箫，凤楼空闭。红尘换流水。话归来、炎海岭梅芬齿。昙春一例。负几许、鸳盟艳绮。判今生付与，浮家多辨，看山清泪。犹忆新州歌版，误唤笼鹦，玉人谁是。灵芜绕袂。馀香绾、绛绡底。甚眉痕缥缈，佳期钿盒，难返鸿都旧事。对幽窗、重剔银釭，恨盈蠹纸。"}