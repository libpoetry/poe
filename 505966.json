{"id":"505966","title":"古风庆王寿","dynasty":"明","author":"程通","text":"太极昔未判，一气浑浑然。清浊既已分，万象何昭宣。高者为天为日月，下者为地为山川。其间昆虫与草木，林林总总几万千。若夫禀二仪之秀气，夺万物之精妍。生具四端备百行，虚灵挺秀为人焉。中有最灵与最秀，首出庶类惟圣为能全。天生圣人岂徒尔，亶聪明作元后父母乎黎元。大哉吾王继立极，聪明卓冠天下先。神圣广运尧荡荡，日新夕惕汤乾乾。躬翊明主膺大任，统一六合清三边。大开明堂受朝贡，东夷西戎南蛮北狄，万国玉帛来源源。鞭策唐宋轶秦汉，进与虞周三代为比肩。上天眷命益用懋，福禄胤祚恒绵延。龙子龙孙自有种，金枝玉叶春相鲜。分茅胙土法古制王章，九爵衮冕光蝉联。秦都关中晋云内，荆衡齐代并幽燕。下逮岷峨巴蜀二十有馀国，莫不犬牙相制唇齿相牵连。眷兹辽阳作巨镇，提封千里际海堧。坐临高丽控朔漠，襟带潮海通云烟。吾君奉诏莅兹国，措置社稷磐石坚。春秋祀事竭诚敬，抚恤黎庶加慈怜。辽天雨露洒，湛恩及蜎翾。恪遵王度靡颇僻，佩服祖训常恭虔。乃文乃武才兼济，惟精惟一学更专。横槊跨马耀威武，投戈讲艺宏经筵。况有如貔如虎桓桓之将士，又有如鸳如鸾之英贤。同寅协恭赞厥美，夙兴夜寐相周旋。皇风清夷海宇靖，伫见民庶高枕皆安眠。行者愿出于吾途，居者愿列于吾廛。仕者愿立于吾朝，耕者愿业于吾田。尧民何皞皞，周道何平平。牧童牛背歌，日夕腾垓埏。岂不见东平苍竹帛，千古芳名传。又不见城阳章功绩，万载金石镌。吾君仁德早拔萃，彼二者不得专美于其前。欣逢令旦当今日，正是二月中和天。祥云裁锦弄晓霁，扶桑暖旭高枝悬。一元坱圠妙化育，品汇孰不归陶甄。遐迩臣邻率欢贺，承筐篚厥黄与玄。綵杖缀班森玉笋，绛纱笼烛烧金莲。醉路宫花压帽重，迎风象管鸣繁弦。上林流莺听睆睍，翻阶舞鹤看?跹。葡萄满斟光禄酒，蟠桃佳宴瑶池仙。太平盛事亲幸睹，直欲播颂焉得巨笔如长椽。区区韦布士，词馆叨备员。既乏八斗才，安用五色笺。但歌天保诗，答此鹿鸣篇。愿祝吾君寿如山，山高翠拔闾阜巅。愿祝吾君福如水，水长玉挂双峰泉。闾山泉水高远亘今古，愿祈国祚相与悠久亿万千斯年。"}