{"id":"985051","title":"中秋马溪山中望月","dynasty":"宋","author":"郭印","text":"佳月四时有，古来重中秋。今夕万里怀，共作阴霾忧。我宿招提境，山空夜更幽。兹念亦未扫，天际屡回头。冰轮涌碧空，宇宙寒飕飕。清辉聊一吸，洗尽肝胆愁。山中魑魅窟，惊窜无所投。自言天眼明，此地非我留。缅思区域内，丑怪繁匹俦。不知大圆影，能尽驱除不。仰首祝天公，勿遣纤云浮。纵此白玉盘，年年照九州。"}