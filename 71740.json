{"id":"71740","title":"无俗念·深溪古岸","dynasty":"元代","author":"丘处机","text":"深溪古岸，到秋来、莎密茸茸无极。楝择修纤归洞府，虚落晴天吹炙。两束丝乾，千条绳就，不假良工织。闲轩亲自，结成渔父装饰。时伴樵牧嬉游，青山绿水，带雨和烟适。妙绝珍幽径晚，披雪冲开芦荻。我本忘名，人皆易号，唤作蓑衣客。佗年功满，化云天上无迹。"}