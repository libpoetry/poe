{"id":"1077694","title":"去岁寓长沙游道林岳麓真天下绝景也今相去不远无因再游赋诗见意","dynasty":"宋","author":"李纲","text":"衡山之陬湘水滨，道林岳麓天下少。蟠冈复岭相掩重，石磴松门递萦绕。经行多在烟霭间，台殿半开云木杪。衲僧宴坐禅寂馀，朝磬暮钟清杳杳。凭高旷望楚天阔，志气已逐飞鸿矫。橘洲枫浦指顾中，俯视更觉长沙小。风樯浪舶千艘屯，丹楼粉堞百雉缭。苍茫晓色散平川，点缀残霞映疏蓼。从来篇翰谁最优，沈宋杜韩争表表。古今尘迹散烟云，独有斯文传不了。隔年清赏回首空，斯欲再游真漭渺。苍梧九疑云漠漠，青草洞庭风袅袅。有时幽梦一到之，觉来枕席清秋晓。人间万事不由人，安得忘情逐猿鸟。"}