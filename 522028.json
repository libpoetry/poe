{"id":"522028","title":"送三儿应举予己酉乡试初场前夕梦乘雾登鸡鸣山及半见日出惊寤众以为祥既乃下第而三儿天秩以是日生今二十有八年矣始遣其应举因感前事书此励之庶几不以离忧而妨远业也四月十五日识","dynasty":"明","author":"顾清","text":"云开日出四山明，忆在金陵梦尔生。俯仰卅年谈往事，扶摇今日看初程。儿童亦解登科好，老我宁为别绪萦。若到仲游旧时地，也应回首望天京。"}