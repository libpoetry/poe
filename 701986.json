{"id":"701986","title":"题煮诗轩","dynasty":"明","author":"龚敩","text":"高人心不负幽期，小结华轩要煮诗。梦熟池塘春晚后，酒醒窗户月来时。大羹不和杯中味，独茧长缫瓮里丝。谁谓灞桥吟更苦，蹇驴风雪夜归迟。闻说名轩意最佳，诗成端欲咀英华。微吟声绕羊肠陌，得趣香分石鼎茶。墨沸秋涛濡棐几，句融春雪透梅花。熟来不费推敲力，谁遣松风漱齿牙。"}