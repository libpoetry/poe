{"id":"955243","title":"回龙院","dynasty":"宋","author":"范令闻","text":"柏人去弗宿，万安退而止。见几惩贯高，噬脐嬖妃子。畏避虽同途，兴亡乃异轨。江边招提小，楼阁半倾圮。回薄二里馀，六龙驻于此。愁横云盖山，闷系罗带水。历历斜谷路，去天尺有咫。昨夜雨中铃，哀音犹在耳。画像赭衣袂，挟一弓两矢。侑以圣云孙，祖武略相似。剑外尘再蒙，黄明著年纪。今我吊陈迹，行迈亦靡靡。吹动波间皱，正值秋风起。安得如渔翁，垂钓江之涘。"}