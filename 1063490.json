{"id":"1063490","title":"受代有日呈谭勉翁谢与权","dynasty":"宋","author":"唐庚","text":"老来忽忽流年紧，三见涪江秋叶陨。祗缘二子日相从，便觉一瓢穷可忍。东津晓作招隐赋，西楼暮得思归引。文字能令酒盏宽，江山未放诗才窘。分题踊跃谁避席，得句欢呼同彼隼。泉名三逸本戏语，野史千年传不泯。醉归半路飞蝙蝠，馀兴中宵伴蚯蚓。那知须鬓秃于笔，但见儿童长如笋。留滞甘为西域胡，衰迟更结东游靷。故山咫尺未成归，坐使苍颜厚如胗。"}