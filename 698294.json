{"id":"698294","title":"夏日游宣府李挥使北园席上步于景瞻韵二首时天顺庚辰六月也","dynasty":"明","author":"倪谦","text":"野花园草竞芬芳，坐爱南薰透葛凉。饮量任开千日酝，醉魂犹到五云乡。原思自信贫非病，杜甫谁知老更狂。倒着接䍦浑不省，路人争说自高阳。绮席风生酒气芳，清酣何必按伊凉。得朋自喜皆同志，为客宁愁在异乡。归思空怀弘景逸，行歌堪叹接舆狂。举头瞻望长安近，一片丹心独向阳。"}