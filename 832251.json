{"id":"832251","title":"十二时","dynasty":"清末民国初","author":"陈洵","text":"恼春心、更无寻觅，猜遍朝朝行止。觉到处、相逢难避。幻作千般明媚。晕柳生颦，扶花欲笑，看似愁还喜。惊骤落、出杏村帘，过客断魂，偏在斜阳流水。飘几多、楼台粉雾，赚得蝶情全坠。静选绿阴，悠然古梦，伴著娇莺睡。日渐长怎遣，随人卧也又起。听一声、啼鹃烛外，暗想黄昏垂泪。去尽燕鸿，山河无限，事远将天比。忆汉宫不见，依稀画图人丽。"}