{"id":"1116649","title":"和文与可洋川园池三十首 湖桥","dynasty":"宋","author":"苏轼","text":"朱栏画柱照湖明，白葛乌纱曳履行。桥下龟鱼晚无数，识君拄杖过桥声。贪看翠盖拥红妆，不觉湖边一夜霜。卷却天机云锦段，从教匹练写秋光。雨昏石砚寒云色，风动牙签乱叶声。庭下已生书带草，使君疑是郑康成。不嫌冰雪绕池看，谁似诗人巧耐寒。记取羲之洗砚处，碧琉璃下黑蛟蟠。晚节先生道转孤，岁寒惟有竹相娱。粗才杜牧真堪笑，唤作军中十万夫。雨折霜乾不耐秋，白花黄叶使人愁。月明小艇湖边宿，便是江南鹦鹉洲。秋归南浦蟪蛄鸣，霜落横湖沙水清。卧雨幽花无限思，抱丛寒蝶不胜情。阴晴朝暮几回新，已向虚空付此身。出本无心归亦好，白云还似望云人。漾水东流旧见经，银潢左界上通灵。此台试向天文觅，阁道中间第几星。月与高人本有期，挂檐低户映蛾眉。只从昨夜十分满，渐觉冰轮出海迟。此间真趣岂容谈，二乐并君已是三。仁智更烦诃妄见，坐令鲁叟作瞿昙。闻道池亭胜两川，应须烂醉答云烟。劝君多拣长腰米，消破亭中万斛泉。纵横忧患满人间，颇怪先生日日闲。昨夜清风眠北牖，朝来爽气在西山。解箨新篁不自持，婵娟已有岁寒姿。要看凛凛霜前意，须待秋风粉落时。殷勤稽首维摩诘，敢问如何是法门。弹指未终千偈了，向人还道本无言。亭下佳人锦绣衣，满身璎珞缀明玑。晚香消歇无寻处，花已飘零露已晞。水轩花榭两争妍，秋月春风各自偏。惟有此亭无一物，坐观万景得天全。决去湖波尚有情，却随初日动檐楹。溪光自古无人画，凭仗新诗与写成。身轻步稳去忘归，四柱亭前野彴微。忽悟过溪还一笑，水禽惊落翠毛衣。烟红露绿晓风香，燕舞莺啼春日长。谁道使君贫且老，绣屏锦帐咽笙簧。曲池流水细鳞鳞，高会传觞似洛滨。红粉翠蛾应不要，画船来往胜于人。日日移床趁下风，清香不断思何穷。若为化作龟千岁，巢向田田乱叶中。长忆故山寒食夜，野荼䕷发暗香来。分无素手簪罗髻，且折霜蕤浸玉醅。汉川修竹贱如蓬，斤斧何曾赦箨龙。料得清贫馋太守，渭滨千亩在胸中。溶溶晴港漾春晖，芦笋生时柳絮飞。还有江南风物否？桃花流水鲚鱼肥。少年辛苦事犁锄，刚厌青山绕故居。老觉华堂无意味，却须时到野人庐。寄语庵前抱节君，与君到处合相亲。写真虽是文夫子，我亦真堂作记人。金橙纵复里人知，不见鲈鱼价自低。须是松江烟雨里，小船烧薤捣香齑。不种夭桃与绿杨，使君应欲候农桑。春畦雨过罗纨腻，夏垄风来饼饵香。汉水巴山乐有馀，一麾从此首归途。北园草木凭君问，许我他年作主无？"}