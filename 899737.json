{"id":"899737","title":"瑶台聚八仙/新雁过妆楼 其二 余昔有梅影词，今重为模写","dynasty":"宋","author":"张炎","text":"近水横斜。先得月、玉树宛若笼纱。散迹苔裀，墨晕净洗铅华。误入罗浮身外梦，似花又却似非花。探寒葩。倩人醉里，扶过溪沙。竹篱几番倦倚，看乍无乍有，如寄生涯。更好一枝，时到素壁檐牙。香深与春暗却，且休把江头千树夸。东家女，试淡妆颠倒，难胜西家。"}