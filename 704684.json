{"id":"704684","title":"辰溪晓泛五首","dynasty":"明","author":"薛瑄","text":"沅水一千里，辰溪又泛舟。山云合雨暗，身世与天游。已觉鸡声远，惟闻橹韵幽。所经多险涉，还似解离忧。湛湛江流碧，层层石岸高。蛮讴催健橹，瘴雨洒轻舠。自勖冰霜操，宁辞旦夕劳。五溪山万叠，何处是龙标。怪石双崖峻，秋江一道平。榜人皆异语，岸鸟亦殊声。洞户编茅小，蛮舟刳木轻。虽惊风土异，重喜万方清。苍峡几千尺，天开万古馀。波穿石眼瘦，舟压水心虚。历历瞻奇秀，悠悠想化初。所希观物妙，难觅邵尧夫。自有烟霞分，观风任所之。洞馀槃瓠种，江绕伏波祠。秋老芙蓉树，云深薜荔丝。欲知消远思，秪是咏新诗。"}