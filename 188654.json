{"id":"188654","title":"用廉夫韵如诸友登清微亭","dynasty":"宋代","author":"傅察","text":"束带缚吏事，发狂中愤兴。世情多面月，噂沓背恶憎。缅怀数群子，皎皎莹壶冰。披云见颜色，洗翠露锋棱。忘形到坦率，嵩论破炎蒸。蔼然嘉誉在，顾我独无称。文场屡交镝，师老畏侵凌。况复时雨过，缘苗覆千胜。便当共临眺，此兴那可胜。孤亭枕席佳，下有寒潭澄。仰看霞绮散，坐待月华升。嘲咏纵欢谑，明朝期再登。"}