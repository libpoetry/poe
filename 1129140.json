{"id":"1129140","title":"送慧禅人往上江籴麻米","dynasty":"宋","author":"释正觉","text":"石霜拈处最分明，万万千千一粒生。归日饭香穿鼻吼，相呼作舞下堂行。云门糊饼赵州茶，里许明明著得些。公案见成知味底，一千二百衲僧家。解开篾束肚皮宽，子去谁忧甑釜寒。云水相迎船到岸，饱丛林事不相瞒。芦华明月水茫茫，激箭风舟破冷光。亲到庐陵酬米价，那时开口便相当。去去西江趁便风，丁宁底意语庞公。归来定是通身饭，直下人人识己躬。"}