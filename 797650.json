{"id":"797650","title":"齐天乐 丁卯上元寄姊","dynasty":"清","author":"谈印梅","text":"上元灯火千门夜，殊方又还轻度。帖写宜春，歌裁如意，聊遣新年情绪。高堂宴处，记银烛金炉，瑞烟成雾。斗叶催花，漏分犹试太平鼓。乡园重值此节，别来多少事，三径非故。旧日帘栊，今宵月色，知映何人眉妩。天涯荆树。料忆远凭栏，几回凝伫。为报平安，好风传尺素。"}