{"id":"862406","title":"和立斋喜雪韵","dynasty":"宋","author":"王柏","text":"生意原原如襞积，阴阖阳开有绳尺。风霜冰雪岂少思，到此自宜天地塞。凛然帝则亘古今，此外不知还不识。连年冬令太伤迟，君子忧时长皱眉。万物骄矜不自持，落尽窗前年后梅。深山芽茁无空枝，更疑麦陇青离离。一夜风号阳气服，玄冥奋威正当局。剪水裁花两日飞，更撒珠玑三万斛。揽柄收权应恨晚，明朝已迫东方木。却恐春风未肯和，颠倒天时难善俗。"}