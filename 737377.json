{"id":"737377","title":"昭阳湖","dynasty":"清","author":"嵇曾筠","text":"夜分摧捩柁，遂达昭阳湖。如行菱镜中，澹荡涵菰蒲。跳波月一丸，散作千明珠。天水浩相接，湛然纤翳无。五千五百顷，一色琉璃铺。空际下渔舟，点点疑飞凫。倚舷独凝眺，心旷神为舒。我尝考图志，信美惟此区。滕薛既合流，黄运仍分趋。讵徒资蓄泄，兼可济挽输。所嗟水乡洼，民力思其苏。幸逢清晏日，濊泽长涵濡。九重殷轸念，衽席沾宸谟。"}