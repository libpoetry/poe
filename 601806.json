{"id":"601806","title":"西湖五十韵","dynasty":"明","author":"郑学醇","text":"天目垂双乳，西湖注百泉。霞标千嶂迥，烟水六桥联。络绎欢游骑，笙歌罨画船。玉楼花掩映，石路草葱芊。月迥重潭静，风轻一镜涟。綵丝移雀舫，红袖出鞦韆。柳色迷歌扇，蘋香龙舞筵。两高飞晓日，三竺隐诸天。月路飘金粟，商飙拂绣莲。老猿呼袅袅，归鹤绕蹁蹁。梅点孤山雪，松霏九里烟。层城开水际，危塔倚山巅。石转惊神运，崖穹讶鬼镌。钟微知寺远，锣动速舟还。苏小妖魂在，西施黛色妍。风流唐白傅，放逸宋坡仙。和靖成真隐，参寥却解禅。古今人屡异，兴废事空传。勾践谋资蠡，婆留姓是钱。封疆重启霸，吴越一王专。南渡偏安日，仁和驻跸年。乾坤馀王气，罗刹定都廛。邀福延祥观，宸游聚景园。湖山多逸豫，舸舰几流连。宫嫔珠帘揭，篙师锦缆牵。暖风喧凤吹，香雾滃龙涎。宋嫂羹初进，蕲王赐屡宣。繁华三岛外，弦管五云边。北虏通和议，东窗弄杀权。精忠哀武穆，慷慨羡胡诠。覆餗仍秋壑，残躯殒木绵。半閒堂已矣，水乐洞依然。白雁江南过，黄龙瘴海膻。故宫沦蔓草，垄树泣啼鹃。事往千秋慨，奇游此日偏。山川真画里，景物值春先。堤柳霜凋尽，山花烧共燃。惊鸿遵荻渚，振鹭起葑田。鹫岭寒云薄，西泠澹月悬。渔灯依岸曲，城角倚风前。怀土非王粲，樗材老郑虔。客途嗟浪迹，岁月负华颠。真长船谁问，王猷兴转遄。归装无白璧，旧物有青毡。古调琴三尺，缥囊易一编。倚歌徒和郢，醉筑尚思燕。岂必求勾漏，宁须候偓佺。浮生随所遇，真性讵能迁。浈水程三月，庾关路几千。何因湖外寺，时借上方眠。"}