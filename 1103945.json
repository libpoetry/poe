{"id":"1103945","title":"邻翁王道人送武夷图","dynasty":"宋","author":"徐瑞","text":"客从建安归，遗我武夷图。开图挂素壁，风烟生座隅。奇峰三十六，拔起凌天衢。一水从中来，九折何萦纡。想见岩壑间，缥缈藏仙都。荒哉武与夷，辽辽不可呼。尚闻云谷仙，旧迹未深芜。棹歌留绝唱，遗书镇精庐。高操谁能攀，幽致或可摹。三年规一游，神往形尤拘。便须理行缠，勿遣岁月徂。山灵有夙契，清风为前驱。"}