{"id":"525862","title":"赠叶原静游雁荡归金陵兼呈大司马乔公","dynasty":"明","author":"顾璘","text":"汎览名山图，雁荡天下奇。天吴举蓬岛，乱掷沧海湄。巉岩老蛟脊，诘曲盘桃枝。攒峰蔽青冥，星斗昼陆离。灵湫倒银汉，六月飞寒澌。仙人隐洞府，玉简灵文垂。白石充糇?，紫芝可疗饥。凤笙乍缥缈，鹤驾时逶迤。绿髓苟未变，丹梯讵能窥。叶子道者流，夙禀烟霞姿。去冬游武夷，未惬心所期。今春策短杖，直往了无疑。天台逢李生，拍手欣相持。溯流问桃水，探穴寻仇池。俯瞰不测渊，仰凌万仞危。端坐天柱峰，要观日出时。扶桑射东影，瞥见苍龙?。太湖仅一勺，匡庐忽平夷。呼酒酹苍梧，凤鸟来何迟。浩浩浙江涛，伍胥今谓谁。桃花落已尽，芳草含碧滋。啼莺劝客饮，正与烟花宜。满举白玉斗，吞却东南陲。坐觉方寸间，云峤相撑支。归来回风亭，目光如玻璃。磈磊作奇画，琳琅吐新辞。颠倒雷电走，苍茫神怪悲。十日说不辍，齿颊生凉飔。四座烦郁散，听者俱忘疲。灵秘自此泄，海若安能私。还拜大司马，请陈贱子诗。定知㠝岏势，纵横列阶墀。迢递金银阙，梦寐如见之。谢客休挂席，孙公应解颐。何必举五岳，高下论等差。至乐有同好，难与俗子知。"}