{"id":"586775","title":"芍药未开","dynasty":"明","author":"钟芳","text":"南山排翠当门扉，材拙最宜官务冷。循檐低首看花枝，绿跗挺挺翘相并。架南已吐白蔷薇，红药当阶开尚迟。儿童不知春早晚，系之彩色为花媒。东风吹嘘力犹浅，含羞微露胭脂脸。韬华孕馥待充盈，不肯轻狂斗娇艳。我闻此花三千种，于中金紫古来重。广陵四相非偶然，奇根异萼藏神用。吁嗟此语安足凭，花自无情人有情。已约朋寮待花发，把酒齐开双眼青。"}