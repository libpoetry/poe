{"id":"765450","title":"台城路 秦淮秋柳","dynasty":"清","author":"杜文澜","text":"江南一夜香波冷，楼台画成秋意。旧院藏莺，长桥系马，攀折游踪难记。飘零燕子，认六代斜阳，倦魂醒未？怨笛谁家，后庭歌罢更憔悴。桃根桃叶易老，渡头空照影，羞斗眉翠。舞扇勾云，华灯背雨，都换伤春滋味。阑干傍水，问丁字帘前，细腰谁倚？无那西风，乱鸦啼又起。"}