{"id":"822630","title":"声声慢 和梦窗四香","dynasty":"清末近现代初","author":"周岸登","text":"江婓捐佩，湘女归魂，争知岁晚重逢。九辨骚心，应难写入春容。当年四愁遗恨，伴四香、沈醉东风。仙梦悄，怅芳馨、谁袭真色屏空。愁倚天寒罗袂，怕玉龙吹坠，难倩离鸿。一笑江横凌波，尚怯霜浓。葳蕤露申清睡，验同心、轻袅檀红。端正看，护瑶窗长在镜中。"}