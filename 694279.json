{"id":"694279","title":"次韵林缉熙游罗浮四首 宿明月寺","dynasty":"明","author":"陈献章","text":"寺邻千丈石，古色剑棱棱。是物谐吾性，何年遗尔僧。檐牙巡鹃树，屋角挂瘿藤。坐眺秋天迥，扶摇任老鹏。白日深屏翳，清宵闻步虚。未殊阆苑日，谁辨铁桥初。历历深经眼，栖栖正卜居。老夫端欲往，更问子何如。红泉双屐驻，碧落一宵同。去□□□□，□□□鬓蓬。书回谢阛阓，迹灭想崆峒。预恐迷前路，先来访葛洪。拔地决起瘦鹤躯，插天壁立东南隅。眼中非子不能到，海上何山可与俱。便从往种扶桑树，即将写入方舆图。群仙未用誇三岛，一览还应隘八区。"}