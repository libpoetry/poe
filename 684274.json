{"id":"684274","title":"王母歌","dynasty":"明","author":"王立道","text":"汉宫初起集灵台，绛节飘飖羽扇回。云锦书传青鸟信，遥看阿母自西来。芳春花草满瑶池，忽忆麻姑海上期。欲问蓬莱水深浅，因风遥寄万年枝。瑶岛分明近日边，周王元未解求仙。八骏崎岖云外路，空疑道里隔山川。云母屏前吹玉笙，侍儿犹识董双成。笑余学隐金门客，太似当年方朔生。昨夜重游汗漫归，依然戴胜发如丝。三千年一校仙籍，回指彭聃是小儿。玉洞桃花引去津，鹤声犹似隔红尘。自嫌王烈无仙分，乞得素书翻与人。"}