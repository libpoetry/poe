{"id":"813056","title":"曹仁宪谨荣寿七言截句","dynasty":"清","author":"张国才","text":"学本由人性自天，功名富贵早超然。洛阳纵有耆英会，未及我公不老仙。当秋九月庆华筵，老圃黄花晚节妍。雨露如今逢圣世，栽培长此乐尧天。蕊榜喧传姓氏先，文章台阁吐青莲。天教盛德来敷治，故遣当年一等铨。记得下车政绩宣，甘棠载咏入诗篇。澄清揽辔知公志，愿更弼时重仔肩。"}