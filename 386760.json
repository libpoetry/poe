{"id":"386760","title":"夜飞鹊·莲池多乌，占树争巢，终夕鸣动","dynasty":"清代","author":"樊增祥","text":"香消未成寝，帘幕风凄。斜月冷照乌啼。垂垂碧树已如帚，夜寒犹拣霜枝。城楼故巢不见，但延秋门外，露草萋迷。惊翻坠叶，听萧萧响入深池。一自桑乾北渡，任是月明时。不向南飞。谁劝王孙归去，啼鹃不到，烟柳空垂。愁多梦少，倚熏垆、划遍寒灰。分今宵无睡，祇愁玉箸，湿尽红蕤。"}