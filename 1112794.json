{"id":"1112794","title":"赠吴孟求承议二首","dynasty":"宋","author":"张耒","text":"我生仕宦求糊口，敢惮水浮兼陆走。朅来京口见花落，归去西风未吹柳。山寻北固初知路，水饮中泠未盈缶。徒劳结束解书剑，未觉尘埃生户牖。瓜洲澄江晓如镜，照水自觉秋容瘦。因公忽致旧酒壶，恍如梦觉南柯守。我非初平叱羊口，江中浪作群羊走。金山五日厌僧粥，挥榜瓜洲缆古柳。晨兴但怪妻孥喜，故人致馈罗盘缶。起倾残榼得馀沥，洗盏再酌开蓬牖。风云惨淡秋已严，桑榆摇落山初瘦。军厨醇味尚烦公，应记疏慵穷太守。"}