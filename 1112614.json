{"id":"1112614","title":"九月末大风一夕遂安置火炉有感二首","dynasty":"宋","author":"张耒","text":"谪官两向黄州火，知是明年何处冬。须信炎凉相代至，亦知荣辱到头空。怨咨莫起天公念，燕坐何妨佛理通。更有墙边一樽酒，能于愁面放春红。风声一夜下林端，遽作霜天十月寒。三伏炎蒸不可过，北风栗烈亦何难。人情何待常从缓，天令难移古不刊。幸有布裘毡履在，雪深高卧更安闲。"}