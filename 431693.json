{"id":"431693","title":"病中续作","dynasty":"近现代","author":"刘凤梧","text":"击筑高歌未是狂，窜身荒谷俗尘忘。十年情比梅花冷，百世名同桂子香。漫把金尊浮绿醑，却怜银汉隔红墙。此身已分终岩壑，清梦何曾到庙廊。曩闻善病是相如，今染沉疴到老夫。梧槁原难栖彩凤，辙乾真可索枯鱼。诗呕骚士心头血，泪溅鲛人睫下珠。兰有国香堪自媚，不因憔悴怨春驹。"}