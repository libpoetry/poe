{"id":"1112670","title":"梅花","dynasty":"宋","author":"张耒","text":"月落严霜自理妆，北风工为发清香。晓英数点辞人去，幽独无人为断肠。林外啼禽自往还，风前诗客倚阑干。小园门锁黄昏月，耿耿幽姿伴岁寒。玉粟匀圆官样黄，领巾借与十分香。冲寒不为生春物，自要晨霜为洗妆。清寒池馆静无尘，岁岁相逢似故人。任遣墙头疑是雪，欲教园木早知春。脉脉无言亦有期，雪中狂杀羽林儿。可怜多少幽奇事，却是东风总不知。三亩荒园草棘荒，可堪终夜北风狂。瑶环瑜珥谁将去，啧啧幽禽啄蕊黄。"}