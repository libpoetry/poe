{"id":"1131652","title":"宋伯华趋朝用川字衫字韵作二诗送之","dynasty":"宋","author":"廖行之","text":"微雨轻寒透客衫，十分秋色相征骖。人占逸驾应空北，君自良图已运南。须信由来非枉尺，谁云领取勿多谈。而今吐握逢知己，会听新除趁六参。驰名衮衮甚长川，君独乘风万里船。得意正看期汗漫，趋时宁肯媚连娟。升沈百辟方公道，扶植斯文要众贤。元献景文今棣萼，还须柱石汉中天。"}