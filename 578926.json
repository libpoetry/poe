{"id":"578926","title":"大庾邓德温自挽诗卷","dynasty":"明","author":"王佐（汝学","text":"此身未有生，天地本无此。忽此从何来，天地遗渣滓。渣滓一归尽，飞奔尽停已。复得还自然，斯乃造化理。逍遥无何乡，庸非所居里。奚以系戚欣，随化为进止。渊明千载心，先生会深旨。栗里与梅峰，相望咫尺里。白杨多悲风，黄壤多蝼蚁。此自伤世情，先生本无已。"}