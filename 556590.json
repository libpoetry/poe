{"id":"556590","title":"五子诗 其五 梁公实","dynasty":"明","author":"李攀龙","text":"梁生起南海，负气何倜傥。北交中原士，徘徊得吾党。高名岂宿著，一朝奋鸿响。时俗既淆浊，振衣念独往。礼法难为工，局促向天壤。王乔可等期，服食理非枉。引领还罗浮，愿言税尘鞅。俯视大河流，逶迤浮云上。盛衰随物化，世情自卤莽。吾意当告谁，黄金妒偃仰。"}