{"id":"96676","title":"郡檄子肃检视旱田以诗寄之","dynasty":"宋代","author":"赵蕃","text":"是邦且熟无多收，况于水旱相为忧。使君奏课避非实，檄公按视临田畴。民闻公来相告语，活国忧民公自许。平时爱我如恐伤，今胡不能为轻赋。人生衣食固有端，作苦宁敢求自安。分当戮力给公上，何意年岁逢艰难。吾君德盛过文景，诏书屡下民惟省。公其为我谢使君，考虽下下民安枕。"}