{"id":"1122651","title":"用虞提刑见寄诗韵答之","dynasty":"宋","author":"洪咨夔","text":"有美人兮古锦官，落花芳草几凭栏。纷纷世故肱三折，忽忽年华指一弹。诗到考槃须熟讲，易于未济莫轻看。门前尺雪青灯夜，尚欲从公扣两端。鸡鸣而起一般时，舜蹠殊途觉与迷。此理天无分厚薄，乃心人自眩东西。柴门风雨榴花老，草巷烟霏燕子低。玉汝有书来万里，圣贤不泰不栖栖。"}