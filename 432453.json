{"id":"432453","title":"虞美人  成都秋词五首","dynasty":"近现代","author":"沈祖棻","text":"沈沈银幕新歌起，容易重门闭。繁灯似雪钿车驰，正是万人空巷乍凉时。相携红袖誇眉萼，年少当行乐。千家野哭百城倾，浑把十年战伐当承平。地衣乍卷初涂蜡，宛转开歌匣。朱娇粉腻晚妆妍，依旧新声爵士似当年。回鸾对凤相偎抱，恰爱凉秋好。玉楼香暖舞衫单，谁念玉关霜冷铁衣寒。市誇安乐人如织，故主迎新客。芒鞋短褐旧时装，今日高车大马过煌煌。暮收香稻朝罗绮，第宅连云起。几人下箸厌甘肥，犹有万家风里未裁衣。咖啡乳酪香初透，紫漾葡萄酒。市招金字作横行，更有参军蛮语舌如簧。并刀如水森成列，晶盏明霜雪。朝朝暮暮宴嘉宾，应忆天南多少远征人。东痒西序诸年少，飞毂穿驰道。广场比赛约同来，试看此回姿势最谁佳。酒楼歌榭消长夜，休日还多暇。文书针线尽休攻，祇恨鲜卑学语未能工。"}