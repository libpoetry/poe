{"id":"671962","title":"为盛舜臣题山水长卷","dynasty":"明","author":"吴宽","text":"城西荡双桨，遥背伍胥门。人家枕河住，渐喜历乡村。豁然见平田，农夫荷锄去。好风吹嫩苗，微雨洒高树。苇间多放艇，柳下或扳罾。锦布芰荷荡，沙明鸥鹭汀。鱼梁接牛宫，沽酒新郭市。迤逦到横塘，虹桥垂四趾。乱山似遮路，旋转自长溪。水入太湖北，云生光福西。扣舷唱吴歌，有客中流过。千载怀古心，悠然欲相和。香径既云没，琴台亦成空。山头明月上，仍照馆娃宫。登高信徒劳，望远发深喟。閒展图画看，旧游一何类。"}