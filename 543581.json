{"id":"543581","title":"霞林樵隐歌为梁太学赋","dynasty":"明","author":"胡应麟","text":"七闽孕奇秀，秀出壶公山。壶公悬壶住绝顶，云霞万叠供朝飧。玉宇琼楼架天末，翠葆丹旂互明灭。高寒可望不可亲，一片晴光堕林樾。林中大隐梁伯鸾，飞身直上凌崭岩。苍精之龙不肯佩，却从杜甫歌长镵。长镵朝持柄白木，伐木丁丁向空谷。竦身乍可亲猿猱，跂足时堪友麋鹿。峰回岫转兴不穷，壶公绝顶寻壶公。高霞万叠餐不尽，担头五色纷葱茏。荷担归来石床畔，两腋风生体轻健。金茎底事月底寻，石髓无劳洞中玩。君不见赤城之下吾所庐，霞标突兀千仞馀。兴公丽赋久埋没，桃花流水空踟蹰。又不见武夷之蹊君咫尺，霞幔为亭驻征跸。天孙懒织云锦裳，邂逅梯仙竟谁识。愿君大隐留人间，长林筑室三千年。春来倘挟汝南费，一筇历探壶中天。"}