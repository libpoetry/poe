{"id":"854470","title":"赠术士刘衡鉴","dynasty":"宋","author":"方逢辰","text":"高目下耳赫如鉴，福善祸淫平如衡。颜癯胡夭蹠胡寿，季氏乃富宪乃贫。伯道无儿汤有后，造物岂是鉴不明。孔明遗恨懿血食，造物岂是衡不平。当知禀气有清浊，所以人品有善恶。至若夭寿与贱贵，又是禀气有厚薄。清浊厚薄物自圣，洪纤高下天何言。君子惟以理自充，英雄难与造物争。前人论理不论气，不信试问刘鉴衡。"}