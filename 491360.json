{"id":"491360","title":"出南门","dynasty":"明","author":"刘崧","text":"送客出南门，客行苦踌躇。前有血流地，暴尸临路衢。借问守关兵，云是妖贼徒。往者东西乡，啸聚如群狙。跳梁恃山谷，根结未易锄。潜行巧阚伺，动与鬼蜮俱。官中急召募，捣穴将扫除。往往禽捕之，束缚来献俘。械系置庭下，诘问非枉诬。每戮三审之，仁哉贤大夫。岂不愤彼逆，终然恻其愚。先时获游谍，揭竿枭首颅。州人食其肉，刌剔无完肤。嘉禾化稂莠，红紫竟乱朱。下为人所忍，上干天所诛。吾闻圣人教，伐恶仁之符。一奸伏刀踬，万姓安其居。官军北来近，此辈沟壑馀。行者勿怆恻，黾勉慎所趋。"}