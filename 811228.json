{"id":"811228","title":"四用前韵奉答","dynasty":"清","author":"丘逢甲","text":"沧海尘蒙镜殿光，公卿同哭牝朝亡。河阴兵问充华罪，乐府歌残妩媚章。往事数钱怜奼女，异邦传檄过宾王。枉崇圣母无生法，难遣神兵禦列强。延秋门冷夜啼乌，宝玦王孙泣路隅。已弃此身同腐鼠，有威平日假妖狐。北庭飞雪行头远，南斗流星应象殊。待唱迎鸾收野哭，五陵佳气未全无。"}