{"id":"906222","title":"与同馆昼会王公衡家分韵得瓜字","dynasty":"宋","author":"李弥逊","text":"秋曦上观阙，晨驺散蜂衙。追随我辈人，偶到蓬莱家。主人心远尘，门无车马哗。峰峦生几棐，图书乱签牙。午簟琅玕清，莼瓯荐流霞。坐令秋风思，悠悠起天涯。微官浪自缚，霜蔓萦寒瓜。爱子庭宇静，同官谢纷华。寓意语成剧，忘机虑乃赊。得酒且复尽，昏林欲藏鸦。"}