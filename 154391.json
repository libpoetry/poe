{"id":"154391","title":"冷瓶·海南有陶器","dynasty":"宋代","author":"文同","text":"海南有陶器，质状矮而堶。云初日炙就，锻铄不以火。水壶丑突兀，酒甒肥磥砢。山罍颈微肿，石鼎足已跛。圆如鸱夷形，大比康瓠颗。华元腹且皤，王莽口何哆。蕃胡入中国，万里随大舸。携之五羊市，巾匮费包裹。侏{左亻中离右隹}讲其效，泻辩若炙輠，课以沸泉沃，冰雪变立可。炙敲疗中渴，其用岂幺麽。君凡几钱得，不惜持遗我。曾将对佳客，屡试辄亦果。勿云远且陋，幸可置之左。"}