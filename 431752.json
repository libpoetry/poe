{"id":"431752","title":"欣逢首届教师节感赋二律","dynasty":"近现代","author":"刘家传","text":"飞来魔劫到斯文，芷怒兰嗔信骇闻。争斗园丁封战将，好交白卷上青云。坐伤元气才谁育，却变真空道不存。四害误人尤误国，不堪回首话黉门。地转天旋日月明，腾飞处处有群英。延才重学尊师道，继晷焚膏与令名。教化百年关大计，歌呼新节见殊荣。端居我亦拼馀热，倚醉挥毫写太平。"}