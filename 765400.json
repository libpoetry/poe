{"id":"765400","title":"元遗山先生故里","dynasty":"清","author":"张晋","text":"先生诗学莫与比，东坡而后一人耳。才如奔马脱鞍鞯，笔似狂风扫糠秕。我昔读诗得楷模，今乃得过先生居。山川莽苍郁回互，奇才只叹今时无。是日中途值重九，风雨满城合饮酒。狂歌若使先生闻，地下亦应开笑口。先生所遭亦不齐，正是金源末运时。苍黄奔走不安枕，激楚尽发为歌诗。即今凭吊空于邑，石碣模糊谁所立。旧趾难寻野史亭，遗编独剩《中州集》。吾晋磊落多奇人，余子卑卑何足云。先生之后谁可伍，太原征君傅青主。"}