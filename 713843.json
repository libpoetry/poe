{"id":"713843","title":"赠张损之","dynasty":"明末清初","author":"屈大均","text":"秦淮之水连青溪，君家芙蕖出水齐。性好丹青作花卉，含毫多在莲叶西。张颠白日老閒事，中散青霞郁奇意。画出芙蕖天下无，叶叶花花香扑鼻。旧院风流往日多，沙嫩清箫传寿歌。齐梁艳曲为君唱，求画芙蕖日夕过。长板桥边明月满，脱家十娘开别馆。枣花帘子捲晴云，邀画芙蕖香更薰。千钱一幅传都市，一时好手谁如君。只今王谢俱零落，青楼歌舞不复作。桃叶渡头空夕阳，东华园里无红药。君家寂寞在溪湄，南朝逸老无人知。顿杨二姓红颜尽，那有犀簪供画师。君且据梧复隐几，繁华销歇毋多悲。"}