{"id":"298456","title":"绛都春·曲塘朱氏有牡丹二株，晚赠钟丈而不著花","dynasty":"清代","author":"庄棫","text":"春回玉砌，有天涯倦客，闲倚朱栏。十载旧情，凄迷庭院，雨风残。移根几度车轮转，佩环月下阑珊。柳绵飘荡，梨云掩黯，泪眼汍澜。冉冉仙云乍返，翻柔荑晕碧，嫩蕊含丹。语燕渐来，流莺初弄，待团栾。花魂久被瑶台款，往时谁伴宫鬟。新妆休遣，离人镇日对看。"}