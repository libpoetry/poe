{"id":"308450","title":"霜叶飞·晦闻南归过访","dynasty":"清代","author":"陈洵","text":"雁边人到。黄花后，相携秋事先了。倦蒲衰柳未全凋，不似关河早。送白日惊涛去鸟。吹衣仍爱清风好。怕路入横塘，古梦咽、苍烟碎乱，隔鸥残照。还记旧日西城，哀时俊侣，望极逃世藜藋。芰衣谁为染缁尘，恨满长安道。看寂寂吾庐漫老。频年忧患文章少。谢故人、牵闲事，自卷霜帘，燕沉歌悄。"}