{"id":"803035","title":"风流子 和留仙","dynasty":"清","author":"秦宝寅","text":"当年人隐约，桃花路、青鸟信悠悠。想敲断玉钗，丁香缄恨，渡来银汉，豆蔻含愁。如今见、华灯催按曲，斜日看梳头。著意矜持，低鬟轻笑，自然风度，无语凝眸。泰娘桥下路，归时应、不忘曲院重楼。更记酒阑调瑟，烛暗藏钩。怕横塘梦断，锦书难托，山香舞罢，翠钿谁收。待到梅花如雪，一半春休。"}