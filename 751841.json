{"id":"751841","title":"苦热","dynasty":"清","author":"徐敦仁","text":"火龙赩赫蟠晴穹，煎{火刍}万类薰爞爞。我时惮暑不敢出，终日枯坐如痴聋。解衣盘礴成裸国，束发髻紒犹儿童。屋中灼烁尚有然，何况陇畔耕田农。昔我绝塞居蠮螉，号寒所苦惟隆冬。盛夏无事竹簟展，卓午尚可绉絺蒙。颇笑南北殊气候，赤帝怕度关山重。今来此地作热客，逭暑无术增烦衷。因思世事有反覆，盈虚消长情难同。昔如文物聚上国，被服儒雅多雍容。今如扰攘值摽季，戈戟驰突相撞冲。秦法烦苛汉宽大，如环无端相始终。物理乘除类如此，胸中冰炭终无庸。"}