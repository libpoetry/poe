{"id":"592029","title":"春雪后同杨徐沈舒四子集诸太史宅","dynasty":"明","author":"欧大任","text":"西山残雪在，返照万家明。汉署宾初集，梁园赋欲成。门摇金马色，树走玉龙声。暗溜还凝水，疏帘尚积霙。花轻含冷萼，草细折冰茎。寒枥仍留骑，深更不算觥。璚楼惊曙雁，银阙听新莺。纪瑞词臣颂，祈灵圣主情。白云停绝唱，黄竹念苍生。紬史书年异，看君继二京。"}