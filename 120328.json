{"id":"120328","title":"次韵章时可","dynasty":"宋代","author":"陈造","text":"般门难呈拙，抑屋方自咎。诗肩卓两峰，因君笑今又。袖手非不佳，拜赐良独厚。翩翩王公孙，肝肺衷绘绣。向来传新作，价欲擅文囿。妙语再堕前，吟玩忘昏昼。江涛骇澎湃，风竹聆疎瘦。足我学古心，如饮得美酎。气无寒郊寒，派续后山后。采采葩华林，群芳酿孤茂。错刀合琼瑶，内索惭寡陋。肯如周人朴，唾去不一嗅。"}