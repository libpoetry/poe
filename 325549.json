{"id":"325549","title":"水龙吟·移稚竹数丛种之斋前挹其娟秀","dynasty":"清代","author":"张祥河","text":"担来一束腰支瘦，好是雏鬟初买。萝寒倚袖，筠低搴幔，萧疏意态。旧忆青鸾、那回曾见，绿阴还待。只留春谁识，玲珑个个，相思字、阑干外。却笑携锄种罢，又须防，径深花碍。好风咒取，扶持影底，湖山宛在。说甚吟怀，十年听雨，略无聊赖。赖多情报与，平安梦到，碧纱清籁。"}