{"id":"798077","title":"合欢带  为吴陵宫掌雷赋催妆词","dynasty":"清","author":"陈维崧","text":"羡绯罗、烛吐银墙。灯影背、响鸣珰。夹路如花还似雾，戟门前、步步荀香。剧怜春夜，花融锦瑟，月亚金堂。况画眉夫婿，清河小弟，杜曲诸郎。纱笼徐引，绣幕斜张。蓝桥捣就元霜。琼岛仙花偏并蒂，珠帘畔、一朵笙囊。朝来更喜，五铢裙细，百子钗长。问傍人、宜称何如，生憎唤作宫妆。"}