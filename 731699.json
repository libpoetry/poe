{"id":"731699","title":"劳山歌","dynasty":"清","author":"顾炎武","text":"劳山拔地九千丈，崔嵬势压齐之东。下视大海出日月，上接元气包鸿濛。幽岩秘洞难具状，烟雾合沓来千峰。华楼独收众山景，一一环立生姿容。上有巨峰最崱力，数载榛莽无人踪。重厓复岭行未极，涧壑窈窕来相通。天高日入不闻语，悄然众籁如秋冬。奇花名药绝凡境，世人不识疑天工。云是老子曾过此，后有济北黄石公。至今号作神人宅，凭高结构留仙宫。吾闻东岳泰山为最大，虞帝柴望秦皇封。其东直走千余里，山形不绝连虚空。自此一山奠海右，截然世界称域中。以外岛屿不可计，纷纭出没多鱼龙。八神祠宇在其内，往往棋置生金铜。古言齐国之富临淄次即墨，何以满目皆蒿蓬。捕鱼山之旁，伐木山之中。犹见山樵与村童，春日会鼓声逢逢。此山之高过岱宗，或者其让云雨功。宣气生物理则同，旁薄万古无终穷。何时结屋依长松，啸歌山椒一老翁。"}