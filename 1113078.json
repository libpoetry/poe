{"id":"1113078","title":"木犀五首 花","dynasty":"宋","author":"张明中","text":"天将秋气搓金粟，堆作庭前满树黄。姚魏娉婷虽较好，问渠还有许多香。月影摇波碎未沉，洒将叶底簇成林。却移右毂傍边看，筛尽西风无限金。不是天香与国香，如何酿得许芬芳。黄花嚼蕊非人世，身在蟾宫寒欲霜。冶蕊倡花浪说馨，艳姚妖魏眩双明。黄金四出薰兰麝，个是花中第一清。收拾西风点点金，旋烦玉杵捣香尘。松梢鼓吹汤翻鼎，酥蜜浇来绝逼真。"}