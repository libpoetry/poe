{"id":"863032","title":"古诗赠沈约之","dynasty":"宋","author":"王洋","text":"苏端薛复同黄土，海内文章谁接武。即今七字续长言，沈子挥豪照今古。朝为百赋更贾勇，暮作千诗犹奋怒。补天綵笔不费工，捲地奔风随插羽。穷途得所喜入眼，口诵新篇身起舞。已知奔逸逐骅骝，况复逡巡蹈规矩。荐书指日登姓名，艺圃方期富仓庾。阎公色动瞻斗牛，处士当筵赋鹦鹉。跨海鲸鱼要力求，翡翠兰苕不须数。不嫌投迹老龟溪，看子声名满寰宇。"}