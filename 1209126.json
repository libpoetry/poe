{"id":"1209126","title":"石塘","dynasty":"元","author":"张仲深","text":"霜日浮晴晖，溪流眩五色。石发结深翠，团团异瓴甓。或似丹与垩，或如绀与碧。素沙相荡摩，沧波互吞激。缅思瀫溪上，五里时一折。故为此经行，咫尺见悬绝。乃知世途险，愈远势愈亟。行役且勿论，尊酒聊自适。霜橘大踰围，溪鱼动盈尺。勿辞酒味薄，庶可浇胸臆。酒酣诗眼放，落日半天赤。"}