{"id":"979562","title":"送陈逸之筠州","dynasty":"宋","author":"晁补之","text":"居贫百草春靃靡，制作舞雩春服美。爱君欲赠华韡韡，思君何处无芳卉。三年眼花祇欲眠，惊梦往往音跫然。单金安所用吾技，术成正复迁刘累。不狩何由有貆特，钱镈须勤晚方积。呻吟裘氏日已多，恩流三族功比河。告行风雨春物空，催花作果黍芃芃。亦从梁汴即清颍，湛湛已见江头枫。严君被命分符虎，昔者无襦今五裤。未劳负米迂山川，姑弟酒中从圣贤。"}