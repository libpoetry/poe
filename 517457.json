{"id":"517457","title":"曲江谒张文献祠","dynasty":"明","author":"王称","text":"停舟曲江浒，愿言谒遗祠。岩岩始兴公，遗泽芬在斯。堂倾风雨萃，碑断苔藓滋。芳春奠行旅，落日归文狸。唐宫昔全盛，衡鉴方独持。弼谐展嘉猷，谠论非诡随。雍雍朝阳凤，粲粲补衮丝。侧闻卧病后，九庙烟尘飞。渔阳突骑来，中华混群夷。信知砥柱功，用舍同安危。昭陵铁马空，仙李祚久移。维馀兰菊存，千秋恒若兹。我来荐微诚，再拜当前墀。顾瞻庙貌间，风度犹可希。武溪何淫淫，蓉峰亦巍巍。只今相业隆，孰与前修期。临风一长叹，山雨来霏霏。"}