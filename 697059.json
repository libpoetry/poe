{"id":"697059","title":"和赵相国怀山八咏 栖真居士","dynasty":"明","author":"胡应麟","text":"北极恩偏注，东山兴未穷。民犹歌畏垒，帝已问空同。绛阙星辰丽，彤墀日月崇。宁知西竺想，寤寐化人同。翠屏罗窈窕，丹壑敞嶙峋。独占三山色，长栖六洞神。云霞居士梦，宇宙宰官身。几夜骑羊客，传书到玉宸。炼药闲金灶，宣麻上玉除。黄庭弘景箓，碧洞稚川书。鹤化翀霄后，羊眠叱石馀。赤松如待牧，前席为谁虚。巨磴山腰豁，流霞洞口平。阙疑屯紫气，馆忆坐朱明。草色金光绽，桃脂玉乳瑩。为探轻举候，少俟大还成。泽畔吟初就，溪头望未涯。坐携青竹筱，行趁碧桃花。锦曳千林雾，绡疑万树霞。秦人遗核在，一种帝王家。古树白云含，晴光上郁蓝。为霖今塞北，挟雾旧东南。石上凝苍霭，峰头杂翠岚。万方膏雨洽，出岫讵空谈。一涧蜿蜒出，胡麻饭有无。云淙穿石窦，雪乳喷冰壶。峡峭凭舟探，潭深藉杖扶。隔凡天咫尺，归梦夕阳徂。石室清虚畔，研朱坐泬㵳。空濛流月窟，点滴贮天瓢。掌忆金仙近，盆怜玉女遥。他年把周易，骑鹤上岧峣。"}