{"id":"332762","title":"绛都春·上幸真定恭赋","dynasty":"清代","author":"梁清标","text":"霓旌羽葆。看玉勒飞尘，翠华临早。雨洒郊原，风静天街开驰道。红云昼护龙旂晓。黄衣是、圣人年少。万家环拥，千官拜舞，共瞻奇表。非小。名城三辅，人何幸得赌、天颜微笑。猎罢长杨，月色甲光寒相照。残星夜角营门悄。恩浩荡、村墟无扰。雪中黄竹歌成，争传睿藻。"}