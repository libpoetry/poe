{"id":"993335","title":"新安钱学士以近诗一轴见贶辄成短言用叙单悃","dynasty":"宋","author":"梅尧臣","text":"早事太尉府，谬以才见论。身作邑中吏，日陪丞相尊。嵩山云外寺，伊水渡头村。泉味入香茗，松色开清樽。题诗人半醉，马上景已昏。归来属后乘，冠盖迎国门。悠悠失贫贱，苒苒历凉温。而今处穷僻，落莫思旧恩。终日自鲜适，终年长不言。已觉人事寡，惟闻鸡犬喧。东风有来信，满幅兰与荪。深知故人意，遗我涤冥烦。一章言罨画，溪好如目存。何须到云壑，便若游花源。一一先造化，可以轻瑶琨。成诵今在口，愿将醒病魂。"}