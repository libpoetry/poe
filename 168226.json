{"id":"168226","title":"长门怨·惊风不成雨","dynasty":"宋代","author":"岳珂","text":"惊风不成雨，行云去无踪。妾生三十年，著藉长门宫。宫车辘辘春雷晓，明星初荧绿云扰。增成丙舍争迎銮，似有长门闭花鸟。黄门开玉匙，画史图蛾眉。金铺振琼钥，玉秀生铜池。朝阳才回金屋在，转盼不堪人事改。入宫已作郑袖啼，出塞那知延寿卖。花残鸟语频，长门春复春。花鸟易惊老，况复门内人。东风动地夜来恶，万翠千红绕帘幙。当熊自有匪石心，肯肩班姬秋扉薄。长门勿轻怨，视此箧中扇。白华兮绿衣，知古兮有之。"}