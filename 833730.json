{"id":"833730","title":"金缕曲 其一 弃妇词，纪冶城近事，并邀午诒同作","dynasty":"清末民国初","author":"樊增祥","text":"覆水收无计。嗟差池、离巢小燕，玳梁空睇。衣上郁金香未减，巷陌春风又至。便春也、不如侬意。妾命桃花生便薄，更那堪、薄似桃花纸。情薄者，亦如此。使君那是罗敷婿。似杨花、东家飘荡，西家黏缀。玦诀鞋谐浑是梦，忆否紫钗旧事。且西燕、东劳各自。莫唱桃根团扇曲，怕春风、暖热秋风弃。重见者，有如水。"}