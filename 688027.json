{"id":"688027","title":"冬夜姚齐州明府陪佟司马舟过大通江干夜话赋得倚松待潮生","dynasty":"明","author":"成鹫","text":"倚松待潮生，潮生松韵冷。野岸并维舟，僧房初出定。五马从大夫，双凫引仙令。蹊我污莱田，入我蓬蒿径。枯禅懒下床，逢迎失恭敬。布席忘主宾，当机率真性。一笑清风生，微言动幽兴。良晤难久淹，有怀殊未罄。挥手别江干，悠然发高咏。倚松待潮生，潮生月华朗。一照珠江头，复照鹅潭上。别驾已扬舲，郎官犹驻榜。伫立且须臾，论心到深广。澄江无浊流，清风自高爽。遐哉冰檗心，超然出尘鞅。长啸独登舟，江山答馀响。"}