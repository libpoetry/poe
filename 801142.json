{"id":"801142","title":"豹留皮","dynasty":"清","author":"顾陈垿","text":"豹留皮，人留名，死无所留，不如无生。大丈夫，得死所，光奕奕，照千古。王铁枪，不识字，但好武。郓州失，铁枪出，破强敌，斯三日。妻子羁唐勿复言，男儿誓不私家室。辕门置酒出舟师，座客未散连锁摧。亚子胆落守殷窜，威名播耳如春雷。青蝇营，贝锦成。保銮溃，中都倾。吾枪可折，吾膝胜铁，谁能向斗鸡小儿屈。惜哉豹，为鼠死，豹皮文独存，鼠腐臭未已。"}