{"id":"1215476","title":"三月望日攸舆楚昭王庙观乐舞以落花游丝白日静分韵得静字","dynasty":"元","author":"陈泰","text":"吁嗟人暴今方定，同姓秦徐异衰盛。君看芉屈复何存，犹有遗民奉昭圣。晶荧丹碧飞甍间，仿佛章华渚宫静。四时歌舞尚巫觋，三月莺花满城径。骍弓宝校争晓出，锦带宫袍与春映。卷发盘龙剑士高，细腰勒马宫娥瑩。熊君珥貂当警跸，鹭序称觞俨朝觐。麾幢影散绿云飞，弦索声迟玉箫并。我闻神灵本正直，恐有凭依骇观听。春秋未许僭王章，尸祝宁应窃天柄。"}