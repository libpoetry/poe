{"id":"812038","title":"妒媒","dynasty":"清","author":"孙原湘","text":"燕妒莺猜要避嫌，近来行止倍矜严。描成花样慵针黹，锁定眉痕对镜奁。倚柱有时情怏怏，扶床终日病恹恹。明知窗外檀郎过，反托关窗一捲帘。只隔欢娱不隔情，隔墙苦苦送莺声。奇香透体闻先醉，软语关心听倍清。红纸浪裁书百幅，黄昏空剪烛三更。朝来百计图方便，才得帘前一度行。一对聪明小凤凰，凭他猜作野鸳鸯。行间字里心心印，眼角眉梢面面防。飞语难禁人偶中，廋词休认婢无妨。金堂妒目如城绕，始悔从前太审详。"}