{"id":"276552","title":"拟苏诗《薄薄酒》","dynasty":"现代","author":"汪石青","text":"薄薄酒，可忘忧。闲闲日，可优游。属铜秦玉张高秋，不如天籁松飕飗。鸾刀犀箸罗珍馐，不如至味黍与麰。莺簧蝶板温且柔，鹿娴猿熟清而幽。夕照有时罨图画，白云来去何悠悠。射雕射虎归来休，与君烟水狎凫鸥。男儿自有名山业，不用千金万户侯。千秋万岁浮生浮，及时行乐君何求。"}