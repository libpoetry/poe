{"id":"1028059","title":"西山仅老失牛求一言于邑宰数语代书","dynasty":"宋","author":"楼钥","text":"一介扣门，尺书在手。不是长须馈鲤，乃知中夜忘牛。拽杷牵犁，能耕百亩。披毛戴角，方得五春。是何西山之饿夫，辄挽桃林之处士。拽转鼻孔，不解一鸣。剖破藩篱，已行十里。莫走沩山旧话，重修雪窦新图。解若庖丁，恐遭游刃。邬如谢大，且自煖心。见角便知，必有伶俐衲子。幪头径取，更烦明正官司。"}