{"id":"1104099","title":"淳化乡饮酒三十三章 其六","dynasty":"宋","author":"郊庙朝会歌辞","text":"彼鹊成巢，尔类攸处。之子有归，琼瑶是祖。彼鹊成巢，尔类攸匹。之子有行，锦绣是饰。彼鹊成巢，尔类攸共。之子有从，兰荪是奉。伊鹊成巢，珍禽戾止。婉彼佳人，配于君子。伊鹊营巢，珍禽攸处。内助贤侯，弼于明主。伊鹊营巢，珍禽辑睦。均养嘉雏，致于蕃育。"}