{"id":"635348","title":"祝发呈本师","dynasty":"明","author":"成鹫","text":"男儿爱身及肤发，平生一毛不敢拔。蹉跎四十一回春，参差两鬓同鸡肋。蒙师为我操慧刀，头上不与留纤毫。一朝四大轻鸿毛，昔日缝掖今方袍。缝掖翁，方袍子，本来面目应相似。镜中见影不见形，莫道昨非今乃是。请辞大众入山去，山月松风供稳睡。但愿慧刀时在侧，不令须眉长埽地。"}