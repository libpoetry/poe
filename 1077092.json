{"id":"1077092","title":"吴慎微邓志宏同游陈氏园","dynasty":"宋","author":"李纲","text":"我本惜春人，常恐春色老。沙阳渺天南，春到一何早。群芳忽烂漫，自觉被春恼。招邀适名园，景物得幽讨。灿灿桃李妍，娟娟松竹好。虚室自含风，回塘已生草。酌酒对芳菲，论文慰怀抱。瑰奇窥李杜，寒色笑郊岛。软语既温温，高谈方浩浩。二子若骅骝，轻车驾长道。而我正飘蓬，摧残已枯槁。家在天一涯，情若风中翿。幸然得相从，豁我忧心捣。青春能几时，落花看又扫。宁辞金罍空，坐使玉山倒。世事可两忘，悠悠信苍昊。"}