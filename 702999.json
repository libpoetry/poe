{"id":"702999","title":"睡起二首","dynasty":"明","author":"谢迁","text":"信手拈书倦即休，清茶白饭更何求。一鸣不悔当头斥，百鍊那堪绕指柔。霜鬓每怜青镜晓，雪心真爱碧山秋。临池鱼乐相忘久，却笑敲针作钓钩。端居亦自笑痴顽，饱食无营只看山。长豆荚肥供茗椀，老藤阴密护柴关。坐来水阁忘三伏，逢著仙人说九还。佳境到头人未识，黑甜一枕醉醒间。"}