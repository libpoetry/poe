{"id":"1116946","title":"寄题水月","dynasty":"宋","author":"苏舜钦","text":"参差峰岫昼云昏，入望交萝浊浪奔。震泽涌山来北岸，华阳连洞到东门。日生树挂红霞脚，风起波摇白石根。闻有上方僧住处，橘花林下采兰荪。积翠湖心迤逦长，洞台萧寺两交光。鸟行黑点波涛白，枫叶红连橘柚黄。人我绝时隈树石，是非来处接帆樯。如何遂得追游性，摆却营营不急忙。"}