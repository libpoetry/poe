{"id":"1121712","title":"次韵陆务观编修新津遇雨不得登修觉山径过眉州三绝","dynasty":"宋","author":"范成大","text":"送客多情难语离，仆夫无情车载脂。平生飘泊知何限，少似新津风雨时。离合纷纷怕远游，远游仍怕赋登楼。何须一望三千里，望尽西州转更愁。雨后蟆颐山色开，玻瓈江清已可杯。绿荷红芰香四合，又入芙蓉城里来。"}