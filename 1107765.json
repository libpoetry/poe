{"id":"1107765","title":"闺怨二首","dynasty":"宋","author":"司马槱","text":"销尽轻寒不自禁，新愁唯向静中深。寻常曾入三更梦，咫尺空论万里心。人去凤帏云漠漠，雁回珠箔日沈沈。春风洞口花长在，只许刘郎一度寻。绣帘珠箔一重重，十里香风入眼浓。镜合紫鸾来有信，云深青鸟去无踪。楚王台下寻常见，宋玉墙头取次逢。可惜好花攀折尽，飘零芳蕊付游蜂。"}