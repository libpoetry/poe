{"id":"489845","title":"钱塘钱思复匡庐于彦成幼同笔研重会于顾玉山许思复赋诗邀予次韵","dynasty":"明","author":"袁华","text":"会稽外史玄都客，手校玉文坐瑶席。一别中岳三十年，谷愧林惭少颜色。白水真人冰雪容，曾访卢鸿至宁极。翩然而来动遐兴，飞适丹崖千丈壁。相逢忽在玉山中，不计人间岁年易。赤城霞外忆同游，石洞桃花几回碧。桑田变海海扬尘，也知狡狯今非昔。玉山八月秋正好，银潢西泻星虚直。紫箫吹月酒如淮，露华洗天天影湿。御风不作三山游，豢龙归应西池役。傥过金马到玉堂，为我问讯众仙伯。"}