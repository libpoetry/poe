{"id":"66627","title":"读史·捐生固不易","dynasty":"明代","author":"莫璠","text":"捐生固不易，处死犹为难。孰知龚胜后，乃有谢叠山。江东一溃散，跋涉何间关。瓯闵苦物色，国破家亦残。彼哉烈丈夫，矢死无生还。忠孝亦何物，古今称大闲。耿耿浩然气，上摩霄汉间。谁谓首阳高，有志能跻攀。至今百世下，清风激懦顽。我读三上书，凛然毛骨寒。当时祼将士，胡能不厚颜。"}