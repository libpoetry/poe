{"id":"843977","title":"南海黄季度副贡绍宪以所画玉簪花乞题于可庄可庄未及为而卒季度亦旋逝旭庄以画端有伯希廉生两诗徵题及余而节庵适至余故从节庵识季度感赋二绝","dynasty":"清末民国初","author":"陈宝琛","text":"王乔仙去不留诗，埋玉黄童世少知。我对梁髯更凄绝，江南话到岭南时。祭酒觥觥并故人，数行犹是劫前尘。玉堂天上浑閒事，肠断沧桑旧侍臣。"}