{"id":"978872","title":"冯万州当可以洞庭春色遗王子载盖用安定郡王遗法也子载招予饮为赋之","dynasty":"宋","author":"晁公溯","text":"秋风洞庭波，霜落洲渚出。黄芦半倾倒，江树无复色。独馀千木奴，后皇所嘉植。芳辛有馀味，不减玉斝沥。可令披黄苞，以甘授欢伯。酿成无边春，吞此云梦泽。犹持陶家轮，断取李衡宅。纳之瓮盎中，未觉宇宙窄。方当玉腴熟，溜溜糟床滴。尚带含霜容，未饮香满室。味夺桑落醇，色轻蒲萄碧。夷考无前闻，畴能妙仪狄。流传自王家，遗法后世得。不宜博凉州，时可饷宾客。辍餐茗战罢，持用解水厄。"}