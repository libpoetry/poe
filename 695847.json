{"id":"695847","title":"登保定城望西北诸关","dynasty":"明","author":"欧大任","text":"百里边城倒马关，白羊口外戍兵还。恩深一剑封侯晚，已觉风沙老客颜。烽火星连战后云，庙堂悬爵待殊勋。将军万里怀金印，明月胡笳夜夜闻。居庸关外虏降多，百万旌旗奏凯歌。一望燕云今内地，紫骝嘶过白沟河。三辅星屯护帝京，渔阳上谷尽精兵。汉家斥堠天山外，不用劳军细柳营。"}