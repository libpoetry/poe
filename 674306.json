{"id":"674306","title":"函谷关歌","dynasty":"明","author":"朱应登","text":"朝出洛阳城，暮投函关道。函关日落行人稀，满目黄云暗秋草。此地古来西属秦，崩城败壁犹嶙峋。牛车冉冉行不尽，更愁怪石摧车轮。关门老子去已远，吾生学道嗟何晚。紫气犹经旧路迷，青牛不见当时返。只今豺虎正纵横，羽檄星驰大点兵。徼巡司?督责苦，关下居民日夕惊。疏林渐指新安麓，夜火人归茅店宿。鸡鸣客起四散分，令人忽忆孟尝君。"}