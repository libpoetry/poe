{"id":"332337","title":"望湘人·渐墙阴坠翠","dynasty":"清代","author":"曹慎仪","text":"渐墙阴坠翠，帘影蜚红，愁锁一庭香雾。斗草情闲，簸钱声杳。消得茶烟一缕。梦冷西楼，自从别后，几番听雨。但天涯、燕子来时，仿佛那时絮语。回忆离亭延伫。便鹧鸪啼遍，也难留住。怅云水迢遥，说甚玉鳞尺素。只今剩、有旧同游处。一抹湘兰深护。更谁伴、绣缕吟笺，寂寞小窗春暮。"}