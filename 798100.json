{"id":"798100","title":"贺新郎  乙巳端午寄友用刘潜夫韵","dynasty":"清","author":"陈维崧","text":"醉凭阑干吐。倚清狂、横陈冰簟，后堂无暑。闻说吴儿工作剧，吊屈龙舟似虎。我欲唱、公乎无渡。累自沈湘卿底急，枉教人、挝碎回帆鼓。楚江畔，苇花舞。陡然磊块多如许。唤灵均、前来共语，酹君椒醑。呵壁荒唐何必问，死累人间角黍。尚不及、伍胥涛怒。忽发狂言惊满座，料诸公、知我心中苦。酒醒后，重怀古。"}