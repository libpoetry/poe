{"id":"1079764","title":"海陵夜作","dynasty":"宋","author":"吕本中","text":"夜长夜长天复霜，海陵城中今夜长。夜长夜长冬向晚，寒阶无人看月满。路长家远来信稀，水阔山深归梦短。堂上书生头已白，朔方健儿十年客。想渠当此夜长时，抚剑虽长酒杯窄。明妃爱惜汉宫衣，乌孙公主终不归。戚姬去视鸿鹄举，更为君王作楚舞。当此夜长谁送迎，此月还如今夜明。夜长夜短公莫厌，寒即重裘热须簟。夜长夜短公莫忧，多忧多厌公白头。"}