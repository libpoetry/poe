{"id":"1103922","title":"修禊后三日与仲退坐小斋煖雨初歇忽闻异香于是花事已罢春在尘土意其为草木畅茂有自然之香而卒莫诘其所从来明日仲退以心清闻妙香为韵作五诗奉次一噱 其四","dynasty":"宋","author":"徐瑞","text":"眼缬龟甲屏，耳闻蚯蚓窍。二者本无有，客感足悲吊。君看此幽芬，无情尤可笑。只作偶然观，冥冥会众妙。"}