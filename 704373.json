{"id":"704373","title":"和公实燕台感秋","dynasty":"明","author":"黎民表","text":"紫塞霜飘雁影孤，荒台斜日下平芜。秦封陇华皆归马，禹贡山川尽剖符。一代彝章宗典雅，百年风俗落虚无。腐儒策蹇蓬蒿里，空忆文皇起壮图。楚客思君赋澧兰，关山迢递梦来难。风前白雁飞飞远，霜后丹枫落落寒。碣馆三秋愁桂玉，乡书千里比琅玕。蓬茆自是烟霄隔，惆怅无因附短翰。桑乾千折抱燕台，岂谓天骄饮马来。兵气旋销乌鸟乐，阵云初散鼓鼙哀。一时猛将多蝉冕，三黜儒生尚草莱。卧病衡门秋又晚，几时东阁待重开。岁月升沉销壮心，鬓毛无那百忧侵。炎方祇重龙香价，燕市徒捐骏骨金。草木凋伤催暮景，风烟萧索变层阴。黄花烂熳增愁思，安得琼枝共醉唫。文园遥忆病相如，几度裁诗慰索居。西第看花摇綵笔，上林游猎从金舆。生逢尧舜功名薄，迹混渔樵计术疏。闻道乞身书欲上，圣明应未许悬车。旅食燕台几变秋，才名应愧后时流。雁来又值寒砧急，霜落偏惊木叶稠。沧海烽烟犹溅泪，杜陵花竹未销忧。长安正在浮云外，不为相思重倚楼。"}