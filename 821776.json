{"id":"821776","title":"阳关引 送淮甫六兄还南京，自言或将赴成都就其婿女，有黯然惜别之意。作此慰之","dynasty":"清末近现代初","author":"汪东","text":"暗草流萤灭。夜雨虚檐歇。连床把袂，镫前影，惊华发。数人生遭际，对语成呜咽。叹暮年、相逢未久，又离别。休道今番去，途阻阔。总瞿塘险，蚕丛绕，易飞越。喜域中行处，万里同车辙。伫异时、峨嵋共上，醉明月。"}