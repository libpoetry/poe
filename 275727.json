{"id":"275727","title":"探春慢·答淮江","dynasty":"清代","author":"李良年","text":"竹里溪腰，柳边沙尾，听莺书屋曾到。新咏如陵，古怀如稚，城北休誇美好。两度班荆别，又绿过、几番芳草。尺书谢尔殷勤，招下楚天阳鸟。细数酒俦琴侣，叹炉底笛边，离恨多少。白发伤春，綵毫掷地，长怕被青山笑。五十逃禅句，那早遣、故人知道。果否移舟，苍苔为君亲扫。"}