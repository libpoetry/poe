{"id":"1215467","title":"嗟哉行","dynasty":"元","author":"陈泰","text":"吾闻子房一身皆侠骨，万死计中无一活。当时志在报韩仇，四海无人九州窄。又闻荆卿重义世无有，击筑悲歌一杯酒。当时感激为燕丹，可惜临终无好手。吁嗟今之人，何登天兮攀龙，而走山兮骑虎，世事良难独轻许。感恩报怨两俱非，强弩千钧抟鼷鼠。东家嬉笑西家哭，朝见扬眉暮颦蹙。绿珠楼外断杨花，红蜡帐中流泪烛。荣枯代谢皆如此，遗恨姚黄羞魏紫。古来贤圣少成功，不及乘云广成子。绛云如幕洲如雪，卓翁哦诗真卓绝。眼看齐楚等樗蒲，楚失未应齐独得。云来南山巅，云去北山麓。种稻盈田稻苗绿，愿云作雨雨我田。尔弦自直兮尔钩自曲。"}