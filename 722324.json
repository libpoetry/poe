{"id":"722324","title":"赠某中涓","dynasty":"明末清初","author":"屈大均","text":"先朝蟒玉赐穿宫，亲见煤山血诏红。尝恨不同王内使，海棠枝上殉重瞳。不向西山陪玉匣，思来北塞引雕弓。何年始遂从军愿，无定河边作鬼雄。刀环何处贻都尉，马首当年逐冠军。无限关山行欲尽，晚来流落在三云。娘子营边杀气寒，朝朝围猎且为欢。酒酣射得南山鹿，妓女娇歌捧玉盘。"}