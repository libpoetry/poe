{"id":"735734","title":"二月朔查山探梅集六浮阁分韵得覃字","dynasty":"清","author":"朱彝尊","text":"查山一卷石，太湖汇西南。梅花几百万，乱插如蓍簪。我来微雨后，尽坼霜苞含。横披谷锦绣，倒映天蔚蓝。高临铜官井，下者菖蒲潭。麂眼编疏篱，鹿胎糁空㟏。卑枝或压帽，瘦蒂恒飘巾彡。粉蝶羽翻飞，白龙须{矜}鬖。曩时李先辈，丘壑性所耽。过之不能去，思结小圆庵。点笔写为图，买山付虚谈。清河有一老，于此开径三。诗垒黄篾楼，生圹金粟龛。偶占绝胜地，户户围重岚。渔洋峙厥左，层波激㴥㴂。其右浮者六，一一同眠蚕。所憾溆浦隔，未得穷幽探。徒羡渔子艇，扬帆捉蠃蚶。张郎敬爱客，托契来侨郯。园蔬进香饭，家酿发新坩。蟛鲕列琐细，橙橘分酸甘。主宾迭相劝，力饮忘身酣。是夕阴复晴，净洗雪昙昙。花光暝逾蒸，四坐闻馣?。牵吟共阄韵，语笑吴越参。酬和继沈范，少长齐罗聃。礼从野人野，嗜比贪夫贪。昴参横醉后，各各犹研覃。回忆平生游，斯集乐且湛。拟留信宿居，懒上白竹篮。"}