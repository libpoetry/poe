{"id":"54098","title":"代友赠别","dynasty":"明代","author":"孙蕡","text":"金兰结深契，厚爱兄弟亲。欢娱暂相违，一日胜九春。如何舍我去，去逐衢路尘。行役冒雪霰，驱驰极宵晨。寒雀思集树，冻池念潜鳞。物微尚有托，君作岁晚人。岁晚风已寒，萧萧吹车轮。征袍弊不补，野饭新亦陈。别曲乱无腔，别酒醉失巡。私情岂遽忍，欲止知何因。落日如铜钲，远山生紫云。君去意恻恻，我留涕纷纷。王度今清夷，世途无荆榛。前期慎努力，莫用怀苦辛。"}