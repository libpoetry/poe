{"id":"627089","title":"南上述怀 其一","dynasty":"明","author":"陈邦彦","text":"人生际中晚，譬若萍随水。祸福非所谋，毋令愧青史。仁义本何常，蹈之则君子。蹇余生不辰，西北风尘起。谋国彼何人，皇舆倏倾圮。藿食虽无责，良亦有馀耻。所赖宗社灵，真人嗣丰芑。汤汤横流波，半壁东南峙。抚膺疏往事，血泪欲盈纸。逝将瞻阙廷，何必曾青紫。客曰子何其，鲰生宁足齿。士固各有志，遑问誉与訾。刍荛如可献，乱略庶有豸。寄言谢同人，但祝道如砥。"}