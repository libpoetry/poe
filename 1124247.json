{"id":"1124247","title":"与叔骥父子别后怅然怀之三首","dynasty":"宋","author":"赵蕃","text":"君家苕霅间，吴楚梦莫续。兹行得所未，到处须著目。平生胸中奇，于此不容缩。江山虽云生，诗句何妨熟。远斋老于文，立语更造极。为我寄竹隐，深意遗笔墨。向来说山林，俗眼多见白。是公不吾呵，可谓计之得。客中得君来，念我忘偪仄。君行竟先我，未免为此别。自怜性多忤，每负朋友责。如何君父子，相与独无隙。"}