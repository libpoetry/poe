{"id":"1088636","title":"题沈公雅卜居图","dynasty":"宋","author":"朱熹","text":"往者仲长子，高情世无俦。一朝谢尘躅，卜筑娱清幽。茅屋八九间，下有良田畴。后檐果垂实，前庭树相樛。胜日宾友来，琴觞共舒忧。言论覈幽妙，理乱穷端由。至今一卷书，凛然昭千秋。沈侯经济业，夙尚本林丘。谈笑出幻境，寤言蹑斯游。仰睇白石岗，俯濯青瑶流。旷然宇宙外，邈矣将焉求。"}