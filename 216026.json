{"id":"216026","title":"渡江云·长亭今古道","dynasty":"宋代","author":"方千里","text":"长亭今古道，水流暗响，渺渺杂风沙。倦游惊岁晚，自叹相思，万里梦还家。愁凝望结，但掩泪、慵整铅华。更漏长，酒醒人语，睥睨有啼鸦。伤嗟。回肠千缕，泪眼双垂，遏离情不下。还暗思、香翻香烬，深闭窗纱。依稀看遍江南画，记隐隐、烟霭蒹葭。空健羡，鸳鸯共宿丛花。"}