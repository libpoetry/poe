{"id":"1114004","title":"寄池阳黄季岑士曹","dynasty":"宋","author":"李纲","text":"昔年多士萃南宫，曾见雄文晔彩虹。万里相期霄汉上，一官犹在大江东。新诗寄远句增丽，旧事追游梦已空。努力要津张此志，吾方寒钓五湖中。稚年嬉戏曾游地，往岁飘零假道还。溪水寒生江祖石，洞云深接九华山。锦苔绿字几多在，石燕白鸥相与閒。幕府诗人富家学，定留秀句满岩间。"}