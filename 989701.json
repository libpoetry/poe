{"id":"989701","title":"独酌谣二首 其一","dynasty":"宋","author":"曹勋","text":"我有一樽酒，来自故人家。故人久相别，十载隔天涯。相思不相见，对月开流霞。一酌延清风，清风为我开灵襟。再酌劝明月，明光徘徊冷光发。三酌望故人，明月清风见颜色。高歌起舞赓长谣，声裂金石贯曾碧。伯伦已死渊明殂，蜾蠃螟蛉漫充塞。须臾歌罢玉壶空，醉觉长天不盈尺。"}