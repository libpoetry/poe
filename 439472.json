{"id":"439472","title":"送宋飞卿二首","dynasty":"金","author":"赵秉文","text":"雄豪两妙秀而文，不独吾云人亦云。贺监早知仙李白，薛宣那得吏朱云。秋风汴水伤今别，明月邠郊与子分。瘦李髯雷隔存殁，只愁诗垒不能军。未能免俗聊从宦，遥望孤云忆旧庐。不乐径归真吏隐，得闲随分寄僧居。关山牢落三年梦，行李萧条一束书。想见莲花峰下遇，路人遥指倒骑驴。"}