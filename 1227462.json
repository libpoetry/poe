{"id":"1227462","title":"题秋江晚渡图","dynasty":"元","author":"揭祐民","text":"柰榆株栎枫樗村，古台半隐溪林根。短桥细路入幽径，断无人屋谁乡枌。远山微云出木杪，白沙丹叶随洲痕。岸莎时方蘸净潦，天霜气欲浮黄昏。一舟横冲破秋色，中有坐止知奚云。应言去早失归晚，夕阳下掷潜无曛。巾衣各振离舸散，到家定未关柴门。吴越小景重摸索，江湘雅致费讨论。岂无片壑可与共，渔樵逸乐同鸡豚。彼翁欣还倚杖屦，谁能无酒妻儿温。我生只为书儋误，披卷坐对真消魂。黄金郿坞不若此，浣花书屋翻能存。还君图卷百感叹，武陵溪上难寻源。不能忘者旧山麓，春日起处思闻猿。"}