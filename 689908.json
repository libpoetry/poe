{"id":"689908","title":"杂诗二十首","dynasty":"明","author":"张元凯","text":"时序有代谢，晦朔若循环。灵景歘以驰，六龙杳难攀。舜华曜曦林，蜉蝣息夕寰。流运感人思，履世云孔艰。菌芝想霞外，孔翠悲笼间。栖遁托素业，韬精保朱颜。迅彼云螭驾，迟尔冥鸿还。长揖当涂客，去矣归空山。阊阖有高楼，岩岩临万雉。财赋五都雄，声利三川侈。千花含碧城，九衢回绿水。拂云韶頀音，照地明光绮。我世授一廛，蓬蒿吴趋里。闭户岁月深，凉风日夕起。驰光娱乐散，幻景繁华徙。至哉物外游，超然忘所履。大运若转毂，鸿钧回化光。穷达须有命，顺时以行藏。君子或豹变，大人或龙翔。谁为鼓其机，所过神无方。南箕下人间，帝命弼有商。何知肖形者，宛在版筑傍。济旱霈霖雨，调元摄阴阳。乃识宇宙事，固吾分所当。吾友好名士，居然抱明哲。硕人赋考槃，圭组良不屑。朝刈中原葵，暮采西山蕨。陟岭高云旋，濯水空潭澈。白璧不可为，宁以青蝇缺。皎皎机上丝，岂同缁尘涅。独有孤松树，苍姿照白雪。异彼夭桃花，甘以色取悦。毁誉不可校，荣悴安能期。飘风逐浮云，恍惚万象移。头白失塞马，衣文附灵牺。不为智者虑，则为达士嗤。名勋盖一世，世改人不知。区区千金子，徒戒垂堂为。矧乃草莽间，暂借鹪鹩枝。得酒尽舒啸，短鬓春风吹。天上白玉虹，延袤十万里。昭回下紫溟，飞来跨瑶水。仙人挟之游，飘飖靡所止。祖骞寻河源，浮槎适孔迩。长揖银汉间，相遗赤虬履。乃饰双明珠，加缘五色绮。提携未轻著，纳令授孙子。千载俟风云，一附鸾鹤起。英雄树大业，端倪莫可循。出处更险夷，变化驱鬼神。释来有莘野，投竿渭水滨。潜龙岂久淹，跃渊始见鳞。落落屠与钓，相继拥朱轮。尺蠖具至理，其屈求以伸。蠛蠓能飞扬，灵贵矧乃人。大禹惜寸晷，分阴当自珍。楚人云千金，不如布一诺。由也以片言，折狱良不错。忠谅在人耳，隐然闻谔谔。对谈恒借躯，万乘遗如屩。所以国诸侯，不负布衣约。意气吐白虹，千寻走寥廓。今人徒嚣嚣，此道委沟壑。仲连宁蹈海，岂独秦风薄。凉风起昨夜，大火忽西移。蟋蟀啼近床，流萤飞入帷。白发竟盈把，丹砂尚无期。朝散陆贾金，暮披张衡诗。四愁郁不开，万金亦奚为。叹息竟无语，俛视川波驰。孤怀易成感，失路多所疑。朝绯犹可典，日日倾芳卮。屏居卧南冈，策杖遵行苇。凉风吹絺衣，澄江澹生朏。纵睇秋旻高，云英何韡韡。感时鸣蟋蟀，阅世遗葑菲。鹤岂愿乘轩，龟且聊曳尾。侘傺辞帝阍，偃蹇伴山鬼。庞公荷耒耜，君平谢筐篚。白首抱明德，斯人岂不伟。玄霜凋碧草，熙阳媚红芳。地道顺天施，不违物理常。蛾眉对尊酒，螓首临镜光。綵树栖鸑鷟，绿波荡鸳鸯。荣华销逝景，娱乐安久长。南山孤生柏，结根丹崖傍。贞干回造化，叶叶生馨香。愿借黄鹄翼，与之同颉颃。朝为清庙诗，暮作明堂赋。赋剪秋空云，诗濯锦江露。织成文绮霞，挂在珊瑚树。声价比南金，光耀掩大璐。缄之赠所知，无媒得君路。从兹失颜色，飒如枯蓬暮。遂令弃中衢，咄嗟谁复顾。杨意若可逢，薄言一往愬。仙人佳何许，迢迢白玉京。弱水悬碧海，赤城凌太清。昨遇壶中公，引我接容成。倒著苍凫舄，横吹紫鸾笙。泠然饮一勺，丹液融金茎。手拈赠三花，回车下蓬瀛。归来见乡井，偪促还自惊。招邀向时鹤，跨蹑游八纮。灼灼芙蓉花，开在秋江侧。彷佛临镜妆，嫣然好颜色。美人日暮来，搴裳娇无力。甫采聊自佩，再采还自匿。欲以寄远人，明我长相忆。浮云天外驰，长江限南北。搔首无一语，仰看双飞翼。踟蹰怯独归，烟水微茫黑。结发慕遐躅，息驾怀幽奇。去来山林客，寤寐濠梁期。岸沙皓明灭，陂冈郁参差。坐弄霞上月，载采岩下葵。野酌草昧中，素襟松风披。蹈海鲁仲连，逃山介子推。遗荣终自爱，任智亦何为。向来冥寂意，唯有孤云知。有士客长安，三冬有旨蓄。射策苦不收，归来卧空谷。对我长歔欷，悲风生林木。未得平津延，已见咸阳逐。一言足取相，奚必三千牍。无歌可指凤，有赋元因鵩。徬徨亦何为，唯共穷途哭。展也诗人言，蔌蔌方有谷。雨散无聚时，河奔无还流。岁月不我与，逝矣难再留。隙驹真促景，富贵焉可求。欲追凌风翮，云中无轻舟。卫霍甫青鬓，功业等山丘。广也七十战，白首不得侯。成固由天幸，败亦匪人谋。嗟嗟惜日短，秖为达士羞。吾祖产濠梁，偶成风云会。潜壑攀飞龙，薄海生霖霈。底定锡大封，骠骑功居最。桓桓镇南国，天子赐旌旆。祇受不世赏，山河元砺带。本从代邸功，汗马同丰沛。瓜瓞延秦吴，两地滥冠盖。茕茕余小子，岁月微禄赖。东海有佳人，矫矫云中姿。回翔自千仞，翻然斯来仪。光彩照四极，声华驰九夷。凤凰世希有，众人乃见疑。归巢弇山颠，孤踪蓬瀛期。曰余久沉冥，附翼惊以嬉。遗我绿绮琴，饮我白玉卮。卮酒良取醉，琴调罕所知。冥鹄耻淹栖，良驷喜超轶。出门聊顾盼，岁月真如失。春阳丽其晖，秋霜凄以瑟。俯仰二十年，浮沈如一日。贞士黄口谗，淑女蛾眉嫉。甫动季鹰思，再被展禽黜。苔绣芙蓉匣，雀罗蓬蒿室。所有金仆姑，已换银不律。"}