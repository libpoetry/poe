{"id":"797370","title":"贺新郎 闺课","dynasty":"清","author":"吴尚憙","text":"晓露飘阶次。制晨妆、菱花轻拂，金盆初试。梳罢云鬟更翠服，问省高堂眠食。好打叠、绣妆架起。刺凤描鸾红较绿，喜馀闲、犹把琴书理。抛针处，读闺史。兴来柳絮新词记。按谱图、签分四部，偷声减字。香爇龙涏花插架，点缀胆瓶风致。怎负它、明窗净几。楚楚工夫黄昏后，尚敲棋、煮茗青灯继。中庭外、月如水。"}