{"id":"782647","title":"谢马歌","dynasty":"清","author":"戴亨","text":"借马还，走无力，更向谁家干栈枥。国氏昆季今仲由，轻肥与共常不惜。投辖留我饮深宵，脱骖赠我真良匹。此马若识主人心，甘就寒儒受羁靮。雄姿崷崒岂凡才，气象深沈稳无敌。间关万里往且还，过都历块无欹侧。主人德粹马亦驯，讵比从前性猛烈。始知交友有道物亦然，不称其力称其德。"}