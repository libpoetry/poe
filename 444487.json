{"id":"444487","title":"贺新郎 柏森先生七旬新婚，赋此为贺兼调之","dynasty":"当代","author":"王蛰堪","text":"惯懒疏音问。喜晴凉、燕云焕彩，晚来鸿讯。独客长安孤寂久，谁惜吴郎霜鬓。萍水遇、姻缘有分。闻道绮怀重赋罢，證佳辰、翠烛增新韵。前世约，结秦晋。妆台乍释离鸾恨。想清宵、灯前细语，几番温润。红袖添香堪羡处，最是西江才俊。追往迹、虞山差近。琴瑟初调秋正好，待相逢、一物思当进。新觅得，画眉本。"}