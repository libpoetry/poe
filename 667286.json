{"id":"667286","title":"惠麓小圃永锡堂落成","dynasty":"明","author":"谈恺","text":"遗荣归故里，逍遥娱心神。结庐傍翠微，鱼鸟日夕亲。曲池流潺湲，怪石叠嶙峋。疏篁间高树，庭除自生春。楼居可瞻云，凭栏拱北辰。台榭时眺月，何能容酒人。堂开颜永锡，敞豁绝风尘。招彼求仲侣，啸歌醉甘醇。呼童汲寒泉，煮茗卧龙茵。醒来意殊适，丘壑信清真。所以张季鹰，慨思鲈与莼。"}