{"id":"1105131","title":"阆州东园十咏 锦屏阁","dynasty":"宋","author":"文同","text":"茂林斑若锦，秀巘矗如屏。底处供登览，阑干在杳冥。无时来见袭，有地更临高。坐客清谈起，纷纷落麈毛。画箔褰何碍，珍丛发已圆。愿公皆遍赏，莫为一隅偏。挼风誇晚态，垂雨怯春寒。为问题芳意，同谁倚画栏。水似珠珰入，池如玉磬开。临流唯自适，鱼鸟莫相猜。微棱生海角，圆魄到天心。共上唯佳客，无容照俗襟。合栋交生角，回栏互引牙。由来因地势，不是故尖斜。缭绕穿红萼，斓斑踏紫苔。谁将锦步障，端为使君开。玉笋齐抽日，金釭竞列时。自然俱可爱，莫放画帘垂。已筑环为堵，仍裁月作床。公来时隐几，身世在羲皇。"}