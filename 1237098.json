{"id":"1237098","title":"画","dynasty":"元","author":"凌云翰","text":"寻源幽涧长往，倚杖斜阳未还。桥下潺潺春水，和云流出空山。春日村村花柳，人家处处桑麻。小艇却寻溪转，好山不用云遮。小艇东去西去，长江朝流暮流。笑入芦花深处，清风明月悠悠。问讯南屏隐者，草堂竹树谁栽。昨夜何时雨过，山禽几个飞来。长松落落千丈，大厦渠渠万间。应笑樗材拥肿，等闲空老深山。童子携瓶沽酒，仆夫汲水煎茶。坐对青山扪虱，不妨终老烟霞。石上悠然独酌，空山谁与相亲。满目长松流水，安知不是佳宾。"}