{"id":"831300","title":"扫花游 花浦滩夕游，和仲可韵","dynasty":"清末民国初","author":"程颂万","text":"钿车过雨，乍柳外莺梭，海尘吹暝。坠欢耐病。怯余寒半臂，缬松斜领。倦勒章台，莫认髡前鬓影。背芳镜。似蝶瘦梦回，花亸愁更。波屿车共凭。甚弱絮柔丝，袅春还定。暮江路迥。算十年载酒，未妨鸥性。那是旗亭，画出斜阳远靓。待归听。度寒山、隔云钟冷。"}