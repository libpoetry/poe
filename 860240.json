{"id":"860240","title":"赠萧棠仲致政","dynasty":"宋","author":"王迈","text":"昔年鼓箧游胶庠，集英同日瞻天光。金门初开兽环动，曈曈晓日升扶桑。宫帘高捲开御扇，祥风习习飘天香。殿庭神丽冠剑肃，巍巍玉几临中央。银袍七百趋龙尾，拜恩稽首心欢康。晚从银台出广陌，宝鞍快马争腾骧。团司涓日叙黄甲，义比天伦鸿雁行。琼苑宴开慈惠浃，宸章宠锡歌明良。后来相继随宫牒，东西南北遥相望。萍开风转有时合，邂逅一见难预量。非才叨窃愆咎积，自顾补报无毫芒。朝廷宽大不终弃，领郡尚得来南漳。下车问政访耆旧，知公辞荣归故乡。神武衣冠已久挂，冥鸿羽翮方高翔。遗贤虽为明时惜，承颜独喜私愿偿。共惊岁月何飘忽，相对鬓发俱沧浪。至言不吝挥玉麈，妙句屡蒙开锦囊。已叹高风激贪懦，更敦雅契超寻常。区区感慰岂有极，聊写一二成短章。芜音不足继真作，读过幸勿留巾箱。"}