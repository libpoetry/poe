{"id":"532848","title":"纡胜园为张元易赋","dynasty":"明","author":"黎民表","text":"中条距芳甸，丘壑亦未远。缅怀上世人，于焉事嘉遁。云螭不弭驾，霞踪尚可践。疏峰结绮搆，临流杭珍馆。盱䀭托幽遐，鱼凫乐暄暖。乘流罄洄沿，习坎悟舒卷。金门不可招，佳期起深眷。素苕虽未零，朱华已堪蹇。滞留岂不欢，岁月易婉娩。愿回苑洛辔，丘中恣游衍。"}