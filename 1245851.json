{"id":"1245851","title":"朗月行","dynasty":"元末明初","author":"刘基","text":"朗月何胧胧，照我绮窗中。窗中美人不能寐，起看玉宇生秋风。秋风飘飖吹木末，纤云卷尽悬明月。明月随风出海来，海水荡漾龙鳞开。寒光喷浸碧落外，白浪涌作金银台。何处悲风怨羌管，谁家舞榭笙箕暖。长信宫中漏水长，昭阳殿里更筹短。漏长更短总含情，开窗坐视河汉倾。广寒宫，在何处，欲往从之渺烟雾。青鵻汗漫不可期，桂华如雪东方曙。"}