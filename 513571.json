{"id":"513571","title":"题张修撰养正所藏王舜耕山水画","dynasty":"明","author":"程敏政","text":"山东老人王舜耕，平生与山如有情。左涂右抹何草草，却似真山被山恼。山西太史留侯孙，爱山自谓山可飧。坐中忽有青万矗，终日仰看看不足。我来把玩未始奇，真山假山远莫知。天风惨澹动林壑，浮岚积翠空淋漓。斗壁飞流下深树，暗响潺潺不知处。两厓中断一桥通，谁结茅庐傍山住。老人一去何当还，太史心胸如此山。题诗不尽画中意，梦落齐州苍翠间。"}