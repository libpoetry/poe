{"id":"738020","title":"仙石桥南楼夜月登眺","dynasty":"清","author":"梁机","text":"夜寒起暮声，潜籁入云杪。飘飘游子身，眼明月华皎。幽独移清晖，飞楼托缥缈。河汉流无声，惊鹊枝犹绕。纡回地脉深，苍茫城郭小。镫火千门扃，风色青烟袅。侧望西山阴，远见翠鬟窅。处静明秋毫，息心遗众扰。颇闻骑驴翁，云水行清矫。孤筇倚河桥，间身契鱼鸟。凄怆九点尘，烈风无时了。大化行一息，群生各昏晓。石齿激流波，咽咽仙源杳。"}