{"id":"1207430","title":"木兰花慢 宋汉臣墨梅并叙","dynasty":"元","author":"魏初","text":"爱笔端造化，春不尽、思无边。看诗意精神，不求颜色，物外神仙。回头水南水北，觉冰姿玉骨却悽然。一片肝肠铁石，三年雪月情缘。洛阳尊俎记留连。慷慨正华年。恨鞍马匆匆，长亭老树，芳草离筵。西风雁来何许，忽传将、幽恨到重泉。昨日东溪再过，不堪尘满冰弦。"}