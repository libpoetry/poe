{"id":"431804","title":"题画九首 台城图","dynasty":"近现代","author":"孙玄常","text":"春暮台城草木香，豁蒙楼上看湖光。浑忘千载齐梁事，依旧燕来语画梁。卞峰清秀少斯奇，弹指华严自得之。我亦披襟思叠翠，不如黄鹤作吾师。塞北才人高尚书，生绡七尺写江湖。白云舒卷无寻处，却到君家入画图。窗外朦胧雨似丝，戏图秋树有奇姿。萧疏颇近云林画，寒瘦难追贾岛诗。幽并春晚草初生，寒食清明柳始青。开户中条山色好，聊裁半幅写关荆。红树白云芦荻花，西来一叶钓鱼虾。明朝枫落吴江冷，可有馀钱付酒家。表里山河朔土强，雁门恒岳镇遐方。四旬年月添春色，犹忆雄师下晋阳。"}