{"id":"525760","title":"玉辉堂成有作","dynasty":"明","author":"顾璘","text":"朔风吹日夜，雪霰正飞扬。太阴天气肃，积素明瑶光。蔓草总芜没，青松郁苍苍。骋驰临帻峰，闾阎皓迷茫。兴怀属冻馁，悲歌慨以慷。被褐者谁子，英英登我堂。郑君闽南彦，应黄秀兹乡。宛彼三白凤，矫首云中翔。聿瞻璠玙色，载摅追琢章。玄言极太始，雅意遗岩廊。俯论九州事，浩气不可量。清辉被栋宇，隐隐回晶芒。枯槁籍华泽，忻如兆农祥。胜事宜昭垂，嘉名允相将。愿言誓贞白，千载传芬芳。"}