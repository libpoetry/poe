{"id":"844748","title":"代潘妇寄夫子四首","dynasty":"清末民国初","author":"徐搢珊","text":"妾虽未上望夫台，望子情殷自可哀。树欲静兮风不息，我郎何故不归来。稚儿也解忆长安，父不还家总不欢。多事绿纱窗外月，照人独自倚栏干。两地原同戴一天，别才满月恍经年。莫愁湖上风光好，曾否花开并蒂莲。寸草春晖报未遑，倚闾无计慰高堂。劝君勿似衡阳雁，偏认他乡作故乡。"}