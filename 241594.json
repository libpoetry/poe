{"id":"241594","title":"石耳·庐山五老峰","dynasty":"宋代","author":"范祖禹","text":"庐山五老峰，下临大江水。绝壁千余仞，青冥洞无底。蒸云自太古，流雨洒千里。白日照层巅，阳崖生石耳。采之悬绳梯，磴藓滑屐齿。朱门登华筵，味敌莼丝美。小人勇趋利，所得仅刀匕。鸿毛轻躯命，一坠即已矣。吾思窒群欲，岂独艮其趾。高深有前戒，来者慎所履。"}