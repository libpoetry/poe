{"id":"815301","title":"菩萨蛮 春雨连绵，园花零落，风前独立，怅然久之，谱饯花词四章，并寄丽轩","dynasty":"清","author":"赵我佩","text":"东风吹醒韶华梦。脂痕补却苍苔空。帘外即长亭。落花无限情。花开人未去。花谢人何处。明岁此花开。知君来未来。彩幡摇曳铃声碎。秋千墙外馀香坠。不敢怨东风。含情诉落红。西园闲步蹀。春恨和谁说。啼鸟唤春归。雨馀花泪垂。杏梁燕子春愁重。喃喃絮破红窗梦。唤起惜花心。离情如水深。碧城云样远。别泪罗巾满。春去有时归。天涯人未回。阑干拍遍伤春曲。袜罗浅印苔痕绿。香冢替花埋。携锄下玉阶。留春春不许。花又抛春去。把酒祝东皇，明年花事长。"}