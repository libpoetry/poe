{"id":"791646","title":"庚申申镇被寇即事","dynasty":"清","author":"缪重熙","text":"义勇前朝纪，忠贞圣代需。不惊烽燧迩，自有鬼神扶。邑令传钧谕，绅耆募壮夫。各图营组练，四野萃车徒。矛戟同心演，糇粮勉力图。成师宜决胜，转战拟前驱。岂料龙城陷，还令马队趋。进援斯已矣，返旆盍归乎。庚夏鸱张甚，申乡豕突俱。寇来偏攘攘，兵集正于于。励我熊罴旅，歼兹鬼魅躯。誓师同奋发，击贼共欢呼。甫看蛇成阵，旋忧虎负隅。雌雄争未已，众寡势悬殊。遂使前仍却，因之胜转输。精军先覆殁，全队尽趑趄。弃甲诚堪恨，焚旗亦可吁。雄空挥剑戟，惨直剥床肤。逐北扬长策，追逃走健奴。编氓频被掠，硕彦半遭屠。劫夺齐贫富，侵渔伺有无。箧中收卞玉，簟内攫随珠。不惜超群士，谁怜绝世姝。芟夷犹草芥，践蹋等泥涂。伉俪应难庇，田园孰得娱。藏身依菽麦，匿影倩菇蒲。当局心原怖，旁观目欲瞿。蓉江随失陷，草野悉沦铺。枭獍偏顽梗，豺狼尽蠢愚。贡苛田万顷，宴侈酒千壶。士废诗书业，农荒稻蟹区。红颜填涧壑，白首叹桑榆。只是施威胁，何曾泯诈虞。轻佻工劫夺，戏侮肆揶揄。攻昧时毋失，成谋策勿迂。殊恩忆廊庙，劲旅盼京都。鹅鹳军将集，貔貅勇不诬。羽毛陈若日，旂旐望如荼。乱世怀平世，今吾感故吾。圣神蒙樾荫，趸毒敢长痡。"}