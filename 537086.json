{"id":"537086","title":"故东郡太守翟义为汉诛莽不胜而死其事甚伟而郡人不知祀之余始请祀于名宦祠为作翟义公歌","dynasty":"明","author":"王世贞","text":"东郡太守翟义公，欲嘘炎烬为长虹。皇天未启赤符子，一寸血作千家红。汝南殃及枯骨冢，濮阳改筑鲸鲵宫。中原掩耳宣大诰，偷泪自咏平陵东。侯王吏民四十万，何面死谒隆准翁。昆阳雷动虎踪灭，太液波沸蛙声穷。高庙不请政君罪，云台但书列宿功。秪今魏守祀名绩，俎豆不载何其蒙。尔曹只知狄司空，近闻依稀田侍中。世间万事在反掌，成败那得论英雄。椒浆一洒千古泪，灵旗忽若摇空濛。忆昨彭城过廉里，里中老人誇大龚。汉家九鼎二子在，呜呼岂系桐江风。"}