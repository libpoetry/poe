{"id":"676020","title":"题栗里王懋元别号雪崖","dynasty":"明","author":"谢复","text":"历峰郁嵯峨，芙蓉削空碧。蜿蜒东北来，崚崚屹孤壁。秋高风色寒，积雪凝不释。猿猱那敢攀，下有王子宅。卓彼梅涧孙，继志尚贞白。揭扁当座隅，于以励朝夕。时复披皇坟，清光满书席。梦绕琼瑶台，不假登山屐。神游千仞冈，安用翔风翮。尘世何茫茫，邈矣天壤隔。"}