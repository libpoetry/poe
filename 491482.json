{"id":"491482","title":"题溪居图为余经历赋","dynasty":"明","author":"刘崧","text":"高人爱傍清江住，草屋松林带烟雾。书帙閒栖案上云，钓竿静倚门前树。树枝蜷曲交棠梨，上有古藤萦结之。屋头黄叶落如雨，此老宴坐方吟诗。人生幽居有如此，何必驱车踏城市。谁知出处自有时，诸葛终然拂衣起。青云腾踔方远期，江海茫茫劳梦思。他年献纳成功去，却借沙头一鹤骑。"}