{"id":"110187","title":"咏二疏·人生白驹过","dynasty":"宋代","author":"章粲","text":"人生白驹过，世态苍狗变。纷纷慕跖蹻，寥寥志务卞。赫赫王侯居，翕翕富贵恋。翠盖拥游云，朱鞍曜惊电。金张财力豪，许史名声炫。滔滔利欲波，卓卓见所见。长揖万乘君，玄发谢朝弁。行人相叹咨，群公遥祖饯。高风振朝野，流光照史传。嗟嗟绅緌士，来者宜知劝。"}