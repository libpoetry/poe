{"id":"1076417","title":"曹度坚待制罢帅成都归江南以川中唐人六十家诗见遗作长句为谢","dynasty":"宋","author":"周紫芝","text":"三月瞿塘峻江水，万里归来蜀都帅。尽收五十四州书，画舸连樯当歌吹。有唐文士几千人，文不逮汉诗则异。开元天宝光焰长，长庆元和殿唐季。化入宝奁脂泽中，亦有风满有能事。六十馀家三百年，天遣遗风未全坠。青衫昔日同舍郎，老傍人间百无意。将焚笔砚技辄痒，未说风骚心复醉。公堂许我能篇章，遗以斯文慰憔悴。徒令后学羞捧心，谁与前贤共联辔。为公隐几抱残编，聊伴青奴问朝霁。"}