{"id":"1207785","title":"九日报熊敬舆","dynasty":"元","author":"范梈","text":"羸疾卧江浒，承恩慰高秋。木落坞渚净，天朗气暄柔。便了晨光中，授我双蝤蛑。呼童敬荐之，风味宜南州。忆昔客燕蓟，白云从方舟。于时见此物，千钱三十头。打黄试新羹，烂醉天市楼。一日食一百，更为明旦谋。三日困暴下，传笑诸公侯。此邦诚罕见，初出愈难求。矧当浮萸日，倾道俗如流。厚价得两螯，持之比琳球。物有少为贵，感事重绸缪。奈何雷同者，政复多优游。欲折黄金花，报君向沧洲。此花苦未发，少待岁寒酬。"}