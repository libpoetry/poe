{"id":"469266","title":"寄王承甫代书","dynasty":"明","author":"刘黄裳","text":"但诵吴越吟，未识王郎面。吴江枫冷秋鸿飞，可怜词客异乡县。会闻王郎能游五岳颠，又闻王郎手投白璧挥金钱。有酒但抱胡姬饮，赤身披发王公前。平生意气盖吴越，健翮凌天耸大鹘。昆仑匹马踏白云，洞庭孤舟钓明月。我也豪歌卧雪庐，何时尊酒论文初。短歌寄尔遥相忆，此是刘生尺素书。"}