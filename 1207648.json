{"id":"1207648","title":"阅真诰","dynasty":"元","author":"顾盟","text":"长史昔好道，鍊真三秀峰。夜感紫微仙，降集华房中。鸾鸟鸣素月，翠旌飏琅风。摛辞托讽寓，赞扬皆真宗。中有餐霞法，可以回婴童。刻之白玉检，藏之华阳宫。真人有仙气，乃得探其踪。我生慕玄素，无由启愚蒙。啸咏金玉章，灵音朗九空。怀仙起冥想，飒然精灵通。焉能出嚣滓，歘忽骖云龙。"}