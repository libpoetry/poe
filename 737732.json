{"id":"737732","title":"柏林寺殿壁吴道子画水","dynasty":"清","author":"纪迈宜","text":"赵州画水天下闻，波涛汹汹如崩云。起伏有势壁欲动，世上摹本徒纷纷。反覆斜正看逾活，胸中万顷倾溟渤。艨艟挂席不敢前，蛟龙夜半争出没。想当苍茫落笔时，星精旸睒来相窥。奋臂一扫风雨疾，至今元气犹淋漓。殿宇屡易壁不易，屹然怒浪如山立。微损谁能补化工，常完呵护知神力。柏林古寺振宗风，金碧巍峨矗半空。画旨通禅方入圣，照耀千古无终穷。僧繇之龙久飞去，虎头金粟今何处。风尘鞅掌得奇观，如过瞿唐惊滟灏。"}