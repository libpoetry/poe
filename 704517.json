{"id":"704517","title":"题赵文贵画四首","dynasty":"明","author":"黎贞","text":"雅爱结庐芳树林，闲云野鹤一生心。醉眠不觉春归去，门外落红成绿阴。屋头松桧与山齐，屋外飞泉落小溪。野老相逢多款曲，杖藜时过石桥西。几年辜负钓鱼竿，从此江山老眼看。攲枕沧溟香梦远，西风吹不到长安。曾记当年奏凯还，断滩冲雪过榆关。如今万里看图画，十载江山梦寐间。"}