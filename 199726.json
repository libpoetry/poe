{"id":"199726","title":"昼寝·官曹无人吏休沐","dynasty":"宋代","author":"晁公溯","text":"官曹无人吏休沐，杜门谢病车脱轴。门前经旬客不至，苔色侵阶春更绿。书堂萧然白日静，黄蜂收声蜜房足。杨花浩荡天无风，檐端三丈朝阳红。晴薰病眼暖欲醉，卧搔短发如飞蓬。枕书睡熟呼不醒，黄粱正饭邯郸翁。不知纷纭梦几许，觉来烟际闻昏钟。"}