{"id":"828329","title":"舟过青岛访潜楼四首 其一","dynasty":"清末近现代初","author":"陈曾寿","text":"浩浩东海滨，清晖霭一庐。主人手种树，参天仰扶疏。当阶芍药花，娟娟表春馀。有楼书插架，十万琳琅如。主人朝盥罢，竟日何为娱。掩书即作字，辍笔还读书。黾勉日不暇，岁月忘居诸。庭芜日夜深，足不至门闾。独乐岂真乐，乾坤极疮痡。斯人著此间，天意终何如。"}