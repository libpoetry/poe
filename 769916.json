{"id":"769916","title":"白苧•春暮","dynasty":"清","author":"彭孙遹","text":"雨乍晴，又洗出，满庭葱茜。金铃风急，惊起啄花乳燕。袅柔条、断送了落红如霰。迟日。正暄妍，飏游丝、钗头轻罥。扑蝶归来，不觉玉弓酸软。早安排、送春小会樱桃宴。深院。密坐相逢，低声问取，可似多情荀倩。却无语回眸，眼波一线。月明人静，待寻欢良夜，阑干敲遍。金斗放声频，多应细熨裙花茜。五丝幢下，明日酬私愿。"}