{"id":"954158","title":"送昙颖归庐山","dynasty":"宋","author":"欧阳修","text":"吾闻庐山久，欲往世俗拘。昔岁贬夷陵，扁舟下江湖。八月到湓口，停帆望香炉。香炉云雾间，杳霭疑有无。忽值秋日明，彩翠浮空虚。信哉奇且秀，不与灊霍俱。偶病不时往，中流但踟蹰。今思尚髣髴，恨不传画图。昙颖十年旧，风尘客京都。一旦不辞诀，飘然卷衣裾。山林往不返，古亦有吾儒。西北苦兵战，江南仍旱枯。新秦又攻寇，京陜募兵夫。圣君念苍生，贤相思良谟。嗟我无一说，朝绅拖舒舒。未能膏鼎镬，又不老菰蒲。羡子识所止，双林归结庐。"}