{"id":"623578","title":"长安有狭邪行","dynasty":"明","author":"欧必元","text":"长安有狭邪，狭邪不容车。三河诸少年，矜誇意气殊。不为家人产，坐享鄠杜腴。不为王侯第，宝玉厕门枢。从奴衣火浣，下客蹑真珠。千盘盛玛瑙，双手碎珊瑚。走马出长楸，斗鸡绝九衢。调笑桑中妇，阑入酒家胡。酒家高楼上，盈盈二八姝。少年拥高座，载以结楼居。阿房践锦绣，画阁踏氍毹。朝饮数斗尽，暮倾一石馀。自从回末照，肝肠生死俱。"}