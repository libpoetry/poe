{"id":"429196","title":"姚一鄂属题秋草图","dynasty":"近现代","author":"黄浚","text":"秦毒中苍生，累世困桎梏。千钧积弩势，胜国适为鹄。八月鹦鹉洲，众目属汉纛。遂令健儿血，洒遍秋草绿。姚君恫兴废，图咏不逯逯。想当芳春繁，芜碧粲以缛。旻秋忽代谢，千里净晶旭。悽怆望平楚，霜气不忍触。程生落拓人，作画致脱俗。宁知二百年，桑海感相属。芊芊伤春心，肠断台城曲。披图来西风，怨鸟呼金粟。"}