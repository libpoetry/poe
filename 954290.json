{"id":"954290","title":"感春杂言","dynasty":"宋","author":"欧阳修","text":"鸠鸣兮屋上，雀噪兮檐间。百鸟感春阳，有如动机关。雄雌相呼和，日夕聒聒不得闲。砌下两株树，枯条有谁攀。春风一夜来，花叶何班班。乃知天巧夺人力，能使枯木生红颜。奈何人为万物灵，不及草木与飞翾。自从春来何所觉，但怪睡美不觉白日高南山。行逢百花不著眼，岂念四气如回环。却思年少忆前事，虽有驵骏难追还。奈何来日尚可乐，曾不勉彊相牵扳。渌酒如春波，黄金为谁悭。人生一世中，一步百险艰。俟河之清不可得，聊自歌此讥愚顽。"}