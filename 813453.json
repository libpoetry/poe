{"id":"813453","title":"临别","dynasty":"清","author":"李振钧","text":"漫调玉管拨银筝，踯躅离筵听不清。一样歌喉珠宛转，而今都带断肠声。为谁憔悴为谁愁，离别堪惊况是秋。良药无功心病拙，早知不了不如休。情丝难断泪丝垂，欲解卿愁倩阿谁。一法传卿牢记取，闲窗无事背侬诗。千里人随去雁沉，三生怨比落花深。春风若上真娘墓，一滴村醪要自斟。"}