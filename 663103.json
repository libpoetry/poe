{"id":"663103","title":"刘尧臣重葺明伦堂扶病草数韵旌之并以儆夫见义不为徒捐赀以饰梵宇琳宫妖祠淫祀者","dynasty":"明","author":"孙绪","text":"忆昔正德庚辰时，一春淫雨无宁期。泮宫垫没栋宇坏，阶墀淼淼成泽陂。荒芜终日蛙争噪，庙貌仆地谁能支。我闻急往拜泥淖，瞻依恋恋垂涕洟。归来斋沐告县宰，鼎新只烦几指挥。贱贫不足动观听，省躬敢复嫌迟迟。嗟哉圣道等天地，胡乃自外生成为。急解簪珥典衣帽，鸠工命匠同修治。苟完足取待风雨，不向垣坞论崇卑。于今歘忽三十载，丹青剥落涂离披。殿廊门庑固无恙，堂斋危堕将倾欹。横经问道无处所，注漏何自容皋比。宫墙过者日千万，宁肯侧目来相窥。岂无高位力足办，亦有富盛赀堪施。徼福喻利心弥切，周行茅塞趍山蹊。今日汉寿亭侯庙，明日碧霞元君祠。缁流黄冠有建创，泰华不足方榱题。一闻黉舍兴土木，拊膺顿足攒双眉。永川王侯蜀良士，下车趋谒心神悲。兴学劝士日我责，敢同他务姑徐徐。旁观四境谂耆旧，尧臣刘子堪承之。刘子吾乡旧阀阅，牙签邺架饶书诗。手持符檄往事事，捐赀累百心熙熙。病中忽闻事就绪，不觉赏叹还嗟咨。急挥筠管道高谊，愧无玉佩琼琚辞。"}