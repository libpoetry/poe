{"id":"701909","title":"巫夔道中杂歌四首","dynasty":"明","author":"黄辉","text":"狂云也自学朝朝，老雪判春未肯销。鹰嘴啄成三角路，虎牙衔出半边桥。未曾五里已三溪，几许寒厓挂断霓。乱石累成春雪碓，断桥横作上天梯。星星冷炬拂云堆，夜踏偏桥半欲摧。人队似猿穿岭去，犬声如豹透林来。悬梯东折复西还，双磴斜开碧玉关。不雨不晴天着睡，冷云横出梦中山。"}