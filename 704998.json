{"id":"704998","title":"珠江别意送赵瀫阳太史东归","dynasty":"明","author":"霍与瑕","text":"钜公行岭表，身带日边云。谓借岩廊泽，海隅被南薰。胡然动归念，岂不怀明君。沧洲多芷兰，可以寄殷勤。馨香容易结，何事苦离群。皎皎白驹咏，清声试一闻。仁孝于天亲，从命无攸抗。南北或东西，一一随所向。又如金在炉，镕铸任哲匠。造物本无心，至人每超旷。阆苑与孤村，风光都淡荡。樵西有流泉，罗浮多叠嶂。采芳更采芳，春花正可傍。周公谓鲁公，不过三十字。然而洛邑鼎，遂延八百祀。鲁邦世先猷，庆誉亦靡坠。千古相臣规，此为第一义。自馀区区者，何足复深计。寄语遐征人，夙兴时细味。姬公负扆时，流言固多有。东山久不归，跋前且疐后。乃其吐握心，靡替弥永久。沧溟每纳污，巨泽恒藏垢。所以福履绥，庆流如川阜。寄语遐征人，此义亦当剖。苍旻借木铎，来醒南州梦。天关时命驾，奥旨辟空洞。清世见游麟，高冈睹仪凤。胡为动归念，弃予增忉痛。杨柳郁春江，黄莺正初哢。悠哉复悠哉，别意琴三弄。"}