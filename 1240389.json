{"id":"1240389","title":"烛龙行","dynasty":"元末明初","author":"张宪","text":"烛龙烛龙，女居阴山之阴，大漠之野。视为昼，瞑为夜。吸为冬，嘘为夏。蛇身人面发如赭，衔珠吐光照天下。天地宽，日月小，乌兔盘旋行不了。穷阴极漠无昏晓，女代天光补天眇。女乃不知日被黑子遮，月为妖蟆食。五纬无精光，万象尽夺色。下民媕菼皆昏惑，烛龙烛龙代天职。胡不张尔鬣，奋尔翼，磨牙砺爪起图南，遍吐神光照南极。补缺兔，无损伤。正畸乌，不倾昃。妖蟆黑子纷诛殛，重光重轮开万国。胡为藏头缩尾穷阴北，坐视乾坤黯然黑。乾坤若崩摧，吾恐女龙有神无处匿。"}