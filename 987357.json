{"id":"987357","title":"物贵日甚","dynasty":"宋","author":"高斯得","text":"自从为关以为暴，物价何止相倍蓰。人生衣食为大命，今已剿绝无馀遗。真珠作襦锦作裤，白玉为饭金为糜。苍天苍天此何人，遘此大疾谁能医。无食吾欲食其肉，无衣吾欲寝其皮。谁能为我覆八溟，一洗世界无疮痍。丝麻粪土被天下，菽粟水火赒民饥。风后力牧不可起，吾辈碌碌安能追。"}