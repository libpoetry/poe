{"id":"1077187","title":"次韵题乐全庵赠邓季明","dynasty":"宋","author":"李纲","text":"寓形天壤间，自适乃其至。放怀得山林，肯逐市朝醉。举世竞纷华，谁识静中意。澄清谢泥滓，淘汰见精粹。游心无何乡，养此浩然气。猗欤乐全翁，于世寡所嗜。筑庵以自居，方丈含大地。请问庵中人，其乐何由全。万物备我身，不以人灭天。南亩丰可饱，北窗凉可眠。尚友古之人，圣贤存简编。有时自种植，百卉争芳妍。宾来聊一醉，醉中亦逃禅。鸡鹜自扰扰，独鹤方云骞。嗟予幸相见，一见即忘年。但愧闻道晚，敢怀著鞭先。何当归梁溪，耒耜买一廛。卜居学夫子，相望两萧然。"}