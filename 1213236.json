{"id":"1213236","title":"老夫迫于简书束装就道值层冰积雪阻舟淮甸进止俱难乃荷昌龄士安同志垂访徒步泥涂三十馀里曾不为劳令人感激不已别后聊写薄况寄二英彦希同德川宗侄洎知己者倚和见示以慰寸怀","dynasty":"元","author":"曹伯启","text":"碌碌东淮已倦游，中台飞檄又岐周。曾闻雪拥蓝关马，今见冰凝邵伯舟。自笑此身虽矍铄，却思何处不淹留。蓬窗欲养澄清志，鹄面累累不断头。"}