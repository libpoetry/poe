{"id":"560475","title":"屏山老人诗为曹林桂作","dynasty":"明","author":"徐庸","text":"香山五老唐时贤，睢阳九老同神仙。屏山老人乃其类，世代虽殊无后先。老人家住山之麓，声价如金貌如玉。古稀年过七旬馀，天与康宁多寿福。麒麟凤凰蕃子孙，钟间气者登天门。官居粉署濡雨露，鸳鸯行中朝至尊。五花织锦回鸾诰，会看指日褒封到。乌帽笼纱荷宠嘉，白银横带增光耀。葵花重午菊重阳，乐事骈臻流庆长。旨甘富贵出五鼎，兴□堂开罗绮香。玉桃花对金光草，分明便是蓬莱岛。此中无夜亦无秋，乌兔自飞人不老。"}