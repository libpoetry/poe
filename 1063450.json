{"id":"1063450","title":"病鹤行","dynasty":"宋","author":"唐庚","text":"鹤兮鹤兮何处来，秋江静兮芦花开。波痕侵月白皑皑，千声万声鸣哀哀。不飞不翔不饮啄，骨瘠棱棱瘦如削。冰姿玉质仅生存，雪羽霜毛半零落。鹤兮鹤兮何郁郁，我知尔是冲天物。芝田就养孤高情，瑶池洗出神仙骨。传闻仙岛冥冥中，水晶甃作蓬莱宫。祥烟瑞雾常濛濛，好将六翮抟仙风。"}