{"id":"267742","title":"新雁过妆楼·张山荷尝得薛镜于吴市","dynasty":"现代","author":"朱祖谋","text":"粉蠹金奁，闲情事、绿窗影出娟娟。舞鸾斜倚，亲见小字连环。越缕披香笼袖角，弁峰添黛晕眉弯。惯温存、夜来茜色，销与华年。春风盈盈满箧，伴上帘绀玉，浅照低鬟。赋情多丽，空怅翠竹寒天。熏炉半温绣户，问妆靥、何时相向圆。寻芳约，料小菱春影，不隔蓬山。"}