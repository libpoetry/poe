{"id":"626181","title":"巨灵诗","dynasty":"明","author":"黎景义","text":"西京有小女，其名曰巨灵。青春多妩媚，玉貌悦宸情。君旁青珉壶，出入绮罗轻。应是大罗仙，幻来天子庭。语笑春花红，嬉游秋月明。美人空自羡，七子暗相惊。渥宠骄钩弋，殊恩尚尹邢。离宫虽六六，不敢与争荣。一朝将永诀，忽遇东方生。东方亦何语，目视双翎举。遥看化青雀，蜚蜚入云宇。云影半天开，高临青雀台。青雀去复返，不见巨灵来。"}