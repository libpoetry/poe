{"id":"820982","title":"渡江云 病怀，兼讯㣼盦海上","dynasty":"清末近现代初","author":"郭则沄","text":"春酲愁未洗，药烟半枕，病过楝花初。归帆天外梦，怨煞樵风，冷约渺鸳湖。吴笺懒理，料沧鸥、还笑人疏。空剩得、筝心残泪，宛转和红歈。踟蹰。危栏柳老，旧径菭荒，问行吟何处。消几度、飞尘铜辇，落日黄垆。纵教照鬓江南绿，怕风光、不称寒芦。漂羽恨、栖云倦鹤知无。"}