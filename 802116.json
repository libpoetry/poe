{"id":"802116","title":"四弟恳予易其名字，子取文王世子语为更名曰克昕，字徵子，因诗以勖","dynasty":"清","author":"倪瑞璿","text":"人生重贤豪，不在名字美。难以易相方，赤将白自比。岂遂足追配，效颦空复尔。四弟性明慧，翩翩致可喜。世业下相城，生来故家子。先人早弃世，沦落来居此。家毁不谋归，侨寓贫如洗。画获复和丸，提携赖母氏。就傅勤诵读，弱冠终军齿。挺然才气雄，籍甚声华起。尔字与尔名，呼之有年矣。忽然厌旧称，十呼懒一唯。向我索更之，我特不敢诿。文取《世子》篇，义载《大戴礼》。宋郊变宋庠，饮香从此始。名氏新改初，譬若居新徙。努力事葺修，栋梁庶不圮。莫若江南橘，逾淮化为枳。"}