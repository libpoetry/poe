{"id":"690688","title":"枯木竹石图唐解元最得意笔也图以自况诗以自悲余每展其图辄咏其诗不胜身世之感故复悲其意用其韵而赓和之","dynasty":"明","author":"张萱","text":"不充巨室材，不作明堂器。顽碧与枯株，斤凿何由至。晚节托此君，养我浩然气。吾道贵知希，勿洒穷途涕。嗟哉尔畸人，信非用世器。文章自憎命，荣未悴先至。窜身翰墨间，写此不平气。开图吊书鬼，千载饮其涕。"}