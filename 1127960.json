{"id":"1127960","title":"宝祐五年史院修高孝光宁四朝国史成上进九月明堂升侑高宗礼成进诗三章称贺","dynasty":"宋","author":"程元凤","text":"圣主严恭德意真，两仪合飨鉴精纯。九筵五室仪章旧，一祖三宗侑典新。风日盎温銮辂驾，月星明穊玉卮陈。元良式献邦家庆，共祝吾皇寿万春。格天盛德素躬全，肸蚃交通心即天。供币用将祈永命，奉粢端为告丰年。宽条日布民安业，捷帜星驰将护边。虎拜紫宸称贺处，祥光萦绕御炉烟。愚臣何幸际明时，才本疏庸玷宰司。未报圣恩怀夕惕，更叨使领侍亲祠。骏奔重屋仪文肃，鸡揭端门惠术施。归美惭微天保颂，畏威愿继我将诗。"}