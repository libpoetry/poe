{"id":"1220758","title":"送周士能赴都","dynasty":"元","author":"周霆震","text":"洛阳花开官酒浓，紫衣乘传春如龙。海氛一夕泯无迹，坐致江汉之朝宗。君行远度黄河北，北上都门瞻晓色。故人列职省垣深，颇念江南老宾客。况今有子翔亨衢，日边西寄思亲书。柏台昼永閒案牍，綵服喜就京华趋。送君此去青云立，太史列卿宜俯拾。至尊前席问苍生，何者最为先务急。吏深持律舞贰端，缙绅远迹廉耻间。钧衡於此试留意，谈笑四海俱欢颜。"}