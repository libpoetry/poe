{"id":"798775","title":"石州慢 夏吷老以词集见贻，并索题其填词图，依韵代柬","dynasty":"清","author":"杨玉衔","text":"如此江山，人世几逢，风月清白。况教天赋多材，杯里光阴能惜。红桑看老，钓竿归拂珊瑚，鸿冥烟水迷踪迹。剑吷起龙吟，动寒芒星织。幽寂。生涯何似，画笔丹香，书声金石。眉阁晨昏，相对裁红锤碧。霜歌缥缈，飞来千里关山，阳春入弄梅花笛。梁月正俳佪，有羁人相忆。"}