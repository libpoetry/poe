{"id":"1108727","title":"三和","dynasty":"宋","author":"刘克庄","text":"断无小妾坐金鞯，且伴诸孙垦纸田。天子尤尊方外者，少陵盛说饮中仙。宫花毕竟非真色，朝菌安知有大年。牧竖和声侬倡首，管他王后与卢前。岁晚文园渴疾深，相瞻北斗不堪斟。幸无封禅书留藁，岂有长门赋卖金。它日友人定郊谥，当时酒客诵雄箴。箕山未是逃名地，何处人间有密林。"}