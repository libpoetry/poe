{"id":"1122816","title":"寿王饶州","dynasty":"宋","author":"洪适","text":"淮水汤汤自古传，王家衮衮更多贤。人门秀出乌衣右，时论谁居凤阁先。已有声名腾众口，故应勋业在长年。安知今代文章伯，定是前身李谪仙。忆曾簪笔侍明光，细细熏香拱御床。正掌丝纶开画省，忽严兵卫坐黄堂。一时童子能骑竹，三郡词人总咏棠。汉世公卿尽良吏，趣归须著紫荷囊。南风一夜入虞弦，帝遣文星下斗边。冠盖鼎来诗殷箧，儿孙罗立酒明船。扫除霜发三千□，笑傲铜人五百年。再拜愿公如许寿，几看沧海变桑田。"}