{"id":"1236794","title":"傅之经历谒告还湘中，未语别而宵征。翌日，与僚友追送生居亭中二首","dynasty":"元","author":"范梈","text":"美人归思落沧波，昨者论心肯重过。寒尽极知春意在，夜深无奈月明何。海隅虽暂违霜幕，天上应须接玉珂。如此才贤移病去，瘴烟端的为谁多。北风尽日破南溟，行路经年倚寿星。子自全家依翠岳，我犹万里隔青冥。山田鹿下投书去，水馆猿啼却坐听。王事驰驱知有素，何由重见此邮亭。"}