{"id":"1031531","title":"游灵岩","dynasty":"宋","author":"鲜于侁","text":"千峰环郡宇，二水绕城堞。每怜山水佳，况复开岩穴。川流数里近，放棹攀巀嵲。灵岩骇神化，环阴数亩阔。何人营佛祠，栋宇殆天设。前轩瞰溪山，眺听心耳豁。径穿巨石下，碧玉耸高节。涓流泻石谼，玉乳甘且洁。其东乃小岩，洞户敞深彻。嵌岩见石柱，任重立精铁。昔人遇真仙，相携观金阙。川平听鸡犬，始觉人世别。屈曲沿清溪，桃花正开发。尘缘念乡县，归思若弦涉。寤寐瞬息间，岩扉已严鐍。时迁等陵谷，事胜存图牒。独有苍江流，清霄鉴明月。予来秋之季，气象颇凄切。草木自变衰，山花常复活。青晖沃赏适，异境差胜绝。薄暮上归艎，依然望林樾。"}