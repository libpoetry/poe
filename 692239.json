{"id":"692239","title":"庆行俭初度并赠礼闱校文之行","dynasty":"明","author":"杨士奇","text":"三朝冠绂殿东头，人物当今第一流。银汉奎文光午夜，玉壶寒露炯清秋。终知鼎鼐归台辅，共待经纶阐大猷。二月帝城春似海，寿筵先醉紫金瓯。高门奕奕县东西，文献杨王自昔齐。当代飞腾联玉署，半生华宠共金闺。风霜樗散惭空老，霄汉鹏抟望不迷。未许明时慕丘壑，须将旱岁作云霓。三载兴贤选俊英，九重宣诏付铨衡。从来节操推公道，况是文章擅老成。春院下帘心独苦，夜灯开卷眼偏明。抡才为国真无忝，预咏薹莱颂太平。"}