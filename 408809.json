{"id":"408809","title":"华阴王景略墓","dynasty":"近现代","author":"陈湋","text":"先主反刘璋，兵势颇不顺。东坡讥孔明，亦属堂堂阵。如何王景略，仕秦却背晋。临终戒东伐，又与前踪梗。后人比诸葛，往往有遗恨。千载试推详，愿为流俗诤。当其谒桓温，亦颇识天命。扪虱肆奇谈，欲移贼臣性。一蹶水投石，未免怀孤愤。不楚西则秦，战国有荀孟。仁义邹邑书，词赋兰台令。但期吾道行，万流式藻镜。岂能老圭窬，食与鸡鹜竞。男儿生世间，匆匆隙驹瞬。蹉跎成白首，蓬颗没名姓。李陵走降胡，背楚有韩信。亦属不平鸣，甘以一身殉。槁街葬蛮夷，热血钟室衅。死亦令人惜，不然徒汶汶。三代无贰臣，两宋始苛论。不问贤不贤，但争闰与正。束缚冠组囚，枉投豺虎阱。身死事益非，贫贱徼天幸。大哉宣尼言，微管吾左衽。"}