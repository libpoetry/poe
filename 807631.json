{"id":"807631","title":"昼锦堂  述怀和蘧庵先生韵","dynasty":"清","author":"陈维崧","text":"我所思兮，旁无人者，长啸离墨之阳。时复读书万卷，纵博千场。悲来直携横槊舞，兴来还取素琴张。谁相识，只有当年，郭翁伯郅君章。石梁。瀑布下，神仙窟，中饶雁鹜馀粮。我愿结庐注易，梯几焚香。身骑白鹤朝蓬苑，手斟丹液炼飞光。沈吟久，此意茫然未遂，斜日徒黄。"}