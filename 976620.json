{"id":"976620","title":"奉和御制玉清昭应宫甘露歌","dynasty":"宋","author":"夏竦","text":"祝圣清场初展礼，鸿都向晓彰繁祉。郁郁纤枝正后凋，瀼瀼瑞采俄雰委。吉云五色比还疏，况是严冬岁律馀。承以玉杯甘若蜜，凝于翠幄皎如珠。荐宸居，称寿酒，宣大庆兮仰归元首。香馥馥，旆央央，建灵坛兮茂对多祥。天心信与人心会，诞节将临遽沾霈。式昭真荫祚君王，永锡遐龄齐覆载。"}