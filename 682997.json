{"id":"682997","title":"暮春二首","dynasty":"明","author":"文徵明","text":"南风十日卷尘沙，吹落墙根几树花。老怯麦秋犹拥褐，病逢谷雨喜分茶。庭阴寂历梧桐转，帘影差池燕子斜。不是地偏车马绝，市喧不到野人家。林花落尽意萧然，旧喜图书病亦捐。宛转闲愁如蔓草，蹉跎春事到啼鹃。萦空淑气游丝困，停午清阴碧树圆。怪底叩门都不应，北窗无事正高眠。"}