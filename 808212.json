{"id":"808212","title":"疏影  菊影和祓江","dynasty":"清","author":"厉鹗","text":"幽姿欲舞。见棱棱几叶，空际微吐。半枕游仙，飞作轻云，不怕满城风雨。琉璃屏上秋多少，也澹到、痕无描处。记昨宵、洒背新霜，翠袖灯剪窗户。尚有篱根浅醉，攲斜簪帽底，曾费回顾。笑问尊前，人瘦如花，花瘦可怜如许。东西活脱残枝畔，合赚得、閒情词赋。待醒来、重觅横陈，低捲小帘寒曙。"}