{"id":"444348","title":"高阳台 京华访苏宇丈，北海碧鲜亭坐雨","dynasty":"当代","author":"王蛰堪","text":"远雾迷楼，浓烟压水，依稀塔影煤山。细草摇风，萋萋隔岸生寒。多情更奈无情雨，著几分、碧乱香残。但凝看，愁入云中，梦断山前。芳春不向花间住，任才人老尽，景物依然。不觉新凉，匆匆又到吟边。静清斋里朦胧处，是旧时、池榭栏干。甚情迁，晚树深阴，雨后鸣蝉。"}