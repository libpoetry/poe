{"id":"1225385","title":"题张参政所藏骢马滚尘图","dynasty":"元","author":"朱德润","text":"盛唐太仆王毛仲，八坊分队三花动。当时画马称曹韩，尺素幻出真龙种。玉花照夜争新妍，一马滚尘鬉尾鲜。昂头不受金丝络，汗血辗沙生昼烟。翰林妙写不减古，名驹染出青豪素。延祐君王赏骏材，金盘赐帛开当宁。时清处处生骊騧，何必汉朝称渥洼。王良幸勿嗔踶啮，一跃天衢千里沙。"}