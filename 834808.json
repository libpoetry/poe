{"id":"834808","title":"百字令 其一 丙午七月二日菱湖观残荷，臞盦前辈用白石老仙均成此阕。予亦继声，兼忆东华旧游，玉堂天上，不知其词之怨抑也","dynasty":"清末民国初","author":"冯煦","text":"尘缨乍濯，溯晴湖一角、与鸥为侣。湖外龙山青万叠，江草江花无数。菂苦房空，蘋疏盖掩，才过廉纤雨。翠尊易竭，倚舷还赋愁句。迟暮。极目天端，琼楼无恙，我欲凌风去。记否昆明清露晓，坠粉尚零前浦。乱蕊争荣，孤根自转，曾共蓬瀛住。梦回青琐，与君重问烟路。"}