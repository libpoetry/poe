{"id":"744292","title":"登中立阁看菜花","dynasty":"清","author":"邱璋","text":"寒不可襦饥不粟，多事雨珠更雨玉。天公欲救万户贫，遍地黄金散千斛。去年亢旱田禾焦，阿香焚车炎帝酷。女娲鍊石漏暗补，元冥醉眠头紧缩。倾盆势猛银竹下，土膏近喜春花熟。村南老翁拍手笑，转凶为丰此其卜。先生不知农与圃，但博奇观享清福。坳堂杯水眼界窄，飞楼百尺烟中矗。东风扶我云梯层，远光浑碧迩延绿。水天一气分上下，中央正色相连属。天然绚烂寓平澹，万千红紫那敢角。晴窗四拓百里内，点染丹青看横幅。恍疑身入邓尉山，漫天香雪堆林麓。不然云海浩浩乎无垠，天都峰顶开双目。"}