{"id":"277531","title":"忆旧游·落叶","dynasty":"现代","author":"汪精卫","text":"叹护林心事，付与东流，一往凄清。无限流连意，奈惊飙不管，催化青萍。已分去潮俱渺，回汐又重经。有出水根寒，拿空枝老，同诉飘零。天心，正摇落，算菊芳兰秀，不是春荣。摵摵萧萧里，要沧桑换了，秋始无声。伴得落红归去，流水有馀馨。尽岁暮天寒，冰霜追逐千万程。"}