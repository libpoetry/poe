{"id":"1129068","title":"颂十玄谈 演教","dynasty":"宋","author":"释印肃","text":"三乘次第演金言，义体周天应自连。黄叶止啼儿不叫，方知累劫困如眠。三世如来共所宣，至今不断少人传。塞鸿非是人惊起，风击芦鸣写碧天。初说有空人尽执，未明理事虚劳力。念来年久转迷情，心不负人徒面赤。后谈空有众皆捐，字字无空透色鲜。八万法门从此入，如今唤作老婆禅。龙宫满藏医方义，药病相当除五味。搅草耆婆也大痴，胡言乱拔茎茎是。鹤树终谈理未玄，口中吐露白如莲。一花五叶亲分付，只恐众生眼著挛。真净界中才一念，未离学地终须欠。今生努力绝名言，永劫不遭尘垢玷。阎浮早已八千年，朝夕忙忙被业牵。一梦不惊尘劫苦，何如领取现光前。"}