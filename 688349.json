{"id":"688349","title":"成化丙午九月十一日偕大参李德馨年兄陪宁殿下谒献王陵联句二首","dynasty":"明","author":"江源","text":"贤王宾从拥如云，霜露惊心展礼勤。天外好山开寿域，殿前佳气护龙文。周遭草木春长在，缭绕烟霞昼不分。自是皇明流派远，万年孙子效精禋。献王宫寝即蓬莱，风景无端逶?开。郁郁松杉擎露重，亭亭华表倚天来。遐龄洞口千山合，南极台前一水回。佳兴于人足清赏，□无诗句为君裁。"}