{"id":"677412","title":"登峨眉山至楚狂接舆隐处旁有玉液泉","dynasty":"明","author":"胡直","text":"群峰屹中天，回峦閟芳谷。流泉递宫商，隐约闻凤曲。楚狂去千秋，高风表幽独。仆本黄虞徒，雅志稷契躅。缪负宇宙身，岂甘泉石牿。狂者亦何为，谅哉非所淑。彊年挂簪绂，饥溺意颇笃。宿疴疲缛节，神襟踬繁牍。根荄气自劣，枝葩艳空续。时乎不再来，天命讵终复。困思漆开言，暗与接舆触。往辙已无追，来轩尚可赎。决策希潜龙，匪徒耽薖轴。归与贵自裁，亲交难共告。"}