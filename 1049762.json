{"id":"1049762","title":"谷帘水行","dynasty":"宋","author":"郭祥正","text":"崭崭青壑仙人居，水精帘挂光浮浮。中有天乐振天响，真珠琤淙碎珊瑚。嫦娥拥月夜相照，天光地瑩倒玉壶。又云玉皇醉玉液，琼簟千尺从空铺。卧来北斗谏以起，惊风吹落青山隅。溶溶万古万万古，竟谁能辨为真虚。我来吟哦不知晚，山云四暗山魈呼。安得长鲸驾天险，下视灵源知有无。"}