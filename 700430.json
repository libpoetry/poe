{"id":"700430","title":"独吟","dynasty":"明","author":"顾璘","text":"湘浦孤舟玉露寒，戌楼鸣鼓烛花残。青云怅望孙弘阁，白首飘零子夏冠。秋梦过家惟伏枕，月华临水独凭栏。参差欲就淮南隐，已见山中桂树团。平川渺渺客愁生，极浦丹枫映晚晴。江水正连杨子渡，离人何赖楚歌声。天涯一郡空劳梦，云里千峰不辨名。长路栖迟阳月尽，繁霜摇落瘴烟清。戎马中原鬓已华，一麾迢递向天涯。荒城白屋犹征税，故国青山更别家。秋梦南归江汉阔，暮程西望斗牛斜。扁舟独宿空滩冷，野戌悲风急夜笳。"}