{"id":"1236495","title":"钦承制书追封曾祖妣方夫人鄱阳县君作","dynasty":"元","author":"周伯琦","text":"每惭不学忝曾孙，幸拜貤恩及九原。乡国君封兰检绚，里闾母范柏舟存。百年先志赍长夜，今日天光照一门。南望故阡鄱水上，白虹隐隐拥鱼轩。三迁严训剧辛勤，菽水终身卓行闻。特命尽沾新诏墨，遗芳总出旧书芸。凤冈宰树明晴旭，鹤表羡门蔼宿云。翠琰镵铭昭不朽，金鹅相望瑞絪缊。"}