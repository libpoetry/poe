{"id":"829539","title":"杏花天","dynasty":"清末近现代初","author":"周岸登","text":"钧天梦醒闲笙吹。久忘却，长安肉味。十年江海人憔悴，销断清狂笔底。空相劝、提壶客至。也应识、旗亭酒贵。啼秋玉折春冰脆。惆怅年时锦字。啼莺破晓催人起。续残梦，琴囊更倚。盘中四角相思字。陈恨偏来眼底。儒冠误、兜鍪自贵。壮游负、衣簪况悴。四愁轻托鳞鸿寄。难写离心醉里。菱花屡误当眉翠。掩妆阁，慵梳倦洗。伤春长是恹恹地。反笑笼鹦不起。休裁寄、珍珠密字。更谁省、当筵定子。鸾弦知有关山意。挑动遐心万里。鸾花如梦供沉醉。醉乡小，差容避地。南飞孔雀知余意。吊影山河破碎。论忧患、缘从识字。历尘劫、观澄止水。神州北望浮云起。愁鬓丝丝镜里。凉柯倦叶喧晴吹。雁风紧、凭高送泪。尘侵箧衍三年字。难浣离肠渭水。芳游记、洲边拾翠。旧情忆、舟中拥被。迎秋漫有新亭意。愁赋娇春十里。"}