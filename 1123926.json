{"id":"1123926","title":"与李衢州峄四首","dynasty":"宋","author":"赵蕃","text":"忽逢旗鼓去翩翩，道上行人喜欲颠。为说吾州新得雨，使君惠政实关天。跨驴冲晚背常山，急雨飞来瞬息间。问讯元从禹迹洞，我家虽近却愁悭。黄尘扑扑倦征途，忽雨能来快洗苏。旱接夏秋才得此，一身宁敢叹沾濡。洪井登龙记昔年，祇今太末又行缠。馀波所及盖多矣，一夜水高溪有船。"}