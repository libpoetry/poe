{"id":"702624","title":"送侍御胡先生还朝","dynasty":"明","author":"童轩","text":"门地台端重，才名柱下雄。清霜随击鹘，甘雨逐乘骢。谏草多危论，词葩有古风。试寻名宦传，应与昔贤同。黄甲声名大，乌台岁月长。风霜飞北阙，山岳动南荒。献纳才追黯，澄清志似滂。应图边徼事，归去奏明光。按部滇南省，昂藏孰与同。群冤如尽雪，六察欲生风。骢马人皆避，豺狼迹自空。独惭知爱者，名玷皂囊中。万里来南国，观风肃宪纲。词锋横白笔，家世等青箱。忠露丹心日，威凝铁面霜。行看天上去，补衮佐虞唐。"}