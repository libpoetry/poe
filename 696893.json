{"id":"696893","title":"灯夕宴同年陆孟昭秋官宅二首","dynasty":"明","author":"柯潜","text":"高怀最有陆秋官，留客看灯到夜阑。渐觉酒边春意暖，不知檐外月光寒。金莲红映流苏幕，玉脍香生玛瑙盘。兄弟从来皆四海，笑谈须尽一时欢。赐閒共荷圣恩隆，来醉仙郎画馆中。白雪阳春非越调，黄柑锦荔有吴风。帽檐斜插金花重，鳌背高张火树红。人语阑珊箫管歇，玉绳低挂凤楼东。"}