{"id":"987355","title":"官田行","dynasty":"宋","author":"高斯得","text":"噫呼嘻乐哉，咸淳三年之秋大有年。近自浙河东西江与淮，远及七闽二广连四川。黄云一望千万里，莫辨东西南北阡。瓯窭污邪满沟塍，秧马折轴担赪肩。天公更好事，十日不打雨。三边不动尘，穑人更何虑。自从田归官，百姓糟糠难。况复连年苦饥馑，草根木实为珍餐。嵯峨殍骨横千里，待得今年能者几。只道伸眉得一笑，酒肉淋漓浑舍喜。谁知一粒不入肠，总是公家主家米。夜闻东家邻，偃仰啼孤婢。我问汝为谁，答云无食无儿穷妇人。今年公田分司官吏恶，那有遗秉滞穗沾饥贫。大家京坁那复有，惜米如珠藏在囷。我闻唐家天子即位当四年，天下斗米惟三钱。我皇不减贞观主，相公亦如房杜贤。奈何米价百倍踰贞观，此病岂得无其源。呜呼噫嘻，我知之矣。自从买公田，丰年亦凶年。此何人哉，悠悠苍天。更有一事尤堪怪，欲说未说心先怕。今年处处皆有秋，何故天台大水独无一粒收。一粒不收犹自可，臣水王，君火囚，此事颇关宗社忧。书生守经论白黑，无乃将身豺贙投。"}