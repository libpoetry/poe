{"id":"1047424","title":"将去钱塘望乌峰有感","dynasty":"宋","author":"沈辽","text":"海燕谢故巢，明年复来栖。游人去故里，飘飘困东西。三年岂云远，往往遂乖睽。犹如水中木，那得有定稽。青山为无聊，野水含悽悽。人生百年乐，中复失故蹊。悲歌夜半清，收泪不可啼。深愧社中翁，生死守一溪。无荣安得辱，万事皆可齐。吾性乐幽闲，未遂亲锄犁。为约平生游，终不为世迷。箕颍有夙心，老将守田畦。"}