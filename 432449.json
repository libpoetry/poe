{"id":"432449","title":"鹊踏枝四首","dynasty":"近现代","author":"沈祖棻","text":"零露繁霜芳序换。漏尽银屏，画烛秋光短。梦里欢情犹未远，罗衾一夜思量遍。天气新来浑不惯。半日阴晴，顷刻寒还暖。别久音稀心忍变，人间有日终相见。芳草凄迷秋更绿。不上层楼，怕纵伤高目。早晚归期浑未卜，无端更近弹棋局。魂梦天涯随转毂。乱拨秦筝，容易蛮弦促。恩怨纷纭情断续，伤心旧谱翻新曲。西北高楼云隐隐。误尽前期，后约还无准。淡日墙阴晴未稳，拚将残醉添新困。见说花开归路近。谢了江莲，不寄西风信。塞雁来时休问讯，沈吟留得相思分。摇落最怜江上树。秋到天涯，何处无风雨。休共浮萍商去住，莲房自守芳心苦。倚遍阑干还自语。一霎轻阴，未必真成暮。万水千山君莫误，嘶骢只认归时路。"}