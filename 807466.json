{"id":"807466","title":"念奴娇  红桥园亭宴集同限一屋韵","dynasty":"清","author":"陈维崧","text":"霜红露白，借城南佳处，一餐秋菊。更值群公连袂到，夹巷雕鞍绣轴。一抹红霞，三分明月，此景扬州独。挥杯自笑，吾生长是碌碌。且喜绝代娥媌，元机娣姒，风致偏妍淑。恼乱云鬟多刺史，何况閒愁似仆。小逗琴心，轻翻帘额，一任颠毛秃。倚阑吟眺，云鳞坟起如屋。"}