{"id":"689678","title":"廉州","dynasty":"明","author":"岑徵","text":"封域近雕题，黄茅接大堤。地临沧海尽，天压郡楼低。雾暗秋林叶，风销瘴雨泥。浮云望乡国，归梦绕蛮溪。粤郡多濒海，廉州土俗殊。鸡豚供野鬼，渔猎在明珠。贸易唐泉布，山川汉版图。最怜秦火烈，并及海潮枯。入望是南溟，孤城控杳冥。江分雷水黑，山接大容青。日落还珠浦，天荒海角亭。樵楼歌折柳，肠断不堪听。梁鸿虽避地，庑下懒任舂。旅食如孤雁，飘零类转蓬。马前公府刺，饭后上方钟。梦逐飞杉叶，随风直向东。"}