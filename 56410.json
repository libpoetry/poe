{"id":"56410","title":"冬日灵济宫","dynasty":"明代","author":"李梦阳","text":"贝阙昆仑外，浮生此路疑。蓬莱移旧国，尘世出瑶池。蕞尔双仙迹，飞腾后晋时。论功竟恍惚，谶兆且逶迤。怂恿精灵托，呼嘘霹雳随。先皇亲议号，继圣必修辞。爵陟王侯上，尊同帝者师。龙襦分内锦，宫女准昭仪。雨露宫城切，星辰天仗移。琳琅摇绣栱，松柏荫丹墀。瓶内金花踊，龛前紫凤垂。晴还日月秘，暝则鬼神悲。玉鼎推龙虎，瑶编述姹儿。汉惟栾大显，秦竟羡门欺。五帝非无术，千龄今见谁。累朝盟誓册，玉柜少人知。"}