{"id":"494401","title":"过清溪黄太学生绣绪宸谈异泉之胜作此以为他时往观卜筑之张本","dynasty":"明","author":"湛若水","text":"吾爱三黄生，排闼临清溪。吾爱清溪水，浣此胸中泥。泥滓消且尽，心月澄光辉。还闻山上泉，灵异天下奇。朝夕应潮起，其声隐如雷。乃知气机鼓，通窍靡高卑。此溪何所自？此泉何所为？因悟一本理，共君契玄机。吾欲卜泉上，相与日追随。"}