{"id":"1091697","title":"又次韵","dynasty":"宋","author":"王质","text":"眼前事事皆可书，秋叶满江烟满湖。霜风细织红锦幄，露菊洗出黄金肤。山南山北蹑飞径，步步藤梢牵客裾。褰裳飞下蒹葭浦，纷纷鸥鸟来相娱。渔火深明隔桥浦，炊烟出没临溪庐。溪山洗断鸳鸯梦，犀篦不忆钱塘苏。百年日月走双毂，万古兴亡同一吁。角鹰肯恋绣鞲稳，野马不受金羁拘。功名贵富两安用，乌有先生并子虚。不图操笔赋清庙，但思击壤赓康衢。何时再踏故山麓，芭蕉长大桤栽粗。夜畴娟娟湿翻露，春林聒聒听提壶。鱼肥不用去熊掌，酒浊正是胜醍醐。一区春雨熟瓜芋，半溪秋水繁菰蒲。侯门亦复怜稚子，下状不敢劳长须。吾生一饱足已矣，岂复过意求膏腴。"}