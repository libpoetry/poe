{"id":"518569","title":"重经浯溪","dynasty":"明","author":"张吉","text":"我舟再楫三吾道，李家陈迹悲如扫。两翁辞翰犹依然，十丈铁崖悬至宝。土花渍蚀茫穗半，犹照清湘舞寒藻。西风古树泫露高，似泣中兴多潦草。徒令过客张群议，角立俄然费探讨。有执储皇职抚军，亟尸天位乃无君。有言彼为社稷计，不立危亡当即至。耄荒久失率土心，那更作人怀敌忾。我求二说恐未然，义虽有据道终偏。无君岂可君天下，坐视危亡亦背天。当时诸臣在灵武，只合合谋操两疏。一祈禅诏降金天，一请嗣皇膺历数。艰难百计萃厥躬，舐犊老牛宜内顾。但少须臾俟报章，正名讨贼宁忧莫。邺侯归国惜太晚，鸿渐诸人谁晓悟。遂令河北数十州，欲睹天日终无路。山水三吾素有灵，高歌夜半请深聆。"}