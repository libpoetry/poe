{"id":"1252641","title":"秋夜读刘昕宾旭子夜歌因效其体赋三章","dynasty":"元末明初","author":"郭钰","text":"子夜歌，歌声苦短情苦多。几回待月月轮缺，月当圆处仍虚过。银烛窗深烱残照，玉钗半脱罗帏悄。琵琶学得奉君欢，秖今弹作思君调。《子夜歌》，歌罢其如明月何。牵牛织女永相望，不教精卫填银河。妾心本如秋月白，妾颜不共春风发。玉兔捣药三千年，近见嫦娥搔白发。《子夜歌》，承君蛱蝶双花罗。罗衣秋来不堪著，梧桐树上凉风多。银烛作花好消息，又想归期在明日。并刀不剪相思愁，相思误尽曾相识。"}