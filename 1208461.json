{"id":"1208461","title":"卢疏斋赵平远小像","dynasty":"元","author":"宋褧","text":"盛德不孤立，钜邦尊二贤。卢翁官察访，赵使职旬宣。契分元偕白，襟期甫暨虔。柏森松竞秀，圭瑩璧相联。高谊云霄外，清标几杖边。句枝时络绎，杯算日缠绵。宵候丹砂灶，秋鸣绿绮弦。岳跻同谢屐，湘泛共膺船。酿酒矜方妙，裁衣斗品全。敖嬉驱騕袅，笑咏抚婵娟。密迩通家好，留连对榻眠。闭关常习静，挥麈或谈玄。閒矣山中相，翛然地上仙。仪刑人倏逝，丰度世争怜。肖貌开光霁，垂名著简编。精神栖落月，思致薄凌烟。岂直江潭重，应齐宇宙传。长沙多胜境，并祀待他年。"}