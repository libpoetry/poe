{"id":"259476","title":"九日登少室绝顶同裕之分韵得萝字","dynasty":"金朝","author":"雷渊","text":"閒居爱重九，佳人重相过。登高酬节物，少室郁嵯峨。迤逦谢尘土，夷犹出烟萝。歘如据鳌头，万壑俯蜂窝。浩浩跨积风，瀰瀰渺长河。日车昃红轮，天宇凝苍波。指点数齐州，始觉氛埃多。我无倚天剑，有泪空滂沱。惊鳞盼奥渚，倦翼占危柯。悔不与家来，结茅老岩阿。归途眷老阮，广武意如何。"}