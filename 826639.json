{"id":"826639","title":"壶中天慢·清史馆西轩外桃花一枝，生于榆叶梅上，高枝过屋。乙卯仲春盛放，同人目为寄生桃。偕邓孝先、金篯孙同赋","dynasty":"清末近现代初","author":"俞陛云","text":"露寒天上，占缭垣一角，苔扉深闭。宝箓尘封缃帙掩，黯黯凤城佳气。短梦辞云，斜辉藉煖，酸溅相思味。贞柯憔悴，女萝孤秀焉寄。依约别院帘开，翠阴琼岛，正危阑徙倚。莫慢残妆遮半面，倘有睡棠未起。断涧香萍，旧家梁燕，会得飘零意。天涯羁泊，武陵渔子归未。"}