{"id":"759772","title":"蓝溪烈妇篇为上杭族人德祥妻廖氏作","dynasty":"清","author":"丘逢甲","text":"蓝溪水，清而蓄，中有双鸳鸯，旁有连理木。上多贤者居，吾丘世聚族。岁在蛇，贤人嗟，秋风吹折连理花。文鸳一夜死，鸯殉其雄死自矢。于时九月天雨霜，月魄将死未死尚有光如珥，流照人间烈妇里。妇年三八缺未完，千古完名付彤史。夫有烈妇夫不死，妇死先令夫有子，去夫之死三日耳！蓝溪水，清且长，滨溪行建烈妇坊；上书天语为褒扬，下书妇氏廖夫曰丘德祥。海可枯，石不烂，巍坊永永蓝溪岸。"}