{"id":"489839","title":"玉山草堂为沈南叔赋","dynasty":"明","author":"袁华","text":"东老草堂在何许，昆玉峰前娄水阳。怪石当门猛兽伏，长松绕屋神蜦翔。芸窗展卷声琅琅，若出金石谐宫商。嵩高山中隐者所，浣花溪上诗人庄。小亭野芳发幽香，鸥波淼淼涵天光。南邻老翁觅酒伴，短筇缓策行相羊。草堂之乐乐无央，豺虎遁迹罔两藏。何人写图落尘世，乃是四明狂客老更狂。乌乎四明狂客老更狂，生纸泼墨兀老苍。"}