{"id":"461204","title":"寒江吟·夜宿盐城海畔某舟中","dynasty":"当代","author":"冯永军","text":"沧波浩浩，倩何人，重问鸥盟。任露湿薄襟，霜侵短鬓，为谁豪气纵横。又是千山落木，翠澜冷长鲸。苍茫里，认彼岸，灯火两三星。十年惯逐飞蓬，又西风，共诉飘零。人道冯唐老大，无端尊前，起舞忘形。如磐夜气掀难去，剩扣舷长啸，问几时，袖拂天青。向寥廓，一时凝睇，倘有鱼龙不寐，短句翘首夜深听。"}