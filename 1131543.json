{"id":"1131543","title":"大雪用前韵五首","dynasty":"宋","author":"裘万顷","text":"雨师风伯妙天机，幻出乾坤一段奇。晚对青山浑似画，夜看黄卷可忘饥。金貂换酒非吾事，铁甲屯边正此时。失国残胡应冻死，书生犹赋采薇诗。天孙云里散支机，飞坠人间分外奇。勾引芳尊留客醉，栽培玉粒疗民饥。幅巾篱落寻梅处，一舸江湖钓月时。妙处惟诗可摹写，却怜老去不工诗。谁扶天女下冰机，剪水成花片片奇。影落池塘波不动，寒侵鸥鹭色皆饥。纵横万舞风回处，表里双清月霁时。浪战未能无寸铁，对人羞诵醉翁诗。伊人元不堕危机，踏冻冲寒正自奇。只怪飞花无处避，都忘炊玉有时饥。月明剡水回舟夜，岁暮梁园作赋时。一段风流谁得似，只今王谢却能诗。谁知天巧出玄机，但怪飞璚过眼奇。暝立风枝寒雀倦，愁吟冰谷晓猿饥。芦花洲渚月明夜，柳絮池塘春暮时。此景人间不长有，写真传影正须诗。"}