{"id":"1034233","title":"走笔代书答西士","dynasty":"宋","author":"戴栩","text":"帝城百司官事少，故府庭闲长春草。独馀人事十倍多，一月束书逾束稿。我于其间厌见之，语可摹印百不移。深处难论浅处俗，今我下笔如黏黐。自得君书手不置，报章飒飒生新意。漫将长句替寒温，临流胜寄相思字。久不哦诗诗律疏，字字偃蹇烦麾呼。羡君作邑康庐下，柔强伏梗妥以愉。乃知万事共一法，神熟意便功转捷。听讼固应哲士能，理赋未省通儒怯。往时蔡子尹黄岩，欲试自疑龟屡占。祗今登用颇衮衮，似此县债偿亦廉。期君规模卓鲁上，随世功名真漫浪。幸勿弃我频琢磨，中年师友半凋丧。西湖柳色递晴阴，蒲江远矣谁共寻。近闻乡里一奇事，宿觉庵边祠水心。"}