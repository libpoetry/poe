{"id":"1113732","title":"将之海盐留别和叔","dynasty":"宋","author":"李正民","text":"閒官赢得自由身，且逐渔盐沧海滨。老去心情尤惜别，乱馀宗党喜相亲。向平儿女催婚嫁，陶令田园翳棘榛。扰扰浮生须有后，不应迢递为鲈莼。国恩未报作閒人，犹愧尘踪待玉宸。松菊就荒徒引领，山川信美独伤神。杜陵衰老终辞蜀，王粲登临苦忆秦。行止非人难预料，他年重上縠溪津。烟尘仓猝到淮东，仅亢衰宗扰扰中。浩气不为忧患折，直辞宁与诡随同。西清自愧名浮实，河润深惭惠未丰。白发相看真惜别，祗凭一溉养衰翁。"}