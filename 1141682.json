{"id":"1141682","title":"傍家东北有山曰绍地余幸得之规以为素庄也","dynasty":"宋末元初","author":"戴表元","text":"绍地吾所欣，他时以藏我。冈原见逾美，松柏栽已夥。双流交在右，一几平连左。忆昔初经营，登高忘蹩跛。年衰已渐怯，步暂石频坐。居然契券叶，偶尔龟策可。心手之勤劳，躯骸庶安妥。况复近芳茨，时能荐蔬果。虽无刘伶钟，略慕王孙裸。"}