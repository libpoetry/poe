{"id":"1130938","title":"禅月台","dynasty":"宋","author":"韩淲","text":"贯休一去二百载，犹得灵山照玉溪。不是台高可留客，秋来人要觅诗题。寻得残僧上月台，雨云清薄未全开。茶瓯坐久酒杯举，桂树落香黄菊来。凉风吹雨过城头，不近重阳不是秋。断送清樽欺老病，吹台供得几多愁。蛩动一台秋气深，酒浮灯影唤微吟。不禁骚雅多悲兴，且与枯禅话息心。斋馀洗钵施生台，此路閒通一线开。笑杀渊明沽酒远，推将谁去挽谁来。"}