{"id":"951089","title":"饯紫微高侍郎朝天","dynasty":"宋","author":"岳珂","text":"紫微星郎天上客，身是南宫小宗伯。斗杓夜转天门开，平地一声惊霹雳。已将椽笔提斯文，更决河汉排风云。银潢直下洗戈甲，坐看九陌狂流奔。黄金为台玉为帐，有眼须看舍人样。绍兴季岁说雍公，曾冠貂蝉登上相。峨嵋山高钟异人，昔年相国今后身。声名何尝岷蜀隔，草木仍是江淮春。君不见嘉熙圣主躬神武，法祖整军荡强虏。又不见魏公一战平麟猊，次年子月天废齐。天心废兴真有待，肯以贪残易仁爱。大数恰逢一百年，埽穴犁庭当复再。今年又自淮西来，右相勋名传九垓。旄头黑云坠西北，两两比色明三台。先朝贝州妖贼起，若比此胡仅蜂蚁。当时礼部文侍郎，一日奏凯同平章。"}