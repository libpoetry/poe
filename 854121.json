{"id":"854121","title":"徐仁伯侍郎挽诗","dynasty":"宋","author":"方岳","text":"诸老遗书在，情亲独考亭。学卑时俗陋，文起众人醒。壮笔扛周鼎，危言耸汉庭。群公俱避易，吾道未凋零。纶綍泥封玺，蓬莱月锁厅。冰霜寒挺操，霄汉倦梳翎。有碣留南剑，无心徙北溟。一襟梅野雪，半世草堂星。晚对螭坳墨，亲探虎穴猩。豹关传晓跸，蛰户动春霆。彼相隳人纪，臣言准老经。纲常通宇宙，机阱骇朝廷。躔宿惊霄陨，乾坤为昼冥。囊封争论切，诏敕费丁宁。愤极空流涕，时平竟失刑。忆曾歌楚些，忍复吊湘灵。光蚀星奎壁，冤沈古鼎铏。茫茫千载恨，不尽月岩青。"}