{"id":"693587","title":"徐太史薜荔园辞 思乐堂","dynasty":"明","author":"邵宝","text":"为山兮既仞，为池兮亦寻。宛水石兮斯在，昔之人兮此心。水汪汪兮石磊磊，嗟伊人兮不待。堂既构兮像悬我，山岳兮池海。楼吾俯兮清流，流之汇兮幽幽。日徘徊兮延伫，将舍此兮焉求。庭翛翛兮疏竹，回岩风兮鸣玉。轩吾倚兮无言，羌独歌兮淇澳。蕉被被兮石矗矗，纷满亭兮芳菉。芳菉兮柰何，怀佳人兮蹉跎。台登登兮山上田，畇畇兮山下。穑日力兮君欣，君复闵兮农之苦。菉叶兮朱英，洞窈窕兮若房。怅青春兮迟暮，犹有寄兮馀芳。采采兮荷华，西之渚兮东涯。水天风兮香远，淹中洲兮日斜。月明兮峰景，既东兮复西指。佳期兮夕骋，扣环窦兮栖栖。涧将断兮有石，下潺湲兮玉声。步既度兮返顾，予焉知兮何情。武陵胡然兮震泽隈，花与水兮沿复洄。怅寻源兮不见，见水流兮花开。屹有峰兮湖之中。石际水兮丛丛。彼日夕兮浪以风。于我石兮撞舂。猗兹望兮南东。谁此池兮此峰。峰之下兮湖通。盍观兮焉从。善齐物兮若翁。结琼枝兮若屏，岁云暮兮青青。春风起兮烟雾，翠为雨兮载零。有矶兮水滨，俯幽藻兮青蘋。鱼鳞鳞兮迎予，梦烟月兮千春。"}