{"id":"1193582","title":"虞美人","dynasty":"唐","author":"毛文锡","text":"鸳鸯对浴银塘暖，水面蒲梢短。垂杨低拂曲尘波，蛛丝结网露珠多，滴圆荷。遥思桃叶吴江碧，便是天河隔。锦鳞红鬣影沈沈，想思空有梦相寻，意难任。宝檀金缕鸳鸯枕，绶带盘宫锦。夕阳低映小窗明，南园绿树语莺莺，梦难成。玉炉香煖频添炷，满地飘轻絮。珠帘不卷度沈烟，庭前闲立画鞦韆，艳阳天。"}