{"id":"816859","title":"一萼红二首","dynasty":"清","author":"蒋敦复","text":"茜窗深。记琼箫度曲，眉恨暗侵寻。玉夜初凉，檀膏半注，微听莲漏沈沈。断魂处、年华似羽，剩花外、残梦托幽禽。杨柳青烟，海棠红雨，池馆春阴。谁想倦游词客，甚江湖载酒，兰雪题襟。扇底歌阑，绡边泪聚，惜别何况如今。空自按、霓裳旧曲，听风水、谁为觅余音。闲趁斋鱼粥鼓，直恁飘零。渺芙蓉。鬲苍烟一片，凉意入银塘。帝子愁深，佳人梦浅，无数水佩风裳。断霞晚、吟边日暮，听渔唱、谁和白蘋乡。木叶微波，菱花满镜，遥忆琼妆。天际湘灵鼓瑟，但数峰青峭，红冷斜阳。弄水船头，罗裙裹鸭，何似覆取鸳鸯。更留得、瑶华采采，荡兰桨、越女艳歌长。可惜西风瘦影，楼外香光。"}