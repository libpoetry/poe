{"id":"707888","title":"东风齐着力 其二 十四夜，用胡浩然韵。","dynasty":"明末清初","author":"梁清标","text":"百宝灯轮，六街鼓吹，做就繁华。凤城月满，春到万人家。多少朱门贵客，张高会、笑拥名娃。香风送，炉添鹊脑，斗帐低斜。幽兴亦堪夸。清影里、冻枝绛烛交加。一帘夜色，别自贮烟霞。小擘乌丝写句，迎人意、暖阁梅花。闲消受，霜相素盏，春饼芹芽。"}