{"id":"234104","title":"沁园春·消得雕栏","dynasty":"宋代","author":"程珌","text":"消得雕栏，也不枉教，车马如狂。怪元和一事，韩公子者，归来斫去，玉毁崑冈。为解花嘲，朝来试看，采佩殷霞浥露香。君休怪，算只缘太艳，俗障难降。诗人未易平章。向百卉、雕零独後装。看洪炉大器，从来成晚，只须这著，也做花王。况是月坡，花围一尺，压尽纷纷琐细芳。还堪笑，笑龙锺老凤，方入都堂。"}