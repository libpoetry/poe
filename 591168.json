{"id":"591168","title":"泊枞阳眺览盛唐遂忆汉武之游","dynasty":"明","author":"欧大任","text":"行役届皖城，放舟下枞阳。原隰郁膴膴，江波浩汤汤。忆在元封中，君王狩朱方。大江深且广，及兹一苇航。慷慨盛唐歌，意气临八荒。弯弧射蛟台，皇武何可当。六龙奋遨游，宝鼎开灵昌。八骏将安归，黄竹悲哉伤。宸游事既往，六合无回光。春沙莽草露，洲曲鸿雁翔。不见楼船还，空馀蕙兰芳。追昔有虞氏，恭己垂衣裳。缦缦卿云飞，跄跄仪凤翔。圣人重无为，君子贵豫防。览古动悽恻，延伫增彷徨。"}