{"id":"823103","title":"玉京秋 苇，用蘋洲韵","dynasty":"清末近现代初","author":"赵熙","text":"秋影阔。沙边夜潮退，雨声亲切。岸阁鱼舠，石横蟹簖，梢梢凉叶。身入江南画藁，卷西风、无限飞雪。故人别，一行征雁，昔游休说。劫后家山尤怯。莽天涯、鱼笺又缺。断涧人家，新霜天气，吟情先歇。白发听潮，梦不到，当日黄花清节。棹歌咽。回首江村夜月。"}