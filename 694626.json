{"id":"694626","title":"赠锦衣卫千户","dynasty":"明","author":"陈繗","text":"冠世英雄继世勋，京都丰采孰如君。剑横杀气冲牛斗，戈耀秋光破阵云。兵甲胸中驰万马，貔貅门下拥千军。麒麟阁上传消息，竹帛名高四海闻。气宇轩昂大丈夫，世家何愧执金吾。垂勋烨烨昭光烈，威武桓桓振帝都。万马无声听号令，三军奉法任招呼。圣明昼日来三接，会见康侯赞庙谟。"}