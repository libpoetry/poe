{"id":"887483","title":"古香慢 自度腔夷则商犯无射宫赋沧浪看桂","dynasty":"宋","author":"吴文英","text":"怨娥坠柳，离佩摇荭，霜讯南圃。漫忆桥扉，倚竹袖寒日暮。还问月中游，梦飞过、金风翠羽。把残云、剩水万顷，暗熏冷麝凄苦。渐浩渺、凌山高处。秋澹无光，残照谁主。露粟侵肌，夜约羽林轻误。剪碎惜秋心，更肠断、珠尘藓路。怕重阳，又催近、满城细雨。"}