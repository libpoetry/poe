{"id":"979503","title":"和关彦远秋风吹我衣","dynasty":"宋","author":"晁补之","text":"海中群鱼化黄雀，林乌移巢避岁恶。邺王城上秋风惊，昔时城中邺王第，只今蔓草无人行。但见黄河咆哮奔碣石，秋风吹滩起沙砾。翩翩动衣裳，游子悲故乡。忽忆若耶溪头，采薪郑巨君。南风溪头晓，北风溪头昏。一行作吏，此事便废。梦中叶落，觉有归意。归欤归欤，吾党成斐然。君今生二毛，我亦非少年。胡为车如鸡栖邺城里，朝风吹马鬃，暮风吹马尾。与人三岁居，如何连屋似千里。我则不狂，曾谓吾狂。不吾知，亦何伤，安能户三尺喙家一吭。人亦有言，人各有志。吞若云梦者八九，长剑耿介倚天外。有如陈仲举，庭宇亦不治。吾乃今知贵不若贱无忧，富不若贫无求。负日之燠吾重裘，芹子之饫吾食牛。心战故臞，得道故肥。吾封侯，匹夫怀璧将谁尤。归欤归欤，岂无扬雄宅一区。舍前青山木扶疏，舍后流水有菰蒲。今我不乐日月除，尺则不足寸有馀。七十二钻莫能免豫且，无所可用乃有百岁樗，龚生竟夭天年非吾徒。"}