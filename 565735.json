{"id":"565735","title":"临病咏怀九首 其五","dynasty":"明","author":"黄省曾","text":"穷达皆偶然，智巧非所期。世人经营之，谓可取而携。蜂图蚕搆茧，迨死竟沉迷。举国皆若狂，安分抑何稀。君子履其常，恒以天命持。所遇即成欢，晏然在閒居。铢毫岂能益，蹈之不复疑。飞蓬与流萍，随飙顺所栖。朱博踰台鼎，郗生有愧辞。翰音实不从，妖孽自来欺。所贵从吾好，此训心耿如。"}