{"id":"381027","title":"三姝媚·吴坊歌板地","dynasty":"现代","author":"郑文焯","text":"吴坊歌板地。借青尊浇残，一春红泪。有限柔魂，似海棠枝上，断丝还系。第一轻盈，禁几度、沈郎腰细。莫遣垂杨，空向高楼，替人眠起。昨夜欢盟须记。但醉粉迷香，枕边花气。雨薄云轻，怕梦来都变，那时情味。晓帐愁分，却又惜、黄昏容易。自恁幽期能耐，而今倦矣。"}