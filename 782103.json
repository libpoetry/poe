{"id":"782103","title":"辛丑三月望后一日闻亨儿成进士五百字","dynasty":"清","author":"戴梓","text":"携儿投辽东，嘤咿甫三月。汝母泪不乾，哭久变成血。相逢尽路人，有苦向谁说。囊无金错刀，饭啜糠秕屑。腹内长苦饥，乳脉久乾竭。俯视怀中儿，不如弃沟辙。患难身莫保，安能育尔活。断绝骨肉恩，免使遭磨折。捧看几周回，骨相诚英物。头颅圆中规，额比成人阔。啼声侔钟鸣，双目剪秋月。尔我遭坎坷，抚弄亦怡悦。况昨初生时，梦兆卜休吉。天属系人心，欲舍终难割。迨至四五龄，居然若老成。嬉戏不侮虐，不作孩童行。欣闻邻家子，早暮有书声。索母为教读，母教无多经。数教数能诵，喜跃矜其能。我为饔飧累，日夕勤笔耕。不能自训迪，诬以他人凭。横暴遭恶族，惨掠如仇雠。冀欲陨其命，遂彼阴毒谋。尔母闻奔救，急痛心若抽。母子相持抱，涕泣不能收。性命虽脱免，郁怒瞢双眸。十载不见物，悔恨无时休。计年已十五，视物始能睹。黾勉为延师，劼毖历寒暑。操觚试为文，颇能驱陈腐。十七入黉宫，文名声楚楚。精进正斯时，家贫缺修脯。勤惰任尔为，避喧栖梵宇。裹粮既无多，枵腹勇难贾。几日复归来，饥瘦面尘土。抚诘心内伤，双泪落如雨。救死真不赡，岂复望延祜。已分覆巢馀，黄口无振羽。尔能体我心，愤无激艰阻。死灰冀复燃，瘁极不言苦。穷老望儿兴，酸心难备数。今幸捷南宫，惝恍浑疑梦。喜极反生悲，往事撄心胸。忆尔在母腹，惊怖遭陈凶。堕地随远配，屡困卒能通。机兆应不绝，无乃尔是钟。自待勿菲薄，负荷在尔躬。我老复奚望，甘心此地终。故乡岂不思，此事关苍穹。努力建名业，昌我北地宗。"}