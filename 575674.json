{"id":"575674","title":"海南村老歌","dynasty":"明","author":"邢宥","text":"海南村老非真村，家能识字里能文。读书大意破《论》《孟》，险夷巧拙知区分。得钱只欲买书读，不置田庐遗子孙。祝融司天霜不杀，四时雨露皆春温。禾收两熟杂粳糯，仓积穜稑多如云。木奴大者十馀种，半花半实充林园。族属姻娅无远迩，岁时壶榼通温存。水行乘舟陆乘马，巾服雍容礼义敦。况有童奴可将命，幸无徭役相劳烦。采钓芳鲜随意出，海中为乐难具论。养高花下酒一樽，无事足不蹑公门。心有馀宁形亦逸，海南村老非真村。"}