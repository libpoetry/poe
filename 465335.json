{"id":"465335","title":"迈陂塘 秋闱报罢，填此写闷","dynasty":"当代","author":"张崇光","text":"载胸中、闲愁万斛，销来无可销者。看花日日伤迟暮，何况看人走马。铅泪泻。尽痛哭，秋风酬汝文章价。桑榆漫话。恐磨蝎临宫，痴蝇钻纸，头发白盈把。狸埋搰。人已中年过也。成功休论多寡。扁舟咫尺蓬莱岸，屡被罡风回驾。天仰咤。要死尽名心，老我绳枢下。邯郸梦假。且闷去吹箫，狂来说剑，身世付杯斝。"}