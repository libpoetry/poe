{"id":"836506","title":"磺溪三高士诗 其三 隐者林先生","dynasty":"清末民国初","author":"陈肇兴","text":"先生无名字，不知何许人。折苇渡沧海，信脚行阳春。当时富民侯，延座列上宾。筑堤兴水利，指授如有神。功成不受赏，长揖辞金银。问名嗒然笑，再问言津津。天地我父母，埏垓我乡邻。不夷又不惠，能屈亦能伸。五柳非吾徒，角里非吾身。孤山梅花婿，乃我有服亲。"}