{"id":"504907","title":"送无作禅师住保福院","dynasty":"明","author":"乌斯道","text":"忆昔东皋上，予尝扣岩扃。翛翛脩竹下，宴坐挹高清。正见独一翁，孤标凛寒冰。嘉言罄前哲，四坐不厌听。予时方好修，数数往亲承。开门见颜色，蔼然喜气盈。风尘三十载，死生隔幽明。每与公言此，默默想仪刑。公今大梅去，又复感中情。翁尝此中住，灵踪杳冥冥。"}