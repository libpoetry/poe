{"id":"1237171","title":"和季文山斋早春二首","dynasty":"元","author":"钱惟善","text":"方壶元不离人间，倚遍东风十二阑。烟雨楼台春似画，水云窗户昼生寒。遥知洗鼎煎茶待，定许敲门借竹看。醉后石桥花烂熳，翠禽啁哳在檐端。落梅风细小窗寒，石上馀香点点斑。不惜壶觞千日醉，只愁庭馆一春閒。涧云生白元非雨，江树排青更有山。携取画图溪上去，鹤声应到梦魂间。"}