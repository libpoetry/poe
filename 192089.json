{"id":"192089","title":"携子孙到四明洞节叙有感","dynasty":"宋代","author":"李石","text":"四昨本山名，与洞屹相向。取山以名洞，足以迎景贶。我非济时才，香火三遣放。再为玉局吏，圣恩覃旷荡。有如鉴湖乞，均逸江海上。圆也如乃翁，历历耗心匠。三径同蒋诩，五柳比元亮。一日培壅力，百年基址壮。桃李遵旧蹊，松竹缘叠嶂。林花拂朝晴，山鸟激清响。园人收果实，夏秋各有饷。谁云橐驼种，已有猢孙藏。翁前携客来，未免策拄杖。崎岖到洞门，衰病筋力强。洞中亦虚白，喜气含万象。俎豆具仓猝，一杯复一唱。山果与山花，足以备清赏。杯盘旨味薄，笔墨醉语妄。醉中忽抬眼，云巢仍在望。投杯揽衣起，涕泪立惆怅。云巢我师友，白玉已黄壤。相距洞与山，风雨灯烛晃。有如对床夜，了不隔寻丈。他日吾子孙，丹青二老像。"}