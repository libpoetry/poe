{"id":"209676","title":"简王长元次元时复欲入都","dynasty":"宋代","author":"吴则礼","text":"跛跛鬓毛短，娟娟春日长。繁花丽泽国，叠鼓掺渔阳。唤婢理双屩，遣儿谋一觞。惟知作寒食，那复问殊方。石鼎官芽滑，铜盆井水凉。有时拈拄杖，随意坐胡床。涎涎定巢尾，咬咬求友吭。篮舆元落眼，豆饭或撑肠。楚柁连江色，淮天著雁行。关侬五斗粟，老子复游梁。"}