{"id":"764669","title":"兰陵王 别谭开子","dynasty":"清","author":"毛奇龄","text":"淮南路。正值嵩阳归去。梨花晚、寒食初过，与汝东湖最深处。夜凉倾斗醑。听拨银筝无数。扶红袖、酒醒回时，长是城头鼓声曙。恨一别如雨。更南北东西，春还秋暮。许昌宫里留君住。任作赋繁台，题诗梁苑。何期此地复相遇。仿佛似前度。看舞。郡中署。便图遍屏山，歌残烛树。送君还上棠溪渡。望长淮千里，依然东注。那堪言别，况绿柳，渐飞絮。"}