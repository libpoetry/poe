{"id":"992214","title":"和李廷老家会饮","dynasty":"宋","author":"梅尧臣","text":"四序岂常停，寒革春寖和。始爱衣裘轻，相与车马过。车马不畏远，风埃不畏多。到门门有槐，槐上时鸟歌。时鸟歌犹涩，主人当谓何。南开石榴轩，中置饮酒蠃。食桉施黄金，馔炙厌白鹅。汉糟槎头美，吴羹成咄呵。既醉或放言，抉庄引骀它。纵论或好辨，排墨同孟轲。日将薄虞渊，执策交相摩。欲去举大白，酌我苦大苛。"}