{"id":"231391","title":"齐天乐·清溪数点芙蓉雨","dynasty":"宋代","author":"周密","text":"清溪数点芙蓉雨，苹飙泛凉吟艗。洗玉空明，浮珠沆瀣，人静籁沈波息。仙潢咫尺。想翠宇琼楼，有人相忆。天上人间，未知今夕是何夕。此生此夜此景，自仙翁去後，清致谁识。散发吟商，簪花弄水，谁伴凉宵横笛。流年暗惜。怕一夕西风，井梧吹碧。底事闲愁，醉歌浮大白。"}