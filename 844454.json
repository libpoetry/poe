{"id":"844454","title":"赣州杂感","dynasty":"清末民国初","author":"俞明震","text":"共说趋炎地，曾无酿雪天。虫沙真厄运，冤愤有残年。客去心常醉，愁深月不圆。栖迟聊复尔，得地草堂偏。自昔存祆教，深山鬼国迷。结成衰世果，愁到万家啼。失计冤魂尽，惊寒日脚低。回光馀一照，仍见雨凄凄。隐几悲生事，披衣听晓舂。市声含惨淡，官计但弥缝。巫女醉谈鬼，蛮花红耐冬。养痈在穷谷，遗恨到寒蛩。后事真难问，前因更可哀。几人收涕泪，一雨长莓苔。霁影山围住，风声雁带来。谁教民气塞，远望一登台。"}