{"id":"697126","title":"余为五岳之怀旧矣丙子冬将以计偕北上适少参王公自秦中过访为余剧谈莲花玉女之胜且出诸登览作见示恍然如曳杖从公游憩太华绝顶者不胜飞动之思辄赋七言律四章","dynasty":"明","author":"胡应麟","text":"缥缈青天华岳西，万峰云色绕丹梯。行窥日月中华尽，坐倚星辰太白低。阴洞古坛犹积雪，断崖飞瀑几留题。知君苦觅惊人句，不奈清猿绝顶啼。五夜扳萝到绝颠，俯看城郭带秦川。携将太华峰头月，独听终南树杪泉。千里河山朝白帝，九霄云雾失青莲。探奇漫倚孤筇啸，咫尺瑶台是列仙。片片青霞屐底移，半空岩壑转逶迤。悲风万里来三蜀，落日遥天断九疑。渭水秋光犹殿阁，昆池寒影自旌旗。狂来健翮飞扬甚，翘首宁论谒帝迟。历尽飞泉到上头，白云回望满皇州。千峰不断秦关色，万壑长悬汉树秋。赤日阴森?语乱，苍烟明灭鸟飞愁。何因瓢笠相从去，醉踏莲花问斗牛。"}