{"id":"680595","title":"题凉棚","dynasty":"明","author":"李裕","text":"初昏火南贞，祝融气方赫。当空驾金轮，万方苦烦热。曰余疲薾躯，避炎计深拙。一室倚堂虚，僻陋嚣氛绝。丛条象云构，密叶成藻棁。插槿当篱牖，编篁作门闑。汲泉决渠分，种药为区别。径草翳不芟，园花纷可撷。燕嬉幽抱舒，閒睇生虑歇。既乏河朔饮，又无仲都诀。白团引新凉，石乳清心骨。悠悠念往时，光景何飘忽。广德欲悬车，子牟犹恋阙。暂同战胜者，兹焉坐深樾。"}