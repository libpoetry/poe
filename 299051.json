{"id":"299051","title":"买陂塘·题花玉五姑母深柳读书堂图","dynasty":"清代","author":"袁绶","text":"数东风、几番花信，愔愔香絮吹倦。千条万缕争牵惹，绿罥谢家庭院。春影茜。正午日迟迟，一桁窗纱掩。帘波半卷。任软搭檐牙，低拖栏角，不唱玉栏怨。烟丝暖，次第眉痕笑展。有人翻遍黄卷。落花片片飞如雨，咫尺翠云遮断。尘思远。恁杀粉调铅，一寸愁心绾。流光似箭。甚水碧楼台，泥红门巷，贪听早莺啭。"}