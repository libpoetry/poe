{"id":"682758","title":"寄户部兄象先","dynasty":"明","author":"区怀瑞","text":"沆瀣流金膏，微凉溉残暑。光换碧梧滋，颢入蒹葭渚。采云辉列宿，宛照含香侣。直庐迥秋阙，起草当仙籞。昭回上河汉，错落盈毫楮。片语惬谟谋，千秋盛期许。海澨极鹏阴，宗祏高鸾举。峤树日以隔，清徽重延伫。何因下朔鸿，远响消烦绪。绪思轸国步，羽翼在哲臣。景命返中昃，邹谷煦阳春。狼烽六七载，榆塞黯埃氛。刍糇括蔀屋，输挽备酸辛。量入日不给，归虚苦无垠。边储幸仰息，筹度转洪钧。夙夜明主忧，求以纾吾民。缅怀绕朝策，沦落难重陈。企兹光鼎彝，慰我蓬蒿人。"}