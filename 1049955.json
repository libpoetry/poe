{"id":"1049955","title":"治水谣","dynasty":"宋","author":"郭祥正","text":"去年圩破官不救，阙食逋亡十八九。今年大水如去年，民困适遭何令贤。贤哉何令能治水，枪木编芦多准拟。赏罚公平贫富均，赤脚亲临食亡匕。每趋危垫必身先，往复连宵几百里。浪头作恶工莫施，一拜能令二龙起。白龙先去黑龙随，鳞鬣分明皆见之。须臾浪定埂可禦，父老惊嗟咸涕洟。西门投巫安足比，亦胜乘舆济溱洧。活我生灵十万家，惠泽阴功浃神理。天子临轩方用才，时时有诏搜草莱。请歌何令能治水，愿采斯言献天子。"}