{"id":"799371","title":"汪奂之寄示和苏文忠定惠院寓居月夜偶出二诗题其兄均之所藏二诗草稿墨迹并约同作得四首 其三","dynasty":"清","author":"李振钧","text":"我与均之少年时，京国秋风武昌夜。藏书惯自签甲乙，鉴古能分床上下。真好常嗤龙牖窥，知味不同猿羹泻。自我不见五春秋，插架图书几高亚。今闻秘获苏诗迹，亟欲传观不敢借。兰亭快睹自有缘，相思祗恐朱颜谢。君归几度月华圆，湖水当门山绕舍。会须访尔来莘庄，黎有莳兮园有蔗。若问李生近何如，未生白发心先怕。唯馀豪气不肯降，入山痛哭行酒骂。"}