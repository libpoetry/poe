{"id":"702603","title":"和韵酬黄蕴生二首","dynasty":"明","author":"程嘉燧","text":"柴荆宴起客来初，偏慰衰容久索居。尽日长吟才子句，多时胜读古人书。墙头新竹延高柳，门外清流映污渠。更约相从见披豁，祇应扶曳扫庭除。移家门向竹林中，小院时闻松柏风。来往每思同长老，见知真愧自儿童。汪陂洵合称颜子，樗散何由比郑公。久欲净袪诗酒污，远师庞蕴了诸空。"}