{"id":"1235433","title":"吴宁极惠和閒居五诗复用韵为谢","dynasty":"元","author":"刘诜","text":"嗜澹务坟素，端居世机绝。微风被崇梢，撩乱书几叶。山家晨烟薄，日晏远春歇。庭寒掩馀蕙，剥啄谢过谒。幽怀忽浩然，高咏脱音节。衰发如素雪，一往随飘风。怅然平生怀，危坐闻远钟。守身易成隘，应俗或谓通。不惜举世稀，所慕知者同。傍偟岂有求，寂默非伤穷。文章在天地，万古相递谢。风霆春行天，雕隼秋纵野。所得虽良殊，自役总无暇。飞霜厉薄寒，木叶日以下。咫尺不共论，孤灯结遥夜。"}