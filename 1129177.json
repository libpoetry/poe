{"id":"1129177","title":"翠微山居诗","dynasty":"宋","author":"释冲邈","text":"山水煎茶拗柳枝，禅衣百结任风吹。看经只在明窗下，得失荣枯总不知。任运腾腾作老颠，何须论道复论禅。莫将闲事来相扰，妨我长伸两脚眠。闲来石上卧长松，百衲袈裟破又缝。今日不愁明日饭，生涯只在钵盂中。老来欲觅人间物，须向红尘问世人。莫怪山僧无扫帚，都缘行处不生尘。莫向人间定是非，是非定得有何为。而今休去便休去，若欲了时无了时。朝见花开满树红，暮观落叶又还空。若将花比人间事，花与人间事一同。百计千般只为身，不知身是冢中尘。莫欺白发无言语，此是黄泉寄信人。早灰百念卧灵山，世路无心绝往还。僧相祇宜林下看，不堪行到画堂前。一池荷叶衣无尽，数树松花食有馀。却被世人知去处，更移茅舍作深居。高山远望石碐碐，叠嶂回峦数十层。时人只识云生处，不见松萝岩下僧。辞君莫怪归山早，为忆松萝对月宫。台殿不将金锁闭，来时自有白云封。独摇金锡出樊笼，便踏孤云上碧峰。莫怪脚穿脱尘履，且图行处不留踪。三界无家谁最亲，十方惟有一空身。但随云水伴明月，到处名山是主人。茅檐静对千山月，竹户闲楼一片云。莫送往来名利客，阶前踏破绿苔纹。踏石窗山一老僧，白云为伴水为朋。通宵只在洞中宿，月上青山便是灯。人生在世急如风，昨夜今朝事不同。不信但看桃李树，花开能得几时红。僧家无事最幽闲，近对青松远对山。诗句不曾题落叶，恐随流水到人间。霜飞峭壁夜猿惊，手把松枝叫月明。知有石龛僧入定，朝来不作断肠声。任性随缘一比丘，一生无喜亦无忧。白云纵听飞来去，但得青山在即休。高高峰顶恣情田，买断清闲不用钱。堪笑白云无定止，被他风送出山前。"}