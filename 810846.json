{"id":"810846","title":"减字木兰花 为长沙女广王素音作用稼轩过长沙道中见妇人题字用其意作韵","dynasty":"清","author":"王士禛","text":"离愁满眼。日落长沙秋色远。湘竹湘花。肠断南云是妾家。掩啼空驿。魂化杜鹃无气力。乡思难裁。楚女楼空楚雁来。纱窗梦起。极目玉关人万里。斜绾千条。自古销魂是灞桥。春阴不尽。除却残莺谁借问。陌上楼前。销得香闺几日怜。木兰殿里。回雪流风人莫比。万里桥头。水绿山青不尽愁。连昌春竹。空映落花红簌簌。莫问当年。锦袜犹能直许钱。天然姿媚。比向梅花应不异。一斛珍珠。得似鲛人泪点无。文园老去。恨煞无人能解赋。我见应怜。不索长门买赋钱。隔溪桃叶。照影秋波双画楫。旧日琅邪。红板桥南第几家。趁潮归去。一缕柔情无著处。但有垂杨。叶叶枝枝解断肠。"}