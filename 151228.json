{"id":"151228","title":"沁园春·过了梅花","dynasty":"宋代","author":"陈人杰","text":"过了梅花，纵有春风，不如早还。正燕泥日暖，草绵别路，莺朝烟淡，柳拂征鞍。黎岭天高，建溪雷吼，归好不知行路难。龟山下，渐青梅初熟，卢橘犹酸。名场老我闲关。分岁晚诛茅湖上山。叹龙舒君去，尚留破砚，鱼轩人老，长把连环。镜影霜侵，衣痕尘暗，赢得狂名传世间。君归日，见家林旧作，为报平安。"}