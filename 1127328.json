{"id":"1127328","title":"丞相王公挽词","dynasty":"宋","author":"喻良能","text":"炎统中兴日，淳熙翊赞功。宪邦同吉甫，待旦类周公。一品恩荣重，三朝礼貌隆。欲知勋业盛，请视鼎彝中。维岳钟英粹，兴王有俊良。文章周卫武，书考郭汾阳。调燮民庸茂，弥缝主道昌。中台一宵坼，四海泪滂滂。畴昔翘材馆，疏庸获屡游。衮衣无傲色，吐握有勤求。辅弼十年久，雍容片善收。至今天下士，语及泪交流。"}