{"id":"111187","title":"老聃子·昔在羲皇前","dynasty":"宋代","author":"彭止","text":"昔在羲皇前，遂有郁华子。苍姬握图籙，更出为柱史。应世抑何久，万有千余祀。一日将度关，崑崙且西指。短车驾青犊，上有紫云起。占风知圣人，再拜勤尹喜。授之五千言，试一撮玄旨。是身求不殆，其要在知止。万事皆倘来，轩冕直寄耳。乘云游太清，坐进长生理。"}