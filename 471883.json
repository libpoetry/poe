{"id":"471883","title":"岁暮客居呈弱侯三篇 其二","dynasty":"明","author":"陈第","text":"晨起临北窗，连阴未朗彻。昔出桃李华，今看霜霰结。爆竹频有闻，天涯近除节。而我客南都，心迹俱寂灭。外户常反扃，四壁幽以冽。执爨虽一夫，饔飧良靡缺。晏坐展图书，袪寒亲曲蘖。时与达人谈，千古共参折。清灯耿前除，谈罢自怡说。回首风尘人，迟暮正愁绝。"}