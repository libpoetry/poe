{"id":"609876","title":"呈观察景醇刘公","dynasty":"明","author":"韩上桂","text":"平生意气为谁剖，满腹幽怀不出口。生长荒崖阅岁华，久分栖迟付林薮。读书颇欲演三车，问字几能窥二酉。徒掩芸编避蠹鱼，试探石鼓馀蝌蚪。风骚直起屈宋前，雅颂未甘曹阮后。乘风破浪思无穷，树德立言心不朽。虽然水击恣鹏抟，岂知兔脱徒株守。千金壮技莫屠龙，三岁甫田但存莠。蠖伸或贾后生谗，雌伏便邀时辈诟。惭如季子敝貂裘，困似敬通亲井臼。忧侵岂藉背树萱，病瘠俄惊肘生柳。金溪王公雅望崇，藻识昔曾逢此叟。藻才竟许赋三都，雅调独推藏八斗。合浦光探明月珠，太华鲜摘如船藕。剑开干莫定雌雄，骏索骅骝遗牝牡。钻肉欢从付羽毛，洗瘢幸尔捐瑕垢。屣倒中郎折节恭，樽倾北海忘年友。别绪将凄面却难，硕德不报颜何厚。公今奉节佐边猷，白日金章辉紫绶。论德何妨孔李通，比姻况复王刘旧。玉贝光华世所珍，黄钟大韵人从扣。游刃翻知合舞奇，运斤信属成风手。夙誇炙毂等龙雕，顿惊幼妇析辛受。精气时令琬琰摇，慨歌直遗风雷吼。范叔犹怀一饭恩，聂政岂为千金寿。任将沟断惜牺尊，肯道苏馀厌刍狗。爱护敢同帐里书，抵掷讵覆家中瓿。文从羲画究三三，术向齐侯陈九九。萧瑟谁知庾信愁，支离勿问哀骀丑。寻常拱把未应无，赤札丹砂惟所有。葳蕤倘逐凤凰飞，奔趋未失牛马走。谬矜险语淅矛头，祇效微吟吹剑首。幽谷寒条久未荣，春来或可吹嘘否。"}