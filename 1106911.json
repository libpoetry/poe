{"id":"1106911","title":"偶置小园因题","dynasty":"宋","author":"王禹称","text":"十亩春畦两眼泉，置来应得弄潺湲。三年谪宦供厨菜，数月朝行赁宅钱。空愧先师轻学圃，未如平子便归田。此身久畜耕山计，不敢抛官为左迁。偶营菜圃为盘飧，淮渎祠前水北村。泉响静连衙鼓响，柴门深近子城门。濛濛细雨春蔬甲，亹亹寒流老树根。从此商于地图上，画工添个舍人园。"}