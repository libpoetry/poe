{"id":"553497","title":"永嘉胜概卷为黄太守赋","dynasty":"明","author":"王绂","text":"永嘉古名郡，山水足清赏。王谢旧登历，境在人已往。遗躅不可攀，千载徒追仰。黄侯来牧守，政暇爱西爽。邀人绘成图，历历如在掌。岚光树苍翠，海气天沆漭。松坞出禅宫，花汀隐渔榜。桑麻接屋青，机杼连村响。楼台俯崇墉，阡陌遍膏壤。彷佛行春时，笙歌散轮鞅。惭余谬通籍，染翰近天仗。披图谅难即，神游起遐想。"}