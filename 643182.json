{"id":"643182","title":"送黄鍊师还天台","dynasty":"明","author":"胡奎","text":"吾闻天台山高四万八千丈，中有玉平之洞天。丹霞赤日照林壑，此地往往多神仙。神仙中人不易得，黄公之孙有仙骨。放浪江湖四十年，春风落尽柳花碧。海边楼观临蓬莱，何年飞舄从东来。丝纶五色诏遗逸，手把芙蓉朝玉台。昔我题诗过方丈，令我临风倍惆怅。不见辽东一鹤归，步虚声落青天上。我有一掬泪，不洒三十春。但哭市井交，何曾哭仙人。我知仙人长不死，昼夜循环亦如此。"}