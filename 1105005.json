{"id":"1105005","title":"德翁有诗再用前韵三首","dynasty":"宋","author":"尤袤","text":"文章仙伯记仇池，每想横斜竹外枝。未放柔柯攒玉雪，稍看红蒂染燕支。别来望远凭谁寄，老去寻春只恐迟。把酒问花花解语，定应催促要新诗。立马黄昏绕曲池，几回踏雪问南枝。不应春到花犹未，定恐寒侵力不支。陇上已惊传信晚，樽前只想弄妆迟。临风不语空归去，独立无憀自咏诗。尝记寻芳到习池，攀条频认去年枝。晓穿曲径千林去，晚度危桥一木支。不避春寒来得得，只缘人望故迟迟。无钱可办罗浮醉，报答春光只有诗。"}