{"id":"979368","title":"北京水后往棣州试进士","dynasty":"宋","author":"晁补之","text":"晡时北京城，行李上客槎。二更无人声，骑马黄河沙。误缘柳滩中，寻炬知田家。道有转徙人，襁负依丘麻。鸡鸣不安枕，彷佛墟里斜。秋瓜抱子母，荞麦亦已华。赖兹野物登，尔辈生有涯。夜宿冠氏驿，旅衾魂梦嘉。明发萦长坂，晚开堂邑衙。秋阳此方炽，流汗沾巾纱。处阴甘吾愿，聊逸岂在多。有风东北来，惨惨飞雨加。顷时异晦明，稍瞩天表霞。仆夫为我言，涂梗绝行车。且还解吾褚，中林侣群鸦。诗书维永夕，蚤作从复赊。岂不有王事，奈此仆夫何。"}