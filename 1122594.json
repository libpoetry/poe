{"id":"1122594","title":"将去宝峰诵老杜更欲投何处赋五言三首","dynasty":"宋","author":"洪炎","text":"更欲投何处，乾坤老病身。穷愁但有骨，栖泊渺无津。岩穴探幽薮，人烟隔几秦。驱车上九折，回首想伤神。更欲投何处，穷猿不择林。低回竹柏语，惨戚钟鱼心。邑邑出门泪，行行度岭吟。西江如可吸，在处海潮音。更欲投何处，仙山不可窥。欲寻吴许迹，默与绮园期。裹饭随妻子，清秋问路歧。神真有汲引，逸驾或容追。"}