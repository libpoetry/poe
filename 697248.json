{"id":"697248","title":"留别宗鲁别驾二章","dynasty":"明","author":"胡应麟","text":"河桥霜落片帆迟，握手平原佐郡时。共道宾游新北海，那知名迹旧南皮。毫挥五色霞飞动，剑拥双钩雾陆离。一笑主人情不浅，兰桡先订隔年期。萧萧寒雨菊花晨，握别那堪卫水滨。愧我尚为浮海客，知君元是济川人。滹沱雪净千门晓，渤澥霞明万树春。廿载羊裘仍大泽，东风愁色话垂纶。"}