{"id":"493686","title":"谒南岳庙","dynasty":"明","author":"庞嵩","text":"衡岳山本高，岂待奇幻徵。天柱俨颅脊，祝融储真精。七十二关节，节节含英灵。神潜本无朕，化行互充盈。有时作云雨，有时鼓风霆。恍然明睿启，倏忽晦濛萦。一日三时变，化机曷其停。扩之育万物，肇资生以成。三广联地轴，五岭交青冥。元气时磅礴，太和自薰蒸。肃拜轻千里，瓣香曷为情。吾生素已祷，谅兹格明馨。"}