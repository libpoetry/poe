{"id":"1242563","title":"赠杨彦臣使还","dynasty":"元末明初","author":"张昱","text":"使节何煌煌，骑从造我门。自陈世有通家旧，武冈太守之外孙。俊哉舒侯贤宅相，执礼愈恭辞愈降。老夫已是闭关人，甚厌传呼到闾巷。须臾惊定还复悲，挽生近床为抱持。尔外大父强健否，此来殊慰我所思。黔阳到浙七千里，相问相看疑梦寐。祥符年贬祭酒公，安江之阳无乃是？自从隔却苍梧云，只字片言无得闻。车书既同四海一，逢人每问旧参军。立谈知生具才美，金钟大镛莫与比。池上曾闻咏凤毛，诗中又见歌麟趾。当今圣德及海隅，龙马出图龟负书。直言治安容贾谊，喻蜀父老烦相如。心存忠孝在年少，县官劝驾能应诏。得时举步即青云，瑚琏从来在宗庙。"}