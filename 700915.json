{"id":"700915","title":"瑶石山房夜话","dynasty":"明","author":"梁有誉","text":"窗外鸟啼黄叶堕，井边虫响绿芜寒。石床云满无人扫，山笥书成只独看。伏枥漫惭千里志，巢林犹羡一枝安。空将瑶草伤迟暮，江海冥冥叹羽翰。竹坞萧条夜漏迟，更堪剪烛话幽期。叶声四起催山雨，涧溜斜分到石池。松菊喜逢三径日，风尘忆共五陵时。凭阑莫奏招商曲，零落芙蓉越水湄。"}