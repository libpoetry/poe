{"id":"577176","title":"巫山神女祠","dynasty":"明","author":"陈琏","text":"石为础兮枫为柱，梅为梁兮萝为宇。朝行云兮暮行雨，空山寂寥兮谁其与语。奠椒浆兮荐芳芷，进女巫兮笙竽盈耳。目盻盻兮杳冥，瞻翠鸾兮云里。郁阳台兮山陬，竖灵旗兮来游。风肃然兮云收，冀少留兮夷犹，无遄返兮使我烦忧。桂花发兮露零，秋山空兮月明。玄猿哀兮白鹤鸣，怅望不及兮使我凝情。"}