{"id":"151823","title":"独骏图·连天苜蓿青茫茫","dynasty":"宋代","author":"毛直方","text":"连天苜蓿青茫茫，盐车鼓车纷道傍。肉骏汗血不可常，权奇倜傥晦若藏。五之六之无留良，如此独步何堂堂。日三品豆慎所尝，天闲逸气谁能量。一尺之箠五尺韁，了与辔络俱相忘。大仆御直俨冠裳，庭前榻上婉清扬。有诏有诏且勿忙，一洗凡马銮锵锵。我观此图笔意长，欲言尚寄田子方。"}