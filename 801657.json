{"id":"801657","title":"孟夏同沈公倚昆季暨家弟侄辈泛舟登斗姥阁宴集剧谈寓都门事带月而还集杜三十六韵","dynasty":"清","author":"叶舒璐","text":"我衰易伤感，忆昔少壮日。脱略小时辈，人寰可超越。惆怅年半百，平生心已折。愁寂意不惬，赖有怀中物。但遇新少年，老矣逢迎拙。通家惟沈氏，早通交契密。同姓古所敦，嗣宗诸子侄。痛饮情相亲，入门高兴发。招邀屡有期，交会未断绝。今夏草木长，甘酸齐结实。四月熟黄梅，熏风行应律。云溪花淡淡，霁潭鳣发发。景从陪群公，差池上舟楫。滩浅正相依，一邱藏曲折。随喜给孤园，野寺江天豁。楼角凌风迥，仰穿龙蛇窟。筑居仙缥缈，得非元圃裂。泽国绕回旋，原野转萧瑟。恣意同远步，力稀经树歇。进舟泛回溪，水深波浪阔。展席俯长流，斑白居上列。敕厨倍常羞，嘉蔬既不一。香芹碧涧羹，经齿冷于雪。嗜酒益疏放，剧谈怜野逸。斜晖转树腰，凉风起天末。馀酣漱晚汀，飘萧觉素发。时复问京华，轩冕罗天阙。南宫吾故人，时来知宦达。文章实致身，声华当健笔。嗟余竟轗轲，江湖漂短褐。云泥相望悬，不才甘朽质。歌长击樽破，回首肝肺热。慷慨有馀悲，欢乐曾倏忽。此会共能几，旧游易磨灭。同人惜解携，临歧意颇切。迟迟归路赊，江城带素月。"}