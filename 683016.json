{"id":"683016","title":"奉天殿早朝二首","dynasty":"明","author":"文徵明","text":"天外鸣鞭肃禁宸，朝廷献纳有司存。罘罳拂曙楼台迥，象魏连云观阙尊。夹陛书思端万笏，上方求谏辟千门。宫墙树色深于染，总受天家雨露恩。月转苍龙阙角西，建章云敛玉绳低。碧箫双引鸾声细，綵扇平分雉尾齐。老幸缀行班石陛，谬惭通籍预金闺。日高归院词头下，满袖天香拆紫泥。"}