{"id":"468121","title":"菩萨蛮 即事，寄鹤友。用韦端己韵","dynasty":"当代","author":"魏元旷","text":"红楼回首堪惆怅。凭肩曾拂销金帐。银烛夜深时。殷勤前致辞。低鬟迎翠羽。款款心头语。薄命怨儿家。一枝墙外花。春风怕说流年好。镜中肯惜朱颜老。无语奈何天。绿杨相对眠。芦沟桥畔月。何似江南雪。衣锦祝还乡。违心私断肠。迟迟钟鼓催平乐。缁尘重染秋衫薄。扶梦过红桥。酒帘云外招。猩屏开六曲。怕向罗浮宿。珍重碧桃枝。阮郎何日归。重来定许佳期好。风鬟未及徐娘老。晴日白沙堤。不愁前路迷。杯交鹦鹉绿。娇向温泉浴。添个谢元晖。青琴含笑知。"}