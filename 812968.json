{"id":"812968","title":"蝶恋花 湘门别后，大雨不止，因成二阕","dynasty":"清","author":"张令仪","text":"桃杏匆匆都过却。海棠帘外，又破胭脂萼。整日风欺和雨掠。无情最是天公虐。况复绿窗人作恶。客去天涯，何处堪栖托。野店残灯村酿薄。征衫湿透难温著。别离已惯何曾悔。短蹇冲泥，那更貂裘敝。自是饥驱宁得已。凄风苦雨偏相戏。晴光何日方开霁。默坐支颐，压煞重云腻。怪底小鬟能相忆。扫晴娘向檐前系。"}