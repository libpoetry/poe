{"id":"600361","title":"大椿图为郭明龙太史题","dynasty":"明","author":"王弘诲","text":"沧桑衍麻姑，蓬莱深浅犹难图。蟠桃艳王母，穹昊微茫岂易睹。大椿尝闻纪漆园，春秋万有六千年。一从此树名上古，至今画谱纷流传。风流太史郭林宗，入门下马气如虹。手携此图邀赋咏，顾言献寿□阿翁。阿翁种德如种树，百年便作万年计。□□□□雪霜姿，轮菌夙称庙廊器。昔时朱轓骖□□，□□曾洒随车雨。茇树今留蔽芾阴，栽□□□□阳里。迩来解组还山中，武昌云树交蒙茸。舒散形骇长自适，魏瓠齐栎将无同。独含太液灌灵根，芝英兰蕊交暄妍。迈种发祥徵太史，秀色高标振木天。问翁行年踰稀古，渥丹为颜雪垂耳。辟谷多应授赤松，出关傥许随仙李。伫看丹诏下蒿莱，扶桑晓日相昭回。柳径总称鸾凤树，桃源都拟栋梁材。我披大椿图，试赋大椿篇。繄翁人中树兮何嶙峋，吾不知其深培厚植几秋春。祇今凝承雨露，披拂云烟，行当芘广野而凌苍旻。觉海菩提成善果，牛山大木长心田，彼椿之大何加焉。君不见南山桥，北山梓，俯仰垂休自今古。又不见燕山桂，惬山槐，流芳奕代何悠哉。世间不朽终何物，惟有荣名万载难湮没。试看古来树德人，岂与寻常卉木论岁月。君家大椿之树亦如此，蒙庄所称似未喻其旨。乔木何如有世臣，太史勖之而已矣。"}