{"id":"562454","title":"琼林醉归图为同年长垣李溥作","dynasty":"明","author":"丘浚","text":"奉天殿上传胪罢，日照金门榜初挂。中使传宣敕大官，明朝赐宴南宫下。张天为幄云为茵，金盘犀箸罗八珍。宫花剪彩来宫禁，御苑分香出上尊。鼍鼓掀天擂欲破，梨园法乐喧相和。妙舞清歌次第呈，幻形奇技纷纭过。承恩侍宴皆贵臣，绣金孔雀银麒麟。焚香望阙北面拜，共贺官家新得人。白面青年三百五，人似神仙气如虎。烹泉浮酒不知数，两袖翩翩欲飞翥。琼林宴罢日斜时，马蹄得意去如飞。团团皂盖空中举，短短丝鞭柳外挥。微风不动香尘软，十二街头帘尽捲。衣裁草色碧将流，旗拂杏花红尚浅。金环摇辔稳于车，笑拍吟鞍不用扶。耻向平康问花柳，还归槐市枕诗书。明日半醒扶醉起，吮笔题诗谢天子。就中醉者谁最豪，中原才子长垣李。"}