{"id":"166338","title":"虎邱谒和靖祠","dynasty":"宋代","author":"徐侨","text":"涵养当用敬，进学在致知。如车去只轮，跬步不可移。夫子受师说，惟敬实所持。升堂逮易箦，参倚日在兹。遗言落人间，考论极研几。是心要收敛，中不容毫厘。大学著明怯，格物及楷梯。放心苟不收，穷格将安施。古人贵为己，末俗多外驰。岂无实践者，兹焉当反思。晚生拜遗像，敷衽跪陈词。愿言服予膺，没齿以为期。"}