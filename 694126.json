{"id":"694126","title":"和钱内翰余阜感怀二首","dynasty":"明","author":"陈桭","text":"箧衣存旧缝，囊书馀手泽。衣以饰遗躬，书以勖心德。如何罔极恩，杳杳世永隔。北风吹雨泪，不到松楸侧。白云飞悠扬，望望岂终极。睇此台前竹，令我动遐悲。先人夙所爱，亭搆泽水湄。亭存亲已逝，风业犹猗猗。更有枝上乌，哀念堂北慈。得禄不逮养，鼎茵亦奚为。"}