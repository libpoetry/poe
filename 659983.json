{"id":"659983","title":"哀池鱼三十韵","dynasty":"明","author":"谢迁","text":"閒居学养鱼，山池故深凿。水深恣游泳，草近足馋嚼。万物本吾与，雅志与鱼约。数罟戒无侵，微生忻有托。旦夕坐临池，鱼乐吾亦乐。藻定预知潜，萍开忽见跃。始舍即悠然，稍閒遂咸若。信孚久相忘，觏影不复却。于焉得纵鳞，安用寻巨壑。虽乏化龙姿，颇异求伸蠖。维时夏景长，当午暑气薄。梅天雨初霁，山村泽不涸。草滓积以淤，土苴汎而恶。对时喜鱼育，藏垢恤鱼瘼。仓卒命仆夫，黾勉施畚杓。泠渊出污槥，澄波翻溷浊。恶臭一滥觞，中鱼如毒药。喁噞尽浮挺，于牣顿萧索。拯救术罔功，惨怛心如灼。殃非城门及，孽自主翁作。忧之诚太勤，爱之反为虐。揠苗嗤宋人，种树闻郭橐。孔门贵多识，周诗每咨度。至理固难穷，细物胡不博。愚因虑多得，事戒忙后错。优游讵知非，阅历乃先觉。良医三折肱，失险牢著脚。一咽乃废餐，既醉识斟酌。鱼亡池尚存，恐使成濩落。缘木复求鱼，庶用慰寂寞。"}