{"id":"1119425","title":"再次韵小雪馀言别","dynasty":"宋","author":"陈造","text":"舞霙飞霰闹中庭，已办持杯听渭城。汉水襄山骤漂忽，早梅晚菊自枯荣。雪神作意凌风伯，客子归途待日兄。蹀躞霜蹄从踣铁，穿林䠞石赋于京。语别诗翁玉麈边，已催歌舞压香泉。日陪色笑庸何取，橐捃篇章敢浪传。还舍剩书银笔字，今朝犹是玉壶仙。后山幸自坡公客，谁遣离怀怆暮年。"}