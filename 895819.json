{"id":"895819","title":"石仙观","dynasty":"宋","author":"张汉彦","text":"苍崖如壁立，神仙好岩居。杖藜往佳招，还与胜境俱。寻幽憩真馆，访古得遗书。傍有千寻木，中藏蝉蜕躯。终然跻绝顶，眼界聊一舒。军峰散云雨，盱水带城隅。始知众山小，端欲隘寰区。达人等大观，笑彼形器拘。天寒风景暮，归兴促篮舆。幸兹及官闲，行色可徐徐。前修傥可作，微禄亦何须。眷言还故山，著论拟潜夫。"}