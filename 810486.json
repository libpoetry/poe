{"id":"810486","title":"商都杂兴","dynasty":"清","author":"斌良","text":"有元拓跋旧宫庭，消尽头鹅诈马名。满目丘墟少禾黍，微茫草色接开平。明昌捺钵似坻平，水草丰时骆橐生。一抹微云山翠外，舂锄依旧劝春耕。戈壁苍茫万里途，盘车北上塞云孤。海龙江獭鱼油锦，留易新通恰克图。滑笏波流克蚌河，滥吹钢冻舞婆娑。插竿累甓当兰若，雅岱山巅鄂博多。鸳鸯城畔草萌芽，毳幕毡房著处家。风卷驼茸铺白氎，错疑边塞落杨花。丹栱凌霄梵唱圆，驼酥镫照九枝莲。西方兜率多欢喜，姽婳花鬘色界天。"}