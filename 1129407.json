{"id":"1129407","title":"诗挽史魏公","dynasty":"宋","author":"释宝昙","text":"抱负元惊世，飞腾正及辰。眼空天下士，坐稳日边身。器业真王佐，词章动帝宸。锦衣双白发，母子即天人。在昔功名会，凌烟有老臣。几人扶日月，一角见麒麟。共泣中原泪，宁为去国宾。西风几黄壤，松柏独轮囷。一语回天力，终年困五丁。时方相司马，吾不愧玄龄。递奏逾金石，斯文粲日星。幡然霖雨手，犹带御炉馨。十载江湖上，三从北阙归。宫花攲帽侧，玉带重腰围。属客黄金尽，凌空宝墨飞。夜堂灯火冷，犹下读书帏。为帝先驱日，非我旧学谁。玉京真可乐，夜壑不胜悲。墓木行人拜，庭兰造物知。临风三恸哭，天亦为低垂。"}