{"id":"1252619","title":"分府同知瑶童相公大阅之日天使适至喜而赋诗奉寄刘宾旭参军","dynasty":"元末明初","author":"郭钰","text":"鼓角缘边永夜哀，使车忽自海南来。中朝旧法三章在，大将新图八阵开。玉帐分明传号令，金台杂遝贮贤才。早看送喜麒麟殿，五色云中进寿杯。金络银鞍翡翠裘，参军马上最风流。相逢把酒青油幕，每忆题诗黄鹤楼。采凤衔图尧殿晓，苍鹰整翮楚山秋。攀龙早及风云会，归换貂蝉尚黑头。韬钤兵卫立参差，军务初閒且赋诗。健笔有神倾后辈，美名如玉重当时。青云鹤引朝天路，白羽鹅翻洗墨池。近见元戎再乘胜，凭君多制凯歌词。侯印军符塞紫衢，儒生白发混泥涂。儿骑竹马谈兵法，地尽桃源入战图。双剑舞閒歌激烈，一灯愁绝照清癯。山中薇蕨秋风老，心折孤村反哺乌。"}