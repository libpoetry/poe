{"id":"1106432","title":"和游尧臣出郊二首","dynasty":"宋","author":"王炎","text":"崎岖深谷与崇冈，王事有期行李忙。玉佩泉鸣清醉耳，剑铓山峭割愁肠。鸟鸣花发年华改，雨暗云昏客路长。且喜归来同笑语，蒲团棐几似僧房。小窗独坐怯轻寒，一穗香云绕博山。鹊语匆匆来屋角，梅花点点下栏干。马蹄破雨休行役，麈尾生风共燕閒。只恐日边需振鹭，锋车早晚趣君还。"}