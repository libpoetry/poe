{"id":"1144005","title":"久过重阳菊英粲然即事十首","dynasty":"宋末元初","author":"方回","text":"早伴茱萸插帽纱，尚堪荐酒更堪茶。花边行立花边坐，不是閒花是菊花。种就株株攒万蕊，摘多干干茁三桠。此诗两句烦君听，不是閒花是菊花。倏过重阳几一月，菊花更觉有精神。必重阳日始赏菊，此是人间最俗人。紫阳山下园五亩，一半教儿种菊花。霜渐浓时花更好，六年何事未还家。平生我解量人品，元亮真成晋伯夷。我欲招魂无别物，剩将酒洒菊花枝。菊芳兰秀幸同时，汾水刘郎语最悲。谁果肖兰谁肖菊，未知黄落又为谁。风霜无畏最耐久，粪壤不资真自然。正则夕餐骨已换，凌江端作跨鳌仙。把之手香嚼齿香，饫之燕之香肺肠。金英满泛日百盏，何必帝乡姑醉乡。有酒泛菊釂美酒，无酒嗅菊倚阑干。时人谁会先生意，常把霜枝子细看。江南菊花差晚开，把酒前兰复后梅。天公何尝负此老，天下腐儒臣方回。"}