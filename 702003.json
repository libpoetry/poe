{"id":"702003","title":"大房金源诸陵二首","dynasty":"明","author":"储巏","text":"奉先西下乱山侵，涧道回旋入莫林。翁仲半存行殿迹，莓苔尽蚀古碑阴。秋山春水风流远，大定明昌德泽深。却是宣和解亡国，穹庐黄屋恐非心。长白山高朔漠连，金源风致故依然。千秋魂魄犹思沛，万里丘陵却到燕。感事重翻江统疏，伤心莫问靖康年。幽兰一烬雄图歇，汝水悠悠入墓田。"}