{"id":"608378","title":"题王学士忠铭先生山中四景 其三 石垄马鞍","dynasty":"明","author":"区大相","text":"房星落地仙灵驭，渡海潜行不知处。有时风雨尚闻嘶，石垄高鞍待谁据。回身似就琼波饮，落日千山散云锦。羲和总辔势莫动，孙阳挟策翻神耸。南望天池似渥洼，至今山下多龙种。龙种谁骑出九真，汉家铜马在枫宸。不信人间金騕袅，听呼天上石麒麟。"}