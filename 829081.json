{"id":"829081","title":"戊辰感事（十九首选五）","dynasty":"清末近现代初","author":"朱青长","text":"乾坤南北动笳声，偏许蹉跎负盛名。懒睡久荒王伯梦，远交新构楚吴争。血花桃李朱王府，肉搏鲸鲵白帝城。拟写寸函寄三峡，年来当见圣人兵。诗泪珠珠滴未乾，眼前踪迹太迷漫。蟏蛸网络婆娑木，虎豹旌旗格泽竿。毳毳白冠名将少，鏙鏙黄钺帝师难。桑田沧海原无定，只苦元元久不安。人谋国是两无功，草草年光渐不同。上峡雨程箫习习，鸣帆风碛鼓咚咚。灵均黍粒蛟龙窃，禹穴粮粢鸟鼠穷。白眼青天难一语，有谁知得短须翁。渺渺烽烟卷浊尘，支离花鸟不成春。焚心涤虎从炎帝，竭水求鱼訾盗臣。我大可为天采药，人何堪以国伤生。芳林丝管泠泠作，独有狂夫自丧神。白猿黄石圣贤官，三匝无枝草木寒。怀玉高行书剑草，从车传食酒杯宽。辜兰负柳先心醉，浊海清泉两足难。容易避人成废物，此身终是负儒冠。"}