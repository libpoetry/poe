{"id":"433454","title":"夏秋之间多雨纪游得十绝句","dynasty":"近现代","author":"黄浚","text":"乌云含雨又趖西，湖水高梁岸与齐。自是故乡人意倦，晴鸠也懒出林啼。捧土何能塞众流，漂残垄麦已无秋。商羊欲舞焦明出，传语乖龙可少休。雨后昆湖潋潋青，西山一逻当南屏。我来亦挟红衣伴，只恨晚钟无处听。每岁湖游爱后山，扁舟今许雨中还。四围松筱碧相瞰，几菂芡荷玉自攀。将雨园林压夕阴，避风山鹊动归心。刹那凉燠畴分别，付与狂生冷眼吟。但矜树木如名节，谁信池台有废兴。溜雨可怜千尺柏，雨馀虫蚁各凭陵。莫倚廊腰近砌苔，鹤声萤照漫相猜。十年拜月窥星地，又共凉宵赏雨来。瀁月池头千竹声，水声还杂雨声清。儿时爱雨閒滋味，百度追摹总不成。宣南梦味廿年中，雨后街泥浩荡逢。今日小车仍犯雨，长街不见白灯笼。檐雨冥冥晚益豪，垣苔墙荔自相高。北窗何用占龟兆，正欲当门一径蒿。"}