{"id":"692995","title":"述怀四首","dynasty":"明","author":"杨巍","text":"自幼习耕钓，足迹不离村。长览农桑书，亦窥道德言。秪以家贫故，始驱南北辕。驽马多颠踬，末路怯腾鶱。去就不自决，其如负国恩。上书解簪组，吾将返故园。鲲鹏翔万里，鹪鹩在一枝。大小各有适，进退岂无时。胡为徇利禄，萦萦至死悲。荣公行带索，陶氏恒苦饥。至性苟无累，贫贱复何辞。归去卧山中，斯人良可师。泽兰沿野径，鶗鴂鸣高柯。感兹悲时序，倏如流电过。余年方半百，鬓发渐以皤。去日不能再，来日宁几多。我欲寻瑶草，兼之种玉禾。若待功成退，谁挥鲁阳戈。管宁东浮海，范睢西入秦。贵贱虽异致，千载同一尘。忆其在世时，不如隐者珍。因之慕莱子，归侍白头亲。所贵在养志，宁论鼎与茵。长揖谢浮世，冥鸿不可驯。"}