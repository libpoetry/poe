{"id":"187512","title":"傲将军歌赠周叔子马帅","dynasty":"宋代","author":"刘宰","text":"君不见细柳将军专号令，壁门不受天子命。又不见隆中将备天下奇，屈致不可就见之。丈夫意气类如此，达则守官穷守已。斋坛未築国士去，军令已申美人死。王翦定须六十万，李牧必遵前日轨。扫门求见齐舍人，魏勃妄庸何足使。武皇踞厕对卫青，淮南君臣暗欢喜。寥寥古道不复见，后来捷径何纷纷。炙手傥可热，舐痔未为勤。金珠要结偏奴隶，鈇钺倒置由他人。傲将军，今无矣。杜预苞苴通贵近，裴度浮沉聊卒岁。两贤屹立尚如斯。哙等区区焉足计。傲将军，今有之，我得见之喜可知。行年六十未为老，三衙致位官非卑。毛锥子，毋我欺。妙年手折腾桂林枝，长钥大剑尔胡为。十载安边功，书遍太常旗。周宣方歌境土复，吉甫已赋明哲诗。诏书星斗烂，驲骑风雷驰。平生许国心，日莫恐倒施。皂囊九扣阍，山立志不移。时携一樽酒，山水自娱嬉。傲将军，谁与同。子真已去吴门市，杜陵不见天随翁。赖有调傥朱，杖履时相从。虎丘山头弄明月，姑苏台上吟清风。为乐良有极，大义终无穷。谨勿扁舟载西子，有时猎渭占非熊。"}