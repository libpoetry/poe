{"id":"264018","title":"迈陂塘·惜春","dynasty":"清代","author":"文廷式","text":"恁啼鹃、苦催春去，春城依旧如画。年年芳草横门路，换却王孙骢马。春思乍，甚絮乱丝繁，又过寒食也。残阳欲下。好飞盖西园，玉觞满引，秉烛共游夜。琼楼迥，孤负缄词锦帕，铜仙铅泪休泻。落红可及庭阴绿，付与流莺清话。歌舞罢，便熨体春衫，今日从弃舍。雕鞍暂卸。纵行遍天涯，梦魂惯处，犹恋旧亭榭。"}