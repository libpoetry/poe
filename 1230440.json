{"id":"1230440","title":"题危太朴所藏李昭道画春江图次苏东坡韵","dynasty":"元","author":"柯九思","text":"春江淼漫百叠山，晴烟笼山山吐烟。望君拄笏聊聘望，但见一气长苍然。千章绿树倚茅屋，复有涧谷奔寒泉。商舸迎阳泊沙岸，布帆吹籁弥平川。李侯生前得此景，骨格夐出探微前。胸中八九小云梦，笔底万顷沧浪天。铅丹金碧世希有，晶瑩不让蓬瀛妍。江楼掩映临江碧，时见轻鸥落渚田。此图此景有神护，小住人间七百年。摩挲绢素开黯淡，飞舞妙思藏便娟。卧游斋头一展看，恍若身对湘巫眠。鼎湖髯挂李侯去，飘然久作芙蓉城内仙。邹阳后身薄自晓，舍我谁结三生缘。呜呼江烟幻灭在俄顷，短词聊次东坡篇。"}