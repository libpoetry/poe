{"id":"190072","title":"送蔡子骧用蔡子骏韵","dynasty":"宋代","author":"秦观","text":"越绝山川远相属，万壑千岩抱青绿。卧龙一峰称是奇，遶趾清漪如带束。镜水春生鶂尾衔，稽山日暮猿声续。三休上与蓬莱接，登眺使人遗宠辱。我昔东游观禹穴，痛饮狂歌得所欲。上天何曾有官府，鸾凤日日遭鞭扑。僧坊画壁阅几遍，神妙难忘独金粟。华胥梦断已十年，又见春风煮饧粥。苎罗若耶固依旧，可怜云月谁追逐。故人淡泊出天性，鹪鹩巢林一枝足。不肯弦歌甘筦库，还同市门隐梅福。惟应用下小丛歌，尚有哀音传旧俗。"}