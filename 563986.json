{"id":"563986","title":"秋怀和答友人戴师观五首 其五","dynasty":"明","author":"孙承恩","text":"肃肃风振叶，冥冥雨翻盆。羁人悄无事，兀坐掩重门。朱炎何有哉，暂得免蒸燔。澄神任偃仰，澹默灵台暾。简册有真趣，几席无嚣烦。兴来发嘉句，亦复开清樽。落魄浇愁肠，经营役吟魂。须臾华月上，耿耿依黄昏。薿薿庭下树，小结浓云屯。放情六合外，飘飘凌紫氛。"}