{"id":"1110906","title":"次山行佳句呈秀野丈三首","dynasty":"宋","author":"朱熹","text":"几日春阴锁翠岩，忽惊飞盖度晴岚。身轻似起烟霞痼，意适宁论禄位贪。句法旧超常语六，年华今富达尊三。从容笑语无馀事，兴在南山更向南。几杖归来觅故岩，眼中犹记旧烟岚。诗情自昔元无敌，世味而今更不贪。默数流年欣望八，闲寻隐诀话存三。小生自愧衰颓早，个里凭公为指南。曈曈朝日出高岩，簌簌征衣曳晓岚。□□向来孤旧意，林泉老去觉真贪。凄凉烟火一百五，零落交游十二三。叹□□□□世事，卧吹横笛过溪南。"}