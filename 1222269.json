{"id":"1222269","title":"读东门行","dynasty":"元","author":"许衡","text":"贵德德乃显，尚力力为优。二者各有时，天运非人谋。举世皆好义，贫贱固可羞。天下方事强，声誉将何求。人生会此意，出处皆无忧。但恐利欲驱，由非所当由。足蹑虎狼尾，手撩虺蛇头。一触祸患机，相寻遽难休。新闻李侯子，快意复父雠。雄名与英概，一日倾九州。美事固可羡，犹当究源流。掘地得深泽，积土为高丘。造端起不平，是果谁之尤？君子慎谋始，责躬重以周。弱德较强力，明知势难侔。驰马走峻坂，中间岂容收。颠越既莫救，岂得乘桴浮。君不见群雀满树急喧啾，隋侯有珠不肯投。一鸦死时一珠碎，得轻失重非良筹。友之直谅仁可辅，药之瞑眩疾易瘳。不知当日谁与乃父为交游？"}