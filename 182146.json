{"id":"182146","title":"登南纪楼·西望巫峡峰","dynasty":"宋代","author":"胡寅","text":"西望巫峡峰，东望洞庭湖。南望大江横，北望楚王墟。平时十万户，鸳瓦百贾区。夜半车击毂，差鳞衔舳舻。麦麻漫沃衍，家家足粳鱼。深山鸡犬接，谁复识於菟。挻祸者何人，火猎而兵屠。庚戌日南至，渠魁宴宜都。一脍八百姬，坐无羊与猪。葛伯杀饷童，汤征自毫徂。恢恢天纲漏，莽莽一纪余。遗民百存一，茨棘伏且逋。有田不敢耕，十倍出赋租。籍户析丁口，奏言民数敷。一县三十家，一城三百庐。指为太平象，苍穹焉可诬。翩翩两孤鹤，归自青海隅。长松虽好在，池圃伤榛芜。邦君能好客，授馆高明居。春风摇宇宙，惨澹心盘纡。玉花暗寒食，桑谷冻不苏。流民渡沔来，曳牛负其孥。似闻俶扰中，复有红巾徒。轇轕随邓间，厥意知何如。古来上流地，最重荆州符。形势在东南，横跨此其枢。皇文不用武，重闭闻勇夫。要当强楚蜀，莫使窥全吴。滔滔江与汉，晨夜朝宗趋。天聪方四达，庙算有良图。"}