{"id":"678520","title":"醉时歌春夜宴周元亮客轩作","dynasty":"明","author":"陈颢","text":"香径无尘雨初歇，海棠半谢胭脂雪。千年一刻度春宵，爱杀清妍柳梢月。苕溪仙客文中英，面如玉盘双眼青。金龟换酒不自酌，芳筵罗列邀佳朋。座中谈笑总超俗，咳唾随风散珠玉。姚郎起舞伍君歌，击鼓催觞令行速。四明客子醉欲颠，仰看北斗低青天。葛巾吹堕落花里，玉山倒向东风前。人生得意要须乐，底用閒愁时作恶。君不见三闾大夫独醒死，留得虚名亦徒尔。"}