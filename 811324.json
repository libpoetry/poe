{"id":"811324","title":"小除日与晓沧游开元寺，遂西过叩齿庵，傍城根园池抵南门，登楼晚眺作","dynasty":"清","author":"丘逢甲","text":"江城春气晓冥冥，腊鼓声中酒未醒。扶醉寻碑唐代寺，碧桃花蚀石幢经。叩齿庵空客话禅，东风酿暖祭诗天。竟输岛佛才名瘦，懒把黄金铸大颠。满城忙趣迫年终，翻笑禅门兴俗同。小结閒缘谈半日，种花园叟钓鱼翁。眼看烂漫好年光，城上高楼野趣长。斜日细吟南涧句，蓣藷花紫菜花黄。"}