{"id":"466807","title":"落花居五首 眷访","dynasty":"当代","author":"张月宇","text":"水复山重路欲歧，纷飞花雨近疏篱。是谁曾被红尘扰，翻羡凌云阁上尼。劫数恒河一粒沙，空门廿日读南华。佛前不许青丝断，只道尘寰尚有家。灯烬喧城夜色阑，空阶寂听雨轻弹。枕函十万伤心字，留与伊谁带泪看。孤寂清池绝世埃，玲珑心事许谁猜。嫣然一朵含羞寐，不到平明不肯开。重门虚掩未曾敲，已铸奇愁不可逃。三万六千场过矣，石函犹锁白云谣。"}