{"id":"1112831","title":"感遇二十五首","dynasty":"宋","author":"张耒","text":"幽居念世务，颇复窥造物。通为一愦愦，愚智更出没。漏天呀不补，淫雨方荡潏。岂独无良苗，稂莠亦飘忽。惟馀尊中物，三酌便兀兀。此事颇有凭，时从散幽郁。毁竹伐梧桐，意欲困凤凰。彼虽无食息，逸气自高翔。凤何求于人，人自欲鸣冈。麾之亦安有，庚子鸮在堂。昂昂青云士，忍饥而择粮。使果腹是求，何忧无五浆。士生有轻重，初非他人为。视身真千钧，所压无不摧。群偷让弊汉，喘走恐后时。隆中贤少年，长啸弄锄犁。白头左将军，敛衽喜得时。狠石挈紫髯，老瞒受鞭笞。艰难永安诏，委国忘其儿。心知龙鸾人，不顾鸱鸦资。使无三顾重，一饱起相疑。世无英霸器，俚叟诵诗书。不能静丘民，安用称唐虞。堂堂赞皇公，龙变谁可拘。邂逅逢可人，奋身为谋谟。草书救深州，元翼终就屠。谁能叱邸吏，奸将立改图。天方去大和，拔公去其都。十年奇才论，独智羞群愚。秋房灯火静，客睡亦复安。弭彊力汲汲，涉广心漫漫。白露下百草，心知岁将阑。彼微者啼鴂，职使仇蕙兰。吾非蒿目人，初不与世患。淫雨作横流，执蠡挹之乾。我师青牛书，不争忌处先。既自守吾宝，在辱亦何叹。群动同大块，冥冥含至精。乾坤职覆载，日月互昏明。蚊虫共一器，扰扰一时争。推移付大化，终古一空名。太冬积严杀，布令兆微霜。凄凄中园木，华采欻摧藏。岂无孤芳者，佳菊独煌煌。后彫虽尔德，曷补蕙兰伤。炎刘运欲圮，蠹孽依根生。奸臣助斲丧，主意不得行。云谁知巢穴，请剑有朱卿。伤哉滔天祸，成此直士名。唐皇欲丧乱，豺虎依山丘。君王信李训，玉殿行戈矛。系狗不系首，遭噬血横流。堂堂赞皇公，委弃不与谋。腹心主包藏，爪齿以自卫。折冲须豪英，靖国用君子。遐哉三五朝，此道无不备。晏婴才愧管，齐景不霸世。商子德惭奚，秦彊仍早圮。风霜凛已高，岁月逝云迈。萧条陋巷士，藜藿守耿介。欲吐胸中语，旁人笑言大。漆室非近忧，宜遭邻里怪。登高望海县，秋日丽玉京。喧阗车马音，风震入青冥。大明属昌运，戴白不知兵。华衣美酒食，妇织子孙耕。生无系虏忧，乃觉患祸轻。请看五季世，战地犹榛荆。西京全盛日，宫阙上参天。建章千万户，白昼下神仙。金琼丽云日，栱角压山川。一朝丧乱至，两观入戈鋋。渐台既已平，长门随飞烟。物大变亦巨，安荣竟徂迁。毋怪秦汉君，甘心惑神仙。穰侯抵关中，颇畏诸侯客。搜车计已迟，终困范公策。庸夫吝富贵，百计私自惜。势移祸败至，智巧竟何益。至公览英俊，苴补乃无隙。请看桑林饿，亦脱赵子厄。衅隙不在大，巫臣图夏姬。百端终困楚，吴子会黄池。怨有大于此，居高易逢危。何言戒困兽，无易箦中尸。林居屏百患，覃思观幽遐。炎黄已芜没，末路多玼瑕。私智互驰骋，短长迭矜夸。更相为祸福，胜负时纷拿。超然赤松子，高笑在云霞。周王仗黄钺，自谓将天威。孤竹两君子，采薇旁笑之。岂徒惊世俗，趋死乃如归。周衰楚蒙吏，快辩多文词。高言毁二子，至与盗蹠齐。夷齐固齐圣，于道岂无知。轻身立世教，争夺尚如斯。江湖有潜鳞，颇厌沮泽陋。朅来游沧溟，矫首观宇宙。是时三神山，忽陨巨鳌首。奔波走仙圣，龙蜃纷格斗。重渊沸日月，万类错昏昼。掉尾归去来，莲巢以为友。众圣演世教，金仙独圆成。徒缘异形范，乃复遭讥评。幽居览物化，且复究吾形。捐书守寂寞，万化归无生。治疾弭灵药，爽然疾有瘳。因兹涉方书，仙圣或可求。岂疾乃可治，而生不可留。吾将飞五金，息驾于蓬丘。怀王弃屈子，憔悴楚江湄。终然葬鱼腹，终古耀文词。千年洛阳客，作赋不无讥。谓当弃之去，览德乃下之。君臣本大伦，当以恩义持。如皆轻合散，是与涂人夷。灵均岂愿沉，深意实在兹。傅怀终泣死，何亦拳拳为。微阴兆九地，万木方滋荣。微霜初可履，回首阳泉冰。秦王按剑日，丰沛赤精生。光辉能几时，日中月已升。达人知其然，居世忘骄矜。彼哉夸毗子，志气易满盈。处世三不遇，放歌归去来。林卧观太初，悠悠付一杯。扶摇震云海，三山安在哉。金丹或可学，他日出尘埃。苍鹰初化鸠，未忍望击搏。照水或见形，乃见悔其昨。丽戎有奇女，遭虏常涕洟。改服登晋宫，更恨来苦迟。变化驱念虑，丈夫或有之。贫贱矜怀宝，富贵乃无奇。缫丝未缘鱼，有丝生网心。弦木以为弧，鸟兽不安林。大钧本无事，物类亦愔愔。谁令一机骇，万变起相寻。焚木岂人火，弃沙非外金。如何巧诈子，尚欲峻而深。"}