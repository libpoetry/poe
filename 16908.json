{"id":"16908","title":"送东川马逢侍御使回十韵","dynasty":"唐代","author":"元稹","text":"风水荆门阔，文章蜀地豪。眼青宾礼重，眉白众情高。思勇曾吞笔，投虚惯用刀。词锋倚天剑，学海驾云涛。南郡传纱帐，东方让锦袍。旋吟新乐府，便续古离骚。雪岸犹封草，春江欲满槽。饯筵君置醴，随俗我餔糟。莫叹巴三峡，休惊鬓二毛。流年等头过，人世各劳劳。"}