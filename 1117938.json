{"id":"1117938","title":"秋思六首","dynasty":"宋","author":"陆游","text":"南郑归来二十霜，背人岁月去堂堂。破裘不补知寒早，倦枕无憀厌夜长。年少若为评宿士，狂生曾是说高皇。慨然此夕江湖梦，犹绕天山古战场。一生书剑遍天涯，两岁秋风喜在家。烂醉日倾无算酒，高眠时听属私蛙。园林夕照明丹柿，篱落初寒蔓碧花。便拟挂冠君会否，耳根不复耐喧哗。残暑偏能著此翁，吹襟剩喜得西风。露滋小径兰苕冷，月射高梁燕户空。衰病呻吟真一洗，醉歌跌宕与谁同。从今日日增幽兴，水际先丹数叶枫。半年闭户废登临，直自春残病至今。帐外昏灯伴孤梦，檐前寒雨滴愁心。中原形胜关河在，列圣忧勤德泽深。遥想遗民垂泣处，大梁城阙又秋砧。雁阵横空送早寒，白头病叟住江干。风林脱叶山容瘦，霜稻登场野色宽。万里关河惊契阔，一尊邻曲话悲欢。书生饿死寻常事，那得重弹挂壁冠。药畦蔬垄夕阳中，带落冠攲一病翁。步蹇每妨行乐兴，眼昏几废读书功。露浓乍警云巢鹤，风劲先凋玉井桐。欲赋悲秋却休去，鬓丝已是满青铜。"}