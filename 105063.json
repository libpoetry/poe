{"id":"105063","title":"依韵和永叔劝饮酒莫吟诗杂言","dynasty":"宋代","author":"梅尧臣","text":"我生无所嗜，唯嗜酒与诗。一日舍此心肠悲，名存贵大不辄思。甑空釜冷不俛眉，妻孥冻饥数恚之。但自吟醉与世违，此外万事皆莫知。王公谒请众去早，既愈懒身到迟。日高倦仆颜色沮，况骑瘦马雨耳垂。厌此劳苦不喜出，唯有文字时能为。诸公尚恐竭智虑，勤勤劝饮莫我卑。再拜受公言。窃意公矫时。只爱诗，谓余痴。"}