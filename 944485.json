{"id":"944485","title":"和丁祖舜绿笋之韵","dynasty":"宋","author":"陈淳","text":"哦风径游卫山峬，溢耳谣言如春敷。猗猗青青发三叹，熟察其调未免粗。当年载歌淇水澳，区区但取枝叶绿。恶知中有至味存，爽人神思胜于玉。料想厥种未为良，校之吾邦君视仆。吾邦此君最佳处，惟在根萌毓坤腹。出尘妙质瑩无疑，彻骨不容疵纤釐。地灵精白气所孕，圃师培壅工弗施。火行用事正炎郁，故遣特特清南垂。钻泥苯䔿伸蛰龙，轧石胧肿亚卧狮。蓄节正直已不拔，藏心塞实如无私。新班黄甲固脆润，半露青簪犹珍奇。雨馀荷锄试一访，颖颖竞脱毛囊锥。发封奏之金错刀，片片逐刃滋琼脂。未数冰谷素龙肝，岂逊金墉白云芝。天然真味本自足，不待滑瀡甘以饴。烹煎燔炙无不可，论材宜为百品师。疏肠涤胃扫烦秽，侑卮赞膳功谁知。九饤槃中若得此，方贡诸羞特馀子。箪瓢陋巷时相逢，炳腹琅玕焰欲起。从知种种山海腴，那有似此清中癯。吴莼楚荇傥埒美，恰类?䤙拟醍醐。猫舄班孙真徒胥，何复敢校荣与枯。信哉超越天地炉，君子之德他所无。"}