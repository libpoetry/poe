{"id":"1063860","title":"听道人谙公琴","dynasty":"宋","author":"释德洪","text":"道人貌癯骨藏年，漆瞳照人方而渊。家住湘山湘水边，气清日应嚼芳鲜。罗浮饭石性所在，定林饮涧老更坚。子其徒欤宁果然，抱琴过我亦自贤。玉徽按抑朱丝弦，借弦为舌传语言。谁家恩怨馀妒怜，绮窗莺燕春风颠。颠风盘空搅苍烟，萧萧吹鬓人未眠。清都绛阙断世缘，骨飞不到梦所传。秦筝心知是响泉，置之髯须一笑掀。蕊珠三叠舞胎仙，坐令遗世如蜕蝉。何年醉骑紫云去，此琴枵然成弃捐。"}