{"id":"603586","title":"山中植树","dynasty":"明","author":"杨起元","text":"我本野鹿性，十年强衣冠。欲报君亲恩，一念耿如丹。薄驱常负疴，梦寐思湖山。山间有田畴，草屋八九间。四岭植松竹，亦足怡心颜。系身不获图，我弟思其艰。山上多种松，溪涧多种兰。寒梅如许树，修竹百千竿。春至阅农功，采蕨供菽餐。我归有处所，感汝贻我安。把袂日造兹，弟兄共盘桓。奚觉天地广，吾道自为宽。十年计树木，光阴如奔澜。"}