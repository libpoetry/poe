{"id":"1038819","title":"閒居述怀","dynasty":"宋","author":"张方平","text":"疏慵余本性，放旷涵天真。自疑姑射来，藐然太古淳。思与老彭游，坐阅冥灵春。世家守儒业，此志成越秦。蹭蹬湛世伪，遂与英俊群。阔步处清禁，迎班趋紫宸。高议预时事，客气矜要津。薪火不停焰，风波浩亡垠。释筈前无的，将车后多尘。履地弗敢蹐，仰屋徒含颦。兼济悼迟暮，独善惭隐沦。沥恳得嘉命，閒曹容病身。性以净为体，慵乃德之纯。融师善知识，中散诚仁邻。首慵废冠弁，腰慵捐佩绅。手慵如槁枝，足慵若奇轮。耳目遗声色，鼻舌忘馨辛。内乐极委顺，中扃收精神。大观齐诸物，万化同一均。祸兮福所倚，名与身孰亲。何须人林壑，自是逍遥人。"}