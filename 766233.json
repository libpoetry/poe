{"id":"766233","title":"凤凰台上忆吹箫 由都返晋，作函寄怀都中姊妹","dynasty":"清","author":"左锡嘉","text":"天遣悲欢，地经离合，黯然魂已都消。记藕花生日，昨岁今朝。一觉春明好梦，涵秋阁、翠耸晴郊。留虚座、招云款月，酒斝诗瓢。苕苕。这番判袂，长笛里关山，木落风高。悔不应轻别，结想徒劳。纵有鱼笺雁帛，那当得、同话凉宵。凉宵永，空馀泪珠，湿透鲛绡。"}