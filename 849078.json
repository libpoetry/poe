{"id":"849078","title":"小园避暑","dynasty":"宋","author":"卫宗武","text":"六月畏酷热，簟枕依林塘。古木同臭味，幽鸟含宫商。天孙云锦机，丹碧交荐香。晴澜泛清薰，襟袂生微凉。巉巉万石间，修筠间新篁。羽葆列千挺，滟滟浮绿光。林飙一戛击，环佩声铿锵。披衣独危坐，意气超羲黄。岂惟热恼除，冰雪置我肠。却愁林外人，久苦炎威张。天瓢忽倾倒，旱魃宜消亡。是月已火流，不日占金穰。时虽厌兵革，人或饱稻粱。此园仅如握，无径不就荒。犹喜卉木存，弗为斤斧戕。扬扬桂吐芬，粲粲菊有芳。清赏备四时，花辰复青阳。太平本无象，嗣岁或小康。于焉盍朋簪，一笑传清觞。"}