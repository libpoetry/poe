{"id":"575275","title":"过百步洪吊苏墨亭","dynasty":"明","author":"邵宝","text":"我来长洪初落波，波光映石机穿梭。两崖微露古铁色，绝无纤垢非人磨。泊舟分司纵瞻眺，喜见旧刻留东坡。山人乘月作何状，犹想野服裁秋荷。仙翁幻语僧解悟，起成万泡沈千涡。滔滔一泻数百里，昔人浪诧谈悬河。高歌激烈应山谷，星斗入水皆森罗。更看笔力九鼎重，寻常转挽须双驼。冬官好事取入室，灵物得所方委蛇。迩来霖潦复深没，劳我拂拭尘盈窠。古今俯仰叹陈迹，惊湍骇浪如予何。题诗草草告河伯，有鬼欲坏烦撝呵。"}