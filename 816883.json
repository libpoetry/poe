{"id":"816883","title":"颍许间杂诗","dynasty":"清","author":"蒋湘培","text":"颍川日夜流，颍水何瀰瀰。昔云沈冥人，临流洗其耳。投以万乘言，蹴尔如挞市。耳且不欲闻，况能强之仕。道逢牧犊翁，牵饮上流水。顾视世间人，膻腥诚独鄙。甘瓜何绵绵，白石何齿齿。持比颍水清，吾心正如此。言访阮公里，亮节追慎密。冥心视时流，扰扰蚋与虱。譬如虎豹丛，寄此鸾凤质。偶然作步兵，帅幕时造膝。处亦不成处，出亦非为出。徘徊污浊间，独以酒自逸。时时哭穷途，心事无人识。"}