{"id":"410032","title":"泥马渡","dynasty":"近现代","author":"梁季子","text":"汉宫铜人捧盘泣，典午铜驮在荆棘。泥马泥马尔何神，直渡赵家一百五十二年之社稷。尔既不能渡靖康，尔又不渡渊圣皇，独来江上渡康王。渡康王，东京去，太庙神灵实呵护。艺祖当年创业难，特留子孙一线路。一线路，半壁天，天闲上驷钱塘边。不见一马饮河水，不闻一马走幽燕，泥马泥马尔谁怜。似闻泥马声呜咽，耳鸣蹄趹拳毛立。不渡贤王渡孱王，辜负浑身血汗力。"}