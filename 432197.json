{"id":"432197","title":"秋怀十首录四","dynasty":"近现代","author":"李冰若","text":"日夜西风鼓怒涛，清泾浊渭共滔滔。闲鸥看倦鱼龙戏，照影原非惜羽毛。燕燕将雏靡定居，极天烽火更愁予。梦中负米还家路，头白慈亲正倚闾。高秋摩眼一登台，指点乡关触百哀。稚子牵衣偏屡问，白头阿母几时来。故乡消息久沉沉，闻道荆榛夹路深。谁辟蒿莱植兰畹，十年空负惜花心。"}