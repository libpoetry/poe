{"id":"468056","title":"韩山走笔遣怀次退之宿曾江口示侄孙湘韵二首","dynasty":"当代","author":"熊盛元","text":"绪风拂双袖，岚气碧四围。裴回鳄溪畔，浩茫失崖圻。因叹昌黎文，孰能窥其扉。幽云与怪雨，腾骞薄天飞。奈何命途仄，拊心空自唏。邪说乱华夏，古道日衰微。残照笼远树，密叶筛馀辉。伫倚侍郎阁，莫问我安归。霭霭云一片，飞绕笔架间。胸中气磅礴，石上水潺潺。林狖啼未已，哀音破荒蛮。谁与卜其宅，抗言不复还。"}