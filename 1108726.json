{"id":"1108726","title":"再和","dynasty":"宋","author":"刘克庄","text":"刬骑犊子不施鞯，老退犹堪学力田。疏大夫金虽已散，蔺相如璧偶然全。黄河水有曾清日，白发人无再少年。许大乾坤愁塞满，觅无愁处只樽前。世味浇漓酒趣深，对花无客亦孤斟。饥来肯羡乞墦食，贫杀不贪谀墓金。耄齿未妨师抑戒，高谭何似守规箴。吾今会得逍遥义，懒访曹溪问少林。"}