{"id":"1194347","title":"杂诗四首","dynasty":"唐","author":"张说","text":"抱薰心常焦，举旆心常摇。天长地自久，欢乐能几朝。君看西陵树，歌舞为谁娇。山闲苦积雨，木落悲时遽。赏心凡几人，良辰在何处？触石满堂侈，洒我终夕虑。客鸟怀主人，衔花未能去。剖珠贵分明，琢玉思坚贞。要君意如此，终始莫相轻。问子青霞意，何事留朱轩。自言心远俗，未始迹辞喧。过蒙良时幸，侧息吏途烦。簪缨非宿好，文史弃前言。夕卧北窗下，梦归南山园。白云惭幽谷，清风愧泉源。十年兹赏废，佳期今复存。挂冠谢朝侣，星驾别君门。默念群疑起，玄通百虑清。初心灭阳艳，复见湛虚明。悟灭心非尽，求虚见后生。应将无住法，修到不成名。"}