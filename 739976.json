{"id":"739976","title":"哭芝山 其一","dynasty":"清","author":"邵齐焘","text":"弱冠升朝列，册府掌朝玉。清标洁冰雪，胜抱陶卷轴。一朝堕尘埃，黾勉亲案牍。侧身俗吏中，卑栖乖素蓄。渐萌竞进图，随众更陆陆。岂忘止足分，所觊脱衔束。中道逢赏音，拂拭能羽肉。意气徒倾人，冒进讵为福。君房自罹宪，安仁竟遭戮。殉惠迷所守，希荣乃招辱。乘田与士师，贤圣有遗躅。如何忽斯义，援上务欲速。哀哉金玉躬，一误不可赎。"}