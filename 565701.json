{"id":"565701","title":"赠叔禾宪使田子一首","dynasty":"明","author":"黄省曾","text":"怀风道旷熄，咏性和恒寡。遐凤击霄万，细鹖玩蓬下。作轨方沓迷，天府吐兹假。之子振摛藻，扬籁排众冶。绂冕效贞矢，山水有清写。仪吉光渐鸿，衿远销害马。悬迟迨顽薄，旌履戾衡野。伯琴感初挥，嵇林悦新把。眇眇言鹜玄，彬彬意凌雅。永好在报章，援翰此欣洒。"}