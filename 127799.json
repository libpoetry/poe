{"id":"127799","title":"宴清都·画幕明新晓","dynasty":"宋代","author":"曹勋","text":"画幕明新晓。晴日薄，小春微动花柳。宸闱荐祉，东朝诞育，载光坤厚。朱颜内鼎丹就。喜自得、长生妙有。奉冕旒、衣彩坤珍，同耀帕罗珠袖。钧奏。翠羽帘垂，三千粉色，花明如绣。歌声缓引，梁尘暗落，五云凝昼。龙香绕斟芳酒。尽夜饮、何妨禁漏。万万载、常向慈宁，俱献圣寿。"}