{"id":"992726","title":"秋雷","dynasty":"宋","author":"梅尧臣","text":"春雷不发蛰，秋雷不收声。向无一日雨，今无一日晴。昨夕玉女笑，闪闪扬目睛。雷公与雨师，自取号令明。舒惨由上天，诞妄推五行。日月不粒食，安问下土耕。虽然屋瓦烂，还有地菌生。损彼以益此，谁能较人情。尧时不无水，用禹水乃平。黎民思尧仁，往往见于羹。犹吾大君意，星火立水衡。水衡虽努力，岂将雷雨争。"}