{"id":"815032","title":"感怀杂诗","dynasty":"清","author":"姚瑩","text":"海外功名泡影如，群公网岂漏游鱼。然明未必都相识，犹有平原待荐书。东海何人匿赵岐，杜陵曾倚剑南时。六条我尚惭苏绰，惠达如君未足奇。跃马横戈百战功，壮怀销尽海云东。流沙竟捍孤城死，毅魄犹能万里雄。海上妖星二十年，将军韬箭靖烽烟。如何带砺昭青史，独善书生许并肩。元龙湖海馀豪气，百折崎岖不道贫。珍重荆州老都督，结交还与致千缗。"}