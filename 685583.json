{"id":"685583","title":"浔江中秋八首","dynasty":"明","author":"邓云霄","text":"字子浮踪任转蓬，停桡把酒酹江风。百年当遣杯长满，五夜何曾月再中。水绕牂牁蛮瘴恶，烟沉铜柱汉营空。愁来日日邀欢伯，岂独滁阳有醉翁。秋色平分雨后天，黄涛落尽水澄鲜。官闲未奉张骞使，吏隐堪乘范蠡船。古驿榕阴迎倚棹，荒村虾菜不论钱。遥怜芳草斜阳外，闲却青青放鹤田。晚凉星月静相亲，谁道孤舟少四邻？汉女江妃浑旧识，眠鸥宿鹭喜依人。林飘金粟香风细，露濯芙蓉锦浪新。寄语江花好妆饰，秋来白帝正西巡。建瓴奔浪向端溪，南去乡关路不迷。兰桨影摇天上下，玉轮光遍粤东西。滩声迸落寒岩瀑，潮信难期半夜鸡。试把浔江比珠海，星槎应在碧云梯。滔滔不尽古今愁，且向前溪问钓舟。云水无心容泛宅，莼鲈何事独宜秋。龙宫大管谁偷弄？鲛室明珠几暗投。惆怅芦花看渐老，莫教飞上丈人头。司马琵琶泪满裳，古今迁客两浔阳。朱弦红袖悲前事，月白江清总断肠。恋暑流萤犹带火，迎秋宾雁未啼霜。枫林静狎渔舟宿，蟋蟀声声夜正长。经行秦粤万重关，久客悲秋鬓尽斑。人世难容双白眼，畏途奚啻百乌蛮。江湖有梦怀明主，橘柚无媒忆故山。叹息镜园双桂树，西风寥落竟谁攀？秦城明月满南楼，去岁今宵忆旧游。酒泛边风霜入袖，歌弹龙剑气横秋。浮生聚散孤鸿影，往事凄凉一叶舟。试问渭城堤畔柳，阳关唱后几人留？"}