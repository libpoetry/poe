{"id":"887229","title":"南斋新植牡丹初冬忽开数朵爱玩不已因而感咏呈知郡中舍","dynasty":"宋","author":"余靖","text":"峤南足暄候，秋叶不凋霜。孤根自北来，绣蕊忽葩张。嗟尔本国艳，秀色含天香。淑气入春萼，园苑生辉光。豪家走钿车，珠翠妍新妆。贵门陈广宴，金碧开华堂。惟恐风雨至，不羞歌舞狂。意态占韶景，众媚曷能妨。今兹植荒圃，空斋围短墙。节物寒蝉后，林木野梅傍。胡为吐奇卉，特此昧温凉。祇知逢日暖，岂测非春阳。蜂蝶不尔采，坏栏啼夜螀。伊予久杜门，荆榛三径荒。独酌难成醉，徙倚徒徬徨。怜尔守常性，幽丛不改芳。"}