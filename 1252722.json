{"id":"1252722","title":"维扬十咏 明月楼","dynasty":"元末明初","author":"舒頔","text":"昔年明月照盈盈，今日楼空月自明。银甲锦筝歌舞地，寒鸦落月澹孤城。楼前景物逐时新，楼上笙歌日日春。华丽已随时节换，东风吹恨柳眉颦。壮年登览醉歌日，况是太平全盛时。燕子衔将春色去，画阑宽处树旌旗。平山山上构高堂，堂下青芜接大荒。堂废山空人不见，冷云秋草卧横冈。天上奇花玉色浮，祇留一种在扬州。如今后土无根蒂，蜂蝶纷纷各自愁。青楼翠幕舞纤腰，金屋银屏贮阿娇。二十年前豪侠客，相逢犹是说前朝。"}