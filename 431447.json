{"id":"431447","title":"与吴老散步公园，时值秋分，吴老谓今日巧逢节令，曷不再续几韵以寄游园畅叙，率成四绝句","dynasty":"近现代","author":"王益初","text":"馀热依然逼海门，香飘桂子正秋分。蝉鸣不断亭皋暮，又见当头月一痕。虚授名存堂已圮，湖题雪浪迹还留。游人欲问当年事，一霎沧桑几度秋。蜷曲盘环龙爪槐，临檐独立绝尘埃。多情二老频相玩，欲别殷勤看几回。紫薇红映夕阳天，雨霁初晴分外妍。如此风光诚可恋，花开花落自年年。"}