{"id":"1207554","title":"破红巾","dynasty":"元","author":"吴讷","text":"君不见蕲黄儿，纷纷白马张红旗。去年陷湖北，今年陷淮西。遂令深山之民皆带甲，四海澒洞含疮痍。堆金积玉亦何有，略地攻城徒尔为。又不见黄连寨，左带溪山右淮海。天兵如日照雪霜，百万红巾一朝败。亲王按剑定中原，丞相分兵救吴会。边人不识韩将军，极口争誇铁元帅。八座东开昱岭关，群偷欲度愁跻攀。奇兵间道绝归路，可怜白骨高如山。桂林老臣再徵起，坐镇西垣几千里。昨闻馀党犯其锋，血作龙沙半江水。南方猺獠勇莫当，自谓效义收蕲黄。贼徒一见惊丧胆，坚壁不出知天亡。诸君力尽在此举，巢穴不平鼠为虎。相期麟阁画丹青，却忆虞廷舞干羽。"}