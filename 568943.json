{"id":"568943","title":"答钱功甫文学","dynasty":"明","author":"王世贞","text":"钱郎嗜读书，巧若蜂采蜜。发而为诗歌，诵者齿流溢。余事乃临池，入品果能逸。新篇左司价，小草素师笔。三绝名总高，一贫筴安出。扫叶煨地炉，不暖悬罄室。汤药近戢身，晨昏长绕膝。无心问月旦，有口从甲乙。贻余游仙咏，白云为萧瑟。晚合方自怜，况乃清狂疾。胸际祖龙火，都焚惠施帙。握中灵蛇珠，翻从象罔失。分无英琼瑶，来美不酬一。老余东山卧，勉尔西京日。"}