{"id":"785466","title":"望医巫闾山 其三","dynasty":"清","author":"多隆阿","text":"山上何所有，言有望海堂。昔有耶律氏，读书山之阳。高名标史册，让德迈寻常。大地涵灵秀，阅世产贤良。贺公乃继起，进退慎行藏。盗贼俱遵化，干戈靖一乡。管公避魏乱，龙头姓名芳。何如参性道，后学见羹墙。驱车过山侧，极目引领望。古人不可作，临风慨以慷。"}