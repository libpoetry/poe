{"id":"1118659","title":"高安州宅三咏 丹井","dynasty":"宋","author":"陆游","text":"丹成人已仙，遗灶亦已平。尚馀松根井，锵然环玦声。我来试一啜，槁面还童婴。祝君勿关钥，人人遣长生。我壮喜学剑，十年客峨岷。毫发恐未尽，屠钓求隐沦。今年独何幸，见此度世人。夜深来较术，雷雨战江津。巨松偃青盖，阅世岿独存。颇疑古仙翁，藏丹在其根。或是结灵药，百尺有伏鼋。终随风雨化，不死何足言。"}