{"id":"450767","title":"薄倖 萤","dynasty":"当代","author":"黄绮","text":"流星无定。日西夕、飘梧逐影。已供饮、良宵清露，甚绕荒园废井。恨萍踪、魂梦初回，前庭霁月偏如镜。记野店无烟，征途乞火，雨湿孤燐红冷。笑腐草，传言误，君不见、热肠光迸。风翻见几点，迎秋心苦，美人怜我轻罗赠。遍寻芳径。又依依、伏照危堤，败叶堆难整。囊空罢读，遥怨更残耿耿。"}