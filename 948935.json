{"id":"948935","title":"病中次务观通判韵","dynasty":"宋","author":"周必大","text":"老眼乱蝉翼，乐事叹何有。经年不衔杯，更暇问濡首。爱山空在山，擿埴讵容走。尘埃登高帽，生涩弹棋手。三年一蒲团，近者坐欲朽。朝来独何事，乾鹊窥瓮牖。开门得新诗，刮膜如释负。卷舒几百回，呼舞骇邻友。吾曹交以淡，悠久或采韭。此味只自知，他人薄玄酒。"}