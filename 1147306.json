{"id":"1147306","title":"兵后馀不亭重送卢孟明游江西","dynasty":"唐","author":"皎然","text":"携手曾此分，恍如隔胡越。伦侯古封邑，荣盛风雨歇。饥鼯号空亭，野草生故辙。如何此路岐，更作千年别。冯轼望远道，春山无断绝。朝行入郢树，夜泊依楚月。佳士持操高，扬才日昭晰。离言何所赠，盈满有亏缺。时节伤蟪蛄，芳菲忌鶗鴂。予思鹿门隐，心迹贵冥灭。颓颜反芝朮，昔貌成冰雪。岁晏期尔来，销声坐岩穴。"}