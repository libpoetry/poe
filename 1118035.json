{"id":"1118035","title":"舟中作二首","dynasty":"宋","author":"陆游","text":"娥江西路石帆东，身寄鸥波浩荡中。叠叠沙痕留浦岸，疏疏日影透渔篷。诗人无复同盟在，酒债何时一洗空。已迫耄年宜易感，人生五十即称翁。晤语无人与遣愁，出门聊复弄轻舟。山穿烟雨参差出，水赴陂塘散漫流。隔叶雄雌鸣谷鸟，傍林子母过吴牛。数家清绝如图画，炊黍何妨得小留。"}