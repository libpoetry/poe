{"id":"279109","title":"宝鼎现·丙辰灯节，和须溪","dynasty":"现代","author":"周岸登","text":"严城宵骑，碎踏寒玉，横过灯市。听一片、车声人语，隐隐轻雷生步底。千门静、迥天街不夜，莫漫东风沈醉。遍九陌、行行且止，轣辘旧怀牵起。月姊曾见当年事。海天愁、清泪铅水。应记省、唐宫佳丽，戚畹椒房连甲第。鳌背峭、灿冰壶霞绮，杂沓笙歌十里。闹蛾簇、鸾钗凤子，缥缈霓裳舞碎。谁念转烛年光，春梦换、华严弹指。尽镫残帘影，昏沈伴嫦娥不睡。怕说与、夜窗啼髻。有悄魂飞坠。弄清影、杯底山河，都付钧天醉里。"}