{"id":"610882","title":"孟尝君养士处","dynasty":"明","author":"邓云霄","text":"不知天下士，浪说客三千。堂中食客已散尽，荒村鸡犬犹依然。可怜意气今谁见，可惜豪华若飞电。曲沼高台翳短蒿，遗碑断碣封残藓。雄风不及朱亥椎，侠气终输鲁连箭。当年三窟意何深，岂料坟崩狐兔侵。一曲雍门空洒泪，千秋泉户罢鸣琴。我行访古长叹息，西照东流浩无极。于今竟少市义人，休言养士不得力。"}