{"id":"738206","title":"宝山行","dynasty":"清","author":"吴瞻泰","text":"冬青郁郁空山里，种树何年星在尾。余哀散作《冬青引》，弓剑桥山飞不起。月黑林昏鬼搏人，捧香天骑寒食死。玉鱼金碗出人间，兰亭玉匣亦如此。独怜竺国经可哀，六帝国陵一日毁。呜呼国家养士百年中，剩得遗民号苍穹。杜鹃声碎岩花落，片云飞出越江东。银牌竹夹归何许，《白石》编同晞发翁。欲令杀青遍宇宙，长与兹山高嵷巃。"}