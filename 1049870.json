{"id":"1049870","title":"谢李公择惠妙墨二饼","dynasty":"宋","author":"郭祥正","text":"南山来松节，北山割麝脐。烧烟扫煤和胶漆，篆记岁月形蛟螭。集贤学士久珍玩，云初得自扶桑枝。张翁所作又精绝，磨刮不动犹坚犀。邺台古瓦汲水试，黑云随手生冰池。况君学术老益富，六经秘法穷无遗。明窗静几列毫楮，而与此物真相宜。草玄著就垂万世，忠厚自任陈安危。嗟予吏役久零落，至宝暗赠宁非痴。呜呼大禹已往不复见，一尺浑厚疑玄圭。"}