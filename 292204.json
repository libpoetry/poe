{"id":"292204","title":"水龙吟·游薛涛井，寻桃花林，暮不得","dynasty":"现代","author":"张慎仪","text":"可怜最是婵娟，遭时沦落如蓬梗。过庭续句，竟成谶语，何堪追者。十色蛮笺，七弦筝柱，闲情自领。算爱才不少，骚人墨客，终莫慰、青楼恨。去锦城东差近。是太和、薛涛古井。五云深处，昌蒲一碧，萧萧摇暝。访古人来，登高凭吊，伤心薄幸。问桃林何在，年年杜鹃，只余悲哽。"}