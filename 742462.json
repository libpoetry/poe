{"id":"742462","title":"黄山寻益然和尚塔不得偕邵二云作","dynasty":"清","author":"黄景仁","text":"眼界彻上下，忠义不可逃。大觉上上乘，立脚宜坚牢。明季益然师，大节丘山高。夙业秉奇慧，四大穷秋毫。偶然俯尘世，怨水流滔滔。置身君父间，穷数百六遭。二十举孝廉，抚事心忉忉。愤此蛾子蠢，发箧穷豹韬。永嘉渡仓卒，内难纷如氂。奇祸知不远，手少尺柄操。倾家结流亡，破胆同煎熬。杭睦越峤户，浙水为长濠。一一聚米筹，夜卧常枕韬。建业一失守，奋呼骤霜䬞。思文入汀漳，遥应鸣金鼛。草间拜郎爵，转战折戟?。一举事不成，天命堪哀嗷。扬帆度浙海，草草押旌旄。军中援司马，慷慨君恩叨。左支复右绌，丝尽不可缫。填海有精卫，负陆无巨鳌。胶舟再沦覆，只影窜棘蒿。全身入西竺，从此离尘嚣。诛茅吴山颠，樾黑峰㟹嶆。疮瘢洗涧瀑，剑术教猿猱。夜诵感石裂，泉声应嘈嘈。接食鸟入手，食罢仍翔翱。灵异难殚述，一二传无謟。从子故乡来，短衣缚祇裯。迎之返黄海，卓锡观云涛。中途与相约，归可语尔曹。五日当过我，相待留浊醪。如期众毕集，语意悲且豪。长歌以当哭，歌旨拟楚《骚》。歌罢起如室，众意皆惊慅。排闼入相视，趺坐衣垂绦。呼之已圆寂，是日风怒饕。挂壁何所有，血污留战袍。始知西来旨，成佛不放刀。朴实得头地，可与群魔鏖。低眉与努目，一理事不劳。感激壮士心，闻者皆悲号。曾传瘗塔所，即在兹山皋。万索不可得，但见狐鼠嗥。嗟嗟长虹气，深闭林橚糁。空山一俯仰，荐尔无溪毛。"}