{"id":"687268","title":"送别武子有感","dynasty":"明","author":"孙传庭","text":"看君明日动归帆，把酒西风泪满衫。人在关河难作别，时当离乱易逢谗。一龙早起青云色，双鲤先飞白苧缄。江上故交如有问，王乔久拟脱嚣凡。此去休悲行路难，高斋樽酒暂留欢。荷香乍度飘官路，榴火新垂照绣鞍。念乱有人争解绶，怀才我辈始弹冠。秋风咫尺高南浦，明月宁教按剑看。"}