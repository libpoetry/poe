{"id":"1115734","title":"舟过安仁五首","dynasty":"宋","author":"杨万里","text":"恰则油窗雨点声，霎时花屿日华明。不须覆手仍翻手，可杀春云没十成。初受遥山献画图，忽然卷去淡如无。莫欺老眼犹明在，和雾和烟数得渠。一叶渔船两小童，收篙停棹坐船中。怪生无雨都张伞，不是遮头是使风。南风作雨北风休，岂是春云得自由。只者天时过湖得，长年报道不须愁。渭川千顷在诗胸，不管屠羊肆里空。踏破菜园妨底事，莫教踏到竹园中。"}