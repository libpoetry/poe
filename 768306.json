{"id":"768306","title":"摸鱼子","dynasty":"清","author":"龚翔麟","text":"弄轻桡、濯枝风外，笋芽长浸波际。看看荡入烟藻去，八九点鸥惊起。呼姊妹。听一片莺声、多在荷香里。争攀并蒂。渐霞散鱼天，月窥菱鉴，才转木兰尾。归来近，半霎柳根篱觜。小蛮窗未深闭。钗茸溜也还慵整。且向青觚添水。双蕖媚。爱插傍、灯前影射玻璃碎。好消翠蚁。有莲子冰调，鲤花鲙斫，伴取夜凉醉。"}