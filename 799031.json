{"id":"799031","title":"穆护砂 和霞盦香江除夕","dynasty":"清","author":"杨玉衔","text":"岁暮峥嵘矣。卧南陬、试活南事。响洋场爆竹，轰雷飞电，落花蔫红殷地。幻海市、珠光连十里。斗百货、阗衢充肆。朵论价、牡丹金换，笑任索、桃花门倚。筵敞藏钩，山薰沈水。寓公巨贾闹朱扉。又连场博簺，欢呼竟夕，依旧洛阳似。悬隔壤宵尺咫。怨蛮春、渡江无翅。酌一杯婪尾，壶沽无路，雨渍茅龙犹是。幸尚有、炉灰书问字。算更演、祭诗余技。书檠仄短，照遗虚耗铜币绌。买剩呆痴，孤影孤单，阿奢无分，辛盘料理。玉纤非计，空山旧雨谁来，东风明日至。"}