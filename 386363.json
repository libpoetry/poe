{"id":"386363","title":"沁园春·悼梅","dynasty":"清代","author":"刘琬怀","text":"玉骨冰肌，独步冲寒，风光几何。忆西湖十里，留连清咏，南窗五夜，啸傲当歌。我本多愁，君偏不语，几度巡檐索笑过。仙踪返，红尘岁月，未肯蹉跎。幽情如隔云波。乍万片、纷纷堕碧莎。怪苍穹无恨，依然明月，阳春有兴，不改吟窝。疏影横斜，馀香飘泊，翠羽深宵梦亦讹。凄凉甚，看巢居阁畔，鹤迹空多。"}