{"id":"621733","title":"满拟既望至楚蕲日为南薰所苦因呼月临江望云语山皆不我顾也对影歌谣凄然述之","dynasty":"明","author":"郭之奇","text":"去帆争疾鸟，来缆似疲驽。飘风何谑浪，日与滞舟俱。明月自东来，诉风向月呼。月骄不语客，停照拂江隅。江流赴海急，翻挟南薰趋。回首玄峰北，长叫促云驱。云倦不风敌，中发尚踌躇。独献青山色，偃蹇绘幽图。云山既无素，江月复非徒。持此百羁身，一苇自揶揄。痴来欲问影，愁倦不知吾。每向清宵半，人静我依舻。吴峰空目断，楚水入看无。不畏归途阻，但惜时光徂。秋声乍夜出，近远落悲梧。望望伤魂处，历乱汉川菰。"}