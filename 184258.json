{"id":"184258","title":"胜果僧舍与叶养源论武侯出处作数韵","dynasty":"宋代","author":"孙应时","text":"隆中躬耕归，抱膝咏梁父。谁称此卧龙，名字震东土。平生惟老庞，忘言各心许。相从亦何为，誓不入州府。敲门刘豫州，见我欲安语。三来信勤恳，定非曹袁侣。社稷高帝孙，此公更儒苦。不辞为君起，死生不相负。呜呼豪杰士，所重在出处。人言汉丞相，阿衡师尚父。纶巾拜遗像，英气凛千古。当时实少年，缠二十四五。风云有进会，人物难浪与。诸贤诚慷慨，毋劳自夸诩。"}