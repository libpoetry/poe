{"id":"698988","title":"奉制文武诗","dynasty":"明","author":"徐溥","text":"百官分职重诸曹，夙夜精勤可惮劳。应抱丹心酬宠遇，肯将辛苦负青袍。楩楠杞梓总良材，尽是先朝雨露培。今日庙廊抡大用，栋梁榱桷一时来。断金自古贵同心，要识君臣气谊深。蒙古当时犹进谏，也须随事托规箴。百官俸禄总膏脂，戒石亭前有训辞。看取汉家青白吏，寸心惟许老天知。每阅遗编慨古今，股肱元首义何深。共看四海无虞日，要识虞廷警戒心。覆载中存报主身，庙堂须用读书人。民胞物与皆吾分，一视应同万里仁。四海频年水旱多，民贫如此欲如何。为予持取光明烛，不向春风照绮罗。百二山河壮大邦，三千貔虎尽无双。只须坐镇边疆静，不用高城筑受降。百年养士蓄兵威，齐向元戎听指挥。直待边尘清不起，却销金甲卷征衣。四海无虞岂偶然，也知匡辅藉才贤。鹰扬虎拜皆臣职，曾兆周家八百年。累朝勋业继重华，四海车书正一家。好振皇威宣帝德，直从旸谷到流沙。要识簪缨尽宠嘉，莫将纨绮事豪华。百年留取丹心在，信是忠臣出将家。万年宗社比金瓯，千里长城岂壮谋。长史在廷根本固，蛮烟瘴雾一时收。莫道兵家不是儒，太公韬略胜孙吴。试观大易师贞戒，仁义从来是远图。"}