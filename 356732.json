{"id":"356732","title":"水调歌头·送漱泉归淮南，并为泊琴、芾卿问","dynasty":"清代","author":"冯煦","text":"朔雁下平楚，江上峭帆开。劳劳南北何事，茸帽暗尘霾。几点疏林倦鸟，一抹乱山斜照，分手石城隈。今夜扬州月，横笛弄潮来。前游地，归不得，重徘徊。西窗暗雨乍歇，银烛渐成灰。为问潘郎凄紧，更念刘郎萧瑟，相见且衔杯。岁晚莫回首，残客尚天涯。"}