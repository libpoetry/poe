{"id":"1252485","title":"浪淘沙 钱南金疾作，代简问讯","dynasty":"元末明初","author":"邵亨贞","text":"秋意满平芜。梦绕莼鲈。一江烟水雁来初。昨夜西风吹杜若，渺渺愁予。人隔楚天隅。相望踌蹰。想应多病故人疏。门巷凄凉谁买赋，瘦也相如。杨柳弄黄昏。不掩重门。长条尽是旧愁痕。独自倚帘看晚色，无限消魂。风雨小溪浑。春过三分。明朝莺燕又纷纷。唯有天涯芳草怨，依旧王孙。江外雨初收。江水悠悠。旧时桃叶去难留。几度春风杨柳暗，不系离舟。别久减风流。梦断西楼。年年二月踏青游。不是沙边无杜若，懒寄闲愁。"}