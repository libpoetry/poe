{"id":"814647","title":"五雅吟 吏","dynasty":"清","author":"郑用锡","text":"五柳头衔岘首碑，六衙昼永且弹棋。几清案牍书堆满，堂有琴声月上迟。薄俸无多堪豢鹤，小胥镇日只钞诗。春风桃李河阳暮，又向湖西看水嬉。不觅封侯觅爱卿，春深柳锁亚夫营。扇巾潇洒真无敌，裘带宽閒旧有名。驴背老存垂钓叟，虎头前是叶繻生。沙场听惯投壶唱，十万貔貅亦解声。旅食莲花借一枝，寄人篱下总堪悲。半生知己牛僧孺，绝代怜才严挺之。元夕张灯邀上客，权门弹铗笑群儿。平原去后扁舟渺，谁上当年乞米诗。缘天深处爱逃禅，杖锡名山不记年。䬪饦高谈坡老宴，袈裟醉贳沈郎钱。半龛明月寒偎衲，古刹梅花夜擘笺。携手白莲成一笑，吟魂犹逐虎溪烟。负笈携囊学抱琴，昆崙酿熟玉杯斟。不甘守舍通关节，却喜浮家有藁砧。答客一生羞垢面，爱才如汝算知心。柳车赖汝奴星送，莫作咸阳捧剑吟。"}