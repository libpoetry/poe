{"id":"81091","title":"寄题吴斗南玩芳亭","dynasty":"宋代","author":"陆游","text":"北斗以南有吴侯，人物知非第二流。读书不放一字过，闭户忽惊双鬓秋。平生离骚读千遍，屈沱秭归要亲见。归来落笔愈惊人，宋玉景差俱北面。玩芳亭中兰茞芳，朝回解带春昼长。爱君忧国有奇作，坐令壮观还沅湘。老夫曩亦同此趣，甚欲闲题玩芳句；无奈生涯今已别，倒壑枯楠忘岁月。"}