{"id":"699737","title":"赠答诗十绝 楼居","dynasty":"明","author":"郭之奇","text":"生平少小爱楼居，自倚秦家玉未如。谁纵西风吹白露，长随落叶绕红裾。长恨秋风似转轮，几番吹却后来人。清宵漫倚疏桐月，云最堪怜是妾身。自怜十五画长眉，暗壁低头未几时。此际相逢君莫问，如今正好共箫吹。荷香欲散菊初华，长与幽窗映碧纱。自得郎心同似玉，休言妾貌果如花。君言芙艳晓来佳，妾爱荷香暮入怀。晓露畏同君意竭，暮风长与妾心偕。郎言妾瘦比黄花，玉露凋伤莫怨嗟。赢得孤身随月照，真成薄命倚秋华。箱裙久褪石榴红，半臂初迎桂子风。已办双蛾劳綵笔，何须求凤倚焦桐。千载琵琶一恨传，写出幽闺最可怜。此夜为君翻数曲，月明风细动离弦。昨宵离月共花阴，今日行云动碧岑。云影任随君作伴，月华留与妾当心。别梦馀心犹共锁，愁容何力可相开。请伊再向西风问，秋恨如今裁未裁。"}