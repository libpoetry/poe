{"id":"1074987","title":"九日度折岭","dynasty":"宋","author":"周紫芝","text":"脩途苦悠悠，行迈日靡靡。间道避群凶，弛担倦行李。重冈颇峻极，一上三十里。荆榛塞旧蹊，设险防贼轨。凿空破狼石，猿径仅容趾。俯身视悬崖，骇汗如流水。回首问仆夫，仓皇谋进止。邓公固忠臣，王阳真孝子。经营能几何，蹈历乃至尔。佳晨怀故乡，绝顶步屐齿。醉帽落清樽，浮香嚼金蕊。岁事行晏阴，四郊复多垒。浩歌归去来，吾行且安俟。"}