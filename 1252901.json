{"id":"1252901","title":"中秋对月望瑶台感旧兼简城中诸朋友二首","dynasty":"元末明初","author":"王翰","text":"碧落无云河汉流，野亭孤坐思悠悠。广寒殿启银蟾跃，古桂香飘玉斧收。诗客久回千里驾，仙台高接五城楼。遥知樽酒陪清赏，箫罢临风恣唱酬。孤负中秋又一年，草窗闲坐不成眠。莫辞醁酒十分满，能对清辉几度圆。三匝短歌悲晚景，一声长笛破秋烟。人生忧乐无穷达，莫把清狂说玉川。"}