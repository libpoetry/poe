{"id":"559107","title":"张元辉恤刑粤西还朝排律十二韵","dynasty":"明","author":"林熙春","text":"昔年曾附骥，如君最擅场。乘槎泛牛渚，说剑射龙光。东璧文章重，西曹礼乐张。白云频视草，丹笔每□香。麟趾先无告，鸾声出未央。九疑开法象，五色跨神羊。解网宽三面，下车泣一方。奚囊惟疏牍，扶杖尽壶觞。珠勒喧梧桂，锦衣押凤凰。阳和披柳色，阴德种兰芳。忽动归朝思，应知报主肠。更怜民力竭，流涕未为狂。"}