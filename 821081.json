{"id":"821081","title":"卜算子 余曾赴南泉监试，南北温泉者，一在嘉陵江北，一在大江南，故以此名其泉。含质不同，有北圣南贤之目，将至南泉时，小舟泛花滩溪，竹木交阴，最为幽胜，至于岩壑深峭处，南北俱称小三峡焉","dynasty":"清末近现代初","author":"汪东","text":"才自北泉来，又向南泉去。北圣南贤两中之，垢净心忘虑。欹枕看江流，随意行花坞。三峡云山五里溪，留我渝州住。"}