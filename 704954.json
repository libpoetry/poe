{"id":"704954","title":"晴日登盍簪楼用海屿韵纪兴","dynasty":"明","author":"霍与瑕","text":"三城处处是楼台，春望遥遥兴未灰。东去海门真咫尺，西临华桂亦蓬莱。浮云世界漂残叶，流水光阴落早梅。旧日盍簪诗总在，几人先上碧山隈。野蕨墙梅亦华筵，小炉残火更烹鲜。乍晴街市欢元夜，时雨农家卜有年。菜吐黄花金满径，桃含碧蕊玉拖烟。登楼极目春无限，何处鸿音来远天。倚栏犹自北风寒，忽忆皇都旧跨鞍。僻地且便新作业，有人来劝强为官。诗篇一一从头和，奥灶纷纷冷眼看。种竹南园方十亩，龙孙迟尔长千竿。袖手休弹一柱琴，羲皇世远少知音。独看银兔岩头易，三复铜人背后箴。春去春来千古梦，花开花落百年心。昼晴倘有登临兴，棋局诗囊共半岑。十尺楼阑三尺台，碧山绿水自周回。百年老树春仍媚，半亩方塘天亦开。漫倚南山歌白石，谁从东海问蓬莱。安期一去无回首，且把新醪满瓦杯。朱栏画艇碧波心，几被风吹雨打沉。晴日自除青藻尽，晚天仍系绿杨阴。杯盘可泛元宵月，稚子能翻白雪吟。喧枥散林人尚健，何时还此盍华簪。"}