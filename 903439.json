{"id":"903439","title":"满江红 小圃玉照堂赏梅呈洪景卢内翰","dynasty":"宋","author":"张镃","text":"玉照梅开，三百树、香云同色。光摇动、一川银浪，九霄珂月。幸遇勋华时世好，欢娱况是张灯夕。更不邀、名胜赏东风，真堪惜。盘诰手，春秋笔。今内相，斯文伯。肯閒纡轩盖，远过泉石。奇事人生能几见，清樽花畔须教侧。到凤池、却欲醉鸥边，应难得。"}