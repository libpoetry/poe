{"id":"687576","title":"赠蔡观察遇庆沾恩","dynasty":"明","author":"孙继皋","text":"玉节朱衣作镇年，金函紫诰荷恩偏。江明组练风烟净，阙演丝纶日月悬。文武万邦归宪式，燕贻三世见承传。牙旗开府新除近，雨露重看下九天。频年普庆国恩纡，再世疏荣品服殊。赤手向烦支半壁，苦心新得奠三吴。鲸波大海全消浸，麟阁中朝好画图。欲拟清风腾巷颂，野人何以贲吁谟。"}