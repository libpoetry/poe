{"id":"740155","title":"瓶山古瓶歌","dynasty":"清","author":"钱梦铃","text":"剑锋劈破双玉斗，如意击缺唾壶口。汾阴宝鼎埋深渊，禹庙金钟虫啮纽。古物历劫难自存，玉碎金融况瓦缶。瓶兮尔本抟土成，何当完善落人手。苍然古色苔藓斑，掘地得自山麓间。一丘今作黄冠宅，旧是官家榷酒关。想见当年挹注时，髻垦薜暴无妍姿。弃掷堆垛不甚惜，甃以砖石成厜㕒。或云此物有神护，瓦砾堆中尚完固。腹贮松醪味不渝，口含藓蕊颜非暮。此语信否吾不凭，重是昆明灰劫遇。吾闻光尧内府法物传，汝定官哥陶器全。遍体光?粗其边，青铜里之色蔫然。旋遭兵燹惊烽烟，零落风尘散市尘。斯瓶无分供御前，不材翻得终天年。运会迁移时代久，承平出世良非偶。居然宝物兵留遗。玉盘磲碗堪为友。吾将佐以赤壁之匏樽，配以子云之酱瓿。不须七碗玉川茶，常泛三千桑落酒。"}