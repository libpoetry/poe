{"id":"660869","title":"杨氏姊七十寿歌","dynasty":"明","author":"罗钦顺","text":"春来无处无芳草，何处春光应更好。乔木啼莺日正暄，华堂戏綵人难老。早向深闺足苦心，蚕缫布缕又金针。夭桃已协周南咏，慈竹仍涵晚岁阴。涧蘋采得还亲芼，天冈几为思亲到。长子提孙孝不衰，寿康宜获天之报。即今七帙颜犹童，香风坐满芝兰丛。白头老弟逢生日，长歌径过东山东。五人同产三人在，谁能不念平生爱。有分欢娱合共追，无情岁月从渠迈。旧路重寻了不差，入门弦管竞呕哑。殷勤一酌长生酒，看取蟠桃几度花。"}