{"id":"684744","title":"和端己韵","dynasty":"明","author":"王彦泓","text":"斗茶庭院喂蚕天，薄袖单衫似去年。末接语言当面笑，暂同行坐夙生缘。狂生易得风流罪，好女难参月上禅。暗地忆人终觍腆，若为呈露向君前。添助情欢是别离，雪泥花雨坏佳期。醒成消渴那因酒，画出娉婷赖有诗。浴室笑言樊昵侍，闺房风格济尼知。由来心醉倾城处，早在凝颦薄怒时。游丝摇曳燕飞翔，漾絮浮花正满塘。髻样翻新应爱短，情函道旧不嫌长。离魂路有云千叠，隔泪人如水一方。最是不堪情味处，残春时节更残阳。"}