{"id":"220635","title":"和运使舍人观潮","dynasty":"宋代","author":"范仲淹","text":"把酒问东溟，潮從何代生。宁非天吐纳，长逐月亏盈。暴怒中秋势，雄豪半夜声。堂堂云阵合，屹屹雪山行。海面雷霆聚，江心瀑布横。巨防连地震，群楫望风迎。踊若蛟龙斗，奔如雨雹惊。来知千古信，回见百川平。破浪功难敌，驱山力可并。伍胥神不泯，凭此发威名。"}