{"id":"177717","title":"战城南·边城草树春无花","dynasty":"宋代","author":"王禹偁","text":"边城草树春无花，秦骸汉骨埋黄沙。阵云凝着不肯散，胡雏夜夜空吹笳。我闻秦筑万里城，叠尸垒土愁云平。又闻汉发五道兵，祁连泽北夸横行。破除玺绶因胡亥，始知祸起萧墙内。耗蠹中原过太半，黄金买酎诸侯叛。直饶侵到木叶山，争似垂衣施庙算。大漠由来生丑虏，见日设拜尊中土。自古控御全在仁，何必穷兵兼黩武。战城南，年来春草何纤纤。穷荒近日恩信沾，寒岩冻岫青如蓝。方知中国有圣人，塞垣自尔除妖氛。河湟父老何忻忻，受降城外重耕耘。"}