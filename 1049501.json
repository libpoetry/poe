{"id":"1049501","title":"瞿塘峡","dynasty":"宋","author":"冯山","text":"胜绝瞿塘险，西陵古地形。巴江深洞穴，蜀主旧门庭。王气吞三峡，神工出五丁。斜长天一线，相对石双屏。瀑击岩峦瘦，云蒸草木腥。众流趋滟滪，远意会沧溟。顾盼如无地，幽阴似有灵。白盐悬日月，黑石鼓雷霆。镵凿馀痕在，高深巨势停。鱼龙凭险怪，烟雾锁沉冥。念昔穷探赜，尝言骇观听。波涛真激箭，舟楫遽奔星。倒挂伤猿足，横飞羡鸟翎。死生期一瞬，出没类浮萍。叶上凭忠信，胸中混醉醒。人烟逢瀼岸，语笑落沙汀。沥酒重滩下，回头万仞青。停桡询故老，借笔润图经。二孟连称帝，三川恃建瓴。关防虽巩固，基业旋飘零。艺祖收长策，神旗指不宁。彦畴空死节，曹翰首开扃。五岭刘归国，重湖马就刑。磨崖谁刻此，远续孟阳铭。"}