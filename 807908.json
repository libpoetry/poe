{"id":"807908","title":"贺新郎  酬赠王山长即次来韵","dynasty":"清","author":"陈维崧","text":"城与银河接。正新秋、千门碧瓦，万重晴雪。薄宦京华愁不了，聊唱新词数阕。还卸取、玉簪偷节。曲犯梁州偏入破，劈关河、几阵风骚屑。英雄恨，甚时歇。襄樊军鼓鸣金铁。问当年、周郎战垒，沙沈戟折。一自幽兰零落后，只剩湘潭愁客。笑乞米、频劳书帖。稍待酒香篱菊放，尽生平、细共先生说。恐又惹，唾壶缺。"}