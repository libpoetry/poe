{"id":"810524","title":"一剪梅 春怨","dynasty":"清","author":"丁澎","text":"落尽桃花昼掩门。说到伤春。直到残春。子归枝上唤黄昏。只管催人。不管愁人。杏子轻衫浥露新。多是香痕。半是啼痕。春愁和泪几消魂。减得三分。才得平分。芙蓉江岸楚天长。雁在衡阳。月在潇湘。仙源别洞路微茫。误却渔郎。赚得刘郎。凌波小袜扣鸳鸯。翠袖生凉。珠佩生香。行云何计挽霓裳。去也难将。梦也难偿。"}