{"id":"798325","title":"凤凰台上忆吹箫·青溪小院题壁","dynasty":"清","author":"曾廉","text":"杨柳楼台，梧桐庭院，洞天不似人閒。除非是、瑶台仙子，合倚疏阑。何处翩翩侠少，安排了、玉盏金盘。银屏上、搭起画裙，便是蓬山。几人转丹换骨，得高举凌风，上列仙班。叹十载、琵琶俗手，莫把琴弹。输与渔郎缘分，桃花里、流水潺潺。谁知道，方丈仍在人寰。"}