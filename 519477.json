{"id":"519477","title":"宫人戏婴","dynasty":"明","author":"朱诚泳","text":"宫漏迟迟清昼长，落花乳燕春茫茫。君王放蝶恣游幸，三千粉黛争辉光。何物佳人独沾宠，流苏帐煖生龙种。眉目分明画不如，一颗明珠掌中捧。侍儿稳抱近华清，笑啼时作呱呱声。奋身似欲就其母，招呼解识宫娥名。内家堕地皆宗子，分得天潢一泓水。大者为王小者侯，继继绳绳永无已。却笑三郎懒作家，恣渠野鹿衔宫花。锦绷儿娇玉环醉，金钱赐予何其奢。良工画此非无意，用戒宫闱禁儿戏。古来惟数太任贤，胎教文王传万世。"}