{"id":"825659","title":"刘聚卿属题文徵明石湖画卷卷中有张文襄乙未十月题诗翁文恭庚子四月和文衡山三诗","dynasty":"清末近现代初","author":"郑孝胥","text":"乙未秋入都，常熟招一饭。坐间惟恒斋，从此不再见。金陵谒南皮，拒客若有愠。武昌复持节，枢府颇受怨。戊戌翁亦去，庚子成内乱。山中和三诗，自喜得閒散。国命难久延，大力负夜半。二三贵人者，愦愦孰可谏？此卷诚尤物，展览历忧患。胜情吾何有，话旧且自遣。"}