{"id":"1004129","title":"和宪使张郎中","dynasty":"宋","author":"程公许","text":"四海一奇男，象贤真柬之。绣斧外执法，滞淹犹在斯。冰壑栋梁具，凤梭云锦机。粉省趋含香，玺书啬封泥。生平方寸丹，云端双阙齐。小试川楫手，晒网芦中矶。以道拯世溺，先事防繻袽。三江昔怒号，一席今沦漪。平波净縠浪，祥风浃瑶池。八极汇涛澜，四顾蛟涎危。孰能戒维楫，重与歌平夷。"}