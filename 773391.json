{"id":"773391","title":"郑稼田观察获紫芝于竹坑山作长歌赠之","dynasty":"清","author":"杨浚","text":"牧龙忽忽四十载，一梦乃在崙昆山。珊瑚夜光出空谷，别有明月非人閒。主人示我以红玉，祖洲髣髴相登攀。岂真卯星方坠地，变幻能作茅君颜。当世文章不易露，天生异颖宁等閒。此即方壶佳丽地，其中龙虎仙所寰。芝田税驾歌一曲，吾令帝阍开九关。集英殿上华盖转，通德门前书带环。惭愧寓公仍草草，辟蠹日检书中蕳。三十六茎傥在手，不愁双鬓成霜菅。"}