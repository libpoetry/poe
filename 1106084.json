{"id":"1106084","title":"次杨乐道韵六首 后殿朝次偶题","dynasty":"宋","author":"王安石","text":"百年文物士优游，万国今方似缀旒。发策东堂招俊乂，回舆北苑罢倡优。忽随诸彦登龙尾，尚忆当年应鹄头。独望清光无补报，更惭虚食太官羞。渺渺金河涨欲平，数支分绿报清明。常萦辇路漂花去，更引流杯送酒行。静见金舆穿树影，清含玉漏过墙声。衰颜一照自多感，回首江南春水生。汉水泱泱绕凤林，岘山南路白云深。如何忧国忘家日，尚有求田问舍心。直以文章供润色，未应风月负登临。超然便欲遗荣去，却恐元龙会见侵。文墨由来妙禁中，家传岂独赋河东。平生听想风声早，数日追随笑语同。御水新如鸭头绿，宫花更有鹤翎红。看花弄水聊为乐，不晚朝廷相弱翁。苑中谁得从春游，想见渐台瓦欲流。御水曲随花影转，宫云低绕乐声留。年华未破清明节，日暮初回祓禊舟。更觉至尊思虑远，不应全为拙倡优。东门人物乱如麻，想见新鞯照路华。午鼓已传三刻漏，从官初赐一杯茶。匆匆殿下催分首，扰扰宫前听卖花。归去莫言天上事，但知呼客饮流霞。"}