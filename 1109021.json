{"id":"1109021","title":"即事十首","dynasty":"宋","author":"刘克庄","text":"香火万家市，烟花二月时。居人空巷出，去赛海神祠。东庙小儿队，南风大贾舟。不知今广市，何似古扬州。俗情重蒲饮，故事按舟师。莫倚无山越，闲将作水嬉。占断百花白，摘来三伏凉。著身素馨国，荀令未为香。瓜果跽拳祝，㬋罗扑卖声。粤人重巧夕，灯火到天明。名荔绝甘冷，与莆争长雄。不逢蔡公谱，埋没瘴烟中。吾生分裂后，不到旧京游。空作樊楼梦，安知在越楼。突薪初不戒，绠缶始言功。累甓为墙壁，前人智未工。复关无雅操，涉洧有遗音。未可绳三尺，槟榔当委禽。沐发眠常晏，濡唇饮不多。谁云五瘴毒，常备四时和。"}