{"id":"1048186","title":"留题洪庆观","dynasty":"宋","author":"黄廉","text":"隔岸山如戏狮子，背看松林闲掉尾。天际苍茫落数峰，青虬下饮黄河水。洪涛日夜洗崖脚，容易沙洲忽生嘴。浮岚积霭增气象，因抱汤城来迤逦。圣世封疆属乡县，令宰衙门对山起。朝看片云浮檐栋，暮雨逡巡周百里。可怜居民老苍翠，未省劳生有尘滓。乘轺亦复愧斯人，特地邮亭解行李。"}