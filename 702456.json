{"id":"702456","title":"嘉兴拜先师吕文懿公冢以陈无已丘园无起日江汉有东流诗韵敬赋十首","dynasty":"明","author":"程敏政","text":"隔地三千里，违颜十八秋。悠悠生死恨，今日过林丘。先皇临御日，夫子最蒙恩。共说青山下，双麟表墓园。已别门墙久，犹能识旧奴。遗书三万轴，还似旧时无。鹤发太夫人，见我动容喜。再拜升高堂，怀贤不能起。夫子虽云亡，未绝词垣笔。尚有代言书，昭昭比星日。一代吕家府，风流重此邦。重来还记取，双户对寒江。之子读遗经，青年盛文翰。皦皦丹凤雏，居然立霄汉。夫子本清白，芳名亦难朽。岂无富贵家，灰飞竟何有。滥逐门生后，何才辅两宫。百年含愧处，此道不曾东。一瓣香难致，官亭促去舟。船窗应作梦，清泪早先流。"}