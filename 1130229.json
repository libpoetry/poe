{"id":"1130229","title":"再和答师复五首","dynasty":"宋","author":"释德洪","text":"爱君道骨有仙风，人品浑如月在空。清论不穷霏锯屑，故应云梦吐胸中。牛渚笑中曾捉月，道山归去亦乘鸾。人间尚有馀缘在，又把尘编倒摺看。吾道如山欲撼摇，群儿毁誉漫前朝。冷看狂骂黄冠奕，却笑辛酸合爪萧。有味新诗名不得，正如仙爪为爬身。此时风味无人会，想见麻姑擗脯麟。八琼洞口桃花笑，失却尘寰半世忧。闻道客亭炊未熟，坐看冻蚁梦中游。"}