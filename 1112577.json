{"id":"1112577","title":"探春有感二首","dynasty":"宋","author":"张耒","text":"出城但怪风光老，草色苍茫柳色深。烟树远浮春缥缈，风光不动日阴沉。芳郊未厌萦纡入，美酒何妨取次斟。羸马青衫亦何事，一生空负野人心。柳萼蒙茸待放绵，樱桃新叶大如钱。深春冷落花残后，寒食朦胧月淡天。独坐每将诗作伴，遣愁安得酒如泉。伤心千里休凝望，城外东风早满船。"}