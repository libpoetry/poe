{"id":"543495","title":"戒装武林别施蔡二生","dynasty":"明","author":"胡应麟","text":"施生赤城彦，蔡子黄岩英。吞吐石梁霞，各著词苑声。相逢武林道，握手盖自倾。交孔竞持刺，识韩互班荆。廿载龙门怀，一旦希合并。空山咏伐木，求友何嘤嘤。缅余朽且拙，蚓窍鸣舂莺。翩翩两国士，立谈四座惊。击筑邀渐离，脱剑遗荆卿。河桥骤脂辖，立马言长行。行行去吴会，望望投幽并。屋梁梦颜色，落月悬高旌。念彼新知乐，日夜肝肠撄。"}