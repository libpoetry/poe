{"id":"1127403","title":"岁在癸丑年始七十正旦日书事","dynasty":"宋","author":"富弼","text":"人生七十古来稀，今日愚年已及期。从此光阴犹不测，只应天道始相知。亲宾何用举椒觞，已觉闲中岁月长。不学香山醉歌舞，只将吟啸敌流光。先圣明明许纵心，山川风月恣游寻。此中若更论规矩，籍外闲人不易禁。今年始是乞骸年，我向年前已挂冠。都为君王怜久疾，肯教先去养衰残。"}