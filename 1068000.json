{"id":"1068000","title":"胡少汲名直孺龙舒佳士清修可喜往岁见之金陵闻除侍御史因作此诗以见意","dynasty":"宋","author":"李彭","text":"闻君往年客淮西，及见我公无恙时。潜山皖水德星聚，天下中庸人表仪。川行节往万事尽，我独流寓东南涯。协洽之岁秋九月，买船适诣秦淮湄。建康城头鸡欲曙，白下门前乌未飞。有客剥啄复剥啄，出门一见忘尘羁。戛然野鹤下孤屿，意定吾子初无疑。高谈确讱不跛踦，养此郁郁涧底姿。发蒙振落笑馀子，招之不来不可麾。判司卑官果难屈，脱身遂与箠楚辞。行行且止避骢马，胆落于地非公谁。御炉烟动天颜喜，柱下云开春日迟。侧席爱民如爱子，愿达民病苏疮痍。要使英风触白兽，更遣直气生青规。鄙夫养疾江汉间，有如不信吾谁欺。"}