{"id":"689428","title":"送詹淑正还新安寿母兼同颜舍人质卿同登太山","dynasty":"明","author":"佘翔","text":"黄山山上削芙蓉，十二楼台紫气重。春酒如渑将母去，何须仙掌露华浓。婺星光映五云车，花里裁班进紫霞。况是轩辕峰下住，容城分得灶中砂。东望名山黛色开，凤池有客共登台。白云一片封中起，如带黄河万里来。幸舍长歌一蒯缑，飘零漫自客幽州。扁舟归下詹何钓，怀刺无劳谒五侯。"}