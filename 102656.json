{"id":"102656","title":"立春日病中邀安国仍请率禹功同来仆虽不能饮","dynasty":"宋代","author":"苏轼","text":"孤灯照影夜漫漫，拈得花枝不忍看。白发欹簪羞彩胜，黄耆煮粥荐春盘。东方烹狗阳初动，南陌争牛卧作团。老子従来兴不浅，向隅谁有满堂欢。斋居卧病禁烟前，辜负名花已一年。此日使君不强喜，新春风物为谁妍。青衫公子家千里，白首先生杖百钱。曷不相将来问病，已教呼取散花天。"}