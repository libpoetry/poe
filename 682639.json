{"id":"682639","title":"举孙和诸亲友贺章","dynasty":"明","author":"区元晋","text":"郁葱佳气溢比邻，枕畔添孙报祖勤。正念槐阴弥岁月，重逢释氏送麒麟。诗书一味贫堪业，水竹千茎世有人。笑酌金罍同客醉，燕山容易超芳尘。筵开汤饼集亲邻，爱汝书来属念勤。万里襟怀欢二老，三年门第获双麟。命名类祖应惭我，继业如曾合有人。共说薇垣花灿发，清风随处播香尘。夜惊箕毕照楹檐，晓赋琼瑶兴转添。小院平安环数竹，西山晴霭阁三尖。旋牵客裾从嬉狎，纵撚翁髯肯讶嫌。我是廷评教善视，望渠成立亦非廉。承家何处问奇方，千载趋庭赫有光。正喜儿孙添个个，也应诗礼立双双。窗前涂字群鸦黑，灯下循行数卷黄。幼小蹁跹俄长大，教渠谁者莫轻量。溪日辉辉鹊噪檐，柴门迎客为孙添。香生丛桂丹流霭，笋长新篁玉露尖。家世日长书可积，庄田无置分休嫌。连生五凤非无意，属望天公本自廉。晨起悬弧表四方，仙屏云气荡秋光。瑞徵周士还加两，雏数徐卿倍又双。世自抡材纷梓棘，人谁辩马出骊黄。等閒梨栗休轻笑，为智为愚福未量。"}