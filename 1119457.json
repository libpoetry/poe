{"id":"1119457","title":"次韵赵夷仲","dynasty":"宋","author":"陈造","text":"赵侯才望屹撑空，肯我过从笑语同。妙论全胜十年读，清篇分饷一襟风。珷玞可用酬昆璞，涎颡何曾梦锦蒙。莫把诗声陵此老，迟君谒帝画平戎。坐听严更一再通，卓肩搜句夜虫同。拜嘉杰作开囊锦，似为衰翁疗首风。紫诰君宜步西掖，苍颜我欲隐东蒙。鞬櫜文陈甘三舍，百胜将军正总戎。"}