{"id":"823115","title":"曲游春 约园","dynasty":"清末近现代初","author":"赵熙","text":"好个潜夫样，占锦城佳处，因树为宅。大略荒园，祇梅花粗就，便安诗客。一幅黔山碧，望不尽战云红隔。著此间几片篱笆，全换太平天色。古德。禅师风格。梦前世长安，空剩铜狄。何事开心，有慈媊寿酒，老莱家集。天远荣州国。甚日访中仙头白。叹有人破衲庵居，残年四壁。"}