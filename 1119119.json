{"id":"1119119","title":"卜算子","dynasty":"宋","author":"陈师道","text":"摇风影似凝，带雪香如抱。开尽南枝到北枝，不道春将老。飘飖姑射仙，谁识冰肌好。会有青绫梦觉人，可爱池塘草。绣幕罩梅花，莫放清香透。鉴里朱颜岁岁移，只道花依旧。把酒问梅花，知我离情否。若使梅花知我时，料得花须瘦。雪暗岭头云，竹冷溪边树。还似潇湘缥缈人，玉骨笼香雾。月下幽香度。梦里香魂驻。回首南枝酒半醺，寂寞无寻处。"}