{"id":"1144271","title":"病起","dynasty":"宋末元初","author":"杨公远","text":"一病已兼旬，朝来试整襟。眼前惊雾散，耳底怪蝉吟。检点尘侵砚，爬搔雪满簪。春归浑未省，绿树又成阴。弹指叹吟身，悭悭满六旬。维摩宁久病，孺子岂长贫。虽欠诗边兴，还存笔底春。莫言憔悴损，梅瘦越精神。病起觉痴聋，徐行脚蹑空。杖能供半力，药已奏全功。整顿身仍健，优游道未穷。呼儿涤泓颖，拂素貌渔翁。"}