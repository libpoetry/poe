{"id":"647538","title":"题可斋卷","dynasty":"明","author":"王汝玉","text":"维扬佳士润州客，十载簪缨游上国。斋居新搆远尘嚣，彤邸扁题留翰墨。缥帙牙签左右陈，青囊有药济时人。年来积得阴功厚，红杏花开绕舍春。长时宾友多相过，透竹茶烟翠成朵。机心总付与浮云，觞咏笑谈无不可。老我年来众疾婴，愿求匕剂制颓龄。朱颜若有还童望，不用黄庭内景经。"}