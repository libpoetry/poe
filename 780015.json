{"id":"780015","title":"百字令 中秋和其年，时甫过地震","dynasty":"清","author":"曹贞吉","text":"晚霞成晕，似非烟笼就，霓裳仙阙。只恐清光明作镜，照见须眉愁绝。静掩珠帘，轻遮团扇，蜃雾楼台结。凭谁吹散，玉箫声细如发。况是一阵罡风，须弥芥子，偶现空花劫。八柱蛟龙还掉尾，穆穆金波无缺。动魄惊心，十年两度，错过中秋节。余生瓦砾，他时月底重说。"}