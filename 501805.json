{"id":"501805","title":"赠别宁义甫率掾二十韵","dynasty":"明","author":"林弼","text":"宁子真人杰，英年拔郡曹。簿书閒吏事，弓剑策戎劳。佛塔题云雁，神山看海涛。短衣宁扣角，巨钓拟连鳌。阮掾称三语，潘郎叹二毛。薇边腾鹗剡，柳外试龙韬。单骑晨传檄，重关夜属櫜。阵云横杂遝，郊垒破周遭。风骥难垂枥，秋鹰待解绦。分藩严节钺，弭笔逐旌旄。西崦烟收瘴，南溪雨涨膏。芝兰从草伍，稂莠为苗薅。缓带羊公适，胡床庾亮豪。剧谈方洒洒，别意苦慅慅。烽火悲横玉，篝灯梦大刀。霜橙分绀实，江蟹斫红螯。把酒歌三叠，维舟水半篙。宦情磨铁砚，交谊恋绨袍。青眼群公在，丹心寸地操。为君怀远举，天表粤山高。"}