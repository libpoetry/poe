{"id":"261628","title":"喜迁莺·归来","dynasty":"清代","author":"丁之翘","text":"归期初卜。正岸柳噪蝉，篱门映竹。石只一拳，天惟尺五，放著两间茅屋。人有渊明堪学，书有漆园堪读。倚杖处、纵就荒三径，犹存松菊。幽独。算往事，蕉鹿华胥，任雨翻云覆。一瓣好香，数瓯佳茗，占尽此生清福。索把上林词赋，改作閒情题目。从此后，但树边黄卷，溪边黄犊。"}