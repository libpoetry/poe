{"id":"737841","title":"宿永兴寺德公山楼","dynasty":"清","author":"厉鹗","text":"昏黑山雨歇，一径松烟蒙。微闻梅花气，吹落疏磬中。讵惜夜履湿，宿处投支公。凭楼答人语，迥与云际同。少选沈霭敛，俯听幽林风。明星忽三五，挂在殿角东。短烛照春绿，夜静山逾空。观河悟众象，拂石期冥鸿。神清了无梦，乱壑流何穷。焚香以达曙，兹焉悦微躬。"}