{"id":"1109735","title":"哀应真李先生三首","dynasty":"宋","author":"刘摰","text":"名教心为乐，逍遥志自求。遂成君子隐，初异道家流。风月闲三楚，巾裳付一丘。空馀清泰院，云藓旧岩秋。节行幽人正，林泉隐者居。忽歌东鲁梦，未上茂陵书。世变还舟壑，门宏待驷车。众哀无以致，为托挽声纾。生死心先达，康宁寿亦遐。令威成白鹤，老子去流沙。妙意传琴祖，徵言补易家。试观馀庆后，簪绂已光华。"}