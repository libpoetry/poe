{"id":"1126221","title":"和叶徵君见寄二首","dynasty":"宋","author":"曹勋","text":"诚心接物定吾曹，蔼蔼风期意甚高。每谓交梨同火枣，何殊兔角与龟毛。道真不契君宜问，来日无多我岂逃。但喜夔龙今迅召，东风连日雨如膏。庵扉深向白云隈，尘外朋游首重回。三叠琴心融内景，一窗宴坐蕴真胎。雨催芝朮依微绿，花发菖蒲积渐开。寄语道人端有待，莫留水榭与风台。"}