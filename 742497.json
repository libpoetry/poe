{"id":"742497","title":"雪","dynasty":"清","author":"李宪皓","text":"薄醉冲寒跨驴出，霜木峥嵘村舍寂。野田无物饥鸱愁，溪路冻合凿冰汲。新诗得意正森爽，朔云压脑转昏黑。初向驴子前头见，率然三点五点白。不翼而飞何处来，塞空已并此身入。北极应摇斗柄注，东宿自张箕舌吸。侧闻玄冥气不交，此时天上亦寒栗。研珠屑玉劳精神，被山冒岭费筋力。上帝岂不乐无为，或言万姓乞膏泽。下界小臣同井蛙，仰窥妄以私意测。道旁冻叟僵欲死，且愿被褐负暄日。"}