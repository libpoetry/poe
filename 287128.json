{"id":"287128","title":"章祐叔同年同有补外之志亦用山谷韵赠之","dynasty":"现代","author":"夏孙桐","text":"不为牛后为鸡口，自污乃复慕升斗。我诚无藉君亦然，握粟之卜相往还。若论位置果何有，两臒宜在薮泽间。盐车崎岖峻阪上，刍秣何殊万金赏。苦说槁饿真不情，陆沈变计思典城。为米折腰古所耻，舍鱼取掌今犹荣。似君之才岂百里，我亦杜陵一男子。滔滔方令长沮叹，沾沾胡效魏其喜。君不见，将书掣肘事更难，一弦不调无能弹。公田种秫几偿愿，债台拾级先跻攀。吁嗟，人生苟无适俗韵，何异鹿豕居泽鱼鳖山。"}