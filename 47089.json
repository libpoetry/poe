{"id":"47089","title":"晓睡·野夫性慵朝不出","dynasty":"明代","author":"高启","text":"野夫性慵朝不出，弊箦萧然掩闲室。村深无客早敲门，睡觉长过半檐日。林声寂寂鸟鸣少，窗影交交树横密。此时欹枕意方恬，一任床风乱书帙。昔年霜街踏官鼓，欲与群儿走争疾。如今只恋布衾温，悟从前计应多失。厨中黍熟呼未起，妻子嗔嘲竟谁恤。天能容老此江边，无事长眠吾愿毕。"}