{"id":"697914","title":"白苧词三首","dynasty":"明","author":"胡奎","text":"剪冰绡，缝雪缕，馆娃宫人越溪女。回风吹雪长袖举，玉阶缤纷落花舞。白月堕地星河高，流云卷空翻翠涛，宫门鱼钥夜迢迢。绿窗樱桃花乱飞，美人当窗缝舞衣。纤歌窈窕扬蛾眉，鸾停鹄立佩陆离。馆娃宫深更漏稀，北斗斜挂宫门西，觚棱渐明乌人啼。浣纱女儿颜如花，一朝进入吴王家。吴王宫中歌白苧，水殿芙蓉不知暑。翔鸾舞鹄雪满堂，回风吹花响屧廊。宫门乌啼更漏长，曈曈旭日生榑桑。"}