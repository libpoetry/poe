{"id":"432143","title":"挽曹寅侯","dynasty":"近现代","author":"张瑞玑","text":"沧桑劫后各天涯，九死归来两鬓华。笑我头颅犹带颈，痛君魂魄竟无家。十年铁血神州梦，百炼金刚昙钵花。遥忆华清池畔柳，女墙残月宿寒鸦。临风浊酒吊斜曛，涕泪纵横一哭君。妙理何曾拾人唾，雄文亦足张吾军。送归旅榇西湖月，好护丰碑太华云。我是哀鸿酸苦甚，那堪天末又伤群。中年豪气未消磨，落拓江湖唤奈何。刻露文章无福泽，清奇骨相有风波。眼底沧桑十年劫，梦里家山九曲河。百折知君心未死，遗书一卷泪痕多。旧交零落各风尘，脱落如君见性真。心血如潮常沸海，眼光似电不谋身。才华卓尔厌流辈，肝胆森然无古人。凄绝渭川千亩竹，晓风夜雨总伤神。"}