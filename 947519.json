{"id":"947519","title":"东林春晚作","dynasty":"宋","author":"陈藻","text":"团栾四面山，我住一山里。相距能几何，开方祗百里。日月出东西，星辰运终始。云霞千万状，烟雨无穷美。谁云天体大，仰看全于此。穷儒治生计，富盛谁与拟。新晴麻麦秀，拥戴峰峦起。牡丹芍药歇，春意浓未已。野花悉力开，白者真珠比。蔷薇及宝相，争斗何绮靡。藩篱成障幕，村墟化城市。世上岂寂寥，俯仰昧斯旨。芙蕖开欲来，黄菊日可指。寒梅即艮卦，为魁向年底。循环无了日，物物从头理。康宁不相放，卧病尔为尔。"}