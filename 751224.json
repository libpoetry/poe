{"id":"751224","title":"白帝城谒昭烈庙","dynasty":"清","author":"张百熙","text":"澹日颓云晚萧飒，苍莽荆榛见荒堞。汉家寂寞千载余，一片遗墟壮夔峡。忆昔先主师东征，七百里路纷连营。猇亭折辱亦天意，夜遁乃入公孙城。永安旧事难重问，玉殿空山豁幽闷。跃马全荒割据心，啼鹃尚带偏安恨。君不见建业还都王气销，楼船直捣金陵潮。吴宫花草黯春色，祇今故垒生寒飙。又不见阿瞒汉贼倾天下，末路分香泪空泻。一代英雄让使君，漳河铲尽铜台瓦。成败三分迹已非，独留祠庙镇崔嵬。年年滟滪滩前水，呜咽东流更不回。"}