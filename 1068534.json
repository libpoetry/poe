{"id":"1068534","title":"次韵杨时可李元中酬赠之作","dynasty":"宋","author":"王安中","text":"初年种交梨，可奈荆棘树。闻道千圣前，不传才一语。彭殇几许争，端作旦暮遇。衣珠价连城，谁遣泣穷路。子知无生法，未短飞升数。当身认同归，绝学何外慕。龙眠玉颊翁，是中得深趣。萧然住山人，妙甚垂天赋。我为杨侯计，政欲借前箸。从翁须及今，频脱户外屦。"}