{"id":"1033070","title":"松阜弟于宝成寺祖墓之侧营创别业为赋得闲亭诗取又得浮生半日闲之句","dynasty":"宋","author":"薛嵎","text":"陟巘心已清，复此风雨蔽。高人疏凿馀，理道颇超诣。卜筑谐素志，缁侣欣共济。脩竹尚无恙，巢鹤亦数世。空山岚欲滴，近水石可憩。春睡朝旭升，夜语孤烛继。高扁出林麓，先垄记苗裔。严钟警晨昏，群岫罗扈卫。身同野鹿游，迹许巢父媲。蜗角自为雄，蚁磨卒至毙。靡怀半日羡，讵识终老计。吾庐并渔村，兴往辄鼓枻。野衣裁芰荷，败屋粘薜荔。川陆阻会面，岁月迅流逝。兹情不可忘，淡交慎勿替。及时毕婚嫁，即事无芥蒂。相从丘壑真，永使心迹契。泉石闻斯言，庶以当盟誓。"}