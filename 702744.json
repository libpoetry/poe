{"id":"702744","title":"宿紫阳观次韵故人辛好礼题壁三首","dynasty":"明","author":"董纪","text":"偶然来此问丹砂，坐听松风到日斜。满地白羊都化石，一声黄鹤又还家。铁炉火暖煨山药，石鼎茶香试井花。壁上旧题皆过客，多留姓字后人嗟。雏养胎禽顶转砂，老梅疏影只横斜。俨如蓬岛神仙窟，胜似玄都道士家。犬入丹房偷舐药，鹿游芝径误衔花。世间何事累累冢，华表人归重叹嗟。炼药功深九转砂，丹光一道白虹斜。淮南鸡犬未拔宅，徐市童船当到家。泰华有莲皆十丈，蓬莱无树不三花。方平亲见麻姑说，东海扬尘事可嗟。"}