{"id":"707282","title":"念奴娇 对镜","dynasty":"明末清初","author":"王夫之","text":"閒愁自昔，到如今当得，雪欺霜负。云亚天低抬不起，随意白衣苍狗。剑跃双龙，笔摇五岳，也是閒筋斗。蝶黏蛛网，丝毫动得还否。别有一线霏微，轻丝杪忽，系蟠泥秋藕。一恁败荷凋叶尽，自有玉香灵透。眉下双岩，电光犹射，独运枯杨肘。无情日月，也须如此消受。"}