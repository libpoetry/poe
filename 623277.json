{"id":"623277","title":"读南华杂篇述以五言十一章 其十一 天下","dynasty":"明","author":"郭之奇","text":"大道本无方，大成反如缺。古人其备乎，今人将更窃。以方为道术，道为天下裂。立异由墨禽，誇多惠施说。尹宋求心白，田慎将性绝。函关获五千，漆吏鼓长舌。六方分十子，孰与犹龙埒。古之博大宗，三宝持真诀。墨者治其慈，苦身肠倍热。巨子虽独能，使人忧不悦。华山亦俭师，饥馁空敝蹩。彭蒙守弗先，然且是非灭。三者皆非道，亦自有优劣。况复五车人，一蚊依道吷。尺捶并连环，徒供辨士折。苟非齐物言，谁解百家结。始知道德初，时向有无缀。一哉天人心，同驱至神辙。圣人及君子，五号谁分设。能使六方同，岂令六经别。"}