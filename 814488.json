{"id":"814488","title":"南塘诗三首并序","dynasty":"清","author":"林旭","text":"南塘水涨多新景，河渎神祠压淼潺。桅影涎涎过屋角，水鸥跕跕下花间。铺行什器堆船买，士女春衣上冢还。风物荒城惟有此，却思归路可追攀。南塘水涨多新景，连日无妨取醉吟。穷眼难逢花满院，春愁谁见柳成林。依依酒半将移晷，采采阑前欲去心。上祀清明归并子，只除行乐总休侵。南塘庙里花争好，我与樱桃独有情。来度清明思略似，回寻诗句梦频更。柁楼惊艳阑前过，弦柱含声醉后鸣。并合要将愁力胜，不堪风景满前生。"}