{"id":"1110040","title":"初至桂州二首","dynasty":"宋","author":"吕本中","text":"连年走遐方，所至若邮传。未论道艰阻，先问米贵贱。贼势来未已，行役我已倦。解鞍憩空馆，敢叹此异县。清泉上短绠，一洗尘垢面。瘴疠非不深，美酝良可恋。胡沙久冲突，贼马亦驰骛。我行不得息，终岁在道路。敢言更多事，尚恐与时忤。低头访殊俗，何处可放步。江流下沧海，日惨蛟鳄怒。出门寻故人，风雨已断渡。"}