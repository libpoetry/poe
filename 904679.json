{"id":"904679","title":"齐人画礼器","dynasty":"宋","author":"李石","text":"漆器侈初俗，长袖喧都城。如何古邃殿，天开垂日星。奇奇与怪怪，惝恍不识名。我尝阅此画，肇自齐永明。人间务备物，未易穷丹青。忆昨因郊丘，盛礼严天庭。器服各异数，如此系大成。仰瞻万乘圣，远想三代英。虮虱容著足，鸳鹭参结綪。西归访江梅，钧天梦初醒。心焉感此画，眼角泫欲零。所见恐未夥，蜀都问君平。"}