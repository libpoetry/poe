{"id":"59210","title":"我生行·我生不死命在仙","dynasty":"明代","author":"傅汝舟","text":"我生不死命在仙，从师远岳方来旋。皇天未许斩蛟鳄，腰蟠龙剑徒蹁跹。尘心洗尽五湖月，意气散作六合烟。朅来人间四十年，布袍高格恼市廛。羞称岁星谪下土，谁道许令长后贤。漳滨老子旧令尹，几岁相识梅溪边。歌钟秀水动岂料，大笑箕踞当琼筵。酒酣吴松夸星命，指卿指相大丑妍。劝我不合甘云泉，玉禾且辍钟山田。"}