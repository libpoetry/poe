{"id":"1230376","title":"将进酒送九江方叔高南还","dynasty":"元","author":"柯九思","text":"君不见潇湘之浦苍梧山，虞舜南巡去不还。当时揖让称大圣，但馀湘竹秋痕斑。又不见汩罗江水杯碧玉，屈原憔悴江头哭。皇天何高地何厚，忠而被谗空放逐。将进酒，君莫辞。圣贤亦尘土，不饮当何为？桃华水暖歌声度，杨柳风轻舞袖垂。况是骊驹促行役，美人惜别低蛾眉。有肉如陵，有酒如海。今朝尽醉极欢娱，莫待重来鬓丝改。黄金装宝剑，白玉饰雕弓。将军上马意气雄，赋诗横槊踰江东。"}