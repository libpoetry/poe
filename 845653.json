{"id":"845653","title":"八年神宗灵驾发引四首 其二 六州","dynasty":"宋","author":"无名氏","text":"炎图盛，六叶正，协重光。膺宝瑞，更法度，智勇超轶成汤。昭回云汉烂文章。震扬威武慑多方。生民帖泰拥殊祥。封人祝颂，万寿与天长。岂知丹鼎就，龙下五云旁。飘然真驭。游衍仙乡。泣彤裳。伊落洋洋。嵩峰少室相望。藏弓剑，游衣冠，俊功盛德难忘。泉台寂、鱼烛荧煌。银海深、凫雁翱翔。想像平居谩焚香。望陵人散，翠柏忽成行。犹馀嵩峰月，夜夜照幽堂。千秋陈迹凄凉。"}