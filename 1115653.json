{"id":"1115653","title":"过吕城闸六首","dynasty":"宋","author":"杨万里","text":"闸头洲子许团栾，古庙萧条暮雨寒。榆柳千株无半叶，冬青一树碧琅玕。泊船到得暮钟时，等待诸船不肯齐。等得船齐方过闸，又须五鼓到荆溪。昨宵听尽棹讴声，愁里无眠达五更。今夕雨寒泥又滑，作何计会速天明。等到船齐闸欲开，船船捩柁整帆桅。一船最后知何故，日许时间独不来。才闻开闸总驩欣，第一牵夫有喜声。只得片时天未黑，后来天黑也甘行。道是行船也未行，老夫误喜可怜生。要知开闸真消息，记取金钲第二声。"}