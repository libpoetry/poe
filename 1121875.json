{"id":"1121875","title":"毌清臣中散挽词三首","dynasty":"宋","author":"范纯仁","text":"先府西征日，高贤进谒时。骅骝神异骨，丹凤羽毛奇。外计留关决，中朝失表仪。济时才不展，已有令名垂。奉使频联职，宽条喜共颁。蒹葭倚白玉，培塿对高山。勇退输先识，荣归得早閒。塞垣闻讣日，感旧涕潺湲。乡里尊耆德，朝廷重老成。铜符辞宠命，琳馆遂高情。天下三尊盛，人间五福荣。岂唯身独享，有子绍家声。"}