{"id":"1144332","title":"西湖旧梦","dynasty":"宋末元初","author":"汪元量","text":"南高峰对北高峰，十里荷花九里松。烟雨楼台僧占了，西湖风月属吾侬。如此湖山正好嬉，游人船上醉如泥。黄莺不入垂杨柳，却立海棠花上啼。红桡绿舫荡清波，露脚斜飞湿芰荷。回首涌金门外望，里河犹自沸笙歌。嵯峨云髻簇金钿，血色罗裙湿晓烟。陌上相逢通一笑，第三桥下是奴船。溶溶漾漾碧粼粼，船去船来不碍人。日午中官传上旨，内家宣赐玉堂春。月香水影逋梅白，雨色晴光坡柳青。一个销金锅子里，舞裙歌扇不曾停。帝城官妓出湖边，尽作军装斗画船。夺得锦标权遗喜，金银关会赏婵娟。王孙挟弹打鸳鸯，红藕花前世界凉。揭起蓬窗弄湖水，潜螭双眼射金光。芙蓉照水桂香飘，车马纷纷度六桥。锦幔笼船人似玉，隔花相对学吹箫。六花飞舞似鹅毛，丞相身穿御赐袍。不念长安有贫者，下湖打鼓饮羊羔。"}