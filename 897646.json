{"id":"897646","title":"孙彦古画风雨山水歌","dynasty":"宋","author":"张耒","text":"山深岩高石壁青，白日忽变天晦冥。黑风驱云走不停，惊电疾雨来如倾。山前雨点大如手，山下水涌危槎横。崩崖古树老有灵，吼怒直与风云争。枝披叶偃斗不怯，万窍却欲藏雷霆。鞭驴疾驱者谁子，石路崄涩驴凌兢。目迷心慑愈不及，来憩树下如寒蝇。苍茫直与鬼神接，恍惚不保龙蛇惊。平居此乐忽入眼，孙家古图才可辨。奈何一幅一尺馀，欲夺天地之奇变。我心爱之良有以，昔苦山行亲遇此。一生两足不下堂，输尔朱家贵公子。"}