{"id":"1117265","title":"晴日纵步二首","dynasty":"宋","author":"苏籀","text":"穷腊末垂风景和，久游诚是我陵阿。牧童笛远鸡凫散，猎户弓鸣貒鹿多。季雅濙濙疑蜜酿，木奴小小似金柯。起溲十裂吴羹酽，止酒陶诗但独哦。云际潺湲入下田，田塍级级逗平泉。羊肠荦确褰裳过，蜗壳跧藏插槿边。荷蓧何人行叹息，馈浆与客更留连。丹霞翠雾皆招隐，一抹残阳众木颠。"}