{"id":"1248662","title":"述老妪语","dynasty":"元末明初","author":"陈基","text":"岁暮涉淮海，不辞行路难。从军岂不乐，即事每长叹。老妪八十馀，日晡未朝餐。自云遭乱离，零落途路间。岂无子与孙。充军皆不还。男战陷贼垒，孙存隔河山。数月无消息，安能顾饥寒。语毕双泪垂，使我心悲酸。上天未悔祸，豺虎方搆患。近闻山东变，世路复多端。悠悠颠沛人，何时即平安。"}