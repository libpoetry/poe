{"id":"644226","title":"赞佛中","dynasty":"明","author":"释宗泐","text":"成觉道兮坐宝莲。金容赫兮螺髻旋。威德圣兮福慧全。三身具兮万行圆。演一音兮龙象筵。应群机兮施化权。由杂花兮至鹿园。大小乘兮假蹄筌。彼诸子兮悔应愆。运大车兮等无偏。嘱王臣兮法流传。末拈花兮妙无言。三百会兮五十年。度弟子兮陈如先。量虚空兮知其边。赞功德兮何由宣。"}