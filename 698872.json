{"id":"698872","title":"次苏长公雪诗","dynasty":"明","author":"徐渭","text":"翩如中舞玉人纤，皎似禅宗戒律严。姑去尽留云母粉，客来只醉水晶盐。正愁黄独迷镵柄，故压梅花入帽檐。埋没远山知几许，且收螺子画眉尖。白糁堆寒没曙鸦，姨家风急搅银车。翻将灞水驴边色，忽点孤山墓上花。何物黄冠滕六友，相思白舫戴逵家。今朝穆满觞黄竹，笑指银泥画戟叉。固知袅袅不胜纤，亦有棱棱庄且严。剑底白猿鏖越女，槎头黑瘿粉无盐。冰初势巳寒千仞，霁后人多曝一檐。笑忆小姬誇党日，可教轻试茗芽尖。海上青山插髻鸦，海鲛输织不论车。尽教一夜裁绡叶，那得倾都不奈花。粉屐特停渔者榼，赤梢并付酒人家。蚨郎迫使刘伶去，忍别青旗燕尾叉。"}