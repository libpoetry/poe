{"id":"984310","title":"会稽颂 其四","dynasty":"宋","author":"诸葛兴","text":"睇禹陵兮岿然，邃珍馆兮蟺蜎。敞别室兮遗象，崇英霸兮千年。谂越民兮非黩祀，推世家兮自迁史。肇无馀兮开国，传后裔兮奋起。痛夫椒兮深衄，同国人兮劳佚。采蕺兮食何味，尝胆兮志密笃。封以内兮种所司，阃以外兮蠡所知。羌厉志兮澡耻，迄乘时兮决机。盟上国兮王致胙，按山南兮恢土宇。陟鉴台兮睨东海，矩天门兮模地户。惜规图兮不弘，几弓藏兮犬烹。蹇七术兮遗恨，怅五湖兮遐征。尚蝉嫣兮复续，终与享于鼻祖之庭。"}