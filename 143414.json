{"id":"143414","title":"冬夜读书无油歌","dynasty":"宋代","author":"林安道","text":"君不见莱公酣歌彻清晓，银蜡成堆烧不了。又不见齐奴帐下环佳人，平生爨蜡不爨薪。南园花蜂巧心计，祗为渠侬照珠翠。生憎诗客太酸寒，略不分光到文字。欲学凿壁衡，邻火夜不明。欲学囊萤车，十月霜无萤。人生穷达真有分，大钧高高不须问。起来摩挲莲叶真人图，还有青藜老杖照我无。"}