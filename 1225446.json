{"id":"1225446","title":"武当山张真人奉诏祷雨有应","dynasty":"元","author":"杜本","text":"祈禳致风雨，传说自古先。京师大旱连二年，地蒸热气如云烟。林林嘉木尽槁死，毋论黍稷生秋田。武当真人张洞渊，为道有心如铁坚。粗衣恶食夜不眠，两眼奕奕光射天。天子有敕丞相宣，诏君祷雨纾忧煎。君坐默不语，奏达虚皇前。将吏驱蛟龙，雷电相后先。童童雨脚昼夜悬，平地涌水如通川。稚禾出土芃芃然，小草大木争芳妍。都人士女喜欲颠，谓君直是真神仙。我今为作喜雨篇，勒诸厓石千年传。"}