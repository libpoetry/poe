{"id":"759023","title":"沁园春 眉","dynasty":"清","author":"孙云凤","text":"纤似蛾儿，翠分螺子，柳叶半弯。忆锦屏娇倚，月横秋水，绣衾慵起，雾锁春山。翻谱鲜新，入时深浅，女伴端详可否间。消魂处、向碧纱窗下，画了重看。含情醉拨幺弦。觉红泛桃腮黛更妍。但倾城一笑，舒来堪爱，捧心无语，颦亦增怜。秀衬风鬟，长侵云鬓，昔日文君欲比肩。风流甚，怕脂凝粉污，淡扫朝天。"}