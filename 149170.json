{"id":"149170","title":"忆江南赠通叟年兄","dynasty":"宋代","author":"晁说之","text":"北客而南征，蹇产非所志。问津人尚绝，後来狂避世。流离窜斥者，其数非一二。风流称南朝，文物始佳丽。要途在荆扬，僻左处吴会。吴会兴国来，乃以丹漆贵。若其大才豪，终是江南最。君家住江南，豫章生次第。非但吾言逼，正尔百忧似。易见岩下电，难识斗间气。结绶三十年，胆策未一试。譬如瑚与琏，讵落日中市。飘然渡浙江，式慰此憔悴。我屋粱园久，近卜嵩峰邃。海虫难下箸，粟浆有贱嗜。不读非圣书，忍更增疣赘。又不求甚解，未肯争破碎。排闷亦呤哦，清潦谁滋味。自从住囚籍，一语不敢谓。岂惟要绝言，自憎生此喙。因君发吾狂，明当保严誓。"}