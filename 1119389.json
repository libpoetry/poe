{"id":"1119389","title":"次韵朱通判严上舍","dynasty":"宋","author":"陈造","text":"蜀庄漂泊阖闾城，独向陶朱意气倾。诗写闲情易为好，雨鏖炎暑欲争清。居同蚁穴晴犹闭，归笑鸠巢老未营。久拟投君渠保社，援毫空复可怜生。君家名酒压吴城，肯向时流取次倾。篘玉谁今窥正色，班荆渠定赏真清。双壶问字宁能许，一醉留宾不办营。莫惜驱车饷元亮，须防结袜要王生。万手抄诗遍洛城，老怀可但向来倾。采菱白雪方迭奏，蜚雨晓风相与清。价重欲输和氏璧，令严谁犯伏波营。即今貂尾那容续，更判工夫费此生。子元才望未专城，玉面醪敷且细倾。宠辱尽捐身外事，醺酣聊乐圣之清。分甘亦复怜吾老，饮湿终惭不自营。归去须君传此法，秫田百亩便平生。"}