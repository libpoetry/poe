{"id":"702370","title":"故城见致政马太守先生","dynasty":"明","author":"程敏政","text":"前辈风流十载闻，登堂今喜沐清芬。夜谈往事徐呼酒，老爱新知屡示文。林壑有缘供杖屦，朝廷何日下玄纁。顺流双桨明朝别，无限情随烛影分。卫水湾湾翠绕庐，如云乔木荫庭除。白眉久待双龙阙，黄发高悬五马车。桑梓百年恭敬日，萍蓬千里笑谈馀。薰风拟入长安道，先为家人报起居。"}