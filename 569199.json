{"id":"569199","title":"幼于欲渡钱塘取山阴道抵四明观日出归谒肖甫司马谓余作一歌壮其行拈笔得数语盖余入静来不复措意于工拙矣","dynasty":"明","author":"王世贞","text":"张公一生江海客，别余欲渡钱塘东。镜湖湖头采春色，山阴道上梅花风。直从明海探出日，别炼赤堇为长虹。钱塘幕府高刺天，其帅司马公宗工。相留十日布衣饮，知尔不哭回车穷。此时定笑玉生癖，土室僵卧如袁公。有足却依兀者坐，得句总让钉铰工。大鹏九万鴳一尺，若语逍遥无不同。"}