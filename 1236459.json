{"id":"1236459","title":"劝兄弟","dynasty":"元","author":"陈樵","text":"田氏好兄弟，初焉念少差。一朝仍会合，荆树再开花。邺下然萁句，淮南布粟歌。相煎容不得，奈尔二人何。何苦毫釐较，当思手足亲。丁鸿与刘恺，让国是何人。鸿雁天边过，脊令原上飞。寻声还顾影，次序不相违。父慈子必孝，兄友弟须恭。倘使诚心在，如何不感通。连床听夜雨，长枕共姜衾。棣萼相辉映，何忧外侮侵。金昆与玉季，和乐奏埙篪。气象自然别，淳风复古时。生来同一气，兄弟是天伦。祇要长和睦，休论富与贫。友爱言无间，从教耳属垣。怡愉崇逊让，宽厚福之源。古有难兄弟，今无好弟兄。何由风俗厚，凡百近人情。"}