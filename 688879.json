{"id":"688879","title":"米仲诏招集漫园三首","dynasty":"明","author":"何吾驺","text":"层楼四望海天多，北斗檐开太液波。酒熟湖烟频借色，寒轻花气迥当歌。移尊月自窥人上，近槛仙应解佩过。若为曙钟催子夜，不知春思湛庭柯。世路漫漫去复过，漫从帝里课松萝。浓香不散陶潜菊，柔翰其如逸少鹅。似送西山供案入，欲驱南海那云多。最怜半踏芳洲舫，衣袂翻然接绛河。几载行吟问汨罗，为楼秋水及恩波。偶来醉舞能邀月，无恙湖山许放歌。暗径度春芳阁转，斜窗低汉晚云过。寻盟肯订寒深夕，雪满青轩著钓蓑。"}