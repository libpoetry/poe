{"id":"691784","title":"汴中元夕五首","dynasty":"明","author":"李梦阳","text":"花烛沉沉动玉楼，月明春女大堤游。空中骑吹名王过，散落天声满汴州。玉馆朱城柳陌斜，宋京灯月散烟花。门外香车若流水，不知青鸟向谁家。中山孺子倚新妆，郑女燕姬独擅场。齐唱宪王春乐府，金梁桥外月如霜。四海烟花逢上元，中州行乐竞千门。大江不辨鱼龙戏，珊瑚宝玦是王孙。细雨春灯夜色新，酒楼花市不胜春。和风欲动千门月，醉杀东西南北人。"}