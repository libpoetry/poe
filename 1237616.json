{"id":"1237616","title":"题岳武穆王坟二首","dynasty":"元","author":"潘纯","text":"海门寒日澹无晖，偃月堂深昼漏稀。万灶貔貅江上老，两宫环佩梦中归。内园羯鼓催花发，小殿珠帘看雪飞。不道帐前《胡旋舞》，有人行酒著青衣。湖水春来自绿波，空林人迹少经过。夜寒石马嘶风雨，日落山精泣薜萝。江左长城真自坏，邺中明月竟谁歌。惟馀满地苌弘血，草色年深碧更多。"}