{"id":"1092927","title":"喜赵昌甫侄三哥登科","dynasty":"宋","author":"韩淲","text":"我祖绍圣初，盖亦登名第。君家龙图公，实托同年契。岂知渡江久，游宦各零替。低头藉世禄，怅望月中桂。宜为俗辈嗤，敢作台阁计。子方英妙时，文已合斯世。煌煌庆元春，南省果高缀。相看慈恩塔，益振子苗裔。如凤千仞翔，如鹤九皋唳。从兹恢远业，其肯负六艺。志尚昔之贤，仕明古之制。清明到华要，庆会屏氛翳。叹我正浮沉，期子转磨砺。载咏章泉诗，词林信根柢。"}