{"id":"814763","title":"广宁道上忧旱二首","dynasty":"清","author":"金朝觐","text":"十日征途往复还，翻因苦旱念民艰。独留夕照明郊甸，尽有晴岚带远山。芳树笼阴皆暑气，老农挥汗尚愁颜。谁知霖雨成何日，空望浮云去住閒。祈祷封山作雨云，风霾镇日苦炎氛。曾惊泽国无馀润，合向桑林忆旧闻。杯酒不消心似醉，燃眉何计志如焚。功名望已深饥渴，岂似民情待泽殷。"}