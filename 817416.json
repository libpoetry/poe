{"id":"817416","title":"挽词二首","dynasty":"清","author":"戴亨","text":"荣名众所希，得失有天意。奈何辱其身，辛苦工献媚。官骸失所司，精神竭寤寐。喜怒伺奴颜，丧心倾所忌。词色一相假，欢跃矜同辈。妻孥不忍闻，旁观耻无地。自谓巧入神，崇高可立致。孰与鬼谋能，变更出意计。转福为祸胎，历历诚可畏。荣竞无时休，恻然悯众慧。美利众所歆，称心有止极。天道恶盈满，贪夫长戚戚。金玉积邱山，贫者望涓滴。邻里死饥寒，亲知行乞食。哀声听不闻，黎颜见岂识。逐臭无时休，昧厥死期逼。馋鬼啸萧墙，祸变难意测。荆棘上华堂，蜗涎遗断壁。似续苦无依，转幸他人泽。烱鉴悬当前，仁者为悲恻。"}