{"id":"686678","title":"九日三首次杏东韵","dynasty":"明","author":"边贡","text":"青镜流年素鬓催，碧山何日是归来。情知暮景骎骎到，忍见秋花粲粲开。远客正深怀土念，腐儒元乏济川才。登高有兴无筋力，怅望西南百丈台。江城薄暮多阴晦，云日荒凉聚复开。门掩绿苔频上锁，径芬黄菊懒传杯。看山故有陶家兴，作赋元非楚客才。疏钝久拚人弃置，不惊亲旧少书来。庭喧儿稚亦堪怡，况值黄花烂熳期。池上晚罾收冻蟹，枕边秋扇罢戎葵。山亭月白眠长少，水榭风清坐屡移。昨夜有人东国去，已教先办买山资。"}