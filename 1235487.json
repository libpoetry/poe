{"id":"1235487","title":"独酌三首","dynasty":"元","author":"刘鹗","text":"聊持一尊酒，独对西山酌。我饮本不多，借此以娱乐。慨彼山中人，岂无合仙药？月出烟萝深，思之在冥漠。独酌花树下，花影落酒中。举杯试一吸，酒尽影亦空。引壶遂再酌，花影重玲珑。乃知酒有尽，惟影原无穷。木叶不饮酒，胡为赪其颜？我发不耐秋，微霜点其间。叶赪春更绿，发白何由还？人生不似叶，何为空间关？且可信所遇，呼酒看西山。"}