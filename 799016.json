{"id":"799016","title":"花犯 初秋山中始见红叶，和碧山","dynasty":"清","author":"杨玉衔","text":"影娟娟，斜阳古道，红尘逐流水。故乡百里。自病叶辞柯，同入秋思。塞鸿未到情难寄。天涯亭独倚。记艳迹、御沟题句，醒来原梦里。何须妆点买脂胭，斑斓似郑佩，江皋同委。妃子靥，初中酒、不关憔悴。催诗料、檐花伴落，飘几片、敲门人欲起。偶晓醉，篱边卧处，偎身疑锦被。"}