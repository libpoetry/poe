{"id":"983204","title":"水调歌头 其二 次黄舜举登姑苏台韵","dynasty":"宋","author":"袁去华","text":"吴门古都会，畴昔记曾游。轻帆卸处，西风吹老白蘋洲。试觅姑苏台榭，尚想吴王宫阙，陆海跨鳌头。西子竟何许，水殿漫凉秋。画图中，烟际寺，水边楼。叫云横玉，须臾三弄不胜愁。兴废都归闲梦，俯仰已成陈迹，家在泽南州。有恨向谁说，月涌大江流。"}