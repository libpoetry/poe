{"id":"811963","title":"陪宪副王公、总戎张公偕诸僚友往观禾稼，归途宴集海会寺，抵暮而返","dynasty":"清","author":"孙元衡","text":"海国原多稼，年来旱病耕。一秋逢十雨，庶类得更生。绿野税珍驾，青林枉结旌。斯游真省敛，田父喜相迎。民气经秋静，风光入野閒。锦鞍牛共马，队仗役兼蛮。蔗叶青连海，稻花香过山。三农逢乐岁，辛苦念孤鳏。回辔入禅林，停舆就夕阴。饿鸱鸣斗酒，飞骑致庖禽。布席山门敞，行厨竹径深。双榕乱黄鸟，钟磬会清音。"}