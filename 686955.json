{"id":"686955","title":"题山水画四首 韩昌黎送李愿序","dynasty":"明","author":"刘崧","text":"隔水问樵童，青山深几重。岩歌闻雪瀑，谷转见云松。野服乘秋制，山田力岁供。徒令尘土客，挥汗仰高踪。驰策长林下，停舟野水浔。旌旄行处路，樽俎别时心。山晚松阴薄，江晴柳色深。殷勤言赠意，千古重官箴。群木飒萧萧，虚堂坐寂寥。秋声方永夜，月色自中宵。目倦青编过，眠迟绛蜡消。平生江海志，及此叹飘摇。清夜放船好，长江正渺如。风行流水上，月出远山初。飞鹤盘空迥，潜蛟隐浪虚。英雄有遗恨，临泛独踌躇。"}