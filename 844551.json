{"id":"844551","title":"前韵赠章君孙宜四首","dynasty":"清末民国初","author":"祝廷华","text":"后生可畏吾休矣，况复年来筋力衰。窃喜退閒同作废，自伤多病久难支。一腔空热世谁与，两耳都聋身殆而。获睹故人佳子弟，金昆玉友两神驰。十人共庆古今少，五百八旬尤所无。我爱清才初脱颖，人嗟白发半繁芜。诗歌麟趾子孙乐，泪洒羊碑父老吁。死有佳儿应瞑目，双双玉树胜珊瑚。笔下山岚常耸秀，胸中丘壑自逶迟。几番佳什先人到，何日芳樽对客移。诗格谨严师杜甫，道心纯壹敩程颐。丹青神妙君探得，深感琼瑶割赠时。者番山意冲寒早，梅蕊江村点点开。庾岭孤芳乍勾引，灞桥冷趣欲徘徊。消寒几次留遗著，集稿同刊待后来。能读父书诗更好，将门有种愿相陪。"}