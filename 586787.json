{"id":"586787","title":"龙泉书院","dynasty":"明","author":"钟芳","text":"漓江悠悠向东注，崇冈盘回如凤翥。城西一曲藏深坳，中有幽人读书处。书中奥义谁能寻，茫茫玄壤同高深。禹畴羲画混一道，玄机湛湛归灵襟。读书岂为图温饱，万事无如读书好。瑾瑜在璞崖不枯，草木漫山总光耀。倦来徐步临江浔，呼童挈网遮紫鳞。鳞游深水不可得，大笑不如公子任。何如洗心日与圣贤对，糟粕中间饫真味。豁然妙契已忘言，独驾长风出尘外。"}