{"id":"601661","title":"武夷篇寄冯稚谟","dynasty":"明","author":"郑学醇","text":"武夷之山天下奇，溪流九曲清涟漪。峰峦秀拔耸霄汉，仙灵往往来栖迟。大王峰高号天柱，玉女亭亭更媚妩。弱水源通天鉴池，升真洞接蓬菜圃。访道曾闻十二仙，披衣同谒魏子骞。龙潭领得飞升诀，凡骨一蜕三千年。幔亭开宴曾孙列，凌空万仞虹桥设。宾云几曲彩霞飞，铁笛一声山石裂。翠屏丹灶尚依然，悠悠往事人空传。控鹤大仙缈何去，谁能契此清都缘。冯生名挂天台藉，足蹑天梯访仙迹。崖头招鹤鹤初还，岩下搴华华吐色。箕踞长吟看水帘，一编寄我西来鹣。安得乘风振羽臂，与君重访张金蟾。"}