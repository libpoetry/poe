{"id":"833456","title":"金缕曲 其一 始用眼镜","dynasty":"清末民国初","author":"樊增祥","text":"五十平头矣。傍青灯、摩挲病眼，废书而起。就使刘郎窥宓枕，也似看花雾里。是谁把、轻冰琢洗。醉缬狂花收拾净，剪双瞳、还我秋江水。犹自有，少年意。抄书试写桃花纸。笑依然、丹黄满目，短檠身世。加上一重殊不恶，包老灯笼逊此。便从此、目虾相倚。牙仗须梳同检点，更美人、赠我荷囊紫。同系在，吴襟底。"}