{"id":"251959","title":"齐天乐·和轩以此调属题空山琴雅图兼祭梦翁即步元玉","dynasty":"现代","author":"邱登成","text":"碧峰沉籁空林晚，春台乍凝愁思。梦阔云深，窗寒月渺，曾是孤怀难寄。霜纨自绮。奈移海惊尘，黯潸清泪。漫剪冰枝，素弦冲寂桂宫里。知音依旧恨少，鹤踪寻遍后，谁念遗蜕。岩壑笼烟，溪亭过雨，萦惹桐丝遐意。年涯纵已。抱夕秀零香，韵涵秋水。待与吟魂，郢歌邀扇底。"}