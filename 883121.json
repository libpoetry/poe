{"id":"883121","title":"送别宋金州","dynasty":"宋","author":"孙应时","text":"安康使君发成都，群公祖送车塞途。秋风关山二千里，王命不得辞崎岖。使君世族楚彭城，家今会稽之上虞。我居咫尺不早识，万里相逢天一隅。眼中豪杰未易得，使君人物当代无。连年三取太守印，赫然帅钺兼兵符。不忧无地起勋业，所要许国存规模。贵人例急歌舞娱，使君善爱千金躯。国耻未雪长荷殳，一念勿忘先大夫。呜呼，一念勿忘先大夫。"}