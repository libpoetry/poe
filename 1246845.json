{"id":"1246845","title":"题徐县丞善政后","dynasty":"元末明初","author":"唐桂芳","text":"我来休阳才数日，呶呶都颂徐侯德。我问侯也果何如，龙凤三年已在职。是时丞相恢复初，生民疮痍地荆棘。侯也日夜费爬梳，解鞍憩马对山色。公馀缝掖坐高堂，满纸吟诗写胸臆。汗牛充栋书五车，平生正赖稽古力。谁怜群吏雁鹜行，不敢面谩敢贪墨。昨朝大府砦城壕，意欲森罗固区域。侯也布令咸争趋，浮筏源源江水塞。吾歙胡丞亦联勋，杜门饥饿常乏食。每抗上官陈是非，旁观凛凛为忧尽。况侯本是同淮人，清白一心未易得。权公文章天下奇，藻鉴妍媸誇正直。何由善政传无穷，竹帛易糜石不泐。清朝傥遇使观风，显而用之众所式。"}