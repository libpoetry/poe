{"id":"752085","title":"潘伯寅光卿属题小像","dynasty":"清","author":"李慈铭","text":"走也四载客京邑，短箠不到公卿门。光禄清流世眉目，独念僵卧时相存。早年文采动天下，性分夙契忘寒暄。握手数人足隐蔽，神明霞举何轩轩。咸丰季年国事亟，共鲧得政刑狱繁。百司汗缩奉教令，四夷抵衅窥畿藩。佥壬决策下殿走，六龙已驾谁扳援。君当车辙读弹事，请斩二竖竿其元。朱游未得上方剑，楚玮已出驺虞幡。退焚谏草泪沾{月乚}，苍梧莫诉心烦冤。柳伉疏传翰林重，汲黯身在朝廷尊。乃知法从有真职，非徒簪笔檷玙璠。昔者宣宗治仁厚，大臣敬礼如友昆。太傅廿年长揆席，君臣一德情尤敦。世家乔木国所恃，相门之庆钟文孙。神羊触邪岂轻出，鸣凤应律无凡喧。梁洋不闻召陆贽，保全终始先皇恩。方今天日正开霁，朝局奠定无翳昏。君居九列更慷慨，白简上殿多危言。澄清斯世自君责，愿蓄光采培根源。吴生写真有神致，寒冬四坐回春温。侍中风貌玉界尺，可知峰距侔昆仑。自惟历落笑桓茂，更揣骨相愁虞翻。麒麟阁上速起稿，犊辕画我归邱樊。"}