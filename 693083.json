{"id":"693083","title":"送吴司李拂衣","dynasty":"明","author":"沈守正","text":"马首青山伴客行，秋风一叶似官轻。留宾无复陈惊座，嫚骂谁容弥正平。弛担簿书催酒散，跳波珠玉斗诗成。延陵簪笏辉前后，五柳新栽别有名。悔山一过一迟疑，今下欢溪遂所思。薄送愧临千尺水，宦囊嬴有半游诗。张公洞口云如昨，西子湖头柳似眉。闻说荆溪可依隐，酒鎗茶曰猛将随。"}