{"id":"499470","title":"送邓吾贯往山东省亲","dynasty":"明","author":"邓雅","text":"天地司化育，品汇咸昭苏。怀哉父母恩，实与天地俱。生儿待终养，服劳报勤劬。儿幼父行役，伤心复何如。忆昔初别时，痛哭牵衣裾。关河数千里，风沙各天隅。尧舜在上位，山河归版图。云屯齐鲁邦，四境今无虞。觐省戒行李，艰难涉长途。是时朔风至，野树寒萧疏。出门指天日，见父乃旋车。送者为之戚，闻者为之吁。纯孝敦古道，性善由厥初。兹行毕素愿，勖哉慎其躯。"}