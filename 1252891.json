{"id":"1252891","title":"和冯大尹九日见寄二首","dynasty":"元末明初","author":"王翰","text":"昔住吴山岁月深，归来聊复别儒林。喜逢佳节陪高宴，未向明时叹陆沉。官俸请教供色养，芳樽沽得称閒吟。太平无事双亲健，为表当年忠孝心。青山绿树拥残阳，携客登高过野堂。千里归心劳望眼，九秋吟兴恼诗肠。鸥眠曲水荷应尽，蝶绕疏篱菊正芳。岁月无情弹指过，不堪衰鬓又添霜。"}