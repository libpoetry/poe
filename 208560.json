{"id":"208560","title":"与郭令步至城下见田间稻身已可插慨然有感示","dynasty":"宋代","author":"朱翌","text":"端居倦来往，春去谁与娱。眷眷头升米，悠悠东南都。薄暮喜穿履，同游又吾徙。念昔始经此，污邪祝满车。及今几何日，立苗还欲疏。怀新舞翠剡，生意蔚以舒。吾生将安之，土偶之与俱。清夜梦乡曲，未觉田园芜。他时招子归，把锄春雨余。"}