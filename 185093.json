{"id":"185093","title":"次陈少卿见赠韵","dynasty":"宋代","author":"曾几","text":"少卿令德公，不肯入州府。种花养风烟，艺木荫庭宇。了无适俗韵，真可与晤语。永怀君诗句，净洗我尘土。如何百里间，此秘欠未睹。今晨款荆扉，老气压方虎。新诗疾雨风，妙字列行伍。华宗有后山，句律严七五。豫章乃其师，工部以为祖。君方讨渊源，奚啻窥牖户。我贫无一钱，不敢学农圃。空馀数卷书，肠腹自撑拄。"}