{"id":"688324","title":"次叶浩然韵四首","dynasty":"明","author":"江源","text":"旅食长安春复秋，忆君高卧在林丘。十年尘土燕云外，两屐烟霞越岭头。靖节有诗思入社，仲宣无赋倦登楼。炎风朔雪遥相隔，消息多烦寄水流。莫向西风怨不平，征君高义付乡评。万年宇宙皆吾舍，一束诗书了此生。少室高居非索价，灞陵深隐岂沽名。自惭苦被浮名缚，安得山中共此情。终日衡门掩薜萝，百年身世此中过。科头熟睡三竿日，抱膝长吟五噫歌。萧散人间真自得，荣枯身后更谁多。先生诗思浓如酒，倡和须寻水部何。鹿门深处有柴扃，不是刘郎旧所经。一榻清风庭草绿，百年高隐竹书馨。英雄不博诗千首，世事何如酒半醒。此日低头拜东野，从今人仰少微星。"}