{"id":"800666","title":"虫灾艰食赋以遣意","dynasty":"清","author":"周士彬","text":"力稼冀有秋，螟蟊害摩芑。非无负郭田，突烟寒不起。携镵斸土芋，矻矻云山里。盈筐遂忘疲，持归饷妻子。杜陵劳拾橡，柴桑欣采苡。身悴神常怡，先民安素履。喈喈林杪禽，饱葚声欢喜。何人抱穷愁，戚戚成愚鄙。抚琴写素怀，松月明窗几。天怜乐饥人，丰年行转矣。"}