{"id":"1111101","title":"次韵子我兄和沈侍御史吴兴酬唱诗三首","dynasty":"宋","author":"江端本","text":"苕霅忆初泛，星霜今几周。芳莲霞比色，晚水月同游。未尽烟波赏，先惊岁月遒。风尘今满眼，遥想芰荷秋。宇宙烟尘日，谁何风马牛。掀天怒翼倦，卷地骇奔流。黩武非天意，穷凶与鬼谋。风波方治渺，何处可维舟。四野传烽急，中原杀气浮。游鱼惊过艇，风叶乱鸣鹙。宿雾藏文豹，寒浮露远洲。无心谋出处，知命复何忧。"}