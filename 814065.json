{"id":"814065","title":"秋夜舟中对月书怀","dynasty":"清","author":"陈浩","text":"楚江烟水阔，暮色横西林。凉飙涣微波，泠然清我心。何人隔秋浦，月下弹鸣琴。我欲往从之，沧流杳难寻。感此三叹息，望古怀知音。明月照江水，秋色何婵娟。我来天一涯，再见清光圆。畅以尘外迹，缅彼区中缘。美人隔幽期，芳荪共谁搴。中夜不能寐，徙倚凉风前。"}