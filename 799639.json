{"id":"799639","title":"天柱山","dynasty":"清","author":"王士禛","text":"朝出玄武门，云垂雨忽冻。登登天柱山，千盘堕澒洞。峥嵘逾巴阆，槎牙过秦凤。陟岭如累棋，下谷疑入瓮。心俯尻益高，足缩目先送。敢嗟鸟兽群，稍喜徒旅众。我有大羽箭，丽龟辄命中。于菟昂其首，饮羽乃不动。道旁松合抱，巨可任梁栋。惜哉野蔓缠，不蒙匠石用。绝顶见岷山，青城亦伯仲。一气连诸蕃，三州实西控。太平幸无事，左髻时入贡。念彼松姚戍，坐甲苦饥冻。俯临陆海雄，仰视天宇空。长啸千仞冈，出险忽如梦。"}