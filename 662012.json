{"id":"662012","title":"送阎都宪归朝十二韵","dynasty":"明","author":"郑岳","text":"江汉上游地，安危寄重臣。公来惟镇静，公去共悲辛。法网收元恶，恩波及细民。投函频问俗，开阁每延宾。惷尔三苗裔，嚣然七泽滨。奉辞平窟穴，奏凯动坤垠。左辖官资转，荐恩驿召新。春江晴漾楚，烟树眇连秦。忧国心长赤，归朝鬓未银。中台持宪度，清采肃簪绅。霄汉瞻依近，江湖梦寐频。因风深祝愿，早晚画麒麟。"}