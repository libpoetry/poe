{"id":"1130184","title":"二十日偶书二首","dynasty":"宋","author":"释德洪","text":"春林院落曲栏东，小立初迎到面风。冰齿寒生花坼信，湿梅烟重雨毛空。病衰老去登临倦，节物年时气味同。却掩垆烟闭深阁，匆惊西日借窗红。此生早衰坐世故，末路易归惊崄艰。临事无疑知道力，读书有味觉身闲。解医忧患臂三折，难隐文章豹一斑。永愧山赤头璨，不令姓氏落人间。"}