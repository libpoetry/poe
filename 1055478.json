{"id":"1055478","title":"采石三题 其一 捉月亭","dynasty":"宋","author":"李之仪","text":"我昔扬帆下庐阜，落帆采石春欲暮。江南江北只见山，欲识锦袍无问处。夜深明月来青天，天水茫茫月连雾。想见扁舟捉月时，江心见月如相遇。醉魂不制月可捉，捉得便将天外去。月在人亡天莫诘，彷佛风流谁与晤。迩来水落洲渚出，隔岸潮回疑可步。聒耳啁啾不得闻，对案腥臊难下箸。多情禅客饶佳趣，粉饰馀光扶坠绪。欲回古月换今人，到此翛然忘世虑。从来喜诵骑鲸句，亦复买田相近住。会当载酒十分圆，同指虚无问征路。"}