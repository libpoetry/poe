{"id":"187453","title":"访郭德甫·美人在驹谷","dynasty":"宋代","author":"姚勉","text":"美人在驹谷，久别良怀哉。秋风天气清，特为斯人来。踏月访清夜，岩扉肯予开。弟兄俨相对，松竹间古梅。子侄环侍侧，兰植依琼瑰。青灯照图史，新酒罗瓶罍。一家三代风，和气熙春台。富学饱停蓄，厚德深栽培。情周思孔子，志伊学颜回。皇路方嶮巇，天马须龙媒。旱岁渴霖雨，神鳞起渊雷。君家多生贤，吾国正选才。诏书明年近，竞踏黄花槐。造榜正此天，桂籍浮香催。鵰鹗相联飞，燕雀更愿陪。"}