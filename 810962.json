{"id":"810962","title":"归家即事有作","dynasty":"清","author":"王国均","text":"初遂还家愿，依然感索居。怀人时觅句，待雁偶缄书。性拙儿童怪，年荒故旧疏。联床诸弟在，相伴作樵渔。况经兵燹后，城郭似岩阿。仆隶峥嵘起，亲朋患难多。人情增阅历，世事自风波。莫负穷乡住，孤吟一放歌。历历曾游地，平陵十五春。酒降三岛客，诗醒九泉人。访友不愁懒，看山岂救贫。征衣羞自检，无计浣轻尘。"}