{"id":"537037","title":"题狮子搏虎图","dynasty":"明","author":"王世贞","text":"山君夜啸山月迷，当其所遇无衡蹄。何来斗尾青狻猊，万木草偃天为低，两雄相值其一雌。须臾力尽气亦夺，欲窜不窜足如绁。哀嘑踣地地欲裂，金精沦光夜深发，身作狻猊掌中血。君不见赤豹慄，玄熊靡，狐兔走为麋鹿喜。尔曹肉余行及尔，风尘草昧人自奇。男儿堕地须知几，又不见李密未遇秦王时。"}