{"id":"672037","title":"灵谷会宿次韵","dynasty":"明","author":"杨循吉","text":"灵谷古名刹，四围山成翠。梁人之所建，唐碑犹未毁。入门青松密，缘径野花媚。清居特幽深，奇境自零碎。无泉不济渴，有石可眠醉。兹游时日良，在会贤豪备。溪渔荐肥鲜，野果罗甘脆。纵横鞍在马，掩映袍明雉。喧喧笑语冷，衮衮酬酢亟。惟彼官坐衙，有若贾居肆。苟非自抽拔，终当老关闭。孤忠林员外，大魁储主事。周公以乡集，余子用邻至。谁知四海望，乃今一日萃。名为问疾病，实则寻游戏。高步履声迟，雄辩词锋利。兴寘入云鸿，才捷追风骥。天凉秋可坐，月皎夜不寐。主人虽好客，难免纸笔费。"}