{"id":"747336","title":"自春徂秋偶有所触拉杂书之漫不诠次得十五首 其八","dynasty":"清","author":"龚自珍","text":"弱龄羡高隐，端居媚幽独。晨诵白驹诗，相思在空谷。稍长诵楚些，《招魂》招且读。陈为乐之方，巫阳语何缛。嘉遁苦太清，行乐苦太浊。愿言移歌钟，来就伊人躅。天涯当兰蕙，吾心当丘壑。蹉跎复蹉跎，芳流雨寂寞。忽忽生遐心，终朝閟金玉。"}