{"id":"697382","title":"金华山杂咏八首 朝真洞","dynasty":"明","author":"胡应麟","text":"徙倚明霞上百盘，石门天际敞高寒。峰头生读黄庭罢，遍礼群仙白玉坛。一线悬崖鸟道通，石床钟乳斗玲珑。飞流万尺无人到，谁缩庐山此洞中。洞底双龙挂碧流，蜿蜒十里暮云愁。朝来拂拭仙人蹻，携尔同登十二楼。台殿崔嵬锁玉京，白云遥按步虚声。他时辟谷堪寻汝，绛节双飞绕太清。万仞嵯峨雾色重，青天谁削紫芙蓉。扶筇恍忆西游日，玉女盆边第一峰。鹿田西下接鱼矶，千顷寒流照客衣。薄暮乱山风雨过，不知潭底玉龙飞。文采曾惊六代豪，紫薇深锁白云高。何人为启藏书穴，摇落青山伴彩毫。绝顶寒云挂玉清，三山何处有蓬瀛。乘风自叱群羊起，不向黄冠道姓名。"}