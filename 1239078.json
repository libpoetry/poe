{"id":"1239078","title":"倪元镇过娄江寓舍因偕智愚隐游姜公墩得如字","dynasty":"元末明初","author":"谢应芳","text":"秋暑贾馀勇，怀抱方焚如。故人江上来，风雨与之俱。遂令沸羹鼎，化为寒露壶。幽寻陟崇丘，飘飘素霞裾。同游得名缁，吟啸兴不孤。大树倚高盖，小酌欢有馀。三江五湖上，群峰开画图。独怜我乡土，烟尘尚模糊。安知艰虞世，得此暇日娱。一笑百虑忘，松风奏笙竽。"}