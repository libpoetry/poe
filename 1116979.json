{"id":"1116979","title":"神宗皇帝挽词三首","dynasty":"宋","author":"苏辙","text":"稽古尧无作，勤邦禹有功。政新天地力，事改汉唐风。礼乐寰中盛，梯航海外通。华封徒有诵，龙御忽乘空。承平终不处，付托重艰难。统接神孙正，人依圣母安。桥山封剑佩，原庙见衣冠。万国缠哀处，嵩阳桧柏寒。取士忘疏贱，量书废寝兴。刍言本何益，玉殿最先登。日角依俙想，尧言涕泗称。龙髯远莫及，零泪冻成冰。"}