{"id":"1102266","title":"送仁侄入浙","dynasty":"宋","author":"释月涧","text":"古来行脚有样子，莫只游山并玩水。江南两浙多禅林，带眼直须先带耳。数十年来已寂寥，况复乱离生死里。一言非理不可道，一武非地不可履。善友师教不可舍，庸鄙强饕不可拟。彼所非者诚可监，我所长者不可恃。一切妄想生死因，参须实参明自己。他日归来如所嘱，痛棒依前分付你。"}