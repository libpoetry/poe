{"id":"1063771","title":"大方寺送祖超然见道林方等禅师","dynasty":"宋","author":"释德洪","text":"道林一身浑是德，别来遥知颔髭白。尚记山房夜语时，睡笑诃讥尽秋色。黄龙开二甘露门，灵源方等真弟昆。道林真珠撒罗帐，昭默雾豹方埋文。鹅王自应能择乳，飞黄颔得王良驭。东风吹散岳山云，道人明日当归去。故人若问老垂垂，为言肘骨露麻衣。赤头已作齐眉雪，自提风帽海山归。"}