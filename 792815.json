{"id":"792815","title":"暨阳怀古二十三首 其十二 驸马祠","dynasty":"清","author":"缪徵甲","text":"半间堂开朝无人，蟋蟀声里飞边尘。都尉忧时书早陈，匪曰直臣臣国亲。封章数上不报闻，臣心已尽臣乞身。鹿车夫妇归如宾，宫花蛾钿不再匀。夫耕妇锄侪齐民，孝我父母睦我邻。五丈夫子皆麒麟，询以国事不启唇。骑驴湖上养晦遵，富贵于我如浮云。粉侯之中绝等伦，观山死战公裔孙。大义奕叶犹能伸。神弦侑食祠明禋，灵风尽日吹溪蘋。"}