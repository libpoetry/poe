{"id":"626184","title":"瘦马","dynasty":"明","author":"黎景义","text":"本是渥洼驹，汗血流光浥。四蹄依木栈，七尺如壁立。乍未亲鞭箠，苦怀在羁絷。皮粘塞泥晕，鬣渍边雪汁。寻常经百战，八阵惯出入。阴山风似刺，朔幕电飞急。朝连钲鼓嘶，夕绕旌旗集。艰勚实备尝，奔腾日不给。岂知功未成，局促归原隰。骊黄任吹求，牝牡随捃拾。王良与造父，见之当洒泣。槎牙骨尚壮，万里直呼吸。苜蓿清溪丛，一食凡马十。明年会长征，慎勿嗟何及。"}