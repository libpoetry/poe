{"id":"1089335","title":"次韵常之松庐有感","dynasty":"宋","author":"许及之","text":"年少爱节序，老大感岁时。亦知夜漏短，自喜昼景迟。怀人笏频拄，矫首帽屡攲。至情何惨怆，同气相因依。君家说大难，心胸缊多奇。永欢思伐木，长歌倚式微。眷言无雁地，渴想前鸿俱。一别如昨日，二年忽今兹。数传龟组解，备著鲈风词。寒乡少瑞应，远览期长离。解缆辞江皋，反袂接水湄。无从犹出涕，有弟应垂洟。今见松庐作，可胜薤露悲。怜君抱苦节，爱兄见哀诗。无复逝水向，当有高山知。老惭无领解，久约同襟期。勉和吹篪章，聊慰深长思。"}