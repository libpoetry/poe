{"id":"711589","title":"南城校射歌","dynasty":"明末清初","author":"何巩道","text":"秋城画角鸣凄凄，秋村白草何离离。将军匹马出平陆，万众追随如鸟飞。停鞍跃下古道左，此中校射能驱驰。指点斜阳列武帐，周遭红伏翻龙旂。踞坐胡床手长剑，甲士鱼行凭指挥。一声未绝万夫诺，插剑弯弓皆健儿。辞弦向的八十步，赭衣鼓吏搥牛皮。鼓声腾腾角声起，芦笳觱篥相参差。将军大笑呼进酒，烹牛脍鲤黄金罍。属车载有能讴者，天魔之舞誇胡姬。长愁短恨藏薄面，秋山的的扬修眉。舞罢持觞倚前席，将军漫舞妾致词。将军但爱歌喉转，将军不惜酒杯疲。争羡汾阳爱歌舞，谁知一身任安危。尊空日落复下令，龙蜓山草今年肥。各各执鞭控千里，东营牵出西营骑。一军将令更上马，金戈白羽群纷披。中有紫衣年十五，风流矫矫伊为谁。云是西凉贵公子，别来失路徒依依。万里艰难走东粤，瓜花零乱青门非。呼鹰跃犬且自乐，吹箫击筑安可知。丈夫勋名本自许，区区摇落非所悲。君不见淮阴曾出胯下时，里中少年羞不为。愿以千金报漂母，始知一饭不忘恩。又不见班生落魄走边塞，悲来投笔不堪言。玉门关外老不入，丈夫莫叹功名迟。二人老幼本不同，英雄志略古所稀。"}