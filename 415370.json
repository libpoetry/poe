{"id":"415370","title":"过石头城，石形似鬼面，西望而怒","dynasty":"近现代","author":"俞律","text":"念载石城居，时扪石城石。石城憎我寒，往来空自得，春风入城来。先绿城头蒺，鸡鸣城上雉。牛渡城下陌，有翁携酒归，有妇汲井出。有童越墙戏，躏踏三尺麦。熙熙亦云乐，不觉岁月剧。岁月逝两千，残垣王侯宅。今花非昔花，斯石仍昔石。后来亦有人，无复小孙策。扪石问鬼脸，鬼脸颜色惑。须臾风雨至，送春去默默。春去何为者，莫问石城客。"}