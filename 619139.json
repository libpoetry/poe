{"id":"619139","title":"阅韩芬男为李九倩书少年行","dynasty":"明","author":"苏景熙","text":"写字须写意，运笔须运神。韩生乍疑腕有鬼，岂知振动往往恒逼真。右军内擪故森严，大令外拓故疏朗。兰亭变转搆别体，洛神遒劲信真赏。遗迹至今几千载，六义八法依然在。谁能研精拨镫理，直与点画增光彩。宁为凌冬枯树，毋为重台使者。状如算子岂是书，宜先筋骨藏锋下。"}