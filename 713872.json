{"id":"713872","title":"卢亭","dynasty":"明末清初","author":"屈大均","text":"老万山中多卢亭，雌雄一一皆人形。绿毛遍身祗留面，半遮下体松皮青。攀船三两不肯去，投似酒食声咿嘤。纷纷将鱼来献客，穿腮紫藤花无名。生食诸鱼不烟火，一大鲈鱼持向我。殷勤更欲求香醪，雌者腰身时袅娜。在山知不是人鱼，乃是鱼人山上居。编茅作屋数千百，海上渔村多不如。卢循苗裔毋乃是，化为异类关天理。或有衣裳即古人，避秦留得多孙子。我亦秦时古丈夫，手携绿毛三两姝。祗因误餐谷与肉，遂令肥重非仙癯。卢亭羡尔无拘束，裸国之人如可畜。猩猩能言虽不如，彼却未离禽兽族。鱼人自是洪荒人，茹腥饮血何狉獉。我欲衣裳易鳞介，尽教蛙黾皆吾民。自古越人象龙子，入江绣面兼文身。腼然人面能雪耻，差胜中州冠带伦。觞乃豆肉且分与，期尔血气知尊亲。"}