{"id":"704700","title":"冬至二首","dynasty":"明","author":"薛瑄","text":"九野苍苍閟太阴，重渊脉脉动天心。庖牺易有千年画，康节诗存半夜吟。忽向静中闻虩虩，却从无处见森森。固知一气何曾息，秪是天根辩古今。万古天开只此时，却怜春意正如丝。群生已向无中见，一气还从静处移。匝地寒风徒凛凛，行天化日渐迟迟。吾心欲说知何似，静里仍含未动机。"}