{"id":"169600","title":"答李武伯·李郎江西彦","dynasty":"宋代","author":"陈宓","text":"李郎江西彦，杰出天与才。勉斋恨得晚，垂绝倾所怀。朅来复入闽，吾道叹已乖。延平有书社，四儒孔门侪。地势得爽垲，山川似天开。群贤为一至，君至亦少谐。所读唯圣经，坦然疑无猜。藜藿足可饱，窗几无馀埃。乐天复安土，何有羁旅哉。所望讲究精，南山赋台来。如何苦吟僻，却与长吉偕。昔人三百篇，词达谢剪裁。那用愁肝肾，推敲费安排。请寻颜氏乐，兀兀坐书斋。"}