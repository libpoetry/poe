{"id":"1062157","title":"游麻姑山仙都观","dynasty":"宋","author":"洪炎","text":"浥露出南郭，遵涂眄西岭。幽寻不惮远，陟巘造殊境。悬瀑泻天路，高斋跨参井。麻姑固神人，上下凌倒景。逸驾不容追，遗踪抟尘影。仙坛独岿然，藓蚀此山顶。古屋鸣鸺鹠，污池浴蛙黾。葛颜有异闻，源委邈难省。空馀丰碑字，欻若猊骥骋。永言赏心遇，所乐尘务屏。濯缨欲师孔，斲鼻还思郢。安得斯人徒，置论挈裘领。圣真岂远而，炯炯金在矿。九渊孕明月，七返閟神鼎。至道如可求，汲深愿修绠。"}