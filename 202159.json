{"id":"202159","title":"登嵩顶·丈夫有奇气","dynasty":"宋代","author":"李廌","text":"丈夫有奇气，坐井直郁郁。朅来古嵩州，携手登太室。中峰到绝顶，北岭太峭壁。山河在股掌，带砺何足述。星分九州野，块列七雄埸。放怀宇宙间，想见天地辟。下观云雷变，愍尔龙鬼役。下方万仞底，草树霭蒙密。愈知天下小，助我浩气直。平生四方志，登临聊感激。嗟嗟封禅媪，游豫朝百辟。诬辞与惭德，可笑乎四峄。庙社尚不阅，财用遑肯恤。万兵树丰碑，数丈压崷崒。岂知市朝变，辇路蔽荆棘。同登八仙坛，再题三醉石。君无笑余怯，登临常股栗。为宝千金躯，夷路犹恐失。存我厚苍生，岂效伯昏逸。归卧听天鸡，扶桑观日出。"}