{"id":"816142","title":"赠友纳宠","dynasty":"清","author":"章甫","text":"翩翩公子爱根多，醉梦扬州唤奈何。暮雨窥臣犹隔障，晓风吹女忽凌波。金钗已把佳期卜，玉镜何嫌好事磨。珍重霓裳仙乐奏，安排月殿贮姮娥。佳人一出浣溪沙，愧杀妆楼姊妹家。秋月上钩梳柳絮，春风入梦扇桃花。千金买得回头笑，万唤羞来半面遮。未免有情谁遣此，妒郎消受碧窗纱。鸳鸯幅幅画图成，百结同心百媚生。免俗为谁聊尔尔，怜香应自惜卿卿。红绡睡足脂痕腻，白雪圆匀粉汗清。莫怪流珠光不定，掌中歌舞本来轻。台洞仙姬洛浦神，温柔乡里认前因。画眉深浅郎知己，解语娇痴妾可人。夜佩香闻兰有息，晓妆寒怯水无尘。司空休惯浑闲事，几见风流五百春。"}