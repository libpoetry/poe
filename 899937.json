{"id":"899937","title":"谒白帝庙","dynasty":"宋","author":"张俞","text":"孤山捍江口，上有白帝祠。横视天下险，万流皆俯窥。古殿锁神物，悲风出阴帷。天昏瓦栋折，狐鼠亦生威。优巫日鼓舞，鬼怪生奔驰。雷霆卷蛟窟，雹火烧松枝。入户精魄动，有如阴兵随。吁哉汉盗乱，海内遂崩离。赤龙始潜跃，逐鹿过秦时。公孙奋神剑，定蜀图安危。陇坻开北户，荆门启东陲。长驱百万众，日斗天下师。群豪插羽翼，与汉争雄雌。两帝不并立，兴亡良可悲。天运虽有在，圣贤岂无为。昭皇揽英杰，袭轨奄垂基。风云共浩荡，千古馀寒碑。威神竟不没，万里震南夷。"}