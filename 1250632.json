{"id":"1250632","title":"题李广利伐宛图","dynasty":"元末明初","author":"宋濂","text":"贰师城头沙浩浩，贰师城下多白草。六千铁骑随将军，风劲马鸣高入云。师行千里不畏苦，战士难教食黄土。上书天子引兵还，使者持刀遮玉关。乌孙轮台善窥伺，宛若不降轻汉使。玺书昨夜下敦煌，太白高高正吐芒。戍甲重徵十八万，居延少年最翘健。杀气漫漫日月昏，边尘冉冉旌旗乱。水工决水未绝流，旄竿已揭宛王头。执驱校尉青狐裘，牝牡三千聚若丘。惜哉五原白日晚，郅居水急㳺魂返。"}