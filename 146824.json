{"id":"146824","title":"贺彦泽新得子","dynasty":"宋代","author":"王子俊","text":"君不见白居易，五十八岁方得嗣。当时立名曰阿崔，香绷绣襦胎发腻。又不见元微之，五十八岁方生儿。当时立名曰道保，可望成家得力时。西邻有亲曰彦泽，天与明珠堪爱惜。今年年方四十三，甲庚少似唐元白。葛仙溪前燕子楼，燕子未老人风流。一年一度作汤饶，但愿年年逢麦秋。"}