{"id":"747959","title":"天宁寺塔铃歌","dynasty":"清","author":"叶名澧","text":"天风无声铜仙泣，浮图高耸十三级。尘沙飘堕悬铃孤，厂臣冯保名可识。双林松桧参天长，遗窟久付狐魅藏。风云鱼水信难恃，得毋铸此谀空王。三千宝琅云中舞，塞耳不闻钟与鼓。镫火高悬燕蓟郊，膏脂力竭东南土。威权早窃荐绅危，象教有灵神鬼怒。青玉峥嵘飞鸟绝，此塔历遍兴亡劫。九鼎潜移十庙荒，异代伤心有残铁。噫吁嘻！奄人倒柄持太阿，铁牌豫诫良非苛，煌煌祖训将如何！"}