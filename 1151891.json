{"id":"1151891","title":"河南严尹弟见宿弊庐访别人赋十韵","dynasty":"唐","author":"王维","text":"上客能论道，吾生学养蒙。贫交世情外，才子古人中。冠上方簪豸，车边已画熊。拂衣迎五马，垂手凭双童。花醥和松屑，茶香透竹丛。薄霜澄夜月，残雪带春风。古壁苍苔黑，寒山远烧红。眼看东候别，心事北川同。为学轻先辈，何能访老翁。欲知今日后，不乐为车公。"}