{"id":"648532","title":"送杨参议三首 其一 分韵得红字","dynasty":"明","author":"薛瑄","text":"白露下将夕，天宇生凉风。之子有所适，告别何匆匆。群公尽祖送，飞盖凌长空。停骖泺水曲，列宴历亭中。秋容澹觞酌，高风急丝桐。酒尽俨将发，斑马何玲珑。行当释尘鞅，还应挂飞篷。大江转吴楚，重山入天丛。锦城有佳色，浣溪有遗踪。访古遂舒啸，观风足从容。坐令全蜀俗，解与邹鲁同。兹游岂云易，两情若为通。翘首迟归雁，应是春花红。"}