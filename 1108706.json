{"id":"1108706","title":"与林中书李礼部同宿囊山三首","dynasty":"宋","author":"刘克庄","text":"儒林巨擘竹溪公，来憩棠阴访老农。刘子前身汉中垒，李侯今代柳南宫。约灵澈共游林下，爱涅槃常坐塔中。莫把两贤侪一叟，弹冠不与挂冠同。三儒夜话俱忘寝，户外纵横卧仆夫。椰腹拈来即书簏，芋头煨熟当行厨。谪仙岂是无诗种，处士相传有句图。师服何曾能把笔，短章吟就改还涂。二妙相从寂寞滨，山灵怪有此嘉宾。作桑下梦才三宿，比橘中翁少一人。剪截锦机输子巧，分张宝藏拔予贫。临歧但祝俱黄发，莫把华簪换角巾。"}