{"id":"811426","title":"新宁刘小芸将为大江南北之游，介孝方索诗壮行，为赋四绝句","dynasty":"清","author":"丘逢甲","text":"滚滚黄尘起马前，书生仗剑出南天。秋风万里中原路，一发青山落照边。大江北去是黄河，饥旱频年菜色多。泪尽伯鸾心尚热，西风自唱五噫歌。中华天启帝王都，其奈曾经乱五胡！南戒走完行北戒，河山还属汉家无？眼中烟点小齐州，老我看人作壮游。斜日佗台谋一醉，萧萧落叶满城秋。"}