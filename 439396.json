{"id":"439396","title":"别墅","dynasty":"金","author":"刘仲尹","text":"墙根雨大土花碧，秋笋寒添一两茎。爱买僻书人笑古，痛憎俗事自知清。黄花催织钿钿出，白发欺人故故生。饘粥年来我稍具，厌随鞍马逐浮名。风雨驱寒入弊裘，閒斋气味冷飕飕。年华过眼惊飞鸟，利禄催人窘督邮。灶下旋添温坑火，床头剩买读书油。可人谁似黄夫子，著意裁诗寄四休。"}