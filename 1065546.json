{"id":"1065546","title":"送别城西有感简元显","dynasty":"宋","author":"廖刚","text":"前年出城西，祖饯长者辙。绿鬓豪伟郎，还镳共炎热。蜀道非天涯，暂离非永诀。况乃赴官期，留者思奋决。人情殊易堪，信未恶时节。今晨西城出，景物旧森列。金莲认高楼，感叹成哽咽。不见昔年人，还为昔年别。此别异昔年，骨月心欲折。此行异昔年，衰蹇方折阅。聊为稻粱谋，途窘计所拙。人生足忧患，乐事多歇灭。连年琼芘卷，荒寂人迹绝。况我薄命人，悲辛复何说。"}