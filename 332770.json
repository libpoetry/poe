{"id":"332770","title":"念奴娇·过绿柳长廊有感","dynasty":"清代","author":"梁清标","text":"滹沱南陌，忆当年、绿柳依依堪折。夹道长条张翠幄，清影寒生六月。汗滴征衫，尘飞驿路，到此清凉别。今来驻马，浓阴一旦残缺。闻道旧日隋堤，春来渭树，空有蝉声咽。可惜长廊烟雾冷，转眼繁华销歇。莫问秋风，树犹如此，何况三千发。长途搔首，愁听枝上啼鴂。"}