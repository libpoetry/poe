{"id":"28097","title":"毛公坛·古有韩终道","dynasty":"唐代","author":"陆龟蒙","text":"古有韩终道，授之刘先生。身如碧凤凰，羽翼披轻轻。先生盛驱役，臣伏甲与丁。势可倒五岳，不唯鞭群灵。飘飖驾翔螭，白日朝太清。空遗古坛在，稠叠烟萝屏。远怀步罡夕，列宿森然明。四角镇露兽，三层差羽婴。回眸盼七炁，运足驰疏星。象外真既感，区中道俄成。迩来向千祀，云峤空峥嵘。石上橘花落，石根瑶草青。时时白鹿下，此外无人行。我访岑寂境，自言斋戒精。如今君安死，魂魄犹膻腥。有笈皆绿字，有芝皆紫茎。相将望瀛岛，浩荡凌沧溟。"}