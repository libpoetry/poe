{"id":"741237","title":"登报恩塔作书陆雨庄册子后","dynasty":"清","author":"薛宁廷","text":"雄都峙南戒，陟历妨夏炎。缥缈想高际，远眺穷毫纤。散步出近郭，绀塔铃语檐。拔地石笋峭，溜雨天花黏。支撑仗调御，超忽惊蜚廉。上绝飞鸟飞，下有潜虬潜。粤建自永乐，竭府供庄严。长干仿阿育，报母追嵫崦。辇石万牛重，鞭血千夫歼。转轮斗般巧，卓笔称蒙铦。螺房寄诘屈，蜃窗眩回瞻。江流细如线，钟阜清于帘。臂钏抱城堞，恒沙攒市阎。混茫元气浮，孤迥晨光暹。九层仅得七，足力谁能添。险作堕枝鹊，因此登竿鲇。轻命总穷薄，稽礼惩危阽。百千万亿身，一笑花同拈。小憩话兴废，指画哦吟兼。不食武昌鱼，江东归紫髯。六代何草草，冬乌夏之蟾。颇亦崇象教，乞波罗蜜甜。奢淫召兵燹，何以宁苍黔。皇图今无外，东鲽随西鹣。越裳涂所经，相风兹其占。高生辩而裁，王子文而谦。百闻证一见，不啻翻邺签。维时盛霖潦，远水铺白盐。高田化沮洳，低禾横漫淹。阻圩悔捧士，不获胡腰镰。斗增故乡思，安得斯民恬。归来或问讯，吾舌牢生钳。聊费少楮墨，能者当予砭。陆郎索我书，嗜痂心未厌。振笔了急逋，抵合浮图尖。"}