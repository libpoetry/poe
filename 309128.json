{"id":"309128","title":"买陂塘·题朱古微侍郎斜街补屋图，为查查浦故居，马平王定甫亦曾寓此","dynasty":"清代","author":"陈锐","text":"剩西山、露皴烟妩，搴帘犹认残照。斜街一个诗人屋，堆赚乱愁如草。春又老。正往日寻常，莺燕迷昏晓。尘龛自扫。对浅壁荒灯，高城皛月，支枕忆年少。东华梦，前辈风流未杳。藤花曾共吟笑。玉珂金马扶归夜，还补沧桑词稿。君莫恼。君试问、晚晴定甫谁同调。神州坐啸。让老子婆娑，朝衫脱却，将去换清醥。"}