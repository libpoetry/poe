{"id":"695548","title":"次倪孟明集药名之作呈徐梅所座主","dynasty":"明","author":"林弼","text":"结屋常山东复东，雪梅霜菊洞天中。黄连稻陇雨声歇，白敛松窗云气通。幕种莲花泛秋水，杯浮竹叶醉春风。丹砂欲问飞腾术，勾漏何年访葛翁。药笼兼收芝术无，空淹远志在江湖。樊笼防已怜鹦鹉，岐路留行厌鹧鸪。仙去好寻灵枸杞，客来谩笑熳葫芦。早休知有遗安念，洲上当归种木奴。"}