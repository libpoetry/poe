{"id":"648528","title":"穆陵关","dynasty":"明","author":"薛瑄","text":"危哉穆陵关，高出众山顶。地势愈觉宽，天宇相回迥。林木何萧森，首夏风色冷。山楼试一登，眺览恣遐骋。沂岱环西阴，淮海接南岭。齐州走北川，扶桑控东影。道里会一门，山川挈要领。缅思千古前，豪伯互吞并。齐履空复然，秦蚕已侵境。干戈被长峦，生民困鱼鼎。于今天道旋，四裔守安静。山行昼落然，水宿夜无警。顾我观风人，符节得屡秉。作诗纪兹行，传与山将永。"}