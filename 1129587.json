{"id":"1129587","title":"昭台行","dynasty":"宋","author":"释居简","text":"昭台一锁无开扉，君恩易随朝露晞。桃笙葵扇果何物，不长相保终奚为。人言昭台失其所，殆不知其得其死。当时嫁作将相妻，赤族之顷宁独遗。父兮久持震主威，兄也景升豚犬儿。负芒之背潜生疑，祸萌骖乘渠莫知。君王持心亦太薄，滋蔓不图惟稔恶。立无嗣续劝功臣，只书官氏标麟阁。将军惜子如惜金，不为长计诚何心。丈夫事业当惊世，区区乌足私家计。将军发机阴中的，功如熟稼生螟蟘。母仪天下极尊荣，非道得之非所得。一朝乐去悲相随，霜露既降风凄其。茕茕吊景将安之，不自为计终奚为。关中旧约三章法，法当夷宗雠逆节。况复曾孙诛大臣，项背相望眉不颦。昭台不隔昭阳路，花落鸟啼春几度。麟角凤觜皆可煎，惆怅君恩非断弦。"}