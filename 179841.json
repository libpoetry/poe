{"id":"179841","title":"挽安岳李令·司马家儿何等儿","dynasty":"宋代","author":"李流谦","text":"司马家儿何等儿，家居令人撞坏之。长啸羯奴一绳縻，校三十里嗟已迟。新亭收涕仅自支，下者朽栋当积危。君看黄发掩面时，此殆天意非人为。一时埃壒埋精奇，褐衣怀珍去而违。老樵携畚动岳只，委体毡庐玉投泥。向来扪虱气吐霓，元子眼无金篦。纵狼山林血黔黎，惨澹万古关河悲。先生异代论盛衰，使当若时未可知。指挥王谢驱群鸡，狂童岂劳折箠笞。中兴天子周宣齐，炳燿常武烝民诗。囊封未报九地归，恨无伟烈光钟彝。我思若人涕沾衣，太阿不如两钱锥。鱼复阵石存遗基，故智犹为竖子窥。斯文未泯神所持，复有英雄发嘘欷。"}