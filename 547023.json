{"id":"547023","title":"送太常贾卿册封亲藩","dynasty":"明","author":"于慎行","text":"北斗挂城阙，河汉东南流。我友怅明发，驾言远行游。玉节耀横轭，黄金饰马头。悠悠涉河济，去去登旧丘。前驱二千石，逢迎王与侯。念子何当返，寒暑聿云周。河梁临往路，顾念今人忧。有酒不满觞，为我且复留。匪无陌上交，其如道不谋。眷言在同志，何以喻绸缪。"}