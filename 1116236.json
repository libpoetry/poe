{"id":"1116236","title":"和张仲宗送柯田山人归隐","dynasty":"宋","author":"沈与求","text":"我家洄潭上，卜邻左顾龟。中有隐君子，孤风邈难追。玩世逐虎鬼，祈年讯蛇医。篱根县瓠壶，蔓野纷翠帷。客至勿遽迎，借问来者谁。穷巷车马绝，杖屦得往来。老侬起招呼，情话真乐哉。意行忘早宴，佳处首重回。月出一犬吠，柴门风为开。收还四方事，老子良足哀。谁为双眼青，自失两鬓黑。溪山招客子，占胜清凉国。古人如可作，晚岁意何及。是中但可饮，慎勿忘酒德。酒酣动长忿，惊问兵谁勒。往年城下盟，杀气横九有。脱身敌中来，亲戚惊老丑。抗言半渡击，失计推祸首。谁能返秦璧，争欲仇鲁酒。着鞭空浪忙，好语得鸡口。有弟在一方，丹臆危涕横。念言还乡梦，遥夜怀紫荆。忽兴揽衣坐，孤灯耿青荧。雁奴信何功，扪心愧鸿冥。弃置复弃置，终寻白鸥盟。"}