{"id":"1068886","title":"读李长吉集诗","dynasty":"宋","author":"张扩","text":"唐家诸王滕薛亲，官府白日生风云。此身岂患财不足，安用盈车载钱缗。飘然后出有长吉，冰姿鹤骨真天人。锦囊不贮一个钱，收拾眼中无尽春。世儒强作富贵曲，刻画无盐恐非真。请看卷后将进酒，酩酊一句了伯伦。李宗系出玄元孙，玄元称帝李称臣。玉楼无人可作记，应须此子当此文。从来不解进士语，多谢昌黎为解棼。"}