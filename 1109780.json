{"id":"1109780","title":"和建小学韵呈赵求仁使君","dynasty":"宋","author":"刘黻","text":"黉舍临溪静最安，朋来俊少共窥斑。能知格物如星秤，即是程门第一关。理非精妙事非粗，一性空明彻万殊。白发圣人由稚子，常惺惺处是工夫。衿佩欢迎师帅来，读书种子赖栽培。他年济济云霄路，谁信清朝叹乏才。浦出西江有此名，道源澄湛自天成。屋头松树年多少，曾识濂溪授二程。"}