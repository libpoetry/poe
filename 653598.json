{"id":"653598","title":"挽王侍郎封公二十韵","dynasty":"明","author":"张宁","text":"蒿里歌残薤露终，百年遗响托悲风。桥门倡义英声在，粉署谈兵旧迹空。八座知名深赞画，四方多故见才雄。中朝政事推司马，南国旬宣属召公。幽谷阳春回棨戟，名区民庶仰藩墉。官僚尽服澄清治，寇贼全消保障功。江汉思归逢断梗，文园多病叹飞蓬。已将素节酬明主，欲向青山学老农。茆屋石田归有日，玉阶金阙会无从。少陵老去诗名重，张旭生来草翰工。静检羲文图太极，閒挥麈尾看参同。箕裘更喜儿孙长，门祚何惭旧业穷。芳桂色含椿树绿，古槐阴傍草堂浓。禹钧自信多贤子，王旦人誇似乃翁。为羡名驹空冀北，忽惊哀鹤返辽东。盖棺自制尧夫赞，去国谁传洓水容。风雨关河天万里，烟云山壑夜千峰。凄凉景物孤愁绝，生死音尘百感通。陇上夕阳迷客土，湖南春草梦归篷。望穷秋影黄昏雁，泣尽寒声紫禁钟。应有碑文题故友，能无纪传载文中。不须听此频惆怅，赠典龙章出九重。"}