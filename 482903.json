{"id":"482903","title":"秋晴出游归偶赋","dynasty":"明","author":"张掞","text":"江雨夜来歇，日出残氛散。掩书下帷行，独步泾边岸。岸竹泛晴光，泾流乱以灿。清风吹浏浏，谁识水上涣。冷言正无聊，偶遇如此粲。因与陟崇岗，逍遥远寻玩。澄波浩如天，青山卷若幔。是时秋谷登，严霜绿条换。益悲时节移，未由脱忧难。一身风尘羁，百年斯过半。何以自解颜，床头理文翰。蝇头数千言，一一手自窜。常约谢公屐，每笑阮生锻。共吟只伤须，多书亦劳腕。有时或忘餐，终朝更迟冠。亲朋邀以觞，烂酣岂须算。醉中感今昔，悲哉发一谚。归来卧林榻，久矣成扼腕。长歌扣牛角，清夜何由旦。谁识梓人工，未解承移墁。飘零岁云晚，短发风中乱。兹辰偶游瞩，浩然复兴叹。"}