{"id":"562054","title":"题华山图","dynasty":"明","author":"贝琼","text":"太华五千仞，石色青如苔。崭然表西极，肇自鸿濛开。河流破石雷霆激，父老空谈巨灵迹。山寒五月疑清秋，鸟飞不过仙掌侧。我欲上从羽客云台间，铁锁高县犹可攀。千叶池莲食之久不死，明星玉女相往还。相往还，人间万劫才一息。峰头大笑惊下方，日落咸阳秋草碧。"}