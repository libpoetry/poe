{"id":"687301","title":"留酌焦涵一于映碧园因邀田御宿同集","dynasty":"明","author":"孙传庭","text":"风雅寥寥我辈存，频年河汉漫销魂。怀中明月寒相照，匣里清霜晚共论。大白浮杯临水榭，太元题宇署山轩。高牙独讶催行急，一曲溪前夜色繁。溪水溪云冻欲连，空庭酌酒剧相怜。春风十忆金门柳，朔雪双看玉井莲。并有襟期存世外，何妨意兴满樽前。却疑鼎足非吾事，几傍雌雄剑惘然。"}