{"id":"754054","title":"家大人改官浔州恭赋送别","dynasty":"清","author":"戴韫玉","text":"忽传恩诏出丹墀，出守浔江路险巘。十载劳民心似水，一身去国鬓如丝。浪花荡漾朱旗卷，帆影翩跹碧橹移。谪宦情深湓浦月，登楼梦逐岭头枝。俸钱散去谋生拙，乡井句留饮饯迟。达命不须嗟李广，望尘无复避元规。影形固是周旋久，寒燠难期童仆知。红泪纵横愁远道，白云缱绻忆当时。自怜识字原非福，为说投荒更足悲。翘首天涯转征旆，行厨洗手进琼枝。"}