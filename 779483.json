{"id":"779483","title":"新雁过妆楼 雪夜闻雁","dynasty":"清","author":"顾太清","text":"静掩重门。春塞重、鸦栖又到黄昏。乱飘琼蕊，堆满瓦陇墙根。好共梨花争素质，欲同柳絮斗轻魂。舞翩翻。小窗浙沥，乌鹊惊喧。有人摊书独坐，正炉添活火，茶熟香温。夜冷风凄，东君锁住春痕。铜壶三传漏永，照孤影、残灯一豆存。更深也，听雁声嘹唳，飞过前轩。"}