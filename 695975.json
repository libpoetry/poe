{"id":"695975","title":"送吴约卿四首","dynasty":"明","author":"欧大任","text":"松柏附以萝，浮云恋清波。万里远结交，三岁日已多。何为双黄鹄，分飞山与河。岂无盈觞酒，对之不能歌。中心怆离居，徙倚将如何。河畔青青草，征马为君秣。马亦顾其群，讵能与君别。关山邈以长，咫尺难可越。携手立斯须，燕婉已离阔。风吹吴会云，何由到京阙。汀洲采兰苕，及此芳未歇。美人好众芳，岁久香不息。持以结交欢，时节倏已易。幽兰有本性，终风竟何益。白日照江皋，秋耿君应识。夙昔奉周旋，谁能置其侧。赠君遂与环，因之共朝夕。别离日已远，江流悲客心。在近恩易洽，在远思弥深。高足岂不策，赫奕人所钦。于昔凛威棱，丰泽沛自今。所贵崇令德，鼎足力可任。鹍鹏志万里，焉能计飞沉。扶摇以为期，矫翼青山岑。"}