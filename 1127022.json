{"id":"1127022","title":"以酒渴爱江清作五小诗寄廖明略学士兼简初和父主簿","dynasty":"宋","author":"黄庭坚","text":"将发沔鄂间，尽醉竹林酒。二三石友辈，未肯弃老朽。借问坐客谁，卢溪紫髯叟。此翁今惜醉，旧不论升斗。平生思故人，江汉不解渴。谁言放逐地，烧烛饮至跋。忧予先狗马，劝以爱肤发。有罪当窜流，但惧不得活。廖侯劝我酒，此亦雅所爱。中年刚制之，常惧作灾怪。连台盘拗倒，故人不相贷。谁能知许事，痛饮且一快。竹林文章伯，国士无与双。比来少制作，非以弱故降。景阳机中锦，犹衣被丘江。时时能度曲，秀句入新腔。斯人绝少可，白眼视公卿。每与俗物逢，三沐取洁清。我亦漫浪者，君何许同盟。试问卢溪叟，犹得多可名。"}