{"id":"704473","title":"别李季常","dynasty":"明","author":"黎民表","text":"担簦越五岭，矫志仍丹丘。揽桂凌石室，晞发登罗浮。金沙杳难觌，玄珠偕所求。天长积远思，岁晏怀殷忧。驰晖不可驻，江介迟归舟。归舟夙云迈，操袂大江陲。一为千里别，晤言难重期。余方忧鬒发，君自媚眉姿。山川旷修阻，安得长追随。玄素谅不暌，临路何足悲。临路何所陈，策身苦不早。良马疲皂枥，应龙困泥淖。刺绣难为工，操瑟非予好。欢误未及营，驱驰已衰老。青黄信木灾，被褐怀其宝。被褐守环堵，举目无相亲。汎览穷铁摘，沉思铸玮言。藜藿虽不充，容色无比伦。田畴洵奇士，鲁连称达人。君子慎末路，荣名重千钧。"}