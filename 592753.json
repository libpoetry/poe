{"id":"592753","title":"卧龙山谒诸葛武侯庙","dynasty":"明","author":"欧大任","text":"舍策广川阴，惝恍迷所适。背淮岁始献，及宛朔已易。怀古遵城南，草庐访遗迹。缅昔卧龙人，抱膝遁荒逖。末运当涂高，中衰建安历。二祖威灵尊，帝裔守宗稷。感会偶风云，黄麾枉蓬荻。片语许驰驱，已定三分策。嗣汉以配天，孙曹竟非敌。渡泸军事劳，卜洛鼎门隔。鞠躬尽瘁年，落莫荡平绩。事往变闉阇，代更废荆棘。畴垄忆躬耕，宁辨阡与陌。经祠辟丛榛，伏腊修脯炙。千秋梁甫吟，太息南阳宅。"}