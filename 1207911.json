{"id":"1207911","title":"赠别张清夫还吴","dynasty":"元","author":"范梈","text":"新雨不作泥，钩辀树上啼。征夫怀远路，家在太湖西。别家今几度，杨柳江边树。念乡车轮下，渐是中年路。万事中年尚可期，人生且莫长别离。长别离，向何方。九江落花清浦香，王雎斑斑凫乳黄。南望不见三高堂，奈何游子思故乡。我家诸公济时早，功成身退合天道。当时未必知者贤，挽不回之卧烟岛。后来阅尽亏成事，始识从之去时好。我不能赤手缚虹霓，又不能委身同草木。生逢尧舜世，肯受泥涂辱。昨者误奋龙门雷，蝘蜓嘲之自云足。忧来举觞酹白日，唯有皇天照空谷。张公子，吴江生，我有千载意，不羡身后名。为君写作赠行曲，曲中铿戛难为明。君行不听我意平，明日买船棹秋声。亦欲东下窥蓬瀛，飘然此去白玉京，须卿禹穴来相迎。相迎未见须相待，客行虽迟心未改。"}