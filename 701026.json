{"id":"701026","title":"上巳前十日微雪夜酌石巢示熊伯子桧仲子柏季子椿司马心开原籍蜀泸避乱寓楚三子两母一泸一蕲时生陟屺之叹诗以慰之","dynasty":"明","author":"梁朝钟","text":"家山封树梦新樊，鞠旅怀归未忍言。细柳朱旗看白日，长镵青史度黄昏。蜀山楚水愁予室，菉竹寒松誓自存。未灭匈奴司马病，知无桑土及儿孙。子少闾单自尔怜，庭过阃外路三千。洞箫作颂吹新月，烽火缄书寄旧年。薄雪勿悲黄草兴，帏灯姑读白华篇。同云若散桃花水，已望春耕到甫田。"}