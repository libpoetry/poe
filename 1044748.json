{"id":"1044748","title":"五言送韩玉汝知洋州","dynasty":"宋","author":"沈遘","text":"帝制一海内，画州以域民。小大虽有殊，执任两各均。祖宗初垂统，所重尤守臣。授受何其艰，便坐躬简轮。承平弥百年，法敝几不泯。其文岂弗具，其实盖已沦。遂令师帅官，十九非其人。韩侯出名家，英声迈俦伦。昔为两剧县，遗美今犹新。匪直郡邑良，固是台阁珍。胡然不留用，出驾双朱轮。洋州实大府，左右控蜀秦。厥土从古乐，厥俗于兹淳。侯才何足施，谈笑坐养神。君子学无苟，不让诚当仁。既富而后教，礼义庶可循。坐听千里谣，上彻九重宸。表以视四方，宠以厉缙绅。因之明黜陟，审辨玉与珉。尚使天下治，复如前代纯。鄙言真区区，感激为侯陈。"}