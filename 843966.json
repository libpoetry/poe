{"id":"843966","title":"朱二子涵留宿寓斋得诗四首","dynasty":"清末民国初","author":"陈宝琛","text":"宣南春梦一痕无，却向江天话酒炉。障壁丑书浑自忘，怪君犹不弃鸦涂。坐上何郎旧饮仙，别来牢落亦华颠。人生畏友谁能少，太息圭庵不假年！伤时痛逝老尚书，闻说聪强渐不如。别十七年千万绪，怕从公语且归欤！絮酒哀馀敢久淹？蒋山笑我类髡钳。如何江海三千里，良觌当前失伯严！"}