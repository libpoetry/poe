{"id":"1195239","title":"江行无题一百首","dynasty":"唐","author":"钱珝","text":"倾酒向涟漪，乘流东去时。寸心同尺璧，投此报冯夷。江曲全萦楚，云飞半自秦。岘山回首望，如别故关人。楚岸云空合，楚城人不来。只今谁善舞，莫恨发阳台。行背青山郭，吟当白露秋。风流无屈宋，空咏古荆州。晚来渔父喜，罾重欲收迟。恐有长江使，金钱愿赎龟。去指龙沙路，徒悬象阙心。夜凉无远梦，不为偶闻砧。好日当秋半，层波动旅肠。已行千里外，谁与共秋光。夜江清未晓，徒惜月光沈。不是因行乐，堪伤老大心。翳日多乔木，维舟取束薪。静听江叟语，俱是厌兵人。箭漏日初短，汀烟草未衰。雨馀虽更绿，不是采蘋时。渚边新雁下，舟上独凄凉。俱是南来客，怜君缀一行。牵路沿江狭，沙崩岸不平。尽知行处险，谁肯载时轻。云密连江暗，风斜著物鸣。一杯真战将，笑尔作愁兵。柳拂斜开路，篱边数户村。可能还有意，不掩向江门。憔悴异灵均，非谗作逐臣。如逢渔父问，未是独醒人。水涵秋色静，云带夕阳高。诗癖非吾病，何妨吮短毫。登舟非古岸，还似阻西陵。箕伯无多少，回头讵不能。帆翅初张处，云鹏怒翼同。莫愁千里路，自有到来风。秋云久无雨，江燕社犹飞。却笑舟中客，今年未得归。佳节虽逢菊，浮生正似萍。故山何处望，荒岸小长亭。行到楚江岸，苍茫人正迷。秖知秦塞远，格磔鹧鸪啼。月下江流静，村荒人语稀。鹭鸶虽有伴，仍共影双飞。斗转月未落，舟行夜已深。有村知不远，风便数声砧。棹惊沙鸟迅，飞溅夕阳波。不顾鱼多处，应防一目罗。渐觉江天远，难逢故国书。可能无往事，空食鼎中鱼。岸草连荒色，村声乐稔年。晚晴初穫稻，闲却采莲船。滩浅争游鹭，江清易见鱼。怪来吟未足，秋物欠红蕖。蛩响依莎草，萤飞透水烟。夜凉谁咏史，空泊运租船。睡稳叶舟轻，风微浪不惊。任君芦苇岸，终夜动秋声。自念平生意，曾期一郡符。岂知因谪宦，斑鬓入江湖。烟渚复烟渚，画屏休画屏。引愁天末去，数点暮山青。水天凉夜月，不是惜清光。好物随人秘，秦淮忆建康。古来多思客，摇落恨江潭。今日秋风至，萧疏独沔南。映竹疑村好，穿芦觉渚幽。渐安无旷土，姜芋当农收。秋风动客心，寂寂不成吟。飞上危樯立，啼乌报好音。见底高秋水，开怀万里天。旅吟还有伴，沙柳数枝蝉。九日自佳节，扁舟无一杯。曹园旧尊酒，戏马忆高台。兵火有馀烬，贫村才数家。无人争晓渡，残月下寒沙。渚禽菱芡足，不向稻粱争。静宿凉湾月，应无失侣声。渺渺望天涯，清涟浸赤霞。难逢星汉使，乌鹊日乘槎。土旷深耕少，江平远钓多。生平皆弃本，金革竟如何。海月非常物，等闲不可寻。披沙应有地，浅处定无金。风晚冷飕飕，芦花已白头。旧来红叶寺，堪忆玉京秋。吴疆连楚甸，楚俗异吴乡。漫把尊中物，无人啄蟹筐。岸绿野烟远，江红斜照微。撑开小渔艇，应到月明归。雨馀江始涨，漾漾见流薪。曾叹河中木，斯言忆古人。叶舟维夏口，烟野独行时。不见头陀寺，空怀幼妇碑。晚泊武昌岸，津亭疏柳风。数株曾手植，好事忆陶公。近戍离金落，孤岑望火门。唯将知命意，潇洒向乾坤。丛菊生堤上，此花长后时。有人还采掇，何必在春期。堤坏漏江水，地坳成野塘。晚荷人不折，留取作秋香。左宦终何路，摅怀亦自宽。襞笺嘲白鹭，无意喻枭鸾。楼空人不归，云似去时衣。黄鹤无心下，长应笑令威。白帝朝惊浪，浔阳暮映云。等闲生险易，世路秖如君。风雨正甘寝，云霓忽晚晴。放歌虽自遣，一岁又峥嵘。静看秋江水，风微浪渐平。人间驰竞处，尘土自波成。风劲帆方疾，风回棹却迟。较量人世事，不校一毫釐。咫尺愁风雨，匡庐不可登。秖疑云雾窟，犹有六朝僧。幽思正迟迟，沙边濯弄时。自怜非博物，犹未识凫葵。曾有烟波客，能歌西塞山。落帆唯待月，一钓紫菱湾。千顷水纹细，一拳岚影孤。君山寒树绿，曾过洞庭湖。光阔重湖水，低斜远雁行。未曾无兴咏，多谢沈东阳。晚菊绕江垒，忽如开古屏。莫言时节过，白日有馀馨。日落长亭晚，山门步障青。可怜无酒分，处处有旗亭。江草何多思，冬青尚满洲。谁能惊鵩鸟，作赋为沙鸥。身世比行舟，无风亦暂休。敢言终破浪，唯愿稳乘流。数亩苍苔石，烟濛鹤卵洲。定因词客遇，名字始风流。兴闲停桂楫，路好过松门。不负佳山水，还开酒一尊。幽怀念烟水，长恨隔龙沙。今日滕王阁，分明见落霞。短楫休敲桂，孤根自驻萍。自怜非剑气，空向斗牛星。江流何渺渺，怀古独依依。渔父非贤者，芦中但有矶。高浪如银屋，江风一发时。笔端降太白，才大语终奇。细竹渔家路，晴阳看结缯。喜来邀客坐，分与折腰菱。幸有烟波兴，宁辞笔砚劳。缘情无怨刺，却似反离骚。平湖五百里，江水想通波。不奈扁舟去，其如决计何。数峰云断处，去岸映高山。身到韦江日，犹应未得闲。一湾斜照水，三版顺风船。未敢相邀约，劳生秖自怜。江雨正霏微，江村晚渡稀。何曾妨钓艇，更待得鱼归。沙上独行时，高吟到楚词。难将垂岸蓼，盈把当江蓠。新野旧楼名，浔阳胜赏情。照人长一色，江月共凄清。愿饮西江水，那吟北渚愁。莫教留滞迹，远比蔡昭侯。浔阳江畔菊，应似古来秋。为问幽栖客，吟时得酒不。高峰有佳号，千尺倚寒松。若使炉烟在，犹应为上公。万木已清霜，江边村事忙。故溪黄稻熟，一夜梦中香。楚水苦萦回，征帆落又开。可缘非直路，却有好风来。远谪岁时晏，暮江风雨寒。仍愁系舟处，惊梦近长滩。"}