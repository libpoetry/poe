{"id":"120220","title":"送赵夷仲南归","dynasty":"宋代","author":"陈造","text":"离索老不堪，应接意多遻。爱者挽不留，恶者推不去。道人心如水，胡复生爱恶。方厌尘眯眼，倏惊琼为树。赵侯南州英，中抱经世具。碧岩紫电耀，翠竹青鸾翥。联翩拜新作，一一弹丸句。倾盖得此友，霁月破愁雾。交君良恨晚，别我用许遽。溽暑挟旱气，河底车取路。在客身为本，食眠要将护。燕子遡北风，端许问尺素。"}