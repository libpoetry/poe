{"id":"897390","title":"和柳郎中山谷寺翠光亭长韵","dynasty":"宋","author":"张耒","text":"山深疑路断，古寺忽开门。乔木风霜急，荒崖云雨痕。朝霞明翠霭，秋雨濯岚昏。幽鸟不避客，閒云时入轩。重萝深更绿，碧涧浅无浑。宝地黄金布，飞泉白玉喷。庭閒卧驯鹿，果熟引王孙。禅静石为室，客迷桃满园。每悲尘世幻，方信梵王尊。野实饥堪荐，阳崖冬自温。便当安寂寞，何事走歊烦。清梵晨斋启，高松夜枕喧。逢人休问道，得意已忘言。直指曹溪路，劳将贝叶翻。功名叹不偶，岁月去如奔。久分疏轩冕，宁辞友玃猿。从容岩客话，粗粝野僧飧。即是平生乐，心期何日论。"}