{"id":"991668","title":"次韵刘原甫社后对雪","dynasty":"宋","author":"梅尧臣","text":"社日遇群饮，北风归马骄。阳乌云斗晦，来燕翅难调。朝霰侵花冷，春阴到地消。宿酲无酒解，薄被觉寒饶。炉炭重然兽，衣裘更御貂。蛰宫虫复闭，时鸟腹将枵。点缀何多思，轻狂不奈飘。唯知妍可玩，宁恤气为妖。剡客偶然兴，海神非次朝。唱高仍和寡，公又作长谣。"}