{"id":"1114097","title":"凝翠晚望五绝句","dynasty":"宋","author":"李纲","text":"白蘋红蓼满汀洲，淅淅西风古渡头。寒日无情又西下，清溪不语水东流。桂香泛泛满秋风，十里沙溪一望中。景物随时慰牢落，羁臣那解感飘蓬。日轮隐隐落西山，尚有残阳木杪间。暮暮朝朝成底事，可怜飞鸟自知还。林中轻素起寒烟，两两飞鸥傍钓船。心在江湖归未得，晚来幽独更悽然。白云点破乱山青，影落寒溪晚更明。谁谓天涯无雁到，雍雍初听两三声。"}