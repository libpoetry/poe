{"id":"1055910","title":"试郭底泉和韵","dynasty":"宋","author":"李之仪","text":"午睡不觉久，起坐独扪腹。眊氉相苦魔，眩瞀遂为族。永怀建溪春，偶尔得藏畜。品第虽非貂，犹胜狗尾续。虚堂无纤尘，百转纷击筑。破碾顿愕眙，屑纷随轮蹙。被褐而怀璧，凡眼真亵渎。聊资定碗黑，岂待无托绿。久闻城西角，有泉湛寒玉。名因所居传，廉惠才可仆。殷勤持小罂，甘瑩来一掬。蟹眼方转旋，色味相芬馥。迩来棘荆生，未易梨栗熟。一啜便超腾，庾愁空万斛。"}