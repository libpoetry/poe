{"id":"1061683","title":"次韵叶权之南宫春兴","dynasty":"宋","author":"慕容彦逢","text":"三年客京华，雰埃侵鬓绿。花时岂相关，藜藿欣自足。故春锁胶庠，庭槐如兔目。沂风清昼吟，璧水泛晨瞩。今我复来兹，芳菲照华屋。日长帘幕深，欠伸倦晴燠。英英同舍郎，文采命骚仆。真想寄吟哦，诗坛令何肃。惟时届清明，千官赐休沐。我事未渠央，矧敢念归宿。何当榜贡书，诸生骇神速。君歌我乃赓，聊以慰局趣。"}