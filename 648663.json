{"id":"648663","title":"送陈景著编脩以母老乞近地得福州教授","dynasty":"明","author":"杨士奇","text":"振佩谢彤陛，驱车出重城。堂中有寿母，奉以趋脩程。秉志存事君，母也迫衰龄。仰荷圣主仁，俯谐乌鸟情。维时六月中，流金赫炎蒸。行路岂不难，适愿心孔宁。济济玉堂侣，祖饯罗冠缨。眷言夙昔好，何以赠子行。易得四海誉，难致乡里名。矧乃来学众，逝将于我承。黾勉慎所操，庶用闳休声。"}