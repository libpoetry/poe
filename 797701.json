{"id":"797701","title":"无俗念 题王小鹤诗态图","dynasty":"清","author":"袁绶","text":"纤尘不著，甚传神妙笔，写来清景。望里松杉凉翠合，三径愔愔浓荫。泉咽云根，瀑飞树杪，仙籁如相应。远山延伫，斜阳未许催暝。最好冷醉闲吟，苔阴选石，小憩凝思静。五字诗成还独笑，佳句玉溪差并。鹤唳苍烟，花明艳雪，点缀琅环境。披图认处，无弦琴趣谁省。"}