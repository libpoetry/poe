{"id":"701497","title":"腊月十日奉迎大驾纪事二首","dynasty":"明","author":"黄佐","text":"奏凯欢呼大驾回，一时和气满燕台。端门日丽龙旗入，驰道风清凤吹来。九庙神灵真有托，百年文运定重开。都人此日瞻依切，共说君王有将才。铙歌鼙鼓尽天声，亭旆金缯载道迎。上将独乘千里骏，义儿多领四家兵。车悬虎豹知蒐狝，架叠鲸鲵报武成。从此鼎彝书镇国，汉文徒幸亚夫营。"}