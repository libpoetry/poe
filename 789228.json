{"id":"789228","title":"水龙吟 记客谈金陵遗事","dynasty":"清","author":"王策","text":"渡江一马为龙，原来却是牛家子。石头城下，纷纷拥戴，真同儿戏。忽自冰天，潜来黄犊，神姿英异。奈真龙下殿，俄成假鹄，谁识得，阴谋秘。更有名藩故剑，出兵间、飞蓬双髲。上书无路，掖廷私狱，持冤入地。玉树歌残，雀航烽合，奄然王气。只东城老父，白头亲见，下铜仙泪。"}