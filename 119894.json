{"id":"119894","title":"喜雪·平时豪饮兴","dynasty":"宋代","author":"陈造","text":"平时豪饮兴，人议老羌渴。骏蹄就康庄，中有溪涧遏。挽仰三十年，仅作扶病活。乐事生无几，造物忍见夺。谢安晚多感，正赖箫鼓聒。胡姬卖酒地，缅想不容谒。即今少年梦，尚苦法士孽。两君诗酒豪，将坛最阀阅。左顾得投辖，胜谭看吐屑。雪天仆为更，盘饱鲜粗割。共怜后山穷，块处但禅说。一饱共此客，矜向邻里说。问疾不厌频，他费尚可节。官涂计离合，江海浮一叶。别期后归燕，光阴等消雪。"}