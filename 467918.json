{"id":"467918","title":"甲午夏末游青海甘肃十二首","dynasty":"当代","author":"程滨","text":"通邑清真地，深山古佛家。黄河翻素浪，青嶂入丹霞。异域能相遇，人间枉自嗟。出门回首处，斜日满高崖。凡体居深谷，无缘谒上神。紧箍降大圣，烈酒毁名臣。云岭维天岸，烟岚界海滨。青山留不住，一意入胡尘。昨夜谁家宿，黄河第几湾？云垂车外路，雨湿梦中山。一鸟青天破，群牛碧野斑。明朝人何在，遥望玉门关。平明辞贵德，前路更弯环。草作牛羊海，云封日月山。经幡风烈烈，野帐水潺潺。藏女天边牧，溟濛湿鬓鬟。沉吟少陵句，真到海西头。白骨今何在，黄花渐欲收。天阴微雨湿，云黯大湖秋。穿越千年上，当封万里侯。游骋三千里，长云与我俱。原荒牛马静，汀远鹭鸥呼。斗室真冰窟，寸心仍玉壶。青山浑不语，终古对天湖。衣上红尘满，轻车到此间。湖天涵万象，云海镇群山。衰草从何起，惊风放我还。诗心羁汉土，莫出古阳关。千载驼铃寂，消沉汉与唐。泉开明月白，窟启塞沙黄。饿虎何须饲，毒龙今更狂。如来本无体，垂手对空王。戈壁天将曙，丹霞日未垂。车中人枕藉，窗外景驱驰。转绿回黄处，看朱成碧时。祁连山上雪，召我折腰肢。执辔登岩麓，行行入翠微。松针时碍帽，云气欲沾衣。两马山巅秣，孤鹰足下飞。尘寰一回首，城郭已霏霏。开岩藏古佛，劈石试新硎。神迹传千载，天池泻一泓。乱山深处宿，一鸟唤时醒。不见当年雪，黑发向天青。卓尔风中立，下临千岁松。雨师收众彩，云将泼群峰。孤冷生双履，高寒杖一筇。行囊金已尽，何日续游踪。"}