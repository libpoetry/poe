{"id":"1194399","title":"赠崔秋浦三首","dynasty":"唐","author":"李白","text":"吾爱崔秋浦，宛然陶令风。门前五杨柳，井上二梧桐。山鸟下厅事，檐花落酒中。怀君未忍去，惆怅意无穷。崔令学陶令，北窗常昼眠。抱琴时弄月，取意任无弦。见客但倾酒，为官不爱钱。东皋春事起，种黍早归田。河阳花作县，秋浦玉为人。地逐名贤好，风随惠化春。水从天汉落，山逼画屏新。应念金门客，投沙吊楚臣。"}