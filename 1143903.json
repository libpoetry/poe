{"id":"1143903","title":"呈阎子静廉访翰学二首","dynasty":"宋末元初","author":"方回","text":"先生谁解与传神，写向吾诗似亦亲。文字老坡真学士，丰姿太白谪仙人。明庭瑞彩陈圭璧，治世奇祥出凤麟。一道澄清非所浼，湖山暂此岸纶巾。文星炯炯照勾吴，草诏金銮旧老儒。今□□公高北斗，后身白傅到西湖。要途未若閒官乐，心服□□貌敬殊。臭味果能有投合，及门岂在急抠趋。"}