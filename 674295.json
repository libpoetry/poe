{"id":"674295","title":"赠别蒋子云","dynasty":"明","author":"朱应登","text":"羁心夜不寐，怀里念前途。明时悼迁斥，末路纷忧虞。秋湍积广岸，初曜开晴湖。诸禽相哀鸣，似亦怜其徒。弭子南泛楫，为余倾一壶。壶倾复淹滞，执手野踌躇。子夙负耿介，怀宝适名都。摛词悲寡和，守道谢群趋。忽谏长杨猎，甘伏东市诛。运违大道隐，事踬神理徂。皇灵幸回眷，死草气复苏。已税金陵驾，尚挽幕中符。官闲足休浣，室迩遂欢愉。远绩不在小，宁子千金躯。"}