{"id":"268482","title":"金缕曲·临发津门，忆定公有癸酉秋出都述怀之作","dynasty":"现代","author":"吴昌绶","text":"我亦南行矣。话平生、伤谗怨别，淮公相似。考献徵文成底用，选色谈空而已。尽销尽、恩雠心事。但记梅花偕隐约，有楼台、窈窕春山里。拿舟去，五湖水。悠悠百口都休理。看依然、东涂西抹，吴门燕市。漫道刘安宾客好，愧对美人名士。更莫问、平原公子。说剑吹箫须趁早，怕年华、渐暮风情死。高唱罢，夜乌起。"}