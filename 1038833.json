{"id":"1038833","title":"及第后与同年宴李丞相宅","dynasty":"宋","author":"苏舜钦","text":"十年苦学文，出语背时向。策力不自知，艺围辄掉鞅。薄技遭休明，一第君所唱。拔身泥滓底，飘迹云霞上。气和朝言甘，梦好夕魂王。轩眉失旧敛，举意有新况。爽如秋后鹰，荣若凯旋将。台府张宴集，吾辈纵谑浪。花梢血点乾，酒面玉纹涨。狂歌互喧传，醉舞迭阆伉。兹时实无营，此乐亦以壮。去去登显涂，幸无隳素尚。"}