{"id":"437140","title":"涿郡先主庙二首 其二","dynasty":"金","author":"赵秉文","text":"当时五丈桑，墙头摇羽葆。草木尚有情，人心不如草。缅怀车盖翁，三顾隆中老。乾坤一草庐，鼎足事已了。艰危奉命际，流涕出师表。一时会风云，千古事蘋藻。野农复何知，尚说官家好。筳卜传神语，瓦釜荐行潦。泸水耕馀村，范阳行处道。天留西日迟，地狭东风早。风霜惨燕雁，岁月愁蜀鸟。亦复梁父吟，尘埃惊潦倒。"}