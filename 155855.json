{"id":"155855","title":"大雪追和退之辛卯年雪韵","dynasty":"宋代","author":"喻良能","text":"太昊亦已至，玄冥犹未归。茫茫天壤间，浪阔银山围。玉龙横梅度，皓鹤漫空飞。白帝有所适，飘飘扬旌旗。从者一何繁，缟席仍练衣。招邀姑射仙，逢迎广寒妃。祥耶时令耶，畴能测天机。饥人冻欲死，赏玩理则非。安得万裘褐，寒者或庶几。愿言均此惠，不知身贱微。"}