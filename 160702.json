{"id":"160702","title":"鳙溪行·小溪一曲山四合","dynasty":"宋代","author":"王炎","text":"小溪一曲山四合，溪边杨柳藏门阑。当时玉人在花下，对花窈窕矜红颜。一双白璧不可聘，许我结佩乘青鸾。我时年少气方锐，自负落笔翻波澜。谓趁春风上霄汉，可以终老同清欢。不知辛苦得一第，始见崎岖行路难。有如萍草无根蒂，二纪流落江湖间。莫年通籍入金马，虎豹嗔人窥九关。天边失脚身堕地，春风破浪扁舟还。云軿未几舍我去，空委玉骨埋青山。重来溪上事皆变，惆怅齐眉难再见。王母麻姑安在哉，过眼百年皆露电。老身老子恩义深，不为向来花映面。花枝一谢明年开，玉人一去何时回。人今不见花亦尽，至此终日空徘徊。百川宁有西流水，万古滔滔同一轨。不堪回首细绎思，临没之言犹在耳。蜀乡有凤空求凰，秦树无乌共将子。年来年去春复冬，眩生有尽情无穷。一泓清泪洒不断，四山萧飒来悲风。惟有老人老更健，年过九十如霜松。尊则吾母舅，亲又吾妇翁。收泪相劳问，停车少从容。悲思无益不自禁，暂时借酒浇心胸。"}