{"id":"699264","title":"施克让大监以效忠输贡南来会于钱塘","dynasty":"明","author":"袁华","text":"秘监风流鬓未丝，为询忠义向南陲。黔黎思汉中兴日，绣斧还乡奉使时。金匮紬藏书灏灏，木天儤直漏迟迟。好期勋业书麟史，行赞谋谟入凤池。国内纷纷乱若丝，乘桴直溯浙江陲。中原将帅休兵日，南国稊航入贡时。贾谊感时多太息，冯唐投老尚栖迟。客窗独坐无聊赖，静数飞花落研池。还归凤阁掌纶丝，况尔风烟静四陲。海上乘槎无博望，关中置驿有雷时。羽书己报荆襄复，饟运休嗟蜀汉迟。圣代秘书皆宰辅，扶摇九万起天池。"}