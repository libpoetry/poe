{"id":"432359","title":"微波词四首","dynasty":"近现代","author":"杨寿杓","text":"花销英气酒浇愁，浪向人间说壮游。不尽中年丝竹意，华灯罗袖月明楼。齐梁金粉殉寒潮，词客秋魂一例销。独有燕支山上月，照人眉妩忆南朝。一事平生悔读书，儒冠可溺信非虚。娥眉不识文人贱，收拾钗鬟饲蠹鱼。闲情聊逐出山云，十载江湖说与君。还似扬州歌舞日，欢场愁绝杜司勋。"}