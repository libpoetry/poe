{"id":"691897","title":"祀白鹿先生迎送神辞三首 迎神","dynasty":"明","author":"李梦阳","text":"吹玉箫兮眺帆，浦横蔽江兮美无舸。謇踯躅兮旋望，宛窈宨兮山之左。陟山左兮降右，忽而来兮倏而去。跨白鹿兮导两螭，色含笑兮心莫知。既登兮山椒，复南陟兮石濑。日冥冥兮欲暮，风飘飘兮吹蕙带。绿萝兮紫萸，桂生兮罗户。风飒飒兮若有望，神驱雨兮泉浪浪。跞我阶兮坐我几，以彭郎兮挟匡父。兰殽兮椒醑，日中兮万舞。美孰怒兮飘忽逝，云离离兮怨余。迹不偕兮心相疑，欢虽谐兮愁易离。君荷衣兮蕙带，逍遥山中兮桂为盖。天门兮既辟，腾而上兮云之际。石有涧兮山有峰，心相慕兮交不逢。税吾车兮絷马，愿褰衣兮从子。"}