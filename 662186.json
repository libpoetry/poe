{"id":"662186","title":"原上","dynasty":"明","author":"石宝","text":"东风吹古丘，白杨何萧萧。乌鸦号树颠，鸣鸠亦飘飖。昔我先世祖，挺身自刍荛。种德发馀光，甘贫长寂寥。源深流易长，本厚木斯乔。累叶继衣冠，金门拥琼瑶。谁云高堂鼎，不自陋巷瓢。徘徊陟墓道，瞻望心摇摇。西山郁茏葱，爽气干云霄。荆莽蔽人目，草色春含娇。阳和发幽响，好鸟协笙箫。黍稷各通诚，戴白与垂髫。念入千载深，魂魄良可招。登车惧任重，横带愧虚骄。荣华岂不美，君子贵后凋。"}