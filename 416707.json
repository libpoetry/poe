{"id":"416707","title":"过秦楼 题秋英会同人合作春花中堂，为英宾兄赋","dynasty":"近现代","author":"谢觐虞","text":"月洗秋清，灯围星亚，点笔乍看春展。梦中花片，屏上芳洲，草草东风吹满。评量芍砌棠栏，何处相逢，旧家池馆。镇烟丝狂舞，殢人娇鸟，和蜂俱乱。应想见、南园灵辰，采兰人去，未隔瑶台天半。解佩低闻，匀脂浅笑，陌上歌声刚缓。便付朱堂留春、碧海终尘，黄金难换。更好天良夜，领取金樽休浅。"}