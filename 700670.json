{"id":"700670","title":"静坐吟","dynasty":"明","author":"高攀龙","text":"静坐非元非是禅，须知吾道本于天。直心来自降衷后，浩气观于未发前。但有平常为究竟，更无元妙可穷研。一朝忽显真头面，方信诚明本自然。一片灵明一敬融，别无馀法可施功。乾坤浩荡今还古，日月光华西复东。莫羡仙家烹大药，何须释氏说真空。些儿欲问儒宗事，妙诀无过未发中。一自男儿堕地来，戴高履厚号三才。未曾一膜颜先隔，何事千山首不回。一静自能开百障，老翁依旧返婴孩。从今去却蒲团子，鲲海鹏天亦快哉。"}