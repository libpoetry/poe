{"id":"1119477","title":"再次赠张学录韵十诗","dynasty":"宋","author":"陈造","text":"解颐匡鼎来，诗语穷益新。政用追前辈，不劳吞吾人。再说可双璧，斗酒或西凉。索饭仰屋梁，付子瘿木床。杜陵深堂奥，无己掉臂入。裔孙漫睎骥，槃姗取拾级。取友英隽场，如子乃石交。进善定见与，言从浚之郊。阅世有顺逆，飞埃曀空虚。旷怀略外物，曲士乃拘墟。李蔡下中尔，万目指骞腾。何蕃头欲白，秋窗耿青灯。张子携诗来，危坐拨芋火。三问笑不对，政恐非助我。冷官冷如冰，糊口仅廪稍。藜藿得好客，欠馀不拟较。拥衾哦子诗，清梦即淮左。莫年书藏山，舍子谁印可。置书营㪷升，大似疏间亲。因之返初服，佳趣迟子论。"}