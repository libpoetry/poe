{"id":"1118013","title":"枕上作二首","dynasty":"宋","author":"陆游","text":"无地容锥四壁空，浩然亦未怆途穷。梦回倦枕灯残后，诗在空阶雨滴中。徂岁易成双鬓秃，故人难复一樽同。唐安万里音尘绝，谁为寒沙问断鸿。萧萧白发卧扁舟，死尽中朝旧辈流。万里关河孤枕梦，五更风雨四山秋。郑虔自笑穷耽酒，李广何妨老不侯。犹有少年风味在，吴笺著句写清愁。"}