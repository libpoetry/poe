{"id":"807589","title":"月当听  虎邱中秋柬蘧庵先生用梅溪词韵","dynasty":"清","author":"陈维崧","text":"碧海此夜冰轮满，龙堂老铁，吹裂波心。斜倚广寒一望，兔窟清深。照彻吴王宫殿，遍临街、帘子漾绡金。更多少、伎船灯火，水寺讴吟。茶铛正稳皋桥畔，好风光、摘船试约閒寻。月底半塘哗笑，百沸潮音。檀板竞从石场斗，桂花都上帽檐簪。如觅我听歌处，在斟酌桥阴。"}