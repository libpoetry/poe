{"id":"774637","title":"东征逾载整棹言归巡使黄玉圃先生索台湾近咏知其留心海国志在经纶非徒广览土风娱词翰已也赋此奉教 其三","dynasty":"清","author":"蓝鼎元","text":"内山有生番，可以渐而熟。王化弃不收，犷悍若野鹿。穿箐截人首，饰金誇其族。自古以为常，近者乃更酷。我民则何辜，晨樵夕弗复。不庭宜有征，振威宁百谷。土辟听民趋，番驯赋亦足。如何计退避，画疆俾肆毒。附界总为戕，将避及床褥。"}