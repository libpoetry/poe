{"id":"486177","title":"白云海（范阳卢熊公武篆颜） 其一","dynasty":"明","author":"瞿荣智","text":"白云深，白云深，白云深护山之心。有时随龙去东海，倏焉永宇团秋阴。英英不来入我牖，直上璇霄掩箕斗。或贯日色流玉虹，或漏雷声堕天狗。山人学禅草庵里，静看白云朝暮起。此心欲与云俱闲，又逐溪风过溪水。纷纷武士尚操戈，格斗东南未决何。安得此云化霖雨，洗兵甲，散为玉烛，四海皆阳和。云兮云兮如擘絮，奈尔东流复如注。山人秪在玉山中，长绕山人草庵住。"}