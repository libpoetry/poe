{"id":"1118945","title":"和陈守喜雨诗","dynasty":"宋","author":"陈元晋","text":"垤鹳无声口舌乾，谁驱雷雨遍千山。顿苏赤地千里旱，特出黄堂一念间。泽物功深无德色，丰年愿遂有欢颜。为霖祇恐思贤佐，千骑东随凤诏还。谁念东南膏血乾，文移督迫积如山。平时素号镬汤底，不雨岂逃沟壑间。民病向来犹在耳，天威此去不违颜。从容宣室如前席，乞与枯荄生意还。"}