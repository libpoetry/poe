{"id":"815125","title":"恭读理斋常太翁先生爱吟草殉节录赋赠","dynasty":"清","author":"段瑄","text":"杰人将震世，岂止见闻多。德拟金陶鍊，行如玉琢磨。辞坛雄一帜，文阵破三科。想是调羹手，盐梅藉以和。利器锋才试，争推吏治优。惠偕风万里，明并月三秋。已奏龚黄业，还担禹稷愁。西充诸父老，花县喜重游。支粮闻寇急，禦不藉同行。气并巫山壮，戈随蜀月横。挺身图报效，抛死计澄清。昔岭人如在，浣花泣几声。忠魂今尚在，漫道死无传。浩气冲巴月，丹心映蜀天。名犹惊众畔，义岂愧前贤。紫诰当年至，簪缨锡冑绵。"}