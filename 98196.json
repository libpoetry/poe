{"id":"98196","title":"有怀故居梅花","dynasty":"宋代","author":"赵蕃","text":"梅花照耀山下村，旧居不返伤我魂。破苔履迹谁复扫，定要风雨参成昏。只今环堵聊自存，亦有独树背竹园。骤看疑是云母薄，细睇乃识玉体温。裴回竟使不忍去，步绕直欲穷晡暾。是中有句郁莫吐，如禅未悟参多门。须臾月上花且落，四顾无人相与言。经年取酒藉地饮，饮醉更觉山林尊。"}