{"id":"798103","title":"引驾行  柬既庭","dynasty":"清","author":"陈维崧","text":"全吴馆内，破楚门边，十年事、记冶游作使，与卿并倚吴阊。清狂帘前壁月，桥头画縠，钿辕畔、游閒公子，红烛银筝，醉玉温香。平康。况曾经邂逅，枇杷巷口扫眉娘。想那日妖娆，唤马药栏，微雨碧城凉。难忘。无端一别，腰身瘦尽东阳。奈晓风残月，梦回酒醒，往事微茫。堂堂。问江东士女，涂辙谁令我辈妨。料章华才子，也应点、两鬓吴霜。"}