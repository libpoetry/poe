{"id":"1207910","title":"登君堂，酌君酒，为张氏顺堂赋","dynasty":"元","author":"范梈","text":"登君堂，酌君酒，愿君有亲千岁寿。有蟠者木，嶷彼堂前。越女能舞，秦女能弦。羽觞流月，翠幕张天。粲粲在侧，罗列庶鲜。登君堂，酌君酒，愿君有亲千岁寿。昔屈生去芰，君子贵之；郑庄循爱，终悔其为。先师遗言，戒尔从今。至孝有道，岂不在敬？酌君酒，登君堂，愿君有亲千岁寿，岁岁寿且康。"}