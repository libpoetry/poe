{"id":"682537","title":"杭州歌","dynasty":"明","author":"区大相","text":"东南佳丽号名都，吴越山川入帝图。地拟汴杭开上苑，天留明圣作西湖。金陵东渡更龙蟠，越水吴山画里看。尽说江南好行乐，谁云江左是偏安。汴水何如越水头，南人行乐北人愁。湖山在昔多临幸，士女犹如习宴游。都城万雉若云翔，梵宇琳宫蔽日光。对表两高成玉阙，中开三竺是金堂。长江南渡驻龙旗，淮泗年来少出师。东海尽为资福地，西湖曾作放生池。东临禹穴北吴关，万乘旌旗云水间。谩道秦皇好巡幸，南来不及会稽山。土风元比汴京和，花石何如艮岳多。传道先朝游幸日，六桥芳草翠华过。秦皇临海海涛生，钱氏射江江水平。自此馀杭为内甸，更将淮北作长城。海门东阻控波澜，天目西标更郁盘。泽国即为吴旧国，临安非复宋长安。"}