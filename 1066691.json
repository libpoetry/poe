{"id":"1066691","title":"学正郭勉夫示诗次韵答之","dynasty":"宋","author":"葛胜仲","text":"有道家声远，沉机足干时。松生非培塿，檀伐待沦漪。虎脊卑凡乘，蛾眉疾众姬。一鸣惊伍举，千里器王圭。德令温温著，名香蔼蔼驰。披庄问同异，执礼判嫌疑。操尚倾涓子，才华进客儿。适齐非鼓瑟，逃楚笑吹篪。艺苑高三绝，书庠肃五仪。涌泉推敏思，翻水播英辞。计吏趋兰省，诸生偃璧池。行殊师也过，论鄙释之卑。默识扳安世，多方劣惠施。风标寒似玉，机警利如锥。高翥千龄鹤，前知五总龟。碎金珍谢傅，馀锦梦丘迟。谬学邯郸步，工施浑沌眉。文科将赫奕，荣路即威夷。器业今为重，功勋士所期。他年青竹上，凛凛看名垂。"}