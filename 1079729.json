{"id":"1079729","title":"将去曹南连得江晁书因叹存没诸友遂成长韵","dynasty":"宋","author":"吕本中","text":"西风脱残暑，我病不自聊。吏舍少还往，亦复长蓬蒿。欣然脱帽去，念此非一朝。阳翟未遽往，宁陵虚见招。初无食息地，未免柴水劳。故人数遗书，尚有江与晁。穷途感节义，俗耳受风骚。向来相知人，昔盛今寂寥。落日送汪谢，荒小留老饶。关侯最杰立，亦以膏自烧。后生有向子，更尽儿女娇。出门天夺之，不令上云霄。坐看朋友泪，未减春秋褒。怪我但羸疾，误蒙风雨摇。日月费奔走，文章勤琢雕。会须领妻子，更欲投吾曹。耆旧唤归隐，诸公怜久要。出同赴鸡黍，归但守箪瓢。相将访云山，所至杂渔樵。还当古渡口，卧听西江潮。"}