{"id":"1121062","title":"中桥二首","dynasty":"宋","author":"岳珂","text":"过了平湖又小溪，却从芜径访多歧。如何江上乘风鹢，化作泥中曳尾龟。谁遣旌旟行沮洳，定知鼓吹宅涟漪。中桥咫尺末由到，且作吴儿玩水嬉。泽国何村不著桥，中桥跬步即云霄。青帘望市雷鸣腹，黄帽推船水没腰。六月彤云摇旱火，一潮清浪捲晴飙。平生未惯舟行陆，铁石心肠也合消。"}