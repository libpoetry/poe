{"id":"1126139","title":"狼山","dynasty":"宋","author":"崔敦礼","text":"日日怀归今得归，旧时风物未全非。江边鸥鸟应相笑，底事尘埃满客衣。贪恋微官未得閒，二年乡梦绕狼山。如今真个山中去，不是寻常杳霭间。行携三尺虎臂杖，归饮十分鱼枕蕉。饮罢招船歌一曲，冯夷亦合泣潜绡。夜静无风水自波，隔江灯火数陵坡。消樽不属今宵事，奈此一江明月何。五载龙蟠虎踞间，峰头日月望狼山。归来筋力犹强健，野屐登临莫厌艰。"}