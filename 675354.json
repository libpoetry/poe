{"id":"675354","title":"九日游观音岩歌简同游诸君子","dynasty":"明","author":"王廷相","text":"南都诸曹官事简，南都大夫乐游衍。我来半载值多务，九日登高不嫌晚。太平门开山簇簇，锦石灵泉间珍木。野人已慰沧洲心，诸贤真享烟霞福。观音阁下秋江横，燕子矶头瑶草青。虽无仙菊十丈把，颇有名酒千杯倾。金陵佳丽区，万古来贤豪。灵运诗篇悬白日，安石棋墅生蓬蒿。我生何啻鸿一毛，浩歌不谢青天高。东吴山水兴方剧，北极星辰梦巳遥。回瞻勾曲峰，上接牛女矶。华阳七十洞，洞洞生阴晖。矫首招鸿蒙，把臂谈希夷。玉仙之居天地枢，尧水不没秦兵迷。赤龙白鹄日飞走，琼户金坛紫云阜。尘中懊恼伤素怀，欲向茅君结宾友。"}