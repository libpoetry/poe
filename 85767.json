{"id":"85767","title":"哨遍·胜处可宫","dynasty":"宋代","author":"刘克庄","text":"胜处可宫，平处可田，泉土尤甘美。深复深，路绝住人稀。有人兮、盘旋於此。送子归。是他隐居求志。是要明主媒当世。嗟此意谁论，其言甚壮，孔颜犹有遗旨。大丈夫之被遇於时。入则坐庙朝出旗麾。列屋名姬，夹道武夫，满前才子。噫。有命存焉，吾非恶此而逃之。富贵人所欲，如之何、幸而致。向茂树堪休，清泉可濯，谷中别有闲天地。况脍细於丝，蕨甜似蜜，采於山，钓於水。大丈夫不遇之所为。唐处士、依稀是吾师。觉山林、尊如朝市。五侯门下宾客，扰扰趋形势。嗟盘之乐，谁争子所，占断千秋万岁。呼童秣马更膏车，便与君，从此逝矣。"}