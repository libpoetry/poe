{"id":"1194441","title":"代美人愁镜二首","dynasty":"唐","author":"李白","text":"明明金鹊镜，了了玉台前。拂拭交冰月，光辉何清圆。红颜老昨日，白发多去年。铅粉坐相误，照来空凄然。美人赠此盘龙之宝镜，烛我金缕之罗衣。时将红袖拂明月，为惜普照之馀晖。影中金鹊飞不灭，台下青鸾思独绝。藁砧一别若箭弦，去有日，来无年。狂风吹却妾心断，玉箸并堕菱花前。"}