{"id":"815316","title":"浪淘沙 题絅士《小蓬莱阁词》","dynasty":"清","author":"赵我佩","text":"麝墨扫云烟。艳谱金荃。春风香洒笔花鲜。却好旗亭人赌唱，绝妙词笺。一字一珠连。绮语缠绵。蓬莱阁近大罗天。翠耸遥山山万叠，合住吟仙。把酒夜眠迟。檀板金卮。晓风残月饯春时。花落花开名士泪，写遍新词。红豆种相思。叶叶枝枝，闲愁除有白鸥知。知否当时狂杜牧，鬓早成丝。"}