{"id":"740307","title":"除夕读笥河先兄七古诗钞本","dynasty":"清","author":"朱圭","text":"笥河诗笔老更奇，天巧出险非人为。黄山万古松倒侧，玉华千笋神雕剞。我严金鼓程不识，何来飞将横绝域。四围解马卧正酣，一矢穿虓石已泐。后死于今十七年，遗编读罢心旌翩。当时赓唱火攻急，阅水隐见珠光联。今夕何夕岁将改，斯文得失斯心在。时人轻重那足云，一鸣双鸟三千载。"}