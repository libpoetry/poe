{"id":"293042","title":"道旁弃儿行","dynasty":"现代","author":"张采庵","text":"伐国干戈长未息，江乡四月犹寒食。道旁呀哑有儿啼，乳臭皮黄人不识。未晬身肢才尺五，初为匍匐尚艰跙。但张黄口唤妈妈，泪眼模糊啼索乳。东邻老媪多慈悲，取向怀中试抱持。可怜一缕如丝命，犹作牵襟就哺姿。腰间何物横衣带，一幅红绫来历在。是儿壬午霜降生，生不逢辰时在亥。国难时艰百忧集，母死徒留孱父丐。父名母氏不堪书，但志番禺人姓蔡。我躬不阅遑恤后，两两相完非可遂。忍心弃置青枫根，或许生中出死外。思量仁里有仁人，养取为奴深百拜。墨花浓淡泪花深，相见临毫破碎心。街头男妇尽哀叹，一筹不获但沉吟。是谁觅得稗糠饼，茶水为糊方待冷。谗口翕张唼唼吞，一手攀持一咽哽。空肠得食泪珠停，不复啼饥惨作声。声停食已鼾声起，白叟黄童皆莞尔。当前一事费千思，谁作仁人保赤子。抱向村南西便巷，断荠画粥难赡养。抱向村北问姆姑，恶食无鱼乳已枯。吁嗟乎，劫羊之中凶马后，春暄秋省复何有。人命不如野死狗，死狗犹充果腹资，弃儿委弃无人受。孰令为之孰致之，及汝偕亡折汝首！折汝首，徯我后，将见大凯堂堂岁在酉。"}