{"id":"735750","title":"读史诗","dynasty":"清","author":"毛奇龄","text":"张生本文孺，夜起受简编。忽从游侠行，破产思报韩。志意久不达，?郁何由宣。一朝风云生，帷幄进谠言。持筹并握箸，所至无拘挻。当其家居时，游戏商洛间。平交结耆旧，伟制裁衣冠。辟谷散暮气，斸芝当晨餐。贫贱可肆志，富贵难久安。宁负平勃交，勿弃园绮欢。遐哉亦松游，岂为求神仙。兰成烟霞姿，倜傥超等伦。少小作钞撰，落笔如散银。并使嚼鹦鹉，同等摩麒麟。池台绍河曲，钟鼓宴洛滨。太平三十载，总是梁朝人。岂知苍鹅飞，顿令玉马湮。朱桁撤单舶，青袍蔽长津。庶望下亭旅，重遘南郡春。如何走秦关，别馆留孤臣。三户既已尽，七叶谁见亲。从此东海鸟，长作西都宾，阳春方递代，去故当就新。寒暑有时尽，日月无返晨。临都哭三昼，绕屋步百巡。岂不被显爵，亦既叨殊恩。无如慕乡井，惠好难重陈。生逢乱离世，老作异代身。江南草长时，回望情弥殷。枳橘岂秦产，夷齐本商民。一吟思归辞，泪下沾衣巾。"}