{"id":"756201","title":"己未六月二十一日欧公生日从郑斋夫子往游北海又至高庙访西涯故址归已薄暮夫子成五古三章命元默同作","dynasty":"清","author":"张元默","text":"六一先生人中龙，四十作记称醉翁。生日喜与荷花近，曲翻《金缕》杯碧筒。荷风送香气疏放，离宫小憩幽襟旷。铜驼卧棘漫生悲，玉鹭眠花不惊浪。巾车早出侍清游，琼岛春阴十二楼。金风萧飒酿秋意，一雨祓尽羁人愁。回车更访西涯迹，左徒故宅凭传述。庐陵接武有长沙，天爱名贤付仙笔。季夏生日多诗人，欧李相差仅一旬。前有山谷后宾谷，西江诗派潆澜沦。笥河吟舫传诗帙。贞悯忠魂寄绡匹。更有闺媛方白莲，巧与荷花共生日。我惭郑婢略知诗，仰止前贤类管窥。嘉祐文章推雅正，贞元朝士少留遗。夫子能文射雕手，藏精养晦耽诗酒。傥教生在庆历年，及门定附苏曾后。忧患馀生阅海桑，研摩六籍法欧阳。《诗》笺《礼》注时稽古，酒洌鱼肥自引觞。前贤相业都如梦，谪宦夷陵任嘲讽。篇章元气幸长留，夜赋秋声同惜诵。西涯积水映楼台，乐府流传笛韵哀。祭酒诗龛勤啸咏，相公墓草杂莓苔。暝色催人越吟苦，归途带笠随臣甫。吾侪人海一鸥浮，惟有斯文寿千古。"}