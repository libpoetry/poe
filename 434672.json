{"id":"434672","title":"李王夜宴行","dynasty":"金末元初","author":"杨奂","text":"玉漏沈沈寒夜永，瑶阶月转梧桐影。重门深锁寂无人，醉倚银屏呼不醒。茜裙六幅拖朝霞，飞云髻稳盘双雅。一生偏得君王意，笑酬新宠弹琵琶。娇小不禁弦索滑，肠欲断时轻一抹。半遮粉面回春波，等閒忘却龙香拨。欢娱未毕北兵来，三十六宫如死灰。茅茨老死定谁问？纷纷哀乐长相催。"}