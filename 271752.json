{"id":"271752","title":"凤凰台上忆吹箫·皓月仍圆","dynasty":"现代","author":"李岳瑞","text":"皓月仍圆，西风昨夜，一年容易惊秋。泻沈沈银汉，无语东流。正是羁心撩乱，何堪更、砧杵声遒。销魂处、红鹣绮梦，白雁边愁。悠悠。夜凉如水，恰小扇轻衫，渐昵香篝。也知非吾土，强俯登楼。一发中原隐隐，凭谁挽、落日神州。空惆怅、公无渡河，试奏箜篌。"}