{"id":"683136","title":"杂诗四首","dynasty":"明","author":"方孝孺","text":"相如妙文辞，高处无与敌。多财为身累，终老污名迹。人生取予际，千载观令德。苟富何足论，丧节良可惜。好名未知道，古人有扬雄。著书欲传世，不暇脩厥躬。圣言德之馀，屈伸与天同。哀哉大节废，岂足称固穷。贾生信英才，蚤识当世事。身逢致治期，遇主亦天意。道高固难合，流俗工媢忌。一死尚足多，千秋想奇气。幡幡市井人，出纳量锱铢。积财至千万，侈然夸有馀。华堂占广陌，列肆遍通衢。朝餐聚侠客，莫饮罗名姝。一朝与法遇，家破及妻孥。金玉归县官，不能赎其躯。郭解既夷灭，季伦亦门诛。安知子原宪，穷巷歌唐虞。"}