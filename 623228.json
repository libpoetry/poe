{"id":"623228","title":"元夕三五非雨即风天上人间应同寂寂","dynasty":"明","author":"郭之奇","text":"嫦娥真老大，丛桂久参差。百道流苏掩，千重密幕遮。羞观鳌背綵，懒放兔身华。虚府长凄寂，人间自远遐。星毬依毳幄，箫管杂悲笳。惨淡渔阳搥，迷离羯鼓誇。馀声空促耳，烟景漫催花。困雨挑妆晕，欹风柳带斜。阑珊灯火散，凄断暗香赊。忍睡销良夜，恐烦春梦哗。"}