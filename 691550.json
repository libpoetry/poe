{"id":"691550","title":"济南午日同郭掾郎游龙洞二首","dynasty":"明","author":"李胜原","text":"驻马探龙洞，崎岖石路分。数家新草舍，十里旧烟村。更有东山屐，须开北海樽。神仙此佳境，何必问桃源。今日端阳作胜游，行行马上纵吟眸。几层古塔崖高处，一窟清泉山尽头。龙去洞寒云气湿，客来风静鸟声幽。石边满把蒲觞泛，顿觉满怀无限秋。"}