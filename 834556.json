{"id":"834556","title":"谢池春慢 岱宗堂前新植梅作苞向坼，冬至赋，用子野缭墙重院韵","dynasty":"清末民国初","author":"姚华","text":"浅寒庭馆，年光晚，无人到。冻雪护犁痕，稚萼凌冬晓。消息春潜觉，料度花非少。有无间看转渺。画凄烟暝，依约成冰照。阳生琯应含，意似湖边道。为念临风影，生怯巡檐笑。逗梦青禽远，试靥红儿小。初英绽，吟事了。笛边阑槛，暖吹江南调。"}