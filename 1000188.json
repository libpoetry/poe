{"id":"1000188","title":"依韵答公节","dynasty":"宋","author":"强至","text":"长髯踏昏鼓，诗卷置予怀。屡读销兰炬，幽眠废竹斋。雷陈叨契密，李杜愧名偕。明月惊双目，清风畅百骸。旧游今历纪，新句老逾佳。笔力支倾岳，词源泻倒淮。觅官犹博奕，贱赋甚优俳。夫子心虽壮，群儿口更排。谤讥从尔类，事业属吾侪。他日材须用，平时照莫埋。相期空有道，欲荐反无阶。足跌那伤骥，角争堪笑蜗。醉乡逃得丧，俗调外淫哇。纵酒时遗帻，逢人或懒鞋。閒乘太湖棹，静系洞庭涯。梅雨开新霁，江天敛宿霾。苦吟邀郢客，妙唱听吴娃。顾我千忧集，陪兄一笑乖。此行情分厚，枉道愿言谐。策马关城远，深愁日坠崖。"}