{"id":"1074665","title":"野妇行","dynasty":"宋","author":"周紫芝","text":"新安野妇双鬓垂，红膏涂靥深画眉。青襜两幅不掩骭，赤脚一双深染泥。饷耕如宾有翁媪，头戴银冠相媚好。银冠犹是嫁时妆，马上不知人绝倒。长年相见无别离，竟死不识愁眉啼。红颜暗逐春光老，暮栉常随落日低。秋娘一尺春风髻，下蔡阳城尽风靡。倾城可爱亦可怜，野妇谁知有西子。"}