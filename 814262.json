{"id":"814262","title":"澎湖杂咏二十首和陈别驾廷宪","dynasty":"清","author":"周凯","text":"澎湖闻说似蓬壶，排列山峦入画图。帆到未教风引去，神仙只是太清癯。裹头赤足发鬅鬇，手执鱼腥结坠行。卖得青钱买红芋，家家辟谷学长生。著来服色更离奇，说耐㛺赃海上宜。染就胭脂为颜色，非红非紫暮霞时。一篷驶出大洋中，绝小瓜皮不畏风。溷入波心捕鳇鲤，求财直欲到龙宫。山头看得独分明，阵阵鱼花水面轻。指点鸣榔打围去，渔人齐说好先生。投钱能向波中拾，三尺孩童水性知。手把青蚨穿白浪，钱唐漫说弄潮儿。谋生大半海为田，也把犁锄只望天。种得高粱兼薯米，七分收穫以丰年。番豆生来胜地瓜，油■磈磈出油车。粪田内地人争重，压载强于载海沙。东望台阳咫尺间，好风不怕石嶕顽。五更洋面平明到，习惯波涛自往还。阴阳屿对吉东西，近接婆娑洋面低。来去不须舟楫恃，跳身直可学凫鹥。虎井遥连大小猫，将军澳口仅容?。官差那敢来相问，打破商船物惯撩。人人海底作生涯，双眼红于二月花。最怕北礁礁畔过，雄关铁板锁长沙。妈宫澳里市廛饶，西屿前头好待潮。但愿船多什物贱，不需牛粪作柴烧。妇女耕渔力作同，荆钗裙布大家风。画眉亦有描新样，多半人家在妈宫。珍错从来说海边，石帆铁线采联翩。有时携向人间卖，七尺珊瑚不值钱。竞誇文石与空青，海底年来何处寻。剩有螺杯生理好，不教枉费琢磨心。好勇无如铁帽生，三年最怕换班兵。铜山南澳难同臭，一语参商械斗成。民气敦庞乐太平，鼠牙雀角少纷争。讼庭寂静閒无事，恰笑青青草不生。文风日上见蒸蒸，诗画琴棋亦擅能。言语不须愁鴂舌，强调鹦鹉学来曾。屈指何人先琢句，算来惟有施肩吾。黑皮年少红毛种，那见燃犀照采珠。"}