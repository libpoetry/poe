{"id":"689393","title":"赠别吴文中","dynasty":"明","author":"佘翔","text":"逍遥初谒武夷君，玉女峰头弄白云。归去扁舟图九曲，幔亭仙乐夜深闻。南国山川似洛中，官桥截海驾长虹。蛎螃正美新荔熟，系马垆头醉晚枫。黄花采采报重阳，人在天涯忆帝乡。貌得西方金粟影，大江东去泛慈航。吴郎归骑入长干，窈窕佳人咏合欢。若问荔枝何所似，胭脂香染水晶寒。"}