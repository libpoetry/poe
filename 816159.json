{"id":"816159","title":"松鹿图","dynasty":"清","author":"章甫","text":"老笔画龙蛇，云影铺在手。风雨下半空，并作涛声吼。何物散瑶光，来结岁寒友。好是白环俱，仙人所消受。不袭大夫封，肯逐中原走。深山阅古今，幽斋宝贵否。乔松长百木，五色辉瑞鹿。古诗删存三百篇，松之茂兮鹿攸伏。卒然得之楮墨间，物色超尘非碌碌。君不见二千寿脯三千脂，乃是骨之黑岩巅，皮之苍岩麓。"}