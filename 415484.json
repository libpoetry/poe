{"id":"415484","title":"辛巳七月下浣，希祖乔迁成贤公寓，宴客于老绍兴，作楷劝饮甚勤。律尽醉为古风纪之，出语颠狂，可发一噱","dynasty":"近现代","author":"俞律","text":"江左七月得秋早，主人置酒波如渑。座有挥毫西北客，三十年前旧交朋。一饮能尽白一斗，如倾墨水黑十升。醉语聒聒复叨叨，夸吾诗奇人艳称。吾亦醉中不自饰，自比苏黄洵可矜。君书较吾诗更险，惺惺相惜相服膺。忆昔君傅三师学，一点一划皆准绳。上祖右军气逸古，下及不羁长沙僧。吾固学书无才力，龙门太峻何难登。诧君作草狂入骨，纷纷笔舞垂天鹏。横槊大江曹孟德，渔阳三挝弥正平。林翁高翁泉下笑，有徒如此为上乘。犹有一味禅当学，酒作燃料点佛灯。君方壮岁吾已老，推君独上楼一层。今日宝马千金骨，他时愿化龙飞腾。相顾欣然再把酒，朦胧莫管山倒崩。山崩徒有一轰响，大醉方知吾道兴。"}