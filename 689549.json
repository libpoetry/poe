{"id":"689549","title":"哭太皇太后次郑亚卿韵二首","dynasty":"明","author":"吴俨","text":"地维将缺莫能支，哀诏函封下玉墀。任姒德音堪继续，高曹家法可差池。外廷不与当时政，中壸还留旧日仪。夜夜长秋宫里月，清光惨澹似凝思。万金方药竟难支，臣庶悲号望赤墀。长乐春归花满地，影娥人散月当池。一朝奄弃三宫养，百世长存九嫔仪。圣子神孙哀罔极，春来秋去不胜思。"}