{"id":"722668","title":"十一月初六日召对文华殿旋奉严旨革职待罪感恩述事三首","dynasty":"明末清初","author":"钱谦益","text":"宫廷初散鼠孤群，殷殷成雷又聚蚊。卷舌光芒仍炫耀，台阶气象向氤氲。伤心诏狱生春草，回首觚棱隔暮云。明主定无钩党禁，文华休拟作同文。破帽青衫又一回，当筵舞袖任他猜。平生自分为人役，流俗相尊作党魁。明日孔融应便去，当年王式悔轻来。宵来吉梦还知否，万树青山早放梅。猎猎寒风岁逼除，柴门剥啄到双鱼。亲憎言禄催偕隐，友贱求名劝著书。薄俗休官如物故，畏途削籍当迁除。夕阳亭下城西路，叹息何人返敝庐。"}