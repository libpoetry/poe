{"id":"693476","title":"游麻姑山二首","dynasty":"明","author":"邵宝","text":"千载荒坛故姓麻，劫灰漫道在烟霞。泉流云壑真能胜，海变桑田或是誇。此日佩兰贻水裔，它年笙鹤问天涯。不须更索题名记，八月星河有使槎。几曲登登破岭烟，一亭一曲兴超然。开云田画殷人井，转壑泉分禹日川。独鹤每翔新表外，双松长倚旧坛前。颜碑谩为传闻录，屈指于今又许年。"}