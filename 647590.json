{"id":"647590","title":"九竹轩为侍讲曾棨作","dynasty":"明","author":"王汝玉","text":"君家种得青琅玕，森然挺立凌云端。默符阳刚协乾德，欲与主人同岁寒。向时分根自何所，有客移送来仙坛。时君新魁龙虎榜，甲第初赐临长干。侵晨结佩谒青琐，薄暮入直趋金銮。夙心虽与此君契，何暇问信求平安。一朝春雷动土脉，锦绷斑斓香粉乾。大廷奏简退日早，归来却对青檀栾。苍龙乱落望无际，翟葆高擎知几竿。骞飞或为鸾凤舞，夭矫忽作蛟龙蟠。还疑玉井花乱发，更讶羽林枪列攒。胡为满十仍损一，数不成偶奇相看。将同箕畴昔垂范，还似虞廷掌命官。宁非天道忌盈盛，示君此理戒其完。嗟彼佳人在空谷，天寒日暮徒长叹。君今高名遍海宇，日侍清问班鸳鸾。纷纶屡草九重诏，民物乐育皇恩宽。箫韶已成兽率舞，夷蛮成贡民均欢。劝君冰霜节益励，垂辉青简终不刊。我歌九竹歌未止，天风满林江月团。"}