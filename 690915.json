{"id":"690915","title":"珠江词","dynasty":"明","author":"李之世","text":"珠江江水碧迢迢，画舫湘帘横玉箫。两岸垂杨低拂水，轻风摇过木兰桡。溪边十室九为渔，一叶浮家逐浪居。斜日江头歌欸乃，高秋浦口拾芙蕖。酒旗临岸屋临江，映水朱扉面面窗。游人立马羁金络，少妇当垆泻玉缸。石尤浪起白头风，一点云飞没太空。村北村南无处泊，满江烟雨碧濛濛。白浪排山山欲摧，北风打船船不开。江边渔父迎人语，如此风涛郎莫回。清溪茆屋两三家，溪女临流浣落花。一片芳心何处著，暗随流水到天涯。"}