{"id":"766800","title":"宝鼎现 过云居山房，访叶林屋、岂僧昆仲","dynasty":"清","author":"佟世南","text":"长林雨过，山翠如沐，鸟啼相应。绕城堞、攀云独上，点点嫩苔生小径。高岭外、听清风乍起，吹落半天钟磬。却最爱、名蓝幽寂，佛火岚光相映。尽日门掩无人到，任閒庭、云卧花冷。回首望、湖光咫尺，一片澄波如拭镜。喜二妙、幽栖相并。占尽晨光暮景。叹今日、诗才画手，谁向艺林驰骋。尔我相携，共游赏、岂辞新咏。更清泉瑩玉，花椀香浮绿茗，促坐语笑、浑忘永。归路寒烟暝。振衣袂、长啸高冈，却把千山唤醒。"}