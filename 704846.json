{"id":"704846","title":"除夕有感","dynasty":"明","author":"薛雍","text":"愁逐梅花暗上头，谁携樽酒共登楼。玉关有誓怜班老，铜柱终标羡马侯。细草春风还故国，轻烟禾黍尚离忧。韶华明日四十二，犹向南山学饭牛。喜同灯火对家人，翻忆当年客底身。玉秘尚怜刘向业，白纶元是谢方巾。梅先放白春应早，菊犹留黄岁已新。不叹苍头厌今夕，商耕周钓属天民。"}