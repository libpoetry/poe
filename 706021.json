{"id":"706021","title":"山居杂体卦名","dynasty":"明末清初","author":"王夫之","text":"豫子殉其道，井生贵所希。坎流邈殊涂，既济愉同归。比肩通异理，蒙袂轻调饥。蹇余纫秋兰，升高搴野薇。剥芧充晨餐，畜荷资霜衣。离离劈椒房，鼎鼎闭松扉。履石探晴云，临崖款夕晖。益知荣公乐，渐看卜子肥。颐生喻明窗，观物避炎威。随兹寒暑谢，遁迹冀无违。"}