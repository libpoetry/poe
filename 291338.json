{"id":"291338","title":"壶中天·题公曼仇史，即以为赠","dynasty":"现代","author":"高旭","text":"滔天风浪，顿倾翻赤县，鼋鼍出没。如此江山谁管领，一任伊川被发。我辈书生，高歌击剑，枉自生奇骨。可怜殷浩，书空终日咄咄。正值瓦釜雷鸣，黄钟毁弃，只手撑天窟。艳绝朱明光复史，想见南征北伐。水浒豪情，春秋大义，危系千钧发。读难终卷，荡虏雄心飙发。"}