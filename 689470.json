{"id":"689470","title":"题四景画","dynasty":"明","author":"吴与弼","text":"草树风暄翠欲浮，洞门深处野花幽。素琴不许闲人听，山自巍巍水自流。瀑洗层崖净世尘，阴阴苔径足南薰。日长谁是山中伴，袖手前溪立白云。西风红叶绕苔矶，水冷烟寒雁正飞。浮虑尽消身寂寞，得鱼无意起竿迟。村雪寒凝夜色浮，清江如玉着扁舟。风流自得天然妙，心迹何曾泥去留。"}