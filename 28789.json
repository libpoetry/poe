{"id":"28789","title":"短歌·八月木阴薄","dynasty":"唐代","author":"聂夷中","text":"八月木阴薄，十叶三堕枝。人生过五十，亦已同此时。朝出东郭门，嘉树郁参差。暮出西郭门，原草已离披。南邻好台榭，北邻善歌吹。荣华忽销歇，四顾令人悲。生死与荣辱，四者乃常期。古人耻其名，没世无人知。无言鬓似霜，勿谓事如丝。耆年无一善，何殊食乳儿。"}