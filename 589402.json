{"id":"589402","title":"秋江玩月歌王静斋中舍时在舟中","dynasty":"明","author":"岑万","text":"今夕此何夕，弄月江上秋。秋江水清浅，上有黄芦洲。黄芦洲月来天上，倒景却向银河流。把酒问明月，清光今几何。如何今年景，还比去年多。去年看月坐空阁，今霄看月临素波。波光月色两相射，与君玩之发商歌。斟美酒，百千巡，鹔鹴解换玉楼春。竹间村犬吠狺狺，山风飒飒吹残云，渔笛一声愁杀人。"}