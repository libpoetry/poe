{"id":"915741","title":"渎头阻风","dynasty":"宋","author":"杨万里","text":"天寒春浅蛰未开，船头一声出地雷。老夫惊倒卷帘看，白浪飞从东海来。东海复东几万里，扶桑顷刻到长淮。琉璃地上玉山起，玉山自走非人推。似闻海若怒川后，雨师风伯同抽差。夜提横水明光甲，大呼一战龟山颓。老夫送客理归棹，适逢奇观亦壮哉。岂不怀归船不进，系缆古柳依云堆。须臾惊定却成喜，分付客愁金缕杯。"}