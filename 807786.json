{"id":"807786","title":"沁园春","dynasty":"清","author":"陈维崧","text":"叶黑枫青，纸窗碎鸣，其声翏然。似髑髅血绣，千般诉月，刍灵藓涩，百种啼烟。鸮啸辀张，猿吟凄异，崩剥前和树腹穿。亲曾听，在他乡独夜，老屋东偏。诘朝远近喧传。偏檐霤啾啾却复前。岂长平坑卒，尽凭越觋，东阳夜怪，群会吴天。满县彭生，一城伯有，鬼董搜神仔细编。然疑久，怕难探龟荚，且问筵篿。"}