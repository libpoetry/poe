{"id":"71835","title":"木兰花慢·晓过卢沟","dynasty":"元代","author":"刘敏中","text":"上卢沟一望，正红日、破霜寒。尽渺渺飞烟，葱葱佳气，东海西山。依稀玉楼飞动，道五云深处是天关。柳外弓戈万骑，花边剑履千官。寒窗萤雪一生酸。富贵几曾看。问今日谁教，黄尘匹马，更上长安。空无语，还自笑。恐当年、贡禹错弹冠。拟把繁华风景，和诗满载归鞍。"}