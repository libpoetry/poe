{"id":"750771","title":"送吴子修学使归杭州","dynasty":"清","author":"王先谦","text":"廿年不踏长安地，梦想朋游醉文字。闻君持节渡湘来，喜入镫花照无睡。知君慧眼湘月明，信君澄怀湘水清。贤名一日播万口，邦人引领神先倾。甄文救弊不遑恤，远接朱张近无匹。乘轺崔浩时共荣，奏赋相如自称疾。王程三载甫经年，何意告别乘归船。君身岂藉官职重，所惜多士无良缘。明廷衮衮登英杰，不信扶危少施设。育才堂馆高切云，劝学文书纷似雪。树人敢谓匪嘉谋，城社狐鼠难可搜。狂夫横议惧民散，相忽得非根本忧。我今伏处成衰暮，钳口藏身真自误。君虽暂归行入朝，莫忘青蒲陈谏疏。"}