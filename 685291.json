{"id":"685291","title":"中元朝陵值雨已而开霁次倪韩二长官韵","dynasty":"明","author":"王鏊","text":"世途难料是阴晴，自昔朝陵怯此行。山指白浮惟鸟去，寺逢黄土有僧迎。岂知平陆江湖在，借问舆梁岁月成。北望昌平无十里，看山犹自未分明。木鱼声里报新晴，睡稳僧房未办行。镫底夜深愁欲滴，马头山色喜先迎。三千世界阴霾净，百二神京体势成。凉月纷纷如白日，归途镫火若为明。"}