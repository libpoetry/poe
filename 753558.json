{"id":"753558","title":"毛安芳挽歌","dynasty":"清","author":"顾姒","text":"忆昔当春时，寿君惭不文。未几闻君丧，奄忽如流云。流云过眼空悲怨，大火西流时倏变。玉楼金屋网蟏蛸，西风叶落空深院。凄凉宝瑟掩馀音，惨淡菱花冷钗钿。尚忆当年对镜人，镜中鸾死悲娇面。织锦诗成那得闻，墨池寒浸琉璃片。不知何处吊君魂，草白磷青望中见。"}