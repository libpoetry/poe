{"id":"1252163","title":"卜居二首","dynasty":"元末明初","author":"丁鹤年","text":"木石为交不背盟，卜居应得惬幽情。雨苔蘸水溪鱼上，风叶堕阶山犬鸣。习懒已成忘盥栉，避喧渐远绝逢迎。义肥百战收全胜，特为耽诗太瘦生。小村虽僻俗敦庞，背负崇山面俯江。月冷灵虬潜绝壑，雨晴仙犬吠流淙。缊袍御腊辞纨裤，瓦瓮浮春谢玉缸。偶为清羸聊采药，亦非窃比鹿门庞。"}