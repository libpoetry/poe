{"id":"645981","title":"雪后早还","dynasty":"明","author":"张宇初","text":"幽人素嘉遁，励节抱贞独。冬候喜久和，言旋课樵牧。嚣尘顿斯涤，冲漠久常足。雪翳层云，风崖峭孤木。初梅含众芳，涸沼沁寒绿。开轩理遗帙，然薪续明烛。自悲世网婴，息倦谢羁束。强涉川途艰，荒径凋松菊。幸蒙休明眷，往吝鉴披腹。孰志后簪裾，惟怀友麋鹿。矧兹氛祲驰，轇轕迭摧龊。志士耻轩途，污隆岂藩触。愿谐冥寂徒，洗耳临涧曲。非乏解牛硎，惭媚忘羊逐。席温勾漏松，棹伫山阴竹。永托岁寒期，冰霜靡萎馥。玄阴未改春，流景遽何速。悟幻信若浮，虚中了无欲。鄙哉鳝鲔趋，腥腐甘驱促。千载付空言，浩歌还浚谷。"}