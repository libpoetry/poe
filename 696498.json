{"id":"696498","title":"和同知钱相公登高韵","dynasty":"明","author":"郑真","text":"南屏步入翠云高，香拆泥封醉碧醪。仙洞声迟苍玉佩，宾筵光动紫罗袍。幸逢王化歌麟趾，正及朝家聚凤毛。何似广文官独冷，山斋松竹听萧骚。琅峰晴睨九秋高，双榼香携玉色醪。歌韵有情须着笔，笑谈无事幸同袍。山深草木成鳞鬣，海阔云霞落羽毛。采得菊花黄满地，西风归骑晚飘萧。"}