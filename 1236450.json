{"id":"1236450","title":"石楼草庐","dynasty":"元","author":"陈樵","text":"一室宽于一亩宫，隔林竹树影重重。青春著地十分绿，白日经天两度红。小草自怜无远志，茯苓终不近孤松。未须西忆金华洞，只在周回百里中。楚氛千里海连淮，思子台前望母台。春在地中长不死，月行天尽又飞来。林亭清论松为麈，荷屋寄生花作胎。七十九年残喘息，欲从李白上天台。"}