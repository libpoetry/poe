{"id":"698578","title":"咏俞虚江参将四首","dynasty":"明","author":"唐顺之","text":"将军意气夐无伦，感激宁辞血战频。手抟鬼夷尝百种，身悬鲸海历三春。扫空巢穴多深夜，夺得艅艎秪数人。此日渠魁当授首，策勋早见上麒麟。知君兵计原儒术，儒术深明计转工。洞识天符非候气，妙穷火力不因风。巨鱼射处波神遁，雄剑鸣时水怪空。却笑贼徒能嶞□，几人䦛䦟劫灰中。昔破交夷尚少年，秘经曾自白猿传。一军尽署沧溟里，百战常居士卒先。龙为求群窥剑匣，蜃因吐气护楼船。寻常啮齿非无为，不荡三韩誓不旋。绝岛诸蛮次第芟，中宵蓐食理征衫。舱通木井三年水，樯转铜乌万里帆。军斗稀鸣人莫犯，身衣常解士争衔。功成他日谁能颂，海上磨厓大字嵌。"}