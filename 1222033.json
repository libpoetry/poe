{"id":"1222033","title":"因公事留驿中遂登姑苏台晚望","dynasty":"元","author":"袁易","text":"古驿西风起，中含水国秋。官闲公馆静，鸟下吏人休。移簟微凉入，登台晚兴留。乱蝉当槛急，众木抱城稠。天迥抟苍鹘，山横走翠虬。虚无疑地尽，突兀并云浮。绝景嗟才窘，微吟怯语遒。烟霏生变态，鸥鹭傲冥搜。初月清如湿，残霞散不收。似乘牛渚舫，若在武昌楼。娃馆今荒草，吴官祇废丘。按图非旧迹，访古莫深愁。蘋浦渔歌断，枫根鬼唱幽。掠檐闻鹤警，照席数萤流。止舍惭昭子，投亭愧褚裒。疏顽能稍稍，漂转付悠悠。兹宇阅人久，伊谁似我俦？途穷翻一笑，鬓短耐千忧。世故从飘瓦，浮生等置邮。三更星斗落，万事入搔头。"}