{"id":"787546","title":"月夜登吴宁台赏白荷","dynasty":"清","author":"许传霈","text":"白桃复白榴，咏花花事了。长夏独斋居，深惜名花少。方塘半亩馀，风光犹不老。新茁白荷花，丰姿常修好。露珠颗颗圆，翠盖田田小。风定香暗来，堤桥相迤绕。主人雅好客，铺席临池沼。瓜果杂筵陈，烟景资探讨。瞥见明月明，捧出玉盘早。团栾满一轮，当头愈皓皓。劝酒有吴刚，洗盏乐醉倒。近水快楼台，天机活鱼鸟。宿鸟惊树林，游鱼刺蘋藻。名花千朵明，掩映光微渺。恍若下嫦娥，婵娟斗奇巧。抑若洛女神，出没曳裙缟。徘徊冰鉴亭，此身清濯澡。花影浸衣裳，呼童浑不埽。莫辨襟上痕，乡心忽如捣。何处横笛音，数声起缭绕。"}