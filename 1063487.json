{"id":"1063487","title":"六一堂","dynasty":"宋","author":"唐庚","text":"我思六一翁，羽化四十年。虽不及抠衣，每愿为执鞭。手弹醉翁操，目睹庐陵编。床头五代史，屏间七交篇。诗常讽思颍，曲每歌归田。斋摹画舫样，酒法冰堂传。此志自弱冠，到今已华颠。嗟予又晚辈，读书慕先贤。即彼生处所，馆之与周旋。时对文章姿，稍息簿领肩。贤者果不死，瞻之犹在前。似挥诛奸笔，犹拿击佛拳。谁当嗣前规，时为易蠹椽。勿毁鲁恭宅，中有夫子天。"}