{"id":"1127967","title":"挟文薛君自赋五首克己读书安贫择交训子为题戒其子婿王叔俨万里索和","dynasty":"宋","author":"程公许","text":"为人非外铄，己与物同之。私欲阴霾蔽，良心日月亏。若能无窒碍，底用苦思惟。天理浑然处，吾生自有涯。静得山林趣，閒知日月长。清风披竹素，小雨润芸香。外饰谢文绣，饥餐须稻粱。人生有同嗜，只此绝难忘。赋予有常分，非关智力求。违行能自信，显晦复何忧。瓢饮贤颜子，瓜畴隐邵侯。胸中吉祥宅，何处不天游。士能知尚友，岂必尽同时。杂鲍兰胥化，亡羊路或岐。醴甘知易绝，丝素亦奚悲。可以交难择，而忘伐木诗。万事烟云过，须留尾段看。芝兰庭砌茂，风雨夜灯寒。楚泽荷纫绿，燕山桂染丹。诗书门户壮，何待侈重栾。"}