{"id":"683494","title":"大宗伯董丈用均用前押韵三章见贻惜别陈怀徵之梦寐至云遥想六桥冠盖集知无一日酒杯閒又云水国共怜门似水山神应望屐登山其托羡湖山寄好风雅真无匹矣复以三章追挽先君子奏之松柏之间霜飙骤零真足肠断不揣辄复和谢依来数其乱篇专志哀感知鉴泣乌之私不以续貂为诮也","dynasty":"明","author":"王世贞","text":"先朝词客胜扬班，地近烟霞许暂攀。高卧不招衰凤叹，中兴翻睹伏龙閒。遥飞郢里歌中雪，恍踏苕溪雨后山。却恨南浔夜深路，祇令如镜映离颜。薇省虚尘列戟班，金茎露表迥难攀。身从手板聊称贱，意托爰书可废閒。不分归人私日月，唯堪到处有湖山。新诗看洒齐纨满，歌到凉飙一解颜。词客兰台旧姓班，些成松柏恸堪攀。非熊自枉车中载，汗马那容牖下閒。人向九京回白日，天留三管施青山。痛来南北风尘思，不入麒麟将相颜。"}