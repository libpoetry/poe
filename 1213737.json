{"id":"1213737","title":"京兆廉访使赵彦泽赠椰瓢稯扇","dynasty":"元","author":"陈宜甫","text":"昔闻赵广汉治民，立政为銗筒。又闻赵悦道宦归，只有琴鹤从。观君矫矫真华胄，如神擿伏清廉同。我来相逢再相别，感赠二美情攸隆。瓢分海南烟雨之椰子，扇裁华山云壑之七棕。左手携瓢汎春酒，浇除磥砢生颜红。右手携扇却夏热，烦襟萧爽香尘空。酣歌慷慨意不俗，自笑鄙语难形容。愿君饮冰去酷吏，我当斟酌元气扬仁风。"}