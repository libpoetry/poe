{"id":"702268","title":"东溪辞四章","dynasty":"明","author":"湛若水","text":"怀若人兮溪之东，纷多脩兮服美且荣。纵烟艇兮攀芙蓉，攀芙蓉兮入无穷，来无期兮去无踪。潮之阳兮溪之滨，怀东溪兮善人。彼善之人兮，视素履以抱大真。混东西南北兮同云，合天地兮不分，入云中兮欸乃，人不见兮声闻。濯溪锦兮离离，绿草为裳兮彩花为衣，剪溪毛兮笔荐，登溪兮自颐。畴遨游兮月庭，啜桂露兮泠泠，窥玉兔捣药兮冬丁。采芰荷兮谐嬉，倚芙蓉兮溪风薄之，著浅深兮涟漪。小若轗轲兮以为安危，乘潮而出兮载月以归，非夫人之济巨川以臭厥载兮，鸱夷之皮。"}