{"id":"984041","title":"采石遇顺风","dynasty":"宋","author":"袁说友","text":"我观挽强弓，去镞不可止。弓力小有尽，所至亦无几。又观鸿鹄飞，冲霄势难已。天高羽翼倦，俄复知还矣。何如我行舟，雄风东北起。危樯张横幅，波涛涌前水。青山掠窗户，白浪送舟尾。快哉一帆速，何止万牛比。飞蓬偶飐滟，稚子且忧喜。众曰无彼惧，天借此风只。鸣钲十数过，瞬目三百里。嗟我出修门，江浙半经履。轻舟纵壑便，未见捷如此。颇闻顺逆势，殆似倚伏理。逆境当反视，顺亦无自侈。今朝进固锐，明日去还弛。迟速本何常，付之造物耳。"}