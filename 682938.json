{"id":"682938","title":"史翁七十诗二首","dynasty":"明","author":"尹台","text":"早从禁省拭华簪，遂向亨衢税舞骖。吏部文章传海内，储垣星斗动天南。花宫习静人辞席，竹院安禅佛共龛。借问焚鱼甘白首，巾裾何用媚烟岚。玉阳新阁绕千峦，秀挹仙霞卧可餐。紫壁度云移锦绣，青芝过雨长琅玕。金房定启千函秘，玉灶应成九转丹。黄发后车还拟载，钓璜入卜迓西磻。"}