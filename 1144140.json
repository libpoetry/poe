{"id":"1144140","title":"和清江韩伯善","dynasty":"宋末元初","author":"王义山","text":"厥初是理与俱生，一点灵扃透处明。谁肯枉身徇时好，从来造物忌文名。雌黄一任傍人说，暴白只依天理行。输与老农无个事，夕阳黄犊带烟耕。世间利欲久胥沦，才有诗书不是贫。三极经纶须是学，一毫愧怍便非人。充之家国而天下，穷则江湖一钓纶。寄语黄州王学士，不妨借我华阳巾。文章于道未为尊，求道须教造大醇。理学一门要精密，时文大病在尖新。高谈天下经纶易，谁疗目前饥馑因。拚却挂冠高蹈去，孰云林下果无人。"}