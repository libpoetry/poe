{"id":"697301","title":"唐明府长公新搆园亭三泖之上书来徵诗赋荅二首","dynasty":"明","author":"胡应麟","text":"翛然十亩占菰芦，净室名香馔野蒲。赋就园亭闻拙宦，书成阛阓识潜夫。青山有梦飞盘谷，渌水无心乞鉴湖。漫道岩居堪独乐，苍生能识谢公无。亭子萧疏隔水开，闻君十尺卧苍苔。芝从角里先生乞，术倩茅山道士栽。檐际数峰如斲就，槛中群石尽飞来。清沙荡漾凫鸥集，永昼相过暮不猜。"}