{"id":"984261","title":"送黄畴若尚书","dynasty":"宋","author":"袁燮","text":"轩裳本外物，轻重非所关。俗子不识真，贪荣强跻攀。苟求既得志，巧计仍朋奸。谁知国士胸，取舍超人寰。不忧节不高，任重忧力孱。公家太史氏，阅世多险艰。无心羡尊显，名塞穹壤间。尚书续正脉，清泉泻潺潺。操修不敢怠，粹美无可删。垂垂蹑政途，念念思江山。上欲登绝顶，下欲临碧湾。勇退得所愿，喜见冰雪颜。是中有真趣，景贶天所悭。一朝归领略，拔萃玉笋班。岂若嗜进徒，终身堕荒菅。家声遂复振，旧观欣重还。平生万事足，只欠素与蛮。美官非我愿，宁复怜绿鬟。却须富篇什，丽锦争斓斑。九重念耆德，讵许长清閒。强敌未殄灭，罢氓正恫瘝。譬如建大厦，运斧无输般。愿公勉加餐，暂归随赐环。"}