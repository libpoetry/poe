{"id":"1107686","title":"春贴子词 皇帝阁六首","dynasty":"宋","author":"司马光","text":"肇履璿玑历，重飞缇室灰。寒随土牛尽，暖应斗车回。鸾路迎长日，农祥正晓天。九垓同燠沐，万物向蕃鲜。盛德方迎木，柔风渐布和。省耕将效驾，击壤已闻歌。候雁来归北，寒鱼陟负冰。相乌风色改，旸谷日华升。浮阳满野白溶溶，泽底山椒淑气通。草木岂能知造化，一华一叶尽天功。漠然天造与时新，根著浮流一气均。万物不须雕刻巧，正如恭已布深仁。"}