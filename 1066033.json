{"id":"1066033","title":"静堂为弼上人题","dynasty":"宋","author":"许景衡","text":"浮屠西来如转邮，方袍纷纷剧东瓯。上人维弼志独优，翛然高举异凡俦。从师度淮溯隋沟，神都岁月俄十周。燕坐缥缈云中楼，明窗翰墨冰茧柔。贵人旁午拥轩驺，问汝亦有所欲不。此身南北真浮浮，黄金白璧谁能收。乃独汲汲从英游，乞书览字无时休。千年金石穷雕锼，上剧钟王下虞欧。模糊墨本如山邱，精神散漫不可求。俗人贵耳贱两眸，今人古意岂不侔。森然玉箸垂银钩，怒猊渴骥蟠灵湫。锦囊象轴光油油，自笑长物犹见留。幡然忽忆江湖秋，瓶锡东下如轻鸥。诛茆伐木寒岩陬，名堂以静盖有由。坐观蠢蠢遍九州，长空浮云水中沤。眼前何曾无应酬，岚光波影相夷犹。别来书札屡相投，问我何时泛扁舟。西峰玉泉深且幽，杖藜来往亦风流。红尘道路方悠悠，回首东南天尽头。"}