{"id":"806511","title":"贺新郎五十八首 其五十四","dynasty":"清","author":"蒋士铨","text":"所事俱停妥。挂帆天、澄江如镜，好风移舵。略现乌纱红袖影，才异鸱夷一舸。有篷底、比肩忍坐。笑对明妆理琴瑟，画秋山、两笔青斜亸。小姑髻、并倭堕。心情比较来时可。到慈闱文宛一对，金萱一朵。却趁春来郎及第，镜里芙蓉阿傩。要一品、朱衣双裹，只合移家红软住，待贤妻、问漏卿卿我。曳鱼佩、向青琐。"}