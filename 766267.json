{"id":"766267","title":"永遇乐 其二 成都贡院伪蜀故宫也，壬午从事秋闱作","dynasty":"清","author":"周之琦","text":"棘院风清，桂轮香满，仙驭初驻。射策人来，翘材馆启，旧是朝天路。南轩史笔，东阳诗草，恰在紫云深处。话兴亡、煎茶漏永，待添画烛重赋。王颠孟蹶，轻尘短晷，梦影相看何许。城上芙蓉，宫中花蕊，不管人西顾。宣华小苑，摩诃芳径，多少断垣荒础。今犹幸、文昌朗耀，粉廊快睹。"}