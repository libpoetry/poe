{"id":"1118062","title":"秋兴二首","dynasty":"宋","author":"陆游","text":"流光冉冉迫崦嵫，常抱秋风宋玉悲。才尽已无枫落句，身存又见雁来时。自怜闭户庞眉叟，初对还家大耳儿。一盏青灯照寒影，不妨细举别来诗。世事元看等一毫，纷纷宠辱陋儿曹。雁行横野月初上，桐叶满庭霜未高。细考虫鱼笺尔雅，广收草木续离骚。更馀一事君知否，卧听床头滴小槽。"}