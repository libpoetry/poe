{"id":"157975","title":"往时予有湖湘之游同年黄东发提举以清江楮衾","dynasty":"宋代","author":"舒岳祥","text":"我昔向湘潭，故人贻我别。珍於锦鲸赠，未数绨袍脱。温如阳春曦，白似腊天雪。香收禅榻云，光映书斋月。政尔独眠佳，毋使恶卧裂。阴寒不内侵，和气无外泄。自从离乱来，袍{媪女换衤}罄攘夺。惟此寄僧房，与书俱不灭。我本生蠹鱼，自爱纸中裕。宛如蚕作茧，蛾吐眉眼出。夜来实肃霜，子美衾如铁。忽忆此青毡，覆我俭且洁。中有布衾铭，此铭无冷热。"}