{"id":"506849","title":"送张纪善世昌致仕归乡","dynasty":"明","author":"杨荣","text":"鸟倦归旧林，鱼潜依故渊。物性尚如此，人道岂不然。张君清流彦，早岁志精专。德行务脩省，问学深穷研。一自永乐初，擢桂偕群贤。亲藩列清秩，辅导心乾乾。清操挺松柏，岂为桃李妍。设醴眷弥厚，匡正情愈坚。流光倏已迈，奄忽三十年。顾惟衰老至，白发已盈颠。鹏程宜远举，素志未获宣。封章达九重，乞身返林泉。圣情特矜悯，诏许归园田。朝出蓟门道，暮登潞河船。鸿鹄遂远适，不为羁绊牵。迢迢闽关路，遥望渺南天。亲宾共迎候，欢然相后先。溪山澹清旷，风月蔼无边。壶觞适优逸，杖履惬盘旋。愿言慎调摄，寿祉永绵绵。"}