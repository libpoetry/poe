{"id":"780143","title":"金缕曲 前题 四叠前韵","dynasty":"清","author":"叶绍本","text":"漫驻离尊酒。看亭亭、玉栏干外，泥人知否。偷露浓春好消息，短拍应歌铜斗。惆怅煞、坂踰折九。驿路风光青不尽，把断魂、分付长条守。波欲溜、晴江首。宫门隐隐羊车走。只盼取、同心双结，绾来侬手。记得低鬟目成夜，密意者回生受。且莫管、啼莺多口。汉苑清矑谁得似，恐画工、难貌明妃丑。情脉脉、碧烟牖。"}