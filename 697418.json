{"id":"697418","title":"柬李汝藩四首","dynasty":"明","author":"胡应麟","text":"万斛鲸波大海头，扶桑东指乱云愁。玉门生入殊堪乐，莫羡当年定远侯。憔悴东还泣数奇，亲闱南国倚闾时。谁言敬仲操戈怯，剩有交游鲍叔知。归来无恙旧楼船，赢得鸡林字字传。不是王阳难九折，千山云色太行前。不解征衫客异邦，兴阑初返木兰艭。东游可道风波恶，题遍新诗鸭绿江。"}