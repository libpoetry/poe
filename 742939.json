{"id":"742939","title":"九藤杖","dynasty":"清","author":"张怀泗","text":"沧江龙子卓水立，飞上青天爪甲湿。壶公伸手攫龙回，云归雨歇千山碧。昔日为竹骑长房，今日为藤扶颠张。是杖是龙那可测，精光炯炯千夫强。归来行脚半天下。倦卧匡床保婴姹。有客肩藤款筚门，健仆依依随长者。青城大峨花冥冥，五岳四镇苍然青。便欲登峰观日出，径跨长虬横海溟。游山有福未易得，到处且寻诗酒客。黄发友人今在无，绰约仙娥方食息。与君邂逅亦前缘，慎勿奔腾思舍旃。杖乡杖国知何似，试量佛顶谁媸妍。"}