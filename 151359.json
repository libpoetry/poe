{"id":"151359","title":"贺新郎·趁拍哀弦促","dynasty":"宋代","author":"陈纪","text":"趁拍哀弦促。听泠泠、弦间细语，手间推覆。莺语间关花底滑，急雨斜穿梧竹。又涧底、松风簌簌。铁拨鵾弦春夜永，对金钗锺乳人如玉。敲象板，翦银烛。六么声断凉州续。怅梅花、岁晚天寒，佳人空谷。有限弦声无限意，沦落天涯幽独。顿唤起、闲愁千斛。贺老定场无处问，到如今，只鼓昭君曲。呼羯鼓，泻醽醁。"}