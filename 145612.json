{"id":"145612","title":"哭立虚舟·虚舟我良友","dynasty":"宋代","author":"释文珦","text":"虚舟我良友，生平快冥搜。放迹江湖间，自与造物游。忆昔仗短筇，访我竺峰头。贻我选体诗，得法於曹刘。因之与定盟，有若胶漆投。出处虽小殊，梦寐常相求。是乃以神交，真如持远俦。有力负舟去，迅速不少留。易寘於凉池，亦善为舟谋。我独念故情，涕泪如泉流。些舟以此诗，舟亦能听不。舟或不吾听，吾泪终难收。"}