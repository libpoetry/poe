{"id":"1144582","title":"写愤三首","dynasty":"宋末元初","author":"郑思肖","text":"自许志颇大，频歌慷慨辞。攒眉无说处，仰面独行时。豪杰心犹檗，生灵命若丝。当今欲平治，舍我则云谁。开眼看不得，愁来只自颠。六年万忧苦，四海一腥膻。叹命巧相值，观时痛可怜。却惭深夜月，犹忍照胡天。朝廷罹祸乱，民物苦颠连。晋帝渡江谶，唐皇幸蜀年。剖云行白日，翻海洗青天。办得大事了，胸中即泰然。"}