{"id":"682449","title":"入太和山游道院作","dynasty":"明","author":"区大相","text":"云峰自送迎，涧道乱纵横。林木有千岁，山禽时一鸣。雨来岩岫失，风过石泉清。讵取丹砂志，将怡云壑情。秋山行不尽，望望意何穷。飞观疑无地，悬崖似挂空。人行碧雾里，鸟语青林中。多谢神仙侣，邀予芳桂丛。淩晨石路开，披磴陟丹台。素女焚香去，青童捧药来。岚飞时作雨，涧响忽成雷。今日关门吏，重瞻紫气回。谷转迷丹洞，山分出石关。人疑骑鹤至，客似御风还。天乐行相引，琪花坐可攀。松间拜真老，从此谢尘寰。怀仙复问玄，倚岫且听泉。深谷时穿地，长林共隐天。鸾书裁一纸，鹤语已千年。惆怅观棋客，胡为牵世缘。"}