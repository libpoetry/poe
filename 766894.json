{"id":"766894","title":"念奴娇 其三 九日同钱右玉陈调士吴瑹符陆冠周吴长龄端公徐紫凝兄璈伯登南高峰感赋","dynasty":"清","author":"俞士彪","text":"繁华无定，问西湖、今日阿谁为主。閒约酒徒寻胜迹，直上南峰高处。城郭依稀，江山冷落，系马閒凝伫。振衣长啸，划然声动林树。回忆南宋遗宫，寒鸦飞尽，筚篥鸣荒戍。黄菊紫萸长似旧，笑杀英雄尘土。落日当杯，西风吹帽，醉把青萍舞。天生我辈，烟霞未许归去。"}