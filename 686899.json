{"id":"686899","title":"星岩二十景 石室龙床","dynasty":"明","author":"刘克治","text":"五花之树此留踪，刘累何年御玉龙。试问骊珠谁已得，云来云去水淙淙。乱藻青榆散沥湖，清歌欸乃酒仍呼。渔人亦有观鱼乐，何必风尘叹食无。金银池上赤霞宫，曳佩桥成白玉虹。雪浪浮天摇水府，若非螭驾岂能通。阑风伏雨扫岚光，天阁珠栊玳瑁梁。自是仙官难得到，白云长护翠屏傍。朱明承夜翼彤云，金阙晴开锦绣文。却听步虚声未歇，真人来往动成群。玉绳低度紫烟轻，玄兔西冥接若英。寺里一僧持半偈，夜分三界响梵声。天畔青山白玉楼，何年波上七星浮。仙都拟即同君赋，乘兴还能跨玉虬。青山缭绕霞为岛，绿水萦流玉作楹。龙骑虹旌云不断，乘风一夜下飞琼。白鹿贞松偃盖高，龙鳞寒色未雕骚。不知森疏风飙捲，处处翻江激怒涛。使者年来石室傍，栽花种柳渐成行。角弓此日歌嘉树，勿剪兼同召伯棠。兰若云林一径斜，山僧扶锡具袈裟。莲宫入定心宁住，应有如来为献花。碧坛丹洞路仍通，采药泠然亦御风。真箓草成天一笑，群仙冉冉下云中。芙蕖灼灼出波新，桂楫雕航沥水滨。为问当年曹子建，殊观何似洛川神。閒观鳞族豢彪池，日晚风回戏碧漪。鱼水相忘真乐在，向来庄惠岂能知。杯峰秀出锦霞侵，一点沿回半欲沉。王母西来应税驾，不知何似玉山岑。嶙峋一柱削孤根，紫雾黄云互吐吞。别有长虹留剑彩，遥分星渚划天门。秋色天风万里来，芙蓉千仞郁崔嵬。君王傥问金茎事，愿献仙人露一杯。平林瑟飒静含风，桂壑松岩夕照中。羽客笙歌还此地，暮行群过蕊珠宫。日影泉光一镜天，盘涡群鹭浴娟娟。四围山色皆如许，渔子行歌亦水仙。山迥天悬石室高，烟霞洞古锁蓬蒿。问津或恐渔郎入，故遣云封不种桃。"}