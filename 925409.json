{"id":"925409","title":"送王机宜归襄阳侍下一首","dynasty":"宋","author":"苏籀","text":"乃公振旅来，河湟新奏捷。诗礼壮斋坛，荆州初妥帖。王郎赋缁衣，旦暮刷燕越。从容挽六钧，邂逅记三箧。赏奇必先睹，语怪尤欣惬。樵径曳斑杖，僧窗敷白氎。解颐千虑却，爬痒众宾厌。辕门熊虎士，铁面竦长鬣。椎牛赴大釂，割肉挥长铗。酸寒商公邑，会我萦仕牒。儿嘷羹不糁，女瘦裙剩摺。嫉邪发冲冠，忧国须屡镊。侯家有美载，寒冬相煖热。騕袅带青萍，于菟包璅甲。风磴好扶轮，冰溪多病涉。凄凉熊耳下，小雪轻尘浥。升堂语君公，浚治千楼堞。勉勉足兵食，孜孜抚疲苶。政成在简易，可大贤人业。"}