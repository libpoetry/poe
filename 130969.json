{"id":"130969","title":"代天宁寺僧可举赠梓人善斲歌","dynasty":"宋代","author":"陈著","text":"四明山南郁嵯峨，异气上与青天摩。人豪挟秀布山下，余为巧匠擅一窝。颀然而长独出者，此中巧处得最多。谁知造物亦有意，要为公输世其科。天宁古刹本雄丽，一旦忽受融风苛。作而新之岂易事，一手足任奚谋他。前年起山门，见者赞叹谁敢呵。今年起佛殿，镇压大地山与河。百川奏材奔贔屭，万夫应役鸣鹳鹅。眼意所及规矩就，颐指之下锯斧罗。巍巍列柱铁直立，整整骈榱玉圆瑳。层檐飞走凤翼舞，修梁腾上虹光拖。上入云霄争雁路，下临城市眇蚁窠。可以坐三大如来于中閒正面，可以奉五百罗汉于东西两阿。我仗我佛大势力，翻赶快尺水成大波。汝有妙思随我意，轮奂视昔百倍过。宝坊突兀见此屋，回首人世今如何。当年大而富贵户，寒烟落日废址迷蓬莎。小而苟活破茅舍，凄风苦雨不识阳春和。慈悲法门何遮碍，平等世界何偏颇。安得如汝千百亿，庄严栋宇遍婆娑。有快活，无障魔，大家拍手齐唱善斲歌。"}