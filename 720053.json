{"id":"720053","title":"姑山草堂歌","dynasty":"明末清初","author":"龚鼎孳","text":"上书不踏金华省，苍头瘦马冲沙冷。拔剑不割金门肉，老寺残僧铛折足。姑山草堂天下重，松菊东篱阅晋宋。园宅全因宾客荒，才名未逐风尘用。嵚寄历落谁能嗤，烟波五湖足钓丝。秦淮垂柳楚州雪，病夫吟眺恒相期。重逢酒楼下，色定还惊疑。浩荡江海人，何意来京师。门巷疏花掩深酌，高城鼓角寒星落。总教世事属青云，但爱吾徒有丹壑。拂袖长辞骠骑府，脱粟安用公孙阁。卢龙叶堕边霜来，江南林涧还秋苔。知裘日暮何为哉，芒鞋竹杖无氛埃。留君不住羡君去，萧萧易水挥残杯。"}