{"id":"1039046","title":"喜雪答赵宗道学士","dynasty":"宋","author":"韩琦","text":"去年大雪如山积，今年大旱千里赤。冻民虚死麦实少，稻子空乾无一获。阴阳之沴已过差，物理固知当反极。入冬和气渐融怡，霈泽时时苏土脉。广莫朝来一阵寒，变作雪花纷乱坼。琼树瑶台豁眼明，直疑误到神仙宅。城中喜色与欢声，并在高楼歌舞席。老农视之笑复啼，大言累岁遭凶厄。才下种时雨雪多，禾稼欲成无一滴。此回虽有丰登兆，未信天公真爱惜。太守闻之亦惨颜，造化诚哉非易测。但愿天意悔前祸，岂使吾民常戚戚。"}