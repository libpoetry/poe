{"id":"440168","title":"忆旧游 丁亥仲冬既望游西溪用樊榭韵","dynasty":"当代","author":"问云","text":"正风吟短棹，鹭点寒烟，山敛修眉。纵目敲舷处，试呼禽并入，听语林埼。乱芦戴雪曾记，幽隐拨弦丝。怅挂榻长游，骑鱼未返，柳暗柴扉。藏机，凭栏意，称置酒添香，燃炷裁诗。眼底霜溪迥，叹纷纭尘市，红泪沾衣。漫教扇举清唳，孤影没余晖。又远火分暝，青萍荡碧船自归。"}