{"id":"695341","title":"邓林芳意八首为邓侍御 涿鹿钟灵","dynasty":"明","author":"林光","text":"亭亭独鹿峰，涿水巧相敌。何能生伟人，试与问铜狄。桂影照三秋，亲龄连甲子。不用舞斑斓，象笏拜朱紫。骢停太行上，心绕独鹿下。遥遥见飞云，徘徊泪沾洒。浙山高崔嵬，浙水清缭绕。廓然霁风霆，孤月生夜照。云章落霄汉，煌煌贲天语。存没俱衔恩，龙鸾翔冻宇。大雅久荒芜，伊谁事编刬。承家有正传，光辉生蠹简。宦辙三名邦，休声殊未已。大书又特书，他年问青史。秋光画不如，别舫还堪系。归朝启皂囊，天高红日丽。"}