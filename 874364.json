{"id":"874364","title":"舣舟采石","dynasty":"宋","author":"刘过","text":"我昔南游武昌夏口之山川，赤壁吊古齐安边。又尝北抵鹤唳风声地，八公山前望淝水。谁令舣舟牛渚矶，楼船蔽江忆当时。周郎未战曹瞒走，谢安一笑苻坚危。黄云如屯夜月白，箭痕刀痕满枯骨。健儿饭饱饮马来，意气犹雄歌尚烈。只今采石还戍兵，诸将奄奄泉下人。饭囊盛饭酒瓮酒，位去三衙称好手。"}