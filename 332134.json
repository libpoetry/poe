{"id":"332134","title":"水晶帘·赋得“无端嫁得金龟婿，辜负香衾待早朝”","dynasty":"清代","author":"曹贞吉","text":"梦细幽香靓。甚长乐、钟声敲醒。倦眼迷离，讶宝炬星辉，照人难定。正好睡时何处去，想莲漏、迢迢尚永。五更天，最是霜寒，镇教寂静。徘徊掩清镜。忆红闺深夜，邻鸡曾听。便恼他咿喔，未愁伶俜。不似而今慵早起，怕瑟瑟、篝残被冷。又争如，帘幕长垂，小窗日影。"}