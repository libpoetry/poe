{"id":"694338","title":"再用韵答黄大参见寄","dynasty":"明","author":"陈献章","text":"数篇何处好怀开，疑是江门得意回。嘉会楼前曾驻节，芰荷香里小持杯。急呼童子烧香读，重遣黎生送酒来。咫尺端溪不能到，只凭清梦与徘徊。别来幽抱不曾开，长夏思君日几回。使我能吟白雪曲，须君共对紫霞杯。凋零老鬓尚未已，狂杀春风肯再来。莫为庐山动归兴，紫薇花下少徘徊。"}