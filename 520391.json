{"id":"520391","title":"马鞍山之普光寺有池曰仰天池实予始祖悯王奉大雄氏处也允为诸刹首称昔有老宿性空者住其间予尝贻之以诗而一时之名士皆属和焉以今计之盖二十年矣兹予重游于此而性空已久入寂同吟者亦多星散因感于中复为一诗以贻住持者云","dynasty":"明","author":"朱诚泳","text":"不到禅关二十年，山中风景尚依然。钟鱼有客投金地，香火何人社白莲。学士再留腰下玉，痴僧争乞钵中钱。独怜惠远今何在，一塔亭亭夕照边。"}