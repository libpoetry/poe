{"id":"1251332","title":"望云生","dynasty":"元末明初","author":"王翰","text":"峨峨太行山，悠悠行子心。凭高望乡国，白云翳遥岑。目触心亦驰，亲居宛在临。欲发久裴回，悒悒伤中襟。孝哉狄文惠，才器真遗珠。推毂五龙起，扶日升天衢。元功照简策，存与天地俱。许公纯孝心，羹墙见昏晓。辞家旷定省，作郡理纷扰。怀亲慕昔贤，襟韵同表表。惟此远业期，令誉庶终保。"}