{"id":"591382","title":"陪督学莆田林公游峡山寺","dynasty":"明","author":"欧大任","text":"鹫岭开雕宇，龙宫隐绛霞。地传中宿峡，林侣上清家。梵语元通汉，炎荒尽入华。瑶岑迎户矗，金涧绕岩斜。寺古山偏胜，溪回路转遐。鱼童搴藻带，鹿女献菩花。风辔翔霄鹤，云乘上汉槎。香烟团座盖，宝雾锁窗纱。日暖多游骑，时清罢建牙。青鸳瞻万栱，白马演三车。蒲塞浆为露，桑门饭有麻。瀑珠凝瑞草，涧玉浥仙葩。径狭飞旌旆，坰长叠鼓笳。慈航归未定，觉海思无涯。衣钵从师授，何劳问释迦。"}