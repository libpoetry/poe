{"id":"648522","title":"仁安堂诗为任敬立赋八章","dynasty":"明","author":"杨士奇","text":"奕奕高堂，丽于城隅。有植其?，有列其书。高堂奕奕，既闲且殖。展矣君子，秉心之德。其心伊何，相人予均。其德伊何，侯利安于民。民之颠沛，维予之殆。民之憯憯，维予之瘁。民之瘁矣，予胡宁居。言遄赴之，弗步而趋。民乃定矣，予心则夷。维予心之夷，曷报曷施。帝怀康靖，弗懈夙夜。孰遏其升，不显在下。南有松柏，以柱以楹。聿观尔升，诞惠厥宁。"}