{"id":"1123567","title":"长沙倅刘元举寄示参议伯山酬唱之什因亦次韵二首","dynasty":"宋","author":"赵鼎","text":"挥毫曾看妙如神，倾泻明珠百斛珍。畴昔笑谈知寡和，后来风度绝无人。应怜老矣纡朱绂，早约归欤岸角巾。明镜未须羞鬓发，一樽相与永青春。秋风泽国正鲈莼，归意长随陆海珍。簿领穷年迷旧学，疮痍千里愧斯人。袖中本是钓竿手，头上无非漉酒巾。节物惊心劳梦寐，衢江西岸小梅春。"}