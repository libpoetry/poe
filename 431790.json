{"id":"431790","title":"望江南 题长沙临湘八景图","dynasty":"近现代","author":"刘鹏年","text":"临湘好，狮岭峭摩空。未许蛟龙扬海水，好招鸾鹤下天风。仙语碧云中。临湘好，春水泛时鱼。比户农忙看馌亩，养鹅人去尚名湖。斜日澹菰浦。临湘好，双埠傍梨江。红日浴波衔殿宇，青山飞影过船窗。渔笛谱新腔。临湘好，孤艇浪三篙。虹卧影横茆港月，鸦林迹着柳家桥。嘉话说前朝。临湘好，石笋插天南。代育奇英铭在玺，春回野草碧如蓝。胜绝白衣庵。临湘好，夹岸蔚成村。锦浪一江迎客棹，朱霞万树写春痕。疑是武陵源。临湘好，书院倚东岗。千载流风怀往哲，四时奇卉吐幽芳。残碣冷斜阳。临湘好，古刹白云封。度世佛超无量劫，肇基人忆尉迟公。隐隐听疏钟。"}