{"id":"690727","title":"岛居八首","dynasty":"明","author":"张煌言","text":"天地劳何甚，空山足息机；玄黄悲鼎沸，苍莽看帆飞。误世芙蓉剑，撩人薜荔衣；迷途知未远，还复卧凫矶？岛事几沧桑，何劳更辨亡！人能扶日毂，我且挟云囊。傲骨甘鸥鹭，雄心怯虎狼。诛茅还辟土，海外有封疆。古贤多大隐，岂必尽攀龙！所惜辜三辅，其如碍两雄。计疏凭铸错，道废漫书空！仰止羊裘客，千秋一冥鸿。山中仍逐鹿，却喜小雄雌。蜑户供新错，蜃楼献秘嬉。凿坏聊偃蹇，拜石故支离。试问门前雀，何如翟尉时？阊阖不可极，投荒「小有天。」行藏疑橘叟，变化愧梅仙。野火渔镫外，樵风雁字前。到来生百感，太息理诗篇。浮槎非我好，恋恋为衣冠。豫让桥应近，田横岛正宽。芦中长磬折，圯上独盘桓。虽未成嘉遁，人呼管幼安。十洲曾卜筑，师过化为薪；荆棘任公宅，蓬蒿夸父津。老麖避客去，旧犬逐人亲。不忍乖初服，茅檐又日新。鸠工严部勒，治屋亦犹兵；据水轩辕法，依山壁垒横。短垣缭却月，中溜贯长庚。只此扶桑国，居然细柳营。"}