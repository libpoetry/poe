{"id":"679842","title":"代黄子齐赋送潘彦时","dynasty":"明","author":"郑关","text":"远别与近别，冷然同此心。君为金马赋，我作还山吟。还山却弄清潭月，雅兴平陵为君发。飞觞展席送浮云，万里关山坐超忽。青草堤边春事赊，江城落日更鸣笳。乡心历乱悲归雁，别思苍茫起暮鸦。看君折桂人争美，慷慨何曾恋乡里。高步青云不可攀，遥飞玉佩谁堪比。萝径萧萧祗自归，吟诗作赋复奚为。年过半百已如此，心事悠悠君始知。"}