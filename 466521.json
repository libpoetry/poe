{"id":"466521","title":"情人节次韵黄仲则感旧杂诗赠瑶四首","dynasty":"当代","author":"刘雄","text":"铭心镂骨旧绸缪，数载相知半乐愁。缘浅至今违合卺，情深自昔积离忧。春回不染经霜鬓，梦断还凝望远眸。唯托微波通款曲，每过银汉晓星流。清宵长是理琴丝，弹到参横月落时。听曲何殊听情语，寄诗权当寄花枝。经年首疾都因我，往日心伤且置之。碧海青天知最苦，阑干倚遍但相思。哀乐中年淡利名，犹坚旧约誓三生。从来独行难谐俗，肯为群咻便负情。顽铁饱经炉火炼，精禽终望海波平。多歧世路何须择，碧落黄泉也共行。欲书奇遇恨无才，佳节题诗倩汝裁。缘结师徒心互许，事经桑海首重回。崎岖蜀道艰初会，潋滟西湖怅后来。自愧当时二三德，连环未解竟成哀。"}