{"id":"1101303","title":"邵中立六香吟屋歌","dynasty":"宋","author":"萧立之","text":"百原山头鹤不归，远孙流落沧江湄。深衣大带冠嵬巍，劲气崷崒崆峒低。平生不俯俗子首，食箪悬墙歌吾伊。莳香环屋供吟弄，冷石幽云选春梦。吞腥逐臭暍黄尘，笑杀世人无鼻孔。濂溪爱莲陶爱菊，和靖梅花子猷竹。楚骚兰桂有不同，昔所难并今所足。问君是中有何好，君言妙处难为道。四时风味一家春，八窗玲珑三径晓。金精故山深冥冥，芝田朮圃无人耕。几时脱我马口衔，与君煎茶祇愁□。老天忌君取数多，皑霜涂屋冰塞河。竹门肩舆不得施，闭户且赋疏影横斜诗。"}