{"id":"506298","title":"梅花","dynasty":"明","author":"刘璟","text":"罗浮山人绝尘俗，晴曦映户香寒玉。澄江浅浸珊瑚柯，翠禽啼处阳和多。长空无云露天骨，满眼红光消积雪。锦囊索句招香魂，暗逐神飙度明灭。缟衣素袂乘玄冰，人间何处来飞琼。红妆偶被寿阳污，白质独契逋仙情。广平贞操天下重，蜂蝶无缘得矜宠。孤高丰度非凡种，对君清思如泉涌。"}