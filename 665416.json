{"id":"665416","title":"游石竺岩","dynasty":"明","author":"郑善夫","text":"少抱烟霞资，雅志向林壑。出门混世尘，中逵反堕落。闻道岂不早，优游岁将迫。言就巫咸问，敬访何氏宅。石竺敞灵界，紫云冒岩箔。匪梦复匪幻，乃见鹤上客。长跪诉悃诚，曰予动迷错。授我灵光剑，斩断妖魔色。朅来无穷门，灏灏见天德。接手浮丘老，感恩讵云薄。乘云凌高丘，永与世寰隔。"}