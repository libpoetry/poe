{"id":"250113","title":"高阳台·波幻霞辉","dynasty":"现代","author":"吴金水","text":"波幻霞辉，车喧灯火，黄昏曲曲栏桥。却看天河，双星欲度迢遥。晚来断续荷风起，溯荷风、雾软尘娇。渐幽深，巢燕酣眠，巷柳垂条。小楼连苑情迷处，记丁香暗吐，细马初调。锦帐银屏，玉纤低按清箫。花飘云散真容易，再回眸、水远山遥。怅年来，烟锁桃溪，云冷兰皋。"}