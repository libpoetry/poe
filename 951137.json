{"id":"951137","title":"鄂忠武王书简帖赞","dynasty":"宋","author":"岳珂","text":"昔李西平之在凤翔，尝以直道致主。慕魏郑公，虽叔度之进言，犹毅然而不从。谓幸备于将相，讵爱身而苟容。猗欤先王，亦师文忠。凡引笔而行墨，皆刻志而比踪。今观碑刻之在天下，虽小大真行之异工，视此帖之所传，盖不约而皆同。然则有犯无隐，挺焉直躬。唾当道之豺狼，婴九渊之神龙。盖当心摹手追之时，已有之死不顾之遗风矣。"}