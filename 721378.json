{"id":"721378","title":"次和刘沛然王础尘广州荔枝词十首","dynasty":"明末清初","author":"陈恭尹","text":"嘉实真能副盛名，一株长作百筐倾。时来野鸟皆舟穴，日至居人自火城。远使定知冰可齧，近车须信夜能明。南天风雨今年恶，大嚼都疑未称情。树南树北各持竿，掇取枝头颗颗丹。珠玉在前疑我秽，肝肠如此为君寒。根移汉苑栽非易，路隔梅关见亦难。石蜜葡萄那可拟，子桓空羡子乔丸。潮水村边十万家，短篱高树不全遮。风前似醉酡颜酒，膜里如封系臂纱。匠手剖将和氏璞，清泉浮出魏王瓜。骊珠探后馀鳞甲，片片阳林二月葩。离枝五日不成筐，色味何能到玉堂。汉驿枉教劳马足，李家空复舞霓裳。止堪作脯供茶宴，合取馀膏付酒娘。口腹累人垂炯戒，昔贤一疏自千霜。不因人热气仍烘，草木遥于大化通。汉火欲兴符自赤，楚萍将霸实先红。生无北向非怀土，老守南枝敢论功。待得馀甜归齿颊，只堪唐突小儿童。垒垒朱实映清江，树树蝉声绕石幢。估客满笼归别市，山童一饱卧闲窗。尝新已办盐鱼饮，消热唯开汗酒缸。蝴蝶未知无可采，飞来飞去自为双。谱中诸品遍曾尝，晚熟增江久未忘。快比哀梨那得滓，清如甘露不成浆。已知忧至良堪解，见说颜衰可复光。更有新州香荔好，端溪能隔几城墙。叶浓波澹好维舟，树底宜披五月裘。守望客同巢鸟卧，买山人作橘奴收。壶觞每就重阴布，攀摘都凭结驷游。胜似虹蜺生落日，石尤风雨过枝头。王风蔓草已离离，岭海繁花记往时。赤玉朱衣行月令，明珰翠羽系人思。一丸满泛端阳酒，万颗轻悬续命丝。谁是西川杜工部，妓船风浪也成诗。王逸当年未尽才，曲江能赋见风裁。一时胜会逢吴客，七字题诗满粤台。光焰只应燃火树，圆明端合长珠胎。侧生诮后天门远，谁遗文章落上台。"}