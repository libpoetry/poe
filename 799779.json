{"id":"799779","title":"古鼎篇","dynasty":"清","author":"王又旦","text":"夜坐金景流房栊，一南一北云逢逢。谁为此者惊愚蒙？戴氏之鼎来河东，子水母土木火功。古色不辨贯与崇，翡翠青间玫齐红。饕餮怒张杂夔龙，蜿蜒之势何其工！中有一马方双瞳，其下隐约凭社虫。或云《乾》与《艮》相从，不然子午识夏冬。纷纭众说胡能同，鲁真齐赝空懵懵。何人博雅为谭宗，考图论世自镐丰。忆昔神庙称时雍，斯器原出蓬莱宫。天球河图与大镛，蜼敦纪甗争舂容。金耶张耶椒房雄，乞而有之作清供。大梁左右兴兵戎，豪门散尽随霜蓬。零落不复求亡弓，呜呼治乱何匆匆，使我感叹填心胸。大烹杳矣难继踪，此物合依蒲苇丛。主人有阁名丹枫，阁之前后花纤茸。两耳三距位当中，玩视聊寄疏且慵。王生作歌纪始终，惭无长管摇白虹。"}