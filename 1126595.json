{"id":"1126595","title":"閒吟","dynasty":"宋","author":"章甫","text":"春风略不欺贫贱，美酒真堪托死生。芳草又依穷巷绿，残尊重与故人倾。雨馀入馔添蔬笋，昼永攲眠忆弟兄。但得一廛供送老，更将诗颂纪升平。梅花白尽柳初黄，春未平分日已长。老眼明边湖水绿，閒愁来处楚山苍。高吟且喜诗无病，痛饮方知酒有肠。南北故人强健否，谁知旅鬓欲秋霜。"}