{"id":"666272","title":"晋七贤图像诗","dynasty":"明","author":"薛蕙","text":"在昔有晋，多士间出。发挥上德，弥纶道术。遐踪齐骛，高轨竞轶。竹林之徒，厥维入室。阮公矫志，贵利弗就。流连沉湎，却彼婚媾。英材俶傥，殆乃天授。大人有传，跨腾宇宙。峨峨中散，龙章凤姿。彷徨丘泽，咀嚼云芝。神交隐沦，精感灵祗。解形东市，人靡能窥。邈矣参军，神栖亡愕。瞬息万代，跬步六漠。蔑盼贵介，眈彼三爵。裈中之谭，实维善谑。仲容秀发，颉颃叔父。神闇均律，妙洞击拊。郭奕心醉，荀勖妒嫭。始平之出，何其舛迕。向子清悟，庄惠同科。析辩神纬，扬此玄波。佐锻柳下，灌园岩阿。徘徊鸣笛，恻怆如何。巨源简静，夙怀高举。逡巡待价，仪刑朝序。拔材铨选，画议军旅。至道在躬，是曰馀绪。浚冲朗鉴，神量玄远。时哉多辟，降志舒卷。并美张裴，附交嵇阮。酒垆结恸，微情缱绻。川则珠辉，山维玉绚。猗嗟七子，亶时之彦。中行虽忒，聿恊狂狷。丹青式缋，精爽如见。"}