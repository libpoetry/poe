{"id":"504690","title":"题方壶为牛自牧画罗浮日观图","dynasty":"明","author":"郑潜","text":"罗浮入海摇坤轴，荡漾深涵九渊绿。曈曈日观舒红光，起看夜半金乌浴。金乌浴罢紫轮升，照见山人旧茅屋。闪闪千岩气欲丹，溶溶万顷云如玉。是时山人牛自牧，曾向山头逢鬼谷。归来啸傲对乌君，千里罗浮在林麓。方壶仙伯天机熟，元气淋漓秋一幅。弟子得之犹宝笈，求我品题期自勖。我方卧病如孤鹤，斗室瓮大愁局促。洒然神气一飞扬，立向云间散心目。安得与尔临扶桑，濯发沧浪睇晴旭。"}