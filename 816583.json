{"id":"816583","title":"丁酉除夕岭南节署书怀次韵呈奉新尚书兼东幕府诸君","dynasty":"清","author":"曾广钧","text":"喜见春回杖履中，节楼开宴礼仍丰。有情华烛陪羁客，得意清樽待醉翁。诘旦桃符肇寅朔，异乡莲漏守丁东。不眠看转星河影，南极腾辉近上公。六街爆竹万声中，直北天南岁共丰。蜊壳买痴喧稚子，鲤鳞酬愿走村翁。大都风土同京洛，莫道人情限海东。恋阙思亲兼觅句，梅花香里学逋公。"}