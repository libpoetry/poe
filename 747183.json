{"id":"747183","title":"太史次前韵见答复小书便面以赠称许过情感愧交至叠韵奉报","dynasty":"清","author":"觉罗崇恩","text":"斧柯未烂敲棋罢，梧竹凉阴似水泻。问奇我自勤载酒，逭暑君毋轻命驾。吏散空庭领鹤行，昼长高枕随蝶化。佳箑传来诗句新，小字精能光彩射。险韵苏黄最善押，盛名元白亦飞跨。论书得间岂刻苛，鉴古识真戒虚诧。独有千古俯余子，坐拥百城成二霸。君藏宝墨紫琼珍，我弄珠泉青玉罅。拍手清歌鸥鹭驯，横空硬语蛟螭怕。奇编插架恣涉猎，古拓堆床日枕藉。研金叩石参半解，喝月呼云退三舍。狂来酒渴吸长江，兴到书豪擘太华。投分愧为东道主，随缘喜结西湖夏。翱翔文海拜诗王，麟篆降祥扪九夜。"}