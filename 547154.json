{"id":"547154","title":"寿封君邢翁九十长歌","dynasty":"明","author":"于慎行","text":"翁年七十八十时，我曾两度为祝辞。今翁算十复过九，我辞三祝翁许否。济南古有九十人，辕生伏生席上珍。辕生为郎官不进，伏生授女口不真。翁今有官复有子，方瞳绿发身著紫。江南辞客久停毫，惆怅山东邢柱史。片纸真同片玉看，鸡林传宝出长安。书法妙入钟王室，骚命卑陵屈宋坛。苍梧碧竹复不少，何言玉山与琼岛。人生百岁苦多愁，如翁千龄颜更好。泲园东望是蓬瀛，清浅当年几度经。自是泰阶多景瑞，珠躔已现老人星。"}