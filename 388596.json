{"id":"388596","title":"水龙吟·残","dynasty":"清代","author":"谈印梅","text":"几番薄染浓句，幽姿写到阑珊矣。神情仿佛，潇湘哀怨，江潭憔悴。欲敛先垂，将枯更卷，低徊棐几。怯凌波微步，亭亭玉瘦，有还似、人扶醉。真色生香如此，肯和它、随风桃李。仙人标格，怕黏尘土，但依泉水。扇冷秋纨，毫空梦彩，渐消芳意。恰冰魂一缕，招来纸上，别馀风味。"}