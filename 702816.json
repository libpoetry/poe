{"id":"702816","title":"送李太守思弦二首","dynasty":"明","author":"董其昌","text":"霏霏烟雨逐征篷，御李依然梦想中。岂是塞翁真失马，笑看弋子慕冥鸿。还珠无复疑前史，积玉留将继国风。今日倾都攀别意，可知名手绘难工。曾从黯淡听滩声，不似离歌怆别情。万里讵妨鸥浩荡，九关何限虎纵横。云来吴会春偏早，剑去延津夜几鸣。谁谓河梁摇落尽，一时咸诵汉西京。"}