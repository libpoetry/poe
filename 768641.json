{"id":"768641","title":"百字令 其二 寄又孺","dynasty":"清","author":"沈皞日","text":"蔷薇开遍，半江村、历尽春光百五。吹散重城榆荚影，又见安榴红吐。漂泊天涯，烟波零乱，望极西溪路。草堂此际，苔痕三径何许。最是谷雨晴初，丛篁解箨，叶暗梅花树。帘下蜡灯书一卷，子夜蝼蛄啼雨。愁我犀帷，奁荒尘罥，閒却青鹦鹉。归期犹滞，梁问乳燕新语。"}