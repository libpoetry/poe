{"id":"768790","title":"金缕曲 其三 春雨连绵桃花落尽忽忆去年今日姚小春集同人作皋亭之游今小春去都中一载矣黄昏不寐怅然久之挑灯为谱三痊并寄小春","dynasty":"清","author":"赵庆熹","text":"且莫悲潦倒。走穷途、嗣宗狂哭，士龙狂笑。名士风流无不可，管甚寒毡破帽。终不似、怨秋虫鸟。拔剑出鞘君试舞，冷芙蓉、脱手双丸跳。龙破壁，大声啸。仙居见说瑶台好。又何须、豪情盛气，一番草草。天上罡风吹十面，星斗总能扪到。尽炼起、药炉丹灶。炼出文通生花笔，便千人、也作寻常扫。余咳唾，惠同调。"}