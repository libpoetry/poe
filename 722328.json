{"id":"722328","title":"题张子册","dynasty":"明末清初","author":"屈大均","text":"五男未得如陶令，二女犹能似左思。羡尔惠芳兼织素，珠娘自可当珠儿。五年孔雀成金翠，三载夭桃已作花。少小谁能题柳絮，可怜娇女在君家。九岁解持甄后笔，十三能读谢公书。怀中玉映尤娇小，异日张玄妹不如。不必啾啾将九雏，只须皎皎吐双珠。明年老蚌君能似，孩笑还多膝下娱。"}