{"id":"1042702","title":"王四十处见舅氏所录外祖与日本国僧诗并此僧诗书作五言","dynasty":"宋","author":"刘攽","text":"沧波浩无涯，泱漭际朝日。安知鲛鱼渊，而有邑居室。便风送来帆，夙昔多人物。始信天地间，见闻岂云悉。惆怅蓬莱说，胡为浪自黜。夷倭与侏离，九译迷彷佛。书问顾已同，纸墨存落笔。俛仰六十年，举指不任屈。好事见君家，闻诗初未失。杜邺富小学，平通知祖述。鄙老独何能，执书几涕出。"}