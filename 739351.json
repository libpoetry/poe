{"id":"739351","title":"题李卫公待渡图","dynasty":"清","author":"李锴","text":"太原公子方隶军，药师却渡黄河津。津头萧萧风雪暮，亦是寻常行路人。惊龙怒虎易形似，难画英雄当此际。常山太华隐欲动，千尺光芒垂至地。短衣长剑奇仿佛，妙处胸中如有物。赤云敢击天子气，黄金待铸通侯骨。呜呼丈夫古来抱奇诡，宛转几人岩下死！射钩倘恶晋公子，骅骝又死盐车底。"}