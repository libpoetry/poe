{"id":"1246688","title":"归朝欢","dynasty":"元末明初","author":"刘基","text":"紫燕成雏辞旧宇，红日满庭鸡唱午。披襟起溯北窗风，绿杨叶底闻莺语。故人音信阻，白蘋吹尽沧江雨。倚阑干，悠然独笑，暝色下平楚。浮生百岁真羁旅，富贵繁华萍梗聚。重瞳隆准等丘墟，紫髯桑盖俱尘土。坐来天欲暮，乌鸦立遍城头树。看云头，金盘涌出，身在广寒府。"}