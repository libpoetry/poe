{"id":"178192","title":"酬安秘丞歌诗集","dynasty":"宋代","author":"王禹偁","text":"我闻天有二十八个星，降生下界为英灵。东方曼倩萧相国，至今留得终天名。又闻地有三十六所洞，洞中多聚神仙众。神仙负过遭谴谪，谪来人世为辞客。李白王维并杜甫，诗颠酒狂振寰宇。今来相去千百年，寥落乾坤闃无睹。皇天何不生奇人，庸儿蠢夫空纷纷。夜眠朝走不觉老，饭囊酒瓮奚足云。陶丘忽见安秘书，星精仙骨真有余。月中曾折最高桂，趁出玉兔惊蟾蜍。示我歌诗百余首，笔锋闪闪摩星斗。乍似碧落长拖万丈虹，饮竭四海波澜空。又似赤晴乾撒一阵雹，打折琼林枝倒卓。夜来梦见李长吉，叩头再拜须来乞。自言失却照海珠，至今黑坐骊龙窟。方知安侯不是星辰类，即是神仙辈。不然又争得标格峻迈，文辞颠怪。有时醉起一长嚧，八极风清鬼神骇。他年却入蓬莱宫，休使麻姑更爬背。"}