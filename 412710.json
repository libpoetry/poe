{"id":"412710","title":"冒雪过东湖","dynasty":"近现代","author":"涂世恩","text":"湖面泼羊脂，瑟瑟欲合冻。野鸭时一下，奋掌裂银瓮。玉戏迷大千，六合凭葬送。我身果何在，指点若凿空。仙灵冉冉趋，泠然蹑飞鞚。球琳灿可数，意作明堂贡。长桥卧不兴，潜虬孰能控？杂树列湖壖，僵立俨翁仲。西山忽皤然，际天明螮蝀。诸峰跽其下，簇簇攒角粽。大块气不噫，万族入帡幪。人天音阒然，肃将谁敢哄。霏霏韵转绝，洗耳谢俗哢。收心到初地，闵默神为恫。毁室叹鸱枭，栖枳伤鸾凤。四海足酸呻，豳诗寓微讽。我为猎食出，生事苦倥偬。冷毡成坐大，羞作参军弄。挟书十载过，鉴面馀一恸。春秋想佳日，绿蚁浮杯㔶。湔洗归平澹，此景冠吾赣。谁云金瓯缺，粉饰无罅洞。桃李不成春，大厦待梁栋。斧斤偶有施，意觉所全众。腐儒求自了，遑问邹鲁閧。归来把梅花，清圣时一中。醉卧拥汤婆，觅我罗浮梦。"}