{"id":"543579","title":"河洛篇督学滕公夜邀斋中谈道命赋","dynasty":"明","author":"胡应麟","text":"茫茫太始谁开辟，耿耿元精贯三极。自从河洛生图书，中华首肇文明迹。羲皇手抉天地心，罗列八卦标乾坤。轩农尧舜复继出，垂衣万古开人文。夏商体格多浑噩，遗风未散鸿蒙朴。成周一代首尚文，纬地经天传制作。纷纷侯国隳王纲，宣尼崛起称素王。七十二表擅灵异，骖逐五帝驰三皇。神游岱宗憩梁父，下瞰日月相吞吐。三千弟子咸抠趋，从此儒冠盛东鲁。穷年赞易评羲周，诗书礼乐勤删脩。至今大盗屏不发，凛凛鈇钺严春秋。渊舆资禀实玄奥，独冠诸生闻至道。惟时游夏得精华，散入南方布文教。游梁崛起孟氏贤，乘车列鼎何翩翩。公孙万章不足数，岩岩气象谁其传。荀卿议论本该博，时乖废死兰陵郭。后来蜀国空草玄，白首苍黄坠高阁。河汾自是王佐才，曳裾献策窥蓬莱。昌黎夙负斗山望，路途二鸟重低徊。千年至道转寥落，重见周程起濂洛。紫阳之巅异人出，一扫蓁芜继绝学。我明设教崇成均，十三学政分儒臣。七经训诂行海宇，彷佛云汉垂星辰。关中江右两督学，景明献吉真间作。才名气节天下传，渺渺斯文未有托。武夷之山何嶙峋，丹梯百尺连高旻。我师笃生任斯道，挽回一发伸千钧。周情孔思实天纵，玉质金相本梁栋。年少亲承明主知，时来却为苍生用。三吴才士集如云，帝遣真儒下汉庭。伏生晁错岂知道，丁宽孟喜空谈经。一麾暂驻吴山麓，已见清风走南服。坐席江声走具区，褰帷海色明天目。鲁国生徒遍品题，当筵彩笔飘虹霓。漫拟真人过函谷，共看夫子在关西。王良造父本精识，雷焕张华渺难及。台上俄看万马空，狱中解使双龙出。麟符绣钺行高秋，追步琬琰披琳球。纵横礼乐三千士，缥缈弦歌十二州。弦歌礼乐连薇省，片善微长劳接引。百川齐赴沧海流，抔土同登太行岭。泗水尼山迹未湮，升堂入室多奇珍。西施尚作浣纱女，和氐犹为抱璞人。马卿自昔工铅椠，终军意气空凌乱。照乘连城世所希，夜光明月谁能辨。葱葱紫气绕三台，遥见徵书落上台。更闻黄阁收桃李，会看青衿出草莱。"}