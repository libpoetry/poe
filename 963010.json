{"id":"963010","title":"与陈彦时会华严道人偶书","dynasty":"宋","author":"朱松","text":"屋头烟云屯，屋下波涛喧。团栾坐已久，起扣丹霞门。客至苦舌强，目击翻无言。元龙湖海士，怀哉夙契敦。清坐鼎足峙，妙语流潺湲。君游华严海，贝叶手自翻。此心于身世，鸟度空无痕。笑我流浪中，久被业识吞。读书谈古今，绮语生祸根。望道渺未见，况乃躐其藩。职卑困掣肘，见溺不得援。未知造物心，颇复哀黎元。近窥颜稷意，未敢遽掩关。躬耕亦细事，会要五亩园。释羁牛在牧，驾鼓马伏辕。居然见优劣，不比鱼熊膰。持问跏趺人，一笑霜眉掀。相携妙峰顶，暝色窥远村。解衣略辈行，班坐搴芳荪。欲归意未已，幽径相与扪。苍崖出玉醴，不受瘴毒温。愿言同酌此，我语庶不谖。"}