{"id":"468348","title":"闲居","dynasty":"明","author":"王以悟","text":"结庐虽在市，而有园九亩。流水绕我楹，青山入我牗。旁植四本柏，外列数行柳。春花笑堂前，野鸟舞斋右。闲中两架书，闷后三杯酒。乘兴登东皋，归□日己酉。一榻无长物，兀然似土偶。浮生梦幻间，何与论好丑。和而未能唱，聊以免所咎。岂无执鞭才，胡尔徒株守。玉卮即无当，不如珍瓦□。二僮竭力耕，终岁堪糊口。宁以薤露身，营营复苟苟。所贵向道人，不随东西走。仰叹日月逝，俯怜草木朽。百年今强半，于吾亦何有。"}