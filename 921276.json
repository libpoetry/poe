{"id":"921276","title":"和黄鲁直食笋次韵","dynasty":"宋","author":"苏轼","text":"饱食有残肉，饥食无馀菜。纷然生喜怒，似被狙公卖。尔来谁独觉，凛凛白下宰。一饭在家僧，至乐甘不坏。多生味蠹简，食笋乃馀债。萧然映樽俎，未肯杂菘芥。君看霜雪姿，童稚已耿介。胡为遭暴横，三嗅不忍嘬。朝来忽解箨，势迫风雷噫。尚可饷三闾，饭筒缠五采。"}