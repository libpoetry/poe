{"id":"192049","title":"除夜用前韵·又添犬马齿","dynasty":"宋代","author":"陈傅良","text":"又添犬马齿，常恐牛羊夕。牙无数株牢，鬓已太半白。六朝贵人家，珊瑚高数尺。复有陵巴豪，沃壤动连陌。居然燕巢幙，忽矣驹过隙。伊传亦中寿，至今名赫赫。苍苔卧风雨，曾乏断碑额。中原五十载，胡骑乱禹迹。谁当懒折腰，去学陶彭泽。忧端压不下，中夜歌秀麦。昭代岂无人，腰黄眼前赤。鸿儒筹禁苍，壮士守边场。罢歌且杯酒，浇此怀抱积。柴门剥剥响，已有贺年客。"}