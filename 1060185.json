{"id":"1060185","title":"题永宁传舍","dynasty":"宋","author":"周行己","text":"浩浩车马迹，往来各有求。而我亦何为，行役不得休。惊风吹沙砾，草木春不柔。荒山相经互，渭水日悠悠。下马古驿亭，开轩竹修修。飒飒爽气入，得慰征途忧。移床取一息，摵摵如清秋。永愿息鞍马，何当具扁舟。我生湖海间，筑居必清幽。城南五亩宅，山高水亦流。家园千木奴，不贵万户侯。既输东皋税，一饱亦易谋。藐然尘嚣外，荣贵如浮沤。咄咄狂痴子，胡为此淹留。"}