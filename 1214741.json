{"id":"1214741","title":"江南稻　至元六年四月上海姚胜一等作閧","dynasty":"元","author":"黄玠","text":"江南稻，雪色白可喜。去年八月天雨多，戢戢禾头尽生耳。里正急公租，饥人若羸鬼。海獠大无知，毒螫肆蛇虺。军府上变羽檄飞，白日森然五兵起。鼓钲动地火赩天，性命鸿毛同一燬。古者反侧加天诛，歼厥渠魁固常理。卖剑可牛刀可犊，不忍农夫亦遭此。"}