{"id":"696166","title":"送人之云南从事二首","dynasty":"明","author":"罗亨信","text":"陛辞晓出蓟门西，旭日东风听马嘶。潋滟春醅留客醉，间关好鸟向人啼。功名事业登台省，景物江湖入品题。回首京华犹咫尺，九天宫阙接云齐。春流万派咸朝宗，扬帆仙客乘天风。白浪满江作咆虎，青山两岸如飞龙。推篷晓发清河北，捩舵晚泊维扬东。回瞻天阙五云表，郁葱佳气浮空濛。"}