{"id":"1049875","title":"和州连云观留题呈太守王纯父","dynasty":"宋","author":"郭祥正","text":"连云之观何寥廓，碧瓦危侵天一角。深排柱础贯九江，返挂帘钩吞五岳。风樯北去烟溟溟，雁阵南飞秋漠漠。白衣每从栏下回，金盆正在檐前落。蔡公书榜妙入神，剑戟纵横挫矛槊。主君自是蓬莱仙，分符暂与民同乐。卷舒当为天下霖，一钓能令六鳌跃。滕王庾亮尔何人，回视规模太卑削。我从姑孰飞轻舟，欲陪珠履登斯楼。与公酣歌相献酬，兰亭俗饮安足求。手摇麈尾拂斗牛，为君千载扬风流。"}