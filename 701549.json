{"id":"701549","title":"雨中得吕氏读诗记答李三洲四首","dynasty":"明","author":"黄佐","text":"山雨潇潇花蕊红，卷帷呼酒倩谁同。骖鸾一去传消息，多在青罗碧玉中。谁传吕氏诗三百，苦忆云间陆士龙。自别青冥今白发，镜湖何处见芙蓉。白云飞处忆苍梧，梦入槐亭片月孤。今日帛书才咫尺，杏花春雨卧江湖。游丝千尺绊行尘，黄鸟嘤嘤似劝人。尊酒当年同李白，融融风日洛桥春。"}