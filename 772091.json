{"id":"772091","title":"入横坑深山迷途，夜宿茅庵题壁","dynasty":"清","author":"林占梅","text":"摄屐踏怪石，振衣度危磴。水流花自开，引人欣入胜。逶迤欲穷源，忽觉岩穴暝。空山不见人，何处问行径。松杉大十围，行倦此聊凭。白云深复深，戛然一声磬。寻声来芳庵，叩门行者应。佛光映蒲团，老僧初出定。留我宿禅房，三生喜可證。更深山月高，清景惬幽兴。何当脱尘鞿，同参最上乘。"}