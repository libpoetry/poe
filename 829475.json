{"id":"829475","title":"伯夔挽诗三首","dynasty":"清末近现代初","author":"陈曾寿","text":"交久晚弥真，意多缘乃促。人事轻隔离，万劫不可赎。悱悱散原翁，硕果此尊宿。温燖吾与子，期约岁相续。北南会旧京，欢笑洗惨黩。颇疑天壤间，嘉会惟此独。绝续勉相保，俄惊坏梁木。苦思寻旧踪，执手同一哭。岂意旋哭君，相偪乃尔酷。残生尚未尽，生意先结束。两心闭所期，胡君遂瞑目。贤豪昔辟地，德星聚海角。创局古所无，十年风扫箨。维子守师传，斯文有付托。同心得二三，濡呴不寂寞。飞书邀我南，频繁情意悫。昔负彊村翁，今复爽子约。温温旧游地，寤寐馀作恶。方知少一人，世味成淡薄。踽踽任与梅，书问泪同落。糊口念予季，狷介少往还。课馀独诣君，时倚破萧閒。书来屡告我，缓急最相关。今无谈走处，何以开心颜。维君笃天性，无间昆弟言。至情结友生，回思逾成妍。殷勤特予厚，旷世垂恩缘。千秋身后事，寂寞谁为传。"}