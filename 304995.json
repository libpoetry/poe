{"id":"304995","title":"富春览古·王气在吴会","dynasty":"清代","author":"陈履平","text":"王气在吴会，龙兴由富春。中原方窃帝，沧海未称臣。尺檄亲提百万师，先驱邺下黄须儿。大乔承宠临妆阁，无那营中大星落。可怜人杰孙伯符，事业尽付紫髯奴。荆州借去无消息，馀勇还能撑半壁。自此东南斥堠平，牙樯日夕逐潮声。郁葱犹是南冈色，遗庙荆榛狖夜鸣。"}