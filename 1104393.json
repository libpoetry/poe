{"id":"1104393","title":"芙蓉","dynasty":"宋","author":"王晔","text":"菡萏初舒艳，奇芬晕碧霄。中洲欣邂逅，南浦自招摇。瑩色涵香雾，新袍坼绛绡。娉婷自珍爱，秾郁更清超。照水临青镜，偎蘋倚彩翘。骈枝疑贯宠，并萼似争娇。绰约霞初映，披敷烟正销。须蕤金粉嫩，房闯玉冠乔。月下仙人氅，风前公子袍。清虚云步湿，沉浸瀣津饶。濯濯灵脩质，盈盈神女标。孤贞无漫蔓，雅则绝纤妖。喜动文鸳舞，光摇锦鲤跳。琼根托绀洁，翠盖障炎嚣。静赏联瑶席，芳搴集桂桡。姚园多猥俗，陶径亦萧条。华井分流润，天池引脉遥。须移玄圃种，莫向若耶漂。木末兴幽诧，濂溪结冥招。怀之思远道，秋入鬓萧萧。"}