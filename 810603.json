{"id":"810603","title":"玉楼春","dynasty":"清","author":"文廷式","text":"南来北去经行惯。历历关河长在眼。仙山无树鹤书稀，沧海生波龙穴浅。袖中剩有阴符卷。醉里不辞游侠传。借如李令拥旌旗，何似顾荣摇羽扇。洞天福地何森爽，芝草琅玕日应长。浩歌华月碧山閒，九点齐烟如在掌。清狂试演霓衣唱，自扣铜钲神益王。一杯举手劝长星，江水滔滔前后浪。"}