{"id":"721667","title":"赠吴使君","dynasty":"明末清初","author":"屈大均","text":"嗟子横江客，东西别二梁。风沙才朔漠，瘴疠又南荒。四十犹州郡，平生只老庄。无人论将相，阙下望冯唐。博望通筇竹，相如起锦城。三京推雅颂，万里建功名。好色离骚似，求仙大药成。奇怀真旷世，谁可话生平。复治高凉郡，朱幡照上游。一身兼四岳，千里帅诸侯。鉴水烟波晓，云炉紫翠秋。晨昏事尊老，春草色油油。贾父来何晚，仁声满海康。所餐惟薏苡，勿剪是桄榔。白鹿行春色，青莺返夜光。愧非徐孺子，下榻在君旁。千载无词赋，吾师一阮公。今君咏怀作，亦与寓言同。一代推名饮，诸贤挹素风。以予狂简者，邀入竹林中。行行射麋鹿，处处市珍禽。爱此白鹇好，鸣声如玉琴。持归媚小妇，兼以答知音。文采感相惜，巢君珠树林。"}