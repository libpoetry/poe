{"id":"536944","title":"放歌送王明佐","dynasty":"明","author":"王世贞","text":"汉代梁伯鸾，挥手出秦关。五噫满天地，其人阛阓间。千秋王生亦如此，北游黯淡风尘里。海上珊瑚属银汉，匣里莲花郁秋水。傲骨长横肮?寒，雄心肯受泥涂死。侯门马勃空见收，燕市狗屠无不游。黄金自兀国士馆，黑貂且付胡姬楼。天子方祠太乙神，甘泉赋客争前陈。岂无蜀人扬得意，相如不救成都贫。蓟门駃騠雪花白，临别殷勤绕朝策。病夫竟逐车尘归，偃蹇衣冠失颜色。掉头汝誇五岳盟，鞭抶万象无留行。眼前岁星人未识，何用区区变姓名。"}