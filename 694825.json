{"id":"694825","title":"过杨州二首","dynasty":"明","author":"宗臣","text":"湖上行吟落日边，高秋萧索倍凄然。芜城旧识参军赋，玉树空传帝者篇。隋苑云残杨柳色，邗江夜断荻芦烟。可怜白舫青蓑者，尚有渔歌似昔年。青枫满目生悲凉，二十四桥空石梁。明月玉箫何处听，寒江秋草为谁长。西云独照昆仑紫，古道频吹杜若香。世故客愁那有极，欲凭尊酒问垂杨。"}