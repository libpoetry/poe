{"id":"833440","title":"洞仙歌 赋得“摺叠魂儿夹书中”，闻戟传作此题，匿稿不出，戏作四首 其一","dynasty":"清末民国初","author":"樊增祥","text":"书窗睡美，有诗魂一缕，摇曳云屏最深处。莫从风飘荡，任意东西，倩黄奶，试把轻狂约住。小如花叶样，欲寄朝云，其奈芳期牡丹过。叠作一封书，付与嫏嬛，浑不怕、乌龙惊汝。任游遍百城似穿花，待蝴蝶、归来漆园方寤。"}