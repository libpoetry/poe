{"id":"1026863","title":"喜吴冲卿重过许昌","dynasty":"宋","author":"韩维","text":"前君广文直，共宿官舍冷。携觞慰羁旅，鸣弦破愁静。竹阴月娟娟，楼角星炳炳。是时冬夕长，谐笑得驰骋。尔来还故栖，乐事成引领。君方志远击，我固分幽屏。趋舍既云异，会合安可幸。不谓旬浃间，所得亦以并。清笑烦滞阕，高谈谬疑正。琅琅别后篇，铿若御笙磬。索居久其职，此适固为横。一感朋盍难，举酒良自庆。"}