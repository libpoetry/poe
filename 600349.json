{"id":"600349","title":"游明昌寺","dynasty":"明","author":"王弘诲","text":"化国景舒长，明昌移佛日。川拥恒河沙，殿耀金天质。忍草布祇林，昙花函贝帙。应钵石龙吟，焚身香象轶。经过初地变，徙倚上方密。传经侍海童，听法环鲛室。仙路十洲通，人寰三岛谧。居上谁开山，太守毗耶匹。万口协讴歌，四郊戴宁一。指麾若响应，劝募争输率。经营欢子来，变化潜神肸。云岩映绮栊，鳌岫攒幽洁。遂令宝岭隈，倏尔珠宫别。罗江当水门，形胜增巀嵲。功参造化权，扶舆产英杰。作者去思存，崇报永无辍。仆本江海人，红尘厌纷涅。堂希绿野閒，恩许鉴湖佚。平生好游玩，到处耽禅悦。山水发清机，风泉畅澄澈。遐览意何雄，冥搜念已折。空门如可逃，即此回前辙。"}