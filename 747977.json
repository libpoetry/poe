{"id":"747977","title":"晓行溪上喜而吟","dynasty":"清","author":"郑珍","text":"昨午点滴不成霤，入夜风雨揖山来。朝看远水白于鹤，天垂野净无尘埃。槲叶缘村腻没缝，麦穗压垄青成堆。谁泼遥林十斛黛，树肥绿重山欲颓。未闻雄鸠唤逐妇，尚见岭云黏不开。雨脚肯愁未断绝，土膏正赖勤滋培。去年眼不识冰雪，沃畬坼兆生草莱。开岁屡得三日雨，天公亦闵黎农灾。破田历适不保泽，水至立涸真可哀。即今春序就垂尽，布种无地宁论栽。田家望望急如火，一雨喜遍叟及孩。短后晨坡不待沐，携犁荷把衣蓑台。上田翻车响荦角，低陇叱犊声喧豗。山人亦出行盘徊，沾衣湿屦踏岸苔。天气阴阴杂花远，晓寒嫩嫩溪风回。人烟稍出苦竹外，渔艇暗度青厓隈。顾怪水轮昨何涩，此日速似千手推。皇天助人在俄顷，欲任智力嗟难哉。不知百鸟作何语，似诉中夜厄雨雷。吾得丰年尔亦饱，尔曹莫怨翎翮摧。"}