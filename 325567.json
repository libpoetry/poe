{"id":"325567","title":"念奴娇·池莲叶而不华水佩风裳亦足元对","dynasty":"清代","author":"张祥河","text":"片云不堕，簇轻鳞飞，作溪边凉雨。高馆得来，秋气早、听入菰蒲深处。瘦蝶寻阴，老鱼吹沫，鹭濯䙰褷羽。澄波天镜，断烟移挂芳树。几度看褪红衣，沙明渚浅，谁唤兰桡去。怪底亭亭开晼晚，留伴金风无主。酒碧裁筒，茗香浥露，大好销烦暑。西峰林罅，翠鬟新沐如许。"}