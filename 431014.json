{"id":"431014","title":"八声甘州 和碧湘词人重九社集韵","dynasty":"近现代","author":"刘鹏年","text":"剪清愁一半付黄花，衔杯数华年。看丹枫红蓼，寒潮乍歇，雁字横天。一自灵椿荫渺，佳节转悽然。十载江潭柳，摇落堪怜。闻道海涯觞咏，有西风帘卷，珠玉当前。更碧湘高阁，鸳侣比神仙。只中原、羽书飞骤，莽关山、千里暮云连。登临处、且珍茱佩，休问桑田。"}