{"id":"815391","title":"摸鱼儿六首","dynasty":"清","author":"项鸿祚","text":"正鸳机花明昼锦，雨丝织到愁处。杏钿狼藉青芜国，前度凤钩香污。湖上路，问孤负、良辰美景谁家院。残箫倦鼓，剩占岸轻桡，垂帘小榭，烟柳断肠暮。空赢得，采壁留题秀句，凄凉醉玉风度。旧时系马门前树，一片绿阴吹雾。听燕语，谩说道、蔷薇后约今在否？银筝自谱，尽付与红儿，酒边缓唱，忍泪看春去。又匆匆楚乡秋到，吴侬清兴千里。诗人但说芹羹好，何似鲈乡风味。明镜里，漾点点、幺荷半卷冰丝缀。筠篮带水，正碧藕初残，乌菱渐老，小摘挂船尾。枪旗展，笑比春茶上市，输他酪乳争美。红盐细糁凝脂滑，香满一匙生翠。因底事，应在我、经年总未成归计。于今倦矣，忆蟹舍灯前，鱼床笛外，晚饭有菰米。问何年移根太液，冰姿隔断尘土。轻笛塘外鸣珂散，吹尽柳堤残暑。天澹泞，逗叶叶、新凉扇子湖边雨。瀛洲尺五，是彩仗分红，宫沟沁绿，香影漾帘户。凌波去，按彻霓裳卷舞，无言解笑人否？碧筒冷注葡萄酿，中有九重仙露。留客处，任醉折、花枝容我闲鸥鹭。桥湾信步，并几个蜻蜓，一丛紫蓼，写入晚晴赋。幸先生移居未遂，孤山终属和靖。玉簪也抱冬青恨，名士几人心冷。还试省，记冻雨、荒词遗象今谁认？重来系艇，怪梅坞栖云，鹤栏占水，倒浸一楼影。巢居阁，结屋编篱觕定，小窗邀我同凭。他年野志搜嘉话，剩有君词为证。都莫问，且倚醉、临高酒薄风唤醒。暗香半岭，正清磬初圆，画船催散，月到万花顶。正萧疏冷枫吹尽，惊寒又掠江渚。旧时青眼曾相识，可惜年华迟暮。君看取，看堤上、高楼红袖还凭否？离愁满树，剩冉冉斜阳，罗罗远水，点点暝鸦去。春前怨，误向章台梦雨，绿窗多少人妒。如今羞见东风面，悔不学他飞絮。随陌路，吹散了、漫天漫地无寻处。断魂几许，只燕燕莺莺，者回重到，定诉此情苦。染空青垂垂细柳，柳丝系梦多少。钓竿欲拂珊瑚树，忍向江湖终老。留画稿，有词客、关情泪满池塘草。烟昏露晓，怪妙笔通灵，飞鸿一去，难认旧时爪。谁收拾，锦轴签题尚好，竹林小阮重到。易圭还砚寻常事，翰墨因缘易了。休懊恼，记出水、芙蕖曾写黄筌照。遗踪未杳，倩渔弟渔兄，寻消问息，相见共倾倒。"}