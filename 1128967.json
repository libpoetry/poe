{"id":"1128967","title":"十二时颂","dynasty":"宋","author":"释文准","text":"鸡鸣丑，念佛起来懒开口。上楼敲磬两三声，惊散飞禽方丈后。平旦寅，当人有道事须亲。不闻先圣有慈训，莫认狂痴作近邻。日出卯，大道分明莫外讨。日月纵横在目前，逢原左右拈来草。食时辰，更无一法可当情。千里出山云有色，一源投涧水无声。禺中巳，龙象须观第一义。若向其中觅是非，见解何曾有李二。日南午，理事相谙更相互。三门拈向灯笼头，休问他家觅归路。日昳未，法身清净绝方比。乾坤遐迩尽东西，千山万山翠相倚。晡时申，由来大道绝疏亲。阳和九月百花发，须信壶中别有春。日入酉，净室焚香孤坐久。忽然月上满东窗，照我床头瑞香斗。黄昏戌，楼上鸣钟已落日。行人旅店宿长途，花上游蜂罢采蜜。人定亥，老鼠此时正无碍。忽然灯灭寝堂前，床前咬我靸鞋袋。半夜子，梦里分明被人使。连宵合药到天光，起来何处有白芷。"}