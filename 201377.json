{"id":"201377","title":"次韵奉酬楞伽室老人歌寄怀云门佛日兼简乾元","dynasty":"宋代","author":"张元干","text":"云门道价倾缁白，一去如何经书尺。乾竺宗旨超隐峰，客至不鸣斋后钟。杨岐儿孙真铁脊，二子等是僧中龙。平生我如拆韈线，老来要认本来面。忆昨二老初相知，竹炉拥衲清夜围。佛眼霜颅象懒瓒，圜悟辨口吞韩非。钟山往事无人识，我认二子因师得。楞伽一句作麽生，请问同参俱本色。"}