{"id":"1116837","title":"奉敕祭西太一和韩川韵四首","dynasty":"宋","author":"苏轼","text":"圣主新除秘祝，侍臣来乞丰年。寿宫神君欲至，夜半灵风肃然。玉玺亲题御笔，金童来侍天香。礼罢祝融参乘，前驱已过衡湘。解剑独行残月，披衣困卧清风。梦蝶犹飞旅枕，粥鱼已响枯桐。陂水初含晓渌，稻花半作秋香。皂盖却迎朝日，红云正绕宫墙。"}