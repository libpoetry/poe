{"id":"159642","title":"啸台·孤壁横天畿","dynasty":"宋代","author":"宋庠","text":"孤壁横天畿，归然袤寻丈。恭承晋高士，尝此摅遐想。临风挹胜轨，意若无今曩。当涂昔战龙，典午方搆象。忠贤履危运，鳞羽婴密网。烈烈炽邦刑，耽耽翦人望。嵇吕膏碪斧，涛舒受羁鞅。先生机且神，妙用包群枉。兀尔谢将迎，聩然寄昏放。礼法虽我雠，智恬非外奖。恻怆广武游，留连步兵酿。朅来桑梓国，凭高念长往。舒啸万籁先，浮精九皇上。归禽宛颈还，秣驷临刍仰。当日天地心，寥寥共悲壮。咄嗟涉千祀，隐轸存遗壤。临岸知是非，俎豆犹彷像。我来一倾耳，城隅断馀响。枭鹗愁空林，狐狸语平莽。高韵邈已徂，清铭复谁赏。尝闻史氏传，涂穷辄怊怅。正人与直辔，何代非流荡。淳风日已微，投辞谢精爽。"}