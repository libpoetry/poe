{"id":"780139","title":"金缕曲 和效楞侄月下醉歌原韵","dynasty":"清","author":"叶绍本","text":"何处难忘酒。问双丸、玉轮飞碾，有时停否。放眼千秋苍茫里，几见星移珠斗。经多少、初三下九。皓质临空浑似昔，把仙蟾、付与吴刚守。耽清景、莫搔首。鱼鳞瞥见晴云走。且消闲、歌呼达旦，一杯擎手。历落嵚崎人间世，最是高名难受。有几许、葫卢掩口。是法不妨平等看，任羯肌、妍好鸠盘丑。看花影、过窗牖。"}