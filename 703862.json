{"id":"703862","title":"赠同年关德甫吴用潜成进士","dynasty":"明","author":"韩上桂","text":"王阳初应仕，贡禹喜弹冠。意气久结纳，清芳契若兰。曾为比翼鸟，相将拭羽翰。斯雄既高蹈，矫迹入云端。彼雌复何为，嘤鸣求其欢。出处虽偶异，形骸元共观。高梧瞻凤集，巨海想鹏抟。攀附诚所愿，光辉照我先。盛世重作人，新槱收棫朴。渭水起钓纶，傅岩识板筑。之子富芳华，因风扇流馥。剑开干莫函，卞剖荆山玉。遇合信非常，周泽亦已握。何以企先猷，小心怀肃穆。何以风在位，敦素务寡欲。夙夜赞圣明，庶不负所学。"}