{"id":"743089","title":"云若筑室颜曰寄斋索诗为赋此","dynasty":"清","author":"张象津","text":"风轮转大千，一尘缘飞坠。坱然升降中，生物息相吹。遐睇尽寰宇，俯仰缅身世。稊粟落大瀛，狭钜两不异。形骸寄须臾，况又寄所寄。彼哉愦愦者，瑶璇起平地。所居仅容膝，胡为劳远致。深谋裕千载，展转无终既。会见瓦砾场，离离长秋穗。始藏孟尝君，终下雍门泪。爰有达生人，空洞无物累。一室羲皇前，嗒焉齐醒醉。而以寄名斋，谓与斋相值。有寄即有归，若归于何庇。君言归何有，神马意为辔。当其意尽时，万缘风云彗。寄无归亦无，言寄乃非伪。人事渺无穷，纷营无愚智。道术亦各出，深岩难拟议。孰为楚庄周，孰为鲁展季。援笔为赋此，略见山枢意。后来者谁与，勿谓斯言戏。"}