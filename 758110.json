{"id":"758110","title":"贺新凉 中秋待月","dynasty":"清","author":"周贻繁","text":"风起云开未。好秋宵、琼楼夜锁，素娥犹睡。安得高歌声遏处，涌出冰轮似水。邀素魄、金尊同醉。莫负团圆诗酒兴，倚雕阑、玉露沾衣袂。清漏转，暗蛩细。芳筵索寞嗟无寐。望疏林、朦胧隐见，喜如人意。羽佩珊珊何处是，为逐天风下坠。云路渺、幽怀谁寄。乞与灵丹劳玉兔，许相携、共作飞升计。空幻想，困尘累。"}