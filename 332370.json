{"id":"332370","title":"念奴娇·题葬花图","dynasty":"清代","author":"曹慎仪","text":"困人天气，听声声杜宇，送春时节。自是彩云吹易散，早向枝头消歇。风雨无情，韶华似梦，草草过三月。残英难绾，柳丝多化香雪。堪叹瘦尽诗魂，绮窗病起，忍见春光别。断粉零朱飘泊感，独把花锄凄绝。香土埋愁，纱囊贮恨，和泪凝成血。此时幽怨，只伊鹦鹉能说。"}