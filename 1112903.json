{"id":"1112903","title":"咏梅次韵二首","dynasty":"宋","author":"张孝祥","text":"楼上箫声欲断魂，仙官分与一枝春。旋摧妆额添新样，细撚香须数玉尘。月下精神宜淡贮，雪边肌体更清匀。老来花事无消息，只有君诗当写真。天与孤标不受尘，生憎桃李斗芳新。诗成名下无虚士，花在身边当丽人。只恐素英欺白发，试烦纤手插乌巾。风流今代神仙尉，管得河阳县里春。"}