{"id":"807539","title":"念奴娇  送钮书城之任项城","dynasty":"清","author":"陈维崧","text":"碧鲈锦稻，记君家、旧傍垂虹亭子。疏影暗香姜白石，一旦起而为吏。绶染红桃，符分铜虎，差足云豪耳。欣然捧檄，当年毛义如是。极望地入鲖阳，邑名南顿，树短才如荠。去约官僚閒射猎，应认前朝战垒。古驿熊啼，荒村虎叫，日落城墙紫。虚声处士，此言专仗君洗。"}