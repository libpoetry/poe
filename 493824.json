{"id":"493824","title":"洗兵马行","dynasty":"明","author":"庞嵩","text":"频年岭海风尘恶，阴霾白昼常漠漠。蜂屯石寨拥干戈，猬集风樯鸣鼓角。向时三五陵孤村，今来千数扫村落。向时伏火惊入来，今来掩取勒赎博。峻宇层楼已毁坚，荜门蔀屋空灾连。生人血肉尚堪走，枯骨原泉忍发迁。民苦跃地号叩天，苍天有耳应可怜。吾皇赫震雷霆怒，简书特下扬威武。壮猷指画有方公，洸旅经营属召虎。貔貅百万降自天，旌旗闪闪飞云烟。渊渊鼓动钲铙奏，止如山立行如川。先锋幸有元戎奋，铁马金戈突驰阵。捣巢破竹势莫当，爨釜游鱼倏成困。凯歌献馘归仍仍，崇朝夙曀开清明。急书露布报天子，长挽银河洗甲兵。"}