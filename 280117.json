{"id":"280117","title":"狂人·少小读儒书","dynasty":"现代","author":"周作人","text":"少小读儒书。尊崇也仲尼。无可无不可，号为圣之时。嗣复见老子，广大似过之。大道不可名，世事差能知。飘风与骤雨，天地难久持。儒家贵中庸，道理或在兹。齿亡舌尚存，复是隐者师。庄生说木雁，反复畅陈辞。道家重养生，为我固其宜。众生虽苦饿，未肯投身施。毳衣出函关，逝去不复疑。后世有哲士，读史识其微。自疑在水浒，朝夕多惧思。唯恐身作脯，徒佐酒一卮。自称曰狂人，措词杂愤悲。此意无人领，归卧东海湄。逝者长已矣，杯羹不可遗。但怜坚目辈，芸芸亦苦为。"}