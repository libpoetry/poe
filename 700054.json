{"id":"700054","title":"次韵画松二首","dynasty":"明","author":"陶安","text":"铁干宛如韦偃笔，误令工匠施刀尺。阴森黛色千古深，髣髴霜痕半天湿。猿鹤清音恍在庭，龙虎白骨坚如石。从知能事不易成，画水犹云日踰十。苍标当入凌烟笔，相去青天不盈尺。独持劲节冬雪寒，长带恩光朝露湿。回枝忽变老蛟形，托根不向悬崖石。按图必求如此材，待搆明堂价增十。"}