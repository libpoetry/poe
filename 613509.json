{"id":"613509","title":"题舍弟浣句池","dynasty":"明","author":"李之世","text":"吾家仲子差不俗，斗如一室罗花木。当门嵂屼对南山，白日云阴溅飞瀑。穿云入洞几逶迤，疏脉通泉贮作池。我有旧题浣句字，移来恰好稳置之。此池不深亦不浅，其中可畜数鱼儿。漱流洗耳古人事，取名浣句夫何为。浣之又浣无不可，其句伊何文与诗。一字经营堪呕血，片言悟心差解颐。匡床木榻堆湘帙，倦即高眠醒即披。我来扼腕论今古，偲偲切切复怡怡。此道由来有宗统，譬如大海汇流澌。狂澜一柱任颠倒，东西南北纷如驰。何当一挽天河水，洗涤日月净昏霾。雕虫呫哔竖儒事，千秋之业宁在兹。高歌一曲卧池上，梦入池塘春草时。"}