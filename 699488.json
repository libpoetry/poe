{"id":"699488","title":"甲辰中秋后二日礼德山鉴大师塔偶成四偈示同行诸衲","dynasty":"明","author":"袁宏道","text":"少年学得跳胡神，十地三贤眼上尘。老去无端呈败丑，倒持霜刃与他人。流水高山只自听，白云终不碍峰青。贪他一口龙潭沬，枉却金刚般若经。电走星流也是迟，龙潭不见是亲师。而今石塔牢龛取，正是金刚出世时。棒头有眼师辨取，响里寻文我不知。前日少陵祠上过，秋花秋鸟总如诗。"}