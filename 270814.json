{"id":"270814","title":"十月十五日夜雪","dynasty":"清代","author":"宋湘","text":"檐日晚尚明，野烟昏已满。禁城柝递深，人海声遥缓。大噫一以息，寒邻百相款。昏灯照敞裘，滞客婴荒馆。移几俯炽炉，取泉注深碗。疏棂莹新明，虚幌薄馀暖。倒影浮楼台，流光接町疃。呀呀驴何鸣，浙浙叶微伴。检时正小雪，纪日当中浣。兆丰期匪愆，集霰晷叶短。以兹阴阳调，则喜灾沴罕。前者蓂一叶，窥天手寸管。曰朔乌则亏，曰望兔斯断。而皆浓阴护，章亥不足算。舜心自有云，宣时漫多旱。穆穆两圣人，旰食不忘远。合信德回天，况谈山压卵。洗兵岂无日，挽河即堪盥。纷纷楚蜀隅，踆踆麋鹿转。此皆太平民，轻弃百家酂。文德以远怀，武功亦载缵。歼渠咸维新，诞告在用亶。春牛郭北眠，思妇城南懒。诸将夫何人，庖丁识大窾。此夜倘入蔡，作碑韩谁袒。"}