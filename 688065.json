{"id":"688065","title":"次韵高德初述怀","dynasty":"明","author":"朱同","text":"梦破梅花夜不眠，满床明月正中天。一时用舍真儿戏，千古兴亡著简编。身老自堪归杜曲，诗成谁使效张颠。平生心事何人解，拟向王门一上笺。笛声惊起海龙眠，送作江南雨满天。世上风云閒老手，山中灯火废残编。窜身岭海悲韩愈，借榻禅房喜大颠。自是草庐无意卧，不烦束帛为戋戋。"}