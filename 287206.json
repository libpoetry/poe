{"id":"287206","title":"湘江静·纪梦。天孙渡河前三夕，余病始閒，梦见一廨前鼓钹喧阗，作鱼龙曼衍之戏","dynasty":"现代","author":"夏孙桐","text":"望里银河沈暗浦。倦匡床、剩炎犹驻。迷离梦景，虫沙证劫，诉谁家愁句。陌上沸鱼龙，一波见、一波旋去。行人渐少，郊燐自青，荒烟外，是何处。病魄苏，秋绪苦。漫低徊、蓟丘云树。龙蟠气尽，乌啼夜冷，警凄清笳鼓。烛剪怕重昏，扑窗听、乱虫如雨。孤吟到老，閒居赋了，芜城又赋。"}