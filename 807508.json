{"id":"807508","title":"念奴娇  丁巳中秋广陵寓中病疟不获为红桥平山之游怅然有作奉柬金观察长真先生并示豹人穆倩孝威定九蛟门叔定女受无言诸君","dynasty":"清","author":"陈维崧","text":"最无聊赖，又西风吹到，隋皇宫阙。明月桥边烟景换，依旧玉箫凄咽。绿水全昏，黄花早瘦，往事凭谁说。江山如画，恰逢愁卧时节。安得桓石虔来，为驱疟鬼，放我眉梢绝。更把杜陵奇险句，高咏子璋热血。仆病何妨，人言可憎，笑汝揶揄物。曼声狂啸，碧云片片都裂。"}