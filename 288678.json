{"id":"288678","title":"烛影摇红·己卯正月十三日寿杨只庵六十","dynasty":"现代","author":"袁思亮","text":"宝月将圆，珠灯花蕊光相乱。三元集圣是弧辰，数甲今初满。早岁凌云赋献。醉宫袍、樱桃赐宴。含鸡伏省，画隼行郊，才名江汉。昼锦归来，鸱夷一舸聊同泛。千金肘后出神方，良相功仍擅。隐几犀抨世换。动高吟、蓬山未远。海沉香袅，帘外春寒，壶天自暖。"}