{"id":"798099","title":"贺新郎  月夜看梅花","dynasty":"清","author":"陈维崧","text":"皓魄光微渌。喜东风、琼枝璧月，清辉。顾影娉婷无一语，吴女纤腰初束。斜倚在、珠阑曲曲。看到夜深风露冷，浸檐前、一片圞圆玉。吾醉矣，共花宿。愁肠被酒还相触。且狂歌、莫言兴尽，再斟醽醁。忽忆开元当日事，中有梅妃蛾绿。何必羡、玉奴新浴。可惜楼东三十树，雨霖铃、都作连昌竹。花应叹，睡难足。"}