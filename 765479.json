{"id":"765479","title":"眉妩 咏扁豆花次丁保庵韵","dynasty":"清","author":"杜文澜","text":"认参差茅屋，宛转疏篱，村小画秋意。唤酒邀邻话，斜阳淡，低棚同认晴翠。懒蟾泻水，渐数丛、香雾筛碎。恁重看、瓠叶萧疏处，自横卧烟际。黄竹依墙扶起。似旧藤零落，芳架垂紫。休问相思约，江南路、西风都换花事。露华暗洗。待夜凉、罗袖新试。怕霜印柴门，蛩语断梦难记。"}