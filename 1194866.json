{"id":"1194866","title":"祀潮州三山神题壁 其二","dynasty":"唐","author":"陈元光","text":"孤云悦我心，一点通神意。流泉濯巨灵，深谷豁神智。魈魅神之兵，黎庶神所庇。精气烛彼天，名山妥灵地。岭表开崇祠，辽东建神帜。六字动天威，九重颁岁祭。相期翊国忠，我舆三神契。孤征东岭表，冒雨一登临。再拜烟雾霁，群峰奎壁森。独山峰耸阁，中谷水鸣琴。明山卉木翳，遥林云雾深。瞻庙开明贶，平辽断秽祲。神颫号万籁，列宿献千禽。树尾扬旌帛，山头旋革金。葵阳烘固介，华露润华簪。鼎立峥嵘势，钟闻杳霭阴。绾荷据口勾，掬水洗怀襟。瀑石流觞咏，丰碑驻马吟。三山香火地，万古帝王钦。"}