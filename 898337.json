{"id":"898337","title":"赠晁十七","dynasty":"宋","author":"张耒","text":"应之风骨世绝伦，濯濯芳柳当青春。琼瑶冰雪照一坐，我恐子是神仙人。十年声名望不见，一日邂逅情相亲。安仁白璧绝瑕玷，宗之玉树无埃尘。襟清胸明遇事敏，西河旧政传诸民。县门高开吏束手，讼至立决如有神。别君还家恍如失，咫尺莫见徒为邻。会期残春再携手，满引大釂无辞频。"}