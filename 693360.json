{"id":"693360","title":"春日芸香小阁燕坐偶成二首","dynasty":"明","author":"苏葵","text":"院宇无尘有落花，水晶帘外竹交加。书当快意频惊蠹，酒为催诗不怯蛇。心上乾坤偏浩荡，眼前尘土漫纷奢。曲阑徙倚闲思想，学到庄周亦大家。庭草青青长欲齐，道人情性亦濂溪。绝无野马侵窗几，惟有光风拂杖藜。报喜报晴鳷鹊噪，呼云呼雨鹁鸠啼。平生颇识闲滋味，傲睨乾坤日未西。"}