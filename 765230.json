{"id":"765230","title":"续李舒园元沪读郁离子诗十二首 其十二","dynasty":"清","author":"张晋","text":"唐蒙与薜荔，俱生松朴间。相与谋所丽，唐蒙论何偏。谓朴不材木，惟松堪周旋。茯苓产其下，雨师食而仙。其膏化琥珀，贵重齐琅玕。老干耸霄汉，疏叶响管弦。薜荔咥咥笑，掉头不谓然。山以金被凿，石以玉受镌。有美不自蔽，安得终天年。彼且困斤斧，何况能我全。朝来果见伐，唐蒙亦死焉。顾视荔与朴，柯叶仍纠缠。"}