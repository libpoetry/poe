{"id":"50811","title":"张仲读书吴山","dynasty":"明代","author":"皇甫汸","text":"辍养辞南陔，驾言迈西郭。问子将何之，避喧谢羁缚。堂闾岂不怀，云林谅有托。风叩支关清，月鉴董帷薄。披帙就长明，静夜灵花落。羊亡屏意筌，猿定启心籥。幽谷闻鸟鸣，澄湖眺鱼乐。霞绮杂烟丝，桃柳互纷灼。时枉塘上篇，日积丘中作。焉得奋羽翰，因君适寥廓。"}