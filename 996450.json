{"id":"996450","title":"写真自赞五首 其三","dynasty":"宋","author":"黄庭坚","text":"或问鲁直似不似，似与不似，是何等语。前乎鲁直，若甲若乙，不可胜纪。后乎鲁直，若甲若乙，不可胜纪。此一时也，则鲁直而已矣。一以我为牛，予因以渡河而彻源底。一以我为马，予因以日千里计。鲁直之在万化，何翅太仓之一稊米。吏能不如赵张三王，文章不如司马班扬。颀颀以富贵酖毒，而酖毒不能入其城府。投之以世故豺虎，而豺虎无所措其爪角。则于数子，有一日之长。"}