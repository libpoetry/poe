{"id":"826829","title":"绮罗香·白兰花","dynasty":"清末近现代初","author":"金兆蕃","text":"暗沁甜香，明镌软玉，楚畹余芳犹剩。旖旎玲珑，开及晚妆才竟。缀罗襟、珠汗融初，欹绣枕、玉颜娇并。忆年时，茉莉低鬟，鸾钗新换鬓边影。芳姿邢尹自别，谁状南方草木，嘉名持赠。领略温黁，吟遍云晨烟暝。剪蔻梢、雨绽春含，拈桂蕊、露馨秋凝。问何如、蝶后蝉前，一簪风味省。"}