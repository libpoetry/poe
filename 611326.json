{"id":"611326","title":"卖拙歌","dynasty":"明","author":"邓云霄","text":"西园公，真奇绝，不愿乞巧偏乞拙。七夕铺张香粉筵，低头拜向天孙说。天孙玉梭织七襄，霞丝虹线组天章。园公胸藏锦绣肠，天工人巧相低昂。歌中丽藻驱韩柳，东坡辩舌钟王手。金石盈篇节奏鸣，龙蛇落纸纵横走。人生最苦不知足，何须用拙为貂续。天孙无拙可与君，憨生有拙君不闻。昔年怀宝骄白眼，此日索价高青云。园公问我拙数目，我拙三万六千斛。一口一斛用未尽，到今堆积还充屋。包裹何曾藉智囊，收藏正合居愚谷。我言拙状君莫笑，一个铁锤无孔窍。兀兀腾腾蠢性资，期期艾艾讷言辞。无书徒鼓便便腹，失韵空吟浅浅诗。曾事支离称小友，更尊溟涬作严师。吟诗作赋终何用，镇日推敲费拈弄。残稿宜将酒瓮覆，寄人莫倩椰瓢送。壮年作宦少因依，晚岁回车失路归。本期击水鹏同运，岂料迎风鹢退飞。归来偃卧长林下，夜逢醉尉还惊怕。如病如狂不自知，呼牛呼马从人骂。自怜年纪未衰颓，何事冰心若冷灰。七日凭谁凿混沌，千金无药治痴呆。怀藏此拙向谁卖，难折药资还酒债。卖货须寻识货人，一时惟有园公在。五车载拙向园公，不须白镪兼青铜。将我一团真懵懂，换公一副绣心胸。园公咄咄频摇手，君家奇拙兼百丑。君且怀藏自享用，更付子孙长世守。园公乞拙只问天，如君人拙不值钱。君且为鸠我为鹊，有巢各自相安眠。我闻园公言，自嗤还自疑。春蚕死茧里，织妇无完衣。离离栎树荫百亩，斧斤不到凌云枝。世间拙处亦有用，园公园公，好听村婆说春梦。"}