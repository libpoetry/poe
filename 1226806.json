{"id":"1226806","title":"从军","dynasty":"元","author":"郭昂","text":"祆氛惨白昼，天狼窥紫微。世故人心迫，秋高战马肥。乾坤增肃气，鼓角壮神威。刁斗凄风急，貔貅白羽挥。陈云愁不散，边月澹无辉。烽火千山起，炊烟万灶稀。兽踪惊远伏，鸟影避营飞。雷电奔长檄，旌旗拥戟闱。八风观世应，六甲秘天机。社稷悲雄剑，肝肠快铁衣。楼船功可继，铜柱愿常违。谈笑一时了，轩昂满意归。太平方有象，圣德自徽徽。"}