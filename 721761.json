{"id":"721761","title":"读吴汉槎秋笳集有作","dynasty":"明末清初","author":"屈大均","text":"吴江词赋客，谪戍自丁年。泪渍松花月，愁深粟末烟。东随射鱼部，北尽落雕天。弟子多蒙古，人称教习贤。黄鹄歌声苦，何殊汉细君。蛾眉抛白草，凤翮堕青云。肉酪调斋饭，毛毡制战裙。雪花如掌大，持打皂雕群。戍边同妇子，耕得橐驼深。白碱含霜冻，黄沙捲日阴。柳间烹野马，椵下掘人蔘。于靬多沾赐，牛羊一片心。南望是辽东，穹庐接混同。雕翎铺屋白，马乳点茶红。夜夜哀笳里，年年大帐中。诗篇传种落，尽道汉儿工。忽因长白赋，生得入榆关。都尉频挥涕，丁零亦惨颜。未曾埋雪窖，不必示刀环。三百胡笳弄，都归怨曲间。乌龙嗟久戍，白鹤忽来归。马湩阏氏酒，鱼皮鞑子衣。髡钳同蔡伯，涕泪似明妃。不尽边秋曲，声同笳吹飞。未共黄榆老，容颜似夕晖。虽同翁主嫁，亦逐子卿归。捲叶抛胡管，裁花著汉衣。喜无青草冢，寂寞在金微。才子多无命，如君亦有时。千金生骏马，百琲重文姬。筚篥羌人曲，琵琶汉代辞。何如君乐府，三复不胜悲。庾鲍才华在，初唐汝更新。梅花金管女，木叶铁衣人。一别鲈香水，重看凤阙春。故园知己得，勿复怨沉沦。"}