{"id":"1053261","title":"西湖雪霁寄彦瞻","dynasty":"宋","author":"释道潜","text":"西湖漫天三日雪，上下一色迷空虚。曾峦沓嶂杳难辨，彷佛楼观疑有无。饥雏乳兽失所食，飞走阡陌空号呼。中园却羡啄木鸟，利觜自解谋朝晡。晓来钟鼓报新霁，天半稍稍分浮图。试凭高楼肆远目，千里颠倒罗琼琚。逡巡夜月出海角，光彩猛射来城隅。方壶圆峤只在眼，绰约恍晤神仙居。咄哉浩景似欺压，谓我不足为传模。风流江左杜从事，气格豪赡凌相如。安得飘飖跨鸾鹄，手持栗尾来为书。"}