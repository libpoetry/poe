{"id":"816038","title":"送㤅伯之楚应学使张公之聘","dynasty":"清","author":"曹寿铭","text":"荆门九派水如烟，此去关河落木天。春苑莺花京国梦，秋风鸦点洞庭船。酒边供奉怀人句，客里冯唐未老年。大好青山无计住，办餐知少画叉钱。北固金陵指掌看，吴山遥接楚云端。大江潮落孤帆急，幕府秋深万马寒。南国文章收杞梓，美人《骚》怨问椒兰。何当重献《明光赋》，回首觚棱夜倚阑。"}