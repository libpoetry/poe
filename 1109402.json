{"id":"1109402","title":"题建州富沙门楼安济桥十绝呈太守黄彦发 富沙门楼五绝","dynasty":"宋","author":"刘弇","text":"通庄一日踊青鸳，目极须知剩得天。竞秀溪山归笔助，拨忙风月看觞传。文榱绣栱切浮云，喜色先开万井春。未俯栏干窥独鸟，已惊衽席度游人。扑闬行人衮底流，闉阇缥缈到三休。霜魂月魄交光夜，十二冰帘不上钩。王粲登临端不负，庾公兴味故应清。广寒约酌无多地，取取仙风洗骨生。曾闻仙者好楼居，楼外仙山入指呼。聊作上游新粉泽，使君不为贮罗敷。"}