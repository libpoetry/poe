{"id":"697769","title":"赠医士长律十首 上池","dynasty":"明","author":"胡奎","text":"吾闻上池世莫识，扁鹊传来信有神。饮水不过三十日，隔垣能见一方人。若非沆瀣流金液，定是昆崙漱玉津。自笑烟霞多病渴，愿分一勺洗埃尘。海上仙人有葛洪，骑云八极杳无踪。十年舐鼎来鸡犬，九转丹成变虎龙。玉髓岂无金液鍊，绛泥犹有紫苔封。只今谁得长生术，独有南州鹤发翁。匡庐西望太霞边，种杏仙翁不计年。花坞日高闻虎啸，芝田云暖借龙眠。活人何惜千金药，积谷全胜万顷田。回首紫薇山下路，万株团雪照晴天。南阳谷口菊花潭，百尺清泉一味甘。老去最宜延上寿，晚来犹可漱馀酣。金英汎滥和云湿，玉液泓渟与海涵。拟约柴桑陶处士，乌巾漉酒共清谈。昔年闻有孙思邈，曾遇神龙授异方。一夕珠宫开海藏，千金宝诀启天章。波涛浩荡秋无际，云汉昭回夜有光。往往到城骑一虎，山童时复佩青囊。羿后何年奔入月，至今捣药兔长生。一泓铅澒丹镕就，双杵云英玉琢成。金粟树边秋有影，素娥台畔夜无声。玄霜肯驻人间景，我亦乘桥出太清。闻说蓬莱海上洲，石田瑶草不知秋。安期惯采千年药，徐市曾乘万里舟。丹凤啄时清露下，玄龙耕处翠烟浮。何当服食寻仙侣，直碾飙轮八极游。凿井仙翁本姓苏，后皇嘉树翠纷敷。一泓碧甃涵云母，万颗金丸铸木奴。德洽人心终有济，泉通海眼不曾枯。我今亦抱文园病，脩绠何由转辘轳。隋侯当日见蜿蜒，径寸明珠射目前。孚及豚鱼应有自，恩沾鳞爪岂虚传。夜光何啻千金直，罔象徒探九仞渊。闻道鲛人曾泣泪，岂容鱼目笑真圆。雀也当年知报德，至今闻者亦惊猜。衔将白玉连环去，化作黄衣使者来。不是抚摩全羽翼，安能翔舞出蒿莱。金丸年少那知此，杨宝阴功位上台。"}