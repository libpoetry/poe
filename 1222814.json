{"id":"1222814","title":"玉山与郯九成自姑苏来吴兴僧可传邀余陪游弁山之黄龙洞时有紫霞同席遂分韵得花字","dynasty":"元","author":"赵奕","text":"盘屈度埼礒，嵚崟复谽谺。龙居潜石洞，花暖护蜂衙。峭壁生苍藓，清泉长赤砂。松涛响云壑，竹翠滴桃花。杖屦丹梯险，篮舆绿磴遮。攀藤啸猿狖，并草卧麇麚。绝顶望笠泽，倾溟想女娲。遥天连岛屿，远水接蒹葭。道士来邀坐，仙童为煮茶。林深多虎迹，地僻少人家。对景诗情逸，寻芝道气遐。窗幽尘不到，境胜兴无涯。堪种茅山术，宜栽邵圃瓜。宝书传正法，灵剑挂青蛇。径滑崎尤峻，苔荒突又洼。淙淙流暗涧，聒聒叫鸣蛙。下岭日欲落，登舟路更赊。平田飞白鹭，别墅宿归鸦。犬吠柴门近，鹃啼野树斜。菜畦黄扑簌，麦垄碧交加。老态倦跋涉，衰形独叹嗟！山翁荷锄锸，村妇倚篱笆。驻舫携红袖，停杯挟紫霞。金炉薰笃耨，玉手弄琵琶。错落倾香酿，玻瓈插艳葩。歌姬声缥缈，醉客笑喧哗。击柝城将闭，吹笳鼓尚挝。卷帘风灭烛，湿幔雨垂麻。今日虽云乐，他年还共誇。更阑归去速，灯影照笼纱。"}