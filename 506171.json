{"id":"506171","title":"远别意","dynasty":"明","author":"周是修","text":"远别离，楚水深，吴山高。吴山迢迢起烟雾，楚水浩浩生波涛。君今天南妾天北，欲往相从安可得。终朝不见若为情，况是频年音信绝。孤房独宿耿无寐，梦中恍惚平生意。罗帏翠被暖香残，珠箔银屏夜灯细。远别离，相思唯有空中云，时时千里能随君。相思唯有云间月，夜夜千里能照妾。妾看云月长踌躇，君看云月还何如。"}