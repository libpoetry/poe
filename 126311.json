{"id":"126311","title":"又一首·兄既名雍弟名睦","dynasty":"宋代","author":"邵雍","text":"兄既名雍弟名睦，弟兄雍睦情何足。居常出入留一人，奉亲教子如其欲。慈父享年七十九，四人稚子常相逐。其间同戏彩衣时，堂上愉愉欢可掬。慈父前年忽倾逝，尔弟今年命还促。独予奉母引四子，日对几筵相向哭。不知肠有几千尺，不知泪有几千斛。断尽滴尽无柰何，向日恩光焉可赎。"}