{"id":"1248854","title":"题二乔观书图","dynasty":"元末明初","author":"杨维桢","text":"乔家二女双芙蓉，一代国色江之东。乱离唯恐埋百草，岂料一日俱乘龙。江东子弟孙郎策，同住周郎道南宅。弟兄不减骨肉亲，喜作乔家两娇客。明年符死镜中妖，铜雀春深愁大乔。自是阿瑜能了事，黄星一道随烟销。小乔初嫁有如此，天下三分从此始。风流顾曲本多才，风雨鸡鸣戒君子。乔家教女善诗书，岂比小姑持刃为。帐中草檄名汉贼，已知事属方颐儿。君不见阿瞒老赎蔡文姬，博学才辩何所施，天下羞诵《胡笳》词。"}