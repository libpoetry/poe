{"id":"561910","title":"两河兵兴京师乏食民部尚书曹公德基出使三吴因纪其事","dynasty":"明","author":"贝琼","text":"东南寔天府，岁漕三百万。龙城积红腐，虎士班白粲。焉知十五年，不解戎马乱。采稆以为食，屯集成背叛。至今两河地，僵尸作京观。诸侯土贡绝，君忧切宵旱。尚书出宣旨，跋涉非所惮。国无九年蓄，志士常切叹。空山独病卧，无书托飞翰。中宵望使星，迢迢阻河汉。"}