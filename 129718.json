{"id":"129718","title":"梦有饷予宝器一奁者曰僧某甲入寂奉以别也一","dynasty":"宋代","author":"方岳","text":"何师何许人，何用与世绝。向来修何行，於今得寂灭。复以何因缘，梦与老夫诀。是身如虚空，而有何差别。云何作我相，饷别何屑屑。彼分香卖履，何者谓豪杰。老师出世间，亦复何蛮结。我法一切无，何以此宝诀。问宝何从来，岂为我辈设。师今何方去，更吐广长舌。"}