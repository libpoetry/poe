{"id":"687459","title":"和沈凤峰閒居述怀四首","dynasty":"明","author":"孙承恩","text":"端居茅屋日常閒，独看云霄倦鸟还。解组悔当迟数岁，移家恨不住深山。诗哦大雅如承面，门拥清风只自关。不用长生羡蓬岛，神仙元只在人间。匝合檐花柳拂溪，小窗浓雾入沾衣。间关并坐交枝稳，泼剌时穿密藻依。经济已非今日事，衰慵深愧素心违。惟将出处求无悔，敢谓微长赎百非。避寇从前此卜居，草玄亭子卧龙庐。孱躯未得添新健，病眼时能阅旧书。尚有乡闾推齿德，未应踪迹混樵渔。客辕不到门常闭，老懒将迎本自疏。散适田园不系身，乾坤无已一陈人。愁逢秋晚愁偏剧，爱到孙曾爱转亲。北斗太山还夙仰，清风明月是佳宾。幽居养得心恬静，不着人间半点尘。"}