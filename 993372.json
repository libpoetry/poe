{"id":"993372","title":"蔡君谟示古大弩牙","dynasty":"宋","author":"梅尧臣","text":"黄铜弩牙金错花，银阑线齿如排沙。上立准度可省括，箭沟三道前直窊。其度四寸寸五刻，鋈光历历无纤差。蔡侯出此问谁得，往年客遗来琅琊。琅琊筑城穿厚壤，既获磨洗争传誇。莫知岁月孰制作，精妙近世应难加。发机高下在分刻，今人妄射功仍赊。愿侯拟之起新法，勿使边兵死似麻。"}