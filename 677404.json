{"id":"677404","title":"衡岳感怀二首 其一","dynasty":"明","author":"胡直","text":"弱龄慕遐举，中为世网婴。虽抱及物志，而无济时英。家本衡庐交，早负泉石盟。秉宪涉湘沅，吏道滋牵萦。灵岳奠疆域，渺若隔蓬瀛。恭承帝新命，驾言事西征。回车恣探历，寥然夙心倾。朝暾荡云巘，翊我游上清。吾衰疲尘鞅，人已焉所成。卷怀惭伯玉，远游谢尚平。学道未有闻，怅然迫心情。安得同心友，眷言事耦耕。潜龙期晚得，混耀入无名。"}