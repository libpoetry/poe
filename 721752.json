{"id":"721752","title":"送严藕渔宫允还梁溪","dynasty":"明末清初","author":"屈大均","text":"宫允清华日，依然大布衣。敖知方朔是，狂觉子陵非。太液多泉水，瀛台有钓矶。此中依隐好，肯即故山归。珥笔蓬莱久，三年接御屏。人如若耶月，客是富春星。莫恨蛾眉短，须愁兰佩馨。金螭东畔立，可许一沉冥。作客来南海，迢遥别禁闱。平生紫芝草，不愧一当归。吴米冬舂白，湘鱼春鲙肥。停舟待丹荔，未可片帆飞。辞翰工无敌，惭予非赏音。无能师笔势，不敢说文心。团扇书难得，生绡乞至今。萧萧一水石，珍重比云林。汝与鸳湖客，工为南宋词。诗人多莫及，后辈有馀师。旧曲惊双绝，新声妙一时。小红低唱者，休被内家知。君家富山水，阳羡接吴阊。莼菜三秋美，鲈鱼一代香。清辞惠泉似，至味岕茶长。自浣端溪砚，临流日几芳。与雁辞炎海，翩翩奈尔何。鹧鸪留客甚，杨柳系人多。异日梁溪曲，同谁渔父歌。锡山泉最好，春酿寄岩阿。日南无月令，秋菊向春开。嗟尔采芳客，花时鼓棹回。金装殊未满，香浦好重来。父老看持节，雍雍陆贾才。"}