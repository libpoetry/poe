{"id":"702978","title":"次韵答表弟昕二首兼柬廷臣舅","dynasty":"明","author":"谢迁","text":"尘缨原不耐羁縻，旧隐归来已负期。适意漫怜孚蜡屐，任真翻笑墨悲丝。端居閒静聊观物，饱饭优游只和诗。更是溪山看不厌，披云寻月每忘疲。懒性年来幸脱縻，白头行乐遂心期。春深绿野双吟屐，雨后沧江一钓丝。却老荐添栽药圃，素餐犹愧伐檀诗。渭阳时有过从兴，只恐肩舆仆告疲。"}