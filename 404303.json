{"id":"404303","title":"意难忘·柬泗上李元贞","dynasty":"近现代末当代初","author":"黄松鹤","text":"天上飞笺。问东南倦客，若个词仙。多情偏易老，小别更须怜。扶浅醉，拥高眠。但换日依然。看等闲、三春又尽，聚散如烟。重来可待秋圆。得呼松扫径，遣竹挥弦。临风吟谢句，把酒续陶篇。明月下，白云边。共古意今传。莫尽教、山楼旧约，负了年年。"}