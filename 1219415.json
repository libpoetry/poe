{"id":"1219415","title":"送林照磨之越","dynasty":"元","author":"郑元祐","text":"朱甍翼翼小蓬莱，秋水芙蓉次第开。真宰不遗生物意，参谋须藉出群材。风生幕府文书静，月转城楼画角催。喝道莫惊刘宠庙，赋诗还上越王台。鉴湖水涨陂间稻，禹穴云荒石上苔。土有茶芽方入贡，陵无麦饭孰兴哀？齐民恳恻知何已？此日登临亦快哉。日脚萧韶天姥下，潮头旗鼓孝娥来。神人驩喜樯风顺，溪上千帆往复回。"}