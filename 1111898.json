{"id":"1111898","title":"拟古三章留别果山同官","dynasty":"宋","author":"吴泳","text":"边马思北依，晨风思北飞。役役会有还，之子胡不归。欲归又北征，适与风马期。忧端来无方，人则莫之知。不伤道里远，所惜光景移。肯以兰桂心，化作秋草萎。行道各努力，吾亦从此辞。巴之水泠泠，青山复成围。含晖排户来，颇若有所思。谓云为无心，终日长不飞。谓草非有情，盍为乎忘归。凡物各有系，余岂縻于斯。俯川观鱼泳，仰空看鹏垂。一笑有会心，钓弋何所施。同门二三友，星弁尝蝉联。一日两会面，三日一共筵。花时棋声里，雨夜诗筹前。斗酒相为娱，馀欢则陶然。永言怀及兹，馀愁浩如山。未别已足惜，别后谁慰颜。陆扬未可俟，寄声断鸿边。"}