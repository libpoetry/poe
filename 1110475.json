{"id":"1110475","title":"王左司致政还乡二首","dynasty":"宋","author":"孙觌","text":"安眠不蹋鼓蓬蓬，荣路先回鹢退风。独片角巾东路去，休惊蕙帐北山空。画图便可追三士，同社谁能作两翁。待拄一筇随蓟叟，摩挲铜狄霸城东。水满沧浪旧钓矶，春风江上片帆归。繁红不见桃千树，老干空惊柳十围。万壑烟云供坐啸，一龛香火结真依。落花细草应堪籍，醉撼长条雪满衣。"}