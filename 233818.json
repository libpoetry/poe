{"id":"233818","title":"游石池潭·吾家溪潭动百尺","dynasty":"宋代","author":"黄庶","text":"吾家溪潭动百尺，坐见游鱼可倒指。月明无风水不动，钩丝鉴中出朱鲤。乘閒具酒席草岸，呼网一举常百尾。鱠霜炙玉眠鸱夷，树挂落日醉不起。几年手板负青山，趁鱼舷声不入耳。凉秋九月役吏事，瘦马奔走黄叶里。有酒不得好景饮，访古或问刍牧子。指我石池十里近，苍苔畏崖碧无底。楚王北游叹寂寞，创奇造幽有遗址。我来徘徊知是否，废兴尽可付流水。仿佛故溪在吾目，濯手漱齿有余思。开樽喜与风景遇，芦花入杯劝人醉。渔翁有意助酒卮，青竹尽日垂空饵。我疑溪灵靳异景，不遣红鳞满人意。人生天地未归客，计较贵贱羞犬彘。当须醉倒载月归，不信乡梦留下止。"}