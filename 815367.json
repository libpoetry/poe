{"id":"815367","title":"点绛唇八首","dynasty":"清","author":"项鸿祚","text":"梦怯秋清，小屏题遍相思句。露浓如雨，不响梧桐树。采药栏空，是旧吹笙处。愁凝伫，暗蛩无语，凉月随人去。一样东风，杜鹃催去莺留住。澹烟微雨，春在花飞去。弹指光阴，又是佳期误。长亭暮，恨无重数，芳草天涯路。雨后鸣蝉，晚天云破柴窑碧。道人留客，一笑纶巾侧。缺月飞来，挂在疏林隙。秋无迹，倚栏横笛，酒醒微凉入。白露飞回，绿杨丝外轻帆转。水平村远，一镜菱花满。赋别江淹，已是登临倦。无人管，夕阳帘卷，风里渔歌断。轻棹归来，与君重看西湖月。落花时节，弹指经年别。柳叶双蛾，才展东风结。相思切，酒阑歌阕，总向灯前说。小院秋清，后堂却下葳蕤锁。玉管斜亸，老桂馀香堕。总是无眠，判得终宵坐。风吹过，一星萤火，来照凄凉我。雪映清流，望中了了长淮树。雁声随橹，重到江南路。寂寞空台，尚有鱼竿否。孤城暮，水寒风冱，早挂轻帆去。一样春风，杜鹃催促莺留恋。落华如剪，吹满闲庭院。南陌东城，到此芳情减。朱门掩，双双归燕，怕有人愁见。"}