{"id":"496200","title":"桂枝香 其三 次荆公韵，寄郭侍郎浅斋","dynasty":"明","author":"夏言","text":"登楼纵目。正云黯长空，天地凝肃。遥想金陵佳丽，锦围绣簇。玄武湖头司寇第，对三山、天外横矗。朱雀桥边，乌衣巷口，春游兴足。念昔日、杏园追逐。叹南北萍踪，音书断续。白首还山，高谊每惭虚辱。岁晚江湖冰雪后，喜岩下、桂枝仍绿。寄语浅翁，好怀都付，白鸥园曲。"}