{"id":"508506","title":"题成侍御清风亭歌","dynasty":"明","author":"倪谦","text":"云林之子骨已尘，九龙山人亦复往。今日沧浪有澹仙，篆籀独追秦汉上。结亭正傍小金峰，素璧虚白四座空。醉挥垩帚扫万玉，烟梢叶叶含清风。清风翛翛石床冷，梦入壶天吹不醒。兴来吟断碧池秋，身上潇湘水云境。红尘不受暑不侵，箨龙满壑幽且深。墨华尽带科斗迹，翠袖疑传环佩音。亭中有书兼有画，牙签如鳞插高架。业成射策谒九重，一日四海闻声价。铁冠执法宝殿东，衣绣更骑青海骢。霜台默坐对古柏，岁寒标格将无同。澹仙为我同年友，十载论交托诗酒。我欲从之访此君，因风问讯平安否。"}