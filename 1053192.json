{"id":"1053192","title":"过新开湖寄李端叔大夫","dynasty":"宋","author":"释道潜","text":"新开湖边秋梦晓，鸡犬无声人悄悄。试揭疏篷觇日华，水面残星犹缭绕。尝闻明珠藏巨浸，光焰一出辉群草。篙师为我暂停橹，罔象终期入幽讨。波间宛转兴方豪，依然别恨生怀抱。故人离群东海头，徇禄摧眉事枯槁。菰梢蘋末翠犹在，蕙兰憔悴青枫老。浪游不知岁月徙，旧约无端失天杪。目羡南鸿两两飞，安得身同羽翰小。游胥堂在吾必行，一榻数椽应预扫。"}