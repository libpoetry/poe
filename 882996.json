{"id":"882996","title":"赵仲礼示达庵唱酬次韵","dynasty":"宋","author":"孙应时","text":"旭旦群阴豁，春阳万壑融。八荒双眼界，千圣一家风。不必寻玄妙，宁须泥苦空。本来无见解，何处觅神通。谷粟饥为药，雷霆听或聋。鸢鱼均自适，虎鼠竟谁雄。轩冕因时贵，箪瓢有命穷。诗书休发冢，谈笑任关弓。陶令琴三弄，徐公酒一中。浮云容易改，明月古今同。上达真无累，纤瑕早自攻。论心逢益友，刮目庆新功。台阁须公子，山林付老翁。岁寒寻此话，一笑烛湖东。"}