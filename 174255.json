{"id":"174255","title":"放步园林得俗字韵","dynasty":"宋代","author":"郭印","text":"林稀怨秋风，松柏未改绿。偷閒挈杖来，小迳缘诘曲。鸟鸣契深心，山色供遐瞩。欣然若有获，一荡尘襟俗。平生本逸放，谁信简书束。失身名宦场，冠冕成桎梏。老骥欲何之，盐车终局促。求仁又焉贪，知足乃不辱。纳纳乾坤大，胡为自蹐跼。归欤倘成赋，矫首云中鹄。"}