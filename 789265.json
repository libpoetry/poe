{"id":"789265","title":"贺新郎 云期忌辰焚寄二首，用《弹指词》韵 其一","dynasty":"清","author":"王策","text":"地下相安否。一年来、瑶宫乐句，吟成几首。倘入修文颜夏伍，只有君家齿幼。慎莫倚、才情使酒。再问先期贤德曜，望乡台、应望重携手。曾否与，欢逢久。心香爇向深宵透。愿随君、飞神点鬼，甚时才勾。血拇凿牙何足畏，此辈人间多有。侬已是、几番亲受。知我惟君君又去，料赋成鹦鹉身难救。空有泪，滴襟袖。"}