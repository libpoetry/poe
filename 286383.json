{"id":"286383","title":"粤鼓·古之王者大无外","dynasty":"清代","author":"李锴","text":"古之王者大无外，有汉始拓西南夷。夷德反覆服叛数，用牛马视唯羁縻。五溪毒淫骆越悍，新息虎节尝行师。雷霆震惊百蛮詟，爰得铜鼓声天威。范之为马马龙立，馀鼓千载犹灵奇。继其事者丞相亮，德音荡涤宣泸微。荒陬穷徼靡不振夔，三千里安足多。王诛剪物不尽物，二轨实与天同规。迄今蛮种遂滋育，远物若鼓时凭之。深腔洞底面纸薄，四兽蹲伏如盘螭。海鱼天马重隐起，宝网细界金蚕丝。斑淹丹碧古色湛，玄冰凝结灵鼍皮。吾闻土蚀金则哑，试一弹指轰惊雷。夫谁呵护乃至此，无乃魍魉无支祁。呜呼鼓兮鼓兮汝在兹，摩挲我则有所思。"}