{"id":"1124393","title":"再送黄醇甫四川制干二首","dynasty":"宋","author":"项安世","text":"未冠声名璧水流，已嗔袍笏壮龄收。更堪绿鬓劳乌绶，好去青天上碧油。百岁重亲谁得似，十年三策未经酬。归来展尽平生话，莫负东阳沈隐侯。柏氏诸龙我独蛇，乐翁群玉子无瑕。高曾未远情终在，闽楚相望迹自赊。晓镜雪侵莲府绿，夜堂风入绛帷纱。天将广厦包全蜀，李监门阑喜可涯。"}