{"id":"1120939","title":"醉落魄/一斛珠","dynasty":"宋","author":"周紫芝","text":"江天云薄。江头雪似杨花落。寒灯不管人离索。照得人来，真个睡不著。归期已负梅花约。又还春动空飘泊。晓寒谁看伊梳掠。雪满西楼，人在阑干角。柳边池阁。晚来卷地东风恶。人生不解频行乐。昨日花开，今日风吹落。杨花却似人飘泊。春云更似人情薄。如今始信从前错。为个蝇头，轻负青山约。云深海阔。天风吹上黄金阙。酒醒不记归时节。三十年来，往事无人说。浮生正似风中雪。丹砂岂是神仙诀。世间生死无休歇。长伴君闲，只有山中月。"}