{"id":"835535","title":"金缕曲 四月十五深宵玩月","dynasty":"清末民国初","author":"潘榕","text":"云静长空碧。照中天、山河弄影，楼台增色。午夜漏沉庭院静，万籁无声寂寂。独许伴、骚人词客。澹到襟怀心共朗，抽吟笺、光灿生花笔。宵景好，诗囊阔。月圆难补人间缺。反牵他、闺情旅梦，伤离惜别。一样清辉同赏玩，各有悲欢胸臆。问几见、当头皓魄。且把闲愁收拾起，快安排、小饮壶觞列。斟旧酿，醉今夕。"}