{"id":"646577","title":"元公闭关庵中赋赠","dynasty":"明","author":"法杲","text":"桑橛挂柴门，门前草盈丈。龛室面梁溪，意在嵩山上。此时木落何纷纷，主人竟日何所闻。阶前寸土亦是地，慎勿踏破阶头云。君拚一坐十小劫，我此秋林踏黄叶。俯惊水走桥欲流，仰视云峰乱眉睫。蒲团烂后成尘埃，苍苔忍没蒿与莱。树杪晴岚碧如洗，请君试涉溪南来。君不知青山久寒生绿苔，山风欲遣柴门开。"}