{"id":"749861","title":"五月二十六日莼客枉顾山中获读其楚游诸诗感成长句","dynasty":"清","author":"沈宝森","text":"江村十日黄梅雨，波涛入户不得晴。扁舟忽报故人至，满衣檐雨一笑迎。袖中示我楚游草，知己相逢转潦倒。家徒四壁为壮游，他乡岁暮伤怀抱。随园以后诗格卑，街谭里语相摩追。先生只手障东海，春霆一发苏聋痴。从古天心浩难测，谁实生才转相厄。安定教士丛讥谗，相如为郎困资格。上书十载长安市，东阁相延号知己。读书坐老中兴年，闭门著书岂得已。山中五月新竹成，绿阴罩地黄鹂声。杨家果红吴盐白，风雨高歌浮百觥。饥寒那得久乡里，良夜清谈复余几。新诗录尽月五更，山钟摇雨曙鸦起。"}