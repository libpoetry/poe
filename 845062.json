{"id":"845062","title":"果园于春前四日来书久不作答为赋寄怀二章","dynasty":"清末民国初","author":"曹家达","text":"归雁迨青阳，所至会有期。江鱼赴东海，迟速安可知。人心非鱼雁，卒卒如飙驰。我有一封书，客岁寄莱维。故人日以远，书中不尽辞。藉慰平生欢，各道长相思。飘风阻中涂，鱼雁复何为。朝来东北风，吹我庭前树。德音从风来，飘然下尺素。书中何所言，遭时病沉痼。避地入劳山，黄冠息迟暮。海气砭肌骨，沾衣若霜露。肢体渐不仁，复向人间住。息交岂高节，人事有新故。"}