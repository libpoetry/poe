{"id":"1105068","title":"纪事","dynasty":"宋","author":"文天祥","text":"不拚一死报封疆，忍使湖山牧虎狼。当日本为妻子计，而今何面见三光。虎头牌子织金裳，北面三年蚁梦长。借问一门朱与紫，江南几世谢君王。枭獍何堪共劝酬，衣冠涂炭可胜羞。袖中若有击贼笏，便使凶渠面血流。麟笔严于首恶书，我将口舌击奸谀。虽非周勃安刘手，不愧当年产禄诛。"}