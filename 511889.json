{"id":"511889","title":"雪窗上人兰蕙图","dynasty":"明","author":"童轩","text":"西川上人号雪窗，丹青好手谁能双。时时泚笔写兰蕙，古厓阴涧如悬幢。何年貌此清无比，怪石疏篁映流水。翠带新翻凫渚烟，红芽乱吐鸥汀雨。我昔舟行湘水头，碧云两岸蘼芜秋。满林乌鹊自相语，不见王孙来此游。此时欲把江篱荐，彷佛灵均曾识面。西风帆急去如飞，歌断离骚并九辩。偶从滇南披此图，萋然丛棘相纷敷。援琴欲写意难尽，宛对江潭明月孤。滇南都阃好事者，臭味相看颇同价。高堂昼永篆烟轻，如坐光风与俱化。吁嗟兰为王者香，深林寂寞犹芬芳。采之我欲献天阙，肯使鹈鴂鸣秋霜。"}