{"id":"230102","title":"永遇乐·金昊行秋","dynasty":"宋代","author":"赵师侠","text":"金昊行秋，季商回律，天气佳处。瑞应皇家，祥开圣旦，宝历绵基祚。瑶池人祝，钧天乐奏，湛露宴均寰宇。万花覆、千官尽醉，盛事顿超今古。中兴天统，四三传序，揖逊自归明主。黄屋非心，萝图有永，远付当今主。希夷高蹈，寿康长保，五世祖孙欢聚。尊之至，千秋令节，万年圣父。"}