{"id":"685244","title":"养蔬四首为汉府教授王先生作","dynasty":"明","author":"王褒","text":"微雨朝来过，园蔬取次看。韭芽欣土暖，芥荚怯霜寒。畦理高低种，厨供旦夕飧。莫嫌藜藿舍，金玉试春盘。睡起应行药，群畦喜有成。银茄星错落，金薤笔纵横。姜掌香生馔，葱芽寸入羹。南窗时一饱，未数五侯鲭。云生花里径，雨泛竹边渠。积水收菰米，编篱护土酥。堪嗟漆园马，谁忆季鹰鲈。王业豳风旧，殷勤叙断壶。御冬当旨蓄，应得治芳园。挂壁藏新种，培泥拥宿根。萍齑怜凤炙，玉糁诧熊蹯。拟作冰壶传，雄才独讨论。"}