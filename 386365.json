{"id":"386365","title":"沁园春·闻玉如大姑扬州讣挽作","dynasty":"清代","author":"刘琬怀","text":"片纸传来，怆绝惊魂，沉疴弗疗。计春江握别，才逾半载，暮云企望，竟诀千秋。忆女情遥，训儿念切，凡事萦怀只独忧。匆匆渺、何年华表，化鹤来游。余生花甲同周。更交接、兰言意最投。记曩时共绣，拈针画阁，深宵分韵，刻烛重楼。棠棣花残，埙篪雨散，卅载人琴痛未休。今相聚、想一家骨肉，地下无愁。"}