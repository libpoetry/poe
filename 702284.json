{"id":"702284","title":"次韵贝原翚留别","dynasty":"明","author":"程本立","text":"客里逢君说故乡，留连樽酒过斜阳。汉时循吏称三异，马氏佳儿识五常。老去只惊搔鬓短，醉来不觉放歌长。明朝相送城南路，记取槐阴四月凉。五年官舍汴州城，一见乡人一怆情。赖有寒毡留客坐，可无春酿与君倾。北来山水登临倦，南去音书感慨并。何日吴淞江上住，两蓑烟雨钓舟横。"}