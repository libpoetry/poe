{"id":"1225402","title":"官买田","dynasty":"元","author":"朱德润","text":"官买田，买田忆从延祐年。官出缗钱输里正，要买膏腴最上阡。不问凶荒岁水旱，岁纳亩粮须石半。农家无收里正偿，卖子卖妻俱足算。每岁徵粮差好官，米价官收仍助钱。不是军储与官俸，长宁寺内供斋筵。寺僧食饱毳帽红，不知农耕水旱与荒凶。里正陪粮家破荡，剥肤槌髓愁难穷。普天之下皆王土，赋税输官作编户。春秋祭祀宗庙中，长宁僧饭真何补。官买田，台不谏，省不言，不知尧汤水旱日，曾课民粮几千石。"}