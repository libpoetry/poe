{"id":"940207","title":"赠赵奉议","dynasty":"宋","author":"陈师道","text":"为惠不必广，但问与者谁。受施何用多，名义以为资。平生师友间，四海参寥师。一穷无四壁，百代有千诗。再逐越淮江，三年鲁中归。初无赞公色，不异净名衣。才如得风鹢，已复触藩羝。路贫谁肯怜，语妙君所知。我往立谈间，欻若白受缁。乃知仁者听，不待辛苦词。赵侯名教士，劲气喷长蜺。论吐天下公，而合吾所私。明窗弄文墨，妍语含英姿。要与识者论，且避群儿痴。旧好无新功，终年此交绥。未须坚百战，当即建降旗。"}