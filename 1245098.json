{"id":"1245098","title":"送铁佛寺益公了庵朝京游浙","dynasty":"元末明初","author":"丁鹤年","text":"世尊出西域，教化极东土。大道本无为，盛德人所慕。只今灭度二千年，授经弟子如亲传。我生懒僻苦贪佛，或谓三生有胜缘。武昌铁佛古名刹，兵燹荐臻孰承乏。益公崛起振宗风，至味啖人如嚼蜡。相逢一笑即相亲，下榻东轩忘主宾。薰炉茗椀坐清夜，从容软语温如春。晓来别我朝京国，短策轻包适吴越。吴越山水天下奇，宝坊金刹皆人杰。公今参访必遇人，六根一扫无纤尘。钱唐潮音华顶月，独露堂堂见本真。从此平生大事毕，顿觉身心乐无极。踢翻大海水逆流，半夜中天出红日。我有故人僧中雄，不远千里来诗筒。烦公问讯向何处，说法今留兜率宫。"}