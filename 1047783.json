{"id":"1047783","title":"白石烂望齐山","dynasty":"宋","author":"沈辽","text":"西江水过南山来，青莎白砂一半摧。夜来雨猛山谷溢，平昔夷余安在哉。拿舟欲过白石烂，江风激激无纤埃。古来白石亦可怪，狂湍荡潏终不颓。南山经春草木王，群峰委曲青云堆。江中落景若图画，山翁住处无崔嵬。山翁憔悴如槁木，不与世俗同樽罍。江边山下人不识，斜日独上清泠台。"}