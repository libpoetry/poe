{"id":"1225221","title":"双林寺观傅大士顶相舍利及耕具故物","dynasty":"元","author":"吴莱","text":"古稠大山趋古原，古寺突兀倚山根。小溪前流未及渡，白塔岌起高蹲蹲。傅公故宅奉香火，厦屋万间周四垣。梁朝到今数百载，兜率说法天中尊。世曾出世役妻子，家或渔扈随犁犍。道冠儒履忽一变，胡膜梵呗争骏奔。萧衍老公坐玉殿，舍身建刹开祇园。花幡乱飞欲满席，拍板歌唱闻槌门。云光灵异竟何有，仉䏿怪神宁复言。藕丝袈裟上所赐，奇锦照耀扶桑暾。龙宫四万八千卷，宝藏一转百鬼掀。贝多遗文白氎像，经律论疏洪其源。黄罗绣褥裹顶骨，舍利五色摩尼燉。一牛眠云已化石，双鹤覆雨仍轩鶱。劫风吹地日渐坏，楼阁树林无半存。青梼并耸碧宇上，落叶散到人家村。浮屠仁祠始自汉，文罽华盖何翻翻。梁时佞佛特太甚，宗祀断血徒饔飧。父兄子弟且学佛，绝灭恩爱生雠冤。台城矗天或死守，虏骑乘衅真游魂。幸灾乐祸却圜视，入室操戈恣齧吞。蜡鹅厌埋冢难远，乌幔囚辱兵氛昏。人夭小果岂不有，宇宙缺■畴能藩。一朝佛出救不得，沧海搅作黄河浑。傅公家居自天属，时复耕耨不惮烦。朝廷聪明愿不及，塔庙涌出如云屯。长干空迎佛爪发，满国欲饱民膏腱。群僧无功并仰食，我佛独不忧黎元。惜哉后王永不寤，前后丧乱同一辕。后民皈向复未已，拱手礼跪骈肩跟。咒口波澜岂祝蟒，禅心寂默犹拘猿。终然百欺几一遇，世俗琐琐吾何论。"}