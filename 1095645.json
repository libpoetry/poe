{"id":"1095645","title":"书雪湖寄张高沙诗卷后","dynasty":"宋","author":"释居简","text":"大篇如建瓴，小篇如捍城。执此能事柄，凌夺造物真。雪湖坐此彻骨贫，致贫之具犹示人。铿锵应是我辈语，饥鸢悲苦哦清新。高沙旧日春风手，也是乘槎丈人后。红莲开幕著诗人，此段风流少人有。飞声郎署知闻旧，扫门谩惜千金帚。不图愿与丈人厚，要看云锦三千首。"}