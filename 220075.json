{"id":"220075","title":"芙蓉·佳哉木芙蓉","dynasty":"宋代","author":"李处权","text":"佳哉木芙蓉，秋晚芳意足。偶植华堂下，似续渊时菊。眷此好颜色，可玩不可触。始见开二三，旋已放五六。濯濯晨风吹。鲜鲜宵露浴。非关竞时节，庶用慰幽独。我老百念空，扫迹坐林谷。犹作烟霞想，久绝脂粉欲。三径阻幽事，吟苦颠毛秃。河洛未休兵，愧负杯中绿。"}