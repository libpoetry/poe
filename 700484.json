{"id":"700484","title":"陈鲁南学士自山东寄遁志十绝和之","dynasty":"明","author":"顾璘","text":"门接登山径，窗临洗药泉。草堂幽意足，况复近皇川。眺迥苍茫外，探奇紫翠中。忘机同海鸟，脱迹比云鸿。清玄非晋代，岩壑胜山阴。群从差强意，时来醉竹林。携樽登树饮，抱被枕流眠。本性疏狂甚，非关慕昔贤。真閒聊野服，至乐止人寰。肯为神仙误，虚寻度索山。新亭高处望，今代异风云。紫殿开京观，龙成五采文。星散南山寺，乘春取次登。封筒来往数，随处得诗僧。牛峰悬殿阁，对削献花岩。感慨千年杏，摩挲十丈杉。江动新林浦，天垂大石峰。四围山万点，云海濯夫容。旧路石冈僻，新堂松坞深。春风猿鹤侣，扶杖远相寻。"}