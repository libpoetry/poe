{"id":"522300","title":"邑博王东之杖文四川却从关中赴春试扪参历井之胜过家上冢之荣此一行也兼之而梁桷同升又以益儒林之美谈矣旗亭抗手歌以扬之","dynasty":"明","author":"顾清","text":"岷峨晴翠落鲸波，牛斗灵光出太阿。万里风烟归揽结，三川麟凤入搜罗。花明帝里春将近，云绕乡山路不多。往与门生作同榜，曲江先后引鸣珂。"}