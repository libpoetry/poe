{"id":"1168636","title":"禅房怀友人岑伦","dynasty":"唐","author":"李白","text":"婵娟罗浮月，摇艳桂水云。美人竟独往，而我安得群。一朝语笑隔，万里欢情分。沈吟綵霞没，梦寐群芳歇。归鸿渡三湘，游子在百粤。边尘染衣剑，白日彫华发。春风变楚关，秋声落吴山。草木结悲绪，风沙凄苦颜。朅来已永久，颓思如循环。飘飘限江裔，想像空留滞。离忧每醉心，别泪徒盈袂。坐愁青天末，出望黄云蔽。目极何悠悠，梅花南岭头。空长灭征鸟，水阔无还舟。宝剑终难托，金囊非易求。归来傥有问，桂树山之幽。"}