{"id":"845736","title":"水调歌头 寿赵阆州五月初五","dynasty":"宋","author":"无名氏","text":"玉斧折丹桂，锦绣拂银河。蟠胸虹气千丈，捧砚唤宫娥。三度花攒五马，一笑毫挥万字，何处不恩波。试问老仙寿，铜狄几摩挲。舞槐龙，垂艾虎，弄清和。湖山风月，且与吟笑侧金荷。明岁端阳时节，人在薰风殿阁，凉意入赓歌。宣劝滟昌歜，叠雪赐香罗。"}