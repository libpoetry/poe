{"id":"1115728","title":"明发祁门悟法寺溪行险绝六首","dynasty":"宋","author":"杨万里","text":"右缘绝壁左深溪，头上春霖脚底泥。溪里仰看应落胆，闭窗关轿不教知。一派泉从千丈崖，轰霆跳雪泻将来。无论惊杀行人著，两岸诸峰震欲摧。山不人烟水不桥，溪声浩浩雨萧萧。何须双鹭相温暖，鹭过还教转寂寥。溪行尽处却穿山，忽有人家并有田。幸自惊心小宁贴，误看田水作深川。山行政好又逢溪，况是危峰斗下时。知与此溪有何隙，遣它不去祗相随。已是山寒更水寒，酸风苦雨并无端。诗人瘦骨无半把，一任残春料理看。"}