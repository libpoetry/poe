{"id":"696000","title":"览古","dynasty":"明","author":"欧大任","text":"六国割裂日，天下惟纵横。秦未出函谷，驷铁胁齐荆。揣摩韩魏伏，睥睨燕赵平。新垣欲帝秦，计画业已成。慷慨鲁仲连，片言折锋棱。从来倜傥策，竟却十万兵。功成不受赏，布衣但蜚征。玉舄谢万乘，后有安期生。东海非二子，谁哉乘蹻行。子房击博浪，侠气不可束。芒砀云始飞，中原方逐鹿。黄石受书来，厩将天所卜。龛定内幄谋，四海一鼎足。扶汉汉已帝，雠秦秦已覆。尺书召商皓，翼就歌鸿鹄。游堪寻赤松，辞封竟辟谷。身隐全始终，功高远荣辱。迈迹古无两，炳几世诚独。贤哉疏大夫，能践西京躅。"}