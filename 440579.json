{"id":"440579","title":"谒潮州韩文公祠一百韵","dynasty":"当代","author":"汪茂荣","text":"南来三千里，幽赏觅此处。风物冠岭东，尤得人文助。山擎笔架立，江犹以韩著。蹑级破空青，倏尽大衍数。郁郁四大字，历劫靳题署。橡树渺无存，木棉龙虎踞。弥天张素书，业勤警逸豫。碑刻何琳琅，笔力惊脱兔；千秋仰止心，伊谁罄积愫。瞻谒端居姿，栩栩可言晤。眸子焉廋哉，一若有远虑。想公生不辰，五鬼蹙世路。君子讵忧贫，所忧道迷误。维时二氏横，猖狂阻天步。仁义充塞余，直为斯民惧。抉经执圣权，卫道公殆庶。鸣鼓攻异端，遂撄庸主怒。那惜衰朽质，翻谪南荒去。人情何能堪，公也安若素。有如居九夷，岂以陋自恕？素其位而行，即此天所予。殊同以资迁，夙夜勤治务。洞究滨海俗，计庸免典雇。紫稻盈南亩，鱼蟹渐饶裕。潮人乐陶陶，闾阎歌五绔。仁民遂及物，物有蔑王度。据处肆餮饕，暴虐殊可恶。睅然争长雄，如公岂阿附？人亦可茹柔，公则刚不吐。露布祭鳄文，继以治鳄具。先施而后诛，张弛见善驭。终驯冥顽灵，丑类南徙遽。物我均相安，进增生人趣。既富且庶矣，一何多建树；而公视不足，得非文教故？州学废日久，王庭贡未赴。治民首教化，端赖学校布。十室有忠信，此州焉别骛？忠孝行不劝，尸位鄙禄蠹。乃捐膏火资，拔尤择良傅。敬敷五教成，余事到章句。庶兴恺悌风，海滨俨邹鲁。尊公百世师，崇祠范金铸。饮食必祭祀，千载有余慕。朅来丁艰屯，狂澜莫砥柱。似公强项者，畴能旦暮遇？遂听世情非，种种堪咒诅。作俑咎谁尸？西学应控诉。始以进化倡，新变即福祚；次为民权竞，庸众尽可预；卒乃重科学，蒙昧蹶然寤。凡百卮言出，一察自吹嘘。格以子所绝，殊属意必固。哀哉耳食流，嗜膻趋若鹜。大道日摧颓，甘为西奴倨。进化何由适？竞利猛如虎；民权胡为张，窃国打逛语；科学底以尊？役物丛怨府。夫道一而已，此是彼必措。以夷变夏道，其与仁龃龉。道存国斯存，儒可医沉痼；弘道是在人，韩公殆可伍；人则兴于诗，诗教尤关注。一昨韩师院，海内髦士聚。高文论诗教，拨乱反令誉。不意正始音，此日方餍饫。溯自“五四”来，民粹沛莫御。千金重椎轮，敝屣弃大辂。诗词当其冲，首被谥陈腐。锻炼三字狱，忍心加刀锯。转乞田舍汉，僭窃风雅主。小人甘下达，抵死犹不悟。诗词乃奇葩，厥品自天赋。风骚开传统，源远流有序。百代富作手，遑论陶李杜。屈指廿世纪，尤堪称翘楚。不见秦威下，百舌学鹦鹉；惟此游夏徒，谔谔莫能侮；执简书国难，取瑟歌民苦；以视犬儒辈，媕娿殊无取。人格即诗格，端在脊梁竖。委身媚势要，究难避钺斧。君看弄潮儿，斯须虎变鼠。以之方彼美，冠冕定谁许？是故所系大，与道隆污屡。当其声光熸，天地亦错忤。吾人于此际，明夷利撑拄；风雅勤扶持，元气力培护。盱衡神州内，岂少道义侣？即如韩江畔，弦歌犹健举。传道复授业，远承韩公绪。诸生皆通方，于以受惠普。吟声满天地，诗卷写旁午。陶成君子德，孰谓世无补？是则赖贤劳，功在诗教巨。韩公若有知，亦当颔首俯。吾知之何斯？知之韩祠庑。韩山青苍苍，韩江入海舞。任重而道远，要当一气鼓。安得起韩公，伫看鲲鹏翥！"}