{"id":"722173","title":"壬申元日作","dynasty":"明末清初","author":"屈大均","text":"元正启节又壬申，寿母加年百福新。韦氏生徒梯几早，谢家儿女剪刀春。蓬头亦喜簪华胜，萝带偏宜舞锦茵。莱子未衰孩笑甚，膝前争作放鸠人。鹿布衣轻喜暖风，春来人事转融融。三时量腹还中叟，一日承欢即上公。柳吐烟光晴更绿，梅含冰艳冻逾红。椒觞次第先年小，新得孙曾乳燕同。细雨霏微作湿年，定知禾黍满中田。长居陇亩忧无日，暂学农桑幸有天。玉盏香浮椒目小，冰盘辛出芥心鲜。开春半日能沉醉，一岁欢娱解胜前。三朔那堪日蚀来，春秋少见此天灾。奔车未遣麾戈逐，吐壤先教伐鼓催。岂有鲍宣书更上，无劳后羿弹重开。炎光沐浴还晞发，尽扫虹蜺愧不才。衰暮弥教爱日深，非关葵藿解倾心。重轮岂可亏元旦，枉矢何当射太阴。歌舞东君贤姱在，起居西母阿环临。折花扶木持为寿，长向龟台听啸音。光华犹忆圣明前，拜手惟歌复旦篇。欲作康侯依昼日，先从王母乞长年。莺教堂上催春酒，花使房中献水仙。白发久忘兴废事，婴陵争似伯瑜贤。"}