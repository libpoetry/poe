{"id":"611043","title":"灯市篇","dynasty":"明","author":"邓云霄","text":"众星环斗极，万国拱京华。文物流殊俗，车书正一家。马放白登闲汉戌，笳沉青海靖胡沙。胡沙汉戍临荒服，尧封禹甸绵周箓。雄关虎踞一百二，圣主龙飞三十六。送腊玄霜散北郊，迎春青帝回东陆。明堂元旦朝诸侯，仙乐遥传万井讴。瑞日轻笼囗鹊观，卿云低抱凤凰楼。六衢九陌饶佳气，击坏升平多燕喜。宫中锦绣结熬山，陌上烟花满灯市。灯市游人杂还来，交廛列肆两边开。阵阵香尘萦晓雾，填填画毂度新雷。香尘画毂华灯下，竞巧矜能高索价。白凤斜飞螭口衔，黑龙倒舞麟须挂。鸡踏红莲玉作台，鲸翻绛蜡金为架。绮靡应同董偃奢，神奇肯在丁谖亚。更有胡商碧眼悬，携来异宝气冲天。黄金满斗真成土，彩帛如山不论钱。披图若献河宗瑞，陆地忽涌波斯船。制就九枝逾万万，装成四照讵千千。谁家千万争豪侈，中贵侯门兼戚里。横跨市上起歌楼，直倚云边奏声伎。火树光摇洛洞羊，春樽色泛嶓山兕。楼头弦管逐年新，楼底喧喧引看人。歌声窃窕闻黄道，灯影荧煌彻紫宸。紫宸黄道连双阙，银蟾皎洁银河没。已讶仙人五色烟，旋看帝子重轮月。月华星彩迥层层，马埒球场兴倍增。望去九门开铁缫，行来十道界金绳。妖姬解造千番曲，上客能酬几匹绫。公子王孙徒妩媚，鸣钟列鼎浪骄矜。良宵未觉欢娱毕，鼓声隆隆催晓日。转眼风光又一时，人生宁有百年期。冯唐白■遥相待，扬子玄经谁见知。羞随轻薄空驰逐，繁华富贵风前烛。潦倒堪为毕卓眠，升沉懒问君平卜。燕市难逢击筑人，素衣愁染帝京尘。"}