{"id":"1109775","title":"挽妻母郑夫人","dynasty":"宋","author":"刘黻","text":"诗礼传家耦吉人，雍雍完得性中仁。乡评莫识生前面，堂影惟悲死后身。孀节虎号坟柏夜，妇仪鱼忆涧头春。九泉寂寂应无憾，双璧分明作世珍。幸婿名门仅两年，一编心事苦难笺。袖因哭妇痕犹湿，觞未登堂讣已传。自悟浮生如泡幻，渠知党祸炽株连。墓头片石垂千古，亦把蛮烟姓字镌。"}