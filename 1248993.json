{"id":"1248993","title":"危脑帽歌读五代前蜀史有感而作","dynasty":"元末明初","author":"王逢","text":"白兜罗，青衲襫，金鸦翠翎七宝饰。圆方反正无定式，国人戴之天下惜。后宫如花醉妆美，君王无心冠带理。大木昼拔贪狼风，犹汎楼船济江水。承平礼乐亦草草，岂但当时帽危脑。可怜来者忘丧元，红缨末乱如云扰。君不见玉帛万国先王朝，会弁如星丽九霄。凤凰麒麟在郊棷，夔龙前殿奏箫韶。"}