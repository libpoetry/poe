{"id":"693093","title":"署中怀人十绝 太常朱世其光祚江陵人有国士之感行藏未定缺焉抠衣","dynasty":"明","author":"沈守正","text":"何图脍凤屠龙手，佞佛翻经对九如。惭愧昔人千里驾，十年空羡武昌鱼。破龙山下惜居诸，子厌承明退著书。莫似茂陵常病渴，明光视草待相如。公门如市心如水，九鲤能如子也清。不识始平痴博士，试看南粤董先生。无缘共听巴江雨，怀袖常存蜀道书。闻说庐山有新筑，虎溪远近定何如。南国诸生旧在门，音徽未远典刑存。今朝捧檄新文格，夫子重来道逾尊。公子勋名满冶城，逢人处处说鲰生。谗夫未便能投□，匣底鱼肠夜不平。药椀残编寄寂寥，歌梁舞馆半沉销。豪华尽是伤心事，沈约于今果细腰。一毡未必联床席，万里俱堪托死生。寄与君家老公叔，何须着论博高名。曾约秋风到石梁，桐翻一叶便如狂。即今木落山空矣，未卜何因见李郎。我来粉本满溪山，君住天都几日还。他日相逢应大笑，笑人云雾说荆关。"}