{"id":"489628","title":"金屏曲","dynasty":"明","author":"袁华","text":"蜀丝步障围雀屏，铜槃腻蜡光晶荧。云旗翻月招湘灵，兰芽玉茁春娉婷。宝钗翠滑欹双燕，鹄别鸾离诉恩怨。璚卮血渍燕支片，牵挽飞光为花劝。青蛇电掣星流虹，鲸呿鳌掷趋群龙。冶郎断缨灭银烛，肉台碎触连枝玉。海尘愁吹桃李容，洗妆并入华清宫。罗衣蝉翼绣芙蓉，粉汗红香飘蕙风。珍珠撒地谁先拾，露寒铜掌金人泣。芳卿寄谢无踪迹，东方煌煌太白出。"}