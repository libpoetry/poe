{"id":"696217","title":"寄李敬夫用其送行韵","dynasty":"明","author":"罗钦顺","text":"谪仙孙子瑩冰清，七步踉蹡五字成。心远独怜山水好，眼高浑看利名轻。存身我已惭龙蛰，縻爵谁应和鹤鸣。别酒半醒回首处，江风吹浪暮云平。几载岩居梦亦清，手栽松竹喜初成。君王自合天明畏，我辈宁关世重轻。残卷未容资蠹食，好山重许对鸡鸣。却愁心学人稀讲，满耳高谈了治平。"}