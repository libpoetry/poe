{"id":"678053","title":"兰亭","dynasty":"明","author":"陈伯康","text":"会稽内史多高情，山阴脩禊开兰亭。晴晖绚綵射藻井，茂林脩竹围春屏。山椒引泉碧云里，群贤结佩临清泚。羽觞随波白日迟，茧纸挥毫毕能事。滔滔逝水随东流，绝代衣冠成古丘。当时丝竹辍遗响，千年草绿空山秋。华胄蝉联天上客，南镇雄藩罗画戟。挥麈传杯坐赋诗，碧瓦朱栏换陈迹。今之视昔后视今，今人亦复多古心。人生富贵行乐矣，何用屑屑悲死生。"}