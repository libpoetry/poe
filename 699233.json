{"id":"699233","title":"读史三首","dynasty":"明","author":"莫璠","text":"五湖荐云扰，晋宇如瓜分。修蛇与封豕，乘时肆妖氛。茁彼池中蒲，雄姿盖世闻。投策渡江表，目中无晋君。兵威奋烈火，玉石将俱焚。谢傅运帷幄，子弟将中军。战血漂淮水，杀气凌浮云。遂令轩冕士，不污犬羊群。伟哉淝水捷，可方城濮勋。吁嗟谢安石，后世之桓文。彼哉清谈辈，碌碌何足云。赵宋世忠厚，养士三百年。时危不负主，繄彼文状元。勤王仗大义，擐甲相周旋。皇天不祚宋，白日沉虞渊。宁甘珠璧碎，不为瓦砾全。碧血溅燕市，精光上烛天。嗟嗟吾生晚，不得为执鞭。手持竹如意，击碎空山巅。魂兮渺何许，涕泗悲茫然。捐生固不易，处死犹为难。孰知龚胜后，乃有谢叠山。江东一溃散，跋涉何间关。瓯闵苦物色，国破家亦残。彼哉烈丈夫，矢死无生还。忠孝亦何物，古今称大闲。耿耿浩然气，上摩霄汉间。谁谓首阳高，有志能跻攀。至今百世下，清风激懦顽。我读三上书，凛然毛骨寒。当时祼将士，胡能不厚颜。"}