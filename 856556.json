{"id":"856556","title":"夜合花 其二 和刘春卿有怀金溪","dynasty":"宋","author":"王之道","text":"凌云气节，贯日精忠，艰难未许心灰。芳酒一尊，对君聊为君开。要识治安非晚，乐得贤、新赋台莱。愁似雪，喜青天万里，晓霁春回。须信赤绳系足，朱衣点额终在，休叹淹徊。梅实槐花，看看便是相催。座上觥筹交错，玉山峙、莫遣停杯。濡须好，傥他时富贵，犹冀重来。"}