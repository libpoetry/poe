{"id":"17555","title":"南亭对酒送春","dynasty":"唐代","author":"白居易","text":"含桃实已落，红薇花尚熏。冉冉三月尽，晚莺城上闻。独持一杯酒，南亭送残春。半酣忽长歌，歌中何所云。云我五十余，未是苦老人。刺史二千石，亦不为贱贫。天下三品官，多老于我身。同年登第者，零落无一分。亲故半为鬼，童仆多见孙。念此聊自解，逢酒且欢欣。"}