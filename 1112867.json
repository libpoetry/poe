{"id":"1112867","title":"游朝阳洞次孙机宜韵","dynasty":"宋","author":"张自明","text":"绿野年来喜有秋，行春到处小淹留。朝阳亭上初披雾，水月岩中更枕流。竹径不容周俗驾，桃蹊还泊晋渔舟。遨头自愧非元老，滥总师干乏壮猷。乘轺初至忆前秋，岂意持麾尚此留。立屋得僧成宴喜，游山如谢欠风流。劝酬同把菊花盏，来往自操莲叶舟。向晚洞门烟渐锁，祗应归兴更宜犹。"}