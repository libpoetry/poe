{"id":"794918","title":"台城路 冬夜寄绚华、抱珠两妹","dynasty":"清","author":"俞庆曾","text":"北风昨夜催寒紧，罗衾梦中凉透。压线光阴，怀人情绪，无语但笼双袖。眉痕低皱。怜蠋冷虚帏，霜浓短牖。何处难堪，一尊薄酒初醒后。背灯自知影瘦。望白云亲舍，故园回首。逝水年华，转蓬身世，又到岁阑时候。玉龙正斗。看枝北枝南，柳花飞骤。日暮天寒，无奈乡心暗逗。"}