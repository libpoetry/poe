{"id":"1114073","title":"冬至日雪二首","dynasty":"宋","author":"李纲","text":"银河谁挽落层空，散作琼蕤六出同。和气已随阳气至，人心自与帝心通。鲁台不用书云物，楚俗由来验岁功。多幸丰年又相继，从今卧治听衰翁。端木飞花片片匀，天风不动玉成尘。葭灰有意迎新律，梅蕊多情漏早春。更觉西山饶爽气，不妨东阁会嘉宾。十年不见浑如梦，休怪儿童笑语频。"}