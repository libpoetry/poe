{"id":"1107839","title":"华阳吟","dynasty":"宋","author":"白玉蟾","text":"家在琼崖万里遥，此身来往似孤舟。夜来梦趁西风去，目断家山空泪流。海南一片水云天，望眼生花已十年。忽一二时回首处，西风夕照咽悲蝉。一脚从别海南船，身逐云飞江浙天。走遍洞天寻隐者，不知费几草鞋钱。白云和我到天台，眼入青山意豁开。到彼山中结茅屋，空馀千古夜猿哀。拄杖随身入武夷，幔亭峰下雪花飞。行从九曲山头看，万壑千岩翠打围。武夷结草二年馀，花笑莺啼春一壶。流水下山人出洞，岩前空有炼丹炉。得诀归来试炼看，龙争虎斗片时间。九华天上人知得，一夜风雷撼万山。白马江头笑一声，红光紫雾水中生。急抽匣内青蛇剑，搅得黄河彻底清。渴饮金波数百钟，醉时仗剑指虚空。脚根戏蹑交乾斗，长啸一声天地红。移将北斗过南辰，两手双擎日月轮。飞趁昆崙山上去，须臾化作一天云。戏泛金船到海涯，暗随海水度流沙。一从登著蓬莱岸，去看琼台阆苑花。人身自有一蓬莱，十二层楼白玉阶。姹女金翁常宴会，堂前夜夜牡丹开。怪事教人笑几回，男儿今也会怀胎。自家精血自交媾，身里夫妻真妙哉。一吟一醉一刀圭，真气真精满四肢。若到酒酣眠熟后，满船载宝过曹溪。元神夜夜宿丹田，云满黄庭月满天。两个鸳鸯浮绿水，水心一朵紫金莲。饥餐一两黑龟肝，寒向丹田猛火山。但见心头无点事，不知人世有饥寒。青牛人去几多年，此道分明在目前。愿识目前真的处，一堂风冷月婵娟。片饷工夫炼汞铅，一炉猛火夜烧天。忽然神水落金井，打合灵砂月样圆。一泓神水满华池，夜夜池边白雪飞。雪里有人擒玉兔，赶教明月上寒枝。不动丝毫过玉关，关头自有玉京山。能于山上通来往，风搅九天霜雪寒。谁识周天造化工，于今蹙在片时中。只将铅汞入真土，炼出金花满鼎红。昨夜三更雷撼山，九天门户不曾关。曹溪路上分明见，有个金乌入广寒。玉皇殿下一仙童，曾掌符书守蕊宫。因甚俗缘犹未断，于今幻质入尘笼。曹溪一路透泥丸，只在丹田上下间。解使金翁媒姹女，朝云暮雨满巫山。祇将戊己作丹炉，炼得红丸化玉酥。漫守火爻三百日，产成一颗夜明珠。绛阙仙都一散郎，偶来尘世且佯狂。身中自有长生宝，夜夜飞神谒上苍。家在神仙九气天，天中楼殿贮群仙。偶然来到人间世，料想神霄未一年。气盖山河心胆粗，不能学剑不搜书。夜来掇得乾坤动，火候温温守玉炉。梦幻之身不久长，桑榆能几耐风霜。何如跳出利名窟，赠汝长生不死方。拈弄溪山诗伎巧，吐吞风月酒神通。且将诗酒瞒人眼，出入红尘过几冬。"}