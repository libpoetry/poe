{"id":"1131676","title":"和送春四首","dynasty":"宋","author":"廖行之","text":"潇湘江上送春归，酒榼何人共我携。不是吾侬怨春别，明朝车马各东西。三月春工倦欲归，花神应约手同携。明年早赴东郊迓，未论渠侬南北西。晼晚春光作意归，送春谁把酒樽携。多情风雨留连处，几看霖霪到日西。匆匆春驭去何忙，挽系难凭柳线长。好著新晴送行色，莫教风雨漫彷徨。"}