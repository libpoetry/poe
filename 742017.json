{"id":"742017","title":"班禅额尔德尼燕毕款留精舍茶话","dynasty":"清","author":"和瑛","text":"法筵肃肃开雁堂，饤坐目食盘成行。葡萄庵罗兼糖霜，饆饠陈黯䭃头僵。藤根騞騞刲乾羊，鸠盘茶杵牛酥浆。龙脑钵盛云子粮，麦炒豆䜺盂釜量。金蘤榻并狮子床，有如嵫景对若光。须臾乐奏鼓?镗，火不思配箫管扬。侲童十人锦彩裳，手持月斧走跳踉。趻踔应节和锵锵，和南捧佛币未将。哈达江噶如缥缃，花球霞氎兜罗黄。馨蒲伊兰螺甲香，主人顾客乐未央。愿闻四果阿罗方，客曰养心妨虎狂。孔戒操存舍则亡，出入无时慎其乡。佛传心镫明煌煌，瓶穿罗縠雀飞扬。儒墨相连理相当，定静止观归康庄，即心是佛真觉王。主人笑指河汪洋，我钻故纸君吸江。"}