{"id":"1109296","title":"九月十日赵令园饯送王汝州汝州留诗二篇次韵","dynasty":"宋","author":"刘攽","text":"华发悲秋复送行，茂林修竹若为情。菊花节去香犹在，桑落寒来色更清。赵魏优贤常不欲，春秋知我亦空名。别离何必皆千里，分手如今越与荆。五马来时照路傍，名园秋物自裳裳。吹花酒面蟹螯壮，下豉莼丝鱼脍长。问事不休推景伯，读书未见属黄香。穷愁解摘唯须酒，身外浮云天际翔。"}