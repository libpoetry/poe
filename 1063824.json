{"id":"1063824","title":"宿湘阴村野大雪寄湖山居士","dynasty":"宋","author":"释德洪","text":"梦回闻打窗，晓起喜覆瓦。江山惊昼永，秀色玄相借。升鞍风便旋，浩荡春随马。不忧江瘴生，更喜麦连野。湘山宜可老，庆吊同里社。乃尔废推挤，眷此多贤者。湖山薝卜林，为我花连夜。想见老居士，拥衲清入画。山阴兴未尽，玉麈思对把。政恐触机锋，怒遭握拳打。遥知和此诗，呵笔意闲暇。妙语斗清妍，正围红粉写。"}