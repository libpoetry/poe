{"id":"780063","title":"风流子 姑苏怀古","dynasty":"清","author":"曹贞吉","text":"胥门悬落日，东风软、人立小斜廊。是越女靓妆，舞停歌罢，捧心无赖，展转回肠。难重问、钱江烟水白，槜李阵云黄。歌吹海中，荒哉旦暮，温柔乡里，老矣君王。勾章烽火急，见姑苏台畔，长剑如霜。谁念鸱夷相国，目断危樯。早轻装一舸，浮家远去，功成身退，磊落行藏。回首故宫花草，难遣茫茫。"}