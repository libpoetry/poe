{"id":"678304","title":"和童佥宪士昂咏雪","dynasty":"明","author":"吕渊","text":"隆冬气凛冽，朔风布威严。同云糊正密，六出渐飞添。纷纷花絮杂，片片琼玉兼。高堆瓦将覆，乱落尘不沾。碧鸡没孤喙，金马埋双尖。皎洁炫晴瀑，虚明夺夜蟾。梅枝飘素粉，竹叶悬牙签。灞桥诗助思，锦帐酒伤廉。玉花轻入幔，冰柱细垂檐。自闻谢女咏，翻似织成缣。"}