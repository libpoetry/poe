{"id":"826579","title":"水龙吟·挽黄晦闻","dynasty":"清末近现代初","author":"张尔田","text":"竟?与陆俱沉，苍茫不晓天何意。哀时双泪，蟠胸万卷，一棺长闭。如此奇才，忍甘终老，诗人而已。忆当年对策，墨含醇酖，亲坐阅，虞渊坠。黯淡神州云气。唤沈冥、睡狮不起。艰难戎马，崎岖关塞，亭林身世。来日荆榛，庸知非福，先驱蝼蚁。更伤心絮酒，荒郊野哭，望魂徕未。"}