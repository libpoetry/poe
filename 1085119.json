{"id":"1085119","title":"李德远寺簿敢言勇退今之古人也东嘉王某赋诗以高其行","dynasty":"宋","author":"王十朋","text":"吴山苍苍烟霭横，皇都日日春风生。利涂捷径走轮毂，古道荆棘惟君行。吴江洪涛拍天汹，万楫千帆日相踵。六鳌入钓犹不归，急流知退惟君勇。斜川胜事今临川，锦袍风月追谪仙。芋魁豆饭吾亦有，脱屣有愧君翩然。我辈情钟惜离索，为国惜贤情更恶。江头送别春尚寒，回首冥鸿已寥廓。"}