{"id":"1128238","title":"二月二日富阳城东","dynasty":"宋","author":"程俱","text":"闭门三日坐听雨，不知春光已如许。桃李弄晴成艳笑，秾李怯风犹半吐。当年赤白桃李花，恨无佳人绝代歌。无事对花岂易得，有酒不饮将如何。一春何许最佳处，柳色初匀思杀人。风揉雨练不可触，明绿映空颜色新。旧雨来时花未齐，今雨一过花团枝。明朝试踏城西路，已复可怜枝上稀。"}