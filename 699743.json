{"id":"699743","title":"秋斋独对阅张曲江集追和感遇诗八作","dynasty":"明","author":"郭之奇","text":"人言秋气悲，我爱秋光洁。每当玉露时，复睹黄花节。清影在东篱，高人心自悦。含意待冬霜，梅花又可折。黄山飞晚翠，玉水动秋清。共传终古意，远出四时情。始知流峙物，长含元化精。万象殊多妄，惟此见其诚。鹏飞几万里，鹪巢但一枝。赋形分小大，谅非物所为。至人超象迹，鞭心独在斯。凌虚上寥廓，时俗安可知。九州不足步，南北岂云岐。风度曲江流，文心潮海见。千里共东粤，犹自称乡县。步公白玉堂，岂为清华羡。长吟感遇篇，已觉秋思变。风云不可定，日月乃如流。我无烟霜质，亦非波没俦。但识浮生理，何须不死求。希贤怀隐愧，入世抱深忧。圭璧资磨琢，岂不如学脩。一自高山仰，谁言天路悠。苔岑自有臭，松竹自有林。虽异同堂语，应留隔代心。荷风朝未歇，桂露夕已深。遐征无远翼，嘿对几幽寻。举目东西岭，分此白云阴。兰蕙摇晨风，菲菲不可息。绿叶垂紫茎，亦自有殊色。我欲贡瑶台，果值凌风翼。结佩吾将行，琼爢斯可食。"}