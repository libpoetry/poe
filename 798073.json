{"id":"798073","title":"永遇乐  京口渡江用辛稼轩韵","dynasty":"清","author":"陈维崧","text":"如此江山，几人还记，旧争雄处。北府军兵，南徐壁垒，浪捲前朝去。惊帆蘸水，崩涛飐雪，不为愁人少住。叹永嘉、流人无数，神伤只有卫虎。临风太息，髯奴狮子，年少功名指顾。北拒曹丕，南连刘备，霸业开东路。而今何在，一江灯火，隐隐扬州更鼓。吾老矣、不知京口，酒堪饮否。"}