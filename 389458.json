{"id":"389458","title":"忆故人·题李芝岩观察祥麟遗照","dynasty":"清代","author":"薛时雨","text":"如此丰神，佛心仙骨文章伯。天教领郡浙西东，山水吟情惬。过眼烟云一瞥。更懒学、北平射猎。花间补读，松下清斋，茗香泉洌。宦海茫茫，惟公与我盟冰雪。三年踪迹又西州，惆怅人琴歇。一瓣心香私爇。好灯宵、风酸雨咽。棕鞋桐帽，老带庄襟，遗徽如接。"}