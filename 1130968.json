{"id":"1130968","title":"杂兴","dynasty":"宋","author":"韩淲","text":"清风穆然至，林影何其明。不知春已夏，池荷亦敷荣。展簟理竹榻，幽梦时自醒。起行散腰脚，气适无留情。翾翾蝶粉白，气化随所之。人生事物间，自役应自知。赏心有馀乐，即目无足悲。天运非偶然，神释形已疲。云雷布凉雨，早稻叶翻翻。携锄走畦町，惜水不厌浑。吾方卧涧壑，人奚识丘园。望岁可以饱，高歌诵虞轩。长沟护流沫，沙石拥声处。溯洄一镜净，更觉云影住。不辞数鱼虾，甚欲下鸥鹭。夏气忻已深，今古本如故。独立看流水，草树相因依。清回滩声长，碧下波影迟。人生老当敛，心口常自违。啼禽忽飞来，夏气今如兹。"}