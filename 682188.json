{"id":"682188","title":"奉旨代撰恭祝圣母万寿二首","dynasty":"明","author":"于慎行","text":"宝祚恭膺幸有年，为承慈训化机旋。东朝共祝增仙算，大内亲趋捧寿筵。律转一阳熙舜旦，石将五色补尧天。母仪仰见超前古，图史应令万祀传。璇霄南极现祥光，入仗亲称万岁觞。宝座三重开内殿，法音九部举东厢。华嵩效祝春难老，衮绣承欢日始长。愿酌沧溟添寿纪，年年流庆衍天潢。"}