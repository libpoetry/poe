{"id":"979436","title":"次韵鲁直谢李右丞送茶","dynasty":"宋","author":"晁补之","text":"都城米贵斗论璧，长饥茗椀无从识。道和何暇索槟榔，惭愧云龙羞肉食。壑源万亩不作栏，上春伐鼓惊山颜。题封进御官有局，夜行初不更驿宿。冰融太液俱未知，寒食新苞随赐烛。建安一水去两水，易较岂如泾与渭。右丞分送天上馀，我试比方良有似。月团清润珍豢羊，葵花琐细胃与肠。可怜赋罢群玉晚，宁忆睡馀双井香。大胜胶西苏太守，茶汤不美誇薄酒。"}