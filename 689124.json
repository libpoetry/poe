{"id":"689124","title":"东昌公哀词","dynasty":"明","author":"何景明","text":"壮志空寥廓，中年与世辞。露寒青草梦，风惨紫荆悲。入政光前辈，传经实我师。大苏碑不忝，惭继子由词。岳城淹六纪，东郡未经年。别驾王祥胜，弹琴子贱贤。一官犹黑发，万事已黄泉。铭石看遗绩，凄凉太史篇。江海悠悠逝，那堪死别情。向平婚未毕，皂宰宦初成。夜雨原花落，秋风墓草生。九京何日返，空复望佳城。复魄黄河远，归程汝路偏。素车临故域，华表立新阡。室女啼秋夕，乡人吊墓田。萧条风雨候，愁绝对床年。一自封泉室，偏惊节序除。白杨悲北郭，青草蔓飞墟。天地存亡里，江湖涕泪馀。寂寥身后事，不忍读遗书。"}