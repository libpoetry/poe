{"id":"166211","title":"同天隐少章游嵩少怀元明","dynasty":"宋代","author":"李弥逊","text":"秦公我辈士，早踏翰墨场。万言若投石，十年犹枯囊。苦欲泛江海，有亲在高堂。牢落京华春，门无一壶浆。长鞭策瘦马，送我古道旁。怜我值险艰，赤心写摧伤。铿锵五字句，势雕鹗翔。感此坐矫首，星星鬓成苍。西风小摇落，雨洗烟岚光。嶂晓露孤秀，野阴棲暗芳。更携鲍谢流，履尽千岩霜。搜奇得幽深，访古到渺茫。月落潭影空，清吟殊未央。缅怀此芝宇，百忧绕回肠。三叹已哺食，十起中夜床。云埋长安日，魂梦不敢骧。茂苑富山水，结庐予所尝。我欲放船下，卜邻俯沧浪。耦耕种秫田，共扫三径荒。头白青山里，长歌乐岁觞。"}