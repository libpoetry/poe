{"id":"113484","title":"次韵周法曹游青原山寺","dynasty":"宋代","author":"黄庭坚","text":"市声故在耳，一原谢尘埃。乳窦响钟磬，翠峰丽昭回。俯看行磨蚁，车马度城隈。水犹曹溪味，山自思公开。浮图涌金碧，广厦构坏材。蝉蜕三百年，至今猿鸟哀。祖印平如水，有句非险崖。心花照十方，初不落梯阶。我行暝托宿，夜雨滴华榱。残僧四五辈，法筵叹尘埋。石头麟一角，道价直九垓。庐陵米贵贱，传与後人猜。晓跻上方上，秋塍乱萁荄。寒藤上老木，龙蛇委筋骸。鲁公大字石，笔势欲崩摧。德人曩来游，颇有嘉客陪。忆当拥旌旗，千骑相排豗。且复歌舞随，丝竹写烦哇。事如飞鸿去，名与南斗偕。松竹吟高丘，何时便能来。回首翠微合，于役王事催。猿鹤一日雅，重来尚徘徊。"}