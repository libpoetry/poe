{"id":"103141","title":"吴长文紫微见过","dynasty":"宋代","author":"梅尧臣","text":"岂敢以贫贱，而辄傲贤贵。但恨门阑遥，赫日去可畏。瘦马汗常流，寸步出无谓。是以逾十旬，景慕肠欲沸。近因秋雨来，纤纤有凉气。九陌可以行，轻服可以衣。方将事请见，疮足痛若{左足右非}。忽枉驺骑过，颜厚言莫既。尚期新醪熟，还往袭经纬。乃知君子德，曩分替则未。"}