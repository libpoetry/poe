{"id":"140169","title":"十二月二十日领客登介亭分韵得梅字","dynasty":"宋代","author":"魏了翁","text":"晨镳载宾从，披雾陟崔嵬。宇宙斂盈握，江湖大容杯。孱颜石丈人，玉立山之隈。山前大第宅，马头涨黄埃。独此抱昭质，萧然侣寒梅。有客以问余，豫为地为雷。雷出地为奋，何取於石哉。人以动为境，沄沄不知回。而能介然存，神气斯有开。相对得深省，欲归重徘徊。"}