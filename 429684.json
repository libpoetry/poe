{"id":"429684","title":"读史四首 其一","dynasty":"近现代","author":"黄浚","text":"久谓事当尔，崩解倏此日。锐师宵自加，剽风卷千室。黩昏固自焚，胠箧亦寡术。坐令道旁儿，匿笑蟹败漆。果然亡逡巡，牛李又迭出。友圭豚犬耳，亚子定谁匹。惜哉晋阳朝，亦祗画日笔。纷纷皆李锥，可但戮其一。往者足闵哀，来者莫究诘。吾侪终濡需，焦头真豕虱。"}