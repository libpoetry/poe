{"id":"705199","title":"木兰花慢 其一 月下美人","dynasty":"明末清初","author":"徐石麒","text":"惯娇怜软惜，常欲自，拟嫦娥。向云母窗前，琉璃阶下，小步轻那。徘徊几回顾影，更喁喁、私语意如何。恋此清光不寐，孤帏想也情多。乘槎隐隐隔明河。奈树影婆娑。看脸晕霞时，眼横波际，好景偏讹。欲凭广寒高处，问霓裳、一曲待谁歌。今夜炤人两地，炤人还炤心么。"}