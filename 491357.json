{"id":"491357","title":"壬辰感事六首 其四","dynasty":"明","author":"刘崧","text":"豫章屹孤城，出战当水背。退移石头渡，桥绝偶奔溃。红尘蔽江水，白昼惊惨昧。呼号振渊鱼，山石忽破碎。桓桓章将军，勇锐百夫倍。登城一指麾，奋击出前队。戈船久遮列，坚壁方拥对。堤防蓼洲急，控扼龙沙会。自断忽纵燎，危哉岋蓬块。斯人盛经济，兵略众所戴。肘腋将弗支，谁从振其匮。"}