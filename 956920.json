{"id":"956920","title":"交难","dynasty":"宋","author":"范成大","text":"美一人兮岩之扃，佩璧月兮间珠星。岁既单兮不圭币，路巉绝兮远莫致。稼石田兮长饥，谁与此兮蓺之。藉予玉兮双瑴，先予絺兮五两。不万一兮当此，托长风兮寄想。长风兮无旁，吾媒乏兮凤凰。谓蘋若兮蒿艾，凤告予兮以不祥。恐青女兮行秋，奄销歇兮众芳。搴芳华兮玉蕤，将以遗兮所思。玉蕤兮霜露，所思兮未知。"}