{"id":"2772","title":"云锦淙·云锦淙者","dynasty":"唐代","author":"卢鸿一","text":"云锦淙者，盖激溜冲攒，倾石丛倚，鸣湍叠濯，喷若雷风，诡辉分丽，焕若云锦。可以莹发灵瞩，幽玩忘归。及匪士观之，则反曰寒泉伤玉趾矣。词曰：水攒冲兮石丛耸，焕云锦兮喷汹涌。苔驳荦兮草夤缘，芳幂幂兮濑溅溅。石攒丛兮云锦淙，波连珠兮文遝缝。有洁冥者媚此幽，漱灵液兮乐天休，实获我心兮夫何求。"}