{"id":"593874","title":"鼎门行送罗光禄赴南都","dynasty":"明","author":"欧大任","text":"鼎门原在陪京里，朱邸黄扉照江汜。忆昔高皇卜洛时，万年基业江东起。苑树青连钟阜城，溪流曲引秦淮水。朱雀航头下栅塘，东篱园外通花市。江东佳气正氤氲，宝鼎凝祥荷圣君。此时南署推罗子，吾党通家雅好文。镐京丰水今都邑，荐庙朝陵礼非一。大官上食肃汉仪，内府颁金俨周日。君不见大江树锦波如玉，煌煌鼓吹金陵曲。千家多傍长干里，诸郎犹似乌衣族。君去驱车入鼎门，御沟夹道垂杨簇。有酒堪留阮步兵，报章应待颜光禄。"}