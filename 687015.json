{"id":"687015","title":"春日即事二首","dynasty":"明","author":"刘崧","text":"重门高键拥层基，古柏高槐荫近墀。瘦马来衔庭下草，乳鸦争夺树头枝。边城讼牒投何简，公府邮书报不迟。饱食频年无补报，春风消得鬓成丝。春来早起散晨衙，宴坐高堂又日斜。土燕冲檐时坠草，山禽引子自穿花。雕镌文字惭儒术，校理刑名重法家。犹有馀程消退食，东园隙地课锄瓜。"}