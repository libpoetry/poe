{"id":"416524","title":"齐天乐   馥丽蕤花产南非洲好望角，移植园亭已久，姿态楚楚。花白略似晚香玉，芬馥袭人。瓶供一枝，香盈满室，名芳也。倚此赋之","dynasty":"近现代","author":"胡先骕","text":"冰姿素骨春姽婳，亭亭一枝凝雾。巧靥笼烟，琼肌映月，妆点流光如许。离魂怨伫。黯好望风涛，暮天何处。断梦依稀，满腔幽恨为谁诉。茫茫海云万里，尽啼残谢豹，归思无据。凤蝶翩跹，红蕉宛转，前度心期重误。筝琶漫语。算烂锦年华，几番空负。落日西沉，瘴云迷晚渚。"}