{"id":"1247982","title":"中秋夜淮河舟中看月怀张羽","dynasty":"元末明初","author":"徐贲","text":"长淮浪平风暂息，万里云消楚天碧。东方月出海门宽，浩浩清河黯无色。楼船伐鼓顺下流，今夕何夕当中秋。金绳转影素华满，卸帆且作须臾留。夜深人家市声静，我独高吟众船听。思夺梁园席上才，气压南楼座中兴。百年此夜不多好，人世浮云何足道。虽有乡心自感伤，能无樽酒相倾倒。人间清景不可并，杯当暂辍歌亦停。翻思年年看月伴，如今落落如晨星。此怀此念谁能识，苕水东头静居客。为渠写作看月诗，西方拟附南飞翼。"}