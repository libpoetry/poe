{"id":"463973","title":"鬻歌行","dynasty":"当代","author":"杨雪窗","text":"朝鬻歌，鬻歌在城南；暮鬻歌，鬻歌在城北。三朝三暮送日月，城南城北无人识。我向红尘深处行，泉流松韵动清听。倦鸽危立楼之颠，邑民静伫楼之趾。吉他入手写潺湲，衢谣绕耳梁尘起。飒飒清飙吹木杪，春禽流啭千山里。客子征蓬去不归，倚闾白发泪如泚。故人携手展良觌，河山入俎鲈鱼美。忽闻掩抑绕中肠，决去青春如逝水。六弦谱出天地声，歌者非歌吐胸次。孤月高悬波澹荡，皭然直欲出泥滓。尔身游艺怆飘零，风尘解作不平鸣。自言歌到痴绝处，快然何啻万金轻。夜阑随分拚一醉，明日肩囊第几程。"}