{"id":"1159983","title":"和乐天闲园独赏八韵前以蜂鹤拙句寄呈今辱蜗蚁妍词见答因成小巧以取大咍","dynasty":"唐","author":"刘禹锡","text":"永日无人事，芳园任兴行。陶庐树可爱，潘宅雨新晴。傅粉琅玕节，熏香菡萏茎。榴花裙色好，桐子药丸成。柳蠹枝偏亚，桑空叶再生。雎盱欲斗雀，索漠不言莺。动植随四气，飞沈含五情。抢榆与水击，小大强为名。"}