{"id":"857112","title":"古风","dynasty":"宋","author":"王令","text":"古风何寥疏，世方盛誇慕。利涂剧先趋，直轨迷曲注。浑浑九河翻，仡仡百川注。分争或多岐，敛枕才一趣。睢盱承至欢，詟叠谢绝怒。才得升斗多，勉售形骸顾。不知万钟得，孰与一日裕。况承丘山羞，愿易顷刻遇。谁能脱近役，自放就遐骛。航湖足茭鱼，拔野厌芼茹。行招千古游，坐与来世语。延风敞虚襟，揖月坐嘉树。此意固有然，童儿未堪预。"}