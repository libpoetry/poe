{"id":"713480","title":"咏怀 其八","dynasty":"明末清初","author":"屈大均","text":"仙人空桐子，变化如阴阳。朝霞一膏沐，神光流未央。忘身故委蛇，八极纷翱翔。伊予从之游，矫掌承玉浆。日月如贯珠，吐纳养其黄。庄生化蝴蝶，相遇鸿濛乡。羽翼何葳蕤，餐花临扶桑。东澥涌其波，浮云四飞扬。尧轩去已久，斯民多忧伤。苟非姑射人，谁能应帝王。薄言税吾驾，深山垂衣裳。"}