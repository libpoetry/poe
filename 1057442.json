{"id":"1057442","title":"赠知训上人","dynasty":"宋","author":"刘弇","text":"英英商颜芝，远在青苍岑。云烟适有寄，为瑞本非心。往闻攀缘人，纡轸恣所寻。一落城市间，苾刍护萧森。鲸鱼叩蒲牢，大吼洪钟音。岩岩清冰骨，外垢不得侵。试从古人求，绛钵中支林。定香发远涘，慧剑韬长镡。招提始尝聆凑泊，尘端驶辨秋黄落。一见知非佁儗人，惩躁雪烦真刮膜。赤髭由来号该洽，况有新诗堪发药。俊如骁壶辈中出，秀甚巉巉麟一角。卑枝雨过结留荑，曲汜萍开窥哺壳。紫茸缉春柔，轻屣不蹑跟。白叠拥方袍，皖如崆峒云。时时好事者，巾屦喜及门。随缘缀香火，高谢乃世纷。齿先众一饭，独傲倾羲轮。顾我纷纷何所为，年来病眼欲成眵。风情落莫非故时，未适弃去唯应诗。辱师勤请过六七，独恨琐琐无经奇。强颜终篇使持去，著足成累庸非师。"}