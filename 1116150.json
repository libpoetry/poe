{"id":"1116150","title":"挽刑部王侍郎诗二首","dynasty":"宋","author":"汪藻","text":"诏跸南来首赐环，清名谁不仰高山。独操廷尉平反柄，徐步文昌侍从班。曾子哀矜情得后，皋陶明允罪疑间。中朝正赖公持议，那得超然便不还。满朝忠恕更谁知，家有西京小杜书。扬子清贫安甔石，于公阴德大门闾。虽嗟平进鶱腾晚，正值中兴选擢初。遗直至今谈未已，故知人不数曹蜍。"}