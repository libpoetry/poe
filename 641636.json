{"id":"641636","title":"子猷访戴图为朱梅雪题壁","dynasty":"明","author":"董纪","text":"清夜开门满山雪，梅云淡锁朦胧月。迸泉走突涧底冰，空谷应声如石裂。此时此景天好奇，天发人趣人无知。自非子猷杀风景，剡溪寂寥徒尔为。扁舟乘兴亦草草，兴尽何须见安道。当时不见故云高，若使见时无此好。高轩素壁瑩如练，乃有徐卿涂抹遍。千载山阴一笑端，髣髴于今画中见。"}