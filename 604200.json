{"id":"604200","title":"题游中舍寿母卷","dynasty":"明","author":"张萱","text":"郁郁冈上梧，亭亭梧上日。有鸟纷来翔，共鼓如干翮。时闻足足音，宛颈相颃颉。朝饮玉池津，暮餐琅玕实。将期百岁谐，何当乖羽翼。翻身入高冥，孤雄重悽恻。嗷嗷青云端，何以叶琴瑟。幸有丹穴雏，翩翩仪帝室。振羽金马门，德辉览八极。灵鸟瑞文明，帝心滋悦怿。龙章荐翟袆，贲此松楸色。愿言抚鸣琴，载赓姬公什。跽进一觞酒，我类荷永锡。"}