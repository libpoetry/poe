{"id":"377390","title":"高阳台·凤纸笺愁","dynasty":"清代","author":"蒋敦复","text":"凤纸笺愁，鸾衾压梦，天涯几惯无憀。草草尊前，当时记得花朝。丁冬刚听琵琶语，恁春魂、一半先销。更何堪、楼上春人，江上春潮。人间祇有青衫泪，算红冰未化，红蜡都飘。万水千山，而今说甚迢遥。微波淼淼吹难起，劝西风、莫画离骚。尽疏灯、此夕凄凉，细雨芭蕉。"}