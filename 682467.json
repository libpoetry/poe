{"id":"682467","title":"南行酬别徐鸣卿武选四首并次来韵","dynasty":"明","author":"区大相","text":"有美南州彦，来观上国光。官联班禁近，文誉婉清扬。兰蕙元同气，风波忽异乡。将寻醉翁去，山水古滁阳。居怀常闵默，别思更迢遥。尺璧谅非宝，枯桐惟半焦。鹓鸾劳觅侣，松桂枉相招。尚忝仆臣正，谁云淹下僚。长筹君恋阙，小草我怀山。微禄堪司驭，前贤滞抱关。官曹殊翰墨，职事等优闲。犹愧鸱夷子，轻舟去不还。谐世元无术，因君为决疑。物情嫌太洁，吾道贵希知。未有为霖日，谁怜失路时。赐环非敢拟，鸣佩更何期。"}