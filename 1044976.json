{"id":"1044976","title":"送李端叔","dynasty":"宋","author":"徐积","text":"有人颇似长沙傅，得官亦望长沙去。去时好赋楚江谣，还使风骚满江路。便须酌酒吊三闾，正是忠魂冤愤处。县令如今未去时，兰亭故事犹可为。莫惜千筒万筒往，诸君方壮我已疲。登科学究文章豪，数奇老将诗能高。长沙县令号才吏，方将睥睨谢与曹。凉风即是八九月，红萸黄菊花将发。正是诗家得意时，莫学古人悲莫节。东南美者有吴姬，红襦绣袂无所施。把酒一卮轻皓腕，得诗一句胜蛾眉。山夫野叟只如此，诸君达者应相嗤。有酒且慢饮，有歌且慢讴。共君说怀抱，未语先搔头。良久欲说说不得，胸中有物如山丘。君不闻东家女子花见羞，十六未嫁便悲忧。墙头楼上到日晚，马骤车奔如水流。西家亦有闺中女，月璧龙珠求未许。有心自比蟠桃花，无言窃笑阳台雨。谢鲲便是妾家邻，败唇折齿犹相语。何况五陵轻侠儿，抛金掷玉教人非。一夫奔处千夫驰，不论荣辱与刺讥。膻中之蚁醯中鸡，攫金逐兽两眼迷。主人下马客已齐，拜起俯仰容正卑。有如六月卖蒲葵，唯恐不售霜风凄。言至于此良可悲，所以慷慨见于诗。谁能起舞谁能歌，瓮中有物如秋波。古来多少无奈何，要须一醉都销磨。茫茫人间歧路多，不如海水通天河。"}