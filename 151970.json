{"id":"151970","title":"己丑二月七日雨中读汉元帝","dynasty":"宋代","author":"周必大","text":"照君颜如花，万里度鸡漉。古今罪画手，妍丑乱群目。谁知汉天子，袨服自列屋。有如公主亲，尚许穹庐辱。况乃嫔嫱微，未得当獯鬻。奈何弄文士，太息争度曲。生传琵琶声，死对青塚哭。向令老后宫，安得载简牍。一时抱微恨，千古留賸馥。因嗟当时事，贤佞手反覆。守道萧傅死，效忠京房戮。史臣一张纸，此外谁复录。有琴何人操，有塚何人肃。重色不重德，聊以砭世俗。"}