{"id":"1126512","title":"禽言四首 子规","dynasty":"宋","author":"梅尧臣","text":"不如归去，春山云暮。万木兮参云，蜀天兮何处。人言有翼可归飞，安用空啼向高树。提壶芦，沽美酒。风为宾，树为友。山花缭乱目前开，劝尔今朝千万寿。婆饼焦，儿不食。尔父向何之，尔母山头化为石。山头化石可奈何，遂作微禽啼不息。泥滑滑，苦竹冈。雨萧萧，马上郎。马蹄凌兢雨又急，此鸟为君应断肠。"}