{"id":"1119831","title":"道出南浦见萧子庄十首","dynasty":"宋","author":"陈渊","text":"雾压山城石径遥，笋舆乘月度溪桥。已投柳舍人方起，却访鳣堂市未嚣。墙仞未容肩可及，豹斑时许管能窥。相逢一笑无馀事，明月满怀心自知。雨丝收尽暮天凉，万窍号风酿晓霜。待趁新晴出闽岭，夜谈还喜漏偏长。平生交契独公深，岁晚那无裹饭心。白首它年林下约，此盟端的几时寻。五年重见各苍颜，往事纷纷醉梦间。不为投闲多暇日，岂能千里谒龟山。龟山涉世若虚舟，触处忘怀得自由。道大不容长役役，心闲无事只休休。了斋已复归黄壤，便恐人间此道微。后代不知谁得法，祇今无复更传衣。四海知心有几人，淡然今与鬼为邻。天下共冤渠不恨，平生忧国自忘身。斯文初不间衡茅，但有玄经岂患嘲。骐骥从他千里足，鹪鹩容我一枝巢。我在龙潭直下居，西来应不少双鱼。故人南浦如相忆，为寄平安尺素书。"}