{"id":"816574","title":"过江宁督署感晋阳君旧妆楼题印心书屋壁","dynasty":"清","author":"曾广钧","text":"平吴事业埙篪逝，入洛春光佩黻齐。戟署已消龙虎气，妆楼旧是凤皇栖。坏墙忆远诗篇在，苔石烧香履迹迷。十四年来逢谷日，不忘分手小轩西。江月初低碧溪沈，绿钱春锁画堂深。依微灯影摇悲角，萧瑟风弦动玉琴。望远楼台初见雁，绕行庭树猛惊禽。清溪夜夜流呜咽，未抵人间长恨心。"}