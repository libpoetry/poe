{"id":"791472","title":"出西郭行田间至南涧听泉敬步家大人原韵","dynasty":"清","author":"金和","text":"冈岭如环不可束，登高欲穷千里目。谢公喜搜山水区，柳侯爱记蛮荒俗。林花艳舒鹤顶红，潭水澄逾鸭头绿。逸兴犹看行负瓢，天籁不劳歌按筑。怪石突兀当关蹲，老树连蜷卧涧曲。趋庭诗学杜甫吟，志隐篇效苏过续。悠然归咏舞雩风，何时更濯沧浪足。"}