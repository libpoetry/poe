{"id":"696698","title":"芳树篇二首","dynasty":"明","author":"郑善夫","text":"芳树生广除，苍苍正轮囷。芳树不自芳，拂拂千紫宸。朔风吹树巅，素雪舒其神。今日曷不乐，公堂有嘉宾。把酒对兰楹，欢来不能陈。微言托哀竹，惠心款以伸。吾皇嗣历服，神武古绝伦。拔剑下大荒，裔夷率来臣。大食献宝刀，大宛献麒麟。单于独犯顺，戎衣不及晨。军声动地起，旦日至西秦。分金赐五侯，卫霍不爱身。万国拜稽首，三祝何谆谆。但令修文德，王度永无愆。"}