{"id":"252656","title":"秋分寄行素兄叙旧十六韵","dynasty":"现代","author":"林英男","text":"夤夜秋风起，旻天明晦殊。抚尘犹历历，劳燕奈劬劬。觳觫檀溪马，飘摇卓氏垆。念慈知守黑，怜女买归舻。雨霁奔雷怒，霞飞落日孤。青春沈死海，白发听啼蛄。蝉蜕皆埋土，蚕丝自茧吾。十年生复聚，西陆病将苏。逝豹皮无价，生龟尾曳涂。还林三匝鸟，垂耳半坡驴。嗟我堕杯月，叹君遗海珠。鸥盟星欲散，鹤野草难枯。用九腾龙日，庆馀跨灶驹。化鲲屯北浸，借箸指南图。甲子裁诗稿，天涯忆友于。隔山相叩问，溢泪二冰壶。"}