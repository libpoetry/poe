{"id":"388396","title":"大江东去·题严茂才徐卿词稿","dynasty":"清代","author":"谈印梅","text":"一丝缠茧，尽沉沉抽绪，长篇小令。多少花间肠断句，恼煞江南春信。滴粉搓酥，偷声减字，莫是张三影。金荃怨曲，骚人此际愁听。休学刻意伤春，词人红豆，近渐飘零尽。吟瘦晓风残月下，柳七名心应冷。惨绿年华，苏黄才调，传写空中恨。词坛拔帜，封侯谁道无分。"}