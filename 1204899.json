{"id":"1204899","title":"摸鱼儿","dynasty":"元","author":"许有孚","text":"买陂塘旋栽杨柳，新来已见成务。小山丛桂人如玉，何用为云为雨。怀北渚。怅渺渺予怀，目断游龙屿。凭谁寄语。正宋玉悲秋，桓温种木，妨我远游趣。西风劲，一鹤横空何许。匆匆月又南吕。崇台迥出云霄里，好是登高题句。时载醑。却不似香山，泪落琵琶谱。无多让古。有黄菊青松，寒香晚节，吾不负吾圃。"}