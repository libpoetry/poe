{"id":"1041567","title":"梅","dynasty":"宋","author":"刘敞","text":"江东梅树江西客，僻地相逢眼俱白。杂花乱草斗青春，玉树琼枝比颜色。轻阴漠漠寒不返，清雨高风旦连夕。惜无白日照芳菲，决云之剑那能得。忽忆曾过上林苑，五柞长杨心所识。结根擢秀皆寻常，得地翻宜帝王侧。后皇嘉树无远迩，尔生自合居南国。勉留佳实和君羹，丁宁妇女无所摘。"}