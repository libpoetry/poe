{"id":"692242","title":"挽括苍樊处士","dynasty":"明","author":"杨士奇","text":"早辞荐剡乐山居，荷芰纫衣草结庐。欢奉慈颜登寿考，恩沾同气到遗孤。秋云绕屋常看竹，夜月临轩或据梧。惆怅佳城今郁郁，只应来往奠生刍。黄金散尽为怜贫，芳誉流传满缙绅。倒橐屡分行路客，买舟遥送望乡人。少微云际冥冥色，棠棣原头寂寂春。世泽不忘天道直，银台今睹凤毛新。"}