{"id":"1253300","title":"环谷余国权名行亭曰环谷中以旧得朱子所书风月无边字扁之题诗四首","dynasty":"元末明初","author":"蓝仁","text":"云谷留云墨，濂溪有似人。园林当胜夕，尊俎集贤宾。天籁飞来远，冰轮洗出新。乾坤清气满，何处有嚣尘。无边风月兴，尽在此亭中。几杖清秋近，弦歌白昼同。名书悬旧扁，画笔付良工。髣髴琅琊胜，能文忆醉翁。华亭当谷口，风月兴无边。草木声相应，山河影倒悬。衣巾凉气袭，杯斝素光传。折简能招我，论诗夜不眠。风来环谷迥，月出野亭幽。树静泉声细，天清露彩收。长留佳客坐，偏与阿戎游。共有司空趣，输君未老休。"}