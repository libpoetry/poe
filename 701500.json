{"id":"701500","title":"归自京师赴常斋钟子夜宴二首","dynasty":"明","author":"黄佐","text":"魏阙劳君千里梦，粤巢分我一枝安。即看春事辞莺燕，且尽芳樽共肺肝。沙坞雨馀花气近，江城风定角声寒。相看此夕清狂甚，从此过逢兴未阑。炉烟袅袅篆垂垂，扫径开尊恨到迟。亭榭风烟仍月夜，江湖花鸟况春时。金尊玉鲙堪留客，醉舞狂歌果为谁。却忆去年羁旅地，粤云南望只成悲。"}