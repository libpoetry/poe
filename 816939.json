{"id":"816939","title":"偶然作","dynasty":"清","author":"韩海","text":"我无负郭田，亦欣秋稼黄。春夏米苦贵，尽室甘糟糠。幸免沟壑忧，复值砚亩荒。妻孥戒前车，饘粥犹皇皇。道逢腰镰客，钟釜咨丰穰。腐儒坐衣食，饿死诚何妨。所伤茅茨间，累累犹瘠尪。大小虽各适，乾坤同娱嬉。鸿鹄所到处，鸠鴳安能知？九万扶摇风，律以枋榆枝。谁谓彼诬妄，所见诚如斯。许由让天下，平阳不能追。逆旅亡皮冠，踪迹乃见疑。见疑不妨受，我外知我谁。"}