{"id":"1126208","title":"赋陈嘉谟东西轩二首","dynasty":"宋","author":"曹勋","text":"田田东作衬柴关，湿碧吹青一望间。已许倾心常向日，尚容高卧且怀山。光风春动方崇蕙，沆瀣宵零可驻颜。要是耕耘在毛墨，图书佳客乐馀閒。西成高凿一轩通，荷盖吹凉入坐中。新月不妨回夜色，有秋何止阅年丰。直须落日红无际，剩看群山翠扫空。更约他年身退后，披襟来此揖凉风。"}