{"id":"734967","title":"黎城至潞城作","dynasty":"清","author":"申颋","text":"昨夜山风急，吹叶惊客馆。晨起闻雨声，未觉妨游览。荷笠出孤村，行行雨渐缓。山峰与云峰，出没浑不辨。夙爱岩谷奇，今喜道路坦。高吟兴悠然，委辔任山蹇。原野遍氤氲，旭日遥峰展。空濛隔疏雨，众壑殊晦显。山鸟高下鸣，倏见晴光满。雨气蒸为霞，赤焰横绝巘。恨无良友俱，妙赏谁余道。"}