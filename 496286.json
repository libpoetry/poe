{"id":"496286","title":"酹江月 次韵答顾东桥翁见四阕 其二","dynasty":"明","author":"夏言","text":"谁将秀句，谱新词、堪羡桥翁妙手。多谢高情传密意，一笑开怀领受。岁月频经，风波尽历，此日方回首。功名勘破，毕竟于吾何有。自怜少日风流，登临赋咏，肯落他人后。碌碌红尘三十载，不觉渐成老叟。南谷松篁，北山猿鹤，相见颜殊厚。从今稳卧，一室修然如斗。"}