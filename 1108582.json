{"id":"1108582","title":"又即事二首","dynasty":"宋","author":"刘克庄","text":"唤回暖律解严寒，甚矣吾侯似次山。拾穗有农田尽辟，诟租无吏户常关。家于莆积百年爱，帝视闽如千里寰。欲扫草堂迎小队，钓台只在北溪湾。放逐谁曾为解骖，自治芜秽垦山南。西畴会有两歧麦，东府底须三寸柑。芋美尤于饥后觉，榄甜少待味回参。采薇散发无穷乐，寄语痴人勿豢酣。"}