{"id":"35483","title":"自喻·予念天之生","dynasty":"五代","author":"王周","text":"予念天之生，生本空疏器。五岁禀慈训，愤悱读书志。七岁辨声律，勤苦会诗赋。九岁执公卷，倜傥干名意。乞荐乡老书，幸会春官试。折桂愧巍峨，依莲何气味。性拙绝不佞，才短无余地。前年会知己，荐章实非据。宁见民说平，空荷君恩寄。瞿唐抵巴渝，往来名揽辔。孤舟一水中，艰险实可畏。群操百丈牵，临难无苟避。濆向江底发，水在石中沸。槌鼓称打宽，系纫呼下纬。善恶胡可分，死生何足讳。骑衡与垂堂，非不知前喻。临渊与履冰，非不知深虑。我今縻搢绅，善地谁人致。城狐与社鼠，巧佞谁从庇。奴颜与婢膝，丑直谁从媚。妻儿夐限越，容颜几憔悴。致身霄汉人，呃嚱尽贤智。"}