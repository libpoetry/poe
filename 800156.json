{"id":"800156","title":"寄黄黎洲先生求为先人志墓","dynasty":"清","author":"陈维崧","text":"熹宗之朝盗窃柄，国事稠浊由诸阉。刊章告密满天下，劫火烈烈昆冈炎。忠端骨鲠置牢户，少保强项遭髡钳。《三朝要典》乱白黑，尔曹病热徒狂谵。膺滂之后爱名节，翁与吾父均酸咸。忠泉出井流不涸，孝笋拔地天能参。东都坛墠立名字，西园邸阁纷袿襜。怀宁乱贙老逾怒，矫尾直拂钟山岩。我师秋浦魁垒士，便树颐颏张须髯。一呼袒裼暴猛兽，笔阵霍若霜锋铦。妖么得志逞报复，一网尽矣心所甘。王师南下明社屋，人头畜鸣尽夷歼。四十年来市朝换，曜灵急景奔惊帆。崇文门外党碑倒，沙石磨治苔纹嵌。平生先子胶漆友，半作黄叶经秋芟。晨星落落只翁在，开元轶事馀谁谙？先朝钩党有本末，冰玉硌礐秋阳暹。今人往往咎过激，毋乃丑正丛讥谭。呜呼吾父没已久，墓门郁郁愁松杉。累翁一片道旁碣，请放健笔为雕镵。"}