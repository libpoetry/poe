{"id":"670115","title":"送王给事使潞","dynasty":"明","author":"李攀龙","text":"忆昔胡尘暗蓟门，六军如云集阙下。天子授钺临轩槛，宜阳王公其人者。风流旧出城朔方，简在新除大司马。是时将帅实跋扈，倾耳履声入北斗。引经答诏动称意，草檄提兵常在手。帝力自堪制阃外，股肱佐命吾何有。一从诛乱朝廷清，四海亦重尚书名。看君少年青琐客，汉家今得韦玄成。袖里弹章百不避，囊中谏疏垂欲行。主恩三晋持节使，上党诸侯带砺功。泛槎春度浊漳水，设醴夜宴虒祁宫。归米炼石补造化，论思庭诤才何雄。"}