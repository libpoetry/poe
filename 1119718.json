{"id":"1119718","title":"再用前韵赠高司理共八首","dynasty":"宋","author":"陈造","text":"少年场里独鹰扬，他日悬知玉作堂。小试问囚穷两造，徐看载笔擅三长。得诗遽眩珠玑烂，玩味还疑齿颊香。风月无穷才不尽，坐须乔木拥千章。帅幕群才赖激扬，衰迟犹喜后升堂。雷封局缩聊偿债，衮字褒嘉但寸长。再试真成不龟药，九言终佩辟邪香。龙门梦断谁知己，几诵桑阿赋末章。衰宗如此况他扬，碌碌诸雏欠肯堂。薄宦幽忧殊未醒，故园归梦可胜长。杯盘顿顿家鸡嫩，翁媪呜呜社酒香。犹记比邻笑行客，夏畦龙断为金章。诗语庸非自播扬，流传朋旧定哄堂。儒书投老空成癖，舞袖平生不解长。黄鸟啄残丹杏颗，清风摇动绿筠香。山城寂寞便吾懒，劣胜精神弊句章。俗里毫丝起抑扬，请君时闭读书堂。渭清肯混泾流浊，凫短徒忧鹤胫长。千载流传防造次，百年表立要馨香。了知此印君堪付，过眼尨凉忽报章。苏李宗风我举扬，少陵公按子开堂。官曹此地文书省，诗社从今日月长。山滴晓烟收后翠，莲漂天女戏时香。可孤煮饼分彊韵，正使铜花涩印章。腰钱几夜梦维扬，上雨傍风祇此堂。人笑铅刀那用割，自知袜线岂能长。课诗坛畔独飞动，问字人来且碧香。径欲披衣还旧隐，二天宁久溷苏章。帝旅曾观武事扬，如君文势整堂堂。了知一笔无前古，坐遣诸生丧所长。丹桂高攀霄汉迥，捷书西下姓名香。贝宫鳌禁应馀地，看展平生补衮章。"}