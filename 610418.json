{"id":"610418","title":"黄岐山歌","dynasty":"明","author":"曾迈","text":"南越之南揭阳岭，突兀层峦黄岐山。从秦历汉群峰出，流云飞霞不可攀。上有浮屠拂云起，石湖千载抱泉水。悬崖风雨古木疏，春色秋容翠微里。磊石玲珑溪谷中，洞门双辟竹与松。盘桓宛转多迂怪，叠巘连岫度晚风。俯临玉窖之双溪，舂容夜月映沙堤。山高水清长无绝，渡水登山无尽期。昔人独有陈夫子，幽栖选胜风流美。古今地灵应相托，山中仙客良有几。"}