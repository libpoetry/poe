{"id":"688066","title":"发钱塘至馀杭城阻雨三日题城北楼","dynasty":"明","author":"朱同","text":"三载江淮奔战尘，济时空负百年身。青山尚是来时路，城郭今非旧日人。追信已无萧相国，举贤谁似晋胥臣。明朝又上新安道，回首钱塘泪满巾。百雉孤城流水东，青山掩映戍旗红。蛙声日夜乱城柝，岚气作云漫碧空。茅屋几家兵火后，关河千里战尘中。鹍鹏自有天池路，非复吴中旧阿蒙。"}