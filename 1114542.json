{"id":"1114542","title":"别费检正二首","dynasty":"宋","author":"李流谦","text":"香案前头自乞归，归心先逐雁西飞。岂关松菊吾身重，偶托莼鲈此意微。行乐不妨千骑拥，照人何必万钉围。儿曹怅惜先生笑，付与醇醪定是非。主人爱客客留连，敢比荆州遇仲宣。亲奉绮谈逾十日，空劳清梦隔三年。未能轻去田园乐，那得长居几杖前。真约赏音无几个，故应感激易潸然。"}