{"id":"1128189","title":"余常爱杜牧之晚花红艳静高树绿阴初之句还山居适当此时讽味不已有概于余心者用为韵作十绝","dynasty":"宋","author":"程俱","text":"向来越溪吟，丘壑今在眼。不嫌鶗䳏鸣，所恨岁晼晚。嘉树着青子，崇兰吐幽花。慇勤冲细雨，小径岸乌纱。老鬓不重绿，衰颜时借红。药窥文武候，酒杂圣贤中。青山如佳人，亦复美而艳。晴岚秀可餐，暮霭碧堪染。清池浸苍崖，草树临绿静。应名洗玉渊，亦号岩花镜。莫作朱伯厚，宁从龙伯高。不妨骑款段，聊复着东皋。桑阴绕扶疏，墙下亦已树。柴门不须关，野老自来去。壶中小嵁岩，色作峨眉绿。爽气压西山，哀音叩寒玉。风篁萦磴道，夏木昼阴阴。一鸟不鸣处，山高流水深。拥褐入三昧，超然心地初。那知庵外事，人境两如如。"}