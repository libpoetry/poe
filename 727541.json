{"id":"727541","title":"神弦曲并序","dynasty":"清","author":"吴敬梓","text":"挟日兮朝暄，蠲为饎兮赤虋。酌清酤兮刲黝牲，扬灵旂兮采幡。击坎侯兮鼍鼓，神之来兮江浒。驾翔凤兮飞龙舟，樯风落兮缆锦浮。被犀皮兮衷兕革，操吴戈兮带楚铁。剖鱼兽兮珠文，弭象骨兮解辔紒。巫再拜兮陈词，神去兮江之涯。乘云车兮风马，渺翩翩兮将下。仲春兮振旅，神之的兮捍吾圉。"}