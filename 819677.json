{"id":"819677","title":"游缑山王子晋升仙台","dynasty":"清末近现代初","author":"杨圻","text":"晓登辕辕关，远见缑氏岭。天下皆云海，彩翠媚孤顶。日出水山寒，人来松雪静。计程四十里，烟雾亭午靓。山田冬已绿，绝顶乃万顷。徘徊伊洛间，形势列井井。子晋与王乔，问之鲜要领。云有笙鹤声，往往闻夜引。拾级登仙台，敌峰压四境。嵩高与少室，其气入关尽。寒辉不可数，叠嶂相与永。"}