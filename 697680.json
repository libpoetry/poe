{"id":"697680","title":"胡学士卧病赋简二首","dynasty":"明","author":"胡俨","text":"怜君卧病已兼旬，独坐那堪忆故人。一代文章公论在，百年交谊白头新。窗前几度抛书倦，室内惟闻煮药频。人事却来须自爱，圣恩深厚日咨询。人生转眼过青春，老至偏于药裹亲。诗就卷中题句懒，客来窗下煮茶新。清斋已觉销尘累，习静还须养谷神。几对维摩无一语，谁知金粟是前身。"}