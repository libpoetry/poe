{"id":"816996","title":"望江南 月词五首","dynasty":"清","author":"熊琏","text":"长门月，永夜怨凄凉。露湿瑶阶罗袜冷，一帘风静百花香。树色隐昭阳。关塞月，老将梦魂栖。绝域经年添白发，清辉彻夜冷征衣。帐外马频嘶。高楼月，帘卷碧云端。十二风鬟香雾湿，美人吹彻玉笙寒。皎皎画阑干。江上月，水国湛清华。涌入玻璃流不去，空明万顷白无涯。钓艇出芦花。坟上月，玉鉴挂疏松。一碧光寒人迹杳，孤魂隐隐咽秋风。蔓草露华浓。"}