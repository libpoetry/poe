{"id":"780483","title":"瑞鹤仙 四月六日出都，小憩芦沟桥偶述","dynasty":"清","author":"周之琦","text":"柳丝征袂绾。试锦羽初程，玉骢犹恋。铜街佩声远。向天边回首，故人如面。藤阴翠晚。但怪得、琴尊梦短。有游蜂、知我心期，刚是褪红曾见。还看。珠巢题字，墨晕初乾，酒痕微泫。晴云乍展，春已在，驿桥畔。问柔波一样，仙源流下，为底人间较浅。要重寻、京邑尘香，素襟漫浣。"}