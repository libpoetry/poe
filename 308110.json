{"id":"308110","title":"瑶华·冰花","dynasty":"现代","author":"蔡晋镛","text":"层阴始结，谁镂寒漪，点琼英生缬。盆池檐滴，疑昨夜、透沁三春枝叶。迟留樊姊，步幽谷尘波轻贴。拼倩魂和月凌虚，肯把玉壶敲缺。杨家采带金环，看一样雕盘，生意俄忽。繁华自好，争片响、须怯东风烦郁。玲珑窈窕，尽汉殿唐宫攀折。算也如劫梦空昙，万一替消肠热。"}