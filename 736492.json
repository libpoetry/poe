{"id":"736492","title":"惠山纳凉","dynasty":"清","author":"曹寅","text":"柳上一蝉鸣不已，柳下回风激流水。老僧扫石待清眠，劝客睡心先睡耳。我耳初离市朝语，喜听清商变繁徵。九龙会意散烟鬟，传翠扬颦三十里。讵识尘埃褦襶子，机砧炙热争余滓。面具衣装弄假人，号是裸民应未耻。张腋无汗颡无泚，前山落日波纯紫。临风叩齿漱寒泉，今夜移船太湖尾。"}