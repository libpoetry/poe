{"id":"699270","title":"癸丑正月风雨中偶成","dynasty":"明","author":"袁华","text":"入春弥月雨霏微，惊蛰无雷雪又飞。抚节不愁花蕊晚，感时惟恐麦苗稀。当歌对酒愁难遣，问舍求田志己违。只尺相望不相见，空吟偪侧思依依。岁除风雨浃新正，二月将终未放晴。残雪不消犹待泮，轻雷欲震又收声。樵苏后爨愁童稚，故旧凋零失老成。推枕无眠清夜永，淋淋檐溜百忧生。"}