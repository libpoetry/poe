{"id":"1224942","title":"皇舅墓","dynasty":"元","author":"张翥","text":"青州刺史河上坟，坟不可识碑仍存。维舟上读半磨灭，使君乃缘戚里恩。当时赐葬宜过厚，冢阙树立须雄尊。岂知陵谷有迁变，石马尽没龟趺蹲。驿夫指我元傍岸，县官恐坠移高原。岸滨往往多古冢，零落空馀秋草根。至今父老传谶记，野人之语那足论。我疑其藏必深锢，或谓已被湍流吞。安得壮士塞河水，万古莫令开墓门。"}