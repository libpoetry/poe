{"id":"690168","title":"茅林八景为姜太守题 大山拥翠","dynasty":"明","author":"张吉","text":"芳草蘧蘧蝶梦，碧云杳杳鸡声。恰好幽人睡起，一来一往心情。流水湾回几曲，伊人宛在中心。静对绿漪滟滟，笑捐黼黻文章。细雨斜风弥月，剩水残山几分。醉卧白头浪里，茫茫烟草黄昏。冉冉轻云几叶，弯弯缺月半规。坐断清宵何许，烟钟长短来时。我忆茅林深处，泠然一掬寒湫。山月娟娟相照，何人独抱清秋。一犁泽泽东郊，捲得飞云千尺。孟浪裁为舞衣，拂拭尧天春色。欲识苦吟心事，公髭日断几茎。幽竹翛翛绕屋，閒中月色风声。先生终日忘餐，细嚼古人糟粕。欲觅道腴一真，休与筌蹄相约。"}