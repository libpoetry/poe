{"id":"743254","title":"冰山雪海歌为董蕴田舍人作","dynasty":"清","author":"王友亮","text":"冰山自古寓言耳，君到伊犁亲见来。传是尧年洪水后，朔风抟结成胚胎。扶桑十日铄不动，至今屹立万仞光皑皑。下无寸土上无树，复岭层峦莫知数。直将水体冒山名，赖有回人来凿路。路光如镜滑如油，牵马不行马亦愁。大声忽发山迸裂，片石陡绝横峰头。行人到此防飞堕，前导狼踪看几个。微生判作号寒虫，得过且图今日过。遍身起粟两脚僵，六十里同千里强。下山席地甫少憩，照眼雪海来苍茫。海无滴水雪为水，中有横梁蜿蜒起。此梁亦是雪踏成，宽可二弓袤十里。相将奋力且勉行，冻步彳亍疑摇旌。但教人马小失足，直下雪窟听无声。吁嗟乎，山巅海角人犹骇，何况山非真山海非海。过处曾惊白骨横，望时直使朱颜改。方今圣德大如天，幅员远越千古前。奇观久閟勿尽豁，足迹未到嘲张骞。君归万里谈奇绝，一室春风变冰雪。天山瀚海讵能夸，闻者心寒耳偏热。径须命驾醉乡游，此中险阻艰难俱不设。"}