{"id":"844866","title":"春草二首","dynasty":"清末民国初","author":"曹家达","text":"百丈山头日易斜，踏青岁岁望天涯。汉滨游女初遗佩，江岸行人乍忆家。学网蜘蛛即横路，生儿蝴蝶懒思花。采芳若寄长河曲，暮雨芜皋远莫嗟。积雨浮烟傍地轻，落花啼鸟客心惊。天连野水春无主，山戴斜阳晚入城。旧迹易迷鸿爪印，新愁又傍马蹄生。绿波南浦休回首，隔岁王孙满别情。"}