{"id":"758457","title":"迈陂塘","dynasty":"清","author":"吴藻","text":"忒惺忪、一场花梦，和春蓦地来去。斜阳本是销魂物，红到曲阑芳树。留不住，觉过眼韶华、空色都无据。恼人情绪。只幅幅生绡，亭亭倩影，添写断肠句。天涯路，惆怅绿阴如许。不知香冢何处。朝云诵偈坡仙老，一种伤心谁与。频听取。有几个黄昏、几阵垂帘雨。离愁万缕。更锦瑟重调，玉环再见，已作隔生侣。"}