{"id":"1119682","title":"十诗谢廖计使","dynasty":"宋","author":"陈造","text":"二年仕穷山，书外睡作魔。吹律黍为茁，赖公有孰何。悬知登门初，大宅浮阳和。泛爱公自尔，小子何足多。平生书成痴，初不冀料理。颓龄迫肺病，课此未云已。屠龙诧流俗，禄遫欲何以。闭目耐昏花，三叹仍启齿。绣衣盖代公，学力闯天造。千篇发幽秘，万物困陵骜。捃收尽随和，吾富无乃暴。小试推敲手，聊效桃李报。偓佺地上仙，笙鹤不我遐。楚骚欲命仆，古诗无名家。晋当泽帝范，小却侈国华。本末计中外，倚须拜亨嘉。我生守荒学，意造无根蒂。时时写所蕴，致远终恐泥。小劳斲鼻巧，霜风扫氛翳。一言可终身，万金宁良惠。深井无浅汲，洪钟须妙撞。揆公取士心，海若吞湖江。泓涵老昌黎，客或陇头泷。可待函丈扣，此心久已降。古今国士遇，揆我不尽无。顽钟未容器，巧匠徒为模。即今鹗书上，逮此鹤发馀。但恐良夜梦，翩翾只江湖。陆子木已拱，遗文空隽永。郑子为米仕，县廨縻簿领。听公谭旧社，文陈鹅鹳整。离索我若斯，胡术谢榛梗。欲留苦滞淫，欲去复彷徨。卧漳仍登龙，两心正交相。粲粲金玉人，纳纳锦绣肠。安得云随龙，意行即公傍。贫女信难昏，俗子每易忘。文学公世师，一见遽倒囊。愿公出调燮，容我濯沧浪。台躔五云处，浩歌长相望。"}