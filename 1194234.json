{"id":"1194234","title":"杂曲歌辞 杨柳枝","dynasty":"唐","author":"齐己","text":"凤楼高映绿阴阴，凝重多含雨露深。莫谓一枝柔软力，几曾牵破别离心。馆娃宫畔响廊前，依托吴王养翠烟。剑去国亡台殿毁，却随红树噪秋蝉。秾低似中陶潜酒，软极如伤宋玉风。多谢将军绕营种，翠中闲卓战旗红。高僧爱惜遮江寺，游子伤残露野桥。争似著行垂上苑，碧桃红杏对摇摇。"}