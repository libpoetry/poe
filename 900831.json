{"id":"900831","title":"运使徐中奉寻李隐者于本部因临访上清遂得煮茶款话至夜分乃散明目悦耳信有瑰伟崇高变通之论山川之秀亦有增明日分袂时宣和五年其略于是篇也","dynasty":"宋","author":"张继先","text":"西风初飘飘，白露仍瀼瀼。有人浮大川，东巡抵饶阳。实受九重书，因之访丹房。山气龙虎明，青林云表长。与予适相值，议论清冰霜。已暮更秉烛，坐偶新月凉。玉蟾翳烟景，金飙扇天香。影落如卿云，烂然献奇祥。六合无异色，五峰同秋光。锦袍谪尘世，骑鲸隔川梁。君期践玄约，缈缈空中翔。"}