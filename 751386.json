{"id":"751386","title":"弃妇吟","dynasty":"清","author":"魏锡曾","text":"女子惮远适，临别常依依。忆昔妾来此，掩泪牵母衣。朝别父与母，夕见姑与舅。区区一寸心，生死为君妇。采桑起执筐，洗手归作羹。三岁靡室劳，归宁且未遑。归宁且未遑，嗣君适远道。晨昏贱妾侍，颇谓妇窈窕。吁嗟泰山阿，长松萦女萝。吁嗟彼何人，中乃施斧柯。东家有贤女，鸳鸯新结侣。人生实有命，伤余何妒女。木落无还枝，妇弃无还期。但祝舅姑寿，妾请从此辞。念君隔两地，思君落双泪。妾去君心伤，愿君遣情累。褰裳登长途，回首见小姑。小姑哽不语，无力回嫂车。"}