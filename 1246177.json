{"id":"1246177","title":"题李太白观瀑图","dynasty":"元末明初","author":"刘基","text":"忆昔李谪仙，泛舟彭湖东。遂登庐山顶，直上香炉峰。遥望瀑布水，自天垂白虹。大声回九地，浮光散虚空。万木震辟易，千崖殷钟镛。清凉入肌骨，如归广寒宫。赋诗留人间，至今响沨沨。丹青极摹写，欲代玄造功。逸驾不可追，举头睇飞鸿。倚歌无人和，引袖乘长风。"}