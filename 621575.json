{"id":"621575","title":"九歌 其二 惜别","dynasty":"明","author":"郭之奇","text":"春色兮风吹，春情兮水澌。杳烟容兮氲霭，逝将汝兮天涯。色无地兮不随，情以人兮见离。赖祖筵兮斗酒，隐离心兮寸丝。何征舠兮发发，斲洄波兮使愁知。驱青莎兮白石，暂友分兮亲辞。邅吾舟兮率浒，觌前车兮载脂。明知别兮忍不言，及言别兮失其词。抚稚子兮揖岩，慈母曰犹来兮父曰勉之。指长安兮见日，睨此地兮云垂。云垂兮今朝，长安近兮此地遥。"}