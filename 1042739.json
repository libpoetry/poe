{"id":"1042739","title":"除日得王深甫书因寄","dynasty":"宋","author":"刘攽","text":"除日令休吏，官曹停簿按。深居念驰光，忽忽自兴叹。七十称寿翁，我今已过半。时命岂不知，胡为此羁宦。况兹山野性，放荡破崖岸。应接人事间，何时无谤讪。屡诵小雅章，惧为朋友怨。忽传故人书，远道情不问。上言久别离，下有加餐饭。赠我新诗谣，金碧光凌乱。鹓鸾不铩翮，龙虎谢鞿绊。乃知鞲上鹰，不及蒿下鴳。往事那复追，来今犹可谏。终当颍水滨，躬耕为尔伴。"}