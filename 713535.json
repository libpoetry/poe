{"id":"713535","title":"古诗为叶金吾寿","dynasty":"明末清初","author":"屈大均","text":"英雄日已老，颜色难长好。昔为张子房，今作商山皓。吾将终罗浮，服食惟朱草。何以被四肢，蝴蝶大如箕。小翅为下裳，大翅为上衣。何以作栖宿，十围笼兖竹。一节为一房，两节为一屋。何以为俦侣，麻姑与玉女。作使五色禽，纷纷炼珠黍。何以充羽觞，玄碧酒如浆。饮之一呼吸，水露皆生香。有友金吾子，家在丰湖埃。吾令两瀑布，流出桃花蕊。桃蕊是丹砂，君餐兼露华。复有蝙蝠好，双栖芭蕉花。千年白如雪，红者如朝霞。赠子白复红，佩之衣带中。能令男女媚，相爱长相同。白以佩吾子，红以佩昭容。黄帝昔成仙，其术惟房中。素女为之师，浮丘为之宫。真人在玄牝，出入如虚空。日月一相摩，光彩成青童。吾慕鲁女生，翩翩骑白龙。仙成上太华，毛女千人从。君今有窈窕，左右争芙蓉。我亦容成子，大道在其躬。相将且驻年，紫髓而方瞳。时来建勋伐，乃追太保公。"}