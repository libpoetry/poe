{"id":"1114373","title":"泛舟潏水君俞用韩泛南溪韵作诗三首遂和","dynasty":"宋","author":"李复","text":"出城泛南溪，朝暮可往返。东西韦杜间，尺五天不远。舟转皇陂曲，岸带青龙坂。夷犹一篙足，不待双縆挽。回临市桥舣，走就僧居饭。面山高阁重，入门苍松偃。黯黯雨意来，苍苍野色晚。更欲穷上方，理履惭尚蹇。溪水秋更清，天晴好行舟。叩舷发吴歌，荡漾无时休。朝戏朱坡下，暮宿青岭头。胜事或有得，随意终日留。往年思此乐，屡叹来无由。今我方求田，意欲营东畴。兹计傥能就，遂免卒岁忧。身随鸥泛泛，心逐鱼悠悠。南舍与北邻，杖策步可投。更祈旸雨时，禾稌常有秋。山亏一篑功，泉废九仞迹。精神去不回，虚牝黄金掷。溯舟望南麓，近岸多巨石。溪流曲折多，波喧奔湍激。野竹拥杂树，纷纷两参列。古松气不群，苍然数百尺。晚花发幽丛，浮云动遥壁。优游可忘年，去此皆妄役。"}