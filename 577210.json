{"id":"577210","title":"题蒋院判家山水图","dynasty":"明","author":"陈琏","text":"大峰小峰堆翠鬟，景致好似龙潭山。桃花流水远廛市，昔有仙人来炼丹。一朝功成簉鹓斑，屡承恩宠瞻天颜。良方岂但传金匮，妙剂应能苏世瘝。胡为仙游竟不还，空见野墅留人间。董氏杏林原自好，苏家橘井何尝乾。映门森森总桥梓，绕砌烨烨皆芝兰。凭谁写归图画看。满眼云气生层峦。书香绵延庆泽远，医院有子称能官。我怀仙人不复见，几回对此增长叹。"}