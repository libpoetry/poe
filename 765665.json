{"id":"765665","title":"金缕曲 其四","dynasty":"清","author":"黄钧宰","text":"恻恻离帆动，尽前途，云悲月吊，花迎鸟送。抛却擘笺分咏客，自去闲吟冷讽。非昔日，豪情浪涌。细觅金焦山石底，有古人，遗泪和苔冻，谁解得，醒耶梦。少年逸气难羁控，半生来，零缣退笔，埋成荒冢。万事输人时命舛，那值鸿毛轻重，也不为，琴弦悲痛。安得飞身瑶阙上，踏空冥，手把双丸弄，千古恨，与君共。"}