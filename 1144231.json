{"id":"1144231","title":"赵君宝宣慰别三十五年矣末由再晤近张倩仲实转似西湖诗图乃知吟啸湖山之乐辄为五诗奉答 南屏书院","dynasty":"宋末元初","author":"牟巘","text":"南屏环拥翠云堆，谁遣精庐特地开。祭酒先生甘隐遁，燃藜太乙忽飞来。胸中礧磈五千卷，门外芙蕖十万栽。白日竟抛妻子去，群仙携手上瑶台。橘园亭畔市多尘，曲院桥边境转清。山色湖光精舍敞，笔床茶灶钓船轻。奈何一字不堪煮，且与三贤相并行。笑问寿藏何早计，不妨更学赵台卿。毅斋大老除新绶，名节尤偏无所尊。曾是胪传第一唱，却留衣付外诸孙。挹挼柳汁初承渥，称泛霞觞共拜恩。尚记吾家多夙契，何当握手得重论。伯子尧夫豪杰人，四时佳致四时春。静能观动一机活，会复乘元千古淳。造物生生还化化，世情故故又新新。不妨长向亭中醉，自觉冲融气味真。平生知旧一李友，别后长关白板扉。偶有客来孤鹤起，也无人觉小舟归。尽渠俗子频相恼，只恐仙禽未肯飞。莫笑爨琴并煮鹤，醉眠林下两忘机。"}