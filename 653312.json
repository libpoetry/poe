{"id":"653312","title":"边景昭画马为刘廷器题","dynasty":"明","author":"张宁","text":"陇西边生写生者，拓得唐时紫骝马。赤骠青骢却不前，白鼻乌骓价斯下。想见开元全盛时，海宇无尘战争罢。七十万疋锦成阵，十二天闲沫流赭。从来主管张万福，底用诛求王母寡。民间自可一缣易，官里或许儒臣假。众中骏逸知几何，此马翻然空冀野。天机只许九方识，骨法直须曹霸写。未辞羁絷欲腾骧，步入艰难便閒雅。当时死骨亦奇货，此画千金如土苴。眼前谁是按图人，苜蓿秋风漫盈把。"}