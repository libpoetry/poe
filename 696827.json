{"id":"696827","title":"荷叶杯 温助教廷筠体","dynasty":"明","author":"俞彦","text":"一夜晓风吹断。红乱。点香泥。春来何事关情最。花穗。似愁眉。碧玉镂成荷叶。周折。赛金杯。酒鳞风动红光滟。香茜。莫思归。春色天涯孤馆。悽婉。才到小屏山。双成不解便相看。还么还。还么还。减尽当年玉腕。肠断。约莫两心痴。此情无计与郎知。思摩思。思摩思。兀地心头似火。愁坐。此后不思郎。思郎空自断人肠。伤摩伤。伤摩伤。正是恼人时候。春昼。花好奈风颠。幽襟凄断总堪怜。天摩天。天摩天。风急又惊愁雨。无主。倩若报佳期。便教今日也应迟。知摩知。知摩知。闻道红梅开遍。郎见。花只到郎家。妾家那得似郎花。嗟摩嗟。嗟摩嗟。"}