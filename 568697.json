{"id":"568697","title":"世贞旧尝供奉三教圣容朝夕参礼近慕钟吕七真之事方拟募工图写而信阳王太史忽以元人名迹见遗精彩焕发惊感之余聊成短述以谢","dynasty":"明","author":"王世贞","text":"惟古先生，无上法言。悯众为卑，超万为尊。我祖文宣，师资玄元。因机现用，派别流奔。迷者相雠，悟则一源。我仪图之，在三谊存。玄元之秘，谁欤抉焉。东华震器，云房仍孙。吕创大还，混迹乾坤。刘辞贵卿，不婴嫁婚。是皆入室，夫岂窥藩。默开重阳，遂探化原。匪禅而禅，高研道园。法子法从，上为哲昆。七叶金莲，恍涌朝暾。畴萃一图，如百宝盆。悟大参同，辟不二门。玉局侍臣，遥种慧根。用彼昭昭，启余昏昏。何以酬之，至仁无恩。"}