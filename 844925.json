{"id":"844925","title":"梅花绝句奉果园叟八首","dynasty":"清末民国初","author":"曹家达","text":"陈王才尽怨芳菲，一掬閒愁寄宓妃。小别芝田风色改，年年著破五铢衣。春光过处半凄迷，梦旧沉沉化雪泥。曾是上元灯火夜，一庭新月乳鸦啼。强冒师雄汗漫游，鸟啼山境更清幽。宵来残醉人何处，明月天涯挂暮愁。传说江妃粉黛销，长门终日雨萧萧。三郎毕竟多才思，尚有珍珠慰寂寥。北风猎猎撼庭柯，小拨炉灰日已矬。老鹤不飞江树暝，满城微雪夜寒多。擪笛高楼酒力降，碧天如水泼空江。东风无力绵春思，化作晴云下绮窗。经年花事问东皇，粉蝶垂垂春恨长。自有旧痕寻不得，野烟和梦堕寒塘。好凭佳处结茅庵，十里空山静气涵。海上春光飞不到，天风吹我下江南。"}