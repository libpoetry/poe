{"id":"173536","title":"次韵酬尹少稷","dynasty":"宋代","author":"王洋","text":"尹子於为文，跳弄同戏剧。举头发天藏，俛产取地蛰。谁谓热洛河，可使当刘秩。挥毫射虎豹，引手唾决拾。驭风千里空，命的一箭疾。吾意召雷霆，已下六丁敕。置之西昆山，歌乐华胥国。遂令长吟哦，姓名注瑶籍。置之风露场，不饮亦不食。鸾鹤迎玉箫，云汉配灵匹。雄辞水翻瓴，壮士虎挟乙。剪裁霜月明，窥探化工密。少留千首诗，聊示万人敌。不然荐清庙，三欢奉寥贝。未惊邹海涛，已过髠毂炙。窃料充选拔，数涂当处一。恐缘奉高堂，薪芼事朝夕。且安颜氏瓢，未纵参军逸。我意似了才，终难守环壁。"}