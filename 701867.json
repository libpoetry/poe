{"id":"701867","title":"用樗庵韵奉简草心愚庄二友二首","dynasty":"明","author":"黄淮","text":"青年射策向南宫，回首俱成鹤发翁。楚水闽山千里隔，暮云春树寸心同。穷途愧我飘零久，画省多君德望隆。庆泽流芳端有自，高门何独羡于公。生平事业半蹉跎，忧患其如老去何。幸托斯文清议在，喜闻别驾盛名多。鹏程奋迅云霄翮，帝泽汪洋瀚海波。朝罢从容买归棹，到家时节近清和。"}