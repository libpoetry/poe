{"id":"730383","title":"忆岭南草木诗十四选二 其二 南园老柳","dynasty":"清","author":"张之洞","text":"诗人爱古调，游人爱乔木。耿耿抱幽情，悽冷胜秾缛。独怜南濠上，凿池双碧玉。前后五先生，游赏寄濠濮。高垒七子抗，馀波三家逐。圃废垣亦颓，强邻或骑屋。我来理荒秽，侵地一朝赎。高咏不可闻，馀此老柳秃。何幸免蠹朽，兼得赦樵牧。如对耆旧人，齿衰风趣足。疏浚发清瑩，僵干吐柔绿。晨引翡翠下，暮来子鹅浴。翼翼抗风轩，后生荐泉菊。喜见大雅材，文献有嗣绩。"}