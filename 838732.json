{"id":"838732","title":"绅商学界在台南公馆开欢迎会，赋此志谢","dynasty":"清末民国初","author":"许南英","text":"盛会开南部，延陵傍岭楼。园亭新结构，水竹更清幽。岛国天逾静，瀛台暑未收。南方初荔夏，西历已瓜秋。避地忘秦、汉，闻歌杂亚、欧。艺姬能赵舞，声伎解吴讴。晋接多新彦，周旋有旧游。襟花红欲滴，杯酒白初浮。宾主齐雍肃，词章互唱酬。窗明云母石，火射水晶球。式敬情文挚，欢迎礼意周。嘉鱼歌燕燕，鸣鹿咏呦呦。酌酒何须斗，飞觞不用筹。肆筵陈异果，广席列珍羞。胜地张筵宴，忘年乐应求。故人皆老大，名士尽朋俦。转悔来何暮，终应去不留！侧身依祖国，倦眼望神州。断发从吴俗，焚心抱杞忧！处堂成燕雀，生世等蜉蝣。有酒宜同乐，无官且自由。伊谁新世界，认我旧林丘？黑海能飞渡，黄河任倒流。无才日衰老，天地若为愁！"}