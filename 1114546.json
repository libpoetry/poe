{"id":"1114546","title":"先公三池祠室学官相传占为公署同年李南才毅然欲复其旧贻以四绝句","dynasty":"宋","author":"李流谦","text":"老仙有力在斯文，廪士馀粮但一尘。列屋诵弦知所自，杏坛今秀几株春。末俗何由到古人，伤心祠室漫名存。风榱雨栋那堪说，石刻污漫像设昏。一椽不得留遗爱，百世宁能保奉尝。豚犊无称益先美，碎碑伐树亦寻常。一念爱亲无彼此，向来情义笃年家。稍伸九地幽幽恨，此事期君可咄嗟。"}