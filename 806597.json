{"id":"806597","title":"沁园春八首 其三","dynasty":"清","author":"蒋士铨","text":"手敛姜芽，岂有霜毫，驱驰百灵。算鸣机组织，佳人暗解，投壶揖让，君子闲争。笑绝冠缨，悲横蜡泪，悱恻缠绵共此情。谁堪语、只寒山拾得，可话无生。华堂雾锁烟横，看孔雀、文章列画屏。是檐花争笑，尽教春重，塔铃无语，只要风宁。日暮谈天，书休谒鬼，戏注孙阳相马经。萧萧路、剩江关辞赋，愁煞兰成。"}