{"id":"1121571","title":"日涉园次韵五首 虚静堂","dynasty":"宋","author":"罗愿","text":"华堂清旷隔喧卑，户外春残绿满枝。好鸟窥檐时下啄，有人燕坐独支颐。世间谁号最閒忙，强健收身意自凉。春去扫花时汲井，客来剪韭旋炊粱。丹枝近岁出深宫，合向严宸伴晚枫。珍重幽轩无俗物，月中根垡日边红。岩下才经昨夜雷，风炉瓦鼎一时来。便将槐火煎岩溜，听作松风万壑回。山中果树略扶疏，炎帝经中未尽书。闻道木瓜红胜颊，露枝云叶缀华琚。"}