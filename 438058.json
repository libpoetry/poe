{"id":"438058","title":"再次前韵","dynasty":"金","author":"刘迎","text":"神农尝草木，济世以仁爱。根源列郡出，品目成书载。中云莱菔根，试验颇为大。昌谷呕时须，文园渴尝待。食异地黄并，效与芜菁逮。岂惟齿众药，政自冠诸菜。五州风土宜，罫布畦垄对。垦锄尽众力，封培穷百态。翠角春雨中，黄花晚烟外。日送盘箸资，岁给瓶罂赖。片玉出头颅，层冰起肤背。脆美掩莼葵，甘辛敌姜芥。物生贵有用，对此一何快。储贮得沈涵，弃遗免狼狈。但足齐人餐，何惭楚臣佩。"}