{"id":"1247082","title":"念奴娇 送治中","dynasty":"元末明初","author":"唐桂芳","text":"急流勇退，笑纷纷谁似，新安别驾。门掩青山无客到，昼卧桃花騣马。报国丹心，流年白发，洗尽功名想。道旁惆怅，贤哉又见疏广。况有九帙慈亲，琼花开处，日煖扶鸠杖。烨烨谢庭兰玉茁，都是清朝卿相。富贵归休，政如饮酒，不醉仍留量。扬州骑鹤，月明恍在天上。"}