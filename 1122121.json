{"id":"1122121","title":"和葺芷雪韵","dynasty":"宋","author":"郑清之","text":"冰山凿碎五丁力，散作席花谁捆织。射雕人去飞燕寒，拥衾内视方闭息。能令赤凤冒白羽，夜半翾翻天际识。白云乡中助剧戏，从以万妃纷玉色。鸾沼乍惊舞明镜，虎盐未见盖危石。乍离还合纷总总，已定复飘如得得。姑置是事先年丰，有突不黔应笑墨。夸父逐日有馀力，驱万白蜺飞练织。连天照耀作夜明，涌池培堆惊壤息。竹高已学枪头势，梅近犹能半面识。坡翁笑效六一体，八章联翩韵声色。麻衣忽见蜉蝣阵，砚池观鱼来紫石。郑谷祗解瘦寒句，江上渔蓑正披得。何如囊锦生縠纹，兔园老笔阳春墨。"}