{"id":"691982","title":"再寄元美","dynasty":"明","author":"李攀龙","text":"黄金台馆郁苍苍，游子高秋总断肠。万里浮云生渤海，千山朔气压渔阳。风尘不老江湖色，宫阙新悬日月光。安得与君燕市里，和歌长在酒人傍。中丞辽海罢登坛，公子红颜复挂冠。自有绨袍怜范叔，谁从长铗见冯驩。上书北阙风云壮，洒泪西山雨雪寒。憔悴尽堪知国士，相逢应作少年看。"}