{"id":"611246","title":"余濒行金陵诸词客分赋都下名胜兼傅之丹青壮我行色舟中无事披册展读忽然技痒赋寄酬之共得二十八景诗如其数 其二十一 落星冈","dynasty":"明","author":"邓云霄","text":"携壶曾上落星冈，醉后狂呼问彼苍。天上几时遭谴谪，人间犹自妒光芒。飞来恐是支机石，驱去应同渡海羊。可悟升沉皆幻迹，百年休自拟行藏。"}