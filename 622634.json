{"id":"622634","title":"三三偕诸友及弟侄溯流溪北游松岗竹岗二岩兼陟黄岐绝顶薄暮还棹得目字","dynasty":"明","author":"郭之奇","text":"料理春事复三三，急趁春游偕五六。春光有意诏游情，指点前山春在目。一水从流晓溯之，双岩次第归遥蹴。正当春日惠风和，天气芳新春气淑。摇曳春心不自由，提携春伴姑相逐。不须舆从竞开林，独许儿童共骑竹。或前或后向山驰，不衫不履飘春服。越陌度阡能几何，折柳穿兰及近麓。舍车纵步趋前寺，有僧如鸟初出谷。自言黄山一片春，久俟游踪留芬馥。我谓山僧汝但行，登临未必惟我独。山能令我与春迎，我能令人与山熟。穷山之致必穷巅，探山之藏必探腹。已陟崔嵬足未艰，欲尽烟霞身倍速。遥看飞岭似翔鸾，俯瞰桑丘如逐鹿。青帝留容入画图，祝融司英来沐浴。此际孤宜定一尊，左右峰峦应伯叔。冥思久对自沉吟，春云无数春山覆。心悦春山山不知，春木有枝山有木。振衣岂必千仞岗，市氛远处孤怀宿。瑶台偃蹇不亲人，争似故山结缘夙。从此故山若故人，一任春光作转毂。毕竟年年春用来，遮莫山山春尽伏。我今辞山袖春归，斜阳一道光蔌蔌。眼中兰若蔽轻岚，林外游人并樵牧。颇疑山鸟罢求声，珍重山花能满掬。回车一一付轻舠，晚棹回映春溪绿。简取消愁旧酒杯，起舞中流为春祝。但愿春酒与春山，同尔春人俱穆穆。兴言兹会良亦艰，摇笔春前细追录。"}