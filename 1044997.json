{"id":"1044997","title":"山中乐","dynasty":"宋","author":"徐积","text":"洞里桃花开早春，洞中酒熟宴真人。红蕊紫芝俱在手，本家猿鹤亦随身。采拾饤饾随所有，物无不义即是真。何须谢傅山东妓，却用陶潜漉酒巾。漉酒复漉酒，何必金印大如斗。一瓢复一瓢，莫辨人间淳与浇。时情大抵恶贫贱，此閒却是青云霄。君不见古人自谓为贤豪，或入于佞或以骄。但言富贵我所欲，一身不保领与腰。孔光屈身事董贤，谷永阴与王凤交。贾谧之党遍天下，望尘拜者尤为妖。须臾苟得快所欲，终以血肉污斧刀。假令当日幸而免，后世讥笑安能逃。岂如孙登但长啸，眼看时事如鸿毛。嵇康阮籍不与语，何况纷纷儿女曹。"}