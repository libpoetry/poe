{"id":"818930","title":"云栖礼莲池大师塔","dynasty":"清末近现代初","author":"夏曾佑","text":"篮舆出郭门，仄径遵江浒。瘰石饱寒潮，崩崖临鬼斧。对之伤人心，始愿为之忤。一转入风篁，空翠连天宇。极乐虽云遥，尘劳已先瘉。竹尽见松杉，云外传钟鼓。俯仰入招提，循行到廊庑。扫塔礼遗容，翻经识芳矩。想见说经时，优柔到龙虎。浙江从西来，浩翰从东去。左右生哲人，今古同门户。圆顿證华严，归功在净土。功在障狂禅，非故繁章句。郁盘五云山，轮困万松树。日落大江横，禅定成千古。回首入山年，愧汗真如雨。"}