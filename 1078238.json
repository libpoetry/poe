{"id":"1078238","title":"自剑浦乘舟至水口溪流方涨备见湍激奔猛之状赋诗以纪其事","dynasty":"宋","author":"李纲","text":"避地适南土，舍车登叶舟。春溪浑带雨，霁石出如牛。诘曲知操妙，飘腾觉去遒。烟笼岚翠滴，滩激浪花浮。廉利森排戟，盘回巧转辀。轻生真可戒，快意且销忧。滟滪过三峡，蓬壶访十洲。平生志江海，暮景侣巢由。易象观嘉遁，骚经赋远游。扁舟入吾手，此外更何求。"}