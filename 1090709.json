{"id":"1090709","title":"尤美轩","dynasty":"宋","author":"程迥","text":"儒贤不自居，远慕六一翁。洞岩天下奇，超出滁山峰。郁积秀和气，钟我盖世公。冰玉相辉映，盛事古无同。公今忽乘箕，而我来自东。列炬照幽远，扪萝扣玲珑。阳崖能夺景，阴岫自藏风。巉绝异状至，淙激洑流通。须臾钟磬发，乃得梵王宫。亭制亦云旧，远日增凭空。禅老霜颠毛，历历记前踪。名儒天一涯，怅仰无欢悰。诸友命之赋，万象骄莫从。异时怜湛辈，名托岘山崇。"}