{"id":"758966","title":"霜叶飞 黄叶","dynasty":"清","author":"吴茝","text":"夕阳村路。诗筇瘦，平林秋意如许。天涯可奈感飘零，恁打头飞处。向晚菊、篱边认误。漫教倦客吟愁句。只一夜霜华，顿减了浓阴，尽西风便吹去。何况画里江南，几人家在，此时归棹无主。那禁摇落好年光，散似搏沙聚。向稗稏村头且住。柴扉乱逐昏鸦舞。剩有著书身，槭槭萧萧，闭门听雨。"}