{"id":"1125660","title":"再用前韵四首","dynasty":"宋","author":"郭印","text":"瀼界东西境，人分远近村。关头千古路，夹口百川门。风定江知性，云开日返魂。客愁秋更剧，一望一神昏。残日衔西岭，轻烟幕晚村。朝宗奔众水，设险壮重门。恍惚襄王梦，凄凉蜀相魂。山川长不改，人意自朝昏。身留瘴疠地，家住水云村。何事怀三径，无才叩九门。秋风吹旅思，夜雨滴归魂。目断岷峨路，烟深夕照昏。学道与时背，从人笑我村。太清元有路，大易岂无门。把定金公性，收还木女魂。屯蒙循两卦，返照验晨昏。"}