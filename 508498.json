{"id":"508498","title":"竹坡为丁文暹赋","dynasty":"明","author":"倪谦","text":"君家不种閒草木，数竿碧立蓝田玉。此种知从何处移，若非湘浦应淇澳。邻近时从一借看，只疑误入筼筜谷。几回欲傍曲阑行，履痕恐破莓苔绿。由来士俗不可医，多君标格真清奇。碧窗半启静相对，雅怀幽绝谁能知。鹧鸪飞去月当户，凤鸟不鸣云满墀。淡烟低抹翡翠羽，仙风击碎珊瑚枝。有时轰雷走岩壑，绕地龙孙迸头角。一夜新梢出短墙，锦绷朴簌林边脱。浑讶团团葆盖张，转惊叶叶金刀错。四檐寒影不胜清，满耳秋声无处着。披襟但觉尘虑消，岂容俗客当关敲。香残琴罢趣閒逸，剩扫百幅鲛人绡。只今纷纷何足数，岁寒宜结冰霜交。莫怪频过纵吟赏，玉芽为我还须烧。"}