{"id":"722248","title":"秋日挈舟茉莉沙追送孔参军即景口占以赠其行","dynasty":"明末清初","author":"屈大均","text":"白鹭下沮洳，无心亦在鱼。怜君最孤洁，生长水芙蕖。海日忽沉沉，云含雨气阴。通天一道水，吹作瀑花侵。云边风路小，雨外日光微。最惜横江石，无人作钓矶。花摇知白鹭，水落见红螺。一片萧疏雨，声先到芰荷。双桨逆风潮，心飞不觉遥。送君无一语，呜咽是南朝。水声何潺湲，似与梦魂语。愁君一片帆，明夕宿何处。几载为閒吏，何曾可代农。君前多袒裼，柳下不须恭。频年赴京阙，讵念使臣劳。万里持甘毳，亲年日已高。且喜台关上，梅花不笑人。摩娑古松树，十见老龙鳞。寡过期中岁，人人亦可师。君行苦离索，怅望复来时。"}