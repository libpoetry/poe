{"id":"1223188","title":"登雨花台","dynasty":"元","author":"马祖常","text":"积翠生层巘，凝光浴巨涛。吴城花覆井，楚舸竹栽篙。地近鱼龙逼，天空鹤鹳高。野桥皆螮蝀，溪水尽蒲萄。雨石逢芝箭，风林得凤毛。胭脂儿女小，罨画鬼神饕。六代都衔璧，三山尚戴鳌。故宫犹荏苒，古树漫周遭。仙洞歌瑶草，人家宴碧桃。饭香非接淅，酒好不篘糟。绿雾春连阁，丹霞晓映袍。攀跻忻境胜，跋涉惮人劳。老我才还劣，清资愧重叨。采诗今有使，问俗似无曹。佳丽千年最，声名一世豪。岁时休浣日，携手可游遨。"}