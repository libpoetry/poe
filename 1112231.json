{"id":"1112231","title":"代赋后苑赏花钓鱼","dynasty":"宋","author":"宋祁","text":"黄屋宸襟豫，灵琨苑制雄。钧天回帝所，太液近唐中。瑞旭摇卿霭，丹葩杂绀丛。王鱼多在藻，君鹄镇迎弓。式宴晞阳露，徒歌属大风。此时慈惠洽，共乐夏渠丰。春豫凝苍陆，天旋驻翠华。黄图包汉制，灵沼象周家。风助千人唱，神移万品花。韶音清感凤，驺节妙论豝。宴露晞心藿，需天滟酒霞。侍臣均式燕，羲驭重西斜。"}