{"id":"1118727","title":"杂感六首","dynasty":"宋","author":"陆游","text":"买马当可乘，筑舍当可居。快马多覆败，杰屋鬼所狙。徒行与露坐，安稳无后虞。所以古达人，秋风忆莼鲈。士生诵二典，恍若生唐虞。升降奉玉帛，可否闻吁俞。阙里得其传，功与造化俱。孰知千载后，乃尊重译书。拥裘南窗下，坚坐试定力。炉香亦不散，伴我到曛黑。绝交近为我，游世易颠踣。默默何所为，且复自休息。上峡闻竹枝，入秦闻乌乌。奏曲未及终，涕泪凄已濡。还山风月夕，菱唱起镜湖。虽无远游感，白首亦穷途。吾闻之古方，有病当鲜食。如其不能尔，金丹亦无益。我老更事多，此语知造极。子房从赤松，千载推达识。梦育小儿女，便有无穷爱。谒医问疾恙，对客誇警迈。晨鸡忽唤觉，此爱复安在。人生困纠缠，一笑脱囚械。"}