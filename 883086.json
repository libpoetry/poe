{"id":"883086","title":"和答司马宜春溯","dynasty":"宋","author":"孙应时","text":"纷纷市道交，势利争攫取。煌煌鼎食家，声色自缠纠。畸人固寂寞，蓬藋侵瓮牖。有时步虚曲，植杖话农亩。清秋动幽兴，有月欠肴酒。高轩肯相过，贤哉百乘友。空寻奕秋诲，不与欢伯偶。别来雁欲宾，晴喜鸠还妇。村酤聊可载，草具亦何有。饤饾止鱼虾，扶擎杂梨藕。君侯反觞客，欲起辄被肘。意重黄金百，气豁云梦九。长篇继踵来，子建才八斗。勉和若登山，吾诗真培塿。"}