{"id":"308763","title":"壶中天·壶庵师自题六十七岁小像，次韵","dynasty":"现代","author":"赵熙","text":"杜陵风貌。令半生无著，只缘诗好。一枕官身前世梦，鸡唱汝南天晓。石笋书香，花潭笠影，水换蓬莱岛。功名苍狗，山中自种瑶草。便儗石恪维摩，一龛端坐，洗钵祗园保。我是僧雏曾指月，也到恒河边老。肝胆向谁，须眉无恙，华顶归云少。河清人寿，不言心下了了。"}