{"id":"700478","title":"登清凉寺后西塞山亭四首","dynasty":"明","author":"顾璘","text":"霄汉秋高烟雾开，旧京西望一登台。皇居迥映钟陵起，海水遥吞鹊镇来。半岭颠风频落帽，孤亭斜日更衔杯。乾坤转盻皆陈迹，况复浮生白发催。晚上高亭对落晖，万山寒翠湿秋衣。江流一道杯中泻，云树千门鸟外微。古寺频来僧尽老，重阳欲近蟹争肥。霜枫恶作萧条色，故弄残红绕客飞。山阁难禁宋玉悲，六朝遗恨满残碑。青山自拥蟠龙势，玉树空传落燕词。寒节授衣伤老大，醉乡随钟愧支离。歌筵舞妓非前代，文采风流又一时。剑化人亡有故城，东来海气带龙腥。烟花楼阁三千界，锦绣河山百二形。老托神京堪自隐，醉眠秋涧不知醒。长江只在朱阑外，莫遣哀歌动杳冥。"}