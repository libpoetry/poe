{"id":"689760","title":"安南使令上头翰林校书阮法献诗四绝次韵答之","dynasty":"明","author":"张以宁","text":"封王赐印出天家，授旨临轩遣使华。遥想南交迎诏日，望云群拜六龙车。穷发雕题已一家，日南使者觐京华。君王亲校燕山籍，驾出金根白象车。骑马成行醉插花，天恩赐宴赏枋华。知君无限倾葵意，长向南边望日车。十行天诏出江关，百尺云帆下碧湾。惭愧风姨听帝令，霎时天外过三山。"}