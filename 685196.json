{"id":"685196","title":"增翟丈四首（以下《燕市后集》，隆庆丁卯）","dynasty":"明","author":"王稚登","text":"翟公方得意，结客何纷纷。冠盖填巷中，一一皆青云。芳兰虽被锄，未尝易清芬。胡为平生交，落落不相闻。门外寡辙迹，暮雀空成群。昔亦一翟公，今亦一翟公。世情如浮云，朝异夕不同。路傍桃与李，芳菲竞春风。不如南山柏，青青岁寒中。英雄不可测，屈伸随其时。以彼英雄人，亦俟英雄知。白龙为鱼服，群鱼反见嗤。君昔处东海，浮沉人不言。翩翩游帝京，宾从多华轩。五侯奉下风，七贵皆扫门。黄金白玉璧，赠者不为恩。璧以前为寿，金以置酒樽。君怀一片心，皎如春江月。推心置人腹，安得有胡越。双锷雌雄龙，报恩未出匣。季布诚小诺，朱家非大侠。我昔游燕山，丞相礼为宾。世皆重丞相，非重幕中人。今来丞相亡，相弃如飘尘。惟君重意气，不改平生亲。悠悠世上交，焉知雷与陈。长安多青楼，月出吹笙竽。上有倡家妇，下有酒家胡。十五十六人，双双笑当垆。齐姬善击鞠，燕姬善摴蒲。左挟外黄女，右拥邯郸姝。美玉不为白，胭脂不为朱。天然芙蓉花，颜色与世殊。与君各青鬓，及时为欢娱。安能局促行，学彼辕下驹。"}