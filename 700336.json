{"id":"700336","title":"读天游集 其一","dynasty":"明","author":"顾清","text":"君平成都隐，室无儋石储。罗冲家万金，往遗倾后车。我馀子不足，遗我将安居。笑谓平生过，酬称良非虚。我尝宿卿家，周览子室庐。见子朝夕间，汲汲无少舒。我卜不下堂，垂帘常晏如。馀钱累数百，凝尘委床隅。以兹对相较，岂不我有馀。王生景芳躅，特笔天游书。览之重有感，长叹仰天衢。斯贤诚旷代，冲也今亦无。文僖尹西洛，宾幕皆鸿儒。希踪郭延卿，野服临其居。荒僻少过从，未见诸公如。菲然具杯案，班荆叙欢娱。日昳群吏集，麾盖满庭除。公等皆何官，骑从尔云都。盘飧靡加味，体貌不殊初。谈咏西山暮，出门送登车。诸公恍自失，累日增叹吁。襟怀有如此，声利岂能驱。下视望尘子，飞龙翔太虚。"}