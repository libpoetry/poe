{"id":"701493","title":"夏夜对月用张曲江韵四首 十五夜","dynasty":"明","author":"黄佐","text":"寂寞朱明夜，团圆皓月时。谁云千里隔，自咏九龄诗。影带河山迥，光含雾露滋。本来长皓皓，不为夏云移。重午兼旬后，冰轮欲侧时。兔犹随我席，娥似听人诗。只愿金波满，长欣玉露滋。广寒如许大，偏在小堂移。众鸟初栖树，明蟾复吐时。盈亏无二色，倡和有三诗。历历白榆动，漙漙苍藓滋。纳凉看不厌，但觉漏频移。顾兔仍辉夜，舒凫正熟时。捲帘还对酒，入户更寻诗。窟桂和云满，庭兰挹露滋。漫同河朔赏，休使物华移。"}