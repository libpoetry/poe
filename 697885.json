{"id":"697885","title":"寄宋纪善三首","dynasty":"明","author":"胡奎","text":"东海有黄鹄，托巢琪树间。朝浴咸池水，夕息三神山。翩然上霄汉，翱翔白玉关。我欲往从之，短翮无由攀。雄飞谅有道，雌伏何足叹。幽兰在空谷，无人知其芳。天风一披拂，置之君子堂。擢颖萧艾间，锐叶何辉光。盈盈汉皋女，拾翠江之傍。所思隔远道，欲寄双明珰。明珰不可寄，展转郁中肠。青鸟天上来，寄我云锦书。开缄挹华采，字字明月珠。佳期渺天末，怅望心萦纡。我无青琼琚，何以报区区。愿言敦夙好，善保千金躯。"}