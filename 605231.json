{"id":"605231","title":"壬申腊月廿七日立春邀韩宗伯余明府林太学同集","dynasty":"明","author":"张萱","text":"腊向新春去，春从旧腊来。残年留两日，晴色满三台。象岭馀霞散，骊峰宿雾开。篱头红吐槿，溪口绿含苔。三素云初驾，八舆仙暂回。助天诞嘉种，脉土辟污莱。綵胜金针巧，钩强画鼓催。老农惊问草，游女竞妆梅。菜剪凌霜叶，杯倾隔岁醅。笑迎作赋客，同醉曝书台。"}