{"id":"1004734","title":"沁园春 其四 庚午三月望日赋椿堂牡丹","dynasty":"宋","author":"程珌","text":"消得雕栏，也不枉教，车马如狂。怪元和一事，韩公子者，归来斫去，玉毁昆冈。为解花嘲，朝来试看，采佩殷霞浥露香。君休怪，算只缘太艳，俗障难降。诗人未易平章。向百卉、雕零独后装。看洪炉大器，从来成晚，只须这著，也做花王。况是月坡，花围一尺，压尽纷纷琐细芳。还堪笑，笑龙钟老凤，方入都堂。"}