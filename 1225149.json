{"id":"1225149","title":"黑海青歌","dynasty":"元","author":"吴莱","text":"越山山有黑海青，长拳快眼健羽翎。三年笼养未得饱，万里骁俊犹飞星。黄芦老苇日摧折，白鹭文鸧看磔裂。腥沾石碛久远风，髓击寒冈散轻雪。伊人脱手本凡禽，岁晚连绦到上林。钳奴素贱多侯骨，骑士虚豪即侠心。晋宫邸废身欲死，燕国云销草如砥。嗟非鸾凤高杳冥，望尽狐狸众披靡。当时奉使探远巢，两徼驰兵闻勇鏖。南土谁知此鸷猛，北州骤见争惊号。天鹅薄天垂尔翼，海青虽黑打可得。太平八极无不通，函谷何问关西东。"}