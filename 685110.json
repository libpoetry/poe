{"id":"685110","title":"送伦白山内翰","dynasty":"明","author":"王渐逵","text":"先帝事清穆，端居重无为。权奸窃乾柄，王纲失其维。氛隮翳重离，白日无光辉。我皇缵先绪，再扫增朗熙。揖逊嘉唐虞，不与戎衣期。朱闼列英髦，文旟坐龙夔。运去终复回，道在讵云谜。四海皆弟兄，岂为游子悲。陟彼北顾楼，遥望燕台城。亭亭入云端，阊阖夹层扃。极枢亘南北，分野隔杳冥。念子昔年少，词垣著奇英。待诏趋内庭，出入供承明。丈夫志四海，岂为林壑盟。征雁背人翔，孤鸣索其朋。明德期不爽，离思奚足形。"}