{"id":"766462","title":"水龙吟 题霁青宗叔归舫填词图","dynasty":"清","author":"黄燮清","text":"好风吹出罗浮道，蝴蝶留人难住。青山两面，碧云千里，帆移春去。月里篷窗，灯前翠袖，歌弦凉诉。笑十年宦迹，惺忪残梦。刚赢得、销魂句。差喜闲情可赋。五湖船、镜晨奁暮。雁筝和恨，凤箫催拍，艳烦香絮。试问珠娘，那回送别，可曾教与。倩玲珑玉指，拈来红豆，把相思数。"}