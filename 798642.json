{"id":"798642","title":"望海潮 寄呈邑尊龙赞侯太史朝翊","dynasty":"清","author":"陈步墀","text":"彭泽秋高，河阳春满，者番传遍三饶。待诏当门，尊君环郭，羽毛想像云霄。苏海与韩潮。有丰湖韵事，湘水歌谣。贤吏甘棠，儿童竹马喜今朝。执鞭愿附词曹。奈风尘老我，何处推敲。西出渭城，南来明月，韶光易把人抛。天外忆王乔。叹谁言河广，曾不容刀。安得望耕亭畔，晨夕许诛茅。"}