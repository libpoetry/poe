{"id":"795167","title":"沁园春 口","dynasty":"清","author":"曹鉴冰","text":"小颗含春，那许盘中，樱桃斗鲜。为粉香匀靥，微粘花露，彩毫描黛，淡吮松烟。凤管调来，鹅笙炙去，一曲清歌莺溜圆。评茶味，任瓷磁深浅，尝尽甘泉。休随梁燕呢喃。且教语鹦哥铁马前。爱瓜犀难见，茜凝羞郑，丁香半露，猩滴惊樊。懒嚼红茸，愁沾绿蚁，惯使纤纤剔未闲。移情处，在轻轻一笑，百媚嫣然。"}