{"id":"1108089","title":"扈从朝献四首","dynasty":"宋","author":"任希夷","text":"齐宿连宵凤掖西，才交五鼓著朝衣。明当接盏天兴殿，免从金舆入殿帏。夕郎同列升金殿，分立虚皇宝座前。天子参神来缛位，侍臣夹跪御炉边。扈从齐宫每赐茶，玉瓯常瀹建溪芽。今朝值雨传宣免，只向阶前侍翠华。礼官前导赭黄袍，陟降灵宫九陛高。二十七筵俱再拜，精虔不惮圣躬劳。"}