{"id":"821803","title":"薄媚摘遍 反虚斋词意，仍用其韵","dynasty":"清末近现代初","author":"汪东","text":"睡初醒，风又起，黄叶飘庭院。倚清狂，嗟落魄，题诗空涴裙练。篱花影瘦，两鬓萧然，何用念家园。独感浮生，驰驱道远甚时免。还把茱萸重玩。后会知谁健。开口笑，本来难，良朋已觉凋半。忧来煎迫，四序相催，不放寸心宽。拟醉醇醪，持觞泪滴满。"}