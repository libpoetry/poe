{"id":"1112912","title":"和如庵","dynasty":"宋","author":"张孝祥","text":"厌听诸方三昧禅，却思夜雨对床眠。欲知千偈如翻水，看取朝来绿涨川。不谈世法不谈禅，彻晓齁齁一觉眠。个里神通元不小，回风急雨震山川。朝供炉香夜供灯，闲来落得困瞢腾。如庵许我参堂去，长作昭亭粥饭僧。一灯分作百千灯，光遍河沙正郁腾。稽首应庵休拣择，直须传与在家僧。道人受偈自然灯，笔底光芒夜夜腾。诗成十手不供写，凿齿敢对弥天僧。飞蛾扑扑误占灯，火色何人要上腾。我已澹然忘世味，蒲团纸帐只依僧。"}