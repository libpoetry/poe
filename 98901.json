{"id":"98901","title":"吊李台卿·我初未识君","dynasty":"宋代","author":"苏轼","text":"我初未识君，人以君为笑。垂头若病鹤，烟雨霾七窍。敝衣来过我，危坐若持钓。褚裒半面新，鬷蔑一语妙。徐徐涉其澜，极望不得徼。却观元妩媚，士固难轻料。看书眼如月，罅隙靡不照。我老多遗忘，得君如再少。従横通杂艺，甚博且知要。所恨言无文，至老幽不耀。其生世莫识，已死谁复吊。作诗遗故人，庶解俗子谯。"}