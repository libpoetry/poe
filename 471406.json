{"id":"471406","title":"郭恕先为富人子作风鸢图偿平生酒肉之饷富人子以其谩巳谢绝之意其图必立遭毁裂为蝴蝶化去久矣予慕而拟作之噫童子知羡乌获之鼎不知其不可扛也虽然来丹计粒而食乃其报黑卵必请宵练快自握亦取其意之所趋而巳矣每一图必随景悲歌一首并张打油叫街语也亦取其意而巳矣 其十九","dynasty":"明","author":"徐渭","text":"春来偏与老人雠，腰膂如弓项领柔。看鹞观灯都好景，正难高处去抬头。"}