{"id":"1051768","title":"送蒋司勋赴河北漕使","dynasty":"宋","author":"彭汝砺","text":"于皇时宋，治定百年。朝廷肃雍，以有多贤。蒋侯孔硕，克明其德。其立嶷嶷，其严翼翼。英考是擢，以司邦直。彼富贵不仁，人则惮之，侯曰吾治之。彼孤有幼，人则侮之，侯曰吾绥之。窜逐流落，江湖东南。侯曰行哉，义岂吾惭。皇帝思之，擢使于闽。于淮于江，治绩升闻。皇帝曰咨，朕宠尔勤。俾相尔攸宜，莫如河朔。往都漕事，以谋以度。侯拜稽首，受命不敢居。言秣其马，言脂其车。其马騑騑，虽疾而仪。其车轩轩，既博且闲。蒋侯归止，觐于天子。天子是喜，曰朕有贤卿士。明明蒋侯，政事文章。以明以将，当至庙堂，奚止河一方。汝砺作诗，式赠其行。俾人咏歌，以永厥声。"}