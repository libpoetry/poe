{"id":"835292","title":"汉宫春 铜官山感旧","dynasty":"清末民国初","author":"沈曾植","text":"奇绝云峰，又淮风别雨，蓦地相逢。中庭雨后，若榴别是真红。危楼徙倚，唤吾累、与话愁侬。愁不见、张星天上，高柯郁郁王蒙。飞尽漫天榆荚，自沈郎钱小，莫怨春空。空閒赤龙须下，跌宕陶公。东还海道，付篙师啸咏从容。人閒世、故衣新绽，年年马耳东风。"}