{"id":"685530","title":"上巳凤台春望二首","dynasty":"明","author":"邓云霄","text":"御苑春光变柳条，帝城烟树望中遥。登台人载青莲笔，招凤谁吹白玉箫？藉草流觞宜令节，落花啼鸟叹前朝。兰舟江上知多少，二水三山未寂寥。化外红云压酒旗，城南村落到人稀。台荒小径通僧寺，草绿微香染客衣。曲水未同鸥鹭集，羽觞还学凤凰飞。松梢已报悬新月，杜宇多情莫唤归。"}