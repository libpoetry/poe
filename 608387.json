{"id":"608387","title":"酒肆行","dynasty":"明","author":"区大相","text":"燕京酒楼临紫陌，綵帜璇题高百尺。时时车马会填门，夜夜笙歌解留客。近出铜驼路，远连平乐苑。青骢白晰谁家郎，飞盖挥鞭不辞远。垂柳垂杨二月天，好风好日百花筵。蒙茸紫貂过肆外，婀娜红粉倚垆边。古来豪侠不顾利，一斗十千宁惮费。几人能向酒家眠，几人能辨酒中味。高阳之徒识者稀，相逢拚饮日西移。鹔鹴典尽君沽否，世上尘埃谁得知。"}