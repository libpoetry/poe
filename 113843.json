{"id":"113843","title":"赠赵言·饶阳赵方士","dynasty":"宋代","author":"黄庭坚","text":"饶阳赵方士，眼如九秋鹰。学书不成不学剑，心术妙解通神明。医如俯身拾地芥，相如仰面观天星。自言方术杂鬼怪，万种一贯皆天成。大梁卜肆倾宾客，二十余年声籍籍。得钱满屋不经营，散与世人还寄食。北门尘土满衣襟，广文直舍官槐阴。白云劝酒终日醉，红烛围棋清夜深。大车驷马不回首，强项老翁来见寻。向人忠信去表襮，可喜正在无机心。轻谈祸福邀重糈，所在多于竹苇林。翁言此辈无足听，见叶知根论才性。飞腾九天沈九渊，自种自收皆在行。先期出语骇传闻，事至十弓中时病。轮囷离奇惜老大，成器本可千万乘。自叹轻霜白发新，又去惊动都城人。都城达官老于事，嫌翁出言不妩媚。有手莫炙权门火，有口莫辩荆山玉。吴宫火起燕焚巢，当时下和斮两足。千里辞家却入门，三春荣木会归根。我有江南黄篾舫，与翁长入白鸥群。"}