{"id":"815317","title":"述征诗","dynasty":"清","author":"赵进美","text":"江势引征樯，山色亦无尽。初阳散惊澜，流云敛余润。泽国旷多愁，谷风微有信。予棹何容与，来舟横一瞬。群力争乱石，劳歌递远韵。稍觉苍翠移，方悟川途进。揽胜志易更，目遥行不近。回沿非归程，旅怀安可问。晓郭下春星，江月闻扣舷。初辞岭海目，遂觉山川妍。宿云丽中椒，回沙灼清涟。夭夭桃始华，岸鸟鸣柔烟。群动顺嘉辰，我行方沛然。触类异欢戚，道远情屡迁。双桡漾初日，急濑摇高天。独谣托遐心，浩荡白鸥前。橹背指石帆，更进烟际艇。静闻广陵钟，春林悬塔影。城郭殊绮丽，云物自清回。曲巷萦柔丝，高甍跻朝景。娟娟柳覆陌，濛濛花垂岭。鸟飞山气佳，竹抱溪流永。杂木鸡台荒，残霞萤苑冷。览迹感逝留，抚运发深省。露下星未希，鸡鸣何草草。旅梦无端倪，征裳亦颠倒。登岫逐落月，入林惊栖鸟。野风自萧瑟，陇霞渐缥缈。忽觉马首横，始见龟蒙绕。孤村李花明，茆屋鹊声晓。居人启户观，慰我万里道。山川易为远，岁月易为老。局促风尘间，安得颜色好。"}