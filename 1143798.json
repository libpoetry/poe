{"id":"1143798","title":"追次仇仁近韵谩成三首","dynasty":"宋末元初","author":"方回","text":"儒冠谁使著，何至动言贫。此事须吾党，相期到古人。衰颜犹可镜，短发仅堪巾。举世无知者，孤灯夜独亲。卧思身世事，无夜不更深。脱难泅登岸，逃名影就阴。樽中醉鲁酒，弦外自陶琴。诗就谁能赏，徒劳太古吟。风云乘变化，微贱忽公孤。内足穷过达，多求智返愚。谈锋椎衍奭，笔阵扫孙吴。时彦当如此，吾归钓雪鲈。"}