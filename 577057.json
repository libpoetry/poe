{"id":"577057","title":"晓发孟渚河至麻沙夹阻风雨","dynasty":"明","author":"陈琏","text":"晓发孟渚河，阳乌光熌烁。黄山遥在望，中流露?崿。海门渺何许，烟水空漠漠。挂帆溯长江，疾如顺风鹗。倏惊天宇昏，渐听浪声恶。须臾聚千艘，沙渚暂依泊。潮来洲渚平，月黑风雨作。宵永悟秋深，天寒觉衾薄。平生一寸心，俯仰无愧怍。行藏付所之，原不系忧乐。呼酒沃壮怀，江皋听鸣鹤。"}