{"id":"1236996","title":"寄题杜尊师白云庵琼秀亭","dynasty":"元","author":"赵孟頫","text":"白云从何来，乃在计筹山。山中古仙伯，翱翔白云间。城市多嚣尘，山林幽且闲。结屋松竹里，开窗泉石边。清斋诵道德，焚香降神仙。俯仰皆自得，洗心游泰玄。税驾往从之，规买山下田。蓺药扫白发，栽桃映红颜。庶几林下意，期了区中缘。丹成从师去，笑拍洪崖肩。琼山发天秀，珠泉表地灵。柔荑吐丹葩，乔林标绛英。酌醴吸冲和，汲涧漱甘清。石门开洞府，木龙走岩扃。清飙一时至，四座浮幽馨。阆风何必远，世尘空自冥。从游当有期，淹留讵无成。左手撷紫芝，右手采黄菁。振衣陟崇冈，遐观散神情。长啸烟雾里，满空鸾鹤声。"}