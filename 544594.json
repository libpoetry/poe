{"id":"544594","title":"俞羡长留集斋中毕出新稿索观卒业赋赠","dynasty":"明","author":"胡应麟","text":"忆罢葵丘会，谁操碣石盟。中原无独步，上国有同声。草莽元仙籍，山林即帝城。玄亭窥老宿，白社领时英。赋撷潘张誉，诗参鲍谢评。凌风吴咏擅，和雪楚才惊。饮石千钧锐，披沙百鍊明。虹霓流巨轴，云雾拥高旌。岁俭担簦出，时违蹑屩行。迷花居北院，乞米傍西京。郭泰联舟思，陈登卧榻情。天遥频伐木，地僻祗班荆。绿蚁穷途汎，苍龙大泽鸣。踟蹰悲老骥，寂寞语流莺。旧业惭玄晏，新知狎正平。皇皇鲁中盖，一为美人倾。"}