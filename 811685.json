{"id":"811685","title":"忆陜西","dynasty":"清","author":"玄烨","text":"长安城阙昔曾游，黄水名山宛在眸。清渭东流流自在，阳关远去去何休。民稠地险人难化，谷贱年丰信有收。衰老无能再一览，缅怀西顾愈添愁。秦岭河西风俗淳，尚馀刚劲气难驯。宽严相济毋偏执，教养兼施在体仁。官久每闻滋反覆，吏新未晓作陶甄。小诗自觉乏文丽，可尽衷肠对士民。"}