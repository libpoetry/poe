{"id":"1050251","title":"后春雪","dynasty":"宋","author":"郭祥正","text":"前雪深尺五，后雪深五尺。动地北风恶，连天冻云塞。通逵绝行人，万物同一色。烛龙爪生冰，阳乌觜插翼。牛羊何足论，虎豹饿无食。此雪昔未有，父老均叹息。况当长养时，玄冥翻怒赫。我欲请雷车，夜半轰霹雳。斗杓斡春阳，和气随甲拆。溶为大田水，青发龙头麦。南民少苏醒，白骨免堆积。朝廷方体仁，乾坤应合德。有酒不敢饮，独乐神所责。悲歌闭空屋，写慰同心客。"}