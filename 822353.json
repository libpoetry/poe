{"id":"822353","title":"梅香慢","dynasty":"清末近现代初","author":"汪东","text":"帷幕香浮，正照眼琼蕤，误疑晴雪。邓尉尝探胜，趁石栏、斜步矜痕先折。拟写清标，争奈得、霜风寒冽。倩梦魂留，徘徊四绕，恨无蜂蝶。回首到池旁，有横枝交互，峻阁重叠。一桁朱帘揭。恣酒行无算，缓歌新阕。两种情怀，忍自诩、评量风月。届太平年，春期烂漫，万家欢彻。"}