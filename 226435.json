{"id":"226435","title":"锦堂春·坠髻慵梳","dynasty":"宋代","author":"柳永","text":"坠髻慵梳，愁蛾嫩画，心绪是事阑珊。觉新来憔悴，金缕衣宽。认得这疏狂意下，向人诮譬如闲。把芳容整顿，恁地轻孤，争忍心安。依前过了旧约，甚当初赚我，偷翦云鬟。几时得归来，春阁深关。待伊要、尤云殢雨，缠绣衾、不与同欢。尽更深、款款问伊，今后敢更无端。"}