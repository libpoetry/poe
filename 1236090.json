{"id":"1236090","title":"挽张伯雨宗契","dynasty":"元","author":"张翥","text":"一夕星坛蜕羽衣，山灵何许散灵辉。书留真诰陶弘景，名在丹台马子微。海上青骡应远去，垆中白兔想潜飞。风篁后夜还成韵，犹似箫声月下归。鹿巾曾入紫宸朝，归向名山驻绿轺。龟脱生筒无俗累，鹤存瘦骨有仙标。三元饥饭杯犹在，五色香烟火已消。应复神游易仙馆，人间楚些若为招。童稚情亲到白纷，真香几向鹊炉焚。丹成自浣天坛雨，剑解空埋月涧坟。山友分将石刻帖，门人唱得锦飞群。他时会续君前传，刊作青琼板上文。"}