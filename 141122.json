{"id":"141122","title":"千叶黄梅歌呈王梦得张以道","dynasty":"宋代","author":"张镃","text":"笛声吹起南湖水，散作奇葩江园里。被春收入玉照堂，不逐余芒弄红紫。一春开霁能几时，江梅正多人来稀。光风屈指已过半，赖有缃蕊森高枝。今朝拄杖偏宜到，暖碧红烟染林草。悠然试就花下行，便有疎英点乌帽。细看宝靥轻金涂，密网粲缀万斛珠。一香举处众香发，幻巧更吐冰霜须。叵罗盛酒如春沼，不待东风自开了。呼童撼作晴雪飞，雪飞争似花飞好。上都赏玩争出城，日高三丈车马尘。谁能摆脱热官与铜臭，肯学花底真閒人。时平空山老壮士，不得灭秦报君死。鸡鸣抚剑起相叹，梦领全师渡河水。吾曹耻作儿女愁，何如且插花满头。一盏一盏复一盏，坐到落梅无始休。无梅有月尤堪饮，醉卧苍苔石为枕。醒来明月别寻花，桃岸翻霞杏堆锦。"}