{"id":"641403","title":"张将军庙","dynasty":"明","author":"殷奎","text":"咸阳县中春寂寂，官寺民居皆瓦砾。岿然一殿渭河边，暮雨荒垣翳蓬荻。人言此庙祀张侯，作创年深失来历。但见舟人渔子事之谨，常具盘餐致私觌。七月二日庆生朝，十队水嬉飞画鹢。露台百戏竞娱神，变幻鱼龙走巫觋。口称将军主吾渡，渡口流传多伟绩。盲风怪雨白浪翻，过客乞灵无没溺。况闻生时在当阳，据水横矛气如霓。曹家水步八十万，瞑目一呼无敢击。生前英烈死为神，庙祀夤缘岂其的。吾侪小人无识知，知有阴灵系休戚。只今香火甚萧条，风雨前时破堂壁。猊像摧颓府藏空，旌旄散落门庭阒。何当一日还旧观，好妥神栖荐清涤。小人托命在风波，衣食生来此中吃。县官倘有修葺意，愿效区区答涓滴。我听此语为踌躇，祀典民情两相䦧。将军自是熊虎将，猛力雄姿万人敌。长刀不斫严颜头，国士之风何傥俶。功存汉鼎三国分，义却秦兵千载激。荒城野殿何足多，不慰吾民久惊惕。我来伏谒岂有他，前史遗忠自相觅。作诗荐愤代牢羞，投卷中流同吊汨。"}