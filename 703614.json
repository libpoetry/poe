{"id":"703614","title":"关山月","dynasty":"明","author":"释函可","text":"月向巫闾山上出，不照人间照死骨。死骨千年更不还，魂随山月度重关。关山叠叠归魂苦，苍茫不记来时路。闺中少妇独夜眠，心心嘱梦去寒边。梦去魂归不得遇，明月如霜草虫语。关山月，何惨悽。城上吹笛乌复啼，城下秋草白萋萋。安得长风吹此月，直向石洞青松枝。关山月，无尽时。"}