{"id":"1194000","title":"鸳鸯二首","dynasty":"唐","author":"皮日休","text":"双丝绢上为新样，连理枝头是故园。翠浪万回同过影，玉沙千处共栖痕。若非足恨佳人魄，即是多情年少魂。应念孤飞争别宿，芦花萧瑟雨黄昏。钿?雕镂费深功，舞妓衣边绣莫穷。无日不来湘渚上，有时还在镜湖中。烟浓共拂芭蕉雨，浪细双游菡萏风。应笑豪家鹦鹉伴，年年徒被锁金笼。"}