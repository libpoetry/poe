{"id":"810696","title":"玉楼春 姜汝高公子迎婚武林","dynasty":"清","author":"毛奇龄","text":"梅花开满清江路。北府夜凉新幰度。谁开扇上五明罗，只挂灯前九子璐。西陵水削回潮暮。双盏乍传天欲曙。开元新赐小金钱，撒在帐中无觅处。红蕖小幕开深槛。微雨乍收凉漏浅。酒淹垆火带霜吹，风搅浊油和烟剪。银船交泛明河转，玉树当轩共婉娈。夜深空忆广陵涛，水绕曲江知近远。吴山晓阁妆螺子。山木倒开蛮镜里。笔床闲写竹衣红，书带自垂藤菜紫。机头小轴穿花绮。纂就散丝盈络纬。秋波千顷照芙蓉，无数彩云江畔起。"}