{"id":"908477","title":"寄送梁子辅赴召","dynasty":"宋","author":"李流谦","text":"山岳自高百谷下，向来无物使之者。骅骝合奉鸾和车，岂与黔蹄同一驾。英奇绝代难小了，泥滓投之辄悲咤。一朝拔去不可扼，震地风雷怯凌跨。泮宫先生自超特，鼎甲声称低董贾。眼明奎画照琬琰，万喙夸呼海倾泻。胡为不即天上去，识者怪吁狂者骂。或传凤篆来日边，流水为车龙即马。只应故是霄汉人，腐鼠未足鹓雏嚇。九江水暖桃花肥，风色不惊神所借。只今岷峨抗湖海，贯玉编珠炯相射。台家议和不议战，太平有象须藻藉。小却犹当白玉堂，纵步黄扉方食蔗。嗟予肮脏每自哂，蚤年谩想牛心炙。一官漫浪不可说，可能更索山人价。五年投閒食不饱，揽镜颠毛辄生怕。道涂众鬼同揶揄，口不能酬面空赭。人生升沉亦何恨，但喜龙虎新变化。异时击壤为幸民，一犁亦愿从耕稼。金华夫子吾胜友，接武风云共閒暇。未应厚禄绝来书，寄声纸尾烦多谢。"}