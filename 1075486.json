{"id":"1075486","title":"读蔡中郎传","dynasty":"宋","author":"周紫芝","text":"人生无先知，颇欲邀后福。自言苟依违，安得有颠覆。伯喈英伟资，高义甚敦笃。不为左回天，辄作流水曲。立朝有公言，谁能保家族。朝奏皂囊封，暮就洛阳狱。晚节不自守，一跌变前躅。起依千里草，九徙如转轴。卓死固已久，安得复嚬蹙。琴中知杀气，此理反未烛。陋哉王司徒，避谤私欲戮。公忠信安在，志操等流俗。何能起颓纲，此辈真碌碌。"}