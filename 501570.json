{"id":"501570","title":"题黄诚甫铁树开花图","dynasty":"明","author":"林弼","text":"刺桐城西仙母家，百年种德如种花。春风吹暖满庭院，坐见铁树开琼花。琼花的的簇丹穗，仙母见之一惊异。人名此树状元红，偶尔开花必为瑞。阿儿读书五车多，解来瑞应期无他。写图寄之喜欲舞，题品直上金銮坡。玉堂多士誇珍奇，何异汉室生金芝。赤花光照永春县，黄家瑞应无终期。"}