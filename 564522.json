{"id":"564522","title":"寄寿大宗伯汪石潭先生","dynasty":"明","author":"孙承恩","text":"天上风云会，人间福履优。尚书践台斗，学士下瀛洲。圣井神光合，灵山瑞霭浮。高闳张寿域，华降集清秋。曲度南飞鹤，年标北海筹。达观欣失马，静虑不惊鸥。岁月双蓬鬓，丹青万卷楼。登高谢安屐，访旧剡溪舟。薄海瞻全节，中朝仰令猷。九重优老典，行矣贲林丘。"}