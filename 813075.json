{"id":"813075","title":"书吴祭酒集","dynasty":"清","author":"张金镛","text":"世事茫茫一局棋，沧桑阅尽鬓添丝。可怜地老天荒后，正是河清海晏时。词赋江关留庾信，才名宫禁重微之。十三陵树苍茫甚，残月西风寄所思。合肥司马虞山叟，鼎足声名莫共论。初愿岂殊陶隐士，义心终胜赵王孙。余生白发悲歧路，故国青山有泪痕。肠断龟年谭往事，宫槐秋雨最销魂。"}