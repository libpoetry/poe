{"id":"1251070","title":"吴孝廉九皋归舒城","dynasty":"元末明初","author":"陈谟","text":"黄芦日萧瑟，宾鸿念长途。晨兴谢执友，欲发仍徐驱。请为君子行，言送孝廉车。水有深潜鱼，林有返哺乌。綵衣化为衰，落景伤倚闾。陟屺歌白华，飞云增郁纡。凤凰有丹穴，窈窕临古舒。醴泉喷岩阿，竹实垂庭除。饮啄爱羽毛，他年御瑞图。愿君崇令德，金玉坚不渝。"}