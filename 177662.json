{"id":"177662","title":"齐天乐·玉山曾醉凉州梦","dynasty":"宋代","author":"董嗣杲","text":"玉山曾醉凉州梦，图芳敻无今古。露颗虬藤，风枝蠹叶，遗墨何人收取。当时赠与。记轻别西湖，笑离南浦。万里奚囊，岂知随处助吟苦。归来情寄谩远，旧寻犹在望，荒亭荒圃。绀蕾攒冰，苍阴弄月，休说堆盘马乳。云梯尚阻。袖一幅秋烟，扫空尘土。静想山窗，半乘寒架雨。"}