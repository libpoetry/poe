{"id":"465434","title":"贺新凉  戊辰五月十二日奉安先夫子夏承焘灵骨于千岛湖山墓地","dynasty":"当代","author":"吴无闻","text":"幽绝湖堤路。最关情、轻梳白羽，一行鸥鹭。飘渺闲云羡峰顶，似有仙槎来去。拍手招、词翁同住。千岛回环拱一墓，荡晴波、万倾涵丛树。春不老，人千古。平生兴在林泉处。记流连、西湖北雁，竹筇麻屦。唤取桐君与严叟，还有南邻神姥。共商酌、诗词隽句。我有离愁如絮乱，任天风、吹梦成烟雾。鹃语咽，四山暮。"}