{"id":"1121396","title":"端午帖子词 皇帝閤六首","dynasty":"宋","author":"欧阳修","text":"天清槐露浥，岁熟麦风凉。五日标嘉节，千龄献寿觞。午位星杓正，人间令节同。四时和玉烛，万物被薰风。舜舞来遐俗，尧仁浃九区。五兵消以德，何用赤灵符。楚国因谗逐屈原，终身无复入君门。愿因角黍询遗俗，可鉴前王惑巧言。嘉辰共喜沐兰汤，毒沴何须采艾禳。但得皋夔调鼎鼐，自然灾祲变休祥。炎晖流烁蕙风薰，草木蕃滋德泽均。畜药蠲痾虽故事，使民无疾乃深仁。"}