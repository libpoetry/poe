{"id":"1239482","title":"代简张希尹","dynasty":"元末明初","author":"谢应芳","text":"余生寡谐俗，老去得知己。论交固云晚，莫逆良可喜。联翩诸侯客，寂寞著书事。夜分青藜火，昼并乌皮几。几回论班马，一笑观亥豕。烟云挥洒外，风月吟啸里。蚶杯酌流霞，兽炉爇沉水。佳哉《水调》词，清我尘俗耳。朱弦听者希，《白雪》和能几。别来怀盍簪，梦见承倒屣。帷林大江边，瓢巷横山趾。秋风落梧叶，甘雨熟菰米。相望不三舍，相过堪一苇。诗筒继元白，通家犹孔李。况于阿戎谈，亦与诸任齿。尚友古之人，厥德薰晋鄙。"}