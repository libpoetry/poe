{"id":"672581","title":"赋得洞庭湖送侯公矩佥宪","dynasty":"明","author":"杨守阯","text":"我闻洞庭湖，远在巴陵道。含山复吞谷，洪波际天杪。古来题咏人，无如杜陵老。朝阳一凤鸣，千古喑百鸟。如彼黄鹤楼，题咏有崔颢。才如李谪仙，有景不复道。吾才非谪仙，少陵先压倒。况未临此湖，狂吟何草草。所志不在诗，因之寄怀抱。愿君胸次问，与湖同大小。百川尽倾输，万象皆明瞭。秋涛动山岳，春波润枯槁。浩气蒸作云，为霖施八表。"}