{"id":"771404","title":"疏影•题缪子彬校书图，并以为寿。子彬，艺风先生子","dynasty":"清","author":"陈匪石","text":"骚心韵客。喜一阳始复，春在兰室。烟水江南，周甲光阴，翩翩遍数裙屐。传经一代刘向，尚记得、燃藜东壁。想近来、足用三冬，乱叶扫时思适。重过南冈未忍，旧游共、鹤馆芳讯都寂。独抱遗芬，薄采秋芸，顾托成书增色。因君触我家山念，五十载、雪门踪迹。似夜窗、闲说开天，拥髻粉娥头白。"}