{"id":"433500","title":"己巳八月七日会葬任公先生于西山始为二诗以述吾哀","dynasty":"近现代","author":"黄浚","text":"公丧吾终疑，每忆已自哭。人天涨悲泪，哭亦非我独。东堂初拜见，挽士恨不速。廿年相厚意，有感积次骨。病中数见念，要约共削牍。自惭下方镫，何益秋阳暴。定文吾岂敢，流沫许校读。人生良苦短，知己一已足。堂堂九原心，追答笔未秃。西山顾多幸，薶我一代人。千秋恨此山，擅此青??。天公先雨泣，洗出东坡新。灵车发驰道，山色犹含嚬。生前营石室，自爱清净身。刳劙以殉学，毕志为新民。临穴翻忘悲，告语如有神。公有金玉骨，世有循回春。微言必不坠，岂畏焚坑秦。"}