{"id":"816111","title":"杂诗","dynasty":"清","author":"盖方泌","text":"素位行吾愿，富贵宁可期。世有要路津，比肩走奔随。一旦致披猖，群小更诋訾。势在则交合，时去则情离。速登者易颠，徐进者少危。岂惟关人事，天道恒如兹。思之已烂热，热官未可为。士须志经纶，学乃有所托。读古圣贤书，非以资丑博。利器资世用，遇事解盘错。处士盗虚声，垂绅縻好爵。勿为旁人嗤，若辈束高阁。树木忧其蠹，保民除其贼。贼足为民害，蠹生木不植。治道有主术，厥惟司牧职。恫瘝切中怀，不以文貌饰。如苗之有莠，锄必剪其慝。鹪鹩巢一枝，翩翩意自如。翳荟蒙茏间，游集亦有徒。毛弗施器用，肉不登庖厨。行不避矰缴，止不罹罿罦。翰羽卑且飞，觜距形不殊。饮啄随俯仰，与世更无须。人生温饱外，汲汲求赢余。树黍不获稷，树怨无报德。福先不可为，祸始岂有极。山生金自攻，树生虫自食。甘泉必先竭，直木必先贼。碌碌者如玉，落落者如石。高名易招尤，众口滋毁积。轮人斫轮说，得心与应手。甘苦疾徐间，不能宣诸口。运斤忽成风，妙术得未有。悟超规矩外，法非绳墨守。斯言可喻大，微旨契庄叟。秋水集行潦，奔流积石间。望之无厓渚，河伯顾欣然。东行遇海若，乃始望洋叹。江汉共朝宗，翕受纳百川。挹注无盈科，虚涵大地宽。区区拘墟见，蠡测知其难。山霤可穿石，井绠可断干。渐靡使之然，由来非一旦。悟兹损益理，道揆有同贯。积德日以明，积慝日以暗。寸阴当是惜，勿生玩愒叹。蚁穴觇泉脉，老马知迷途。陋兹凡物质，灵异著其殊。世人诩自用，胶固如守株。千虑而一得，乃或在愚夫。其道惟先民，下询荛与刍。圣人取众智，善谋审几初。"}