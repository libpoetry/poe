{"id":"586597","title":"约潮歌","dynasty":"明","author":"郑铭","text":"窅窅黄云洞，嵂屼厓门山。今古潮汐环其间，朝暮嘘吸时往还。吐吞乌兔不计岁与月，渔歌欸乃远近明灭芦花湾。惠魁老人兴不浅，放步潮头作游衍。旦日高歌夕鼾眠，潮神要约同岁年。眼空不见天地大，脱略边幅能江边。卢肇子，海潮赋，月离日入穷毫素。高论自诧极天人，臆说茫茫失其故。争似海门封山潮候者，月加卯午亡离舍。变化伸缩弦望间，昼夜潮平非假借。我之一身备天地，变理师资还二气。仁义周流信亦随，睇波洪潮岂其二。日月至焉，天地斯异。重为告语海潮云，一心与尔同朝曛。高楣钜榜终顾諟，便是希夷向上人。"}