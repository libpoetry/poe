{"id":"506796","title":"乐琴书处为沈学士题","dynasty":"明","author":"杨荣","text":"君子有至乐，乃寓琴与书。外务绝纷扰，方寸恒清虚。简编日披阅，宴坐窥唐虞。潜玩弗自释，意适忘其劬。悠然千载心，希彼贤圣徒。有时鸣朱弦，兴至聊以娱。泠泠太古音，迥与淫哇殊。清风拂瑶轸，明月照绮疏。一弹曲未终，怀抱湛冰壶。顾兹惬幽趣，四体长安舒。翛然一室间，此乐真有馀。况兹荷宠恩，出入承明庐。风采动当世，卓荦谁能如。退食得清暇，徜徉遂幽居。冲襟益潇洒，陶情自怡愉。永言崇令德，庶以扬芳誉。"}