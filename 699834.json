{"id":"699834","title":"诸奚续采菡萏助华增艳感而再赋三律","dynasty":"明","author":"郭之奇","text":"郑洧陈陂莫漫誇，谁歌渌水傍红霞。搴裳欲就知何处，解佩相邀又一涯。游泳千情今古异，盛衰百态暑寒差。自从彼泽伤人美，独叹当前君子花。霓裳百道染虚明，霞綵纷纷散赤城。秦女卷衣当露叶，洛妃牵袜倚霜茎。已教赠药将移志，能使歌菱忽变声。不信离群如有恨，幽窗看取碧丝萦。出水红芳绝世姿，天然物色许谁窥。制衣人远畴怜惜，比面姝违几叹思。畏别伤离当此日，惊荣悼落且因时。如何灼灼青池艳，宁可萧萧白室私。"}