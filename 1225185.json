{"id":"1225185","title":"检故庋得故洪贵叔所书李铁枪本末寄洪德器","dynasty":"元","author":"吴莱","text":"天地昔未一，朔南遂分疆。中原久丧乱，白刃皎如霜。李全本崛强，手挟但铁枪。山东数十城，叱作古战场。茫然即断指，设誓如刳羊。一朝与旌节，正面将假王。云何引盗贼，遽尔升堂隍。岂其弱能立，当彼骄则亡。日落山海暗，群龙血玄黄。陈安偶从晋，侯景徒祸梁。于人欲使诈，在国须谋长。大福岂无妄，佳兵终不祥。谁令送死处，竟以抱甲僵。汉盘忽已折，周鼎那能常。吁兹抚旧墨，我涕徒为滂。俯仰千古意，悲风啸枯桑。"}