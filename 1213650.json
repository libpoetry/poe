{"id":"1213650","title":"野庄公与孚论汉唐以来宰相有王佐气象得四人焉命孚为诗并呈商左山参政谢敬斋尚书 其三 裴中立","dynasty":"元","author":"陈孚","text":"唐自天宝藩臣强，关东割地尊犬狼。宪皇赫怒思贤佐，十载始得绯衣郎。六龙夹日升黄道，魑魅谁敢争天光。惟有蔡州煽逆焰，假钺一指孤臣亡。瘦骨昂昂五尺长，四夷闻名惊欲僵。垂绅搢笏坐台席，隐然一身佩巨唐。唐家太常纪勋烈，后有西平前汾阳。谁如公探皇王秘，笑睨伊召跻羲黄。"}