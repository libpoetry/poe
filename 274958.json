{"id":"274958","title":"自题捧盈图","dynasty":"清代","author":"李兆洛","text":"劳劳牵世鞿，惘惘任年矢。逝者夫如何，嗒焉信所止。补牢计恐迟，鞭后乃其理。知疲及昏卧，得醒向晨起。兴至思或抽，小极急自弭。展书销光阴，但取浅且旨。既无甚解求，亦不竭目视。量腹之容受，日可一合米。抚肌恨如腊，得酒暂自喜。撑拳学五禽，负剑弄稚子。有杖不肯扶，跬步跛而履。颏下看似雪，龈上都无齿。精气潜耗尽，神爽诡支抵。梁丽剧刓朽，此舍安可恃。一旦厉风来，摧之适然耳。此幸惟有心，能成即不毁。百里半九十，前途日以迩。羸老尚存全，造物不负尔。所得固已盈，捧持岂敢弛。常思善厥终，罔令爽其始。素居过以丛，良友隔千里。愿言各努力，同岑互为砥。"}