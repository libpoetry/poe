{"id":"685475","title":"端阳后一日刘觐国招酌署中三首","dynasty":"明","author":"邓云霄","text":"署近过从易，情深对语真。虚堂不受暑，嘉树爱留人。渐觉愁城破，转于欢伯亲。杯中饶胜地，索醉敢辞频。报国竟无策，怀归多苦吟。秦城连北斗，越客奏南音。宦薄从薪积，时危叹陆沉。独醒良不易，谁识七贤心。隐吏容疏放，馀闲且拍浮。客筵罗海味，乡思绕龙舟。令节过蒲酒，和风度麦秋。相看同逆旅，休上仲宣楼。"}