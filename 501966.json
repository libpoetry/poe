{"id":"501966","title":"题赵承旨画中峰莲花吟图","dynasty":"明","author":"释妙声","text":"老禅宴坐红氍毹，心如莲花不著水。信口试作莲花吟，声落九州烟雨里。吴兴学士开新图，集贤待制大字书。天生三老仍并世，邂逅一笑山如庐。清河先生好事者，题封远寄草庵下。草庵老禅之子孙，白璧明珠喜盈把。呜呼九原不可作，莲花如今亦冥漠。踞湖山顶望江南，青天飞来双白鹤。"}