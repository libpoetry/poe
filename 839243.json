{"id":"839243","title":"题《长吉集》","dynasty":"清末民国初","author":"黄摩西","text":"踏天割云黑山坠，日魂月魄玻璃碎。老饕吹火烛龙睡，三十六天走花魅。赤雷烧狐狐尾脱，髑髅载久成仙骨。提携万怪闯八垓，煮凤屠龙据其窟。朱文秘笈放胆偷，一夜愁白天翁头。急遣绯衣使者按户搜。烟丝满室一网尽，囚之白玉三重楼。蹇驴急遁化赤蛇，囊锦碎割无人收。老胡碧眼识不得，心死千年血犹赤。我初识得光逼眸，疑是娲皇炼天石。十年闭户求真经，神通游戏皆平平。大丹九转紫烟起，何心学尔婆罗技。"}