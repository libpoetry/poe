{"id":"491452","title":"翁源行","dynasty":"明","author":"刘崧","text":"大蜡岭，小蜡岭，东南相望两尖顶。千崖无人野蕉绿，一涧缘山石泉冷。伊谁置县当僻源，井邑人废馀荒村。后来分隶曲江县，偏与豹狼生子孙。荒山亘连二百里，六寨獠兵连岁起。韶州号令不知闻，势力凭凌自倾傂。一从洪武初设官，路启旌旂笳鼓喧。莲塘镇里立廨宇，父老欢呼来聚看。往时养马如养牛，腾踔山谷夸豪酋。只今买牛还卖马，弃掷弓刀事耕稼。今年我从英德来，攀岩历壑何艰哉。路穷蒲岭见空豁，白昼阴霾浑不开。阴风鬼号荒古道，嗟尔遗民真再造。男不事诗书，女不理蚕桑。草衣蕉布无冬夏，蓬首垢足畏客如麇獐。食储岁饱一千户，馀四百石输官粮。自言老死不出乡，官事不生衣食强。三朝作社共杀牲，十室纳稼同囷仓。开畬烧土任耕作，引水激机舂稻粱。榛栗遍秋岭，旨蓄足冬藏。月上叱牛日入毕，营求易足本天性，耳目不移非外物。况闻畏法如畏虎，道路不遗门不拄。鸡豚日出散如烟，米粟年登贱于土。我怜浑朴若可亲，岂有毒厉兴妖神。由来仁化感木石，宜以礼义开真淳。君不见铜场恶溪流赤水，八月禾花瘴烟起。秖言北客少生还，宁信土人长不死。我歌翁源行，听者莫伤情。丈夫正气易水土，薄俗可敦浑可清。便骑黄犊入山去，閒与洞民歌太平。"}