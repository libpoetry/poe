{"id":"350244","title":"月边娇·题马湘兰疏竹幽兰图","dynasty":"清代","author":"程颂万","text":"孔雀庵旁，想那日帘栊，梦痕如水。腕低钏重，香扶墨瘦，画出愁边滋味。秦淮那畔，已断了、画楼人倚，声声坠玉。怕暗里、芳魂敲碎。酒边坐暝王郎，吟笺低拂，鬓丝憔悴。寄愁纫畹，单寒倚袖，怎奈月明花脆。南朝梦破，空剩得、美人才子，香缣零落，渍伤心粉泪。"}