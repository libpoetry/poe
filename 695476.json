{"id":"695476","title":"白浦悼章","dynasty":"明","author":"林俊","text":"元气栽培语不虚，二童一马化行馀。迩之静海忽凶报，昨者天津是荐书。李郭交游倾盖晚，彭殇修短赋形初。倔强造物相降会，长诀心多尚属余。烛前老泪落班班，太息吾流竟此还。正气直抛存殁外，要官时置有无间。辑来谏草堪垂世，堆到遗书莫买山。寄取诸孤勤护植，德门天道是循环。"}