{"id":"881548","title":"八声甘州 其二 丙寅中秋对月","dynasty":"宋","author":"向子諲","text":"扫长空、万里静无云，飞镜上天东。欲骑鲸与问，一株丹桂，几度秋风。取水珠宫贝阙，聊为洗尘容。莫放素娥去，清影方中。玄魄犹馀半璧，便笙篁万籁，尊俎千峰。况十分端正，更鼓舞衰翁。恨人生、时乎不再，未转头、欢事已沈空。多酌我，风华好处，浩意无穷。"}