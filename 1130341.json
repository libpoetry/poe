{"id":"1130341","title":"偈四首","dynasty":"宋","author":"释德洪","text":"举手炷香，而供养佛。其心自知，应念获福。举手操刀，恣行杀戮。其心自知，死入地狱。或杀或供，一手之功。云何业报，罪福不同。皆自横计，有如是事。是故从来，枉沈生死。雷长芭蕉，铁转磁石。俱无作者，而有是力。心不取境，境亦自寂。故如来藏，不许有识。天下心知不可藏，纷纷嗅迹但寻香。端能百尺竿头步，始见林梢挂角羊。凉温远近转增疑，不答当渠痛处锥。当逐小儿争未已，仲尼何独古难知。马祖有伴则来，彭公死时即道。睡里虱子咬人，信手摸得革蚤。"}