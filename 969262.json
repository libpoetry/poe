{"id":"969262","title":"荆渚书怀","dynasty":"宋","author":"赵汝燧","text":"明镜明于月，白发白于雪。月照雪转添，使我心断绝。连年事行役，曾不须臾歇。陟冈脚双茧，凌湖舟一叶。五觌君山面，洪涛涨天阔。重倚南楼栏，远雁逐云灭。西风落破帽，龙山酬九节。摇鞭荆门去，蒙泉弄清洁。游观固不恶，奔走计则拙。眠指几千里，意者遂休辙。困翮堕渚宫，因循入羁绁。天涯寒苦早，袖穿手龟裂。村沽酒力薄，连釂耳方热。矫首飞白云，杳杳望吴越。儒冠信误身，铸尽六州铁。"}