{"id":"153260","title":"食芡实作·钱侯官舍旁","dynasty":"宋代","author":"贺铸","text":"钱侯官舍旁，走水来方塘。暑雨过初伏，斜阳生晚凉。风翻芡盘卷，万觜争低昂。犹疑秦鸡暴，擅此六国场。下榻延密客，开樽荐新尝。金刀剥老蚌，玉沙磨夜光。殷勤烦钉饾，未咀悲生肠。引领鄘卫西，百泉乃吾乡。水产富此物，数钱论斗量。朝餐取餍饱，无复炊黄梁。贪嗜比羊枣，况乎惟味良。十年去国仕，遇得才微芒。季鹰思蓴羹，拂衣谢齐王。我亦散浪者，未许斯人狂。长歌定行矣，千载会相望。"}