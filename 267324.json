{"id":"267324","title":"解连环·赋瓶中落梅","dynasty":"现代","author":"朱祖谋","text":"碎钿香迹。引啼烟翠羽，细窥帘隙。黯帐纸、残墨瞢腾，又搀弄麝尘，半消宫额。拚忍清寒，有妆镜、愁鸾偎泣。怅新歌散雪，旧谱暗香，断红无觅。瑶台梦中误掷。倩仙云评泊，笑靥羞索。待料理、绀玉寒泉，总浸作愁漪，换春无力。未返芳魂，料不怨、高楼横笛，伴黄昏、背镫瘦影，翠尊酹得。"}