{"id":"229987","title":"寿寺丞唐丈","dynasty":"宋代","author":"度正","text":"维时皇舆驻吴门，三光五岳之气元未分。钟而为木为杞梓，结而为玉为瑶琨。先生独得之，表里何粹温。渊然之学妙今古，浩然之气充乾坤。探月窟，蹑天根，朝蟠木，夕崑崙。超轶绝尘有如此，馀子瞠若谁追奔。纷纷何所知，骇叹空云云。君不见蔡家太师倡绍述，当时流毒并鸡豚。鲁国抱其学，屹如中岳尊。又不见秦家太师握和议，群邪暡暡迷天伦。紫微于是时，横身扶正论。天公下监世忠义，畀以斯道昌其孙。胡不游东观，胡不游西崑。胡为尚婆娑，万里乘朱轓。依然不磷缁，炯炯超尘昏。昔尧登彭叟，历佐周与殷。后来磻溪翁，辛勤晚策勋。况兹才之难，典刑谅谁存。玉律回孟陬，瑞气如云屯。请赋嵩高篇，万口同一言。愿公上玉堂，愿公登金门。功成名遂归乡枌，贱子年年开金樽。"}