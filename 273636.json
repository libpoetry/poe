{"id":"273636","title":"小梅花·探天窟。凿山骨","dynasty":"现代","author":"汪东","text":"探天窟。凿山骨。五丁见之应愁绝。颊添豪。笔如刀。一时狡狯，造物惊儿曹。飞鸿飘泊随迁客。泥上偶然留爪迹。爪痕留。客心忧。明日西东，谁能更相谋。春明路。旧游处。槐堂一笑携茫父。车盈门。缣盈庭。声名雷动，千载传丹青。吉金嘉石还同寿。谁与姚陈同不朽。朱颜酡。君应歌。人生行乐，由命匪由佗。"}