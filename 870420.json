{"id":"870420","title":"华清宫词","dynasty":"宋","author":"田锡","text":"绣岭葱茏浮瑞气，云楼霭阙明珠翠。禁城缘岭连九天，一片笙歌如鼎沸。我恐紫麟丹凤洲，移于近甸资宸游。东将太华为城雉，北以渭川为御沟。又疑西王开月圃，白云仙都紫云府。碧瑶新宫初搆成，借与明皇自为主。开元之末天宝初，天下太平方晏如。万几多暇频游宴，青门道上驰銮舆。长乐岐头霸陵岸，新丰市井骊山畔。百里烟波锦绣明，宝马香车若珠贯。宫中汤泉瑟瑟文，潺湲长以兰麝薰。白玉莲花蹙飞浪，珠堂绣殿温如春。贵妃承恩貌倾国，三千宫女朝霞饰。谢家有女名阿蛮，歌舞织柔柳无力。频唤入宫恩宠厚，金粟臂镮颁赐得。秋来岭上霜月明，光照组练金吾兵。槐烟柳露咽宫漏，玉笛一轰岩壑惊。春来岭下春波绿，夜听琵琶将理曲。幽咽轻拢慢撚声，鸾皇引雏啄珠玉。尝记乘舆避暑时，御衣轻似红蕖丝。翠辇将游石渠寺，探得姚崇乘小驷。往来绿树影中行，清凉适称逍遥意。荔支颜色燕脂红，生于南海烟瘴中。南海地遥一万里，使臣日贡华清宫。六宫每从鸾舆到，遗珠落翠长安道。百司既奉玉乘归，汤宫横锁黄金扉。门戈陛戟旨绣衣，朝钟暮鼓含清辉。参差天上朝元阁，往往紫烟飞皓鹤。至今碧落星宿繁，犹似当时挂珠箔。"}