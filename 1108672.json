{"id":"1108672","title":"临江使君陈华叟哀诗二首","dynasty":"宋","author":"刘克庄","text":"众闻鸣镝惊麇散，独奋空拳跃马迎。嚼齿骂声殊未绝，归元血面尚如生。睢阳合祀无南八，河北诸城有杲卿。可惜援师来已晚，当时巷战只州兵。去岁相过寂寞滨，心如符券迹参辰。骨香万死何曾腐，膝屈千生不复伸。哀仲行诗谁续古，补中丞传岂无人。短歌虽愧招魂作，或可留传达史臣。"}