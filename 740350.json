{"id":"740350","title":"虎牙关","dynasty":"清","author":"朱景英","text":"郢中健儿猛于虎，樊城箭镞纷如雨。曹刘争战苦不休，云此荆襄之门户。桓桓中兴李与岳，议守议复了数著。吕家小儿乳未乾，坐受欺绐失金钥。书生莫漫嗤鹅湖，完局终归孟大夫。谁云在德不在险，建瓴之下何时无。盘盘磴道马蹄穴，旧垒萧条石凹凸。炮车矢砮冲突余，过客盐车困九折。亦知虎牙何敢然，耽耽余怒谁能前。鸺鹠助威啼空山，转愁蜀道凋朱颜。我来四顾双泪溢，下马踟蹰缠两膝。如此关山不可行，殷勤说与承平日。"}