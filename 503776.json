{"id":"503776","title":"纪梦","dynasty":"明","author":"郭奎","text":"忽忽颓芳年，摇摇寄行役。寝兴劳形神，鬓发玄已白。惊风响庭树，忧思日常积。梦魂清夜归，彷佛旧乡邑。青松在园田，桑柘荫庐室。飞鸟云际还，牛羊下来夕。澄湖淡微波，秋山有佳色。鸡犬杂比邻，墟烟霭阡陌。怡怡兄弟情，凄凄丘陇侧。伐木逄行歌，仆夫候马立。临流濯长缨，挂冠坐磐石。似慰平生欢，觉来异畴昔。百年如转蓬，万物乃遗舄。天命良在兹，勿得云得失。"}