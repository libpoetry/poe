{"id":"109665","title":"石州慢·歌阕阳关","dynasty":"宋代","author":"胡松年","text":"歌阕阳关，肠断短亭，惟有离别。画船送我薰风，瘦马迎人飞雪。平生幽梦，岂知塞北江南，而今真叹河山阔。屈指数分携，早许多时节。愁绝。雁行点点云垂，木叶霏霏霜滑。正是荒城落日，空山残月。一尊谁念我，苦憔悴天涯，陡觉生华发。赖有紫枢人，共扬鞭丹阙。"}