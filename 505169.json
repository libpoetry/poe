{"id":"505169","title":"题方壶真人墨竹歌","dynasty":"明","author":"张宇初","text":"方壶之山倚空势，阴壑长竿动千岁。壶子衿情海鹤闲，墨华纵写云烟趣。遂令倍价重南金，怒发扬眉鲜轻与。只今寥落散骊珠，太息鲸涛渺仙逝。我昔琼台立雪时，每许馀光发骐骥。廿年弄翰兴莫追，春箨秋筠览苍翠。云卧丹丘不记年，短筇几顾沧波弃。儗招六逸卜芳邻，旷芳浮缘衰懒至。坐阅孤标共岁寒，冰霜岂折凌霄气。蚤慕还丹炼汞铅，静探雅操消尘系。束书须叩刘长生，怡悦何如澹中味。"}