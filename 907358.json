{"id":"907358","title":"送梁伯隆归丹谷旧隐","dynasty":"宋","author":"李昴英","text":"昔人入山访隐君，每恨见山不见人。子持画图走踆踆，人虽可即山非真。自言谷中万修筠，泉鸣琮琤石嶙峋。谁甘混迹麋鹿群，雅意远游阔见闻。飞筇遂过南海濒，翻海一洗征衣尘。东望绝域天无垠，药洲风月蒲涧云。间出奇语颇自珍，奚囊十袭而三熏。槿花猩血荔锦纹，何如故圃桃李春。江湖社友杯十分，何如族聚情话亲。行路之难多酸辛，还家火急埋车轮。拂拭矶苔开径榛，畹兰篱菊庭古椿。赠篇满箧不疗贫，几人炼药能轻身。本分荷锄驱犊西畴耘，武夷山下击壤为尧民。"}