{"id":"523175","title":"去妇词","dynasty":"明","author":"李梦阳","text":"孔雀南飞雁北翔，含颦揽涕下君堂。绣幕空留其菡萏，罗袪尚带双鸳鸯。菡萏鸳鸯谁不羡，人生一别何由见。只解黄金顷刻成，那知碧海须臾变。贱妾甘为覆地水，郎君忍作离弦箭。忆昔嫁来花满天，贱妾郎君俱少年。瑶台筑就犹嫌恶，金屋妆成不论钱。重楼复道天中起，结绮临春照春水。宛转流苏夜月前，妻迷宝瑟烟花里。夜月烟花不相待，安得朱颜常不改。若使相逢无别离，肯放驰波到东海。薄命难交娣姒知，衰年恨少姑嫜在。长安大道接燕川，邻里携壶旧路边。妾悲妾怨凭谁省，君舞君歌空自怜。郎君岂是会稽守，贱妾宁同会稽妇。郎乎幸爱千金躯，但愿新人故不如。"}