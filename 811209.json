{"id":"811209","title":"寄怀维卿师桂林七首","dynasty":"清","author":"丘逢甲","text":"极目苍苍八桂林，春风迢递客愁深。峰回独秀孤云远，江入相离别梦沉。阅岁但增归鹤感，窥天难测剪鹑心！刺船人去波涛急，凄绝成连海上琴。鼍愤龙愁战气昏，东来应有未招魂。平安梅峤迟双鲤，变幻桑田痛七鲲。珠薏馀生安下泽，金瓯全局哭中原。不曾竟落权奸手，归养林泉是国恩。未能独乐赋园居，归洛温公讲学初。八阵钤韬开虎豹，百家笺注谢虫鱼。陈经共下宣尼拜，明箕旁求冉子书。应念凤凰山下客，天涯寻约待脂车。轮铁南交走电軿，苍梧西上又扬舲。河山破碎羊肠险，楼阁空濛蜃气腥。百粤安危关互市，五洲消息迫重溟。谢公高卧应难稳，丝竹中年带泪听。消耗雄心强自宽，家园春宴正承欢。閒居境偶同潘岳，大事人终逊吕端。落日闻鼙思上将，空山观弈感长安。可能再为苍生出，莽莽神州海色寒。十年剑佩记追随，鹿耳惊涛怆梦思。铁马金戈春教战，锦袍银烛夜谈诗。荒山镵影悲今日，残月钟声异昔时。欲写哀歌寄天末，红棉飞遍越王祠。牙旗玉帐卷东风，绝岛同归患难中。故国愁春三月闰，遥天寻梦一星终。铁衣绣雨蛮花碧，铜鼓椎潮劫火红。袖手南洲观战局，山林未许老英雄。"}