{"id":"943630","title":"长句简诸公","dynasty":"宋","author":"陈造","text":"君家开宴为酴醾，竹声裂石弦辊雷。我家芍药继如许，如解商量先后开。深红妍白各媚妩，琼肌玉骨无纤埃。日高未觉睡态足，风定亦送龙香来。素艳压架頩欲雨，妆面卧丛羞未抬。邢娥微服屏粉黛，众女望影惭莫陪。真妃娇泥午酒困，红潮作晕回香腮。春到陋邑好花少，郁郁高柳间古槐。浓李浅桃不入眼，菖条杏叶何有哉。喜如足音赏魏紫，愁寄驿使邀江梅。残春索寞风絮乱，有此二物生庭隈。维扬金腰可伯仲，闽南素馨但舆台。倚烟娉盈复妖嫭，等闲力挽春光回。东皇有情花有意，似欲我辈倒玉罍。君家赏花我方病，忆花有恨空成堆。我家花开病适愈，对花发兴知难裁。簿领困人日作恶，玉山猛判花前颓。及今乐事须秉烛，风狂雨横谁能猜。"}