{"id":"1127539","title":"再和子育","dynasty":"宋","author":"彭汝砺","text":"易水涿山无苦寒，燕南本是旧家山。山头更觉尧云近，玄鸟徘徊望汉关。将军誓愿斩楼兰，涕泪横流杯酒间。紫气剑埋终未试，黄金印大亦何颜。朔风白昼不胜寒，清晓马行霜雪间。纵目还经望云岭，伤心不见采芝山。手拈弓箭膝横刀，著尽君王赐战袍。语及灵州心欲碎，使轺今日敢言劳。气血畏寒身畏劳，养生曾去问参寥。我今与子俱错计，霜雪正严山正遥。"}