{"id":"1218456","title":"余观近时诗人往往有以前代台名为赋者辄用效颦以消馀暇 其六 戏马台","dynasty":"元","author":"岑安卿","text":"彭城负险河为障，南屹崇台势雄壮。重瞳奋迹入秦回，诸侯揽辔皆东向。酒酣蹴马升崔嵬，鬉翻鬣振云烟开。倚鞭四顾示无敌，指挥貔虎心雄哉。黄金间行亚父去，帐下茫然失谋主。楚歌声合溃重围，昔日名骓空故步。千年积恨气未消，绕台泗水撞飞涛。"}