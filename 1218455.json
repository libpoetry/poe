{"id":"1218455","title":"余观近时诗人往往有以前代台名为赋者辄用效颦以消馀暇 其五 歌风台","dynasty":"元","author":"岑安卿","text":"嬴秦北筑城万里，芒砀无人识云气。鸿门斗碎骊山焚，汉楚残民半为鬼。重瞳失道身首分，沛公酒叙还乡恩。风云飞动白日永，歌声激烈悲勋亲。四方备禦思虎士，进取守成良不易。长陵崇奉四百春，歌台遗筑今荆杞。壮哉一曲《大风歌》，千古英雄尽怀愧。"}