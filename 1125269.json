{"id":"1125269","title":"踏莎行","dynasty":"宋","author":"晏几道","text":"柳上烟归，池南雪尽，东风渐有繁华信。花开花谢蝶应知，春来春去莺能问。梦意犹疑，心期欲近，云笺字字萦方寸。宿妆曾比杏腮红，忆人细把香英认。宿雨收尘，朝霞破暝，风光暗许花期定。玉人呵手试妆时，粉香帘幕阴阴静。斜雁朱弦，孤鸾绿镜，伤春误了寻芳兴。去年今日杏墙西，啼莺唤得闲愁醒。绿径穿花，红楼压水，寻芳误到蓬莱地。玉颜人是蕊珠仙，相逢展尽双蛾翠。梦草闲眠，流觞浅醉，一春总见瀛洲事。别来双燕又西飞，无端不寄相思字。雪尽寒轻，月斜烟重，清欢犹记前时共。迎风朱户背灯开，拂檐花影侵帘动。绣枕双鸳，香苞翠凤，从来往事都如梦。伤心最是醉归时，眼前少个人人送。"}