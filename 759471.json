{"id":"759471","title":"嗟哉行","dynasty":"清","author":"丘逢甲","text":"钢是铁所为，铮铮抑何美！安知经火炼，竟化柔绕指。噫吁乎嗟哉，行百者半九十里，晚节末路之难乃如此。君不见扶风大儒宫中才子，当时果以投荒死，岂不贤名溢青史？左手抚图右引剑，人生变节须臾耳。适从何来集于此，逼人富贵徒为尔。大衔赫赫书铭旌，相公竟葬咸阳矣。邓绾好官曾几时？人笑褚公今冷齿。"}