{"id":"889688","title":"寿宗室","dynasty":"宋","author":"吴势卿","text":"海珠吐月海水红，翠竹岩近蓬莱宫。晨游东华天帝所，望舒前导参丰隆。帝曰炎图亿万载，往哉汝谐盘石宗。授之虹玉金斗印，一佛出世群仙从。麟兮定兮已为瑞，綵袖接武葛氏龙。忆昔京畿得贤辅，胥涛欲齧粒食空。百万生灵衽席上，三日事业方寸中。至今途歌与里咏，活民生佛称我公。公侯衮衮世罕有，初心本愿皆阴功。枌榆社内木连理，华萼楼间天九重。邦臣未识买臣贵，天子应知刘向忠。未央前殿催元会，天诏传宣一字封。武夷之山三十六，仆居八曲鼓子峰。白马仙人向我说，高牙今驻秦甬东。起看梅花玉的皪，记得诞日今重逢。去年已献鹤飞曲，今年作诗尤未工。一年一轴从今始，邺架轴少诗无穷。"}