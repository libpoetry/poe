{"id":"1165318","title":"游仙窟诗 赠崔十娘","dynasty":"唐","author":"张文成","text":"今朝忽见渠姿首，不觉殷勤著心口。令人频作许叮咛，渠家太剧难求守。端坐剩心惊，愁来益不平。看时未必相看死，难时那许太难生。沈吟处幽室，相思转成疾。自恨往还疏，谁肯交游密。夜夜空知心失眼，朝朝无便投胶漆。园里花开不避人，闺中面子翻羞出。如今寸步阻天津，伊处留心更觅新。莫言长有千金面，终归变作一抄尘。生前有日但为乐，死后无春更著人。祗可徜徉一生意，何须负持百年身。"}