{"id":"1109588","title":"宴左山二首","dynasty":"宋","author":"刘跂","text":"闰冬节物晏，十月犹素秋。招提阳冈路，宛在岘山头。史君有高致，尊酒擅一丘。欢颜动长啸，松菊含春柔。风清宿雾断，地迥行潦收。时令将凛落，飞光为谁留。行饭转北冈，如登赞公岭。悠然竟晴日，终比城市永。残霞澹微照，遥林耿疏影。天空气象杳，落落见此境。彼哉不自爱，快意烹五鼎。来日苦大难，忘言得深领。"}