{"id":"1129411","title":"王大卿挽词三首","dynasty":"宋","author":"释宝昙","text":"白璧连城重，黄金百鍊刚。固应须润色，肯为世低昂。议论倾馀子，声名彻上方。冯唐元未老，归计已苞桑。少日佳公子，中年古吏师。霜严公事毕，韵胜客杯迟。诗律曹刘上，心期籍湜知。用公浑不尽，一世有馀悲。出处诚吾事，园林正及时。乾坤身老大，兄弟日追随。生死真谭笑，过逢类别离。小楼今夜月，照我泪双垂。"}