{"id":"54878","title":"四月十二日定庵先生过访诵东坡过清虚堂诗用","dynasty":"明代","author":"顾清","text":"夜窗急雨鸣撒沙，晨鼓不辨州官衙。村童晏眠蓬户闲，榆荚一径交残花。经年不及长者室，泥水真作田农家。高轩何自匆戾止，豁若暝雾腾金鸦。清容穆穆峙霜柏，妙语郁郁飞天葩。尘埃塞胸不自理，次第一一烦梳爬。盘餐菲恶愧草草，幸有杞枿供春茶。此时天公亦助喜，列缺卷焰雷停挝。骚坛夙昔愿奔走，世事八九堪咨嗟。酒阑公去倚江阁，遥见一鹤冲高霞。"}