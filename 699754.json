{"id":"699754","title":"秋日燕邸咏怀十诗各系以题 思古","dynasty":"明","author":"郭之奇","text":"乙亥岁云秋，京华节奔走。习静思古人，渐觉诸缘丑。扰扰学名争，一事无能取。持此食衣馀，何禆智与寿。耳目本聪明，俗心自尘垢。而有憧憧交，旦昼驱之走。托权于世人，强身其左右。世情相爱少，抱拙况非友。不忖一物孤，犹云命不受。尝观鼓物情，其初宁薄厚。濡动责雨风，栽倾固不偶。所以古至人，道力深所有。贵我答天心，天亦为先后。至今读其书，居然性灵久。及兹未远涂，前修作内守。今人亦不争，古人亦不朽。怀抱未能深，招摇犹在眼。荣辱相因依，喜怒亦无限。任其淩轹情，矜人皤与睅。何关寂寞羞，毋乃盛雄赧。称心而思之，不如俱削刬。掩迹仍塞涂，日向诸缘简。非以自欣愉，亦求稀竦戁。老吃畏事言，君子传瑟僩。三复古人箴，斯理良堪撰。心迹两无营，独坐何萧散。门外少高车，清晨容栉盥。徐徐正冠襟，缓步宜孤馆。虽然束带稀，秋风戒裼袒。閒人亦有课，吾性本多懒。草玄友杨雄，运甓师陶侃。禽鸟来空庭，时复为恳款。空庭出层霄，随意烟云满。置身清寂中，人世谁长短。于我求达生，梯荣当立断。万事难并欢，昔闻今岂诞。闭门远风波，世道能坦坦。泉石辍初游，京华复偃蹇。故人减畴昔，相聚倍缱绻。旅居易卜邻，言谈庶不远。咫尺通寝兴，披衣互相饭。所言惟丘壑，一志嘉肥遁。将结故山庐，白首终往返。乐此素心人，欣欣日可晚。虚室有閒阶，云日相深浅。推棂受光浮，倚榻注景转。极兹瞬息情，节序互迎饯。默默感商飔，群动俱相勉。百草畏芳移，诸禽欣毛毨。我亦时物中，未为天地选。浮生欲三十，千虑难一展。樽酒与瓶粟，费世虽不腆。明明古今事，已让诸人践。盈卷积玄文，虚言何足办。屈伸大块间，如蚕方在茧。经纶不自繇，胸丝日几辫。兰蕙感秋风，馀芳人所采。蔓草不择时，日劳盈车载。分其贵贱姿，不为爱憎改。草木妒兰生，兰因惧草浼。滋锄失其宜，空谷徒相待。独坐有幽人，起对孤情倍。日暮叹芳微，千载琴歌在。吾观蚁微物，其智有足称。出穴缘阶级，戢戢后先升。分馀互友告，取道不长胜。世人遗其善，竞以逐膻憎。宋子虽救厄，知己归隰朋。悠悠念群动，大小俱可徵。云鸟时微灭，野马日凭淩。即事求端绪，无为费目凝。吾观凤览德，所至待时鸣。高冈向杰出，梧竹合其清。能言不枭竞，独立洁孤情。世人图易得，鲜复希哕声。所以深苞彩，夷然葆至精。繇来千仞表，下鸟谁能争。所思亦难尽，及晓叹何深。无根而愁种，飘然乃秋心。微凉生虚牖，一叶下危襟。云风俱不息，凄响落浮阴。庭树先为感，萧瑟渐千林。以兹荣瘁理，动我今古吟。四时相摇落，一室比登临。怀人芳草怨，招隐桂丛寻。何繇悲气遣，古愁不生今。元化亦多年，圣愚相介佋。天地未及区，冯生交杂嬲。不有持运人，愦愦失昏晓。万欲雕至精，一事谁能了。羲皇遂巳徂，虞夏遂已邈。治忽不关民，所关民寿夭。大乱蛮夷猾，次则奸贼扰。春秋称近古，荆戎亦纷缭。千年汉及宋，纯化未全肇。其馀闰统分，寄权皆浅少。君雄相啖食，异类居中矫。风云无气色，江河同滔淼。大哉开天主，方将日月皎。历历数乾坤，独此圣功表。绳绳及今日，咸若偕鱼鸟。纤鳞仰波馀，弱翮随飙杪。寤寐慰升沉，歌风庶可绍。"}