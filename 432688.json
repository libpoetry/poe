{"id":"432688","title":"顾家宅公园夜坐四首","dynasty":"近现代","author":"林庚白","text":"渐稀游客爱荷香，触绪苍茫感叹长。诗意自生风际水，月光能写夜深凉。少年曾是希诸葛，来日宁终老靖康。三策平倭祗袖手，亢官乱国欲何昌。一官旅退口如瓶，玄鬓惊秋亦渐零。娱夜犹能谋句法，摸金孰与念生灵。北方骨肉羁豺虎，东晋江山要血腥。不是春秋今日事，下泉几见更存邢。柳阴古意见灯笼，能变炎凉水面风。花草都随车响寂，林塘乱走月明中。伴人夜色如相劳，照我年光有不穷。忧乐乘除中岁始，心哀稍喜气犹雄。凉飔吹落隔林黄，几叶飘零几郁苍。悄爱归程携月色，閒随去路蹋橙光。残宵粉黛能为魅，淑世衣冠是不祥。破哓东方应有待，要冯朝气变沧桑。"}