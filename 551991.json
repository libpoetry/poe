{"id":"551991","title":"秋夜饮贡二山同年醉后漫歌书赠","dynasty":"明","author":"孙传庭","text":"江南有客狂且清，我一对之爽气生。见人先乞宽礼数，索笔每能赋秋声。有时举杯横白眼，有时起舞狎青萍。嗟尔长我三十岁，爱我慷慨相结契。醉来执手共唏嘘，意气淋漓轻身世。自言天地总浮沤，醒持一杯醉即休。堪笑竖儒何尔尔，一日长怀千岁忧。"}