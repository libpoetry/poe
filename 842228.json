{"id":"842228","title":"题洞庭西山费氏先德录","dynasty":"清末民国初","author":"曹家达","text":"我欲发奇语，令君四座皆骇然。大造玉成类冰炭，此意荒忽难为传。自非南荒封豕闯然起，安得西山费氏贞孝相纶连。母守经，子达权，死者玉碎生瓦全。舍此岂复有人理，自郐以下无讥焉。我闻陆机词赋重世德，乃有廷璜昆季扬其先。皭然耿光照家乘，孝子慈孙弥亿年。"}