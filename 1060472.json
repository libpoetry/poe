{"id":"1060472","title":"樊上丈人歌","dynasty":"宋","author":"洪朋","text":"广文诸生如乱麻，十有八九或起家。幅巾藜杖最困者，樊上丈人须鬓华。丈人闻道羲皇上，屈原庄周丈人行。声名籍甚徒为耳，四海八荒莽跌宕。扁舟布帆下赤壁，扬澜左蠡随所历。颠风狂雨向昏黑，怒涛掀天奇兀硉，馋蛟駮兽纷腾突。一苇无处所，数口仅生活。行路难如此，一一为我说。匡山野老坎壈人，读书空山三十春。下泽款段何逡巡，丈夫穷达付造物，委琐龌龊不足论。臭味略相似，邂逅即情亲。江头一樽前，执手鼻酸辛。秋风吹君唾珠玉，发函伸纸三过读，惜哉意气何刺促。丈人行李何当来，得意江山醉金罍，富贵峥嵘亦悠哉。君不见博陵马周新丰客，时无贞观老死无人识。"}