{"id":"807849","title":"贺新郎  自嘲用赠苏昆生韵同杜于皇赋","dynasty":"清","author":"陈维崧","text":"高馆灯如绣。屈指算、摄衣登座，放颠时有。惯骂孟尝门下客，无过鸣鸡盗狗。吾宁与、灌夫为友。曾被两行官伎哂，玳筵前、一片喧声透。香醪泼，污红袖。欢场百戏鱼龙吼。却何来、败人意兴，难开笑口。自顾无聊惟直视，夺得鸾篦搔首。叱若辈、何堪秪候。事后极知余谬误，恰流传、更有黄冈叟。疏狂态，谁甘后。"}