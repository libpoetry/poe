{"id":"481955","title":"陈员外奉使西域周寺副席中道别长句","dynasty":"明","author":"曾棨","text":"汉家郎官头未白，扈从初为两京客。忽逢天边五色书，万里翩翩向西域。腰间宝剑七星文，连旌大旆何缤纷。解鞍夜卧营中月，揽辔朝看陇上云。黄沙断碛千回转，玉关渐近长安远。轮台霜重角声寒，蒲海风高弓力软。兹行骑从历诸蕃，毡帐依微绝漠间。残烟古树羌夷聚，远火荒原猎骑还。蕃酋出迎通汉语，穹庐蒲萄酒如乳。舞女争呈于阗妆，歌辞尽协龟兹谱。当筵半醉看吴钩，上马便著金貂裘。山川遥认月支窟，部落能知博望侯。草上风沙乱骚屑，边头日暮悲笳咽。行穷天尽始回辕，坐对雪深还仗节。归来杂遝宛马群，立谈可以收奇勋。却笑古来征战苦，边人空说李将军。"}