{"id":"811936","title":"旅馆消夏","dynasty":"清","author":"多隆阿","text":"深藏一室淡无言，厌听门前俗客喧。雅爱閒花求物本，静参流水活心源。事从错后方知悔，扇到炎中不解烦。一片寒瓜心顿定，何须强制验风幡。松棚高荫读书堂，抱膝吟诗逸兴长。冷眼观人原近刻，温风入室尚含凉。蕉才著雨声先到，菊未开花叶已香。隔户看云云自在，不为霖雨不空忙。"}