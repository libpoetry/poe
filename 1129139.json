{"id":"1129139","title":"嵩山老人告行作六偈送之","dynasty":"宋","author":"释正觉","text":"未能老养卧林麓，要乞优恩除发须。濯足沧浪岁寒事，终来清友石菖蒲。挽衣苦怪不我住，怀事乞成今乃时。雷动定知开蛰户，春寒无要勒华枝。嘤嘤鸟鸣如客情，行行柳眼向人青。投心旧友春成物，汲水前溪月下瓶。梦里结忧三变事，觉来还喜一成春。莺华时节洗衰落，不信馀寒犹著人。服像中情将有得，江湖底事勿相忘。橘洲白鸟秋成伍，渔火莼羹蓬底香。应缘分影来池月，游世无心出岫云。适意归来尖屋底，蔬畦还与力锄勤。"}