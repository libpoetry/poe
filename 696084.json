{"id":"696084","title":"游仙诗五首","dynasty":"明","author":"欧必元","text":"平生志寥廓，所思三神山。屃屃奠巨鳌，六龙镇潜渊。蓬莱倏浮海，高峙摩苍天。玄都与閟阙，乃在县宇间。五色多异鸟，文綵相翩翩。琪花间瑶草，四时呈鲜妍。采之服饵食，可以驻颓颜。幽宫产赤土，九转炼金丹。乘鸾驾云螭，白日生羽翰。寄言谢汉武，何处求神仙。崚嶒四百峰，周回五百里。中多阆风人，幽岩借栖止。左揖灵芝翁，右招子华子。葛令进丹砂，轩辕赴诏旨。仙驭时往来，烟霞生洞里。月明宴瑶京，音乐夜盈耳。沆瀣进瑶浆，不在甘与旨。笑彼攀龙人，腥膻徒为尔。天清月明夜，佳人入梦来。颜色都且丽，轻衣绝尘埃。随风送奇香，飘飘透我怀。晤言用握手，扬辞诙且谐。邀我玉女峰，坐我铁桥隈。饮我神湖水，进我白玉杯。仙凡不久处，倏忽隔蓬莱。安得长生药，千年当复来。远望登高峰，餐霞思幽室。夜半闻天鸡，坐观沧海日。奇幻不可常，寸灵难殚述。上界覆青莲，峰峦多兀突。怪石敞为楼，池水清且密。复道多逶迤，层城隔吴越。壁峭不可攀，循崖如股栗。凄然多悲风，安得邹生律。晦明有代谢，盈缺相始终。睹物嗟往事，悲来感无穷。巢居不可寒，海处难为风。饵颜无异术，安得长如童。白日倏西迈，兹意成悾惚。神驰阆风苑，兴在神山中。玄鹤一以驭，青禽来相从。云霄下缝节，命我驾六龙。一朝辞世氛，直到蓬莱宫。"}