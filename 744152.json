{"id":"744152","title":"度大屏诸山二十余里一无庐木而雨至忽有古藤一本覆若夏屋得息","dynasty":"清","author":"王文诰","text":"童山曾曾绝人境，十里五里鸣瀑泉。岩盩溪厔百盘险，经历九曲乃在山之巅。山巅湿云起蓬勃，风生两袖飞浓烟。大雨满空压头顶，滔滔奔响垂空天。急呼避雨雨随至，鸦翻云阵挥雷鞭。冲雨过崖崖壁立，上有古藤一本势若罗修椽。叶密结曾盖万根，攫石蚴蟉而盘旋。阴翳翠幄得神荫，石头枕是虚中眠。白昼暝暝银海合，栩栩化作漆园之游仙。游仙亦在巫山台，为雨为云去复来。天若有情风觉梦。断云零雨一吹开。"}