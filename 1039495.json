{"id":"1039495","title":"次韵答并帅王仲仪端明以诗见寄","dynasty":"宋","author":"韩琦","text":"退削尝连上，清衷遂一开。调元辞重任，殄寇倚非才。虎士方争奋，羌雏已诉哀。遽驰金节觐，俄得锦衣回。雅契瞻并府，衰容病邺台。孤怀难托雁，芳信忽传梅。玳瑁遥宾席，蒲萄入醉杯。高谈嗟阻阔，危榭几徘徊。大卤诚淹帅，中枢即贰台。三槐东第甲，还似相车来。"}