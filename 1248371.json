{"id":"1248371","title":"余扁所寓山堂为清晏盖摘右军帖中语也蜀山隐君为书三大字刻着楣间林壑增胜因而成咏","dynasty":"元末明初","author":"张羽","text":"少年未识事，冠带逐时流。一悟名为妄，悠然返林丘。假此精舍居，萧条岩径幽。竹树共清密，川涧屡环周。高峰延新旭，华栋鸣晨鸠。晞发东轩下，群书散不收。嘉名余始制，妙翰若云浮。况有同心友，觞咏接绸缪。始来适朱夏，今已踰素秋。谬处山水宅，惭非仁知俦。耽玩昧出处，栖泊愧淹留。诚知非吾庐，且得性所求。"}