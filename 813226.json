{"id":"813226","title":"赠冒鹤亭孝廉","dynasty":"清","author":"张景祁","text":"陆机入洛年犹少，每诵清芬泪已潸。绘水名园馀草木，问天奇句压江山。兰陵载酒声华盛，莲社咨禅意气閒。采得蘅芜欣捧袂，祇愁孤鹤又南还。君家洗钵池头水，濯出诗肠锦万端。赋擅兰台长讽谕，辞成齑臼话辛酸。灵岩梦月凡尘远，海国寻春望眼宽。独怅鲲身蓬岛隔，何时重睹汉衣冠。"}