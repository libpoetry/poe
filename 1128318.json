{"id":"1128318","title":"正仲思归作篆畦今夜月十诗非篆畦月乃雁苍月盖杜子美鄜州月之意也予作十章乃篆畦月也","dynasty":"宋","author":"舒岳祥","text":"篆畦今夜月，先暝启黄昏。狐叫青峰径，僧归白石源。分灯三户市，打鼓七郎村。莫管啼乌绕，吾今已断魂。篆畦今夜月，涌海出初更。溪寺鸣钟罢，山城禁火明。梅光初点滴，鹤睡自凄清。还念故人远，灯花结未成。篆畦今夜月，出峤二更初。蓐食催鸣碓，蒙头静著书。清霜闻吠犬，细火有归渔。一盏解寒酒，风炉煮雪蔬。篆畦今夜月，有待到三更。水鸟隔烟叫，山樵踏雪行。诗成嫌烛短，酒渴爱菹清。此际谁为伴，梅边送影横。篆畦今夜月，绝妙四更残。攲枕清无寐，推窗独起看。流鸿曳稀宿，跃鲤散微澜。颇记倦游日，孤舟宿雪滩。篆畦今夜月，初出五更头。清旭辉相映，馀光淡未收。烟消江树出，霞弄市岚浮。忆昔趋丹陛，鸡人唱晓筹。篆畦今夜月，尊酒共论文。冻茁沙中笋，冰芽涧底芹。人生半歌哭，世事异传闻。风宪分流品，儒生免出军。篆畦今夜月，政自使人怜。久废登山屐，愁催下濑船。衰年免黄帽，旧习守青毡。东浙承平地，如今是近边。篆畦今夜月，特地向人明。海驿催传箭，荒鸡误报更。平生大敌勇，末暮小诗行。老矣今安用，深杯送此生。篆畦今夜月，故意照人衰。一梦十年过，千愁万里来。只今安粤徼，何日悔轮台。吟罢四百字，更倾三五杯。"}