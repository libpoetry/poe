{"id":"846203","title":"应天长 庆新恩母八月三十","dynasty":"宋","author":"无名氏","text":"萱堂积庆，桂苑流芳，于门瑞蔼佳气。正属仲秋弥月，称觞对此际。西王母、来人世。拥佩从、尽皆珠翠。彩庭下，争看蓝袍，衬斑斓戏。富贵有谁同，四德躬全，五福由来备。况善断机迁教，轲亲实无异。看看仕无淹滞。即召入、佐君经济。愿延寿，鸾轴金花，年年加赐。"}