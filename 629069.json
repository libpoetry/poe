{"id":"629069","title":"题笑忙园","dynasty":"明","author":"李云龙","text":"高僧取静万人市，大隐避世金马门。但令喧寂不逐境，市朝无地非仙源。罗侯口吐灵山云，提携两龙来海滨。钩帘端坐桃花县，一洗当年案牍尘。官斋别结烟霞局，公暇长谣倚修竹。芳草当阶漾绿云，清池开镜飘寒玉。二樵云气日氤氲，飞凫几度凌紫氛。丹砂可遂为官愿，红玉长留报主身。"}