{"id":"1112940","title":"诸公分韵蹑冒顿之区落焚老上之龙庭得老庭字","dynasty":"宋","author":"张孝祥","text":"横槊能赋诗，下马具檄草。忠义乃天赋，勋名要时早。龙卧南阳客，鹰扬渭滨老。当其尚栖迟，众或轻潦倒。风云会相遇，氛祲当独扫。凤皇翔千仞，驽马顾栈皂。士为一饱谋，悬知不同道。吴甲组练明，吴钩瑩青萍。战士三百万，猛将森列星。挥戈却白日，饮渴枯沧溟。如何天骄子，敢来干大刑。呜呼三十年，中原饱膻腥。陛下极涵容，宗祊甚威灵。犬羊尔何知，枭獍心未宁。囊血规射天，苍蝇混惊霆。佛狸定送死，榆关不须扃。虏势看破竹，我师真建瓴。便当收咸阳，政尔空朔庭。明堂朝玉帛，剑佩鸣东丁。八章车攻诗，十丈燕然铭。我学益荒落，尚可写汗青。"}