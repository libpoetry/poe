{"id":"690491","title":"初春偕社中诸子谒上公车呈郡大夫","dynasty":"明","author":"张萱","text":"花浓柳亸合江头，望入南天紫气浮。象逼璇霄龙是剑，春明珠海蜃为楼。治平已睹翔神雀，踪迹谁能混野鸥。日下黄金来上赏，人间白璧岂虚投。相将裘马正翩翩，南国于今不乏贤。地转洪流符卯水，舟同仙侣尽丁年。春风暖蹴桃花浪，丽日晴生杜若烟。倚醉乘春歌乐只，春声先到孝廉船。"}