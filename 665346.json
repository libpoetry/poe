{"id":"665346","title":"白雀诗","dynasty":"明","author":"郑善夫","text":"有鸟曰嘉宾，结意公院深。族类分总总，中有三珍禽。毛羽白胜雪，哕哕吐奇音。卑尊与贱贵，食宿明素心。虞罗得之喜，言是世所琛。饲以香稻粒，娇爱轻黄金。置以白玉樊，鸷鸟不敢侵。行将贡明主，上林逝骎骎。小鸣天地白，大鸣彻古今。化国汇振德，修能无滞淫。类此蓬室士，怀美遵丘林。一朝被爵命，照耀岩峦阴。永言复自爱，野田有遗吟。"}