{"id":"534682","title":"进酒篇詶董氏诸弟","dynasty":"明","author":"邱云霄","text":"欲雪欲雪，万峰萧索。乌栖不飞，同云四合。长风万里扫天关，玉尘滚滚空中落。山寒高卧正蒙头，扣门报君动芳酌。感君动芳酌，为君发长歌。仗剑对君起，进酒不辞多。古来刘李称达饮，风流千载谁灭磨。琼楼玉宇不足贵，素芝商蕨今如何。淮阴台上月，金谷园中莎。上蔡悲苍准，鸱夷弄清波。达人志士只如此，机心何必伤天和。古人事真率，今人艳绮罗。有酒不肯饮，白日成蹉跎。君不见苍梧之野，箕山之阿，芳名俱缅邈，高冢对嵯峨。"}