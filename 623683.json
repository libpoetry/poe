{"id":"623683","title":"遂初庐为观察王公赋","dynasty":"明","author":"欧必元","text":"我闻匡庐乃在星渚中，叠嶂层岩几万重。香炉倒影三梁石，瀑布斜飞五老峰。白鹿洞前瑶草拾，苍翠明霞隐朝日。习静偏宜长者车，清幽也是神仙窟。中有风流王使君，诛茅结胜傍流云。流云不驻千峰色，閒坐推窗静里分。凌云紫气三千丈，隆隆直逼西京上。出山不减入山时，更悬天际真人想。年来秉宪越台边，文章吏治岂徒然。五色神羊叱欲走，九苞威凤生联蹁。登高作赋时挥洒，白雪弥高和弥寡。爱民自得雨随车，爱士宁尊阳鱎者。中原多难苦疮痍，不似东南民更疲。圣主忧深方眷顾，恐君未得遂初衣。"}