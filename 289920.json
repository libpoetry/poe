{"id":"289920","title":"玲珑四犯·咏阑影","dynasty":"现代","author":"郭则沄","text":"密密疏疏，恰亚字回环，苔砌低认。月地斜看，筝柱几曾端正。扶出半幅惊鸿，奈背面、暗愁谁省。又翠阴、转过云廊，花底屧痕俱损。断红千折描难尽。印凉波、井梧秋近。玲珑不隔蓬山路，偏写离人孤凭。一片画格高低，闪入风帘灯冷。问碧城何许，空绾著、相思影。"}