{"id":"900631","title":"湖南参议宋与道奉祠归崇安里中赋此以别","dynasty":"宋","author":"张栻","text":"忆昔岁丙寅，束书从吾翁。驱车服岭南，弭节湟江东。湟江地僻左，穷年少过从。邂逅倾盖友，一笑蛮烟空。秋水泛孤艇，春郊支短筇。琴书适有馀，酬唱写不供。岂惟吾曹欢，固足愉亲容。日月遽如许，于今再星终。中间亦会面，别去复转蓬。归来洞庭野，乃此相迎逢。回首叹风树，欲语悲填胸。爱君坚忍姿，凛凛霜后松。徐公真有常，意味与曩同。而我学不进，长大加愚蠢。幸蒙故人惠，苦语相磨砻。梅霖涨宿潦，行李何匆匆。自云洞庭乐，远胜千户封。将儿更抱孙，綵衣映谖丛。搜奇萃图刻，考古罗彝钟。知君颇挟此，讵信诗能穷。同里有佳人，抱独环堵中。未妨閒暇日，更共讨论功。它时有新得，为寄冥飞鸿。"}