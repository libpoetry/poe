{"id":"1218651","title":"王彦芳御史所居之堂曰绣荣诸公诗题卷末","dynasty":"元","author":"成廷圭","text":"上国疏恩重，中台拜命初。两朝司内府，十载奉宸居。甫历参谋选，俄膺御史除。天机织文绮，月姊绣华裾。獬豸冠偏称，麒麟锦不如。羽标金鸑鷟，花隐玉芙蕖。六辔青骢马，双轮白鹭车。胸蟠五色线，腹藁万言书。被服身何忝，弥缝志必摅。芬芳流简册，光彩照门闾。退户香烟袅，垂帘化日舒。小山蹲怪石，活水灌清渠。昆季年皆妙，公卿驾不虚。谩誇貂作帽，宁羡豹为祛。庭训言犹在，乡情礼未疏。每蒙招宴集，讵肯弃樵渔。鹑结惭无褐，蜗藏仅有庐。深期换朝服，紫带映金鱼。"}