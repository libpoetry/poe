{"id":"675755","title":"题九老图用邵二泉宗伯韵","dynasty":"明","author":"顾应祥","text":"香山老人避世人，性耽冲澹乐天真。招邀知己结雅社，藐视声利同埃尘。流风巳远事若新，兹图无乃传其神。衣冠不异山中叟，抱负俱为席上珍。岁月悠悠几百春，高名千载迥绝伦。庙堂勋业倘来寄，泉石襟期见在身。便欲相从一问津，抚卷令人感慨频。浮玉山前亦可乐，澄湖碧浪㴠秋旻。"}