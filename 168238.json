{"id":"168238","title":"薛道祖秘阁诗帖赞","dynasty":"宋代","author":"岳珂","text":"中秘法书之积，自淳化至于崇观富矣，而未加别也。翰墨博雅之能，自刘米逮于道祖著矣，而未多阅也。伯牙之珍，百世知音。伟奇能之表表，本和乐之愔愔。予尝叹太平之盛际，士大夫可以尽其好尚之心，盘薄时清，彷徉书淫。彼何预于帝力，殆有类乎鱼鸢在天渊，各自得以遂其高深也。"}