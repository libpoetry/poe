{"id":"746898","title":"醉时歌","dynasty":"清","author":"朱骏声","text":"人生百岁亦草草，安得黄金鍊丹早。闭门兀兀空著书，不饮那知酒杯好。昔有刘伯伦，死便埋我全其真。后来谁续《酒德颂》，我识世间无酒人。春风二月开桃花，绯绯一树蒸红霞。芝田种秫酿新熟，高兴肯让麻姑家。醉后看天大如斗，左手击鲜，右手击缶。行乐安能千万年，倏忽浮云变苍狗。我悲东园公，山人劝酒依青松。一朝为汉出山去，功成胡不归山中。我爱李青莲，长安市上白日眠。《清平乐》章带醉赋，归来捉月沧海边。古人已往今人来，天地自筑糟丘台。不能读破书万卷，何当鲸饮倾千杯。吁嗟乎！人间日月车轮驰，蓬莱仙人不可知。酒星堕地酒泉竭，丹砂亦有驻颜时。"}