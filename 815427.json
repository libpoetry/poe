{"id":"815427","title":"次慧清上人漫兴诗韵","dynasty":"清","author":"唐观复","text":"春风瑶草遍芳畦，兰若应来上士栖。点屐苍苔缘石磴，营巢紫燕啄香泥。汲泉供佛瓶光合，挥麈谈禅锡影齐。丈室慈颜如宝月，夜深同照法轮西。竹里柴扉静不封，瞿昙向此息芳踪。三竿红日摇春殿，万里寒潮和晓钟。绕径菜花飞蛱蝶，环池松影卧蛟龙。吟来金偈凭谁问，有客穿霞度紫筇。"}