{"id":"1178075","title":"投所知","dynasty":"唐","author":"孟郊","text":"苦心知苦节，不容一毛发。鍊金索坚贞，洗玉求明洁。自惭所业微，功用如鸠拙。何殊嫫母颜，对彼寒塘月。君存古人心，道出古人辙。尽美固可扬，片善亦不遏。朝向公卿说，暮向公卿说。谁谓黄钟管，化为君子舌。一说清嶰竹，二说变嶰谷。三说四说时，寒花拆寒木。䗱䗱家道路，灿灿我衣服。岂直辉友朋，亦用慰骨肉。一暖荷匹素，一饱荷升粟。而况大恩恩，此身报得足。且将食檗劳，酬之作金刀。"}