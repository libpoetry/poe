{"id":"1237542","title":"戏作试问堂前石五首","dynasty":"元","author":"虞集","text":"试问堂前石，来今几十年？衰颜空雨雪，幽致自风烟。微醉寒堪倚，孤吟静更眠。旧湖春水长，谁系钓鱼船。为问堂前石，何年别太湖？春风神不王，夜月影长孤。不中明堂柱，空馀艮岳图。颇思嘉种木，岁晚与相扶。为问堂前石，何无藤蔓缠？金莲疑可致，紫菊若为妍。旧梦遗波浪，閒情阅岁年。祇缘相识久，亲为濯清泉。碣石久沦海，女娲曾补天。乾坤遗蕞尔，雾雨护苍然。淬剑龙随化，弯弓虎自全。昔贤多赋此，谁赋最流传？为问堂前石，屡逢堂上人。远来嗟最久，独立与谁邻？运载劳车马，摩挲识凤麟。銮车书吉日，追琢到嶙峋。"}