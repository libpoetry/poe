{"id":"1115056","title":"挽曹处士二首","dynasty":"宋","author":"杜范","text":"年才四十未云迟，勇谢文场意已奇。独抱古心欣有得，肯同时好浪相追。回神自是平生学，彻底还看处死时。援笔大书真力士，纷纷醉梦若缠悲。持身非介亦非通，闲处工夫不堕空。石室隐居虽我独，凤冈文社与人同。道镌一族多名士，惠浃千家有后功。潜德自昭何待发，矧兹大笔诏无穷。"}