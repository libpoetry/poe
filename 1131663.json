{"id":"1131663","title":"挽宋知县刚仲二首","dynasty":"宋","author":"廖行之","text":"与君同志复同州，少日论文放一头。孝子忧亲双鬓白，痴儿了事一生愁。凌云意气须臾尽，积岁声名取次休。赖有遗编留史笔，几回废卷泪横流。阀阅方成一段奇，三湘况是古来稀。弟兄同岁乘槎去，父子连科折桂归。诗礼传家人共羡，欢华过眼事俱非。秋风寂寞萱堂露，染尽当年戏綵衣。"}