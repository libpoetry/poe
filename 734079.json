{"id":"734079","title":"存诗稿用宛陵韵","dynasty":"清","author":"邵延龄","text":"诗不可轻作，此论疑亦偏。不求文字名，何必责备全。禽虫有鸣窍，而人胡不然。喜怒一写之，何物更存焉。君子贵寓意，任情长短篇。不必笑梨枣，士无轻弃捐。嗟哉文章伯，刻苦穷岁年。纵有山水趣，仍为居食牵。自命颇不小，李杜相后先。诋毁中晚季，曾不及宋贤。我所阁笔者，名山与大川。"}