{"id":"1024795","title":"送湖州觉化主","dynasty":"宋","author":"释慧空","text":"佛子汝知世界海，有等世界多宝藏。于中凡圣情非情，靡不皆依此宝住。或取而有为悭贪，或舍而亡为孤露。有亡取舍纷其怀，是皆未知真宝所。佛子汝宜入世间，开示人人令自悟。求心不有法本无，令此宝藏自然至。善诸一身宝不增，散之万有宝犹故。以此奉供天人师，佛子是名真供养。"}