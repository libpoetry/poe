{"id":"47250","title":"题黄大痴天池石壁图","dynasty":"明代","author":"高启","text":"黄大痴，滑稽玩世人不知。疑似阿母傍，再谪偷桃儿。平生好饮复好画，醉后洒墨秋淋漓。尝为弟子李少翁，貌得华山绝顶之天池。乃知别有缩地术，坐移胜景来书帷。身骑黄鹄去来远，缟素飘落流尘缁。颍川公子欣得之，手持示我请赋诗。我闻此中可度难，玉枕秘记传自青牛师。池生碧莲花，千叶光陆离。服食可腾化，游空驾云螭。奈何灵迹久蠙藏，荒竹满野啼猩狸。寻真羽客不肯一相顾，却借释子营茅茨。我昔来游早春时，雪残众壑销寒姿。磴滑不敢骑马上，青鞋自策桃筇枝。上有烟萝披拂之翠壁，下有沙石荡漾之清漪。晴天倒影落明镜，正似玉女晓沐高鬟垂。饮猿忽下藤袅袅，浴鹤乍立风澌澌。匡庐有池我未到，未省与此谁当奇。扫石坐其涯，沿洄引流卮。醉来自照影，俯笑知为谁。落梅扑香满接綍，暮出东涧钟鸣迟。归来城郭中，复受尘土欺。十年胜赏难再得，恍若清梦一断无由追。朝来观此图，恻怆使我悲。当时同游已少在，我今未老形先疲。人生扰扰嗟何为，不达但为高人嗤。汉南已老司马树，岘首已仆羊公碑。惟应学道悟真诀，不与陵谷同迁移。仙岩洞府孰最好，东有地府西峨嵋。高崖铁锁不可攀援以径上，仰望白云楼观空峨危此山易上何乃遗，便与猿鹤秋相欺。欲借太乙舟，夜卧浩荡随风吹。洞箫呼起千古月，照我白发凉丝丝。倾玉醪，荐瑶芝，招君来游慎勿辞，无为漫对图画日夕遥相思。"}