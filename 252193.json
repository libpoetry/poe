{"id":"252193","title":"解连环·用清真韵","dynasty":"现代","author":"周燕婷","text":"此情争托？渐江楼雁断，暮山云邈。恨妙手难解连环，奈恩怨近来，似深还薄。倦柳衰荷，忍消受，一天秋索。怅重逢愿渺，记得那时，遍地红药。君心可如蕙若。想霜凝月尽，曾倚阑角。待拼了、香坠烟沉，便心字灰成，未肯抛却。锦被银屏，蓦喜见，春回梅萼。更何堪，半帘梦影，被风吹落。"}