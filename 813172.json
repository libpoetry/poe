{"id":"813172","title":"哭李瑞三首","dynasty":"清","author":"张晋","text":"意外传凶讣，惊闻倍黯然。艰难逼斜日，倏忽失华年。痛定仍疑梦，悲深欲问天。短歌将涕泪，曾否到黄泉。夙昔耽吟咏，深怜知己难。斯人今不作，古调向谁弹？夜雨孤灯暗，空梁落月寒。惟闻号杜宇，啼血满林端。不信一抔土，能埋七尺躯。已知成死别，忍为荐生刍。启箧余残藁，招魂伏大巫。寝苫儿尚幼，安得忍须臾？"}