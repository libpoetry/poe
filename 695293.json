{"id":"695293","title":"承巡按邓侍御旌奖檄至二首","dynasty":"明","author":"林光","text":"台书旌奖及儒官，鼓舞斯文耸众观。捧檄未同毛氏喜，向人羞拟贡弹冠。雨馀庭草还无恙，秋霁云山尚耐看。点检平生男子事，受恩容易报恩难。花压乌纱洒满罍，远承恩礼自霜台。时经秋社和农醉，节近重阳趱菊开。身事无端云漠漠，老怀何系野恢恢。檐头却记前朝鹊，故向诗翁噪几回。"}