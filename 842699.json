{"id":"842699","title":"伯严和实甫诗见及感旧六叠次韵","dynasty":"清末民国初","author":"陈宝琛","text":"一觌星再周，百罹老俱至。支离江海侧，萧瑟沆瀣气。与子宁石人，相望无只字。天高醉不闻，愚者苦忧坠。岭南曩邂逅，丈人故我惠。廿年剩梦思，万事错棋置。山堂蜕巾履，子亦屏世伪。翩然江东西，得句旋复弃。岂无澄清志，悔揽孟博辔。霜钟千里声，省录及衰瘵。别怀正满抱，退笔更一试。侧闻沅湘间，歔欷话旧帅。"}