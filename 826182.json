{"id":"826182","title":"天香·秋日从汪憬吾丈处见罗浮仙蝶，属为题咏，久而未就。冬初偶有所感，因成此阕，依东山体，用梦窗韵","dynasty":"清末近现代初","author":"叶恭绰","text":"珠澥回潮，莲须胜地，倩影筠笼清峭。浥粉衣轻，留香裙皱，荏苒壶中天小。栖尘未惯，禁短翼、蓬莱归早。庭穴愁偕蚁斗，河桥懒分珠巧。珍丛旧迎绿晓。醉东风、酒痕多少。懊恼绛都迢递，隔墙春闹。文采空惊盖世，恨离合、家山送人老。怅写新图，游仙梦杳。"}