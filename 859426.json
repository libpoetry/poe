{"id":"859426","title":"和吴冲卿鸦鸣树石屏","dynasty":"宋","author":"王安石","text":"寒林昏鸦相与还，下有跂石苍孱颜。曾于古图见彷佛，已怪刀笔非人间。君家石屏谁为写，古图所传无似者。鸦飞历乱止且鸣，林叶惨惨风烟生。高斋日午坐中见，意似落日空上行。君诗雄盛付君手，云此非人乃天巧。嗟哉浑沌死，乾坤至，造作万物丑妍巨细各有理。问此谁主何其精，恢奇谲诡多可喜。人于其间乃复雕镵刻画出智力，欲与造化追相倾。拙者婆娑尚欲奋，工者固已穷夸矜。吾观鬼神独与人意异，虽有至巧无所争。所以虢山间，埋没此宝千万岁，不为见者惊。吾又以此知妙伟之作不在百世后，造始乃与元气并。画工粉墨非不好，岁久剥烂空留名。能从太古到今日，独此不朽由天成。世人尚奇轻货力，山珍海怪采掇今欲索。此屏后出为君得，胡贾欲价著不识。吾知金帛不足论，当与君诗两相直。"}