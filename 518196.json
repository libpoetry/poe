{"id":"518196","title":"题汪康民耕云堂时奉使归自瓜哇国回星源鳙溪","dynasty":"明","author":"唐文凤","text":"有客有客颀而长，短髭漆黑双瞳光。东门邂逅喜觌面，问之桑梓应同乡。昨朝叩门特相访，屐齿齧碎残花香。自言家住鳙溪上，结屋为扁耕云堂。昔年勤力事稼穑，驱牛暝踏山雨凉。朝耕西畴云扑帽，夜归北陇云沾裳。春烟染成秀苗绿，秋风吹熟嘉实黄。去年随云向闽粤，荐剡已铨薇省郎。如何奉使不惮远，仙槎泛海波茫茫。今年携云返故里，翻思旧业将就荒。云归岩岫人在野，愿欲居隐歌时康。徐稚东湖有高躅，子真谷口流遗芳。古今人物傥可并，悠悠千载遥相望。"}