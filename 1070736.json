{"id":"1070736","title":"四月十七夜观月成咏","dynasty":"宋","author":"李光","text":"晓来新过雨，天宇肃以凉。横空跨綵虹，物被五色光。夜久群动息，月出东南方。团团叶间露，皎皎瓦上霜。四月未全热，清飙吹我裳。新桥跨长堤，下有百里江。月色万古在，江流自奔忙。谁呼谪仙人，被发下大荒。对月哦汝诗，临流饮我觞。夜景信奇绝，兹游固难忘。天地多变态，况乃魑魅乡。不如坐待赫日射屋梁，妖禽孽狐都走藏。"}