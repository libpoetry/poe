{"id":"721657","title":"梅花七首","dynasty":"明末清初","author":"屈大均","text":"梅花吾好友，白首益相亲。岁晏无多日，山空祗两人。光生罗幌夜，香泛药醪春。绝胜天边雪，琼瑶总作尘。摇落亦未久，梅花今又芳。数枝已光艳，一见即清狂。相对至斜月，无眠空石床。美人怜独立，霜湿缟衣凉。枝已无南北，冬深一一开。岁寒如可再，春暖不妨催。冷艳晴逾出，幽香暮更来。小禽衔片片，多半委苍苔。不幸无霜雪，炎方受命偏。严寒元本性，困苦却高年。隔岁图孤立，先春亦偶然。无穷忧患意，知子解相怜。病起发全白，梅花同皓然。孤生霜蒂弱，半槁玉颜妍。濯魄当晴月，吹香过暮烟。无情谁似汝，一朵一琼仙。黄落尽如此，无花亦自安。全生在高洁，半世尽清寒。讵忍吹长笛，方思寄所欢。枝枝真有道，相赏到春残。花少因多叶，宜寒亦向阳。年衰无暖日，命薄只秋霜。静得香归处，愁怜影满床。无人共幽寂，留取数枝长。"}