{"id":"662543","title":"励志","dynasty":"明","author":"石宝","text":"日暮飘风发，掩身固重关。深居拥裘褐，一榻危如山。榾柮奋残烬，稍亦能祛顽。炎凉固人情，道在意自閒。呼童命浊酒，一饮便酡颜。颜酡不足羡，豪气时往还。仲尼道高美，可望不可攀。学圣圣之徒，不学发斯斑。若射就由基，若木就输般。致志在躬行，能言固非艰。乌获未谓强，匹雏讵云孱。不见邹国人，浩然塞两间。"}