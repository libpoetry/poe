{"id":"844782","title":"梅花四首","dynasty":"清末民国初","author":"曹家达","text":"山路阴阴雪，春寒漠漠苔。十重香世界，万树旧楼台。驿使经年过，星桥昨夜开。试灯风不定，催破玉胚胎。何处山林好，相逢眼便青。微云仙子下，啼鸟酒人醒。白纻新翻曲，红罗别有亭。小桥驴背上，独自采芳馨。东水三江远，南云五岭长。生成耐寒性，遍作散花场。野水照疏影，虚亭生静香。相看不忍折，几度月昏黄。皑皑雪盈树，骚骚风渡河。孤标拔地迥，春思入关多。小院霜禽下，寥天野鹤过。欲将花寄远，如隔夜云何。"}