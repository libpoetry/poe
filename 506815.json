{"id":"506815","title":"送少保黄先生还乡","dynasty":"明","author":"杨荣","text":"忆昔事太宗，从容侍帷幄。时时被顾问，密迩居馆阁。维公我最厚，交契得所托。丰标独清奇，襟度自恢廓。献纳效忠勤，论思摅謇谔。青绫每同直，彩毫时间作。出入二十年，亲爱宛如昨。龙舆忽上宾，衔哀泪俱落。仁皇嗣宝位，任旧多宠渥。公时特承恩，不日登峻擢。三孤位隆重，兼秩禄非薄。宁期望鼎湖，弓剑隔冥寞。今皇绍大统，眷遇恩礼数。公乃久婴疾，恳辞返丘壑。圣情念老臣，锡赉何辉霍。归帆指东浙，养亲以为乐。荣名动宇宙，英声振南朔。到家怀远音，好寄云间鹤。"}