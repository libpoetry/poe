{"id":"578941","title":"海边谣","dynasty":"明","author":"王佐（汝学","text":"海岸谁家女，修发方覆眉。破舟得不死，傍岸呱呱啼。问之本贫家，早孤兄嫂依。长兄苦衣食，前月去贩黎。次兄欠官钱，卒岁苦监羁。儿独与嫂居，身无完裙衣。朝暮取薪水，儿出嫂蒸藜。东邻有恶少，略人男女儿。虽为新旧妇，亦被略术迷。一为略术迷，随之东以西。迢迢海北路，几人乡井悲。几家母哭子，孤老无依栖。几家夫寻妻，身只而流离。官方有公事，诉云姑去而。衔血苦吁天，天远那得知。此苦长已矣，终天但含凄。儿昨出不虞，略至此海隅。先在十数人，亦皆儿所如。同置密室中，事若有所须。半夜须者来，门外声相呼。上船趁早潮，莫待沙乾枯。男女连绳出，贯人如贯鱼。一有喧哗声，落头威其馀。连落一二头，谁不惜身躯。人人皆吞声，掩蓬泪如珠。摇摇出中流，天地亦伤感。海洋忽变色，乾坤皆黯惨。舟人葬鱼腹，儿身偶得坎。艰危虽万状，比死苦稍减。太平群女郎，婚嫁不离乡。出嫁事舅姑，归宁拜爷娘。骨肉老相保，其乐且无央。儿曹独遭此，天道何茫茫。亦闻此恶少，前月事仓茫。家聚八九僮，倏忽酢九缸。渊默而雷声，鬼谴送南阳。南阳父母慈，置之仁寿场。双翼插虎胁，放飞食牛羊。世事千万端，言之可心伤。施恩岂无所，恩虎大不可。道路今以目，丈人休问我。行人闻此言，洒泪湿道左。"}