{"id":"561248","title":"赋少宰汪公西溪草堂","dynasty":"明","author":"严嵩","text":"山辉知玉韫，渊静识龙居。古邑名贤里，膺门幸到予。开堂瞻剑履，登阁览清虚。积翠罗千嶂，分流贯二渠。夕云生画障，春水动鸥鱼。庭爱森琼树，门看拥驷车。玉床留贮笏，丹壁会藏书。直道中朝仰，高名北斗如。凤凰需宠诏，萝月卧林庐。理惬心弥逸，神閒体自舒。萍游奉佳论，临别意踌躇。"}