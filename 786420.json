{"id":"786420","title":"倏忽寒暑，壮士迟暮，感愤身世，赋之","dynasty":"清","author":"洪繻","text":"春秋寒暑速邮置，马狗车栖身如寄。俯仰乾坤一蘧庐，叹息韶华几轻弃！人生须作酒中仙，茫茫混沌不知年。不然天地皆窒塞，低头蝼蚁为比肩。丈夫莫言身七尺，虱处裈中偷游适。风云高蹠欲扬眉，九垓六合都无隙。况乎海国吹黑风，牟牟南北昧西东。中原更在陆沈里，英雄老死蓬蒿中。搔头我欲问造物，世界胡任狐埋掘？神州、赤县无纪纲，灰劫久沦恒沙佛。阴阳晦朔去如驰，智勇失时何所施！壮士头颅不堪抚，朝为黑漆暮白丝。狼贪鬼谲终难餍，万卷诗书输一剑。何时唤得群雄兴，鲁戈返日光爓爓！呜呼我已腐儒酸，后生谁能忘此念！"}