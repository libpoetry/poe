{"id":"820710","title":"甘州 秋怨和屯田","dynasty":"清末近现代初","author":"王易","text":"望遥天莽莽暮云平，客中又惊秋。正凉生桂户，叶分苔砌，人倚危楼。底事又添新恨，旧恨几曾休。但怪年华去，似水长流。莫问故园音信，定残蒲瘦柳，狼籍谁收。便连番思去，临去却还留。向他时、新诗准备，有庐山、山色待归舟。更从此，数愁时候，休数离愁。"}