{"id":"365924","title":"高阳台·平山堂下废园","dynasty":"清代","author":"黄燮清","text":"酒国寒深，箫楼梦远，平芜绿过危廊。翠减红疏，知他几阅星霜。黄金销尽繁华歇，有流莺、代诉荒凉。漫思量。罗袂珠帘，一例斜阳。烟花休忆南朝事，便寻常池馆，也历沧桑。蝴蝶飞来，犹怜往日衣香。东风自觉无聊甚，到春来、懒上垂杨。最心伤。月里歌声，都在邻墙。"}