{"id":"1138976","title":"竹友以其季子将有远行丐余一言余与翁游视其季犹侄也为之言以励其志","dynasty":"宋末元初","author":"陆文圭","text":"我生发未燥，汝父以诗鸣。忧患涉世老，襟义犹峥嵘。晚乃得二雏，美不减徐卿。季也才弱冠，诗坛将父兵。愈湜气如虹，候门识奇英。下马呼小友，相顾各自惊。騄駬不受羁，历块千里行。分台柏森森，霜气压百城。汝游何所挟，两字直而清。锐进年倍壮，静退事饱更。欲令从雅操，端肯迂修程。远游重垂戒，显亲须扬名。但酬化茝志，足慰舐犊情。"}