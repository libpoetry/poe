{"id":"751049","title":"丙戌重九用东坡丙子重九韵 其二","dynasty":"清","author":"张佩纶","text":"故人夙戒我，同搴北山去。乘兴忽中败，劳哉章使君。今年山雨足，高土生苔纹。奔流下冀野，糜沸如汤沄。恤邻不闭籴，佳节敢犒勤。荒居尚得蟹，惠与三老分。此邦岁独乐，蔬蕨缘溪濆。我忧亦何补，闲入麋鹿群。尽遣百朋从，随在生幽欣。邻翁为我计，便乞营田耘。"}