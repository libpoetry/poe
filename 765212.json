{"id":"765212","title":"读《史记》四十首 其三十四 灌氏族","dynasty":"清","author":"张晋","text":"颍水清，灌氏宁，颍水浊，灌氏族。君不见，魏其失势武安贵，世事人情真可嘅。侯门冷落宾客稀，独有灌夫不相背。将军使酒犹如故，酒酣那计丞相怒。奋然独骂临汝侯，座上齐引去。籍福按项不肯谢，麾骑缚夫置传舍。东朝廷辩众不同，贵人岂比老秃翁？势不足，灌氏族，蜚语上闻婴亦戮。侯之得失自我耳，宁忍仲儒独先死。君不见，前朝曾受淮南金，武安若在亦族矣。"}