{"id":"6965","title":"和崔二少府登楚丘城作","dynasty":"唐代","author":"高适","text":"故人亦不遇，异县久栖托。辛勤失路意，感叹登楼作。清晨眺原野，独立穷寥廓。云散芒砀山，水还睢阳郭。绕梁即襟带，封卫多漂泊。事古悲城池，年丰爱墟落。相逢俱未展，携手空萧索。何意千里心，仍求百金诺。公侯皆我辈，动用在谋略。圣心思贤才，朅来刈葵藿。"}