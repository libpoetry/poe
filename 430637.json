{"id":"430637","title":"凤凰台上忆吹箫 迟儿和张涧秋悼亡元韵，为点勘一过。心犹未惬，按拍成此，不自知其落绮障也","dynasty":"近现代","author":"沈昌眉","text":"鸾镜尘昏，鸳衾冰冷，伤心又过年头。忆粉羞桃靥，步怯莲钩。只剩春宵梦里，伴孤灯、来共绸缪。来也不。莺啼梦破，又长新愁。休休。鹣鲽拆，看绝世红妆，葬送青邱。把姻缘簿上，一笔全勾。同是天涯沦落，犹令我、泪湿江州。又况是、仙游不归，裙褶空留。"}