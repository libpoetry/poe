{"id":"1107150","title":"睦州千峰榭二首","dynasty":"宋","author":"韦骧","text":"千峰围绕自苍然，古榭凄凉不记年。搜索旧名逢雅尚，主张佳境有豪篇。坐凌翠霭群嚣隔，眼入清秋万状全。芜废不唯兴此地，当知民物尽陶甄。层基突兀倚晴空，碧嶂回环势复重。秀色有时侵画隼，苍烟尽日卧乌龙。严公滩近增幽概，方叟诗存得旧踪。贤守葺遗殊众好，政閒把酒看千峰。"}