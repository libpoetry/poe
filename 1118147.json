{"id":"1118147","title":"水乡泛舟二首","dynasty":"宋","author":"陆游","text":"终朝流汗浃衣褠，怅望何时枕簟秋。作雨未成徒益热，举杯不醉更添愁。悲歌易水轻燕侠，对泣新亭笑楚囚。别有生涯君会否，烟波无际弄孤舟。赤日黄尘不自聊，泛溪且用沃枯焦。隔林犬吠村墟近，掠面风来酒力消。远火微茫知夜绩，长歌断续认归樵。扁舟不尽凌风兴，却著青鞋踏野桥。"}