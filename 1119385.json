{"id":"1119385","title":"赠曹秀才二首","dynasty":"宋","author":"陈造","text":"不复林逋起九京，空留诗卷逼人清。如君况自鬼神助，掷地应闻金玉声。败履人今笑东郭，奔蜂我亦愧南荣。三千奏牍真馀事，侧耳齐廷待一鸣。抖擞胸襟一不优，迂临惟子肯绸缪。访书笠泽心摧落，苟禄吴门路阻脩。老去欲追三径约，客来当办一钱留。它年水北山南计，更挈诗瓢就我不。"}