{"id":"734916","title":"瞿唐","dynasty":"清","author":"高层云","text":"连山接巴东，地险势复壮。谁辟鸿濛开，插天列青嶂。滟滪立江门，突兀献奇状。摩挲两铁柱，越历几兴丧。惊涛奔紫崖，鱼龙不敢傍。众山自回合，前行欲何向？初疑水际穷，忽转天心旷。恍如出甑底，沸釜掀层浪。赤甲与白盐，开阖似屏障。丹黄苍翠间，日色相摩荡。割据慨当年，雄长不相让。流览卧龙图，英姿迥堪尚。探奇自兹始，弥觉心神王。"}