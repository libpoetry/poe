{"id":"1128800","title":"赠别董彦速四首","dynasty":"宋","author":"谢薖","text":"人间底处异蘧庐，莫莫堂中岂定居。我尚滞留君去速，荒园三亩梦归欤。多谢清风日扫庭，与君同种菊青青。开花烂熳君何在，莫忘萧条我独醒。欣同众鸟托吾庐，投杖行当欲索居。不是酸寒孟东野，吾言能听果谁欤。机事都捐忆大庭，茅檐相对眼俱青。期君别后文章健，往吊沅湘屈子醒。"}