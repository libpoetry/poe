{"id":"1079999","title":"本中将为江浙之行念当与梦贶远别感叹伤怀因成长句奉呈","dynasty":"宋","author":"吕本中","text":"客行已无聊，况此忧虑集。颓然念远役，未见勇可习。虚庭觉气润，远视萤火湿。故人不我厌，踏雨相劳揖。朝餐共饥饱，夜语同坐立。问我去此邦，何用如此急。干戈与瘴疠，未见可出入。何殊知二五，而不知有十。俛首谢勤意，此非愚所及。天涯重离别，所至方嶪岌。感怀平生旧，忍效儿女泣。风沙蔽中原，道路满荆棘。世事古则然，临分莫于邑。"}