{"id":"227642","title":"游紫罗洞·长藤呵路多公侯","dynasty":"宋代","author":"李若水","text":"长藤呵路多公侯，我辈不应来宦游。平生游涎向云水，此心已往形独留。黄沙霏霏乌帽底，三载长安饱尝此。何如闲把一茎丝，坐钓澄江月明里。採芝仙人今岂无，踏遍山腰日已晡。白云可衣兰可佩，御寒不必思丰狐。人生此段差可乐，风御径须游六幕。夜深何处凤箫声，留得余音传万壑。"}