{"id":"789632","title":"永遇乐  秋闺用日湖体","dynasty":"清","author":"张景祁","text":"露耿高梧，雨鸣清筱，垂镫兰堂。宝鼎香添，轻绡扇却，帘卷花气凉。双星幽怨，双蕖幽梦，几回盼断红墙。含情久、罗衣渐怯，更听叶堕银床。芳华易歇，流光一去，那堪青镜飞霜。麝锦抛棱，冰弦韵轸，空引离绪长。清砧慵埽，曲阑慵倚，冷萤闪过回廊。怜娇女、宵深待月，尚凝晚妆。"}