{"id":"768660","title":"摸鱼子 其一 赋莼","dynasty":"清","author":"沈皞日","text":"问湘湖、曲桥涵碧，縠纹落日波碎。红兰渡口人来去，记得隔江风味。小艇系。看几缕、青丝脂泽萦柔指。溪云十里。把荇带牵开，蘋花吹动，双鹭又惊起。调羹好，入馔银匙正美。鲈鱼也许烹桂。归程莫怨蹉跎甚，伊自不成归计。秋老矣。又醉菊、吟商閒却鸳鸯水。西风似醉。念涤釜炊松，婆娑儿女，灯火纸窗闭。"}