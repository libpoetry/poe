{"id":"611292","title":"看剑篇","dynasty":"明","author":"邓云霄","text":"夜半城头挂北斗，华堂宴客犹呼酒。主人上将近休边，曲部金绯将炙走。为欢不敢寿千金，请看钢锋一片心。启匣虹霓纷缭绕，拔镡檐户冷萧森。骤观三尺空如水，不知其内藏龙子。恍惚苍精暗欲腾，须臾白练平吹起。指去遥知山可崩，弹来直立天为倚。延津波落丰城空，一时移在华堂中。只恐妖姬幻鬼母，翻疑坐客有猿公。侵灯闪烛乱光怪，帘外星河皆破碎。众宾长跪请韬锋，主人更为谈边塞。虎须半拂燕颔旋，自言擐甲十馀年。战多剑锷光仍在，戍久马蹄浑尽穿。麾向龙堆回落日，㔉将疏勒出飞泉。犁庭老上魂先夺，绝幕呼韩血尚鲜。近时塞外无骄虏，玉门关下多闲土。马援矍铄浪据鞍，李广遨游徒射虎。说剑雄心只自知，登坛馀勇真堪贾。忧时叹老泪沾衣，宾主留连不忍归。千秋欧冶今何有？只眼张华遇者稀。喑呜慷慨俱落魄，赌胜千金轻一掷。匣里龙飞忽裂垣，群鸡惊叫东方白。"}