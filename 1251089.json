{"id":"1251089","title":"百字令 岁己未年七十有五作以自寿","dynasty":"元末明初","author":"陈谟","text":"安期瓜枣，问今年海上，怎生迟了。七十五年看又过，更七十年难老。吟首歪词，写张歪字，送与陈抟笑。笑时冷眼，乾坤龙虎颠倒。追念一度长安，再游汴水，那用希夷号。三百年中多少事，一夜连床怎道。易象卦图，天根月窟，有何人能到。为君长啸，洞天铁笛春晓。"}