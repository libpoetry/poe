{"id":"684262","title":"和唐应德红梅诗五首","dynasty":"明","author":"王立道","text":"娇唇点就谁相顾，独立东风漫自愁。安得昭阳借君宠，同时铅粉尽含羞。京国春生富贵家，美人裁锦贴新花。若教置向金壶里，一派寒江几点霞。主人旧是谪仙家，常捲帘帷入绮霞。为问韩郎染根手，何如能染树头花。乡园入梦思模糊，京国相逢识得无。玉貌讶从今日改，清标只似向来臞。罗浮一别已如梦，新向燕支山下来。闻道主人重华色，笑颜不惜为君开。"}