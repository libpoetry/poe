{"id":"844098","title":"古香楼落成，移居即事","dynasty":"清末民国初","author":"陈肇兴","text":"尘中何处可忘机，先世犹存两版扉。海燕十年频易主，茅龙三岁一更衣。牵萝补屋功粗定，倚树为巢计不非。从此看山欣纵目，海天万里一鹏飞。为藏万卷筑高楼，邺架曹仓次第收。四壁诗笺书五色，一窗灯火照千秋。旧庐乍返乡邻熟，破屋重新鼠雀愁。昔日南村今北郭，此生卜宅总如鸠。诛茅谁助草堂钱，卖尽文章又卖田。潘岳閒居原奉母，葛洪移宅总游仙。无多别业悲生计，有味书镫忆少年。知否三迁慈训在，未能奋发愧前贤。百尺元龙寄兴长，图书插架一楼香。弟兄共住东西屋，妻子还分上下床。雨后看山千黛绿，窗前对月半天凉。衔杯且把头颅看，未忍终言老是乡。"}