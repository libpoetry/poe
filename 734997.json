{"id":"734997","title":"责竹","dynasty":"清","author":"田兰芳","text":"我闻昔人言，不可居无竹。一日少此君，顿使面貌俗。绕舍长儿孙，汉书亦省读。常思一亩宫，辟向渭川曲。今夏假馆处，横窗饶寒玉。谓可浣尘襟，切磋比淇澳。而乃出入间，多见异标目。烟敛失潇洒，月来伤局促。无实致丹山，有音殊嶰谷。似畏淇园伐，如睹湘江哭。疑余非德邻，坐令形神辱。不见芝兰生，无人亦芬馥。松柏挺苍翠，曾不移寒燠。君子秉贞操，所贵在幽独。因物有加损，怪尔终碌碌。"}