{"id":"829297","title":"拟古   （二首）","dynasty":"清末近现代初","author":"沈尹默","text":"月色何清腴，团团明镜姿。玲珑媚瑶簟，窈窕映兰闺。秋花不自好，含意弄霏微。座有双明珠，流彩入幽菲。揽以慰我怀，忽忽生遐思。愿言托灵鹊，衔之西北飞。迢迢西北驰，去去洛阳道。洛阳非无花，清露滋秋草。岂唯滋秋草，水深多泥淖。驱车若为行，马鸣风浩浩。凄我羁旅心，沉忧恐速老。东邻有新声，间以筝琶抱。强起理清尊，一醉颜色好。"}