{"id":"1063509","title":"上漕使","dynasty":"宋","author":"唐庚","text":"持节三千里，提封一十州。天文占使入，地上觉钱流。吏有言前信，农无赋外求。事投馀刃毕，政举大纲休。惠泽坤维润，威风井络秋。利源乾复溢，民瘼痼还瘳。德以柔刚济，材兼巨细收。道兴期变鲁，文盛拟从周。即给中台笔，行抛外计筹。孤生真自幸，微禄每容偷。未可长闲去，须为寸进谋。祗应青白眼，能为辨薰莸。"}