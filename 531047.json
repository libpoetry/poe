{"id":"531047","title":"咏端溪砚廿韵示儿","dynasty":"明","author":"杨慎","text":"瑞石出端溪，灵陶琢巳齐。缁磷开浑沌，清越夺琳圭。龙尾仙翁棹，羊肝彦士刲。浴毫轻似染，囚墨腻于瑿。朏月沉泓北，涔云度岊西。影寒归黑帝，光鉴比玄妻。羡起圆如璧，纹回曲似堤。藏春留琲瓃，敲日响玻瓈。呵润能欺础，涵星讵照黧。未央无古瓦，函谷失澄泥。儿爱莲蓬洗，奴顽竹节携。研山铭可记，壶岭价应低。吮笔浆含蚌，祛尘匣斲犀。谗邪忧吕望，博厚景宣尼。绮思生松黛，讹音辩彩霓。寸田丰?稏，勺水跃鲸鲵。藻翰歌麟趾，勋华借兔蹄。逝将翔沼凤，幸勿厌家鸡。巴峤薪当荷，雄池草正萋。玉蟾徵旧梦，金马拟新题。"}