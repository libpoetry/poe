{"id":"16432","title":"走笔追王内丘","dynasty":"唐代","author":"卢同","text":"自识夫子面，便获夫子心。夫子一启颜，义重千黄金。平原孟尝骨已土，始有夫子堪知音。忽然夫子不语，带席帽，骑驴去。余对醁醽不能斟，君且来，余之瞻望心悠哉。零雨其蒙愁不散，闲花寂寂斑阶苔。不如对此景，含笑倾金罍。莫问四肢畅，暂取眉头开。弦琴待夫子，夫子来不来。"}