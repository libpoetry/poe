{"id":"1235766","title":"极高明亭诗为曾以敬作","dynasty":"元","author":"吴当","text":"春木载荣，朝阳孔曦。悠悠白云，华盖之西。爰有新亭，翼翼中峙。式究尔宁，君子攸止。其止维何，朝弦莫歌。道其问学，弗辟弗颇。斯道之著，皎焉日星。发育峻极，敛之灵扃。弥纶六合，迥绝寥廓。周知旁行，卓彼先觉。如俯层台，洞视靡遗。如持悬鉴，罔有蔽亏。知崇效天，礼卑法地。成性之存，内外交致。万物毕备，一贯斯全。参乎有唯，思也是传。予忝承学，子实名裔。自顾无闻，祇用生愧。惟博反约，实基三省。敢曰尚友，愿以自警。"}