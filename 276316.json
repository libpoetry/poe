{"id":"276316","title":"感秋诗·忆昔垂发年","dynasty":"清代","author":"李宪噩","text":"忆昔垂发年，时令喜当秋。披爽身且健，凌高志方遒。览此纤翳澄，快彼繁缛收。人事漠不与，焉知悲与愁？倏忽三十载，苦乐迥不犹。夙期时已过，妄想知难酬。亲爱并凋丧，去者多于留。时一感忆之，方寸攒戈矛。蛮州苦炎热，严冬蒸汗流。今岁气候改，凉风应时投。熊罴撼大树，中夜闻飕飂。天忽泬寥清，日转晶明浮。峨峨绕城岫，历历舣江舟。远慨生目中，旧欢触心头。死别已多感，生离那不忧？壮怀安在哉，日夜梦沧州。寄语早年客，慎母慕远游。"}