{"id":"960050","title":"唐丈命玉涧僧画金华三洞为图障寿母玉涧有诗约和其韵","dynasty":"宋","author":"金履祥","text":"金华高哉几千丈，翠壁重峦不可上。上下飞潜灵液通，朝暮烟云姿万状。我闻元女蟠金鼎，至今遗粒犹可饷。又闻仙姑驾银鹿，至今瑶田印层嶂。金华本是东南奇，未数剑门天下壮。有时笙箫响青云，犹疑幢节迎仙仗。自古长生端有术，飘飖群仙尚无恙。祗今洞天双龙飞，何处华表声清喨。谁将此山真面目，尽收奇伟归图障。居然冈阜北堂前，未须屣履勤敖放。"}