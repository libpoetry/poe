{"id":"786657","title":"自闽海入闽江作","dynasty":"清","author":"洪繻","text":"海天一色云瞢腾，云开何乃见长城！长城非城千山青，中有山门五虎横。山门荡荡连海门，千回百折长江奔。中流江峡成海峡，束缚蛟龙留潮痕。潮来潮去山重叠，钱塘潮水不足论。舟人金牌、长门里，重重锁钥江海水。宛转亭头又馆头，罗星塔山连云起。我自东北历东南，港门无此青巉岩。大沽、黄浦剧深通，平原两岸蔑峰岚。山东海港有山险，长流难得长山掩。江心随处况有矶，岂比金、焦山两点！堪痛甲申边衅开，如此江山酿祸胎。兵备空传藏舰浦，洋氛竟及钓龙台！于今江面澄如练，马头、马尾沧桑变。不堪回首念昔游，闽中山水依稀见。"}