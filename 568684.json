{"id":"568684","title":"燕燕诗五章章六句","dynasty":"明","author":"王世贞","text":"燕燕于庭，其掠也遒。人以为乐，我知其忧。惟垒之葺，而翼子是谋。鱼鱼在藻，其泳也逸。我知其忧，人以为适。惟饵之芳，而口腹是迫。人乐其忧，我则知之。出与利投，剧与名偕。或蕃子孙，或寿考惟祺。我忧其乐，人安能度。利令智昏，名令实削。或子孙我役，或寿考我缚。忧乐之来，匪我敢抡。我不自天，亦不自人。澹兮寂兮，以葆厥真。"}