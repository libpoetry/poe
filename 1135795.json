{"id":"1135795","title":"三月初五日孟君复王元俞治中十人同会分韵得诗字","dynasty":"宋末元初","author":"方回","text":"春光九十日，半为风雨欺。人生一百年，怀抱无好时。兹辰复何辰，晴烟霏柳丝。佳友可我意，閒愁忽如遗。座客有十人，十人皆能诗。景色既已妍，谈笑无相疑。酌酒不计数，惟醉以为期。阄韵有险易，鹤头侧复垂。上巳后二日，此会竟大奇。芥蒂死生间，吾尝笑羲之。王侯宰槐国，蚁身不自知。顾此一梦耳，不饮庸非痴。"}