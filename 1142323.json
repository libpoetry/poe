{"id":"1142323","title":"张彦清学士以使事来杭访问忠烈王子孙盖其先皆自保定原系实同乃合二谱聚族谒庙叙拜厥谊甚古仲实赋诗以纪录寄山中辄和之","dynasty":"宋末元初","author":"牟巘","text":"有伟秦咸望，厥初保定人。风云际兴运，茅土褒勋臣。端自积馀庆，非徒荣一身。闻孙蔼令誉，抗志矫秋旻。嗜学今该古，问安昏复晨。金方感义气，内谱存宗亲。肤使光华盛，輶轩采访频。乃知清庙器，俱是昆山珍。分派既同出，驰声尤绝伦。仙班重典领，宥府久弥纶。揭节方宣化，挥毫看爽神。应嗟远俗薄，欲挽古风淳。钜族同三眷，高情隘八垠。焚香肃遗像，序拜欣嘉辰。颇屈彦清贵，宁嫌仲实贫。绵延百年绪，翕合一家春。乐只饮此酒，勤哉书尔绅。寻盟谅愈笃，踏道毋胥沦。暂别山河阻，终期事业新。相从万里去，伐鼓起通津。"}