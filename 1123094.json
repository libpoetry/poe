{"id":"1123094","title":"和用明梅十三绝","dynasty":"宋","author":"胡寅","text":"的皪轻临宋玉墙，世间颜色尽凡妆。病夫欲作天花观，无奈时时得暗香。若道南枝春信微，如何开向雪飞时。却堪谢女因风句，休咏杨家腻肉肥。宁须较短复论长，拖白施朱亦两忘。有羡广平能草赋，病来无绪不成章。雪消天气一番新，水际逢春淑且真。未信长安多丽者，定知空谷有佳人。绿萼全胜红萼好，新枝争亚旧枝长。赏心未减春风蝶，傍蕊穿花栩栩狂。半开何惜恣追游，最怕风飘万点愁。倘是仙山有真籍，待凭方士更迟留。要写横斜临水枝，应从淡墨见依稀。画师未必传天巧，争似西厢月影微。玉管吹残满地霜，去年遗恨不能忘。还来月下呈疏影，先向风前试晚妆。寒梅应不是甘棠，我辈为诗岂面墙。便对雪霜矜节操，未妨云雨下巫阳。漫说琼花淮海阳，要知兰蕙不能香。人间草木如相对，宁遣诗仙引兴长。醉把天葩嚼蕊香，笔端翻水趁诗狂。结成却荐和羹鼎，妙手先从锜釜湘。公子曾游翰墨场，诗成寒律带春光。杯中竹叶悠悠梦，句里梅花字字芳。指数春回驱岁寒，催令花落鼻先酸。要须晴昊开芳草，乱插繁华足意看。"}