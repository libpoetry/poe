{"id":"685354","title":"王应爵侍御家园八景 爱山楼","dynasty":"明","author":"王鏊","text":"凭阑看青山，欲去仍恋恋。青山恒在兹，而人不可见。夫物各芸芸，过眼总超忽。静中何所观，静观本无物。嵌岩何所有，终年此栖迟。世事正纷纷，问渠渠不知。岩岩太湖石，与结终身契。勿学市道交，风波起平地。明月堕流水，流光终不定。寒潭彻底清，乃见本来性。花中有君子，濂翁后谁爱。勿与流俗言，牡丹时所贵。鸟鸣岸柳垂，鱼跳渚花落。曳履涉芳园，吾亦乐吾乐。抱瓮灌荒畦，采掇恒在手。何相莫予欺，予膎动三九。"}