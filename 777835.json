{"id":"777835","title":"水龙吟·水仙花","dynasty":"清","author":"陈家庆","text":"姗姗罗袜无尘，凌波懒向东皇笑。轻妆照影，高标绝俗，软红不到。水石清华，仙姿幽润，人间春早。喜深闺静对，素心无语，帘半卷，香盈抱。应共梅花寄傲。尽消受、严寒料峭。凝情最是，月斜风定，芳魂缥缈。秀靥黄冠，娇鬟翠袖，洛妃年少。恨江皋解佩，误将颜色，作画图稿。"}