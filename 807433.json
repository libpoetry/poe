{"id":"807433","title":"金菊对芙蓉  舟中有示仍用前韵","dynasty":"清","author":"陈维崧","text":"泛泛清娱，迢迢樊素，相随单舸高秋。学水云一色，浮渲梳头。包山此去千峰橘，高低缀、耀日霜毬。三更水面，吴娘橹响，一片清讴。聊复映月乘流。休袖倚沧江，回望商邱。忍烟篷雨箬，故国清游。簟纹双稳鵁鶄睡，君莫管、夜色幽幽。祇愁商妇，隔船低唱，玉树鹂留。"}