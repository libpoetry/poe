{"id":"700712","title":"扶风道中十四首","dynasty":"明","author":"康海","text":"邮亭新柳厌春阴，驿路黄尘销客心。碧水苍山予未晚，衰容短鬓尔何侵。凤泉东是美阳城，秦后离宫迹已平。细草不知龙辇去，城边日日唤愁生。许公碑石尚参天，科斗消磨不记年。公子经纶唐第一，乡邦述作近谁先。夕阳隐隐抱孤村，知是何王晾马原。龙种自随彤盖去，人烟常傍厩门繁。"}