{"id":"1122604","title":"福州程使君止戈堂二首","dynasty":"宋","author":"洪炎","text":"瓯山闽海两高深，幕府同开阅古今。堂号止戈贤守意，郡名长乐圣君心。行看铸剑为农器，即有飞鸮集泮林。比日东南是洙泗，喜闻弦诵发清音。跳梁山谷有顽民，电扫风除一聚尘。排闼江山千里眼，满庭桃李四时春。定知当宁思龚遂，政恐攀舆借寇恂。谁是诸侯老宾客，酣歌应许杜陵人。"}