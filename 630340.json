{"id":"630340","title":"不饮酒二十首 其二","dynasty":"明","author":"释函是","text":"醉乡在何处，试问东皋子。窅然丧天下，皇帝曾游否。阮陶之所至，恐当是块垒。不顾世閒名，沉湎竟奚以。旦昏无移时，双眸湛如泚。回以视世间，兴灭嗟逝水。贤智处其中，如电与泡耳。醉又当何为，不醉亦如此。晨鸟东西驰，日落归山梓。山高圆景微，朔风连夜起。揽衣坐茅堂，此心不可似。"}