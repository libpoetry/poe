{"id":"380692","title":"高阳台·初夏有怀","dynasty":"清代","author":"邓瑜","text":"花雨消红，苔烟锁碧，果然如水流年。物候惊心，无端离思相牵。天涯咫尺人千里，觅封侯、未整丝鞭。问归期，幼女娇憨，絮语缠绵。零愁碎恨星星记，且和衣倚枕，转侧无眠。梅雨溅寒，声声只滴窗前。等闲过了芳菲节，意阑珊、瘦损吟肩。盼东华，一纸书来，默祷平安。"}