{"id":"1071713","title":"题王内翰家李伯时画太一姑射图二首 其二","dynasty":"宋","author":"韩驹","text":"海上仙山邈云水，神居缥缈凌虚起。风餐露宿不知年，八极浮游一弹指。何人纸笔作此图，细看尚恐冰为肤。便欲凭轩问连叔，却愁挂壁惊肩吾。虽有此图传自古，矫矫真容那得睹。万里中州不少留，晓发咸池暮玄圃。而今玉殿开珠宫，鸾旗鹤驭纷长空。神兮早御飞龙下，愿赐千秋年谷丰。"}