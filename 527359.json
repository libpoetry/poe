{"id":"527359","title":"采葛篇","dynasty":"明","author":"何景明","text":"野风吹葛葛逾好，绾雾萦烟青袅袅。溪回水白云石苍，石根吊蔓百尺长。越妇腰镰赤双足，褰裳行歌入中谷。朝日未出雾露寒，花繁叶密采掇难。年年绩丝作絺绤，奉以服君君莫斁。君知衣葛好，不知采葛苦。白日畏逢蛇，月黑畏逢虎。君不见吴王宫中细腰女，日向歌筵著白苧。"}