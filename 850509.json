{"id":"850509","title":"代简答次中见留","dynasty":"宋","author":"孔武仲","text":"诗誇洞庭湖，盖举其粗尔。自此稍南行，更有潇湘水。潇湘如此流，浅深清见底。吾邑在其旁，桑麻百馀里。民经南巡后，淳庞犹可喜。白酒日相沽，鲈鱼夜成市。念方从吏隐，小官不为耻。先期了赋租，随时用鞭箠。此外无馀事，看山聊隐几。还作小诗篇，寄声前御史。御史吾故人，风义今为伟。超迁未复甚，久仆行复起。但使交期在，不须论远迩。今夕宿朱仙，相望月明里。"}