{"id":"1121553","title":"游天台桐柏观二首","dynasty":"宋","author":"罗适","text":"欲访琳宫入翠微，满山烟雨正梅时。神仙事秘人难问，造化功深世莫知。海近应通三岛信，年多空见八分碑。身中龙虎吞天地，谁肯留心继鍊师。金庭福地竟如何，当日山前异事多。子晋高风传世表，仙翁遗迹在岩阿。三清路远须由学，九转功成岂怕魔。我有玉符真诀在，黄衣谁肯远相过。"}