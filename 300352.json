{"id":"300352","title":"念奴娇·天吴紫凤","dynasty":"现代","author":"单人耘","text":"天吴紫凤，入词章、不羡当时晏柳。婉约沉豪双美并，耘也敢从公后。刻碧裁红，敲金戛玉，驰骤风云手。春生华国，关河万里非旧。早爱诧诡嘲痴，寄情书翰，浪迹江湖久。赢得氍毹歌百岁，几度艺林张秀。岚霁苍山，涛飞鼋渚，白下秋红皱。大风起处，八方猛士同吼。"}