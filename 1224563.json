{"id":"1224563","title":"三月十日观南安赵使君所藏书画古器物","dynasty":"元","author":"柳贯","text":"三月浃旬新雨馀，市河一舸如浮苴。言寻佳客赵横浦，步入城隅门巷纡。褰帘迎揖坐便坐，深炷炉熏呼茗盂。砚屏方截紫绮段，楚瑶秀列珊瑚株。是家素号虹月舫，载画盈簏书盈车。客逢好事要审鉴，便肯解褚倾囊储。相看贵德亦贵物，古玉错落排筵敷。鹿卢带钩环佩玦，鞸䩬昔将承属镂。佩章六纽四官印，篆画刻深铜质粗。配之冲牙奉君子，贯以系璲联金鱼。连钱骢马琢文玉，圉人立侧垂裙裾。神工定复烦剞劂，赤刀故想来锟鋘。次陈鼎器论制作，商周秦汉焉可诬。玄武实水卣实醴，腹背翠错提梁朱。最奇剑槊尺有咫，绿玉龟鳞纯体肤。精铜岁久刚性在，间阅燥湿其无渝。铨量画品差甲乙，锦褾玉轴随伸舒。庭光古佛出梵相，满月在水莲生趺。卢前吴后笔锋劲，履豨承蜩玄化俱。瑶池仙会上中卷，细巧自是吴元瑜。云霞楼观递隐见，花竹羽毛工染濡。绛旌飘转紫箫发，步辇导从千琼姝。终篇八骏惜既阙，诗亡可补此置诸。意夫鬼物掩疵吝，免彼耄荒留叹吁。徐熙葩叶妙设色，尘昏蠹蚀犹鲜腴。古绡一段写秋意，芙蓉鸂鶒连茭芦。梦载鸱夷浮浩渺，此兴初不缘莼鲈。七客张萱为谁作，浓墨大笔色不枯。五人人跨一善马，一跨乌犍一蹇驴。印窠惨澹悦生字，岂曾籍入官中帑。穰穰画苑姑拨弃，伸眉更请评法书。二王真迹胡可得，硬黄数幅真唐摹。兰亭五字损不损，肥本瘦本斑斑殊。如人身口耳目具，神采乃在颊上须。虎贲举樽虽甚似，优孟抵掌何其疏。世间楮墨日弊弊，欲驾跛鳖行天衢。南唐常侍六书学，凌轹斯邈开榛芜。杂诗流丽满一卷，铜甬篆法无能踰。金绳铁纽莽回互，山虬海蜃争腾驱。嗟予欲读屡钳口，形求意索且须臾。泰山继起石鼓后，李监捷出张先弧。向微二徐为启籥，此道湮灭谁昭苏。真书生行行生草，飞白籀隶同一枢。张颠草圣入三昧，小楷妙合褚与虞。《郎官石记》毁已久，百金可有墨本无。世之珍物岂待赞，题记况复经鲜于。绮园角夏四神坐，刻字寸许无葩荂。永平元舅纪功颂，燕然何在拓墨乌。厓镌野刻百数种，传观一二日已晡。馀欢未尽谋再至，榜人催发吾归欤。暮投萧寺微雨作，昏灯照影溜鸣渠。冥怀且复领其要，回向灼观心地初。百年蓬累大宇宙，荡摇不啻风中旟。寓意于物形勿著，尤物亦能为我娱。滞形小足致偷夺，大或控颐伤口珠。牛李相倾坐石祸，王涯复壁嘻其愚。吾徒适目取一快，彼豪巧者方睢盱。唏予嗜古与君并，见猎时然思负嵎。作诗纪载实覶缕，若遇匠手当刊除。同观六士梁越产，王杨三子甘陈余。交游聚散等萍絮，春风眇眇吹江湖。徵诗如见所见者，后有画者传之图。"}