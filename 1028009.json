{"id":"1028009","title":"代求子绍上魏邸寿诗","dynasty":"宋","author":"楼钥","text":"皇家基业天与隆，金枝玉叶槃石宗。我皇圣德摩苍穹，朱邸森列庆所钟。仲氏吹篪何雍雍，云梦八九罗心胸。群经读遍巾箱中，笔端豪气舒长虹。殿前玉佩声冬珑，天人眉宇辉宸枫。大名起魏茅士封，黄幡豹尾双镇雄。宣城名郡烦凭熊，政绩越过黄与龚。楼前叠嶂横云空，佳句不减玄晖工。贤王易镇甬水东，阳春有脚皆仁风。百蛮面内文轨同，坐清聚蚁驱屯蜂。碧海万里楼船通，天子神圣非臣功。薰风入弦槐阴浓，新荷泛绿榴花红。晓来佳气飞青葱，惊诧野老田家翁。箫鼓动地光融融，堂上帝子方雍容。清旦燕贺簪笏丛，负弩小吏随登龙。由来降灵自神崧，难老何用齐乔松。年年箕翼寿两宫，捧觞戏彩俱无穷。"}