{"id":"1131986","title":"庚寅秋病得语不复诠次名曰感怀","dynasty":"宋","author":"黎廷瑞","text":"炎夏忽已变，西风飘然秋。亲友日已远，坐感岁月遒。登高明不见，涕泗滂沱流。天高雁未来，落日空悠悠。愿为西北云，万里从之游。祖龙制八极，法令如乱麻。儒冠委秋山，王燄明朝霞。所以武陵人，入山种桃花。如何东陵侯，苟此旦暮华。堂堂炎汉叟，却种青门瓜。舒卷迷大运，千古为悲嗟。"}