{"id":"1250910","title":"荆树曲","dynasty":"元末明初","author":"王祎","text":"紫荆树，当轩青，众枝只共一本生。去年风吹北枝损，憔悴南枝颜色陨。北枝今岁喜如前，南枝颜色皆鲜鲜。树木无知宁有意，同本故应休戚系。君不见桃生路井上，李树生桃旁。虫来齧桃根，李树代桃僵。桃李异树尚如是，况此一本相连理。人皆兄弟无则已，若有还须荆树比。"}