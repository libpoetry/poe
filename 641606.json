{"id":"641606","title":"六有斋","dynasty":"明","author":"董纪","text":"人性靡不善，至理无古今。苟能希圣贤，彼心即吾心。升高必自卑，历浅当就深。庄岳置数年，楚子亦齐音。我友清老裔，超然脱尘簪。挥手谢声利，耕凿东溪浔。延师教孙子，买书不论金。暇日私绪馀，闻善意所钦。六有用名斋，佩服作规箴。言动慎躁妄，日夕思无淫。以兹瞬息微，存养防牟侵。仰止敢或懈，常若横渠临。春风扇微和，凉月敷清阴。幽花拂檐舞，好鸟当窗吟。于时一壶酒，自酌还自斟。其中有真乐，乐向其中寻。"}