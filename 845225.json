{"id":"845225","title":"恋绣衾 新岁鲽舫即事有怀","dynasty":"清末民国初","author":"樊增祥","text":"海红步障双紫鸳。午窗晴、烘透水仙。读画久，煎茶熟，悄房栊、花气似烟。年头墨牍无多许，问西楼、谁斗管弦。且侧帽，梅花下，背东风、偷学少年。黄金鞳膝苏合裘。暖帘垂、香满被篝。去年见，今年忆，画春山、人在小楼。妆成独自薰香坐，红毡熨、银叶酒舟。绣斜领，金排扣，系雕龙、双玉佩不。东风未绿百草芽。袅鹅黄、新柳带鸦。小儿女，春妆丽，蘸胭脂、弹上杏花。去年人日书红纸，记柔荑、黏贴翠纱。玉窗静，重门锁，燕归来、犹认谢家。明波织簟西子湖。袖罗香、游女弄珠。昨梦到，孤山侧，万梅花、齐拜老逋。抱琴打点杭州去，问钱王、十锦在无。陌上走，花开候，绣衣人、真入画图。"}