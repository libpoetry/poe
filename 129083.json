{"id":"129083","title":"呈和仲·何须不踏东华土","dynasty":"宋代","author":"方岳","text":"何须不踏东华土，何须不吃吴山水。同时辈流半霄汉，径上银台彼凤尾。几曾礼部奏第一，十载青衫百寮底。相公之甥迳甚捷，头放稍低那得尔。直不虎关非狂耶，胡不爱官几历诋。吏铨教授古括州，管领风云二三子。孔堂丝竹秋雨荒，弦诵琅然顿盈耳。深衣楚楚有古意，相对青灯夜分语。六鳌云海渺何许，宝字森罗风日美。人言欠渠挥翰手，倘及春江戒行李。寒毡对客澹无欲，清梦不劳曾到此。谈经归来喜津津，手洗翠缶香倾银。何以娱子白发亲，梅花中有无边春。"}