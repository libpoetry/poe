{"id":"1137004","title":"汉宫春 其二 岁尽得巽吾寄溪南梅相忆韵","dynasty":"宋末元初","author":"刘辰翁","text":"疏影横斜，似故人安道，只在前溪。年年望雪待月，漫倚吟矶。千红万紫，到春来、也是寻思。君不见，永阳江上，残梅冷雨丝丝。有几情人似我，漫骑牛卧笛，乱插繁枝。市门索笑憔悴，便作新知。城楼画角，又无花、只落空悲。但传说，寿阳一片，何曾迎面看飞。"}