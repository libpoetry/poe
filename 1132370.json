{"id":"1132370","title":"再用韵","dynasty":"宋","author":"魏了翁","text":"规摹广大理精微，天末行云鉴里飞。莫把空言看简册，更知实理在宫闱。晓看红日上霜威，夜按苍龙运九畿。独抱孤衷竟谁识，前山阴敛又扬挥。才资如子世应稀，自喜寒门女有归。我被词华几陷溺，相期努力践朝晖。春风袨服驾雕几，四壮騑騑得所依。逢快意时须缓辔，世间平地几摩围。"}