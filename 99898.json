{"id":"99898","title":"岐亭·君家蜂作窠","dynasty":"宋代","author":"苏轼","text":"君家蜂作窠，岁岁添漆汁。我身牛穿鼻，卷舌聊自湿。二年三过君，此行真得得。爱君似剧孟，扣门知缓急。家有红颊儿，能唱绿头鸭。行当隔帘见，花雾轻幂幂为我取黄封，亲拆官泥赤。仍须烦素手，自点叶家白。乐哉无一事，十年不蓄帻。闭门弄添丁，哇笑杂呱泣。西方正苦战，谁补将帅缺。披图见八阵，合散更主客。不须亲戎行，坐论教君集。"}