{"id":"815016","title":"海门杂感","dynasty":"清","author":"姚浚昌","text":"吹尽淮南落木风，角声千里满长空。更教明月来天际，无限寒光碧海中。铁瓮城东接浦江，偻船旧部本无双。沿边不是无胡马，未筑三城已受降。江南花鸟久彫残，谁向桑田拾玉丹。闻道重楼起天末，海风吹尽不知寒。身出淮阴旧将家，腰弓臂箭听胡笳。无端独上狼山顶，射得孤鸿落远沙。"}