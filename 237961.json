{"id":"237961","title":"寄生树·嗟哉寄生树","dynasty":"宋代","author":"连文凤","text":"嗟哉寄生树，微根不自立。矗矗栖林壑，森森动原隰。本非梁栋材，唯有禽鸟集。纵逃千斧侵，宁逸寒暑袭。一朝失所托，早暮不相及。人生同此寄，百年一呼吸。湿沫偷呴濡，疏漏强缀葺。未能与物化，安悟此机入。吾每欢吾生，忧思继以泣。托根非其所，举世论以羽。老枝年岁晚，病叶风雨争。神山眇何许，青草不可拾。"}