{"id":"686231","title":"冬夜遣闷三首呈吴少槐吏部","dynasty":"明","author":"卢楠","text":"翳气浮铜柱，霜威折玉衡。愁看蟾影没，病与兔魂清。辞赋憎关世，存亡忆结缨。邹阳书再上，愈觉寸心倾。芾芾梧桐影，纷纷荆棘墙。徐看侵铁锁，不比落银床。物色浑如此，吾生可共伤。那堪闻玉笛，风力更清商。钟鼓何相报，欢呼促警齐。仗严妨落月，柝罢净鸣鸡。计过疑疏阔，才轻敢怨携。汉庭循吏在，何必叹羁栖。"}