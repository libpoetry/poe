{"id":"576608","title":"薄命叹","dynasty":"明","author":"黎贞","text":"妾比陌上花，狂风吹落天之涯。花开犹得一时好，妾颜空逐青春老。妾比江上流，望东去去不回头。水流犹得归大海，妾身已逐风尘改。忆昔红颜当太平，儿家正住洛阳城。花街柳陌炫晴日，鸣鸠语燕调春声。薄缘枉嫁游侠婿，好向公门事权势。风波堆里寄浮生，欢乐几何忧患继。一朝飘泊如转蓬，洞房衾冷鸳帷空。江山万里限南北，音书隔绝悬西东。客处虽然多寂寞，比翼齐飞可同乐。草衣木食贫亦甘，何事青春遽零落。自怜尘世多苦辛，百年恩爱属何人。茕茕形影自相吊，举目四顾谁为亲。夜长人静衾如铁，此意默默那堪说。寒灯挑尽未成眠，感慨几回声断绝。翻思蔡琰能属文，却肯将身堕虏尘。贱妾誓能持大节，肯随花柳逐时新。自欲孤飞托鸿雁，谁料佳期等虚幻。璧月将圆云复遮，瑶琴未举弦先断。西风吹冷巫山秋，阳台云雨空悠悠。旧爱新怜一场梦，莺花从此倦追求。薄命叹，妾今见人徒汗颜。古往今来每如此，始信人生行路难。"}