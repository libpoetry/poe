{"id":"686634","title":"奉赠储柴墟太仆阅马山东二首","dynasty":"明","author":"边贡","text":"龙陛香烟晓曳绅，鸡声催发使车频。维扬城郭乡心远，鲁卫山川客路新。天下可应无骏骨，鞭头犹见说烽尘。风霜处处逢摇落，谁识行䄡别有春。简命争誇出使荣，离筵深坐梵堂清。同怜宦客翻为主，却喜山僧亦与盟。荒甸晓钟淮海梦，杪秋烟树蓟门行。何时相忆不相见，腊月梅花二月莺。"}