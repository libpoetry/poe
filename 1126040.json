{"id":"1126040","title":"杂兴","dynasty":"宋","author":"顾逢","text":"檐雀啾啾无歇时，几回衔食喂雏归。羽毛长得完全后，子母东西各自飞。弹丸弩矢取飞禽，日日端亲望远林。百发少曾能一中，可怜轻动杀生心。庭院秋深露气清，夜窗纫补一灯明。莫嫌捣练喧人耳，多少贫家无此声。等闲白却少年头，悟得空时总不愁。毕竟生来何所有，只如水上一浮沤。我于推步亦留心，造化无踰碧玉经。何日酒星离命度，且教老眼几时醒。雅道终为造物嗔，不教淹屈定教贫。诗家一脉难相继，父子得名能几人。异乡飘泊暂归来，独上芜城望一回。三十年前人已往，楼台不是旧楼台。"}