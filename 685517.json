{"id":"685517","title":"燕京春怀八首","dynasty":"明","author":"邓云霄","text":"清昼人间更觉长，坐来春思正茫茫。和风送暖冲炎塞，芳草连天到朔方。索醉难逢千日酒，飞花空乱九回肠。主人愁绝耽狂药，蜂蝶尊前莫更狂。昼漏晨钟迥不闻，阴晴消息杳难分。春眠任噪门前雀，野献谁将涧底芹。地隔蓬莱环弱水，天高阊阖锁浮云。自惭拙宦偏沧落，需次经年未见君。亭午昏阴鸟罢啼，微风斜雨转凄凄。蓟门留滞嗟燃桂，越客沉吟异执圭。曲沼点花明锦水，轻车蹴草破香泥。愁来预约高阳侣，晴日芳郊酒并携。客意伤春似感秋，墓田寒食忆松楸。少年衣马矜三月，游子悲歌起四愁。天远孤鸿来岭表，风轻片角落城头。烟尘万里迷双眼，惆怅乡关倦倚楼。西苑芳湖绕绿堤，凫鹥鸂□浪参差。昆明不动旌旗影，汾水空思鼓棹词。好鸟闲啼三殿柳，和风长护万年枝。萋萋碧草欣承辇，伫望花阴彩仗移。载酒郊圻晚兴慵，愁心落日满卢龙。金元战地存遗垒，燕赵狂徒伏旧封。雨后黾蛙喧水草，荒馀鸡犬罢村舂。谁怜问柳寻花客，欲向松门伴赤松。寒暑京华几暗移，槐阴草色静荆扉。堂虚燕子从教入，日永杨花好慢飞。海上乡书新到少，城中车马近来稀。纸屏石枕堪高卧，今世谁云隐吏非。豺虎中原尚爪牙，氛霾飒飒惨风沙。也知漆室能忧国，却笑荆门独忆家。宛马天山肥苜蓿，宣房春水涨桃花。老成南北烦筹策，翘首云边待相麻。"}