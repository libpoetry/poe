{"id":"829983","title":"解连环 癸卯八月，相国寺街访瑶华故宅，顾视辛丑回銮置顿，抚事郁伊，正不止怀古切声也","dynasty":"清末民国初","author":"陈洵","text":"梵钟寒彻。洗尘微暂阁，晚吹还掣。背细草、闲语斜阳，早魂断燕飞，那时归妾。又入铜驼，烧灰冷、似僧能说。想双蝉暗掩，梦短黍宫，概从销歇。西风又红水叶。念江淮未霜，北雁先别。数倦程、独客销凝，忍重写伤心，雨铃残阕。故国秋回，怨过眼、芳菲鸣鴂。劝行人、未须吊古，但思岁月。"}