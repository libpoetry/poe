{"id":"1235686","title":"莆阳歌五绝","dynasty":"元","author":"何中","text":"两两筠篮湿暖烟，窄衫短鬓袅行肩。到门迎著郎来早，待向街头卖海鲜。惯得骄骢识妾家，佛桑庭院绣帘斜。镂银合子槟榔片，戏喷猩红散唾花。天妃庙前斜日时，女郎歌断綵鸳飞。林花满地瓜船散，城里官人排马归。乌石山前飐酒旗，醉来健倒日平西。蔡家石刻端明字，卖与他人作墓题。丞相堂前草暗阶，尚书池上树生台。子鱼风起秋芜路，记得谁家甲第开。"}