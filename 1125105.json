{"id":"1125105","title":"八音歌二首答黄鲁直","dynasty":"宋","author":"晁补之","text":"金兰况同心，莫乐心相知。石田罹清霜，念此百草腓。丝看煮茧吐，士听愤悱语。竹马非妙龄，美人恐迟暮。匏系鲁东家，今君尚天涯。土膏待阳瘅，气至如咄嗟。革薄不可廓，士迫下流恶。木无松柏心，蝎处蝼蚁托。金丹妙通灵，子有遗世术。石髓不成餐，闵予多滞骨。丝声纺事暮，捣声寒事来。竹叶将菊花，及时同一杯。匏器祀天地，贵质不贵华。土缘井渠繁，生气泄大和。革面固非性，小人变丹青。木鸡本无心，风雨安所能。"}