{"id":"810656","title":"思帝乡","dynasty":"清","author":"毛奇龄","text":"拨捩迟。歌挑舞又催。半折红衫遮柱，柱初移。慢揳银彄弦急，恐难支。不念中宵起，上弦时。红帉。紫帉蓝绿帉。翠帽玉铃珠串，压金裙。垂手正巾徐步，毯毛深未分。倏见暖风吹绕，一堂云。霓裳。羽衣谱未详。玉貌何人无力，绕珠珰。曳得钿缨累累，履跷裙自扬。犹自曲终徐立，听声长。"}