{"id":"835059","title":"沁园春 其四 袒胸","dynasty":"清末民国初","author":"奭良","text":"皓月盈怀，放大光明，坦然不疑。正罗襟乍解，微闻芗泽，绫衫半御，嫩见柔荑。荡到肩齐，拊来手滑，目送笼烟白玉脂。庄严甚，只乳峰高处，未许人窥。华鬘法象如斯。便图佛长生若可为。矧当心披豁，鹤真壁立，游行绰约，燕岂环肥。润质花浓，圆姿雪艳，信是春妆绝妙时。深深祝，祝门阑雀选，坦腹佳儿。"}