{"id":"687457","title":"赠马鹤沙竹拄杖二首","dynasty":"明","author":"孙承恩","text":"我已衰慵合杖时，年高子杖复何疑。向平山水应难续，彭泽郊畴尚可追。采药远村连近坞，寻诗西崦复东篱。冰霜亦未全渠仗，自有诸孙善护持。淇竹遗君五尺强，瑩然员泽更贞良。古藜曾记来天禄，灵寿无誇出建章。叩胫独昭千古训，挂钱何用一生狂。葛陂故事将无有，鬐鬣依然合慎防。"}