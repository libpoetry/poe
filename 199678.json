{"id":"199678","title":"任季明见和池上诗再用韵奉简且识予拳拳怀向","dynasty":"宋代","author":"晁公溯","text":"甘泉洗心情，好风吹面凉。循池步涟漪，澹然波不扬。怀君佳弟兄，元方与季方。正兹阻会集，恍若限渺茫。顾欲烦飞廉，为子飘羽觞。翔空浮何汉，上略参井光。因思从之去，手攀蟾窟香。结以飞霜佩，衣以袍赤霜。俯问夜何其，未及庭燎央。自笑乃默存，蘧蘧真坐忘。"}