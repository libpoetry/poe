{"id":"267363","title":"齐天乐·幽花一暝秋如梦","dynasty":"现代","author":"朱祖谋","text":"幽花一暝秋如梦，恹恹翳镫笼帐。泪匊冰绡，愁量锦瑟，香咽纤魂还傍。凄风自飏。卷叶叶罗衣，冷薰空桁。谁侣雏莺，梦游分影夜江上。多情最怜小玉，结连环短佩，仙步来往。旧月钩阑，残云镜盝，供得閒人惆怅。孤欢半强。任落拓江湖，楚腰慵唱。起玩凉星，沸帘筝线响。"}