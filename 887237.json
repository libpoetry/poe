{"id":"887237","title":"读车千秋传","dynasty":"宋","author":"余靖","text":"汉武好迂诞，江充专险贼。引对大台宫，君臣自相得。世乱谗人胜，奸谋多造饰。元良天下本，掘蛊遭荧惑。春坊一动摇，前星冷无色。恐为扶苏诛，掘节储君侧。屈氂亡庙谋，转战同昏蚀。臣心无以明，野死不容息。千秋初奏疏，翩翩举其直。一言能悟主，破怒成悽恻。归来及望思，层台起东域。徒步取卿相，分茅非旧德。因思壶关老，先此陈奇策。嘉言若时用，生归当有益。徙薪不蒙赏，焦头为上客。汉道用人轻，取笑羞夷狄。"}