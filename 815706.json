{"id":"815706","title":"同孙子潇步月贾氏废园即图其意","dynasty":"清","author":"钱杜","text":"幽港沈荒烟，江月上城半。人影穿林来，一一若秋雁。扣门悄不应，一地凉阴横。主人邀客坐，隔竹风炉声。竹深秋意生，月欲与人语。仙鹤飞出墙，桂花落如雨。斜月已过桥，篱影澹如画。时有秋虫声，萧骚杂秋话。话长客欲去，池上双扉开。庵僧苦待客，故使山钟催。归来隐几卧，梦落西溪水。波影满船头，白鸥呼不起。"}