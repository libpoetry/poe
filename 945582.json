{"id":"945582","title":"次韵张子开次子试晬","dynasty":"宋","author":"陈著","text":"闻昔宁馨儿，如马千里驰。或秀如芝兰，或如饤坐梨。居易生七月，已能指无之。又比令狐楚，五岁善属辞。是皆非偶尔，阴有造物司。吾党正气旺，杨泣墨子悲。谁知世变极，所见及所期。卓哉子张子，不问今何时。种德以种子，愈出而愈奇。元方既及冠，可宝已不赀。经史日研精，甚于渴与饥。百发当百中，善射如由基。亦曰厚自积，王魏不仕隋。再索又得儿，照室光陆离。今朝岁一周，岐嶷傲娥羲。丛珍试初步，动觉应矩规。粲粲文在手，炯炯白在眉。但喜家传昌，浮机岂终危。宙宇一开泰，扶植须人为。在外寄藩屏，在朝资栋仪。虽当保抱中，方来事可龟。风埃自澒洞，庭阶且燕熙。眼底双凤雏，笑唾燕雀卑。而况表独立，硬脊非韦脂。观志既有人，一脉如抽丝。作室必肯堂，何患不塈茨。此事真庆事，他事非所怡。我老拙已固，无能说项斯。来诗走风樯，难用蠡管窥。趁笔聊示耳，深愧无精思。"}