{"id":"1129131","title":"送嵩上人住庵 其二","dynasty":"宋","author":"释正觉","text":"禅腹须来竹篾缠，好看水牯自耕田。布单不卖三千里，树耳谁疑二十年。一句合头尊旅会，十方坐断正偏圆。它时投杖来相访，且莫穷忙空竖拳。烧痕笋蕨富登春，谁解看承庵内人。天供异华功未尽，龙吟枯木病难泯。夜禅终作寒蝉蜕，昼卧何妨倦鸟伸。后日重来勘诸祖，阿谁钩上赤梢鳞。"}