{"id":"613462","title":"蟠木几歌","dynasty":"明","author":"李之世","text":"千盘万盘互纠纷，嵚巇历落可笑人。下垂两股蹋至地，宛似踯躅兽蹄奔。左撞右突相撑拄，其上衍平无削痕。玩之疑石又疑铁，乃是槎枒老树根。此树蟠根几许年，此根入土沦黄泉。未睹繁阴碍白日，定有偃盖摩苍天。霜餐雨蚀干柯尽，根含神理郁缠绵。天翻地转如驱毂，深谷为陵陵为谷。淘沙汨浪孤根出，尘埃谁识真面目。水石樵人太好事，移我中林之幽屋。自来野性百不爱，爱此离奇伴幽独。蓬头坦腹据豪吟，偃仰摩挲看不足。我闻汉时有古桐，中郎拔之煨烬中。深山大泽宁无此，斧斤狼藉恣蕴崇。孤性不随劫火尽，出世或凭神鬼工。轮囷堪为万乘器，雕锼无人谁先容。吁嗟无人谁先容，且置中林幽屋中。"}