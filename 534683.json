{"id":"534683","title":"赠林东崖画师","dynasty":"明","author":"邱云霄","text":"东崖野人结茅屋，一道清溪数竿竹。山月江云邀上楼，细草幽花迎径躅。丹青独擅当时名，醉落长毫应有神。淡烟疏树成村晚，花落鸟啼深谷春。白昼能呼月，六月惨飞雪。手中造化如弄丸，仰空大笑天地拙。嗟尔名家世所闻，郑虔韦偃皆凡群。平生攻意不攻象，笔阵直破曹将军。"}