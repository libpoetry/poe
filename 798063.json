{"id":"798063","title":"霓裳中序第一  咏水仙花次尹梅津咏茉莉韵","dynasty":"清","author":"陈维崧","text":"珠栊寒粉靥。偎罢银篝红兽热。恰值青霜骚屑。有一种瑶芳，白花翠叶。海天皓月。羡玉娥、生长绡阙。斜春渚、竟川含绿，一笑嫣然绝。妙绝。顿成离别。长则伴、儿家妆箧。有时坠落帘茀。看尽人间，多少蜂蝶。五铢寒到骨。怅千里、洞庭飞雪。伤情也、旧家何处，悄对素梅说。"}