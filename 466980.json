{"id":"466980","title":"大巴山龙潭河避暑四首","dynasty":"当代","author":"陈仁德","text":"清溪一曲绕楼台，竹外新荷带露开。夜半虫声鸣四野，松风月影入窗来。隔窗烟淡白云低，一霎清风雨若丝。身在巴山图画里，好看碧水涨秋池。杯水孤灯伴客吟，危峰咫尺气萧森。捲帘卧听巴山雨，风冷中庭夜已深。一番新雨又清秋，江畔波摇翠影浮。日暮幽篁闻犬吠，牧童呼伴过桥头。"}