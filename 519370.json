{"id":"519370","title":"蜀府德阳王师古堂代保安王肃斋作","dynasty":"明","author":"朱诚泳","text":"圣圣既以远，古道何邈绵。遗训弗俱亡，明明垂简编。万理具成宪，后王宜不愆。吕政弗师古，诗书烬馀烟。傅说古良弼，纳诲心拳拳。至言乃龟鉴，宜哉千古传。吾人思受益，无如师圣贤。君子贵自勉，彼昏胡不然。河间兴礼乐，淮南泥神仙。择术诚在人，存亡讵由天。吾宗有贤王，分藩世蝉联。日用动师古，肯为流俗牵。苍黄免驰逐，货色咸弃捐。斋居静无事，妙契羲皇前。嗟余沗宗人，见贤思与肩。昼读古人书，夜梦与周旋。吾宗契吾志，夙夕恒乾乾。声光腾玉牒，流芳万斯年。皇祖有彝训，典则相后先。宪章在诸孙，百世同勉旃。"}