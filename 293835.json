{"id":"293835","title":"八声甘州·寄枝巢诸词友依屯田韵","dynasty":"现代","author":"张伯驹","text":"怯轻寒帘捲近黄昏，经春病如秋。望家山寥廓，平芜变色，怕上层楼。燕子能窥客意，才去说归休。酒浅深凝恨，不似江流。却念西园俦侣，料欢情都减，歌咏全收。数东风花信，开也为谁留。问征人、今番何处，正江南、烟雨在孤舟。沧波渺、又行程远，更引回眸。"}