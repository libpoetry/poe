{"id":"837665","title":"梦芙蓉·题隋董美人志。志署开皇十七年，为蜀王秀悼其宫人之作。据隋书是岁五月蜀王来朝，故美人以七月终于仁寿宫。志石当道光初陆剑庵得之关中，最后归上海徐氏春晖堂，咸丰间石毁于兵火，翠墨流传，稀若星凤。吴丑簃有初拓本，属余题之","dynasty":"清末民国初","author":"冯幵","text":"年芳沈梦绮。有凝云空白，掌中飘坠。片琼寒色，零落剩幽翠。瘗花铭帝子。余芬犹缀彤史。石墨缠绵，看中央四角，无尽断肠意。想见扶鬟乍起。舆疾悤悤，一夕春红碎。佩环归否，魂散杜鹃外。断弦难再理。千琴枉费清制。浅印苕华，将重泉密爱，消与故年泪。"}