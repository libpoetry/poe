{"id":"1168714","title":"赠从弟冽","dynasty":"唐","author":"李白","text":"楚人不识凤，重价求山鸡。献主昔云是，今来方觉迷。自居漆园北，久别咸阳西。风飘落日去，节变流莺啼。桃李寒未开，幽关岂来蹊。逢君发花萼，若与青云齐。及此桑叶绿，春蚕起中闺。日出布谷鸣，田家拥锄犁。顾余乏尺土，东作谁相携。傅说降霖雨，公输造云梯。羌戎事未息，君子悲涂泥。报国有长策，成功羞执圭。无由谒明主，杖策还蓬藜。他年尔相访，知我在磻溪。"}