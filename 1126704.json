{"id":"1126704","title":"绍熙庚戌十月偕赵仲宗舜和潘谦之曾鲁仲游九峰芙蓉寿山纪行十首 其五 早观龙湫","dynasty":"宋","author":"黄干","text":"夜宿群峰里，朝游大石湫。寒潭飞薄雾，叠障泻洪流。侧径苍苔滑，丛祠古木幽。神龙好高卧，云雨不胜愁。冥逐归云入远山，九峰环立似人间。摩挲石刻元和体，矍铄僧谭宣政间。往古来今浑昨梦，只鸡斗酒强开颜。明朝酌取龙湫水，直上层霄不复还。催粥华鲸彻翠微，觉来屋瓦白差差。初疑淡月霜天晓，忽失前山云幕垂。田父腰镰禾欲耳，行人策杖足如锥。老僧莫笑芒鞋苦，破釜生尘侬更悲。万叠云山踏雨来，白云依旧冒山隈。尊罍罄尽客怀恶，衣屦沾濡僧意猜。默坐香炉烟起伏，喜闻灵洞石崔嵬。五更清磬丁东响，参斗横空天四开。"}