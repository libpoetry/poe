{"id":"773742","title":"暗洋","dynasty":"清","author":"朱仕玠","text":"海客传逸事，令我再三叹。有岛绝居民，花浓竹欹乱。红彝拿舟来，留种置行馆。再至烛遗书，堕泪浩如霰。怆伤人代促，黝黑岁序半。羲车厌修辔，暑退快脱绊。安知秋阳辉，长此冬夜漫。山魈恣彳亍，魍魉互窥瞷。大荒固多异，两仪无更换。谁能凿空虚，启闭作昏旦。甚类烛龙诬，何减诺皋谩。空堂夜杳阒，泱漭望河汉。"}