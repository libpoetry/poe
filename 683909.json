{"id":"683909","title":"中贵人致牡丹一株颇丽雨中对之怅然停饮因寄仲氏敬美","dynasty":"明","author":"王世贞","text":"金陵汝醉牡丹下，余亦故园呼一尊。今年花发原无异，我向金陵汝故园。绿跗红萼两乡同，峭冷狂霖一慨中。留得洛阳培土法，明年并蒂赏东风。亦知春事易阑残，思到鸰原泪不干。却恨苍头供卯酒，谁家白屋有晨餐。"}