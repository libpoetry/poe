{"id":"736716","title":"禹陵","dynasty":"清","author":"蒋平阶","text":"撬辇逢尧祀，垂裳拜舜年。剖圭开日月，瘗玉镇山川。南幸游方豫，东巡驾不还。衣冠辞岳牧，剑舄步神仙。寝庙春常闭，宫车夜自悬。千秋明德远，万众寸心虔。海阔沧江外，星临斗柄前。金茎留晓露，碧殿锁青烟。魍魉犹留鼎，蛟龙想负船。秦碑荒草合，汉畤白云连。苍水书难得，玄狐箓可传。按图通百粤，泪尽九疑天。"}