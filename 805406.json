{"id":"805406","title":"摸鱼儿 闻雁","dynasty":"清","author":"周青","text":"正凄凄，暮秋风紧，孤鸿嘹唳飞度。征程不怕关山远，独影更谁为侣。高绝处。有几点、轻霜寒逼凌霄羽。还栖别浦。又衰草愁烟，荒芦映月，渔笛夜深语。休教住，似此北来南去，严寒避却曾否。天涯空有传书梦，惊断玉砧宵雨。应最苦。便倚遍，阑干九曲人何许。恁时听取。想弹鹊情怀，祝灯心事，都向翠眉聚。"}