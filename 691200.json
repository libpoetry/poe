{"id":"691200","title":"答周玉绳见寄","dynasty":"明","author":"李孙宸","text":"书来字字见襟期，尚忆藜灯共署时。敢向宦情论寂寞，所怜踪迹有参差。秋风落木愁俱远，水国听鸿梦每迟。见说出山心自懒，烟霞痼疾赖君医。自乞閒身去帝乡，别君几度易星霜。幸从春水烹鱼腹，怕向秋风数雁行。经岁懒无朝省梦，六时翻尽法华香。灰心未遣情痴断，极目三江练影长。"}