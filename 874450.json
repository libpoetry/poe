{"id":"874450","title":"沁园春 其十二 送王玉良","dynasty":"宋","author":"刘过","text":"万里湖南，江山历历，皆吾旧游。看飞凫仙子，张帆直上，周郎赤壁，鹦鹉汀洲。吸尽西江，醉中横笛，人在岳阳楼上头。波涛静，泛洞庭青草，重整兰舟。长沙会府风流。有万户娉婷帘玉钩。恨楚城春晚，岸花樯燕，还将客送，不与人留。且唤阳城，更招元结，摩抚之馀歌咏休。心期处，算世间真有，骑鹤扬州。"}