{"id":"626447","title":"吁嗟行","dynasty":"明","author":"薛始亨","text":"吁嗟世运遭阳九，海水群飞鹿西走。吴越长江不可支，岭海弹丸成躏蹂。民生生趣何太戚，日接干戈夜刁斗。诛求处处及鸡豚，高山为童星在罶。孤儿藁葬未全收，寡妇吞声哭已久。疮痍况复逢荐饥，逃亡那得终南亩。其间捭阖滋奸蠹，依凭城市为哮吼。忍令肝脑尽涂地，但取膏脂日充口。东城儳语陇山鸟，西山竞猎韩卢狗。五更银箭舞西施，万里霜蹄调造父。雪消毡帐腊初残，花扑酪浆春恐后。嗟予三十弃儒冠，招招人涉邛须友。未能藩魏终踰垣，岂学剧秦为覆瓿。一枝深林栖莫定，二顷负郭复何有。行见扬尘会种桑，堪怜合抱曾栽柳。颇轻学剑一人敌，却羡立言三不朽。朝从南浦采芳荃，夕向中州揽宿莽。攒眉白社或逃禅，散发竹林聊养寿。君不见子房下邳呼孺子，异书获遇桥边叟。又不见吕望海滨曾白首，非螭共载周王狩。国士千秋讵可量，流落当年犹未偶。吁嗟悠悠何足论，狂来且醉高阳酒。"}