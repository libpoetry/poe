{"id":"241769","title":"上王吏部·人物南州望","dynasty":"宋代","author":"周麟之","text":"人物南州望，风流一代英。夙传天上誉，早梦月中名。车载三千牍，鹏飞九万程。向来辞泮水，端合上仙瀛。接武虞廷邃，含得汉殿清。渐看丹极近，首冠列星明。准拟陪三接，周旋位六卿。鉴分金背重，橐并紫荷轻。未见恩纶出，那知谤箧盈。去朝云路杳，归侍彩衣荣。地借徽之竹，楼吹子晋笙。赤心何所负，白眼不须惊。处顾衔恩厚，亲逢较艺精。妍媸归藻鉴，高下见文衡。梦绝怀蛟异，词非吐凤成。赋能窥小小，经漫说铿铿。误玷春官籍，终惭月旦评。抢榆几类鷃，出谷仅同莺。志慕青钱士，名参玉笋生。别深秋鹤怨，归问海鸥盟。未作河西尉，聊为江上行。夜沈滩月钓，晓压陇云耕。岁暮人初返，天寒雨未晴。久稽从杖履，且复卧柴荆。后见含深恧，微吟写至情。伫听宣室召，凤阁继家声。"}