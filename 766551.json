{"id":"766551","title":"浪淘沙慢 早春偕钱筱南登滕王阁","dynasty":"清","author":"黄燮清","text":"看江上，惊涛练卷，万里寒色。兴废都成往劫，登临况是倦客。恨水远山遥乡树隔。带落照、点点帆樯，共乱鸦、飞去渐如墨。天在浪花中白。望极。闷怀未许消释。算今古、儿女英雄恨，并作潮和汐。但雾沈香梦，烟埋陈迹。问谁不朽，歌舞场，几辈才人游历。高处有、浮云千叠。蛟龙气、抚剑叹息。倚残醉、苍茫自岸帻。倩热泪、飘洒谁边，付玉笛、西风吹向寥空滴。"}