{"id":"1195386","title":"青云干吕","dynasty":"唐","author":"彭伉","text":"祥辉上干吕，郁郁又纷纷。远示无为化，将明至道君。势凝千里静，色向九霄分。已见从龙意，宁知触石文。状烟殊散漫，捧日更氛氲。自使来宾国，西瞻仰瑞云。圣布中区化，祥符异域云。含春初应吕，晕碧已成文。东起随风暖，西流共日曛。升时嘉异月，为庆等凝汾。轻与晴烟比，高将晓雾分。飘飘如可致，愿此翊明君。"}