{"id":"1213706","title":"春日游江乡园","dynasty":"元","author":"陈孚","text":"城南三月花乱开，花间羯鼓声如雷。蝉衫麟带谁家子，笑骑白马穿花来。美人如花映碧水，榴裙吹舞金鹊尾。手折杨枝掷水中，腰袅如弓送穷鬼。人言此是上河梁，满川罗绮东风香。年年穷鬼送不了，波心惊起双鸳鸯。莲茎一寸绿芒短，老尽碧桃春不管。游人醉归夜迢迢，十二天街御烟暖。"}