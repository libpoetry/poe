{"id":"741633","title":"西阳岭","dynasty":"清","author":"褚廷璋","text":"层青何崔巍，左右束山峡。乔荫森参天，岩巘互积压。中界一线堤，登顿苦力怯。万古擅形势，风云护周匝。桓桓胡将军，昔此驻戈钑。受困伪汉余，星沈一军泣。遗容依古佛，香火阅僧腊。夜半松涛翻，犹疑阵云合。官邮孟冬初，倚筇凌巀嶪。书生愧毛锥，怀古气空慑。萧条四山风，日晚冷巾袷。惊禽向客啼，扑面堕残叶。"}