{"id":"970779","title":"秋浦楼","dynasty":"宋","author":"赵葵","text":"丽谯岧峣壮城关，万里关河归目睫。雨馀渔钓玉奁开，烟生芙蓉翠屏列。吴头楚尾二十秋，满耳弦歌声未绝。不才滥缀鸳鹭行，夜梦时还许归谒。萧晨振策来翠微，母怜吾儿倍怡悦。昔偕汝父居是邦，旧事辛苦为儿话。星星鹤发簪霞冠，笑者朱衣拥金节。一门和气皆君恩，恩与天同酬未得。生平区区忠孝心，岁晚愿为松与柏。可怜清赏属登临，风景不殊人事别。徘徊徙倚十二阑，啸声吹上梅梢月。"}