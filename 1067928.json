{"id":"1067928","title":"次陶渊明赠羊长史韵寄李翘叟","dynasty":"宋","author":"李彭","text":"遗民百念冷，中岁多艰虞。不希咸阳价，顿有旁行书。李侯妙德望，閒雅亦甚都。南郡此名流，闻声十年逾。披云落星湾，情留厌归舆。只今丘园梦，君与川岑俱。胸中书零乱，清言不踌躇。曩时僰道囚，风神颇相如。此翁蝉蜕去，词林遂榛芜。乃于群忧中，孤笑成欢娱。冷官类逃禅，未减汉庭疏。何时招隐岩，追凉迟望舒。"}