{"id":"732028","title":"遂情","dynasty":"清","author":"李孔昭","text":"夙昔志旷间，奋毅脱俗累。日急食与眠，余若悉可已。淡极精神生，随意娱笔纸。当暑卧南轩，客至常不起。忘谢迎送失，坦然废冠履。扪心无是非，何暇计誉毁。白云上古来，就我行复止。好客懒贳酒，清谈顾移晷。留去皆自然，交情信如水。吾方学草木，委形阴阳里。傥人患我真，弃置同泥滓。"}