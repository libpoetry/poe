{"id":"795111","title":"绮罗香 愿在衣而为领","dynasty":"清","author":"吴森札","text":"一幅鲛绡，几回忖量，拈却绣刀裁剪。稳贴双肩，记把芙蓉扣掩。缀珠翠、顾影沉吟，临镜面、瘦痕羞敛。漫寻春、蝶眷蜂怜，芳心犹恐旧香浅。绣罢重封奁箧，怕新来宽褪，琼酥销减。倦压鸳衾，兰麝休教再染。愁春去、怨雨啼云，惜花残、香柔红软。解罗衫、闲叠熏笼，甚心情更展。"}