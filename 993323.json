{"id":"993323","title":"韩持国再遗洛中斑竹笋","dynasty":"宋","author":"梅尧臣","text":"牡丹开尽桃花红，班笋迸林犀角丰。两株远寄川上鸿，韩郎辍口赠楚翁。便令剥锦煮荆玉，甘脆不道箪瓢空。小谢旧城昭亭下，侵天筀竹溪西东。螗螂生后出牙茁，罗列满地争强雄。是时楚翁所食寡，朝饭暮饭唯其充。今来得此谓过分，一贵一贱物苟同。"}