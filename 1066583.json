{"id":"1066583","title":"同子充游尧祠见交代李行正诗追用李太白旧韵因亦次韵呈子充","dynasty":"宋","author":"葛胜仲","text":"俗物败人意，作吏七不堪。朅来东蒙遇欢友，角立杰出推江南。英材百汰挥利刃，夷量万顷澄寒潭。弱龄文采照金殿，荏苒立境衣犹蓝。铜章来踏瑕丘鼓，邑屋欢康无疾苦。春风郊外正酣酣，笑指丛祠两骖舞。猛抛簿领乱回回，戏看油碧声如雷。不遣韶光浪湮灭，桃已蒸霞柳飞雪。超然危立俯河干，抱城清泗鸣惊湍。谪仙秀句但碑板，无复真迹龙蛇蟠。君不见聪明文思抚寰海，四表上下腾光彩。破椽欺魄炉无烟，豪气英风亦何在。荒郊遗趾望中来，遐想千古令人哀。祖龙巡幸亦琐琐，从臣徒向苍珉开。豪华岂复灵光殿，峻峗谁知季武台。耿耿星河挂窗牖，未跨归鞍犹捧手。同门早岁气横秋，年大饥寒依秫酒。俗儒醒醉尚不分，金马玉麟名远闻。小县鸣弦烦卓令，冷阁问字疲子云。五斗不归俱委琐，邂逅为僚天赞我。金兰缟纻未足誇，嵇吕命驾何其赊。官寺相望无百步，泮林正对河阳花。坐令庄舄忘吟越，亦复无心存魏阙。蒲酒相从未有涯，祭灶请邻才一月。"}