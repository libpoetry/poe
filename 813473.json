{"id":"813473","title":"五和池阳咏雪次东坡韵","dynasty":"清","author":"李寄","text":"风前密密复纤纤，威发枝头夜更严。始信梁园多白燕，应知北地少红盐。充肠旧种长腰芋，煖脑新兴厚帽檐。怪杀天公能戏谑，梅花开满万松尖。谁爱琼林数点鸦，灞桥驴背洛阳车。泠泠行触风前絮，缓缓归看陌上花。玉佩金鱼将换酒，绿蓑青笠正浮家。分笺客斗新诗句，七步应输手八叉。"}