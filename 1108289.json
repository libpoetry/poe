{"id":"1108289","title":"西斋杂咏六首 葵花","dynasty":"宋","author":"刘安上","text":"物性不可夺，葵藿倾太阳。为臣兹取节，万古有馀芳。蔚蔚傲霜叶，亭亭绿池畔。莫言盈尺材，要是淩云干。繁枝喜删除，劲节见独立。灌溉未逾浃，新笋已戢戢。得名固不诬，对植近庭庑。叶绿带寒烟，花繁泣微雨。移根近轩墀，不使众草没。会见黄金英，泛我杯中物。凿石空其中，贮水凡几斛。渊渟或可鉴，童子慎毋触。"}