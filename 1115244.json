{"id":"1115244","title":"三花斛三首 瑞香","dynasty":"宋","author":"杨万里","text":"侵雪开花雪不侵，开时色浅未开深。碧团栾里笋成束，紫蓓蕾中香满襟。别派近传庐阜顶，孤芳元自洞庭心。诗人自有薰笼锦，不用衣篝炷水沉。生来体弱不禁风，匹似蘋花较小丰。脑子醲薰众香国，江妃寒损水精宫。银台金盏谈何俗，矾弟梅兄品未公。寄语金华老仙伯，凌波仙子更凌空。雪径偷开浅碧花，冰根乱吐小红芽。生无桃李春风面，名在山林处士家。政坐国香到朝市，不容霜节老云霞。江蓠圃蕙非吾耦，付与骚人定等差。"}