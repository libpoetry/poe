{"id":"511705","title":"秋风辞思松云陶先生作","dynasty":"明","author":"童轩","text":"秋风萧萧兮雁南归。草木摇落兮夕露沾衣。明月皎皎兮照我帷。蟋蟀在壁兮吟声悲。蹇予山中之人兮猿狖与居。怅独处此兮情莫能娱。怀佳人兮路修阻而莫随。涉川无梁兮登山无车。岁冉冉其逾迈兮曷云能来。回念昔者之欢会兮今焉别离。爱而不见兮使我踌躇。"}