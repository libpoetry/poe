{"id":"1135870","title":"六月初一日次韵酬元煇","dynasty":"宋末元初","author":"方回","text":"吾不及渊明，爱酒未能止。不仕亦有禄，赖此天之美。年年搅饥肠，忧旱复忧水。迩来甘雨调，恶况已一洗。□□佳人蔘，古绵真附子。服药焉用多，寡欲即将理。固穷岂无说，屡空讵足耻。彼以盗贼富，乃兹所深鄙。怀人渴仪刑，秉芳在中沚。心赏于焉臻，酌水味亦旨。况有杯中物，侑以来禽李。清谈有馀韵，草木亦侧耳。云霄自旦奭，丘壑且园绮。向来荣进念，腐泥沉井底。相与赓醉吟，所乐不过此。寄语亨衢人，可吊不可喜。猗嗟楚子文，庸肯愠三已。"}