{"id":"695508","title":"四时佳景漫吟四首","dynasty":"明","author":"林奕兰","text":"我爱春，春日丽。翠幕罩轻烟，红英映清渚。间关枝上弄莺簧，滟闪花阴敲蝶翅。沉醉工部野花丛，马卿多病狂欲起。我爱夏，夏风凉。水阁明书幌，山斋清昼长。吟蝉响遏云间树，解语荷花入梦香。一展琅玕潇洒趣，北窗时与傲羲皇。我爱秋，秋意淡。海月浸冰壶，丹枫印雕槛。洞箫声远彻青霞，征雁空中度天堑。笑掇陶潜数点黄，一杯消尽古今感。我爱冬，冬日烈。阁笔冷生袍，研书庐压雪。梅梢闹处见天心，松柏岁寒挺高节。秃尽子卿塞北旄，何如南阳长抱膝。"}