{"id":"713695","title":"咏古 其二","dynasty":"明末清初","author":"屈大均","text":"诸葛王佐才，乃慕乐将军。燕昭本姬姓，豫州亦懿亲。齐破将尊周，霸业为桓文。为燕振积弱，周命亦维新。天王威一奋，六国仍为臣。燕号为宗国，西向制强秦。孔明为刘氏，与乐同一身。帝蜀岂本怀，汉业徒三分。悲哉孝献没，一日能无君。元年纪章武，掩泪当秋旻。"}