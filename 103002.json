{"id":"103002","title":"依韵和永叔见寄","dynasty":"宋代","author":"梅尧臣","text":"春风约柳一片西，欲托鸟翼传音稽。昨朝偶向东城去，草草又逢骢马蹄。长髯御史威正峭，沙堤来坐气吐霓。我乘小驷虽甚瘦，喜见骖驭犹解嘶。适闻南都接大尹，笑我出处今何迷。耻趋捷径身已老，惩羹何用频吹齑。蛟龙失水等蚯蚓，鳞角虽有辱在泥。困居废井谁引手，岂得更望青云梯。笔锋劲发若强弩，余力曾彻七重犀。倦禽雄雌不饱腹，日暮徒念还巢栖。大椿朝菌各有尽，此物何怪庄叟齐。诚知豪侠自快乐，东郊南陌竞斗鸡。胸中有道无广狭，包括宇宙在一稊。何时与公去颖尾，湖水漫漫如玻璃。世间会合固不易，况乃仕宦多相睽。正似邮亭恋行者，未到止息空歌骊。我贫尚不给朝夕，焉得负郭置稻畦。筋骸幸且稍轻健，山水纵好无路跻。傥公他时买田宅，愿以藜杖从招携。吾儿诗书不足教，亦以助力於耕犁。"}