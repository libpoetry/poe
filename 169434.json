{"id":"169434","title":"题明发高轩过图","dynasty":"宋代","author":"陈师道","text":"滕王蛱蝶江都马，一纸千金不当价。异才天纵非力能，画工不是甘为下。今代风流数大年，含毫落笔开山川。忽忘朽老压尘底，郤怪凫鸿堕目前。尔来八二复秀出，万里河山才咫尺。眼边安得有突兀，复似天地初开辟。明窗写出高轩过，便逐愈湜闻吟哦。晚知书画真有益，郤悔岁月来无多。官禁修严断过访，时於僻寺逢税鞅。秀润如行琮璧间，清明似引星辰上。忧悲愉怢百不平，河擘太华东南倾。平生秀句寰区满，拾掇余弃成丹青。平湖远岭开精神，斗觉文字生清新。未许二豪今角立，要知旁有卫夫人。"}