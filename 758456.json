{"id":"758456","title":"金缕曲","dynasty":"清","author":"吴藻","text":"放眼乾坤小。猛翻来、银涛万叠，海门秋早。一带沧溟云气涌，装点楼台七宝。算十丈、红尘不到。线样虹霓钩样月，让先生、散发垂纶钓。挥手处，复长啸。诗狂酒侠心难老。拂珊瑚、一竿才下，六龟齐掉。陡觉天风吹日近，望里蓬瀛了了。问仙骨、更谁同调。不信骑鲸千载下，有如来、金粟重留照。闲把卷，识奇表。"}