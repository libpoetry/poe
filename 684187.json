{"id":"684187","title":"题画 桃实","dynasty":"明","author":"王弘诲","text":"溪上迷秦洞，天边窃汉儿。无言谁得似，惭谢论功时。丹脸横墙出，红妆拂地垂。春风多少意，尽入曲江枝。盛夏丹葩艳，高秋玉粒滋。殷勤尚含祝，惟许魏收知。着雨靓浓妆，含风散清馥。舞蝶谩翻翻，花神睡未足。翠叶捲轻烟，素葩乱寒雪。江头杜甫吟，相看斗幽绝。国色原无匹，天香况出群。洛阳春一种，犹值五千文。"}