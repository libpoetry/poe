{"id":"564545","title":"寄徐长谷三十八韵","dynasty":"明","author":"孙承恩","text":"徐子真英特，之官山水乡。聊将经济手，暂屈簿书忙。忆昔乡抡秀，称才尔擅场。敷言称贾董，作赋陋班扬。天枥看騕袅，人间睹凤凰。霜蹄初展步，云翼滞高翔。职为亲民喜，情于好爵忘。一方淹国士，百里见星郎。别我关山去，经年桃李芳。传闻多慰羡，施设不寻常。访俗心应下，缘儒政乃臧。疲农思德化，昭代出循良。造士弦歌动，威奸纪法张。教遵周礼乐，人诵汉文章。日霁高原黍，风清沃野桑。循行时露冕，翁稚或褰裳。拂剑春星落，弹琴山月凉。槐庭閒引鹤，芸阁静焚香。吏治原非俗，高情合得偿。地从侈名胜，家复迤封疆。览秀天门上，探奇雪窦旁。诗成宜刻竹，兴到或飞觞。报政行超最，抒怀尚激昂。世途多感慨，吾道属行藏。清庙须圭璧，工师择豫章。即看徵汲黯，未必老冯唐。问讯鳞鸿杳，暌违岁月长。临风遥洒翰，伫立望苍茫。"}