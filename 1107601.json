{"id":"1107601","title":"戏方仁声四绝句","dynasty":"宋","author":"叶梦得","text":"戏弄扁舟泊宅村，却寻三径筑茅墩。云边此意真谁解，剩作新诗与细论。水槛新开似浣花，傍溪须更作浮槎。祗应屡费王弘酒，时要清樽对落霞。不惜囊钱信手空，荒田却拟望年丰。天公可是怜风月，判遣诗人一例穷。卢橘杨梅已及时，我归先自在前期。平生不作宣明面，浪愧将军建鼓旗。"}