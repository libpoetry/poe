{"id":"1099503","title":"相逢行","dynasty":"宋","author":"严羽","text":"冯夫子，神仙中人乃如此。几载长怀玉树枝，昨来曾见蛟龙字。志合神凝杯酒閒，谁知豁尽平生事。与君高会日挥金，击剑谈玄复弄琴。看君自是青云器，何事常悬沧海心。我今与君真莫逆，世上悠悠谁复识。百年飘忽或须臾，万里青霄一飞翼。且将耕钓任吾身，君亦床头有周易。冯夫子，我欲劝君饮，君当为我歌。眼前万事莫可理，纷纷黄叶埽更多。长风吹天送落日，秋江日夜扬洪波。只今留君不尽醉，别后相思知奈何。"}