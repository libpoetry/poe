{"id":"684658","title":"同邹侍讲诸公游长春宫故址四首","dynasty":"明","author":"王直","text":"端居文墨暇，郊原风景融。爰与众君子，游眺出崇墉。崎岖清涧阻，逶迤幽径通。靡靡众草绿，茸茸杂花红。稍穷林野趣，遂造羽人宫。鸾笙绝遗响，飙轮不可逢。颓址剥文础，阴廊落绮栊。因悲昔时士，翘首希方蓬。昔云有仙人，炼液谢浮埃。一感当时王，翻然为之来。深沉珠贝宫，照曜金银台。群仙时往还，共酌流霞杯。一朝乘化去，遗骨付寒灰。旧径没行迹，空坛生绿苔。冥冥汗漫游，逝者何时回？兴怀忽长啸，天风振蓬莱。飘飘上崇冈，游目眺西山。高山丽晴景，超然神虑闲。群峰竞奔峭，历历纷上干。西连雁门阻，东瞰沧海湾。信哉天地灵，万古开险艰。兴言展良游，缅邈不可扳。但看芙蓉色，隐映青云间。灵踪良可感，览胜自忘还。迅飙余霭收，宿雨众流溃。郁郁高原树，好鸟鸣相对。农家喜暄节，荷锄理荒秽。昔者鸾鹤居，今为阡陌会。池荷新叶小，园柳飞花碎。霞明清川曲，云度远天外。景物良可怀，风咏夙所爱。瀛海浩无垠，沧洲竟安在？"}