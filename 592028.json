{"id":"592028","title":"春夜同惟敬约卿集寿承学舍时休承将之吉水在坐同赋得寒字","dynasty":"明","author":"欧大任","text":"庭阶仍系马，献岁聚长安。甲子新周朔，申公老汉冠。共推经术最，其奈鬓丝残。学馆荣三绝，儒林合二难。兴来题棐几，酒至出辛盘。墨竹烟光动，鱼灯海色寒。粤人千里思，楚客几回看。凤掖怜分袂，螺洲忆采兰。雪消梅粉路，月满杏花坛。他日江湖上，方知此夕欢。"}