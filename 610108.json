{"id":"610108","title":"赠林元培进士","dynasty":"明","author":"韩上桂","text":"金陵十月天始寒，北风猎猎野草乾。主人酌酒满千石，座列吴姬气若兰。频飞大白不知数，歌声缥缈疏帘度。满堂宾客醉欲狂，惟君与我醒相顾。君是璠玙白玉姿，连城鬻售正当时。予虽败缺不可用，犹欲含光窃自奇。相与剧谈几夜半，银河渐落奎壁焕。十年郁结为君开，三尺龙泉待君看。世事穷通何足论，丈夫树立岂无门。杯盘狼藉客且散，彼此寸心私自扪。"}