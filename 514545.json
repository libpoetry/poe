{"id":"514545","title":"菊庄图为致仕章元益给事赋","dynasty":"明","author":"程敏政","text":"秋气入墟落，凉飙振疏林。繁华坐销歇，一径穿篱深。篱东有晚色，粲粲千黄金。不随时物变，肯受繁霜侵。陶令去已远，寥寥孰知音。章君琐闼彦，时名屈当今。一朝谢尘鞅，返驾鄞江浔。旧社作新主，永日消烦襟。年来婴世患，未获穷幽寻。念此松桂友，敬使丹青临。遥遥岁将晏，采采劳归心。黄花故无恙，白酒且复斟。一酌为子寿，再酌为子吟。天意久乃定，相期肃缨簪。花神永结好，冷眼窥浮沉。"}