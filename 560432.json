{"id":"560432","title":"毛公丹井寿徐宗文","dynasty":"明","author":"徐庸","text":"洞天林屋非凡境，芙蓉削翠成峰岭。白云深处无人到，中有毛公千尺井。么诚异人出晋代，骨相棱棱眸烱烱。平生学道慕超世，探讨参同明内景。金丹欲炼遂凿此，一派清泉出顽矿。秋色才分玉瓮凉，露华欲下银床冷。阴为寒水火为阳，晨夕自供龙虎鼎。辘轳声转响铜瓶，鉴影分明湛天影。神于物外妙莫测，绿毛遍体生俄顷。偓佺解后或谈笑，蓬莱迢递时邀请。苏耽种橘阴可爱，露花雨叶垂枝梗。何如仙踪自长在，乌兔奔忙任驰骋。徐君宗文遇初度，仁以脩身日三省。分题赋诗意有任，不异汲古仗脩绠。旨哉至上而有吉，大易彖象贵心领。用之不竭寿可微，源远流长岁年永。"}