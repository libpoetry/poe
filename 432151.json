{"id":"432151","title":"西湖八首","dynasty":"近现代","author":"张瑞玑","text":"垂柳连天水接云，涌金门外趁斜曛。一堤芳草裙腰色，十里晴波靴褶纹。名士围题苏小墓，青山环拜鄂王坟。晚来月上平湖阁，烟际疏钟隔岸闻。藕花香里荡轻船，一片空明兴渺然。苍翠有峰都化雨，嫩青无树不成烟。醮湖一塔云边寺，破月双桡水底天。别有中流品茶地，湖心亭畔草芊芊。卐字亭台九曲桥，风烟明媚柳千条。北来俗客山争笑，西过灵峰草亦娇。老衲采花焙苦茗，美人隔竹品琼箫。照人一片潭心月，依旧清寒似六朝。莼菜香柔鱼子肥，轻阴十日雨霏霏。丹青画卷楼三面，水墨屏风山四围。酒店家家临水住，沙禽款款啄花飞。新诗果欠西湖债，如此风光忍遽归。半日天晴半日阴，幽篁深处昼沉沉。野花缀壁无尘韵，怪石悬崖有道心。山影高低都著树，溪声转折不离林。耳闻山鸟钓舟语，万绿围天无处寻。灵境梵天相对开，奇峰飞影自西来。冷泉倒映三山月，幽洞阴生万古苔。崖落乳花浸佛髻，云携法雨上经台。清流为底出山急，破峡声喧万壑雷。一角孤城护短垣，断桥流水竹篱门。数株衰柳冯娘碣，万树寒梅处士魂。采药僧归烟际寺，载花船渡水边村。游人莫向西泠去，风雨停时日已昏。韬光山下暮烟收，百折盘登最上头。万竹排青随马足，众峰拥翠湿僧楼。古潭影落须眉冷，断壁风来天地秋。一线钱塘空际落，荡胸洗尽古今愁。"}