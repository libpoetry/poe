{"id":"1105081","title":"怀扬通州","dynasty":"宋","author":"文天祥","text":"江波无柰暮云阴，一片朝宗只此心。今日海头觅船去，始知百炼是精金。唤渡江沙眼欲枯，羁臣中道落崎岖。乘船不管千金购，渔父真成大丈夫。范叔西来变姓名，绨袍曾感故人情。而今未识春风面，倾盖江湖话一生。仲连义不帝西秦，拔宅逃来住海滨。我亦东寻烟雾去，扶桑影里看金轮。"}