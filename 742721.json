{"id":"742721","title":"过岳阳楼","dynasty":"清","author":"颜检","text":"西湖湖水阔，东湖湖水长。东西同一湖，湖色争天光。我昔曾往东湖去，去时忝作潇湘主。我今复向西湖游，游踪重上岳阳楼。岳阳楼下多樯橹，天高秋朗澄沙渚。晨光暮霭气万千，日往月来人今古。古今作者皆登临，谁识先忧后乐心。山岳江湖自形胜，乾坤吴楚多胸襟。胸襟亦何托，古人不可作。先迹手摩挲，读罢泪并落。泪落不能收，霜露春复秋。回头已卅载，此日来孤舟。此日孤舟空往还，半年三度看君山。三度君山长不改，嗟我白发非故颜。"}