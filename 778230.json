{"id":"778230","title":"绮罗香·题纨扇仕女","dynasty":"清","author":"杨葆光","text":"瘦影梧桐，微凉院落，人到愁城深处。夜色沈沈，只听玉阶蛩絮。拟腰肢、杨柳春风，比姿态、芙蓉秋雨。甚凄凉、一曲琴心，无人堪解个中语。伤时应叹未遇。那更谗工掩袖，蛾眉群妒。纨扇秋风，吟到弃捐诗句。问新妆、懒学趋时，任更箭、暗移清曙。待知音、金屋相怜，贵时方共悟。"}