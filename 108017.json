{"id":"108017","title":"赠鲁至道·种薰不生莸","dynasty":"元代","author":"方回","text":"种薰不生莸，种莸不生薰。人力异培植，草木各有根。或不然此说，宜以变化论。蛟鱼无头角，作龙行寸雨云。曲蘖酿成酒，醒者皆醺醺。不见昔诸子，抠衣孔圣门。仲由气暴虎，不使行三军。欲俾赐也讷，故曰天何言。不见孺悲子，取瑟使之闻。色黄而在裳，深取六五坤。志学及从心，非变尚何云。南山隐雾豹，养其所变文。明明德新民，此书洙泗孙。所谓新者何，舍旧新是勤。服可古衣冠，耕须故田园。世惟有旧染，不可留一痕。变人先变己，毋我求道原。下愚彼不移，乌喙无兰荪。昏昏与晓晓，火蛰仍复蟠。人生悟此理，寸丹还一元。"}