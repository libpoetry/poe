{"id":"1236248","title":"叔方先生过咏归亭二首","dynasty":"元","author":"沈右","text":"短棹相过莫便回，咏归亭上且低徊。升堂拜母称觞后，隔竹呼童瀹茗来。八尺驼尼分紫锦，一双蜡屐破苍苔。空江草木虽摇落，犹有寒花带雨开。积雨空林喜报晴，杖藜随意傍江行。天寒木落青山出，日转沙虚白鸟鸣。漫拟东林时酿黍，自怜南亩晚归耕。颍川高士能相过，閒把瑶琴膝上横。"}