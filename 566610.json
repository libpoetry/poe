{"id":"566610","title":"修拄杖首修发网胶漏磁壶及哥窑瓯某亦病只耳聋次前韵","dynasty":"明","author":"徐渭","text":"猾器幸自残，黠繇巧规避。辟诸鞅掌人，彼逸此独肄。一竹楚啼赪，双磁越窑翠。物非人易求，道远我难致。无丞有重听，发复弥党瞆。约发无纪纲，晨帐缺宋义。握粟付騣工，宁减朝食馈。讵意彼騣者，无往不辞醉。犏缨高箱尘，马尾枯橐閟。踉蹡攒八针，邀呼输四字。浪言伏卵清，竟涤下流澻。栉束起鬔松，嘲呼免魑祟。竹返磁亦归，黥补色终悴。注瓦智靡昏，捧玉神若惴。甑破视何益，囊空卧安寐。辱即宠为下，辟乃色最次。屠门盛豕交，宁为爱而食。"}