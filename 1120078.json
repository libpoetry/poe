{"id":"1120078","title":"和张倅唐英咏梅十四首","dynasty":"宋","author":"陈傅良","text":"种梅欲百亩，谁老意未渝。有山在堂背，有溪在庭除。我危坐中央，花以寘坐隅。人固不可亲，花亦不可疏。花芳以养性，花阴以休影。更欲从旁谋，种秫可半顷。冲寒时一觞，我醉花独醒。醉醒两相忘，久矣系归艇。因山为高下，因水为纵横。恣花欲何之，勿挠所性清。却愁雪太深，瞻言不胜情。有时亦肯来，当我户牖明。我岂爱花者，而独爱此花。爱之匪无人，诗且数百家。前有水边横，后有竹外斜。但作如是观，桃李亦可誇。人言物不齐，相较三十里。以梅等群芳，何啻隔弱水。杜陵状百物，无语可著此。巡檐索之笑，但不禁冷蕊。骎骎入衰暮，故作不洁清。美人美无度，可使一国倾。胡然立林林，夹此东西荣。对之意自消，令我欲近名。以之为雪耶，雪或堕污浅。以之为玉耶，玉或附旒冕。春前每尝试，岁晏不退转。悠哉似有道，可与共舒卷。政应违众好，可忍负幽探。以兹落南雅，蜂蝶独遗憾。岂无好颜色，一雨竟陈暗。谁知岁寒姿，可久非可暂。若以色见我，色衰令人忘。香为众妙宗，妙亦不在香。乡来芸芸者，自意傲雪霜。当斯玉立时，曾莫一在旁。迟迟可殿后，寂寂可镇浮。风人第一章，窈窕河之洲。穆如三代英，惟此宜与俦。不然则臞仙，玉箫下秦楼。纷华有心说，艳美得目送。越在篁苇间，顾使诗兴动。诗人被花恼，尽日手自弄。愁吟日不足，又作栩栩梦。亭亭湘岸竹，炯炯湘波月。其中雪垂垂，一树为谁设。不应皂盖人，于此能忘折。折之寄相思，可以慰分裂。商山皓须眉，久不见绮黄。邂逅一笑粲，可与斯人当。如何为林逋，托根向钱塘。居遗兰与芷，牢愁楚沅湘。先人手所种，家在何处村。自别此堂堂，不知几寒温。盍归封植之，岁岁为此言。老如雾中看，正恐目力昏。"}