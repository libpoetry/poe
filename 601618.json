{"id":"601618","title":"题张仙像","dynasty":"明","author":"郑学醇","text":"我闻仙人张三丰，脩真时在紫霄峰。存虚御气凌太空，往来海上蓬莱宫。忆昔文皇乘六龙，缄书遣使访灵踪。崦嵫西距嵎峓东，徘徊天路烟濛濛。琼宫绛阙十二重，仙惟可望不可逢。谁人貌此真仙容，美髯如戟颜如童。潇潇桂树荣秋风，披图彷佛云霄中。仙乎仙乎如可从，吾将选胜巢云松。"}