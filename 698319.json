{"id":"698319","title":"贡院撤棘黄学士以诗见遗步韵以复","dynasty":"明","author":"倪谦","text":"命题当避历科同，细检经书启素栊。夜半录成分次第，鲁论先得祭于公。考校新增八子同，三千文卷集窗栊。五经搜阅分诗礼，兼判春秋十二公。从知内外久扶同，防范其如限一栊。得谤成雠俱不计，已将盟誓付天公。共说前科志操同，肯交关节透帘栊。飞章交搆徒为尔，美谥玉成文介公。"}