{"id":"518468","title":"送张守正归句容故乡啼乌行","dynasty":"明","author":"唐文凤","text":"慈乌啼，声何悲，声悲情惨风凄凄。昔时孤雄引雏飞，雏飞远去羽翼齐。可怜流落天之涯，孤雄摧折嗟命违。天荒地老归无期，雏生未报返哺慈。霜寒水夜长相思，慈乌啼，声何悲。尔何不往故林栖，中有乔木连云低。愿因晨风送尔归，空巢补葺哺其儿，不受风雨漂摇危。"}