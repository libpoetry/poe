{"id":"1077728","title":"读二疏传","dynasty":"宋","author":"李纲","text":"都门供张设祖道，冠盖如云声浩浩。送车百两知为谁，太傅少傅同归老。道傍观者为泣下，贤哉大夫能自保。酒酣礼毕辞决去，脱若林泉放鱼鸟。当时宣帝重法律，视遇公卿同隶皂。杨恽所坐秪语言，赵韩之诛亦草草。故令二傅动归心，未必筋骸果衰稿。父子相随出汉关，归来自觉故乡好。黄金散尽宴亲宾，日治酒殽供洒扫。肯将田宅遗子孙，清白传家最堪宝。寂寥千载想风流，知止不辱何其早。"}