{"id":"685287","title":"内阁赏芍药四首","dynasty":"明","author":"王鏊","text":"玉殿东头紫阁阴，仙葩香煖五云深。栽培尚荷宣皇力，开落聊观造化心。香蘤受风红婑堕，柔条上雨绿侵寻。谢公诗好难为和，绕砌空阶尽日吟。养花天气半晴阴，紫艳看看逐日深。南国浪夸金作步，广平曾是铁为心。芙蓉江上色堪并，桂子月中香莫寻。回首扬州那可到，凭阑休作越人吟。东皇倩汝送将归，小雨花间密复稀。色映凤池分晓润，香薰芸阁撷春菲。金盘露滴九重迥，玉盌风欹一尺围。不似江南三月见，萧萧篱落野人扉。紫泥封后未言归，半下朱帘昼漏稀。郑国由来歌芍药，卫人何用采葑菲。开齐似剪霞添色，盛极惟愁月减围。闻说花时多胜集，阁门向晚尚留扉。"}