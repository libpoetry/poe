{"id":"417683","title":"念奴娇 黄浦月夜","dynasty":"近现代","author":"俞律","text":"澄江如练，背西风独钓，一轮明月。大水西来声万里，卷起穷秋呜咽。浪碎七雄，潮吞五霸，乱洒楚吴血。满眼兴亡，过帆休问黄歇。回首度曲风流，申城车马，付兴长天碧。老去嫦娥应瘦损，谙尽年年圆缺。玉宇飞霜，琼楼滴露，冷断史臣笔。几千年矣，故书三两残页。"}