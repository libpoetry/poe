{"id":"1119407","title":"自适三首","dynasty":"宋","author":"陈造","text":"自怜老瘦仍痴绝，每强衰颜趁后生。疗癖无方了诗课，迷魂有寨对棋枰。绕床不著阿堵物，玩世何须身后名。倚赖儿曹解人意，典衣长得解馀酲。渺漭湖天入短篷，心期祇许白鸥同。人言火食阆蓬客，自命官身田舍翁。酒可销闲时得醉，诗凭写意不求工。更那长日温书眼，一送蜚鸿下远空。云水为家百累无，意行从昔略方隅。饮忘醒醉狂常尔，梦到无何午未苏。遗俗可辞翻袜错，付渠阴作负舟趋。譊譊礼法工相聒，闭户仍防大小儒。"}