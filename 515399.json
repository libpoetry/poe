{"id":"515399","title":"月波楼为吴孟实题","dynasty":"明","author":"程敏政","text":"遥天无片云，溪水荫清樾。谁开溪上楼，早见溪上月。恍然冰壶中，涌此烂银阙。主人时独来，水鸟声乍歇。橘林晚霜过，荷沜微风发。晴峰远相带，隐隐青一发。水天荡无垠，斗柄正高揭。凭阑击唾壶，神爽已飞越。我欲往从之，乘夜泛渔筏。一笑捲疏帘，促席共薇蕨。酒力清易醒，诗怀浩难竭。入眼竹洲寒，何时解尘袜。"}