{"id":"214576","title":"高阳台·霞铄帘珠","dynasty":"宋代","author":"蒋捷","text":"霞铄帘珠，云蒸篆玉，环楼婉婉飞铃。天上王郎，飚轮此地曾停。秋香不断台隍远，溢万丛、锦艳鲜明。事成尘，鸾凤箫中，空度歌声。臞翁一点清寒髓，惯餐英菊屿，饮露兰汀。透屋高红，新营小样花城。霜浓月淡三更梦，梦曼仙、来倚吟屏。共襟期，不是琼姬，不是芳卿。"}