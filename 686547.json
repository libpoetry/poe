{"id":"686547","title":"新花曲四首","dynasty":"明","author":"石宝","text":"翠池新种小芙蕖，欢动眠凫与戏鱼。试向水头经日看，好花成子定何如。雪骨冰丝奈弱何，碧琉璃上露痕多。隔阑遥见蜂窠影，应是新房映绿波。绿柄丹葩展未齐，晚风人立画亭西。翠衿双鸟翩翩下，应识莲花似越溪。著意栽花岁又年，偶抛新菂便成莲。殷勤为向花神语，但愿根深子又坚。"}