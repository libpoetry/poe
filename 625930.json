{"id":"625930","title":"徙民吟","dynasty":"明","author":"黎彭祖","text":"老翁生不闻潮汐，知与农人分厚塉。白鸥无侣沧州遥，土龙有备桑田圻。豚蹄斗酒燕丰年，闾里穰穰仓满千。自输县里催科吏，不纳民间新法钱。人传新政起燕都，万象皆新百国趋。孰意反辞荒服贡，却令规削九州图。慕君虽在日南方，昌华苑里烟相望。一朝下令迁边海，千里无家托异乡。空巢泥落燕飞去，巷口自明王洲处。花开应伴子规啼，冢荒多是青猿据。高阁倾将绿水齐，女墙不隔日华低。柳条白马系何处，芳草王孙忆未归。百口一家无葬地，三旬九食皆寒士。行歌拾穗者何人，当暑披裘有其事。吁嗟尚有身无依，破庙寒林挈子归。莫知愿自经沟渎，无计难将过乱离。当今新筑界边城，严似三关设守兵。大树将军防锁钥，绿林豪客许通名。昨日携来三斗珍，米房糠覈犹艰辛。田中白骨贼杀贼，市上青衣人卖人。哀哀寡妇吞声哭，子死城隈夫海澳。坐叹林间鸠借巢，行羡泽中蜗带屋。早知为善亦难为，不若从军事鼓鼙。血尽犹随波上下，骨灰得与燕差池。君不见田横岛上五百士，一朝刎颈魂同萃。又不见勾践陈前三千人，慷慨同归目不瞑。别离骨肉去乡土，奄奄待尽死为伍。独编一种空桑民，见天不与天同普。"}