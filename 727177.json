{"id":"727177","title":"拟古四首 陌上桑","dynasty":"南北朝","author":"吴均","text":"袅袅陌上桑，荫陌复垂塘。长条映白日，细叶隐鹂黄。蚕饥妾复思，拭泪且提筐。故人宁知此，离恨煎人肠。咸阳春草芳，秦帝卷衣裳。玉检茱萸匣，金泥苏合香。初芳薰复帐，馀辉耀玉床。当须晏朝罢，持此赠华阳。锦带杂花钿，罗衣垂绿川。问子今何去，出采江南莲。辽西三千里，欲寄无因缘。愿君早旋返，及此荷花鲜。艳裔阳之春，携手清洛滨。鸡鸣上林苑，薄暮小平津。长裾藻白日，广袖带芳尘。故交一如此，新知讵忆人。"}