{"id":"137913","title":"闻梅二授德兴令戏书","dynasty":"宋代","author":"欧阳修","text":"君家小谢城，为客洛阳里。绿发方少年，青衫喜为吏。重湖乱山绿，归梦寄千里。洛浦见秋鸿，江南老芳芷。自言北地禽，能感南人耳。京国本繁华，驰逐多英轨。争歌白雪曲，取酒西城市。朝逢油壁车，暮结青总尾。岁月倏可忘，行乐方未已。忽尔畏简书，翻然浩归思。江山故国近，风物饶阳美。楚柚烟中黄，吴蓴波上紫。还乡问井邑，上堂多庆喜。离别古所难，更畏秋风起。"}