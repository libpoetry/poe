{"id":"1049852","title":"寄刘继邺秀才","dynasty":"宋","author":"郭祥正","text":"忆昔重游乐，寻春之宛陵。天机织出万山锦，虹桥倒影银河明。游丝萦空白日暖，好鸟乱响清风生。叠嶂楼中索美酒，坐上客子皆豪英。诸姬合杂奏弦管，一人妙唱为井琼。玉板斜开厚冰裂，鸳鸯索拍秋波横。酒盏贪欢不知数，梦入瑶池逃宿酲。谁知一别万事错，荷衣倒着来江城。青云散尽落青野，长丝掣断无长鲸。乡山好在却归去，当共故人吟此情。"}