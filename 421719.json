{"id":"421719","title":"狂歌示陈彦侯、陈召棠","dynasty":"近现代","author":"连横","text":"我生结交多奇士，长安又得两陈子。大陈热血喷九天，小陈落魄歌燕市。长安三月桃花开，美人一笑倾酒来。我时狂欢忽大醉，举足踢倒黄金台。大陈闻之走相访，谓我放荡非凡材；小陈见之拍手笑，谓我腕底驱风雷。我时不知三皇，五帝如小孩。我时不知孔丘，盗蹠如尘埃。我时不知老彭，不死如胚胎。我时不知陶朱，万金如土坏。我但狂呼呼快哉。驾玉龙、骖文騋，渡弱水、游蓬莱。金银宫阙排云开，仙姬绰约长徘徊；并肩密语长相偎，是乡乐矣不思回。大陈、小陈呼止止，古来莫为多情死。呜乎！古来莫为多情死，使我闻之心欢喜，使我见之弩目视。"}