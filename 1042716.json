{"id":"1042716","title":"十月一日","dynasty":"宋","author":"刘攽","text":"十月西北风，肃肃天雨霜。节物感人多，客子心内伤。心伤鬒发变，引领望故乡。故乡多乔木，丘垄生白杨。柏叶自宜翠，草根今已黄。旦思归阳陂，暮忆栖后冈。况此佳辰朝，都邑事有常。平明重城开，车马如飞翔。贵贱同一丘，蒿艾连石羊。恸哭朔风悲，一豁沉痛肠。奈何守微禄，局促限一方。隳官固非孝，捧檄固已狂。黾俛聊自抑，涕流浩沾裳。"}