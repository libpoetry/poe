{"id":"216908","title":"与褾轴工郑老","dynasty":"宋代","author":"艾性夫","text":"君不见世南人间行秘书，撑肠拄腹搜不枯。眼空千古不留物，更用芸香祛蠹鱼。又不见王家楼中五百车，锦奁玉轴签红牙。夜生光怪射东壁，神鬼错愕相惊嗟。无形之书不复见，有形之书今亦鲜。吴侬鞭马驰京尘，何曾著眼鸡林人。弓刀自带封侯相，黄金不博青藜杖。请翁少待三十年，怕有米家书画船。"}