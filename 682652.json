{"id":"682652","title":"小庄后乐洞转升便还与客游咏","dynasty":"明","author":"区元晋","text":"插槿编篱漫作门，春深红紫看成村。晚从幽乐寻真境，天与芳菲共此园。隔浦渔归烟半艇，傍岩客过月盈尊。溪前不减吴江景，枫落莼鲈尚费论。杨柳阴阴昼掩门，几家茅屋近江村。因观鱼乐临清沼，为听莺声到小园。堤草绿匀蛙聒枕，庭花香泛蚁浮尊。来朝社鼓溪南北，又把升平入句论。"}