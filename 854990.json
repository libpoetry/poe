{"id":"854990","title":"六月二十日舍贾耘老溪居旦起蔡成允见访仆方蓬头赤脚坐溪上乃用此见成允而君不以为无礼反寄诗有褒借意甚愧过情戏作一首奉报","dynasty":"宋","author":"毛滂","text":"寒溪破晓喜相过，不怪蓬头尚养疴。跃马怀金君蚤晚，历阶歃血我蹉跎。诗人自与尘埃远，病骨终惭粉泽多。别寄钓鱼船上曲，要留风月伴烟蓑。"}