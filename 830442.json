{"id":"830442","title":"闻易实甫比部入蜀题诗却寄","dynasty":"清末民国初","author":"宋育仁","text":"昔年逢君宣南陌，裘马追从上京客。便拟承明坐奏书，直上金门前射策。春坊失路空归来，芳皋绿草华已衰。遥望湘水日千里，风波莫致平生怀。长卿倦游称不仕，颇念邹枚旧游止。琴歌断歇江海辽，卑车远走成都市。春鸿苍苍渡远云，此时凝望正思君。东风含薰飒然至，婉婉兰芳似可亲。离日骎骎见时晚，朝暮如流心不断。相思桂树自千年，千年历尽终须见。萍花齐绿芳气深，登萍骋望伤追寻。南觅浮家不得去，俯仰怀抱成古今。抱膝高歌倦尘事，缘情哀乐无终始。幽篁窈窕声正哀，日夕望君抱琴至。"}