{"id":"985193","title":"送李去病赴召","dynasty":"宋","author":"郭印","text":"五岳四渎今异方，东西南北衣冠乡。巽维久挽六龙驾，江浙人物无遁藏。参井之区最遐僻，步武难依日月光。吾皇侧席伫贤俊，紫泥屡下勤搜扬。蜀士肯来天颜喜，一一引对罗周行。鸟群鸾凤夐超诣，台阁禁从森翱翔。君今再召歘幡改，爱主忧民心未忘。波澜浩荡江湖阔，忠信唯将一苇航。十年世故已熟讲，不到帝所难铺张。当今国病入骨髓，愿君审处囊中方。参苓芝术固美矣，瞑眩之药方为良。扁鹊名世解说死，华佗活人须浣肠。君其持此拯危急，袪除痼疾针膏肓。一身安荣岂足道，要与四海同康强。"}