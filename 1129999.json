{"id":"1129999","title":"颂古二十八首","dynasty":"宋","author":"释道川","text":"明镜当台照不差，短长子丑尽归家。山河大地浑如故，不妨随处玩烟霞。东西南北水茫茫，无角铁牛入海藏。千眼大悲寻不见，倒骑佛殿入僧堂。蝴蜂休恋旧时窼，五百郎君不奈何。欲火逼来无走路，痴心要上白牛车。门前羊鹿权为喻，室内啀喍总是讹。蓬㶿臭烟相恼处，出身不用动干戈。观音门普普门收，才著襕衫便不羞。昨夜猿啼新岭上，今朝鹤唳古溪头。恶风飘堕回光息，欲火焚烧当处休。璎珞受来都不用，平生活计冷湫湫。七手八脚，神头鬼面。棒打不开，刀割不断。阎浮跳踯月千回，头头不离空王殿。有相有求皆是妄，无形无相堕偏枯。堂堂密密何曾间，一道寒光烁太虚。山堂静坐夜无言，寂寂寥寥本自然。何事西风动林野，一声寒雁泪长天。生涯如梦若浮云，活计都无绝六亲。留得一双青白眼，笑他无限往来人。三际求心心不见，两眼依然对两观。不须遗剑刻舟寻，雪月风华常见面。水中捉月，镜里寻头。刻舟求剑，骑牛觅牛。空花阳焰，梦幻浮沤。一笔勾断，要休更休。巴歌杜酒村田乐，不风流处也风流。他心三藏太颟顸，猢孙观了看划船。对面国师寻不见，祇为从来被眼谩。生死有无佛，虚名如电拂。俊鹞博天飞，不打篱边鹘。无欠无馀若太虚，不知谁解强名模。三尺寒光射斗牛，镆铘提处鬼神愁。蛮夷不识军将令，误入重围血颈流。三佛形容总不真，眼中瞳子面前人。若能信得家中宝，啼鸟山花一样春。台山路，蓦直去，赵老见婆无别语。勘破回来知不知，莫信闲人说是非。避暑逃寒问是非，不离寒暑少人知。正中来也无回互，句里藏锋辨者稀。严天雪，火雪飞，风吹日炙杜阇黎。演出大藏教，言端语亦端。两头都坐断，一剑倚天寒。罚钱出院，众人皆见。有理难伸，风流满面。直饶兴化全提，未免令行一半。这一半，明眼衲僧点检看。现出虚空眼便花，更教打破事如麻。直饶指出当堂缝，分明鹞子过新罗。分明柑橘勿譊讹，献花借水辨龙蛇。白纸一张都盖了，免教天下动干戈。高声拨火招司徒，火焰炎天蓦面驱。祇向此间能稳坐，任教门外雪盈衢。语不邪，笑不来。拙铺设，巧安排。猢狲将板拍，野老舞三台。师子咬人，狂狗逐块。三十里来方始悟，何似当初莫入去。休争自己与山河，拨动干戈不奈何。看取将军施武略，两条寒剑定龙蛇。丙丁童子来求火，再问炎炎燎面门。过现未来三世佛，不离其中转法轮。问如绵里针，答似泥中刺。咆哮二虎吼生狞，各各利牙斤可怖。坐却碧峰头，截断当阳路。直饶擎出秘魔叉，路狭草深难进步。相见不相逢，回互不回互。四七二三眼相睹，云从龙兮风从虎。将杖探其水，方知水浅深。路遥知马力，岁久辨人心。子不孝，父不慈。恭而无礼，亲而有疏。不入惊人浪，难逢称意鱼。"}