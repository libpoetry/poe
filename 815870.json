{"id":"815870","title":"南乡子 二首，忆远","dynasty":"清","author":"顾贞立","text":"鸾镜掩青光。莫向帘前试浅妆。翠岭春云都付与，秋霜。验取多愁点鬓旁。残梦倦堪伤。不待秋阴酿嫩凉。自拨炉薰垂绣幕，留香。一缕柔烟伴夜长。花影伴凄然。辜负浓香桂子天。弹指韶光如梦也，婵娟。能得窗前几个圆。移过博山烟。屏掩潇湘独自眠，冷透重帷吟未就，涛笺。总有新词莫浪传。"}