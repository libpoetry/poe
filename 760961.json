{"id":"760961","title":"莺啼序  登北固楼感事再和文英","dynasty":"清","author":"郑文焯","text":"西风又闻鹤唳，动秋声在水。海东日、照满津亭，浪花飞作云蕊。戍笳引、楼船暝合，荒谯夜火城乌坠。叹南游孤旅，沧波久断归思。关塞音书，数驰急羽，感新愁帝子。笑仙术、空说乘槎，采芝人久未至。莽中原、貔貅万帐，问何日、龙旗东指。且衔杯，狂嗅茱萸，醉来何意。登临罢酒，北顾仓皇，念枕戈不寐。霜月悄、几回起舞，到此惊见，第一江山，费人清泪。神京杳杳，非烟非雾，鸡声残梦催哀角，搅回肠、一夜成憔悴。冥鸿自远，重携倦客扁舟，汎愁镜波天里。燐燐野烧，逼射甘泉，照万松失翠。暂小觅、林亭同憩。侧帽行吟，老柳祠荒，乱鸦飞起。金焦两点，檐牙浮碧，空梁归尽辽海燕，绕危阑、休向曛黄倚。伤心大树飘零，更恋遗弓，恨题满纸。"}