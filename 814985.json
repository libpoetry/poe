{"id":"814985","title":"更漏子四首","dynasty":"清","author":"奕绘","text":"玉为人，花作鸟，抛费功夫多少。花作鸟，玉为人，弄花香满身。绿鹦哥，花架子，一串素馨穿起。花架子，绿鹦哥，夜来香气多。月纤纤，梳齿齿，万缕千丝难理。梳齿齿，月纤纤，春风吹鬓髯。玳瑁簪，连环鬓，寄与相思一寸。连环鬓，玳瑁簪，相思一寸心。月弯弯，梳齿齿，日暮怀人千里。梳齿齿，月弯弯，愁予方寸间。玉搔头，金约指，愿在身而为佩。金约撗，玉搔头，相思不自由。发如云，梳似月，无限阴晴圆缺。梳似月，鬓如云，清辉独忆君。月如梳，云似鬓，一种闲愁难问。云似鬓，月如梳，天涯有梦无。"}