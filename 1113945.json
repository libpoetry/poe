{"id":"1113945","title":"小子祇自夜来风气又作肿连颐颔热发心脾无以豁其烦襟徒自乐于酣咏旋书在纸不觉成篇又获五章皆依前韵达诚而已何足为诗而惜经苦心忍作弃物入门遽绝既缘知己之获伸束手终降尚以疲兵而再战三思无取一笑有馀昔汉室大将军有长揖之客今我朝大丞相有属和之生皆一时之美也不亦可乎","dynasty":"宋","author":"李至","text":"四海而今幸晏如，近经周汉乱亡馀。广抄青史藏新阁，多著黄金访旧书。岁月渐惊容鬓改，膏粱仍恨齿牙疏。待公朝暮重调鼎，乞取蓬丘到老居。自怜何幸少人如，不幸如人亦有馀。贱日身安长欠学，荣时眼病却多书。含毫终是冥搜拙，展卷仍惭博览疏。最抱平生一般恨，累茵独享若为居。夏口曾游意豁如，看山寻水二年馀。头陀碑字残须补，崔颢诗牌暗又书。鹦鹉洲中芳草遍，鹭鸾亭畔野烟疏。可怜陶侃当时柳，犹有孙枝绕旧居。此心未足便何如，官职于君不啻馀。辇下十年前进士，省中四品次尚书。曾陪国相裨时少，亦掌王言属思疏。终乞分司洛阳去，就泉依竹水南居。忽厌菱花太皎如，黳髯新白十茎馀。主恩空在丹心感，动籍终无一字书。出塞鼓旗犹转战，近胡桑柘颇稀疏。何因别奋陈汤策，北逐天骄瀚海居。"}