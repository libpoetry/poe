{"id":"1158304","title":"追和虎丘寺清远道士诗","dynasty":"唐","author":"皮日休","text":"成道自衰周，避世穷炎汉。荆杞虽云梗，烟霞尚容窜。兹岑信灵异，吾怀惬流玩。石涩古铁鉎，岚重轻埃漫。松膏腻幽径，蘋沫著孤岸。诸萝幄幕暗，众鸟陶匏乱。岩罅地中心，海光天一半。玄猿行列归，白云次第散。蟾蜍生夕景，沆瀣馀清旦。风日采幽什，墨客学灵翰。嗟予慕斯文，一咏复三叹。显晦虽不同，兹吟粗堪赞。"}