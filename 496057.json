{"id":"496057","title":"沁园春 其二十四 送朱凤泉秋官北上","dynasty":"明","author":"夏言","text":"玉瓒清仪，朱弦逸韵，文采超群。羡早岁登科，英华振发，名区作宰，惠爱流闻。简召秋台，班趋晓陛，乡曲衣冠共五云。惊老眼，念一时佳士，谁更如君。当年扈跸南巡。记春日、相看袂忍分。正尔向山中，养成经济，我从天上，辍却丝纶。丹桂堂中，灵溪桥畔，绿树清江日未曛。相送好，喜游山得伴，别酒成醺。"}