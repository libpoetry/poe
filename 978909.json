{"id":"978909","title":"汤子才凌云山用予十四日韵见示且云卫尉顷登清音载酒二亭口占一联清音见江来载酒送江去怅然感之","dynasty":"宋","author":"晁公溯","text":"卫尉余乐广，昔尝侍蓬莱。暮年乃去国，持节此徘徊。时登清音亭，遥见江西来。悽然载酒地，复送江东回。崔嵬苍龙阙，白首所仰怀。宅相实在傍，敬起酌公杯。公诗不敢忘，永藏十琼瑰。我惭卫叔宝，继领外行台。每望凌云山，尚想盖世才。遗声落岩壑，松风有馀哀。"}