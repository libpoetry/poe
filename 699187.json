{"id":"699187","title":"二月七日省牲诸陵沿道杂赋五首","dynasty":"明","author":"殷奎","text":"一树残花媚晓晖，淡香偏袭旅人衣。春风落尽东阑雪，三载江南未得归。昔日平陵卖酒家，冰槽春色夜能赊。而今酒尽游人散，零落空垣一树华。景帝陵前野草花，也曾沾被旧繁华。只今开遍无人管，付与牛羊卧日斜。野老门前社树青，社公无酒眼醒醒。春泥二月无人上，尽作城头筑土丁。碧椀分来杏酪香，风前浇我渴诗肠。野人今度相辞汝，立马题诗又夕阳。"}