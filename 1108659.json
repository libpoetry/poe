{"id":"1108659","title":"忆昔二首","dynasty":"宋","author":"刘克庄","text":"忆惜金鞭观玉台，当年并驾尽龙騋。恰逢居易投诗去，又报奇章袖贽来。病谢交游空感旧，老无气力尚怜才。孟阳残锦都能几，莫为诸君更剪裁。犹记颛蒙昔未开，自鞭宁待父师哉。残编常到鸡声彻，警枕频惊蝶梦回。且可遍参学童子，未应一跳至如来。丛林个个谈宗旨，谁是禅家大辩才。"}