{"id":"742013","title":"东俄洛至卧龙石","dynasty":"清","author":"和瑛","text":"朝发东俄洛，山坳布群髳。迢迢大雪山，万顶覆银瓯。皎然无黑子，寒光射酸眸。绝顶矗鄂博，哈达纷垂旒。乃有高日僧，蹋雪迎道周。敦多伽木嗟，红帽萨迦流。幨帷献酥茶，聊以金帛酬。西南循鸟道，玉沙画而修。前驱乌帽没，乃知下危沟。苍松密排拶，万幢悬碧油。峭壁五色灿，连冈四面幽。宿宿卧龙石，夜半魂夷犹。"}