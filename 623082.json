{"id":"623082","title":"南宋九帝","dynasty":"明","author":"郭之奇","text":"敷天左袒向康王，遂有建炎续靖康。全城请驾闻宗泽，十事班朝见李纲。所嗟克复归和议，安得中兴拟汉唐。天下太平誇朽柱，金人奸细主朝堂。可怜得将如韩岳，大仪朱镇总销铓。成功不赖儒生力，逆亮看花已雒阳。隆兴复睹嘉禾瑞，祖意天心庶可偿。孝宗之孝吾无閒，虽未恢疆亦保疆。改臣易表均敌礼，南渡贤君首寿皇。光宁黯黮何堪数，伪禁空将吾道戕。除韩得史凶弥炽，皇子旋更秉义郎。四十年中消长半，夏夷金灭元遂张。半閒宰相平军国，樊襄始自度宗亡。恭端帝炳成何事，三闽四广继汴杭。断维负溺皆为赵，岂惟燕市继崖洋。丹心照汗同千古，陆张名氏比天祥。"}