{"id":"1212101","title":"喜逢口","dynasty":"元","author":"许有壬","text":"儿寒解衣重抚摩，儿饥推食孰忍诃。长成与国远负戈，一去不返当如何。去时云戍东北鄙，直出榆关度辽水。白头郎罢与影俱，岂惮山川千万里。天教此地适相逢，父曰从天坠吾子。笑疲乐极俱殒身，谁谓情钟遽如此。官家开边方未已，同生又别宁同死。山云漠漠风飕飕，山头双冢知几秋。当时不忍一朝喜，今日翻飞千载愁。犹胜贞女化为石，终古孤身双不得。清江寒影日悠悠，行人一去无消息。"}