{"id":"682147","title":"三月廿八日葛龙池朱讷斋二工部冯琢吾葛凤池二太史同游城西黄侍中园林看花四首","dynasty":"明","author":"于慎行","text":"不奈连朝病，因看上苑春。如何五侯第，又见百花新。日映丹霞晕，烟凝绛幄尘。狂来无藉在，帻岸白纶巾。真赏谁应共，风流是旧欢。藏书周太史，襆被汉郎官。花气尊中满，松声座上寒。相逢休惜醉，春色欲凋残。改席临虚榭，为欢事每奇。控弦天苑骑，跳剑内园儿。小榻时欹枕，疏帘久对棋。稍闻深树里，风送桔槔迟。谁谓长安陌，风尘此地稀。山光相映带，野色自芳菲。旭日薰歌扇，轻花着舞衣。马蹄归欲懒，为送惜春归。"}