{"id":"814126","title":"感皇恩  晚凉杂忆六首","dynasty":"清","author":"陈维崧","text":"记得镇淮门，风篷竞举。都歇荷潭最深处。绿蓑乌榜，雁翅玲珑无数。嫩凉三万顷，谁先取。茱萸湾冷，山光寺古。玉斝频倾水天暮。酒红上面，笑拊冰肌销暑。三年浑一梦，扬州路。记趁过江船，远帆疑豆。北固喧豗怒涛吼。江山如此，消得几场诗酒。举杯遥酹取，黄公覆。水云轇葛，阳阴杂糅。奇石成狮破空走。竹林僧老，坐我秋林闲昼。半枝邛竹杖，如人瘦。记在百泉山，盘涡漩洑。杂佩丛铃暗相触。涧花如雪，了了遥明山屋。苏门蒸彩翠，添银瀑。谁家园子，沿流嵌麓。晚饭家家?湘竹。流连河朔，此地从无三伏。中原生爽籁，天新沐。记在玉河桥，天街无赖。被酒狂歌禁门外。蒲桃晶透，选取招凉珠赛。冷萤流殿瓦，冰初卖。倦听太液，蝉声一派。想像宸游甚时再。飘红坠粉，凤艒经秋都坏。燕丹门下客，皆安在。记在鲁蒙阴，霜枫浓淡。叠巘层崖幻苍绀。秋生海市，红日一轮孤陷。晚凉催卸驮，投关店。云迷石匮，烟零玉检。翠羽金支半明暗。秦松西笑，华掌碧莲初染。齐州青八九，才如点。记在涌金门，冷云成画。落月高楼水明夜。佯狂脱帽，行到宋诸陵下。碧羊缠石藓，眠官野。一湖莲叶，半城樵舍。西子嫣然晚妆罢。隔江雪浪，隐隐天风樯马。狂思横万弩，迎潮射。"}