{"id":"698579","title":"次万思节韵萧芝田二首","dynasty":"明","author":"唐顺之","text":"屠龙老已知无用，一遇时艰见术精。淬就戈矛皆吐火，幻成狮象总疑兵。空中堕语人无迹，地底藏雷贼不惊。战胜何心邀重赏，由来只欲赌声名。共说火攻为上策，秘方谁复似君能。石飞陡使晴鸣雹，机转真疑夏造冰。鲁国云梯犹自拙，楚中燧象未须惊。么么倭鬼那堪算，破虏横行记昔曾。"}