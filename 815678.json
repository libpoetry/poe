{"id":"815678","title":"杏城侍郎以次韵樊山秋柳诗见示仍次原韵奉和","dynasty":"清","author":"郭曾炘","text":"柔条岂耐雪霜侵，忍见飘零万缕金。攀折行人朝复暮，蹉跎芳序昨成今。江潭何限悲摇落，海水分明阅浅深。回望扶桑丽朝旭，菀枯难与问天心。乌桕丹枫满目秋，伤时王粲怕登楼。尚余舞态临风见，何似浮踪逐水流。大树功名虚玉帐，剧棋光景变金沟。亦知代谢寻常事，不奈言愁我欲愁。晓风残月唱屯田，争及城南尺五天。阁道添星深得地，羲和敲日不停鞭。前途黯惨仍愁暮，旧梦迷离尽化烟。休说十围亲手植，也应憔悴异当年。陶令门前尽日垂，阑珊情绪有谁知。流红得句聊题恨，傅粉何心学弄姿。一曲秋娘歌独绝，十年春梦觉应迟。上林故事浑疑信，犹盼回黄转绿时。"}