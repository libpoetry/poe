{"id":"811571","title":"南楼令六首","dynasty":"清","author":"史承谦","text":"妆罢敛愁娥。单衣试薄罗。最怜他、道字娇讹。暗忆陈王曾解赋，肠断处，是凌波。毕竟奈情何。年华小劫过。拨香灰、空对银荷。只隔珠帘同听雨，辜负杀、晚凉多。帘影卷湘纹。花前荡画裙。乍伤情、钗燕轻分。毕竟风尘堪得否，频说向、远行人。惜别掩重门。凭谁验粉痕。展芳衾、独自黄昏。好是恹恹风月底，知两处、暗消魂。深院下帘旌。薰炉小篆清。听疏疏、鸳瓦声轻。缀玉飘琼寒乍紧，问何处，春草生？曾否破新正。连宵拥病醒。数芳辰、草晕花醒。独对东风应自笑，消不尽、绮罗情。花底识罗敷。雕拢映碧梧。细腰身、应怯将雏。锦字银笺都不寄，多半是、少双鱼。往事总模糊。钗盟半已虚。最难忘、一点香酥。今夜夜凉知有梦，还梦到、碧纱无。好个嫩凉天。轻纨已暂捐。又空庭、夜雨绵绵。点点声声秋意满，梧叶底，豆花边。更漏杳如年。挑灯枕手眠。是天涯、况味悽然。想得谢娘愁拥髻，也滴向、小窗前。紫艳逗墙坳。花光的的娇。上云鬟、为尔魂销。记得个侬初睡起，拈一朵，破无聊。粉蝶故相撩。携来露未消。惜香心。暗袅纤腰。杏子单衫低映处，斜又整、最难描。"}