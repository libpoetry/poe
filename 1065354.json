{"id":"1065354","title":"十二时偈","dynasty":"宋","author":"释德洪","text":"吾活计，无可观。但日日，长一般。夜半子，困如死。被虱咬，动脚指。鸡鸣丑，粥鱼吼。忙繫裙，寻袜纽。平旦寅，忽欠伸。两眉棱，重千斤。日出卯，自搅炒。眼诵经，口相拗。食时辰，齿生津。输肚皮，亏口唇。禺中巳，眼前事。看见亲，说不似。日南午，衣自补。忽穿针，全体露。日昳未，方破睡。洗开面，摸着鼻。晡时申，最天真。顺便喜，逆便瞋。日入酉，壁挂口。镜中空，日中斗。黄昏戍，作用密。眼开阖，乌崒律。人定亥，说便会。法身眠，无被盖。坐成丛，行作队。活鱍鱍，无障碍。若动着，赤肉艾。本无一事可营为，大家相聚吃茎菜。"}