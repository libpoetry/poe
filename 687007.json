{"id":"687007","title":"晚酌胡守中湖亭同旷伯逵赋二首","dynasty":"明","author":"刘崧","text":"杨柳中间一草亭，石桥流水带回汀。日含细雾明丹阁，雨逐凉风入翠棂。萍底霞翻鱼漾鬣，竹间雪堕鹤梳翎。楼台北渚催残景，烽火西山隐落星。公子幽居湖水西，苇篱莎径踏春泥。门前车马有谁到，池上犁锄还自携。当槛柳枝垂叶短，出畦瓜蔓引花齐。几时载酒从栖隐，日坐林阴听鸟啼。"}