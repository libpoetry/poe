{"id":"1112495","title":"席大光邀同赋墨梅花","dynasty":"宋","author":"张守","text":"镂冰斲雪赋精神，不受丹青一点尘。施粉故应嫌太白，谩凭水墨见天真。骚人洗砚试松烟，造化炉锤贮笔端。春破南枝入诗眼，句成祇许画中看。笑挥墨妙当铅华，真是天然玉雪花。月冷霜清春不管，一枝寒影堕溪斜。墨白何妨俗眼疑，写真妙处足天机。横斜疏影黄昏月，貌尽西湖处士诗。墨竹文翁旧写真，墨梅颜子更超群。我家幸有筼筜谷，乞取冰姿伴此君。故园雪树想彫零，却向毫端见典型。梦破江南愁绝处，前村烟迥雨冥冥。"}