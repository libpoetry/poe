{"id":"688813","title":"福安书事","dynasty":"明","author":"何乔新","text":"海门夜半吼长鲸，怒捲闾阎入巨溟。惟有清霜台上桧，亭亭不改旧时青。市闾白昼舞天吴，无限群生化作鱼。弭节行台增慨叹，萧条邑里似荒墟。兵后萧然甑有尘，更堪疠鬼困残民。惭予不是张希孟，也对斜阳泪满巾。驱车晓度碧山隈，拂拂腥风逆鼻来。怪得饥鸢飞舞下，前村露骴卧污莱。危樯巨舶昼纵横，海上时闻鼓角鸣。莫怪近来征税少，编氓渐入绿林兵。青裙少妇抱孤儿，长跪车前泪满颐。夫死银坑生业尽，日锄野菜和糠炊。去年赈济仰官储，今岁官储半粒无。捕得海鲜将换米，可怜孤溆遇强徒。儿钓青蛙母捕鳗，溪边风雨不胜寒。归来灶冷生柴湿，寂寞无言掩泪看。鸿雁嗷嗷可奈何，桑田此日变沧波。愿持诚意回天意，却转悲歌作笑歌。茅檐过午突无烟，里正催租更索钱。不遇使君亲问讯，此身已分入黄泉。"}