{"id":"452589","title":"法曲献仙音 与留社诸子吊彊村蕙风墓址","dynasty":"当代","author":"钱之江","text":"歧路逢公，土花摇碧，永日怀人心绪。野老吞声，九原沉寂，天教更续箫谱。折槛处，兵尘暗、茫茫茂陵雨。道山路。漫追寻、足音如在，都化作、春水乱山终古。月冷玉珂归，想棠梨、开谢无主。唤起先生，问斯文、天意何许。但风吹墓木，莽莽具区龙语。"}