{"id":"1045076","title":"送张宜父赴南从幕府","dynasty":"宋","author":"徐积","text":"江南秋色芙蓉香，满江秋水倾银潢。泛水依花人姓张，涛翻浪涌挥文章。突然出者何苍苍，巨鳌曝背来中央。鼋鼍仰首伏四旁，登临谈笑得庾郎。安得霜鹘腰胯长，骑上秋空追鹔鹴。北望海门形势强，美哉壮观吴封疆。若将前代论兴亡，直谈孙氏到陈梁。凡为佐命可哀伤，其诸奸孽如豺狼。倾谗正直诬忠良，以国贩卖为贾商。歌姬舞女金满堂，不须为盗持刀鎗。身虽幸免遗其殃，子孙戮辱甚犬羊。所以不欲读史书，鼻洟目汁沾髭须。润州支使相如无，山阳老子如唐衢。"}