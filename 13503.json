{"id":"13503","title":"酬穆七侍郎早登使院西楼感怀","dynasty":"唐代","author":"权德舆","text":"耿耿宵欲半，振衣庭户前。浩歌抚长剑，临风泛清弦。晴霜丽寒芜，微月露碧鲜。杉梧韵幽籁，河汉明秋天。良夜虽可玩，沉忧逾浩然。楼中迟启明，林际挥宿烟。晨风响钟鼓，曙色映山川。滔滔天外驶，杲杲朝日悬。因穷西南永，得见天地全。动植相纠纷，车从竞喧阗。鳣鲔跃洪流，麇麚倚荒阡。嗈嗈白云雁，嘒嘒清露蝉。一气鼓万殊，晦明相推迁。羲和无停鞅，不得常少年。当令志气神，及此鬓发玄。岂唯十六族，今古称其贤。夫君才气雄，振藻何翩翩。诗轻沉隐侯，赋拟王仲宣。小鸟抢榆枋，大鹏激三千。与君期晚岁，方结林栖缘。"}