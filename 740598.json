{"id":"740598","title":"读小元和鹑衣子传戏题转韵","dynasty":"清","author":"纪昀","text":"声声鶗鴂东风急，瞥眼飞红觅不及。蝶衣粉褪碎缡褷，香魂犹抱空枝泣。斜阳芳草谁长吟，别鹤一曲伤春心。手中尺半铁绰板，铸成曾费千黄金。可怜破衲重重补，不是寻常春线缕。柔情宛转引成丝，百折千回无处数。缠头十万酣春风，倾家买笑宁惟公。乞食落魄不自讳，嗟哉兀傲真英雄。闻有丹青传好事，吾虽未见知其意。绿惨红愁儿女情，天高地阔风云气。"}