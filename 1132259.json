{"id":"1132259","title":"费参政挽诗","dynasty":"宋","author":"魏了翁","text":"鼎鼐谁无宅，人间昼锦难。秋风三径老，夜雨两峰寒。有志时看剑，无心晚据鞍。行藏付千载，反覆要人看。党论危疑日，几微细补缝。平舟行浪稳，暖气拆冰融。风雨千閒屋，酸咸一鼎饔。人才关国本，谁念昔培封。曲突有危虑，扣阍无隐情。挥戈群啄害，断鞅一精诚。斩错终何补，征辽祸已成。惟公独知我，劝主不言兵。"}