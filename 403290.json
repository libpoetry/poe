{"id":"403290","title":"瑞鹤仙 虞美人盛开，颇似吾家旧种","dynasty":"近现代末当代初","author":"赵尊岳","text":"倚阑相尔汝。卜近日心情，个侬何许。回眸乞春住。又东皇信息，乍惊迟暮。天涯倦旅。伴名花真工解语。悄蓬瀛清浅，前头拈起，蕊珠闲数。分付新黄嫩绿，绰约宜晴，茜葱深护。蛮烟瘴雾，风更雨，莫轻妒。傥江南异日，疏泉文石，还我银屏院宇。便珍丛绕遍，三生再吟秀句。"}