{"id":"1108253","title":"和丁浚明戏萧济夫","dynasty":"宋","author":"刘才邵","text":"生世才如石火光，应怜不早见卢郎。碧蟾自合来栖月，黄耳何缘得上床。但使知音同卓氏，何妨服猛似梁鸯。观音妙相谁能测，暂化身为无厌王。庾妇休誇意智强，却因诈魇唤江郎。自从呼婢曾开口，不复连宵只对床。春晚燕狂捎蛱蝶，汀闲沙暖睡鸳鸯。凤栖已协和鸣兆，谁记东家人姓王。"}