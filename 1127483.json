{"id":"1127483","title":"试诸葛生笔因书所怀寄诸弟","dynasty":"宋","author":"彭汝砺","text":"腊雪催寒尽，春风送暖微。浪为青绶系，愁望白云飞。尘事朝朝在，乡心夜夜归。岁时如故国，忆戏老莱衣。尘土千乡阔，风波一宦微。云中鸿雁去，原上鹡鸰飞。终日青楼望，何时画鹢归。作诗聊自遣，还欲泪沾衣。后生戒轻侮，初学慎嬉游。亲膝今霜鬓，家风祇布裘。诗书起门户，文字取公侯。十上才犹拙，知音为汝忧。自别番江夜，还移楚水春。寄声何草草，流诲已谆谆。世路文章贵，人生手足亲。杜诗贾马赋，数数寄鱼鳞。寄声王与蔡，安否比何如。迢递身难接，淹延岁又除。颜渊一箪食，惠子五车书。勉就先生学，文章或起予。最忆东林桧，婆娑一槛阴。寒枝生自好，细叶长还深。记忆花香近，忧虞草蠹侵。弟兄勤爱惜，留慰百年心。最忆东林竹，萧疏入梦魂。秋枝馀凤实，春径长龙孙。声转晨风细，阴生夜月繁。几时归袂接，烂熟醉芳樽。长忆东林橘，秋深个个圆。青云众星聚，碧海万枝联。染露光相照，经霜味十全。能将洞庭种，分寄楚江边。每忆东林菊，秋风一万枝。尽饶春卉盛，不为晓霜衰。故国三年别，高朋九日期。篱边自开落，熟醉负金卮。最忆东林好，真珠细细花。沧溟分瑞色，蓬荜见春华。雨压纤枝转，风吹小叶斜。化工纤巧甚，无怪世情奢。最忆东林景，占春见早梅。仙花自潇洒，雅思不尘埃。却恐随风散，长疑带雪开。淮濆终少有，驿使亦能来。最忆东林胜，花间旧种橙。龙珠相照应，鹄壳未飞鸣。香臭先群众，龙光望太清。良庖不遐弃，亦足效和羹。最忆东林侧，花开季季同。岂无十日好，长占四时红。爱玩迷光景，偏私见化工。可嗟桃李盛，荣落独春风。鸭脚东林畔，慈亲手自栽。取心俱有实，视表独非材。白玉成千粒，红纱寄百枚。江南春去早，花复几时开。棠棣东林秀，纷纷近北堂。池荷羞叶绿，篱菊酿花黄。袅袅风前态，飘飘雨后香。读书忆兄弟，回首泪千行。二月东林胜，千花贵牡丹。笑迎春日暖，困怯晓风寒。仙子迷蓬岛，贫家富绮纨。咏思魂欲断，谁寄画图看。榴结东林秀，维扬得此栽。春风百花落，暑雨数苞开。转影临妆镜，飞香上酒杯。江淮千里远，安得一枝来。见说东林地，盆池近种莲。清风生绿水，酷日冒炎天。物外无双格，花中第一仙。即今春已到，应复叶田田。吾忆东林北，庭前巧作山。乍晴风苒苒，久雨藓班班。渔钓沧洲静，樵歌白日闲。蓬瀛仙世界，容易落人间。吾爱东林静，幽亭学结茅。风云生石谷，烟雾接林梢。短槛仙禽宿，疏棂乳燕巢。更无尘俗到，潇洒似寒郊。"}