{"id":"171841","title":"夜飞鹊慢·微云拂斜月","dynasty":"宋代","author":"赵以夫","text":"微云拂斜月，万籁声沈。凉露暗坠桐阴。蛾眉乞得天孙巧，愔愔楼上穿针。佳期鹊相误，到年时此夕，欢浅愁深。人间儿女，说风流，直到如今。河汉几曾风浪，因景物牵情，自是人心。长记秋庭往事，钿花翦翠，钗股分金。道人无著，正萧然、竹枕綀衾。梦回时，天淡星稀，闲弄一曲瑶琴。"}