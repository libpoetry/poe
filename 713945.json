{"id":"713945","title":"次和惠州王子千太守初入罗浮宿冲虚观用东坡同子过游罗浮韵并以为寿","dynasty":"明末清初","author":"屈大均","text":"朱明曜真仙人京，太守入山天乐鸣。洞天日月一沐浴，碧鸡红翠生光明。天教太守主双岳，神君元是长庚生。药市酒田暮治事，琪花瑶草朝省耕。仁爱使民尽眉寿，岂徒一身聃与彭。东浮西罗恣攀陟，车轮蛱蝶同身轻。鲍女飞猿尚蹩躠，葛公哑虎徒狰狞。铁桥自可到银汉，玉柱何用探金庭。踏穷四百三十二，一峰一峰图且经。泉源福地置飞阁，真一法酒留丹铭。金马且复隐星宿，玉蟾岂必辞公卿。冲虚玉简多秘祝，先为苍生求太平。"}