{"id":"897752","title":"初伏大雨呈无咎","dynasty":"宋","author":"张耒","text":"初伏炎炎坐汤釜，长安行人汗沾土。谁倾江海作清凉，玄云驾风横白雨。普陀真人甘露手，能使渴乏厌膏乳。且欲当风展簟眠，敢辞避漏移床苦。清贫学士卧陶斋，壁上墨君澹无语。翰林但解嘲苜蓿，彭宣不得窥歌舞。联诗得句笑出省，策马涉泥归闭户。床头馀榼定何嫌，窗外石榴堪荐俎。"}