{"id":"1111453","title":"塞下曲六首","dynasty":"宋","author":"严羽","text":"孤城莽莽秋天外，竟日无云空自哀。忽怪一时天尽黑，合群胡雁向西来。渺渺云沙散橐驼，风吹黄叶渡黄河。羌人半醉蒲萄熟，塞雁初肥苜蓿多。古戍秋生画角哀，思归泣尽望乡台。胡天日落寒风起，但见黄沙万里来。一身远客逐戎旌，落日萧条望古城。渐近碛西无水草，北风沙起橐驼惊。玉关西去更无春，满眼蓬蒿起塞尘。汉马不归青海月，胡笳愁杀陇头人。天山一夜雪漫漫，虏去营空战血乾。十万征人回马首，天边烽火报平安。"}