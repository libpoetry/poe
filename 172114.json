{"id":"172114","title":"蛾眉亭·秦赭凿填石","dynasty":"宋代","author":"白珽","text":"秦赭凿填石，不受鞭箠考。零落楚江浒，相峙矗三岛。穿松得细径，据一陵二小。奔流浩浩来，五色烂华藻。至宝地不惜，绝境天所造。谁言两蛾黛，功夺京兆巧。终朝对颦蹙，似为今古恼。然犀矶沉沉，跨鲸月皎皎。丝纶三千丈，蒙冲百万櫂。天风吹过梦，多忧只空老。今者吾与子，所惬在幽讨。供帐莫匆匆，槃觞从草草。雅琴鼓一再，领此风日好。临崖发清啸，倚树或颠倒。礼存玉帛外，纵驰或一道。兴极不知归，白鸥破晴昊。"}