{"id":"752014","title":"题徐昭法山水","dynasty":"清","author":"王颂蔚","text":"乙酉春阅海王肆，此帧弃置墙壁间。蠹蝇玷识者少，购之三百青铜钱。拂拭锦贉露奇秀，平远如见江南山。昭法先生昔飞遁，弱冠早赋《招隐》篇。布衣草履绝城市，涧上上沙诛一廛。终身不受安邑馈，日高往往无{炊鬲}烟。潜庵慕道屏车骑，末由一睹园绮颜。俗流好事幻赝鼎，谓曾造膝相周旋。骨董之羹不足道，独惜轻䃣贞玉坚。作此画时岁癸酉，是为康熙卅二年。不署元号题甲子，柴桑思晋心皦然。先生时年七十二，慭遗一老应华颠。越岁甲戌便委蜕，遗人间世登上仙。我因重续图经记，十年前曾寓渎川。闲随巾拂拜祠下，寒泉秋菊歌神弦。涧户无人夕阳静，时有白鹤飞上天。水流绕屋岩花笑，但闻琴筑鸣涓涓。于今聊浪万人海，青山不到轩窗前。芝讪鹤怨良自愧，衣化为缁何能湔。秋风起兮我当去，扁舟采莼西涧边。"}