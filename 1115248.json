{"id":"1115248","title":"送刘德脩殿院直阁将漕潼川二首","dynasty":"宋","author":"杨万里","text":"乌府何缘著佞臣，紫皇亲擢得斯人。金丹半粒回元气，玉宇崇朝作好春。不惜孤身轻一叶，坐令九鼎重千钧。万牛回首求梁栋，未要沱江理钓缗。半世西风吹盛名，晚同朝路慰平生。一言半语到金石，四海九州成弟兄。雪岭锦城君理棹，青鞋黄帽我归耕。长江万里通吴蜀，逢著双鱼各寄声。"}