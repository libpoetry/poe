{"id":"218481","title":"高阳台·曲渚澜生","dynasty":"宋代","author":"杨泽民","text":"曲渚澜生。遥峰云敛，据鞍又出江城。青子垂枝，翠阴遮道，乍闻一两蝉声。素蟾犹在，但惟有、长庚殿星。征夫前路，应怪劳生，尘事相萦。年来厌逐时迎。千里追寻，两鬓凋零。佳景良辰，无憀虚度，谁怜客里凄清。不如归去，任儿辈、功名遂成。旧欢重理，莫笑渊明，却赋闲情。"}