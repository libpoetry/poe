{"id":"118521","title":"春无雷·经冬无雪麦不死","dynasty":"宋代","author":"苏辙","text":"经冬无雪麦不死，秋雨过多深入土。人言来岁定无麦，农父掉头笑不许。清明雨足麦欣欣，旋敕奴婢修破囷。大麦过期当半熟，小麦未晚犹十分。东家西舍发陈积，十钱一饼犹难得。向来天公不为人，市人半是沟中瘠。前望麦熟一月期，老稚相劝聊忍饥。谁令伏枕作寒热，囊中无钱谁肯医。天公爱人何所吝，一春雨作雷不震。雷声一起百妖除，病人起舞不须扶。"}