{"id":"1128200","title":"观大洪淳公送觉上人颂演为四首","dynasty":"宋","author":"程俱","text":"异类潜行未兆前，个中谁辨正中偏。沈沈海底三更月，杳杳长空万里天。昂藏头角耸摩天，玉马嘶风曲调全。却向大洪山顶上，一声惊散野狐禅。回途莫守寒岩草，岩前枯木春风到。玉颜年少满头霜，花落花开不知老。耕破威音那畔田，向来荒草不知年。铁牛闲卧无人唤，回首芃芃绿满川。"}