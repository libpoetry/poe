{"id":"1131283","title":"送赵伯藏添倅永嘉","dynasty":"宋","author":"楼钥","text":"当代槔閒老吏师，佳儿官业具而微。已烦潘令宰花县，正要王祥康海沂。得助江山诗兴逸，平分风月羽觞挥。安车何日迎清献，又向堂前戏綵衣。分教分符恰五年，异乡几若故乡然。归来几作池塘梦，送别欲随驺御仙。目断甘林应饱熟，手栽栾实想芳鲜。邦人若问老州牧，为说清霜绕鬓边。"}