{"id":"685989","title":"绥宁候夫役不至留者逾日漫成三首","dynasty":"明","author":"卢龙云","text":"行路难如此，山程信宿留。尚馀庄舄咏，再上仲宣楼。旅况真无赖，乡心不自由。望中分楚粤，云外忆芳洲。几日秋将尽，山中叶乱飞。凄凉时物改，漂泊旅心违。王事应难缓，他乡孰可依。故人犹在远，云树转霏微。计程殊不定，鸟道未全过。目断来鸿少，心惊叱驭多。梦随乡思渺，寒奈客衣何。咫尺川原隔，中流想棹歌。"}