{"id":"830688","title":"范二赋琴志楼诗并寄由甫感其相爱作此答之","dynasty":"清末民国初","author":"易顺鼎","text":"走昔万事不挂眼，黄金散尽千无忧。西蹑峨眉眺雪岭，东登泰岱观瀛洲。途穷日暮一掉头，匡庐来弄松风秋。不能专城且专壑，有此木末三间楼。阿父悬车不出户，板舆自奉安仁母。杜陵弟妹黔娄妻，相携共入云深处。屏风宴坐百重霞，布水经行四时雨。此福差堪傲世人，全家冰雪清忘暑。名山重到忽经春，旧雨陈侯君雨新。忆弟每看三峡月，思亲常对五峰云。君家门外浮天水，门内三龙头腹尾。楼船过汝不相闻，握手神州几千里。两家兄弟感天末，嗟我与君皆仲子。我兄已殁十九年，惟余我弟私相怜。知君三人亦共命，梦飞海色迷吴燕。山楼十日共欢谑，阑干坐懒岩花落。屐齿千峰异笑啼，酒杯万古同哀乐。君言龙眠山水幽，意拟移家住灊霍。后者三茅前二匡，他年姓氏都成岳。"}