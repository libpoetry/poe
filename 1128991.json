{"id":"1128991","title":"身闲","dynasty":"宋","author":"释文珦","text":"身閒日日日高眠，疏牖开于叠嶂边。巨竹拂云知地力，细泉鸣玉自天然。墙头卢橘金丸重，篱角杨梅火齐圆。只与禽猿同此乐，莫教马迹到门前。身閒更喜交游绝，三径寥寥草树荒。但觉空门无住著，不知尘世有炎凉。吟残海月生松壁，定起山云满石床。何缘饥渴犹相累，拟觅幽人断谷方。"}