{"id":"802318","title":"今陕甘总制杨石泉尚书卸署福州将军由闽航海莅沪令于军中曰浮江沂汉车骑出潼关度岁西安弭节兰州于时江淮瓯越文武千人云集海上鹤盖成阴候公前旌久矣至顾念边陲汲汲西迈飙轮不灭火虎士不解剑江苏候补道聂仲芳丈时铸后膛钢炮方为中华创制请公视始允为一日之留广钧晋谒于江南制造局以威毅命亦申攀辕之请公出诏书及枢王手书以示乃知风雨驰驱不避艰险敬天子命重边务也孔子之不俟驾诗人之赋出车胥此意也广钧以诗受知于公因广其意为诗以献","dynasty":"清","author":"曾广钧","text":"中兴骏业出儒家，拜命天南几岁华。十道军书费神笔，八旗劲旅肃鸣笳。楼船横海心何壮，戈戟摩云气不哗。万里关河连朔漠，多君风雪走轻车。"}