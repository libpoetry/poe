{"id":"924902","title":"送提刑孙颀少卿移湖北转运","dynasty":"宋","author":"苏辙","text":"持节忧邦刑，职业已自简。下车摄留都，谈笑事亦办。开轩揖佳客，退食事书卷。为政曾几何，清风自无限。官居岁月迫，归念湖湘远。依依东轩竹，凛凛故人面。诏书遂公私，使节许新换。旧治行当经，家山企可见。宦游得乡国，劳苦顾犹愿。归旆正滂洋，行辀岂容缓。"}