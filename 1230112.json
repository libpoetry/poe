{"id":"1230112","title":"季札庙","dynasty":"元","author":"周驰","text":"古人不可及，冥晦秉淳德。一动成功名，焕烂照无极。季子贤大夫，剑佩游上国。微乎礼乐意，洞达有精识。迄今二千年，欲继难再得。我行故城闉，寂寞吊遗迹。庙古丹雘漫，阶空苔藓积。翔禽集中霤，悬网挂虚壁。乡人尚加敬，瞻仰自夙昔。岁时修馈祀，尘土走巫觋。吾徒志为学，不肯竞朝夕。景慕将何如？江海起涓滴。"}