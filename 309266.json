{"id":"309266","title":"凤箫吟·女词人吕碧城移家西洋，不飞吟事，积稿付刊，索题","dynasty":"现代","author":"赵尊岳","text":"海西云。仙蓬翠罨，游丝系住斜曛。寄庐人境好，话愁新燕，几倦掠余春。梦回贤劫换，恁无端飘泊闲身。算迅羽浮沤，镜华夙证尘因。缤纷。宝奁脂绚，绣帏花匝，分付眉颦。卧游非故土，画楼天只尺，寸寸伤神。锦笺拈秀句，赋遥情应念鲈莼。奈徙倚，伫尽香南雪北，珍重书芸。"}