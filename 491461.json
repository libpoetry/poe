{"id":"491461","title":"白云书舍图为掾史褚德刚赋","dynasty":"明","author":"刘崧","text":"褚君本是河南褚，家在卧龙山下住。一从辟椽入中书，长忆龙山读书处。山中白云相卷舒，褚君卧云方读书。清池有鱼林有笋，甘旨升堂时起居。在家不知事亲乐，游宦还应念城郭。山头日望白云飞，鸿雁离离向空落。丘郎自是同乡人，念子远游情最亲。为拈彩笔写幽思，物色正与秦山邻。问君何年辞别墅，萝月松烟淡如许。山犹拥石护遗书，云已从龙作甘雨。人生重是君亲恩，田园荒芜安足论。由来荣养须食禄，孝子忠臣同一门。"}