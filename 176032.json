{"id":"176032","title":"石轩席上分韵得石字","dynasty":"宋代","author":"胡仲弓","text":"解衣坐虚窗，夜阑万籁寂。月出东南隅，照我楼半壁。对影欲起舞，袖短不成拍。浩歌慰心赏，欢声动金石。拊栏发长啸，清风生两腋。吟声鬼神悲，醉眼江湖窄。吾自乐吾生，光阴似过客。物只打一块，天地失形迹。山鹤从何来，点破春空碧。我欲从之游，八荒随所适。戛然鸣一声，云深何处觅。"}