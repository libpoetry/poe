{"id":"905556","title":"望庐山","dynasty":"宋","author":"李纲","text":"多年不省庐山面，江上初从望中见。秀骨苍颜五老人，顾我欣然如素善。香炉峰顶紫烟浮，瀑布遥看银汉流。云舒霞卷互明灭，倏忽变态无停留。却疑清梦寻丘壑，风物何为宛如昨。纵令真是梦中看，梦未觉时良不恶。平生所愿今乃偿，宽著日月游山房。青鞋布袜久已办，百钱挂杖聊徜徉。"}