{"id":"1253092","title":"题玄麓山八景 桃花涧","dynasty":"元末明初","author":"宋濂","text":"桃花满灵涧，树老不计春。白云如可问，为觅种桃人。箫史去已远，朱鸟不下来。幸有山头月，怜来入酒杯。钓雪立苍矶，入夜鱼不食。不食非水寒，自是钩大直。古石不改色，绛绿自成围。谁裁一片霞，为我制秋衣。渴鹤忽飞来，爱此一勺清。五湖非不多，恐染凫鹜腥。一汲复一汲，有若步云梯。终然投东意，万折不肯西。飞泉洒成雨，洗尽尘土胸。欲持青芙蕖，去㴞赤鲩公。吟上蕊珠岩，诗成不敢写。疑有绿毛仙，洗髓梅花下。"}