{"id":"1088205","title":"游密庵分韵赋诗得还字","dynasty":"宋","author":"朱熹","text":"我行得佳友，胜日寻名山。春山既妍秀，清溪亦潺湲。行行造禅扉，小憩腰脚顽。穷探意未已，理策重跻攀。入谷翳蒙密，俯涧随泓湾。谁将百尺绡，挂此长林间。雄声殷地厚，洪源泻天悭。伟哉奇特观，偿此一日闲。所恨境过清，悄怆暮当还。顾步三叹息，人生何苦艰。"}