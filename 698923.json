{"id":"698923","title":"燕京歌","dynasty":"明","author":"徐渭","text":"西北池中有斗牛，人传一挂一时收。要知不是凡鳞介，只看眉潭白两毬。绣人须样绣新裘，争看池中活斗牛。及至见时无脚走，各嫦红袖急遮头。斗牛何处见英豪，狞眼令人胆不牢。及问当年亲见者，只推雾里见分毫。萧后梳妆别起楼，太湖石在水空流。而今楼瓦飘零尽，只乞中官看石头。绿树连云拨不开，忽扶黄瓦出楼台。堤长水阔三千丈，一日惟看一殿回。千里马来自西南，夷馆朝廷锁钥严。几回欲看无由看，墙外听嘶出屋檐。贡来狮子看曾真，养在西城十四春。更欲乞看云不可，昨朝攫碎菜园人。"}