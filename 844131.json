{"id":"844131","title":"怀人诗七首 林锡三太史","dynasty":"清末民国初","author":"陈肇兴","text":"海外天留见面缘，两家儿女话缠绵；谁知识得荆州后，烽火惊心又一年。文字风流老郑虔，一官爱客苦无毡；诸生散后烽烟起，不识何人肯赠钱！记从福地买归舟，刻烛催诗夜未休；一片冰壶清见底，何人得比韦苏州！谁驱市井作乡兵，饮血医疮更守城；横海他年论竹帛，合将七宝祀书生。裘带翩翩脱俗情，张郎才调本天成；双瞳剪水身如玉，风度依稀似九龄。倚马才高卢照邻，弓弯六石笔千钧；阴符一卷埋头读，何可今朝无此人！咫尺关山道路分，相思几度赋停云；伤心耆旧凋零后，海外论诗独有君。"}