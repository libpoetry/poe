{"id":"685192","title":"西夏凯歌四首","dynasty":"明","author":"王稚登","text":"圣人亲御凤凰楼，太白旗悬叛将头。十道使臣持露布，春风一日满神州。胡沙如雪月如冰，白骨棱棱几十层。血污髑髅将化碧，不知谁作党中丞。捷书朝报夏酋平，十万狂倭夕胆惊。闻说九重方赫怒，东边莫筑受降城。诏赐田租墨未干，诛夷顿失主恩宽。一朝罢却军兴费，四海疮痍动地欢。"}