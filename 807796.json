{"id":"807796","title":"沁园春  溉堂先生客南昌幕府屈首经师已踰两载甫归广陵词以讯之","dynasty":"清","author":"陈维崧","text":"以磊落才，而注虫鱼，犹然讥之。况须如猬磔，缩居幕下，兴同骥渴，屈作经师。车厩三间，兔园半册，求我童蒙稏角儿。真奇事，似贩茶商妇，出塞文姬。墨应盾鼻能为。乃夏楚终朝手自持。更灌婴城下，三年烽火，彭郎山后，一片旌旗。月黑灯青，樽空梦破，想见书堂兀坐时。归来鬓，惹小蛮忙问，雪到如斯。"}