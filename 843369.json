{"id":"843369","title":"寄李梅庵道士","dynasty":"清末民国初","author":"俞明震","text":"沧桑一道士，矮屋坐萧爽。得食有童心，黄冠仍大颡。有时得名迹，阿弟共欣赏。醉学石涛颠，洒墨大如掌。人间果何世，破笔入苍莽。昨闻阿弟病，日日趁车往。车往复车来，的的关痛痒。观君蓄弟心，触我救时想。出世莫出家，酸辛告吾党。吁嗟解人难，思君徒怏怏。"}