{"id":"663089","title":"题卢润卿所藏陈所翁画龙","dynasty":"明","author":"孙绪","text":"画师曾闻说所翁，书雨即雨风即风。浓云迷雾随意布，六合彷佛还鸿濛。神龙拿云忽直上，鳞䰇头角排层空。蜿蜒夭矫不受羁，光芒变怪摇双瞳。想是剑津初物化，不然初起南阳中。胡为神异乃若此，使我一见心冲冲。只今岁旱麦尽死，一冬无雪天如烘。深林固应有枯槁，迅雷何日惊痴聋。何当腾踏穿墉去，飞流溅沫苏困穷。愿学真真呼姓字，安得妙笔如叶公。金城况远数千里，屯膏壅泽尤难通。卢侯素具为霖手，文章术业今宗工。此行好试随车雨，莫使陈郑专前功。"}