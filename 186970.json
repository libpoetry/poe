{"id":"186970","title":"义娼吟·燕子楼中一搦春","dynasty":"宋代","author":"姚勉","text":"燕子楼中一搦春，十年红袖消香尘。尚书墓上白杨拱，晓灯犹伴孤眠人。楚楼佳丽清梅似，识得词中秦学士。玉盂一笑不藤阴，便学断肠河满子。燕楼寂寞楚楼空，郑家云英千古同。崔徽心事照秋月，玉京旧恨啼春风。人生交态分贵贱，况是死生情分变。域蔹未绿拜无人，千里素车那复见。"}