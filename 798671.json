{"id":"798671","title":"大江东去 寄题家芷云参军龙庆戎装策马图，用东坡赤壁韵","dynasty":"清","author":"陈步墀","text":"飘零书剑，漫英雄泪洒，支那人物。怅望乡关何处是，勒辔悬崖孤壁。一幅儒巾，十年江海，鬓白纷如雪。尘中谁识，吾家有此豪杰。悽悽美雨欧风，精神尚武，社会萌芽发。救国虽无柯斧假，忍看神州沈灭。东盼辽阳，南怀澳界，气壮冲冠发。天涯题画，独骑瘦马残月。"}