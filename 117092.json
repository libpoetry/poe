{"id":"117092","title":"题大苏净居寺","dynasty":"宋代","author":"张耒","text":"平生爱山如好德，未尝一饭忘泉石。大苏山下松柏林，路尽重门照金碧。思公得道神所相，指示岩幽驻瓶锡。天台妙教源欲启，来此一酌曹溪滴。两公道场守龙象，兵火暂晦终辉赫。撞钟伐鼓食千指，皆二大士之余力。萦纡石磴造山顶，上有玉人方燕寂。北轩三伏飞冰雪，一日掠尽淮山色。东游尘土我实倦，道过化城聊暂息。青鞋布袜旧家风，此身终效名山役。"}