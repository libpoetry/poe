{"id":"1145814","title":"齐北郊乐歌六首 昭夏乐谢超宗","dynasty":"隋","author":"无名氏","text":"诏礼崇营，敬飨玄畤。灵正丹帷，月肃紫墀。展荐登华，风县凝锵。神惟戾止，郁葆遥庄。昭望岁芬，环游辰太。穆哉尚礼，横光秉蔼。伫灵敬享，禋肃彝文。县动声仪，荐絜牲芬。阴祇以贶，昭祀式庆。九服熙度，六农祥正。庆图浚邈，蕴祥秘瑶。伣天炳月，嫔光紫霄。邦化灵懋，阃则风调。俪德方仪，徽载以昭。后皇嘉庆，定祗玄畤。承帝休图，祗敷灵祉。篚幂周序，轩朱凝会。牲币芬坛，精明伫盖。调川瑞昌，警岳祥泰。"}