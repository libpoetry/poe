{"id":"664736","title":"送马天瑞还京","dynasty":"明","author":"康海","text":"庚申长安一见君，知君气盖千人军。正德八年定蜀贼，延绥健儿如虎奔。此时天子方西顾，名公才将如云屯。君从制帅适经过，老眼拂拭知有人。果然三月破绵汉，遂令巴蜀无风尘。向也王师亦尝奋，山东河北根株尽。岂系将军纪律疏，由来战士骁腾靳。扫荡宁夸廖贼收，笑谈直羡终郎俊。渭水秦山壮气回，金台恒岳益崔嵬。相逢意气还如昔，愧尔经邦济世才。"}