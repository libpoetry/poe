{"id":"197114","title":"渡江云·锦云香满镜","dynasty":"宋代","author":"卢祖皋","text":"锦云香满镜，岸巾横笛，浮醉一舟轻。别愁萦短鬓，晚凉池阁，此地忽逢迎。柄圆敧绿，倚风流、还恁娉婷。凭画阑，嫣然输笑，无语寄心情。盈盈。露华匀玉，日影酣红，记晚妆慵整。还暗惊、人间离合，羞对池萍。三年一觉西湖梦，又等闲、金井秋声。销魂久，夜深月冷风清。"}