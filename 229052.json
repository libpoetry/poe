{"id":"229052","title":"送判院杨道夫","dynasty":"宋代","author":"释宝昙","text":"君诗如周郎，年少新将兵。阿瞒不及语，夜半火到明。金屋小乔在，国色倾人城。不见今十年，诗已如此成。愈谈听愈好，俗间未能评。石渠苦无诗，日者上意倾。西南老臣去，不复闻姓名。公今赋渝州，将与山月鸣。亦须慰华发，过家濯尘缨。我有一纸书，山林为子情。黄金作人累，珍重烦寄声。"}