{"id":"685870","title":"云洲草堂为姚柱史泽山乃祖题二首","dynasty":"明","author":"卢宁","text":"天云缭绕款郊坰，大老临流结野亭。十亩蕙兰添晓翠，几湾鸥鹭占前汀。惯兴霖雨深区夏，更起虬螭奋性灵。紫气不随函谷去，乐群渔父卧沧溟。高岸层轩早避名，直东何处问蓬瀛。鲤湖隐隐氤氲布，蟹穴盈盈雺雾生。一点太虚閒自障，半潭寒影照心明。风云已附龙孙去，老听沧浪歌濯缨。"}