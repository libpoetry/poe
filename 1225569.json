{"id":"1225569","title":"书夏政斋欠伸背面美人图","dynasty":"元","author":"洪希文","text":"䰀鬌高髻宫样妆，天风飘飘云锦裳。心华未肯开桃李，纵有粉黛难辉光。怪渠何事长背面，百岁风花能几见。云收雨散易伤神，齐鲁姬姜颜色变。当时画史笔亦神，风流酝藉作欠伸。丹青意在毫素外，纵使貌得非天人。可怜前代汗青史，薄命佳人类如此。几多宠极爱歇时，失意长门暗宫里。老人耳冷不欲闻，世人儿子徒缤纷。摩挲喜见法眼净，为君起炷炉中熏。"}