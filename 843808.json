{"id":"843808","title":"观雨即事","dynasty":"清末民国初","author":"许南英","text":"万顷禾苗待插田，昂头注眼望青天。西南风紧飞晴雪，转过墙头是木棉。浓云倒捲黑风飞，转瞬天低墨四围。一幅画图临小米，断桥孤艇挂蓑衣。种种阴霾闷不开，电光闪烁走轰雷。空潭惊起痴龙睡，露爪翻鳞洒雨来。不厌潇潇入耳繁，捲帘深坐到黄昏。中庭已自如池沼，不识郊原泽几分？四乡连日互阴晴，闻道三农俱足耕。瓦鹊亦知人意好，群飞檐际起欢声。本来僧道亦凡人，随例登坛叩上真。不是长官祈祷出，须知涓滴尽皇仁！"}