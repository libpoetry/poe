{"id":"887465","title":"水龙吟 其九 寿梅津","dynasty":"宋","author":"吴文英","text":"杜陵折柳狂吟，砚波尚湿红衣露。仙桃宴早，江梅春近，还催客句。宫漏传鸡，禁门嘶骑，宦情熟处。正黄编夜展，天香字暖，春葱剪、红蜜炬。宫帽鸾枝醉舞。思飘扬、臞仙风举。星罗万卷，云驱千阵，飞毫海雨。长寿杯深，探春腔稳，江湖同赋。又看看、便系金狨莺晓，傍西湖路。"}