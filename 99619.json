{"id":"99619","title":"紫宸殿正旦教坊词致语口号","dynasty":"宋代","author":"苏轼","text":"臣闻行夏之时，正莫加于人统；采周之旧，王方在於镐京。惟吉月之布和，休庶工而未作。使华远集，邻好交修。萃簪笏於九门，来车书於门里。将兴嗣岁，以乐太平。恭惟皇帝陛下，躬履至仁，诞膺眷命。法天地四时之运，民日用而不知；传祖宗六圣之心，我无为而自化。九德咸事，三年有成。始御八音之和，以临元日之会。人神相庆，夷夏来同。臣等忝与贱工，得亲壮观。知舆情之愿颂，顾盛德之难形。不度荒芜，敢进口号。九霄清跸一声雷，万物欣荣意已开。晓日自随天仗出，春风不待斗杓回。行看菖叶催耕籍，共喜椒花映寿杯。欲识太平全盛事，振振鵷鹭满云台。"}