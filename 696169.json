{"id":"696169","title":"送人省亲归肇庆三首","dynasty":"明","author":"罗亨信","text":"京华从事擅才名，又喜宁亲出凤城。白发倚闾谐素愿，彩衣展拜慰深情。云连岭海乡关远，舟渡秦淮客梦清。壮志功名期卓立，来秋应睹沐恩荣。江枫坠锦雪飞花，才子归宁宦况赊。千里好山迎去旆，百杯别酒劝流霞。椿萱寿考应无恙，禄秩超迁讵有涯。乡里旧游如讯问，为言樗散鬓双华。之子宁亲出建章，彩衣犹带御炉香。每怀白发双亲老，岂惮修程万里长。酒泛霞觞酬别意，诗题锦轴压行装。悬知家庆重开处，济济亲朋集画堂。"}