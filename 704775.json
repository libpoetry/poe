{"id":"704775","title":"和张都宪咏湖亭山字韵四首","dynasty":"明","author":"薛瑄","text":"宪台佳胜占湖山，湖上新亭白昼閒。风送荷香来几席，日移竹影上阑干。金塘水满鱼争跃，碧嶂云收鸟自还。好景无边浑负却，何时同倚画屏看。平湖万顷倒衔山，山对湖亭白日閒。长有好风清自起，总无尘土暗相干。檐前荷动知鱼戏，镜里云开见鸟还。独忆爱莲周茂叔，化机须向静中看。小结湖亭面碧山，山光水色共閒閒。平连西塞波千顷，斜上东山日两竿。栏外静看鸥鸟浴，沙头长见钓舟还。高人安得王摩诘，尽写风光入画看。近爱平湖远爱山，双清收入小亭閒。云容水态皆堪赏，俗气红尘总不干。日静坐闻黄鸟啭，烟明遥见白鸥还。情知风月无边景，频倚雕阑自在看。"}