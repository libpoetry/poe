{"id":"468578","title":"送王知县上计朝京","dynasty":"明","author":"谢肃","text":"封章上计宜居最，奉命朝天在及期。帝阙九重环象魏，王春一统发华夷。斑联簪笏扬休日，乐听萧韶锡宴时。既向枫宸沾圣泽，好归花县慰民思。殷勤农父耕田劝，揖逊乡人饮酒仪。寡妇何烦孟尝诉，李娥仍诔度公辞。淳风百里真堪复，善政三年属有为。莫道外官非近侍，钟山咫尺五云飞。"}