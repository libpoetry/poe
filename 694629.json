{"id":"694629","title":"挽友二首","dynasty":"明","author":"陈繗","text":"闻君凶讣我填膺，从此无缘话旧情。天上忽乘箕尾去，人间俄叹栋梁倾。高山寥落阳春句，流水潺湲夕照声。可惜哲人今已矣，几回挥泪洒苍冥。望望龙门每愧膺，谁知一枕间交情。孤哀乏嗣号天泣，伤丧斯文泪雨倾。拨尽短琴中夜冷，梦回长笛半空声。追思杯酒閒谈处，风雨潇潇自晦冥。"}