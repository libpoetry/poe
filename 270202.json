{"id":"270202","title":"关山月·孤城落日夕烟袅","dynasty":"现代","author":"吴之英","text":"孤城落日夕烟袅，寒螀凄切鸣枯蓼。月到关山照人新，人在关山看月小。可汗初浴水晶盘，霞绮叠袭清光寒。舞镜回鸾留不住，亭亭蜚度玉门关。铁衣拼冷十年秋，一宵雪羽上乌头。旄星怕向柳营落，汉月偏逐陇水流。试拭霜镡光潋滟，腰际琤琤响雄剑。横吹铁笛变徵声，凉生刁斗银河澹。采蟾无语共脉脉，空明千里海天碧。今夜洞庭秋色多，有情随我度沙碛。边草秋肥露采深，戍亭立傍芦花阴。微闻赐环近赐玦，屡见当头圆又缺。为想缃帘学楚弄，云鬟霜湿月华重。空闺看成塞外愁，边人犹作归乡梦。年年裌襦寄手作，宁知秋窗罗衣薄。记得比目笑菱花，一样开奁影不著。雨雪如丝柳如烟，可怜猿臂老征鞯。凭传消息与来使，莫忆鬓华写少年。只感君恩同挟纩，骥虽伏枥心常壮。泪汗频沥肝胆血，刀笔不肯侯老将。燕北胡儿解清笳，辽东小妇惯琵琶。缓吹低搊无休歇，声声谱出关山月。大陵隐耀积尸多，战场鬼唱蒲梢歌。骠骑受代仍刻石，都护新来可奈何。此时对月还思故，旦日部曲将北渡。荐居水草逐蛮荒，明年收骨知何处。"}