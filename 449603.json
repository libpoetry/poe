{"id":"449603","title":"汉宫春  立春日阅邸报有感","dynasty":"当代","author":"陈永正","text":"春已归来，尚萧寒如许，春为谁归。未生春水，天末难寄相思。盘辛菜苦，奈伤怀、却是芳时。浑怕见、新花故树，都成燕舞莺栖。闻说美人曾到，任风前幡动，肯诉心期。纷纭去来情事，空怅人非。百年时序，了安排、翻自惊疑。还自笑、乍晴消息，莫教轻换罗衣。"}