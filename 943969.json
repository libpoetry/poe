{"id":"943969","title":"和陶渊明归田园居六诗 其一","dynasty":"宋","author":"陈造","text":"一室类蜂房，为食来穷山。仅救饥火煎，跋履恐彫年。平生丘壑念，回首鱼脱渊。乡居何许家，菰茭满中田。有儿可耕牧，枉滞章句间。昨日鹊啅馀，雁书忽堕前。云集南荡工，数灶腾青烟。书卖犹可市，前功戒颓颠。官业讵宜老，倦客志在闲。置书命鸱夷，心事今泰然。"}