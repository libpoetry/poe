{"id":"863067","title":"观中芙蓉盛开","dynasty":"宋","author":"王洋","text":"秋木日动摇，秋容日脩整。况复白琳宫，焚香事幽屏。胡为彼美人，犯此清净境。仙官俨环佩，注目朝倒景。岂容正法眼，泛爱冶色靓。得非叶太清，宿念未灰冷。北斗春已足，三山梦初醒。曰鳞贵女子，俗目未可骋。惯听步虚词，生便浮馆静。那知羽衣人，文成伪心猛。记语东方儿，偷桃不可幸。共待月满除，萧萧散疏影。"}