{"id":"752161","title":"和南皮师除夕大雪原韵","dynasty":"清","author":"杨锐","text":"腊酒嘘冻得软饱，年丰乐事快自了。冬雪再餍春犹封，霁色模糊垩林表。堆琼仍看万瓦白，烛照不待三更晓。市人屡洴不龟手，天公惯戏玉龙爪。士如楚纩恒得挟，我愧袁门独不扫。迎年爆竹欢岁除，家家仓庾登万宝。要丰餈饵馈邻里，更洁笋臛荐潢潦。尚书元精耿虹贯，昭苏万汇古来少。驱蝗肯师梁公智，雨麦未神岐山祷。默知桃汛回百日，茭薪驿骆催县道。九穴恐滋藕池讼，万城倚是荆郡保。今年大雪三袤丈，异事还谂百岁老。梅苞噤寒不须吐，麰根呴温未应槁。瓶盎破裂惊粤洲，琼玉挥斥散台岛。造物无心无乃谲，行子归计定愈好。春风入律释土膏，积润回楛被荑草。百滩若失去楫轻，绮岸馀花照苍昊。"}