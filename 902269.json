{"id":"902269","title":"绍兴中兴上复古诗","dynasty":"宋","author":"张嵲","text":"天监我宋，受命以人。咋为乱阶，以启圣人。皇帝嗣位，其仁如春。万邦欣载，共惟帝臣。垂衣高拱，惟务俭勤。恤民不怠，懋穑劝分。卑宫勿饰，服御无文。膳食取具，不羞庶珍。内官弗备，简御嫱嫔。抑损戚畹，登崇搢绅。吏除苛绕，狱去放分。刑罚不试，号令不频。旰食宵衣，导率以身。行之期年，天下归仁。皇帝躬行，过于尧禹。如天不言，乃帝之所。内资禀命，外须训抚。不有相贤，孰资察补。天舍其衷，遗之硕辅。实惟旧臣，乃吾肱股。昔以梦求，今以德错。皇帝曰咨，惟予与汝。我唱而和，无或疑阻。如手如臂，如心如膂。如彼事神，汝为椒糈。如彼琴瑟，相待戛拊。相臣受命，于帝其训。敢惮夙宵，以图淑问。衣不及带，冠不暇正。内事抚摩，外修好聘。忍尤攘纷，徂惟求定。皇帝之孝，克迈帝舜。相臣佐之，兹惟无竞。上感穹昊，下格殊邻。以暴为恩，易顽以驯。母后既归，东朝侍御。天下载欢，若饥得哺。天子躬俭，惟亲是丰。未明求衣，朝长乐宫。礼备家人，养以天下。先意承旨，事无违者。天子行孝，天下承风。胥训胥效，比屋可封。乃建中宫，以母四海。诗首关雎，易称中馈。天子之尊，亦资内助。上奉慈颜，下式寰宇。事亲底豫，化民致和。始于壸阈，邦国是讹。太学肇建，四方是极。增博士员，导以经术。有来英髦，充牣上京。三年大比，以考其成。异时之用，维公维卿。石渠广内，图书之渊。羽陵之蠹，断简之编。是息是游，英俊在焉。逸群之彦，比迹卿云。怀材待问，发闻扬芬。驰骋古今，上下典坟。考正律度，是为景钟。导和殖财，国用以丰。不窕不槬，咸中典刑。有涣其章，上公是铭。兹器惟则，允为国经。德爵之亚，莫尚惟齿。班序颠毛，以为民纪。乡饮既行，郡邑是遵。洙泗之风，无复龂龂。井田既坏，民困劫假。乃正经界，以实多寡。赋入既均，贫富不病。非上恤之，孰拯其命。诞弥之节，式宴示慈。乐不计费，孰敢节之。皇帝曰咨，费财无艺。亲降德音，以禁肆侈。天下欢然，称盛德事。匪帝命之，臣子曷议。著之令甲，付之史官。永永万年，无或敢干。人事既洽，惟神是事。于庙于郊，各尽其礼。其郊维何，蒇事圜丘。帝御六龙，冕十二旒。既新宫架，既备礼服。有洁其牲，有温其玉。合袪天地，侑以祖考。乐奏六变，其音肆好。问谁相祀，实维上公。登降跪起，有肃其容。天地并况，瑞物来下。天子万年，以有神嘏。其庙维何，可以观德。德盛不祧，祀事不忒。祖庙既饬，旅楹有闲。原庙继作，以游衣冠。若节春秋，皇帝戾止。荐献有容，祖考咸喜。礼成而退，祗奉不渎。天子万年，永绥遐福。天神贵者，莫尊太一。置祠为民，其宫有洫。既仿谬忌，道开八通。皇帝临飨，威神是崇。天人相际，福禄攸同。国南千亩，是为帝籍。天子肇祀，以祈黍稷。我黍与与，我稷翼翼。以享以祀，以为民食。福禄绥之，万世无斁。乃营吉壤，肇建高禖。何以歆之，帝德不回。瑞乙既至，后率所御。以弗以祈，有秩斯祜。千亿之祥，兆于帝武。天锡皇帝，圣钦不迟。事神保民，以莫不祗。上帝临之，云何以报。维年屡丰，诸福是效。非维丰之，又布濩之。东西北南，咸锡予之。稼茂于野，粟积于仓。礼义兴行，民俗以臧。桴鼓不鸣，狱讼衰息。人有盖藏，道无捐瘠。和气所蒸，化为瑞物。甘露零庭，近在郊邑。有木呈祥，合枝共柢。考传验符，远人不贰。或剖其中，自然成文。太平是告，希代莫闻。丰年屡应，众瑞应图。皇帝谦恭，不以自居。图回庶事，益慎厥初。君臣相戒，可否吁俞。政过三代，言成典谟。历选后辟，前载所无。在昔中兴，周汉二宣。夏康商宗，汉祖晋元。咸用干戈，配天祀夏。其臣歌颂，或列于雅。方之皇帝，爝火太阳。顾无歌诗，垂世用光。词臣伏罪，无以塞责。谁其诗之，以佐皇德。下臣张嵲，过不自揆。日官西掖，待罪文字。敢颂厥美，以赞后功。江汉崧高，不足比隆。"}