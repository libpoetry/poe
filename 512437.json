{"id":"512437","title":"嘲雨","dynasty":"明","author":"沈周","text":"雨泽之所至，千里为其方。其落万万注，河沙数微茫。方中高低田，多少落不当。高者少莫润，低者多乃殃。虽有利物名，功过不相偿。落之徒劳劳，所怨亦穰穰。何如一轮月，分影不可量。一处有一月，一月散千光。只譬一州城，万人住中央。一人一觞酒，一月照一觞。一觞吸一月，人醉月无伤。月自行中天，不惊亦不忙。房杜昔为相，垂绅坐庙堂。天下属默化，熙哉称有唐。安石似道辈，琐才事更张。聚敛以为政，戕民隳宋纲。君子与小人，于焉观否臧。我方坐雨厄，斐然成此章。"}