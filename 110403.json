{"id":"110403","title":"过金陵谒吴大帝庙","dynasty":"宋代","author":"袁陟","text":"人苦曹瞒虐，天悲驻禄终。山河分鼎峙，气象发江东。一旦墟京洛，弥年豢幼冲。炎精竟灰烬，紫盖出艨艟。长策资公瑾，雄才得吕蒙。招延师友义，继述父兄忠。旧府峨双阙，惊涛涌半空。风云龙虎势，日月帝王功。地力因时险，神谋与意通。屈伸思所济，逆顺审于衷。骏足嗤交货，灵牙耀即戎。同盟界函谷，独断保蚕丛。定霸葵丘劣，推心建武同。长沙兆生识，典午赖余风。战守遗踪在，登临四望中。陵迁成万古，世异想群雄。歌舞居民祀，干戈逐虏功。征帆来浦外，久客怆途穷。精锐销孤剑，飘零若断蓬。徘徊灵庑下，暮叶乱江枫。"}