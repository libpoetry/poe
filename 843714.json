{"id":"843714","title":"秋怀八首和邱仙根工部原韵","dynasty":"清末民国初","author":"许南英","text":"转瞬光阴五十过，羞将白发慰蹉跎。咸、同人物销磨尽，欧、亚风潮变幻多！梦寐昨宵飞黑海，澄清何日问黄河？离忧万绪无从说，拔剑横天斫地歌。岂独他乡我不归，月明乌鹊亦南飞。渡河宿将成功少，斗巷新妆夙愿违！宗祖江山鲲鹿走，隶奴性质马牛肥！行吟泽畔殊无奈，且著灵均败色衣。乌号弓堕在人间，飞去湖龙未许攀。一代文章凝碧血，六宫粉黛怨朱颜！千年冤鸟思填海，万阵饥蚊强负山。盘马秋郊残照里，羡他十亩自閒閒。生无建树死嫌迟，今古彭殇一了期。小草承恩称独活，名花解恨号将离。素心兰是含香种，傲骨梅无媚俗姿。谱入群芳皆薄命，罡风摧折已多时！不为乡国搢绅囚，风送轻帆入粤州。缥缈神山原北向，奔腾逝水忽东流！虞翻讲学三年谪，潘岳栽花两鬓秋。天际孤鸿相问讯，旧巢极目海东头！帘捲西风落日斜，美人迟暮隔天涯。如何飞舄劳劳转，只为收棋著著差！随地可能安眷属？问天未许乞年华！著书付与儿曹读，当作秋蜂酿蜜花。尚武精神不尚文，大官未必有殊勋。六师韬略钞三岛，九阙丝纶下五云。黄种近编新宪法，青年待起自强军。暮笳晓角何悲壮，爱国歌声动地闻！千山落木响萧萧，尽作秋声起怒飙。服岭十年边地湿，长安万里故人遥！书生立鹤名留洛，刺史驱鱼政在潮。老去百无能一事，胸中块垒未全消。"}