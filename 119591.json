{"id":"119591","title":"有叹·应事如应敌","dynasty":"宋代","author":"陈造","text":"应事如应敌，收功端有素。诗乃随景迁，预计几胶柱。鼓吹月明秋，当时亦佳句。见卵求时夜，竟为阴云妒。想像蕲为工，故智那用据。向来东游意，梦境骚人赋。出郭带月行，过山冲雪去。风力马欲却，寒气鸟不度。旧拟忽新偶，自笑邯郸步。与世甘数奇，失意资一悟。覆却从万方，悠然随所遇。吟情形前影，尘事风外絮。郊原二月天，节物属丹素。山风欻雪花，野屋欲冰柱。破除酒边兴，截断口前句。谁将万玉妃，一一事娇妒。东皇不无情，退缩自失据。史君文章家，客子旧能赋。兹游岂偶然，拟作袖手去。江梅孤旧约，桃花怅前度。漂忽几何时，林影映沙步。层云放曒日，莹澈等僧悟。一笑百虑余，如世有晚遇。预知诗及门，新语谢盐絮。"}