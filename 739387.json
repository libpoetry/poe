{"id":"739387","title":"永定河纪事 其二","dynasty":"清","author":"张凤孙","text":"河伯偶失驭，威灵窃长鲸。掀泥作波浪，所过沟塍平。方舟或乘屋，木末有聚萍。嗟哉荡析人，扶老提孩婴。片席挂堤柳，巢居苟支撑。遮道敢前诉，顾畏吏怒瞠。弃地昔有令，谓无与水争。下愚性不移，自与祸患并。茫茫九州土，那无尺寸耕。河壖垦污莱，岁恋官租轻。顿忘为鱼虑，九死幸一生。愿今服驱遣，勿待二麦成。"}