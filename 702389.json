{"id":"702389","title":"并蒂莲和青溪学士韵四首","dynasty":"明","author":"程敏政","text":"当时仙种出吴宫，罗绮香生水殿风。何似一尊文会乐，坐令千古俗缘空。不须纨扇遮红颊，拟剪绯罗挂碧筒。胜赏此回应第一，几家残绿漫丛丛。疑是双娥下渚宫，凌波微动一帘风。霞翻叠縠湘裙重，月射连珠汉佩空。乐队临池催羯鼓，酒筹当席转牙筒。奇观欲藉丹青手，貌取东轩锦绣丛。秋浦新声欲换宫，采菱歌彻藕花风。小池漫拟江南乐，绝品能令冀北空。娱赏酒凭螺当爵，催妆诗遣鹤输筒。主人莲社真开约，车马屯门定几丛。彷佛移根自蕊宫，正宜吟赏对西风。却怜多病身难出，未觉诸君酒易空。诗愧才情翻蜀绮，瘦馀肌骨等湘筒。明年倘带看花福，自挈壶觞坐绕丛。"}