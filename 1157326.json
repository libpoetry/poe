{"id":"1157326","title":"和微之诗二十三首 和酬郑侍御东阳春闷放怀追越游见寄","dynasty":"唐","author":"白居易","text":"君得嘉鱼置宾席，乐如南有嘉鱼时。劲气森爽竹竿竦，妍文焕烂芙蓉披。载笔在幕名已重，补衮于朝官尚卑。一缄疏入掩谷永，三都赋成排左思。自言拜辞主人后，离心荡飏风前旗。东南门馆别经岁，春眼怅望秋心悲。昨日嘉鱼来访我，方驾同出何所之。乐游原头春尚早，百舌新语声椑椑。日趁花忙向南拆，风催柳急从东吹。流年?恍不饶我，美景鲜妍来为谁。红尘三条界阡陌，碧草千里铺郊畿。馀霞断时绮幅裂，斜云展处罗文纰。暮钟远近声互动，暝鸟高下飞追随。酒酣将归未能去，怅然回望天四垂。生何足养嵇著论，途何足泣杨涟洏。胡不花下伴春醉，满酌绿酒听黄鹂。嘉鱼点头时一叹，听我此言不知疲。语终兴尽各分散，东西轩骑分逶迤。此诗勿遣闲人见，见恐与他为笑资。白首旧寮知我者，凭君一咏向周师。"}