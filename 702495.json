{"id":"702495","title":"因与于文远郑时清同步东城上晚归得诗六绝 其一 越国汪公庙唐诰","dynasty":"明","author":"程敏政","text":"乌聊山上越公祠，香火分明百世思。留得两函唐诰在，纪年犹是太宗时。岳祠园后见崔嵬，玉立亭亭一径回。争扫碧苔供徙倚，不妨同醉竹根杯。宝坊高出旧城东，百里山川一望中。竟日倚阑题不尽，夕阳遥射竹林红。石址犹存旧将台，青山如斗画中开。至今草木增颜色，知是先皇驻跸来。枯杉如柱倚天长，云是神人此降祥。欲借图经询故实，定应何似古空桑。廊庙丰姿太逼真，追思言笑转伤神。一时先友凋零尽，不忍重来抚翠珉。"}