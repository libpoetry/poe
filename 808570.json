{"id":"808570","title":"周文襄忱","dynasty":"清","author":"严遂成","text":"江南财赋地，逋课八百万。奉命往釐之，何以起涂炭。吴平籍官田，租倍他郡半。累减少苏息，平米法称善。揆纲运立簿，辖总收握算。置仓名济农，赈贷取赢羡。水次得兑交，转漕去前患。折草以帖斋，纳布式毋乱。损耗供账科，缺额盐龟赡。时复屏驺从，父老咨询遍。忽焉匹马骑，往来历圩岸。安知都堂尊，衣服固敝烂。淤壅浚三江，沙柴垦二县。馀波逮邻封，乞籴役舟泛。岁积不可校，修葺广营建。馈遗匪乾没，渔蠹或欺谩。公物归之公，张弛为济干。朝士丛谤议，奸民迭构煽。二十一年前，十家九逃窜。苦心著成劳，凶荒饱餐饭。乃不以为功，抚膺发长叹。郎署昔浮沉，挨宿资靖献。张说珠记事，杨愔曲障面。竹木贮陶侃，阴阳册刘晏。以此经世才，况当土木变。不得立于朝，度之绌攻战。嗛嗛意未已，保全荷深眷。厥后吴大饥，何人迹克践。处处祭生祠，哭声震淮甸。"}