{"id":"798060","title":"绛都春  乙巳元夜","dynasty":"清","author":"陈维崧","text":"春宵三五，正碧云合处，冰轮斜挂。暗省年光，漫数韶华偏沾惹。平生旧事都忘也。难忘是、凤城鸳瓦。无灯无火，有花有月，偶然吟写。此夜。追欢买笑，有天街似水，暗尘随马。讵料而今，几阵东风谯楼下。吹去了、香车罗帕。春衣卸、思量如乍。且寻故老开元，月明閒话。"}