{"id":"600323","title":"秋夜独坐简故乡知己","dynasty":"明","author":"王弘诲","text":"凉风肃秋宇，明月照庭帷。揽衣起中夜，四顾何踌蹰。伊昔来京国，青杨拂地垂。冉冉岁数周，严霜履凄其。故乡渺何许，各在天一涯。老亲岁云暮，游子别经时。南国无来鸿，消息安可知。灼灼花枝红，落叶倏已披。人生非金石，感兹能不悲。衣马任风尘，陆沉亦何为。以兹结中情，彷徨无所之。言念同心友，参辰久乖离。望远不得至，悠悠劳我思。愿言崇令德，皓首慰相期。"}