{"id":"684750","title":"寄怀唐云客读书阳羡山中","dynasty":"明","author":"王彦泓","text":"鹤伴经行虎结邻，古藤幽竹翳苔纹。朝凭水槛十峰雪，昼锁岩扉一屋云。远浦上灯高阁见，下溪鸣橹半山闻。西崖木末孤亭上，定有书声达夜分。翠崖红树压层层，精舍山腰唤即应。游屐暂逢挑菜女，诗筒偶附采茶僧。风掀小艇长歌去，雨滑危梁倚醉登。信步不忧归径黑，水边乞得罩鱼灯。碧磴千盘白石梯，元卿碑版少霞题。晴分极浦毫芒见，雾接层峦咫尺迷。歌啸直穿烟雨上，家园遥掷雪云西。故人不虑难寻觅，剑气横空有白蜺。"}