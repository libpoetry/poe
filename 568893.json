{"id":"568893","title":"入小祗林门至此君轩穿竹径度清凉界梵生桥达藏经阁","dynasty":"明","author":"王世贞","text":"衡门枕游径，往往严扃鐍。中有小年日，不与俗客说。幽亭抱修篁，三垂碧于玦。残阳过林表，余映散琐屑。长者所布金，苍苔互明灭。径穷胜自出，地转天亦豁。白榆荫银河，恍疑梵王设。穹阁树杪呈，二藏各安列。空王本不空，苦县有真悦。余本一蠹鱼，安能不自役。"}