{"id":"543608","title":"岭南祁羡仲以诗见贻赋答并问惟敬秘书","dynasty":"明","author":"胡应麟","text":"南海祁生何卓荦，题书远寄吴天鹤。开缄恍对四百峰，片片罗浮白云落。年来岭表多词人，黎欧以后谁其伦。丈夫寸心在万古，那能龌龊随风尘。闻汝好吟兼好酒，一釂千钟世希有。黎生夙昔称酒狂，对汝还能剧饮否。高阳酒徒气若虹，有兴倘过兰陵东。不信今时酒殊绝，试问琅琊王长公。"}