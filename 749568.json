{"id":"749568","title":"冠县令","dynasty":"清","author":"方玉润","text":"冠县令，一家血染粤贼刃。咸丰甲寅三月朔，贼旗蜂拥来何迅。一炮已毁二黄纛，忽复小旗挥四阵。四阵四门乱云集，常山蛇难首尾应。回身巷战贼盈衢，只手犹能戮枭獍。力尽成禽那肯屈，张巡原抱男儿性。旁有一仆亲瞩目，先砍公头后公腹。后堂烈妇并烈女，五人同时遭残酷。犹幸婴儿属乳母，天留一脉继良族。吁嗟乎！智者婢，义者仆，烈者妇，忠者牧。滇南节义冠青犊。"}