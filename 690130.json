{"id":"690130","title":"次韵孙孚吉见赠二首","dynasty":"明","author":"张吉","text":"一别心知岁几更，天涯孤烛偶同明。娟娟缺月寒方净，泯泯长河夜自倾。迂拙士林怜我病，清忠当宁渴公名。乡邦人物大司马，东序金镛喜再鸣。汉唐中叶敝纷更，不事纷更独有明。万里帆樯欣比载，百年葵藿誓同倾。诗赓伐木延霜月，剑拔吹毛断利名。可是道傍多冷笑，海风鹏鴳类翔鸣。"}