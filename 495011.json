{"id":"495011","title":"少宰顾未斋学士请同寿其乡隐君蒋廷器七十华诞歌","dynasty":"明","author":"湛若水","text":"蒋生自昔开三径，尔依日月居东华。得非大隐在城市，一壶亦挂壶公家。陈留曾闻有市隐，虎头拉我把酒盏。自兹虎枣与神瓜，一月二月来家干。今年八月上清秋，古稀花甲再回头。寿筵寿宾彩云里，长庚跨鹤来交酬。仙鹤来飘飘，仙人吹紫箫。飞空下看淩倒影，但见人间此乐乐陶陶。自不知蟠桃之熟应几遭，海屋于今添几筹。"}