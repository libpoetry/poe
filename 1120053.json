{"id":"1120053","title":"落成王朝奉庙以薄恙不获预谢刘宰并诸乡丈五首","dynasty":"宋","author":"陈傅良","text":"盗起清溪两浙空，童王亲自帅元戎。谁知小邑无亭障，但握空弮有隐功。横塘一字比南金，满纸书劳属意深。太史不知收拾未，邦人父老泪渐襟。操一豚蹄亦可怜，欲将庙食自旌贤。坏墙颓壁神台笠，不见干戈六十年。却向平时念后艰，榱题百尺忽如山。谁将西上逢人问，令尹何如此一班。抱病荒村望欲迷，骏奔无数独鸡栖。瞻言鼕鼓何时歇，好听农郊雨一犁。"}