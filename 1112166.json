{"id":"1112166","title":"早秋二首","dynasty":"宋","author":"宋祁","text":"月夜亭皋秋气生，又从摇落到峥嵘。寒花尚作茸茸密，晚叶偏能飒飒鸣。对把蟹螯何处酒，怅怀莼菜此时羹。西风万里吹斑鬓，可待中郎丽赋成。落照临风细细寒，已收纹簟未收纨。山中桂老初含紫，泽上枫多并是丹。月过河桥低映榭，露从霄极暗供盘。何人刻意离忧苦，不字灵均即姓潘。"}