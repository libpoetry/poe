{"id":"283308","title":"疏影·再提前墨，依韵，拟石帚","dynasty":"现代","author":"姚华","text":"人间片玉。恨佩环已渺，云去难宿。一朵疏红，如有还无，枝枝怨写斑竹。东风问讯罗浮冷，望翠凤、灵旗天北。更待将、月意昏黄，向夕短檠摇独。回顾当时旧课，喜神夜按谱，红里描绿。十度京尘，两载春灯，称汝绸缪林屋。年来怪底如花瘦，便楚调、落梅闻曲。怕展图、痛折中郎，老眼泪痕盈幅。"}