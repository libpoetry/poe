{"id":"691659","title":"繁台冬饯翟子三首","dynasty":"明","author":"李梦阳","text":"野馆逢君日，相逢复惜违。暖崖花尚发，冬树果初肥。斧钺从天至，家山傍海归。悬知称庆处，不独锦为衣。邦君荣大礼，星使返三台。路指东方入，尊留南郭开。馆深私自静，筵暮月还来。明日山河异，无言不醉回。为慕梁台胜，纡君驻马观。风霜当夜急，楼阁近星寒。酩酊犹更独，徘徊数倚阑。知君有家国，忍向北云看。"}