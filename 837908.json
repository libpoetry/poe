{"id":"837908","title":"观日本绳妓跑马歌","dynasty":"清末民国初","author":"苏镜潭","text":"铜环络鼓声鼕鼕，斜街列幕千炬红。有美一人短妆束，蛮靴秃袖娇玲珑。五花璀璨红丝绦，欻然崷崒胡青骢。万人空巷神色竦，绝技远致东海东。矫如公孙舞剑器，疾如越女刺猿公。侧如大漠盘饥隼，回似洛浦翩惊鸿。霜蹄蹴蹋乱寒雾，玉佩叮当来天风。冰肌腻粉益妩媚，盈盈秋水回双瞳。须臾忽作散花舞，使我神眩心忧忡。筝琶幽调一时寂，屹立不动如山容。参鸾驾虬何足数，湘灵凝怨云和降。古来木兰从军曲，千里明驼汗血功。隐娘黑卫迢迢去，挟弹夫婿真乘龙。美人名马俱卓越，巾帼乃有此英雄。长歌为我一纵辔，入门吐气如长虹。"}