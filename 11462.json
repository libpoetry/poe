{"id":"11462","title":"寄赠库部王郎中","dynasty":"唐代","author":"卢纶","text":"谔谔汉名臣，从天令若春。叙辞皆诏旨，称宦即星辰。草木承风偃，云雷施泽均。威惩治粟尉，恩洽让田人。泉货方将散，京坻自此陈。五营俱益灶，千里不停轮。未远金门籍，旋清玉塞尘。硕儒推庆重，良友颂公频。鹤发逢新镜，龙门跃旧鳞。荷君偏有问，深感浩难申。"}