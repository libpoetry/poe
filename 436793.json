{"id":"436793","title":"杏花杂诗八首","dynasty":"金末元初","author":"元好问","text":"杏花墙外一枝横，半面宫妆出晓晴。看尽春风不回首，宝儿元自太憨生。露华浥浥汎晴光，睡足东风倚绿窗。试遣红妆映银烛，湘桃争合伴仙郎。袅袅纤条映酒船，绿娇红小不胜怜。长年自笑情缘在，犹要春风慰眼前。暖日园林可散愁，每逢花处尽迟留。青旗知是谁家酒？一片春风出树头。纷纷红紫不胜稠，争得春光竞出头。却是梨花高一著，随宜梳洗尽风流。露浥清华粉自添，隔溪遥见玉帘苫。眼看桃李飘零尽，更拣繁枝插帽檐。楚客离魂不易招，野春平碧水迢迢。垂杨也被多情恼，瘦损春风十万条。红妆翠盖惜风流，春动香生不自由。莫向芸斋厌閒冷，小诗供作锦缠头。"}