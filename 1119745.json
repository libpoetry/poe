{"id":"1119745","title":"楚辞三章送郭教授趋朝","dynasty":"宋","author":"陈造","text":"昔尚父之之国，尝寝甘而见讥。怀与安其费日，亦馆人之或知。岂以抱当世之志，而常后可为之时耶。有美一人兮居今而与古谋，气飘萧兮好脩。邑中之晰兮独能闯阃宎于轲邱，扈芷蘅兮荃其佩。椟骊珠兮匣干将而未试，虽未试吾何慊兮，顾簪裳犹可隐蜗庐。般礴兮天地俨其盖轸，一世系望兮如苍生何。君何心兮山之阿，?甓社兮羞藻芹，无为此焉婆娑。儒之宫兮千柱眈如，峨冠绮袂兮群而趋。食焉稻鱼兮隶焉诗书，我侈其成兮绎其初。诲掖之孔敏兮筑兴之不徐，偾于昔焕于今兮繄百年其有待。企三贤而相攸兮遗躅未沬，匪若人之良茂兮吾将奚赖。芹波摇日兮槐阴转午，一尘不栖兮重廊邃宇。执经前兮仪仪而吁吁，君颜舒舒兮而究而语。有粹其文兮有觌其古，风舞雩兮步趋绳矩。鄙人留眼兮夫也接前人之武，人今翩鸿兮与南翔。云气蓬瀛兮观虚皇，膏馥沾被兮淮之乡，君之惠兮乡之人不可忘。爰有人兮媻珊偪侧，耕耘寒暑兮图史儒墨。吟抱膝兮山南水北，佩明月兮冠切云。曳芙蓉兮敷芬，冰其茹兮蕙其薰。之于世曾莫谅兮，蹇吾犹淮之濆块。予揆夫初度兮，磷竞彊而为懦。发之新兮志偕而堕，非金玉之人兮孰振吾过。有牵其复兮有倡其和，完予独而息黥兮睍新功以自课，一息恍三秋兮胡为去我而他之。些君行兮指日边，章陈兮君席为前。揖风袂之翩翻，寿君兮绿樽。贝宫靓深兮碧落宽，陵天风兮整羽翰。君无谓予兮考槃，有尘冠兮待弹。"}