{"id":"1089364","title":"再次韵呈徐漕","dynasty":"宋","author":"许及之","text":"留台心与天等慈，违春觅雪回象滋。计台心与留台似，贺版趣遣琼瑰辞。白战场前受降北，笔补造化戈却日。郢中之曲信寡和，鼓宫宫动能者职。我欲十驾期相从，今见老子其犹龙。径须乞公玉蕊佩，去上绝顶瑶台宫。下视尘寰一何有，天地交光落吾酒。酌公云梦公莫辞，能费公吟几叉手。"}