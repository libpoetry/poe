{"id":"758331","title":"绮罗香 咏枕","dynasty":"清","author":"钱斐仲","text":"蕙帐笼香，文裀藉玉，依约水晶帘里。好梦能圆，何必通中连理。带三分、腻鬓花香，渍几点、相思情泪。最愁它、莲漏迢迢，背灯无语抱鸳被。相依孤旅更苦。谁见尘床自拂，素衾漫启。待托归魂，还被晓鸡催起。惯偷窥、双靥偎桃，也曾上、半肩行李。甚新来、愁病恹恹，日高犹倦倚。"}