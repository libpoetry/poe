{"id":"665884","title":"东游","dynasty":"明","author":"郑善夫","text":"已是闭关月，漫游何处邦。北风帆势直，南纪岁华妨。负胜轻河岳，哀时挹伯王。衣冠明葬处，俎豆盛蛮方。忽忆春秋际，兼怀种蠡良。图王功己巳，去国意茫茫。万事空搔首，诸贤足断肠。东征效蘋藻，大观出玄黄。雨蚀曹娥庙，山疑谢傅堂。洑波平愤懑，旧燕落寻常。忼慨吾能赋，风流谁更狂。飘飘王逸少，磊磊贺知章。真帖兰亭秘，遗荣剡水光。鉴湖秦望近，云寺若耶荒。皓齿此溪女，紫骝何郡郎。隔花相问姓，采菲欲遗芳。未逐支公隐，能无许掾藏。雪舟行独远，禹穴探尤长。木客胡麻饭，山夔薜荔裳。桃花源不昩，野鸟恨难忘。自此升台岳，骑驴过石梁。仙风去若脱，八极信翱翔。"}