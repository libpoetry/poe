{"id":"332159","title":"霓裳中序第一·咏龙须为渭清赋","dynasty":"清代","author":"曹贞吉","text":"峥泓势犹怒。谁向层波剪冰箸。忆当日、青天乍擘。伴火鬣朱鳞，度云穿雾。清秋岛屿。抱骊珠、浓睡腥雨。莫也是，洧渊战罢，飘落翠蓬路。羁旅。生涯如许。还藏得、鲛宫几缕。轻绡钿合潜贮。怕一夜惊雷，破壁飞舞。何人拾凤羽。便斗草休教换去。他年事，天风鹤背，拔下又重数。"}