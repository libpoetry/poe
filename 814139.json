{"id":"814139","title":"满江红  渡江后车上作二首仍用前韵","dynasty":"清","author":"陈维崧","text":"磨镜来耶，怪范叔、一寒至此。古所谓、吊丧借面，将毋同是。十载江河淮泗客，一身南北东西寄。问车中、闭置妇人乎，真穷矣。村酿薄，寒加旨。斜日淡，风添紫。有舆驺拉饮，从而唯唯。谒彼金张吾已过，厄于陈蔡谁之耻。任儿童、拍手笑劳人，车生耳。亦复何伤，终不掩、文章光价。曾抵突、不知屈宋，何论沈谢。一曲楚声愁筑破，半生情泪如铅洒。尽腹中、容得百千人，如卿者。好觅个、西村罅。竟须在、南山下。结斩蛟射虎，疏狂之社。梦里悲欢槐国蚁，世间得丧邻翁马。语前驺、叱驭且从容，余归也。"}