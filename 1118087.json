{"id":"1118087","title":"春日杂赋五首","dynasty":"宋","author":"陆游","text":"羁怀病思正厌厌，诗卷渔竿信手拈。老境何尝忘一笑，春风也解到穷阎。残花满地无馀萼，新笋掀泥已露尖。转老转穷君勿笑，熊蹯鱼腹岂容兼。鬓毛八九已成霜，此际逢春只自伤。苦雨不容花抵敌，馀寒犹赖酒禁当。退红衣焙熏香冷，古锦诗囊觅句忙。堪笑散人闲事业，西窗容易又斜阳。江湖放浪水云人，药物枝梧梦幻身。移竹南窗初试笋，扫花北陌旋成尘。穷忙自笑常终日，老健犹能不负春。未遂初心惟一事，乞薪赊米恼吾邻。乞得身归剡曲边，衡门茅舍共萧然。向来误计守书册，此日遣愁无酒钱。俗客妒闲来衮衮，流年欺老去翩翩。梨花杨柳清明过，且向江村剩放颠。人生觅饭元多术，最下方为禄代耕。脱却朝衫犹老健，快如苦雨得春晴。鸟声频唤五更梦，花气顿醒三日酲。最喜晨兴闻剥啄，吾儿书札到柴荆。"}