{"id":"563998","title":"送张君分教华亭诗","dynasty":"明","author":"孙承恩","text":"良金须陶冶，美玉藉雕琢。二用苟弗良，不若矿与璞。张君西江彦，赋性甚温朴。读书三十年，雄剑敛霜锷。朅来贡明廷，奉檄专教铎。行食松江鲈，去听华亭鹤。吾邦号多士，济济见荦卓。君行谅无恧，于道乃先觉。皋比仰师模，披襟分唯诺。訚訚讲唐虞，肃肃陈礼乐。案牍无俗劳，衣冠有真乐。虽乏官资崇，得免名号浊。公相岂不贵，赋命有厚薄。势分何足言，食禄要无怍。方今崇文教，君去勿落莫。明秋期奏功，得士当倍作。"}