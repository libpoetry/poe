{"id":"1241775","title":"过太湖","dynasty":"元末明初","author":"陶宗仪","text":"扬州巨浸曰震潨，厥功厎定存禹迹。世传三万六千顷，周五百里渺无极。谁散群峰乱碧流，七十二点青螺浮。吐吞中吴者八九，势燄直与东溟侔。鱼市微茫渔屋小，酒旗摇曳枫林老。岸花汀草晚离离，云气岚光春悄悄。吴越英雄今几年，鸱夷长往终不还。龙虎战争归一统，蛟鼍掀舞藏深渊。南风破浪船头响，王事有期诚鞅掌。问程已过马迹山，落帆转入沙掌港。万雉金城路尚遥，篙师宵征宁惮劳。后月朔旦无多日，玉笋联班要早朝。"}