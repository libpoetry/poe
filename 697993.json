{"id":"697993","title":"次韵秋日书怀二首简纪湛泉","dynasty":"明","author":"赵完璧","text":"机头鼷鼠靳千钧，芰制曾教污紫尘。掇得篱英轻斗粟，步来溪壑谢蒲轮。不才白发违明主，多病沧浪纵逐臣。忙里琴书醒后酒，秋风潇洒自由身。叹老惊秋倚画屏，抟沙功业竟何成。心劳刻叶终无补，技擅屠龙岂令名。抚剑停杯不自醉，横琴吊古为谁鸣。儿曹别有岩廊业，林壑清风且读耕。"}