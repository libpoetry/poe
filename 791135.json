{"id":"791135","title":"再依原韵和怡园主人","dynasty":"清","author":"祝书根","text":"义熙甲子编岁月，千百年来已陈迹。惊看陵谷生风云，又见龙蛇起山泽。超世何如入醉乡，承家要自求安宅。纷纷十丈软红尘，不遇热肠齐蹙额。吾宗彦圣首怡园，踵武乡贤称主伯。壮岁科名火尚青，频年市隐尊浮白。清才八斗迈陈思，七步吟成豆箕赤。造次难忘报国心，翱翔待举冲霄翮。一诗一句證鸥盟，莲社高张班马席。名宿耆英二十人，春风管领谁之力。传来缣纸洛阳多，寿以枣梨安氏刻。况有神君旷世才，铮铮仙尉标风格。嗟予老病素无闻，际此纷呶乌有获。拜读新诗喜且惊，当年想见青云客。尽教珠履进三千，未肯金缄露什百。倡和年年成古今，推敲字字增音释。襟怀潇洒出尘埃，此境此情匪朝夕。江表风仪应制科，汝南月旦量才尺。讫今牛耳掌骚坛，垂老未忘先觉责。下里讴吟勉续貂，无能自笑难为役。"}