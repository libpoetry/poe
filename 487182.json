{"id":"487182","title":"满江红 移居严庄有感   见《林下词选》、《众香词》、《今词初集》、《昭代词选》","dynasty":"明","author":"顾道善","text":"禾黍斜阳，村皋外、红霞飞灭。回首处、依稀风景，繁华销歇。沼冷鸳鸯荷泣雨，台荒麋鹿松摇月。忽送来、野寺断钟声，疏篱缺。清晓怨，帘钩揭。王孙梦，鹃啼血。问天涯何处，铜仙金阙。猿鹤三秋淹短草，风云万里悲高碣。料明朝、好镜不相瞒，霜侵发。"}