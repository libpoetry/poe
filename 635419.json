{"id":"635419","title":"蜡石歌为梁东岊作","dynasty":"明","author":"成鹫","text":"东岊先生有奇癖，不爱黄金爱黄石。穷山竭泽恣搜罗，转轻运重无遗力。精粗巨细靡弗收，满床堆案如山积。孤峰突出碍虚空，崩崖欲坠成墙壁。袖中岩壑尽玲珑，屋角风雷轰霹雳。中间大者如斗魁，四楞著地方且直。从旁踞坐狮子儿，金毛翻身跳复掷。主人一日三摩挲，尘埃净尽犹拂拭。金光耀日冰雪寒，蜜蜡凝脂虫半蚀。鹅王惨澹无足观，琥珀雕修差可敌。我来见石如故人，空山回首频相忆。当时不合错点头，持赠殷勤非所惜。先生大力如五丁，混沌凿破天机辟。自从师事谷城公，古道分明照颜色。长歌短曲聊赠君，本来面目谁能识。"}