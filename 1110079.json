{"id":"1110079","title":"亨父录示山斋即事五篇索和遂次其韵","dynasty":"宋","author":"吕南公","text":"斋阁得山栖，萧然万虑遗。此心终异俗，吾道更同谁。好意凭琴写，衰颜取镜窥。穷通殊未定，幽独欲何之。有红杯面酒，无白鬓间毛。合世心虽淡，论文气转豪。迂疏怜野叟，萧散敌儿曹。免被南华笑，忧时两目蒿。荣利机关拙，云泉兴味多。岂同愚士窘，自合圣人和。敛敛青毡旧，酣酣白石歌。故应消息有，贫独奈余何。啸傲村田景，巾裾得所从。壮图因酒动，睡思向书浓。坐见云归岫，吟闻雨溅篷。但无诗准备，何以谢情悰。榻为庸儿挂，轩因好月开。清风知晓暮，往事付尘埃。喜燕长褰幕，嫌蛙屡洒灰。山中乐如此，肠莫等閒回。"}