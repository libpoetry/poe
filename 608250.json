{"id":"608250","title":"使过广陵銮江李季宣挐小舟载斗酒逆予于瓜步遂游金焦诸胜","dynasty":"明","author":"区大相","text":"别君才两月，思君已三秋。我寻京口渡，君逆广陵舟。隔岸吴山色，未到愿已酬。况有故人酒，因之成胜游。金焦两拳石，东控帝王州。长风吹不去，惊浪没还浮。城回碧嶂转，日照沧波流。遂恐乘流去，去去访蓬丘。北固时已暮，南徐不可度。倒影入西池，东挂秣陵树。玉岛暂栖止，松房尽临水。涛声清客枕，梵响洗尘耳。夜半坐矶头，江月映江楼。天低若堕水，水碧涵天秋。晚寻焦君迹，云霞似相识。浥露采瑶芝，看松坐白石。水底瘗鹤铭，求之不能得。欲探骊龙宫，更烦象罔力。招隐与甘露，相去不盈步。褰裳往从之，飙车入云雾。其馀皆小琐，不足烦回顾。归潮信天风，三山近若空。回望金银阙，恍在碧烟中。此时与君别，分手类飘蓬。天明挂帆去，云海意何穷。"}