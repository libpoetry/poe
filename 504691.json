{"id":"504691","title":"周伯温题郑仁可所藏张师夔斗泉图","dynasty":"明","author":"郑潜","text":"居庸秀色连西山，五云楼阁空濛间。玉泉飞练散冰雪，昔我走马听潺湲。南闽回首天万里，历遍好山并好水。张公此画海上来，积翠浮岚照清泚。观风使者骨已仙，玉堂学士诗可传。披图怀旧三叹息，使我长忆归林泉。林泉茆屋青松下，俯视白云手堪把。山中正好话渔樵，江干何用劳车马。况子策勋初试官，焉能伴我穷跻攀。明年花县公事简，看画吟诗春倚栏。"}