{"id":"815118","title":"听钟鸣有序","dynasty":"清","author":"柳是","text":"听钟鸣，鸣何深，妖栏妍梦轻。不续流苏翠羽郁清曲，乌啼正照青枫根。一枫两枫啼不足，鹍弦烦激犹未明。凄凄朏朏伤人心。惊妾思，动妾情。妾思纵横陈海唱弯弧，君不得相思树下多明星。用力独弹杨柳恨，尽情啼敲芙蓉行。月已西，星已沉。霜末息，露未倾。妾心知已乱，君思未全生。情有异，愁仍多。昔何密，今何疏。对此徒下泪，听我鸣钟歌。"}