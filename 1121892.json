{"id":"1121892","title":"和李康侯屯田见寄韵二首","dynasty":"宋","author":"范纯仁","text":"心为积仁唯岂弟，官因任直少升迁。处常自享荣期乐，早退皆输白傅贤。官路风波今免矣，善人福寿固宜然。谪居未遂归田计，犹欲希风向暮年。仕途三黜信多难，名迹常忧不自完。幸赖圣恩宽罪戾，敢辞閒地尽盘桓。孟生坠甑何能顾，贡禹尘冠岂复弹。俸入虽贫家世事，釜鱼前世已称丹。"}