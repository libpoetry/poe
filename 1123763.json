{"id":"1123763","title":"雨中不出呈斯远兼示成父四首","dynasty":"宋","author":"赵蕃","text":"燠甚宜为雨，晴来又复阴。霜风吹不变，雪霰已相侵。寒且依炉密，泥防著屐深。未能从子去，何暇复梅寻。岁事今无几，来归略未安。若为佳抱发，赖有好诗看。剩欲江村访，却遭天气寒。雪犹思剡曲，雨亦过苏端。湖外频年客，江东迩日归。欲知年事迫，看取鬓毛非。寄意虽梅柳，关心在蕨薇。令余倒芒屦，须子叩柴扉。兄发久已白，弟颜那得红。从今喜朝夕，不复恨西东。耕稼真吾事，诗书是祖风。扶犁有馀暇，把卷不妨同。"}