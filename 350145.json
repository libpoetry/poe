{"id":"350145","title":"一萼红·咏纸媒","dynasty":"清代","author":"程颂万","text":"捻春纤。爇芳心半点，红得到侬边。小炷樱酣，斜弯藕瘦，坠愁低袅微烟。记擘向、谢娘双手，凭玉案、搓作并头圆。水盼熏笼，电回窗罅，嘘暖吹寒。走近碧纱幮里，有银荷未上，还倩伊然。卷欲同蕉，多还束笋，玉栊犹记分笺。笑郎心、较渠还热，裹相思、一寸一缠绵。却怕尖风损焰，背过帘前。"}