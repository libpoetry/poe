{"id":"1213714","title":"饮马长城窟","dynasty":"元","author":"陈宜甫","text":"我来长城下，饮马长城窟。积此古怨基，悲哉筑城卒。当时掘土深，望望筑城高。萦纡九千里，死者如牛毛。骨浸窟中水，魂作泉下鬼。朝风暮雨天，啾啾哭不已。昔人饮马时，辛苦事甲兵。今我饮马来，边境方清宁。马饮再三嗅，似疑战血腥。昔人有哀吟，吟寄潺湲声。潺湲声不住，欲向何人诉。青天不得闻，白日又欲莫。此恨应绵绵，平沙结寒雾。"}