{"id":"215068","title":"汪叔耕见访不数日别去恶语为赠兼简子用子美","dynasty":"宋代","author":"吴儆","text":"负釁得老穷，扫轨事幽屏。跫然罗雀门，有客颀而整。悲欢十年别，樽酒清夜永。妙句时惊人，盈轴肯倾廪。三日语未休，霜寒梦归省。临流分别袂，波光照孤影。重念吾故人，雪屋清灯冷。刘子抱遗经，深井汲修绠。曹子中庸学，天进穷性命。老骥鼓不作，搴旗望公等。天晴风日佳，何时过鼪径。石鼎燃豆萁，冰葅煮汤饼。"}