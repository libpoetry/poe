{"id":"700598","title":"读厓志有感","dynasty":"明","author":"高士蜚","text":"旧迹荒凉何处寻，一从开卷见升沈。英雄万死扶诸夏，天地三人共一心。奇石波涛销宿恨，两厓宫殿锁残阴。哀情吊古寒江远，愁向苍茫寄短吟。岭徼间关勤国日，北云南树望先宫。元戎督塞提孤旅，帝子扶天御六龙。夷夏提防嗟此决，厓门风雨恨成空。只今正气横溟漠，千古回狂障海东。"}