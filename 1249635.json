{"id":"1249635","title":"登金牛台","dynasty":"元末明初","author":"谢应芳","text":"六龙城西吕城东，奔牛古堰卧两虹。谁筑高楼水中沚，野有蔓草牛无踪。河边青苔生白骨，刀创箭瘢犹未没。问知八十一年前，战死当时皆义卒。铁马遁去刘将军，大家牵羊走燕云。二百山河献明主，北驼南象今纷纷。登临且喜得佳客，鞠育青青已堪摘。浮云世事勿复论，一醉西风真上策。"}