{"id":"1236403","title":"再次韵述怀二首","dynasty":"元","author":"陈镒","text":"万事区区磨蚁行，胸中垒块未能平。山深小县春犹冷，溪近层楼月易明。多病未因诗作祟，破愁谩以酒为兵。倦抛书卷支颐坐，闲看飞云弄晚晴。击节狂歌酒屡行，栖迟宦况负平生。流年冉冉青春过，衰鬓萧萧白发明。触事每怜遭语阱，忘机已觉息心兵。飘然归思如风柳，万缕千丝乱晓晴。"}