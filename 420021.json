{"id":"420021","title":"瑞鹤仙 将去后坪","dynasty":"近现代","author":"邓嘉缜","text":"天寒山意净。弹指间、飞红留下爪印。空桑戒回瞬。况衔香鹿扰，忘机鸥韵。情遥别近。看一树、柳烟散暝。最怜他曲磴，重寻换了，前番风景。归稳。犀帷听雪，鹤径吟梅，居然心称。言归又吝。去与住，两难并。争闲云、只向长空舒卷，负了柳明花靓。算何如、早迓阳春，归心又竞。"}