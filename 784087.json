{"id":"784087","title":"留别李约亭明府","dynasty":"清","author":"金朝觐","text":"宦游惟君久，几经沧与桑。治乱若流水，升沈难等量。亦或郁烦恼，亦或欢衷肠。亦或安偃息，亦或食未遑。黔黎殷爱戴，量移来南方。青衣一带水，借润周四旁。榷木众以利，君来成浮梁。岂不擅明察，宽大实所长。岂不念终窘，仁厚实中藏。家既因官累，乃复空宦囊。郭氏旧金穴，无如寝邱良。我作严道吏，频登雅雨堂。石麓但交臂，古樵远相望。惟君处稍久，弹指历三霜。肝胆气相许，芝兰香共芳。为我理疑狱，为我监盘仓。濒行锡我赆，促我治归装。我行勿复念，望君日康彊。茀禄益纯固，晢嗣隆且昌。方今重西事，徵调及邻疆。筹饷县官急，输运出河湟。尤恐浮动众，乘虚作鸱张。所赖上苍佑，今岁获丰穰。目前既难恃，居安讵可常。我去君且住，旧游奚自忘。薄宦等閒事，固穷应惯尝。独念君亲重，图报终茫茫。呜呼知我兮爱我，心结兮心伤。悽怆兮前路，迢递兮故乡。江流兮日远，木落兮天凉。永怀兮不寐，怅别兮何方。"}