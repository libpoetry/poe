{"id":"812154","title":"赤嵌竹枝词","dynasty":"清","author":"孙霖","text":"竹枝环绕木为城，海不扬波颂太平。满眼珊瑚资护卫，人家篱落暮烟横。四季番花总是春，牙蕉香檨满盘新。投来更有菩提果，清供幽斋悟净因。雌雄别味嚼槟榔，古贲灰和荖叶香。番女朱唇生酒晕，争看猱采耀蛮方。二八娇娃刺绣工，呼娘习惯便成风。新妆一队斜曛衬，小盖相携面半蒙。结缘才过又中元，施食层台市井喧。三令首除罗汉脚，只教普度闹黄昏。禾间新搆认农家，遗意犹传毗舍耶。报赛秋成联士女，春来已验刺桐花。除却风风雨雨天，分装急唤渡头船。深秋播种清冬熟，拣得西瓜贡十员。渐消狙犷渐恬熙，大杰巅头立社师。海宇同文臻雅化，爱听童子诵毛诗。出草番儿每拍肩，踏歌欢饮不知年。伊尼无数惟功狗，贸易还徵贌社钱。庶鱼庶草剧难名，每讶寒宵壁虎鸣。一种绿毛么凤好，也誇文采满东瀛。"}