{"id":"567281","title":"伯子云亭有千叶石榴忽作一房如拳","dynasty":"明","author":"徐渭","text":"造化百幻诡，何物保相避。霎然创以呈，俨尔夙所肄。取玉自昆仑，削金役翡翠。博物如司空，傥亦难诘致。扣伯费言辞，伯答未全聩。有蕡榴核仁，无忝竹丛义。既劳花给妆，复取实供馈。符呈百子占，□绝三尸醉。嵌砾孙自繁，胎珠母深閟。辟彼幽闺姬，十年乃始字。灌浇以助长，空劳竭沟澻。修巳法前规，拱桑讵能祟。岂真不能祟，夕拱而朝瘁。矧膺安石祥，可废临谷惴。颇噱甘露人，是觉还是寐。尽杀匪天心，伏甲露帷次。饵虎不以道，竟为虎所食。"}