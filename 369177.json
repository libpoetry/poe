{"id":"369177","title":"金缕曲·送李湘芷大弟就婚蒋氏，吉期上元后一日","dynasty":"清代","author":"杨芸","text":"小语雏尼喜。报星桥、天风吹度，飞仙环佩。恰好良宵春艳婉，墨会灵书题字。仗玉燕、殷勤传意。通体花光看不定，认丰姿、可似青溪妹。香帕软、绣巾腻。九华灯下新妆丽。步琼台、团圞二八，月华明媚。露井桃开红满镜，掩映美人云气。正画阁、远山横翠。十样宫眉京兆谱，倩郎君、彩笔描来细。芙蓉幌，好双倚。"}