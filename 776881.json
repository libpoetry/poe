{"id":"776881","title":"过大甲溪日暮口号","dynasty":"清","author":"洪繻","text":"两山夹溪出，众水中流分。水落群石起，两山相对奔。一水渡未毕，西海已衔半边日。不辨山容辨水声，水声急驶如雷疾。水挟沙石流滔滔，鲸鱼有脊鲲有尻。风雨春秋发洪潦，一溪万窍生怒号。招招舟子指行路，路在溪中乱石处。陵谷今来几变迁，乱石如山流不去。"}