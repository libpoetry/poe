{"id":"1116128","title":"舟行遣兴五首","dynasty":"宋","author":"汪藻","text":"拥衲无馀事，时闻起柁声。水烟犹作暝，霜鹊已嬉晴。淼淼人归路，悠悠岁晚情。秖应江海外，随处著馀生。滔滔千里浪，秖解送人忙。看即成衰鬓，能堪几断肠。系船冰树动，炊黍水云香。惊怪陶彭泽，功名晚更忘。高城吹角罢，别浦载灯归。岁晚客犹去，水寒潮亦稀。一身将影屡，万事转头非。莫倚危樯望，清霜易满衣。霜敛初晴夜，江愁独望人。萧条全浦暝，错落数星陈。老觉癯儒冗，穷遭醉尉嗔。梅花行满眼，莫作后园春。渺渺竟何向，滔滔难与论。雁书鸣笛野，雪缟过帆村。夜寂人谁语，江流月自存。莫令漂泊梦，千里到脩门。"}