{"id":"788913","title":"二郎神","dynasty":"清","author":"孙鼎臣","text":"寸笺寄与，刚算到、隔年离别。任紫绶情牵，绿尊心醉，冷堕半江飞雪。一寸柔肠千回转，冷落到、者番花月。盼春到梅梢，一枝玉瘦，不堪攀折。凄切，镜鸾羞掩，鬓蝉慵贴。再休把闲愁，无端触迕，蹙损双蛾翠叶。春尽鸿归，相思锦字，要与频频细说。休忘了、明岁东风芳约，杏花时节。"}