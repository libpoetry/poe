{"id":"1224121","title":"寄沈少微金华山隐居","dynasty":"元","author":"杨载","text":"岩前通细路，岭外接危峰。梯磴踰千级，烟霞过万重。缘崖收异荈，步壑数长松。隔屋号朱虎，当窗现黑龙。蘅兰争酷烈，桃李角鲜秾。隐士多相过，仙人庶可逢。第能安性命，何患改颜容。炼鼎丹砂熟，倾壶白酒醲。微茫追绝响，潇洒振孤踪。乡里宜同好，他年必子从。"}