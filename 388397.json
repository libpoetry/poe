{"id":"388397","title":"貂裘换酒·与女兄夜话","dynasty":"清代","author":"谈印梅","text":"秋掩重门里。坐西窗、联床剪烛，良宵能几。去日匆匆苍狗幻，尝尽愁中滋味。恨四壁、埋忧无地。蓦念光威分手日，到那时、忆著归宁未。人一别，便千里。名山著述成何计。叹年来、东涂西抹，半供游戏。女伴过从元不少，眼底纷纷弱绮。算谁是、闺中知己。我有吟情抛未得，更怜卿、骨相都寒矣。一灯灺，浩歌起。"}