{"id":"883102","title":"顷过周叔和见故人石应之诗及诸贤和篇大轴邀余继韵久不暇遣因通五夫诸李丈书划然有怀走笔寄之","dynasty":"宋","author":"孙应时","text":"别君二十年，往事飞鸟过。相逢歌慷慨，颇复起衰惰。朱颜各华发，此已无可奈。结庐擅青山，吾独为君贺。示我诸贤诗，三叹不忍和。功名付千载，袖出莫轻作。老去会有死，嗟来不如饿。烛湖旁舍酒可沽，胜日相从同醉卧。"}