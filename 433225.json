{"id":"433225","title":"采桑子 和冯延巳","dynasty":"近现代","author":"顾随","text":"小园三月花开遍，蝶乱蜂飞。镜里花枝。紫蝶黄蜂总不知。年年双燕归来日，伴得春归。误尽心期。肠断黄昏细雨时。窗前种得相思树，待到花开。已是心灰。剩有閒愁上两眉。浮生只当春宵梦，惆怅低徊。莫似前回。立向阶前数落梅。年年江海常为客，试倚高楼。归思难收。柳外弯弯月半钩。物华荏苒都更换，静处生愁。目送江流。一阵霜鸿下远洲。熏笼对倚情无限，月落灯残。旧恨新欢。乍暖春宵复乍寒。百年莫恨生涯短，哀乐相干。此意难判。相别相逢总一般。"}