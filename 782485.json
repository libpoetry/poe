{"id":"782485","title":"留赠原长清张明府稼兰四首 其四","dynasty":"清","author":"戴亨","text":"嘉会能几时，倏忽悲路歧。仆夫宛已驾，势复难久迟。行行更携手，不忍便分离。情怀千万端，欲语先歔欷。歔欷复何言，泪下不自持。仰视云中鸟，历历相随飞。俯察渊中鱼，游泳同陂池。况当甫脱难，与君新相知。从此一分手，会面未有期。人生感知己，岂但惜离卮。何以写中怀，兴言寄新诗。新诗情缱绻，音节怆以悲。上言长相感，下言长相思。"}