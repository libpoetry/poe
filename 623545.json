{"id":"623545","title":"游三石室","dynasty":"明","author":"欧必元","text":"君不见西粤三洞天，都峤白石俱相连。平川突出起勾漏，千岩万洞如蜲蜒。烟云咫尺藏变态，丹书宝篆知何在。怪石岑崟骑不行，斜穿小径蓬蒿碍。前山耸拔势峥嵘，峰腰半作波涛声。久雨溪流成巨浸，听之使我心魂惊。侧向林中闻虎吼，丹成或使青龙守。葛令不曾岭外来，那得此中开户牖。户牖直与天门通，三山海上转濛濛。乘舟弱水何时度，徒看日出扶桑东。西来诸山多岚气，白昼霞光馀此地。冢上年年黄蝶飞，云中烨烨青鸾起。我欲乘之何处求，遥城层阙杳难游。为问清歌饮美酒，何如邓岳使人留。"}