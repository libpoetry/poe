{"id":"577117","title":"金人出猎图为宪使黄存诚赋","dynasty":"明","author":"陈琏","text":"胡地秋高多雪霜，金人校猎来沙场。毡车百辆随戎王，桓桓虎士争跳梁。紫骝叱拨杂骕骦，雕鞍银镫红绒缰。其中者谁膂力强，黄髯似戟双瞳光。弯弓雄视隘八荒，瞥然驰过青山傍。狐兔奚足污镞铓，仆姑一发殪白狼。海东之鸷材最良，畜养日久思奋扬。脱鞲直上云间翔，金眸玉爪不可当。鴐鹅群飞摩青苍，竦身击之绝其吭。雕鹰四出势愈张，血洒平芜多毙伤。戎王对此喜欲狂，举头大笑天茫茫。岂恤士马冻欲僵，且沽潼酪浇枯肠。归来开宴罗酒浆，毳裘狐帽分两行。高烧银烛排红妆，琵琶枨枨间笙簧。戎王嗜酒犹渴羌，诸酋起舞迭进觞。上下胥庆乐未央，不知华月生东方。"}