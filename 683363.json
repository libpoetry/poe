{"id":"683363","title":"晋中得亡妾信志感","dynasty":"明","author":"王世贞","text":"歌鹿初停奏，来鸿已叹离。一棺谁傍汝，两口别称儿。拭泪偷潜滴，关心忍自支。丈夫多意气，元不为蛾眉。苦忆登车日，双眸强暂回。已真成死别，翻更怯书来。玉箸难收恨，朱丝未作灰。和家后园李，子好令枝摧。我更三千里，儿骄女又痴。最怜垂命别，谁作有情悲。旧幌教凉住，空箱傍夜移。戢身无寸土，西閤已先辞。十八年中事，居然一梦非。未论调瑟好，所悯抱衾稀。强粥供啼乳，篝灯问缉衣。辛勤意何限，脉脉付斜晖。"}