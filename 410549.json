{"id":"410549","title":"蜂课蜜和议戍，志德人之赔款也","dynasty":"近现代","author":"金天羽","text":"蜂课蜜，课蜜输香国。当初猎艳摧花丛，花粉狼藉随东风。香桃瘦损棠梨泣，紫罗兰小矜标格。蛛萦花片蝶黏香，姹紫嫣红半萧瑟。高张十万护花铃，羯鼓春雷打未停。酿得春阴如酿蜜，绿章夜奏告行成。行成几日商量妥，花里擒王兵已挫。问君何物媚花神，还种花田供蜜课。故园依旧开蜂房，蜜脾乍满蜂颠狂。厚颜芳杜倾朝醑，蠲忿萱苏闹晚妆。由来崖蜜多风味，紫燕黄鹏并欢喜。乌劝提壶为饷耕，虫呜促织思兵篚。细腰宫里露桃开，岁岁花农进蜜材。口蜜终须防腹剑，妒花风起骇兵来。从知贡祸防轻起，虱蠹花心蜂有尾。金缯流涕说和戎，虫天亦有伤心史。"}