{"id":"721137","title":"归乡七首","dynasty":"明末清初","author":"何巩道","text":"踏到危桥马自停，水边茆屋似晨星。泊多渔艇添新市，榻尽僧门出古铭。日落可怜村路黑，雨多方见草痕青。伤心华表归来晚，谁信千年鹤姓丁。横卧麒麟倒挂藤，万家荒冢绿层层。人间久已传金盌，地下何须点漆灯。十月祭田喧晚获，一冬山径没寒冰。沉吟忽见长松树，闻说狐狸夜夜升。西园文酒久飘摇，空绕黄花认板桥。楼上彩云连夜散，门前烟水几时消。路逢兽迹争传虎，地少人踪忽听枭。独有古松依旧绿，不随秋草共萧萧。学得青歌未白头，也携尊酒上扁舟。杯边枫叶从今落，梦里江声自古流。虹饮远溪明夕照，蝉吟衰柳怨重楼。红挠曳月归前浦，独捻横箫对暮秋。新生溪树尽成围，行过朱门事已非。草满不知何处立，路迷犹似未曾归。井鱼见日穿萍没，谷鸟惊蛇出穴飞。惟有当年垂钓叟，白头犹恋旧鱼矶。路绕荒丘水接天，寂无风雨亦萧然。泪红原不因今日，头白何曾是暮年。百尺藤萝缠古庙，几家烟火隔平田。分明鬼向孤儿哭，犹待清明送纸钱。莫笑孤帆岁暮归，病人常忆故园扉。梅知渐暖何曾落，芹忍馀寒未敢肥。最恨隔船难买酒，只怜临水易沾衣。此时霜月白如尽，老鹘呼风横海飞。"}