{"id":"760435","title":"游罗浮 其十七","dynasty":"清","author":"丘逢甲","text":"罗浮有游客，始自陆大夫。迩来二千年，游者繁有徒。纷纷啖名客，摩勒伤山肤。罗浮古仙人，多半仙之儒。流传但仙诗，不见留仙书。鲁公昔兵解，棋局山中娱。不闻古钗脚，重见神仙都。服食求神仙，往者有髯苏。曾书丹灶字，变易今非初。朝斗坛已荒，洗药池亦芜。我书本意造，下笔犹踟蹰。青城不敢唾，浪墨宁非污！尔徒思铭功，盍勒狼居胥。一笑且长吟，仙酒倾百壶。山灵惊知己，此客千古无。"}