{"id":"1070045","title":"神鱼泓是日与诸公流杯水中如西丘故事","dynasty":"宋","author":"程俱","text":"柳州固奇士，戏好亦幽绝。远怀西丘饮，千古清兴发。徜徉恨无所，盘俎对羁绁。聊为五里行，邂逅一壶挈。神鱼伏山根，渟湛初一穴。侵侵决寒溜，沙石助清越。披莎得盘石，离坐若天设。实觞竞乘流，眩转亦飘瞥。争持或三釂，遇坎时一蹶。欢来朱碧乱，笑罢巾帽脱。相望西丘游，讵易议优劣。"}