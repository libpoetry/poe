{"id":"683461","title":"答子与","dynasty":"明","author":"王世贞","text":"家难飘零岁未还，几惊双鬓坐来斑。椷飞白苧春前雪，梦入青苕雨后山。海内弟兄生死共，天涯音信有无间。羞他桂树丛丛长，浊水清尘不可攀。汝卧寒庐宿草平，朝廷空问孝廉名。长怜越石齐中狱，几废庞公若下耕。万里帛书椷涕泪，十年词笔罢纵横。援琴莫怪难成曲，半入燕山风雨声。"}