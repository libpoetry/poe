{"id":"1236546","title":"蜡梅","dynasty":"元","author":"周巽","text":"镜里素娥容貌改，铅华净洗试新妆。纤葩微沁蜂须蜜，疏蕊中凝凤髓香。苒苒仙姿含淡白，盈盈宫粉带轻黄。先迎蜡雪留孤迹，独倚春风压众芳。缇室阳回迎瑞气，疏林几树吐繁英。舞花美女微含笑，辟谷仙人太瘦生。冰雪光华应三白，肌肤绰约喜双清。残年有客重相见，缓引椒觞话旧盟。"}