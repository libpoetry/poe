{"id":"753330","title":"送别黄皆令","dynasty":"清","author":"朱德蓉","text":"青青杨柳枝，飘摇大道傍。大道多悲风，游子瞻故乡。执杯送行客，泪下沾衣裳。忆昔弭远棹，明月浮景光。杯觞极良宴，歌舞开华堂。好鸟得其侣，举翼双翱翔。胶漆两不解，金石安可方。分袂起仓猝，永夜生悲伤。吴山何渺渺，越水何茫茫。芙蓉凭秋波，熠耀吐幽香。采以奉所思，所思难可忘。"}