{"id":"1112469","title":"木兰花/玉楼春","dynasty":"宋","author":"张先","text":"人意共怜花月满。花好月圆人又散。欢情去逐远云空，往事过如幽梦断。草树争春红影乱。一唱鸡声千万怨。任教迟日更添长，能得几时抬眼看。西湖杨柳风流绝。满缕青春看赠别。墙头簌簌暗飞花，山外阴阴初落月。秦姬秾丽云梳发。持酒唱歌留晚发。骊驹应解恼人情，欲出重城嘶不歇。楼下雪飞楼上宴。歌咽笙簧声韵颤。尊前有个好人人，十二阑干同倚遍。帘重不知金屋晚。信马归来肠欲断。多情无奈苦相思，醉眼开时犹似见。去年春入芳菲国。青蕊如梅终忍摘。阑边徒欲说相思，绿蜡密缄朱粉饰。归来故苑重寻觅。花满旧枝心更惜。鸳鸯从小自相双，若不多情头不白。"}