{"id":"556720","title":"还至别业五首 其五","dynasty":"明","author":"宗臣","text":"驾言俯长河，行行至南浦。荆棘一何深，没我旧时渡。三年滞行旅，今日返其素。阶上兰蕙花，是我昔所树。摇落萧艾旁，芬香日以故。洲渚郁苍苍，瞻彼鸥与鹭。若或见其俦，翩翩翔且顾。往者不可追，来者犹可悟。行矣事者耕，秉耒躬晨雾。寄谢逍遥子，与尔谐中路。"}