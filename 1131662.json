{"id":"1131662","title":"挽江西宋漕三首","dynasty":"宋","author":"廖行之","text":"蚤岁才名画省郎，会纡玉节惠三湘。哀矜折狱人无怨，访问垂心虑最长。不便幽潜遗陋巷，更将文物萃书堂。期公四海皆膏泽，太息思贤殄瘁章。牙筹坐席未全温，尚想星沙恋德门。剡牍方新蠲赋请，忧民不计此身存。平生大乐功何晚，寿相庞眉理莫论。云黯江南失春色，可堪杜宇更销魂。櫑具曾承衣绣迎，学宫仍见选诸生。求文于白远何取，联第如詹时共荣。公自典刑多教化，人谁菑播赖生成。而今未报何侯力，万里神驰两泪倾。"}