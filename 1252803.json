{"id":"1252803","title":"青潭山神祠乐歌三首 迎神青潭山","dynasty":"元末明初","author":"王祎","text":"青潭山，郁崔嵬。窟龙蛇，蓄云雷。繄灵君，此焉宅。欻威棱，霈福泽。灵之游，东以西。雨裔裔，风凄凄。灵之来，霾曀销。庆阴阴，烂昭昭。灵之旂，翠旄披。煜秀华，纷葳蕤。灵之车，朱两辀。靷文霓，驷苍虬。灵之至，形放怫。颜如荼，服如绘。灵殷殷，蔼缤纷。恍兮惚，俨若存。澹容与，晻常羊。盍其留，享我将。灵既临矣，膋萧载馨。灵之格思，鉴我纯诚。我酒既酾，其旨百末。我牲既副，厥角茧栗。侑以音声，函宫吐羽。左祝右巫，秩秩咸序。备兹嘉荐，有肃其承。春祈秋报，熙事迄成。我诚孔昭，岂曰惟仪。假仪荐诚，灵用宴娭。穹穹厚厚奠高卑。高莫可扣卑莫敀，我人中处其俦依。匪灵焉依将孰求，我之依灵岂无期。春秋祀事粤多仪，灵既享矣不我违。嗟我民人苦害灾，灾有扎瘥害旱饥。况有干戈横逆加，惟灵威力善拒排，荡涤妖沴臻蕃釐。丰年穰穰谷如丘，耄耋稚孩逸以嬉，灵之福我匪我私。好生之德体穹示，灵将逝兮不可稽。首下居高拜灵旗，千龄万祀灵之思。"}