{"id":"1116875","title":"司空赠太傅康国韩公挽辞五首","dynasty":"宋","author":"苏颂","text":"厚重资天粹，忠清袭世芳。周臣言谔谔，汉相貌堂堂。见象中台拆，伤时一鉴亡。罢朝仍制服，恤礼厚公王。前日崇明路，初闻撤瑟时。两宫驰道哭，三市辍舂悲。精爽骑箕尾，功名载鼎彝。谁修凤池录，直笔载萧规。文物衣冠萃一门，如公终始见舆言。三登庆历三人第，四入熙宁四辅尊。继世拜封前及后，并时当政弟连昆。汉袁杨与唐萧杜，更有清风在裔孙。甲第初开汴水阳，安车归后体弥康。交游款密情无间，尊酒欢娱兴未忘。怀旧每论场屋事，伤离为惜颍川装。朝来重过里门外，感物思人泪数行。六纪增年福未涯，三公归第宠频加。达逢雨木官虽怕，贤值辰年梦已嗟。中祀牲牢开祖道，太常铙吹送灵车。伤心前月登门后，临别殷勤贶手华。"}