{"id":"191659","title":"借书一首别薛子长","dynasty":"宋代","author":"陈傅良","text":"山阿着柴扉，陋甚谁盘桓。美人此何求，钜竹数十竿。日阅书百篇，尚觉日力宽。欲从我借书，我书何足观。辛勤抱遗经，及此鬓发班。一语未领会，累日不自安。虽更圣人手，亦恐众说谩。况复秦汉下，曾莫修与删。致之获麟前，存者今若干。我无以裁之，望洋久空叹。羡君方盛年，恣意涉浩漫。又闻书少多，不系学缺完。读书固匪易，用书良独难。昨来荷堤上，尝试及孟韩。此话如涓埃，此道如岳山。"}