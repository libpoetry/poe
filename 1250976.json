{"id":"1250976","title":"寓怀呈王太守观","dynasty":"元末明初","author":"王行","text":"把剑欲一舞，援琴思一弹。弹协太古心，舞激壮士肝。弹舞非衒技，深愧相知难。出处分已然，中道敢不安。但恐韶光迈，清霜殒丛阑。所以陋鸡栖，梳刷排鹓鸾。云霄一展举，九万凌风翰。昔似丹穴雏，志薄金琅玕。今同涸辙鲋，鬐鬣摧泥蟠。吐沫不自濡，引领空长叹。至人倾天瓢，何吝一滴悭。毋令东海若，惭绝西江澜。"}