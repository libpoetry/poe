{"id":"494350","title":"寄题九华山书院","dynasty":"明","author":"湛若水","text":"昔年阳明子，为我说九华。夜夜梦此山，令我胸嵯峨。九华同一根，是为大极门。得意何必登，神游九有全。两君开两堂，二侯为赞襄。下上如生平，千载同徜徉。堂在化城外，九华于兹会。甘泉出堂前，堂胜益可爱。诸贤若爱泉，人人有真源。自酌乃自得，且勿信吾言。"}