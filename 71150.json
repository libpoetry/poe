{"id":"71150","title":"任月山少监职页图引","dynasty":"元代","author":"王逢","text":"好风东来快雨俱，夫须亭观《职贡图》。厥酋高鼻深目胡，冠插翟尾服绣襦，革带鞮戺貂襜褕。左女执盏右执壶，手容恭如下大夫。酋妻髻椎将湛卢，五采杂佩相萦纡。转顾飞虎飞龙旟，锼耳者殿帕首驱。璎珞袒跣两侏儒，一擎木难珊瑚株，一戴五琢狻猊炉。神獒髬髵状乳沄，复谁牵之鬈发须。最后峨弁饰宝珠，若将入朝谨进趋。秃奚踉蹡亦在途，锦膊骢带汗血驹。尊贵卑贱各尔殊，经营意匠穷锱铢。唐称二阎道元吴，今也少监称京都。少监材抱岂画史，禹迹曾为帝亲理。河伯川后备任使，无支祈氏甘胥靡。大德延祐贞观比，辇陆航海填筐篚。鸟言夷面远能迩，少监临古不无以。赵公商公暨高李，颉&lt;亢鸟&gt;霄汉嗟已矣。霱云曙开俨斧扆，包茅不入颡谁泚。周编大书王会礼，安得臣臣奉天纪。陋儒作歌歌正始。"}