{"id":"861494","title":"病起","dynasty":"宋","author":"王炎","text":"羸躯方伏枕，冻骨倍加绵。自觉脾为约，医言脉太玄。不禁腰痛楚，仍苦膝拘挛。搔抑方能定，扶持仅可前。缊袍藏被底，炽炭倚炉边。衰谢诚宜尔，风寒实使然。迍邅虽有数，调护不无愆。初日忧难疗，兼旬幸稍痊。是身无实相，何术保馀年。不死方成佛，长生乃是仙。阖棺宁再起，拔宅谩虚传。力岂能加命，人终不胜天。灾生虽或免，算尽必难延。只合情无滞，毋为疾所缠。穷通皆任运，逆顺但随缘。南亩无千斛，西山有数椽。饥当量腹食，困则曲肱眠。此乐人知少，浮休永息肩。"}