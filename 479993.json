{"id":"479993","title":"雪景为毗陵陈公懋赋","dynasty":"明","author":"倪谦","text":"江天雨雪路尽迷，层峰壁立琼瑶梯。苍松冻合玉髯老，翠筱寒压银梢低。屋底幽人常闭户，最爱银华绝纤污。碧窗半启卷书帏，手把青编映轻素。村南有客隐者伦，一肩壶榼来叩门。遥知相对饮五斗，红光满面春风温。人间此景良不恶，林泉似傍兰陵郭。会须乘兴访元龙，共倚江楼招白鹤。"}