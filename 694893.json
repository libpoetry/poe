{"id":"694893","title":"子夜吴歌九解赠李顺德于鳞 一解","dynasty":"明","author":"宗臣","text":"出门望所欢，零雪忽盈尺。岂曰沾吾衣，畏此雪上迹。与君生别离，仨年参与商。谁谓三年久，不如兹夜长。夜半倚梧桐，明月何历历。梧子在其上，可见不可摘。芳草五骅骝，熠熠朝元者。不分黄金鞭，出入依君马。自幼能采莲，兰楫荡前渚。如何莲子心，于今更觉苦。闻君有瑶琴，来自昆仑域。虽未听其声，时时白云色。玉树抽新条，炎炎困赤土。日望天上云，不得阶前雨。自与君相别，剪刀日夜利。君有云锦裳，吾当为君制。手中珊瑚枝，光华掩白日。恐君一见之，疑作君家物。"}