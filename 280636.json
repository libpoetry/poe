{"id":"280636","title":"莺啼序·酬蘅圃见赠，次原韵","dynasty":"清代","author":"李符","text":"年时潞河话别，立垂杨影里。听风铎、催上狨鞯，闻君旋束行李。著綵袖、将车白下，后先野店同沽醉。爱莼香，鲈雪归寻，五里烟市。谁道仙郎，画舸远泛，枉吾庐更易。恨未得、扫叶蓬门，绿蓑偏钓霅水。但幽寻、竹垞小径，剩花础、秋灯红泪。最相思、缝月裁云，酒边题纸。双桥小艇，重访新居，在木奴香际。傍断浦、冷波一宿，篷底星饭，便到西泠，近如邻里。雪醅换盏，夜阑起舞，玉玲珑阁销忧处。浑不知、揽镜形憔悴。挥襟两月，手笺付与青禽，还期挂席鸿底。楼连十四，零落秦淮，嘱歌桡莫舣。只合向、官衙相对，况有故王，台榭堪登，杏将开矣。松窗解榻，竟忘寝寐，粉闱且未分赤管，尽凭栏、携手看朝霁。近来添得吟情，萝带榆钱，半帘压翠。"}