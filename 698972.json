{"id":"698972","title":"柳元谷以所得晋太康间冢中杯及瓦券来易余手绘二首","dynasty":"明","author":"徐渭","text":"遥思冢中人，有杯不能饮。孤此黄兔窑，伴千三百稔。券镪四百万，买地作衾枕。想当不死时，用物必弘甚。尊垒罗宝玉，裹袜贱绣锦。岂有纤纤指，捧此锻泥蕈。存亡隔一丘，华寂迥千仞。活鼠胜死王，斯言岂不审。古人笑不饮，此说岂无见。五斗叫刘伶，哀来泪如霰。嗟彼太康子，冢中亦杯坫。固知好饮徒，无咽可浇咽。杯出黄土中，忽复受倾灌。譬彼避秦人，乃不知有汉。我欲学卢充，诣市卖金盌。庶几遇小姨，知是崔氏玩。"}