{"id":"740401","title":"春仲八日皇十一子召集撷秀山房同人吉通政渭厓茅庶子耕亭钱殿撰湘舲咸在座","dynasty":"清","author":"叶观国","text":"春山扫翠春云浓，曲尘待飏催花风。明湖淰淰舒卵色，时节恰在中和中。西园置酒值清暇，联辉花萼停红。高襟各自屏轩盖，接席特许陪章逢。山房奥旷身未到，洞壑䆗窱莎丰茸。架标签轴杂缃缥，案登卣献兼瓷铜。须臾张镫奏新乐，乐句乃本香山翁。金钗钿合致缱绻，山海碧落追鸿濛。可信古诗皆入曲，《关雎》、《殷武》谐徵宫。人言是日佛出世，八关盛会喧儿童。流传小说谁复订，当歌且对氍毹红。泛杯醲醁色潋滟，挂栏初魄光朦胧。礼宽意优衔感重，辰良景美言欢同。曲终上马各归舍，明发听漏趋铜龙。"}