{"id":"648745","title":"题竹送何士彦宣城训导并寄声袁太守","dynasty":"明","author":"杨士奇","text":"何君璞玉良，产自荆山中。中怀缜而栗，外仪温且恭。家学邃六义，允绍武冈公。顷膺宣城聘，分教侯頖宫。随牍谒金门，考艺趋九重。诘朝奉除书，戒行遽匆匆。经年忝交谊，祖送城之东。何以赠仳别，聊托修竹丛。此植挺特姿，千仞凌高空。生际太平世，盛年须奋庸。启迪贵知本，表率自饬躬。况兹山水郡，昔贤多显融。作兴谅匪难，行当律成功。寄声袁太守，勉续黄与龚。学教同振起，达材佐时雍。"}