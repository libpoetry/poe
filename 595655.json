{"id":"595655","title":"芝田曲送张宪副归维扬","dynasty":"明","author":"区益","text":"桂棹横江鼓阗阗，公旌节兮临芝田。清波楼上少留连，攀公辕兮扣公舷。西施丑兮嫫母妍，莫耶钝兮铅刀铦。茝蘅弃置萧艾悬，鸾凤退却鸡雉先。吁嗟乎，时论倒颠。巢由溷浊蹻蹠贤，使我闻之涕潸然。白日不照伏波船，薏苡翻作明珠传，公今去兮我将旋。芝田之水清涟涟，须臾明月出巨川。括山瓯海光娟娟，照公心事如青天。"}