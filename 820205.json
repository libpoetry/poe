{"id":"820205","title":"己丑六月迪儿始壮为赋古风一章以勖之，时同客潭州","dynasty":"清末近现代初","author":"王易","text":"植桐半亩荫，种竹一帘翠。儿今皮骨坚，吾衰亦良慰。三眼井边庐，是儿试啼地。锦绷裹玉团，尤妙颔如意。天命促文园，孤露才两岁。当栗拜如仪，吊者叹其慧。就学师不烦，临文哦易记。恃宠骄友于，识大宥其细。怒风卷重茅，千载偶然值。信知忧患深，休休平旦气。怜汝失怙恃，游方励汝志。明发会有时，山辉岂终閟。"}