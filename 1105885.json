{"id":"1105885","title":"菩萨蛮 其二","dynasty":"宋","author":"王之道","text":"绿杨低映深深院。春风不动珠帘卷。乳燕引雏飞。流苏尽日垂。绮窗开小宴。娅姹莺声啭。一饷不闻声。罗衣香汗轻。小庭过雨莓苔滑。碧波滟滟池光阔。睡起□雕阑。不言神思闲。晚来调瑟罢。笑语秋千下。高枕绿杨风。隔帘花映红。晴窗睡起炉烟直。香云堕髻娇无力。溪水碧涵空。拒霜深浅红。坠鞭还驻马。缥缈珠帘下。自是意中人。临风休障尘。"}