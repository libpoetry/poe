{"id":"701112","title":"和答友人","dynasty":"明","author":"符锡","text":"此去湖头才几程，芙蕖剩想掇芳馨。绕堤禾黍桔?足，隔水人家烟树青。燕翅风轻雏欲试，马蹄云煖客初经。劳劳尘事空追忆，天际孤峰一草亭。攫虎材微不自程，朅来坰外酌幽馨。小山坐见生秋色，大药谁能驻鬓青。客有可人期看竹，家无一事谩谈经。因君剩爱春湖色，欲买渔舟系短亭。"}