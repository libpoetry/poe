{"id":"1144724","title":"寄赵菊东山长三首","dynasty":"宋末元初","author":"熊鉌","text":"男儿贵神交，何必见颜色。大江有佳士，梦寐不可得。忽来幔亭间，片云不相识。娟娟已在眼，犹此一水隔。澹然幽贞姿，乃是夕英菊。托根九秋抄，霜露凄已肃。我疑灵均伴，只有渊明独。采采黄金花，岂意杜陵曲。胡为此不采，却采泮水芹。圣人望鲁念，彼黍车辚辚。馀泽孟孙氏，管商何足论。新畬有陈根，犹是丰芑春。"}