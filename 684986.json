{"id":"684986","title":"咏史","dynasty":"明","author":"王称","text":"达人志莫测，变化犹鹏鹍。倏忽翔九万，虞罗空见存。庄生挥楚璧，仲连却秦军。峻武薄层汉，高情寄浮云。昔过聊城侧，复经濮水濆。馀风尚不泯，肃肃来清芬。狐白仅一腋，胜彼千羊皮。壮士出片言，万诺空奚为。毛生逢平原，自脱囊中锥。提携十九人，咤彼犹婴儿。一语定从盟，不待日昃时。英风被广座，磊落诚可奇。知人岂不难，长铗声同悲。丈夫一言合，不论故与新。倾盖即相许，白首如路人。夕为牛下士，旦作座上宾。吐论即见收，扬芳及后尘。岂无私嬖谗，不能间其亲。虞卿起相赵，五羖西入秦。一旦鱼水欢，举属疏贱臣。志士慕知己，临风一驰神。谗言信罔极，搆乱成祸媒。不有明哲鉴，谁能知是非。青蝇一朝集，白璧成瑕疵。姬文不见明，宋墨名为隳。贤圣尚云尔，耿耿将谁为。烁金不待燃，毁骨痛莫追。空怀素丝志，宁却贝锦诗。白圭怀魏珠，季子食駃騠。胶漆苟有契，谁能为别离。芝兰生中林，寂寞翳荆杞。岂不擅芬芳，乃与茆芜齿。丈夫昔未遇，憔悴亦如此。范雎快仇敌，苏秦笑妻子。淮阴出胯下，相如困泥滓。悠悠世俗态，落落谁知己。戍役赴关陇，驰车经洛阳。群公蓊云集，节钺何辉煌。炎精启初辉，云定神鼎方。顾瞻瀍涧濒，山川蔚苍苍。脱挽弃道左，蹑履整敝裳。叩军陈便宜，炯目如曙光。析此利害端，吐论何轩昂。咸秦古天府，百二诚帝疆。丈夫镜时机，识此理乱章。一语弃贫贱，笑谈绾银黄。此儒竟何为，空守蓬蓼场。贾生洛阳人，年少有远识。当其痛哭时，汉祚如磐石。其言实非狂，四座为动色。抱火厝积薪，寝食方自得。长沙卑暑地，自古舞鲲窄。吞舟讵能容，骥足诚窘迫。吊湘见微志，感鵩成太息。道大古莫容，夫子亦何极。驽骀服上襄，騄駬弃道侧。卓哉治安书，遗耀在简册。昔人有奇策，折冲尊俎间。何必百万师，出入无时閒。司成久不作，晏婴邈难攀。庙胜久已非，徒兴圣父叹。莫酬突徙薪，赏及焦面颜。神功贵无迹，此道良独难。三卿讥世及，孔华粲若星。尾大恒不掉，拊枝攀根荣。火光倏中微，五竖并列庭。禁兵设兰锜，金彯貂长缨。私门填万轨，指顾山岳平。龟鼎潜欲移，拥弱徒虚名。岂无贤智谋，发言炳中诚。根蟠固已久，大运终就倾。彭薛志已卓，贡公荣未遗。二邴近止足，两疏明见几。朗识洞在初，何劳张械机。功成有代谢，四序恒推移。狂澜方横流，六合飘惊飔。天损不我加，至乐同希夷。凤跃难为枝，龙潜难为渊。骥足不一展，百里枉大贤。士元困已委，文举类左迁。苟足知己明，虚为世所捐。剑埋风胡悲，璞殒卞氏愆。黄钟杂瓦缶，举世方复然。翩翩城隅雀，所产得鵋䳢。孰云小可臣，殷祀乃忽而。正祥不足恃，昏狂祸之基。番番老黄冠，出语惊耄期。嗟哉倪侯馆，得死乃所宜。"}