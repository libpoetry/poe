{"id":"1044230","title":"寄赵大观度支","dynasty":"宋","author":"范纯仁","text":"上天生贤杰，有意康斯民。六十不大用，徒劳何足云。堂堂赵夫子，德与往哲邻。尝冠獬豸冠，血面婴龙鳞。身轻秋叶危，大典虞湮沦。予时忝同僚，附骥愿亦伸。自尔均出处，荏苒十四春。不肖罢蜀使，迂谬众所髌。君独怜其心，抚劳意益亲。特枉廉按车，再宿骖行尘。愧无管氏才，蒙此鲍叔仁。苍皇掺袂去，分老江湖滨。前年易边麾，揖君东都门。君方领部使，迎遇谓可频。不作旬浃别，各走西征轮。后前数舍间，音旨徒相闻。到官但引领，莫觌綦与巾。道大果难合，税冕宁逡巡。投劾勇自丐，就养归丘樊。君志固为得，我怀谁与论。命驾适千里，兹义古所敦。有守念系匏，空望南山云。"}