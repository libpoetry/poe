{"id":"432492","title":"柴市谒文信国公祠四首","dynasty":"近现代","author":"连横","text":"一代豪华客，千秋正气歌。艰难扶社稷，破碎痛山河。世乱人思治，时乖将不和。秋风柴市上，下马泪滂沱。宏范甘亡宋，思翁不帝胡。忠奸争一瞬，义节属吾徒。岭表驱残卒，崖门哭藐孤。西台晞发客，同抱此心朱。忠孝参天地，文章自古今。紫云留故砚，夜雨寄孤琴。景炎中兴绝，临安半壁沈。巍巍瞻庙貌，松柏郁森森。我亦遘阳九，伶仃在海滨。中原虽克复，故国尚沈沦。自古谁无死，宁知命不辰。凄凉衣带语，取义复成仁。"}