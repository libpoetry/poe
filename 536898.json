{"id":"536898","title":"谢生歌七夕送脱屣老人谢榛","dynasty":"明","author":"王世贞","text":"长安送别今七夕，北斗卓地银河昃。此时痛饮不快意，青衣行酒无颜色。呜呜击筑为秦声，和以短铗霜纵横。大白入手葡萄惊，慷慨为尔歌平生。谢生长河朔，奇笔破万卷。日月纵游翱，乾坤任偃蹇。开元以来八百载，少陵诸公竟安在。精爽虽然付元气，骨格已见沉沧海。先朝北地复信阳，一柱不障东澜狂。人握隋珠户和璧，及吐中夜无精光。谢家一瓿椒浆水，晨兴自荐开元鬼。俯仰宁教俗子骂，声名肯傍豪贤起。妻孥生计环向愁，掉头且吟五岳游。青春断不淹富贵，白眼何以干公侯。赵王自是平原君，玳簪珠履三千人。生衣短衣巾角巾，握管从容踞上宾。从此王名贤好士，浊漳往往成清醴。座中谁出夷门右，海内愿为公子死。生岂不恋王家濡，龌龊忍为辕下驹。仰天大笑失所向，忽复束书来帝都。帝都云甍接九衢，委巷独满群公车。剧谈麈尾击唾壶，囊中欲探一钱无。其时卢楠下浚狱，白雪无功白云辱。九歌草就人不知，生也手持向人读。读之未竟泪簌簌，清霜倒飞鬼神哭。绣衣使者从天来，幽谷煖吹邹律灰，欢声欲动黄金台。朝为俘囚夕贵客，生言于楠何有哉。忆初识尔崔都尉，何人不慑回天势。谑浪时存尔汝交，酒盏肯及县官事。乃知豪杰无不可，婴儿世态狎乳虎。片语能令万象归，雄心直向千秋吐。生今去余向何所，生不在天之上、地之下。前不值古人，后不值来者。纵无长绳系汝足，安能一揖轻相舍。为言聚散等流萍，贯月查来可暂停。明年牛女桥成夜，指点依稀见客星。"}