{"id":"687059","title":"出溪四首","dynasty":"明","author":"刘崧","text":"涧底石花青的的，水边杨叶绿疏疏。茅檐过午犹闻碓，钓艇出溪初得鱼。浅水白沙明可数，深溪黄叶静初闻。客心閒得无聊赖，大似幡竿岭上云。岸上芙蓉数尺高，閒居风物苦相遭。兴来不用频携酒，临水看花也自豪。潺潺陂水落沧湾，行子经年且未还。千里赣江何处是，断肠空见越王山。"}