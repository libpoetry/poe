{"id":"721087","title":"集自公房","dynasty":"明末清初","author":"王邦畿","text":"菩提树北戒坛西，禅侣相依好并栖。苔藓喜幽沿地绿，芙蓉宜日与人齐。看将劫火归鳌背，觅得残碑剩马蹄。有月今宵圆未缺，竹篱新粉不妨题。粤台兵半移家去，虞苑僧多奉佛还。荒草久墟戎马地，茅堂新置两三间。门当朱殿明如火，屋背高城隐似山。俗客往来曾不厌，菊花开日有人閒。"}