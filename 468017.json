{"id":"468017","title":"浣溪沙三首","dynasty":"当代","author":"熊东遨","text":"读罢新词强自持，此心犹比少年痴。怕伊不解怕伊知。一缕琴音风淡淡，半帘花影月迟迟。瑶台飞下是何时？昨夜清光照小楼，梧桐未雨韵先流。今朝重敛是何由？一碗青灯难了债，满山红叶恰宜秋。莫因风起便回头。一曲相思欲诉难，潇湘空见月如环。夜深银烛又烧残。拾梦枕边犹带泪，寄书云外恐无端。启窗遥对万重山。"}