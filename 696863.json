{"id":"696863","title":"浮邱八景 紫烟楼","dynasty":"明","author":"姚光泮","text":"楼阁岧峣倚洞天，烟光流紫拥檐前。凭高谩觅升真路，荏苒云间有鹤翩。虚堂暇沐野尘空，景色风光俨画中。一自星辰回郑履，依然佳胜与人同。泉涌珊瑚浸碧池，葛洪丹炼已多时。几回清浅今犹在，酌水何如忆隐之。大雅遥从海上鸣，一时南国重连城。请看彩笔留题处，长共山光薄太清。仙郎天上佐飞龙，曾向丹邱寄远踪。留得亭前双玉舄，白云长护紫霞封。松萝葱郁翠如屏，户敞朱明昼不扃。回首灵游沧海日，依依时有羽车停。紫气氤氲袭翠微，璚花瑶草自芳菲。寻幽散步云林里，挹得仙风满袖归。凤笙吹彻上嵩山，缥缈声流碧落间。夜静疏林清籁度，却疑仙傍月中还。"}