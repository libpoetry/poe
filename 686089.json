{"id":"686089","title":"常德张使君祈晴有应为赋二首","dynasty":"明","author":"卢龙云","text":"张君为政乐难支，露冕听歌穗两岐。乍见污邪愁毒潦，随看原隰转朝曦。丹诚自可苍穹格，黔首仍无暑雨咨。况是冲泥匹马倦，周行千里仗清夷。相府曾传燮理功，风流作郡此堪同。方迎千骑歌来暮，辄为三农愿岁丰。穑事已占虹见外，民愁不在雨阴中。归朝有问闾阎隐，疾苦无须对泽鸿。"}