{"id":"692601","title":"和荅俊斋乡先生二首","dynasty":"明","author":"杨荣","text":"不羡蒲轮迓鲁申，岂图黄阁画麒麟。暮云春树无穷意，鹤发童颜尚健身。行谊己知超俗士，才华真足任词臣。山林自得优游乐，八十年踰又几春。夙慕青云志己申，敢期瑞世比祥麟。恩荣有幸遭明主，效报无能愧此身。位重公孤叨宰辅，职兼翰苑忝儒臣。佳章远寄逢新岁，凤历初颁第五春。"}