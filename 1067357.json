{"id":"1067357","title":"追和柳子厚二诗 其一 读书","dynasty":"宋","author":"谢薖","text":"吾生后渊明，颇亦念黄虞。要知千载外，所学非殊涂。兀坐对圣贤，抚卷一长吁。彼智自明哲，惟狂益昏逾。一源同滥觞，派别乃差殊。我观载籍中，世事何所无。痴人不识古，谓与古人俱。相望何遥遥，清都视积苏。咄此不可献，讽诵聊相愉。嗟哉子柳子，文章盖群儒。速进自贻戚，南冠成絷拘。天孙不与巧，溪神亦为愚。读书虽满腹，何曾救饥劬。乃知伾文辈，要路难齐驱。"}