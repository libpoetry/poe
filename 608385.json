{"id":"608385","title":"琴剑篇","dynasty":"明","author":"区大相","text":"匣中有剑囊有琴，美人昔赠双南金。琴是峄阳之古桐，凝烟拂雾高冈岑。百鸟过之徊翔而不敢下，丹穴之禽经此留遗音。剑是昆吾切玉之劲铁，秋星为铓雪作镡。才动金环神鬼泣，未离宝匣蛟龙吟。一从轩辕战涿野，崩云挥日光华夏。一从有虞奏南薰，卿云白雪流雰雰。感君赠我意，我行双佩之。风烟万里不自保，行藏千古宁须疑。一片清霜吐莲锷，七弦流水含金徽。剑以待风胡，琴以待钟期。世间听曲皆里耳，谁能为我辨雄雌。近闻塞上风尘起，胡骑纷纷渡辽水。又闻帝室赓明良，正风合雅从古始。吾将拭我青萍，拂我缘绮。三战为君渫胡血，再鼓为君洗俗耳。行令四海无妖氛，还坐清风竹林里。"}