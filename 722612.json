{"id":"722612","title":"梦江南  六首","dynasty":"明末清初","author":"屈大均","text":"悲落叶，叶叶落当春。岁岁叶飞还有叶，年年人去更无人。红带泪痕新。悲落叶，叶落绝归期。纵使归来花满树，新枝不是旧时枝。且逐水流迟。相别久，空与梦儿新。已恨花房双燕燕，还憎竹簟一人人。有泪湿红巾。清泪好，点点似珠匀。蛱蝶情多元凤子，鸳鸯恩重是花神。恁得不相亲。愁脉脉，最是暮春初。有梦花中为蛱蝶，无情月里作蟾蜍。不寄数行书。红茉莉，穿作一花梳。金缕抽残蝴蝶茧，钗头立尽凤凰雏。肯忆故人姝。"}