{"id":"688472","title":"题黔阳宝山书院","dynasty":"明","author":"祁顺","text":"唐贤节义动荆蛮，宋令儒经政所关。百世声华青简上，一区祠宇翠微间。鸢飞鱼跃天高下，月白风清鹤往还。想像仪刑增敬仰，瓣香何日许跻攀。赤宝山前一草堂，烟霞如锦石如羊。江流总是英雄恨，化雨犹沾草木香。贤尹作兴文未丧，儒先题咏笔生光。蛮邦声教今沦浃，佩服诗书重五常。白鹿遗风挽易回，黔中书院为重开。纲常大义无终极，道学真源有自来。天上斗牛横剑气，人间山水壮琴台。仰高久切吟边思，拨尽阴何几许灰。"}