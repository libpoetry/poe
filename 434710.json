{"id":"434710","title":"题张运使梦景图","dynasty":"金末元初","author":"王寂","text":"点鞭长算收馀暇，忙里偷閒真倒蔗。北窗鼻息落庭花，一榻清风不论价。平生雅志一丘壑，小梦江山犹命驾。云低平野暗溪树，雨淋层峰补天罅。老农市酒唤归渡，渔伯舣舟枫树下。开囊检得春草句，挥洒短轴争脍炙。夜凉吹笛当抗衡，槐火石泉足更霸。披图撩我倦游兴，念念莼鲈乞长假。与君田里马牛风，蜡屐篮舆趁莲社。画工岂识梦中诗，他日须烦息轩画。"}