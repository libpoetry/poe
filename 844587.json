{"id":"844587","title":"依韵和右达十一兄(1) 呈家大人二首","dynasty":"清末民国初","author":"费墨娟","text":"元亭大手绍扬雄，问字人环绛帐中。得志云龙应作雨，寄情花鸟且吟风。推敲稳识诗心细，阅历深知世事空。绮阁才疏如袜线，愧无珠玉报邮筒。豆花凉雨漾帘波，珠玉传来世不那。弱质自怜梅比瘦，阳春难和墨空磨。敢夸伏女经能受，转恐班门誉己阿。巴曲几番劳击赏，兰闺深处汗颜多。"}