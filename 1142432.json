{"id":"1142432","title":"咏史 苏武","dynasty":"宋末元初","author":"方一夔","text":"中郎出玉门，簜节照绝域。使指未分明，奇祸谁能测。剑钝割不深，一朝来海北。霜风入氍毹，冰雪冻服匿。老羝石女儿，岁久无出息。遣来小居次，无何乳通国。古人凛垂戒，男女及饮食。多少英雄人，此心灭不得。万里十九年，费尽一生力。归来麒麟中，愁绝远山色。"}