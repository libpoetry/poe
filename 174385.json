{"id":"174385","title":"中秋待月以星辰避彩乾坤静为韵分得避字","dynasty":"宋代","author":"郭印","text":"大火西流金用事，四海八荒蟠杀气。风凄露冷雨涔涔，草木山川遍憔悴。天公有眼老亦昏，妙手凭谁刮双翳。一年佳月在今夕，可奈太清云点缀。太威神力宰官身，开阖阴阳本游戏。晚来微念入何许，顷刻氛霾变澄霁。坐客惊起一凭栏，三峨新扫修眉翠。瑶台飞镜贴寒空，流水无声光满地。明吞万象却星辰，影落千岩走魑魅。樽罍预设众初疑，唤得嫦娥乃容易。良夜沈沈桂树高，兴发却嗟清影驶。此时此乐不长有，一醉已拚那敢避。更阑酒尽东方白，望舒迤逦还归辔。我欲从之上广寒，挹取金波洗尘世。"}