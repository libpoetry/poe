{"id":"693818","title":"漫述三首","dynasty":"明","author":"陆粲","text":"蔼蔼都城内，甲第开中逵。赫赫相国门，杂遝贤豪驰。五更中扉辟，来者肩相差。良久磬折入，俯仰前致辞。一言得所欲，喜气生须眉。谁云行多露，进趋当及时。儒生不解事，六籍空覃思。白首著书成，依然卧茅茨。翩翩青云士，才敏复辨强。新除得壮县，三年理归装。侍者绣罗襦，内子八珠珰。辎车阗道周，徒御生辉光。俄闻谒帝阍，台省从翱翔。问之何能尔，贵人亲荐扬。不惜千金资，自喜紫绶长。顾笑范史云，守志徒糟糠。杞子忧天陨，祗为智者嗤。贾生亦无赖，痛哭干明时。出身奉圣主，誓言报恩私。九关虎豹严，白日雷霆施。小臣不自量，抵死陈狂辞。朝为朝堂客，暮为路旁尸。弃捐谁为收，妻子不敢窥。一身既灰灭，安用虚名为。所以漆园翁，甘心效涂龟。"}