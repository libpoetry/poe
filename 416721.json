{"id":"416721","title":"长亭怨慢 过半淞园","dynasty":"近现代","author":"谢觐虞","text":"又离梦、车尘吹起。罨画园林，断肠眼底。镜槛春波，当时欲到恨还未。熏桃染柳，生换了愁滋味。弹泪向流莺，问可有花前铃佩。憔悴。叹娉婷眉影，断送五噫歌里。狂欢海市，忍轻负水边天气。算此后孤燕东风，怎提到、玳梁归计。枉酒眼灯唇，百事为他回避。"}