{"id":"1121179","title":"同年赵左藏挽诗","dynasty":"宋","author":"林希逸","text":"登名三十载，岸帻去壶山。乍入离珠府，不留鸣玉班。同升君弱冠，久别我衰颜。及此吟哀些，伤哉数太悭。客有南来者，云君病本无。信然身是梦，俄尔我非吾。甫脱登山屐，犹倾对月壶。人生太危脆，变幻止斯须。畴昔号宗英，嵚崎恨莫平。晚同蓍用数，早负榜中名。握手虽疏阔，惊心隔死生。白头慈母在，遥想若为情。"}