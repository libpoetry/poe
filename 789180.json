{"id":"789180","title":"满江红 焚旧寄吴门诗文感赋二首 其一","dynasty":"清","author":"王策","text":"极不祥文，久拚付、冷烟消也。开卷处、茫茫百感，泪如铅泻。花骨冷沉黄土月，纸香残染红奁麝。记霜晨、雨夕尽编摩，何为者。凄凉事，重提怕。笔墨债，从今谢。下场头一劫，琴烧鹤化。若有思兮清梦短，更无人处微灯挂。只小窗、一卷楚招魂，消长夜。"}