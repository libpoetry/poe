{"id":"371019","title":"水龙吟·题吴东壁大洋泛月图","dynasty":"清代","author":"厉鹗","text":"凭谁画就沧溟，影连南极摇空碧。茫茫何在，云帆吹送，高秋今夕。蛇种城遥，鳀人国杳，水天无迹。正银涛上涌，冰丸倒射，应笑岸临风帻。为问乘槎此客。挹长庚、几经沦谪。一官寄耳，乾坤奇处，肯教轻掷。身到清虚，胸呑云梦，旧闻嫌窄。看蛮童起舞，澄辉零乱，泻莲花白。"}