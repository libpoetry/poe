{"id":"811811","title":"大悲寺逢僧谢监","dynasty":"清","author":"刘文炤","text":"我来古寺暗销魂，瓦砾盈阶一径存。仅有炉烟凝白昼，绝无钟鼓课黄昏。颓垣雨洗毗卢面，蔓草尘封方丈门。老监逢人萧索尽，殷勤垂泪话开元。一自居庸贼骑来，禁城宫阙望烽开。侍中早弃司农印，监视原非戡乱才。传诏亦曾趋暖殿，佩刀无计御平台。如今头白何人问，风雨柴门永夜哀。"}