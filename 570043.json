{"id":"570043","title":"送吴晋陵赵常熟二太史赐环入朝俱取北意","dynasty":"明","author":"王世贞","text":"词林矫矫并人伦，抗疏那妨丞相嗔。坼地黄河双砥柱，回天白日一金轮。片言色借宸枫重，万姓声传谏草新。拟夺惠文冠太史，却将巾帼赠何人。耦耕沮溺身堪老，三径求羊迹共沦。主圣亲题罪已诏，时清须爱致君身。银鱼法锦联翩复，白虎名经次第陈。岂以豋仙夸去艗，母从遁叟问知津。折余虞仲祠前柳，采自延陵宅畔蘋。两地由来有廉让，可应徒作引裾臣。"}