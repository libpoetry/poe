{"id":"671950","title":"分题百步洪送顾工部","dynasty":"明","author":"吴宽","text":"长河势屈曲，学海遥之东。瞬息泻千里，滔滔若无穷。忽然经彭城，怒发何其雄。千艘相上下，往往惊篙工。昔闻入蜀险，殆与三峡同。行人举足计，聊号百步洪。此地山根绕，微禹安能通。凿石尚磊磊，急流为磨砻。喷射声愈振，石腹疑中空。美哉河渠使，虑殚力弥攻。水利归上国，期成疏浚功。月夜披羽衣，清啸黄楼中。下视瓠子河，枉筑宣阳宫。"}