{"id":"722097","title":"感事","dynasty":"明末清初","author":"屈大均","text":"茫茫一岛是天留，父子经营作首丘。亮在自能存社稷，横来那得更王侯。君臣不肯归鱼腹，舟楫从教到石头。恨绝生降虚百战，桓文事业委东流。堂搆徒劳四十春，虚无宫阙有金银。乾坤不没凭孤屿，日月长存赖一人。事败自应同正命，时危那得作遗臣。三千尚可收馀烬，力为亡诸更破秦。神华缥缈蜃楼中，吐纳风涛有汉宫。一代波臣持日月，十年海外尽英雄。书王虚拟春秋事，窃帝难成割据功。五百岂关无死士，将军不欲令名终。市井多年作隐沦，不须东海更逃秦。英雄自古元无主，华夏而今岂有人。憔悴空教渔父笑，佯狂合与酒徒亲。沧浪清绝无缨濯，散发风前重怆神。"}