{"id":"271731","title":"解连环·用梦窗韵","dynasty":"现代","author":"李岳瑞","text":"万愁纡结。渐黄昏荡暝，暮寒无极。正倚楼、凉月窥人，对衰翠怨红，雁边秋色。梦里婵娟，早魂断、玉京天北。尽哀蝉韵咽，数尽坠欢，总成相忆。年芳自怜浪掷。又霜前细菊，潘鬓添白。凭画阑、西望关情，试回首长安，乱云凝碧。欲托微波，趁双桨、沧江烟汐。指吴皋、夜长露冷，甚时寄得。"}