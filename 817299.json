{"id":"817299","title":"仲夏与诸同人游王园先至明复庵别业即与同往乘兴复至丰台分韵得诗五首","dynasty":"清","author":"戴亨","text":"数椽栖息地，万木翠阴环。时策手中杖，閒看门外山。同人来造次，野石坐斑斓。知尔耽幽胜，相携叩竹关。前度何悤遽，山桃不满园。再游行径熟，几日树阴繁。溪爱新荷色，庭怜旧雨痕。拂林逢故识，隔水问寒温。游兴连朝剧，兹辰遂热衷。山光迎屐齿，松径引樵风。亭榭幽深入，渠荷曲折通。丰台遥在望，觅胜意何穷。游情方恋旧，前路复怀新。清浅溪随屐，呢喃燕趁人。吹来山翠雨，沾我谷皮巾。更喜初晴后，芳郊绝点尘。谈深花渐落，饮罢日初低。醒酒风生竹，烹茶水掬溪。松间云欲去，枝上鸟还啼。临别频回首，烟光满大堤。"}