{"id":"1112406","title":"代上折枢彦质生朝二首","dynasty":"宋","author":"张元干","text":"天扶王室挺生申，瑞启中兴社稷臣。樽俎折冲常自任，庙堂康济更何人。秋风玉帐军容肃，冷月铃斋夜宴新。愿扫妖氛开寿域，衮衣端为转洪钧。秋水为神吉梦随，上公冠佩俨朝仪。风云感遇千龄会，日月依光四海知。笔阵词锋明藻色，龙韬豹略系安危。顽金从此归炉锤，岁岁门阑献寿诗。"}