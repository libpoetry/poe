{"id":"1130744","title":"十三日方斋","dynasty":"宋","author":"韩淲","text":"麦秋蚕月雨收晴，城郭山林到处行。不是惜春寻小醉，忍教投老转多情。啼鹃渺渺翻梁燕，梦蝶蘧蘧出谷莺。记取招邀一杯酒，与君宜戏也宜惊。捉得春风住三日，明年依旧百花香。酒杯满后同谁饮，诗句成时只自狂。金缕声销非幻景，玉华烟散任仙乡。灵山翠滴冰溪水，只这閒情话更长。"}