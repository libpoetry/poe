{"id":"274967","title":"书见素居壁","dynasty":"清代","author":"李兆洛","text":"夙龄忝文学，图史颇贯弗。因缘平仲知，遂辱扬雄荐。仇书入虎观，作赋奏金殿。一朝拜恩命，绾绶出山县。童律幸可通，磔狱苦非练。聱聱听搒捶，屑屑领簿案。徒隶陪侍从，侏獶侧欢宴。腰低骨已折，口恧心屡战。尘颜怯持镜，自揣久淄变。经营数间屋，聊用置几砚。破书百余卷，中有古英彦。相从理素业，冀见本来面。怀居谅为愧，成性习其便。土思日悄悄，寓也何所恋。"}