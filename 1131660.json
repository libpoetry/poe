{"id":"1131660","title":"和四十五叔庆谦子过省二首","dynasty":"宋","author":"廖行之","text":"行年五十尚青衫，耿耿胸中负不凡。那意宁馨联桂籍，祇知清白映冰衔。平生济叔耽周易，何日商宗起傅岩。好上公车治安策，绿缇飞诏下方函。长笑痴儿恋戏衫，拖泥带水漫卑凡。何如一动君王听，不入徒劳簿尉衔。细水循除空㶁㶁，泰山终古镇岩岩。可怜司马身华宠，晚作谀书拟奏函。"}