{"id":"507534","title":"汉武帝将军柏歌","dynasty":"明","author":"李昌祺","text":"茂陵求仙期得仙，思骖玄龙飞上天。密函秘检事封禅，宛马驰来崧岳前。崧前独爱三树柏，锡以官名表殊特。至今犹说是将军，香叶屯云凝翠色。当时立心隘八埏，一举欲息昆崙颠。穷兵渎武事远略，此岂解有冲升缘。秋风辞哀萌晦早，王母桃花几回老。金茎瑞露成清泪，珠襦玉匣埋荒草。羡渠老寿在名山，驻龄弗藉文成丹。诙谐获听方朔论，侍从曾识枚皋颜。秃枝锐干如铜铁，傲雨凌霜古皮裂。地籁朝惊万壑风，精灵夜泣三更月。武皇不归时代迁，遗尔臃肿烟霞边。固疑孔桧颇相妒，且喜社栎能忘年。武侯庙废摧千丈，新甫之材闻斲丧。若论秦皇避雨松，雨松亦是平交行。"}