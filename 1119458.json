{"id":"1119458","title":"次韵李寿卿明府忆梅","dynasty":"宋","author":"陈造","text":"不分无花空折枝，探梅要趁未纷披。忆常月地携筇去，似许风裳倚竹时。庄蝶认香怜梦短，墨君写影竟谁欺。故人底事江南北，驿使来时仅好诗。炯若横陈耐冻枝，清篇细读更重披。即令扶病揩尘砚，痛忆寻芳载酒时。政使雪霙来眼底，却愁霜鬓被花欺。暗香疏影君能事，何处羁人敢语诗。"}