{"id":"771213","title":"木兰花慢•壬戌展重阳，集次公寓园","dynasty":"清","author":"陈匪石","text":"记牛山绝顶，每持泪，饯重阳。又一抹秋烟，两开丛菊，帘卷西堂。行行。唳空雁过，带斜晖、阵影入苍茫。边讯瓜期柳戍，归心菰饭莼乡。霓裳。吹下天阊。邀玉笛，动明珰。问能几消磨，前宵微雨，昨夜繁霜。思量。岁寒近也，舞西风、庭树叶初黄。无醉无醒最好，此时此会休忘。"}