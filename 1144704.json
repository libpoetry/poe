{"id":"1144704","title":"夜凉偶题寄子中弟","dynasty":"宋末元初","author":"龚璛","text":"夜凉细雨枇杷树，相送无眠到枕前。何时酿熟山中酒，却数东游二十年。岁岁言归归未得，家书不复送归期。看云忆弟在何许，三百里程长别离。石门小坞五州南，二父遗基履见庵。租户田间斲秧马，墓人雨过扫松蚕。五岳名山终遍游，今人那复晋风流。向来婚嫁无难事，及至中州见白头。吴中粳稻甲天下，我种薄田当水涯。梅霖本为岁太旱，百亩其如数口家。"}