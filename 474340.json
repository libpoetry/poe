{"id":"474340","title":"题黄山谷书黄龙禅师开堂疏","dynasty":"明","author":"黎民表","text":"钟陵行押称第一，早岁已入兰亭室。转运应知腕有神，掣颤尤工老来笔。学诗唯许杜少陵，翰墨黄州乃其匹。宋人岂解识真龙，天厩骅骝纵奔逸。籍名党锢疾如仇，白首黔阳作系囚。平生正得参禅力，万里危途百不忧。黄龙老宿尔何子，槁目曾识东家丘。相酬妙语千金直，能使芳名万古流。擘窠何人勒翠琰，野火不肯焚银钩。何年拓本来燕市，惨澹无人知满字。金门久客逢休浣，北牖临风自粘缀。发短谁知心尚长，侧釐尚望君王赐。"}