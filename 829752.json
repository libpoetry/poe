{"id":"829752","title":"论诗六绝句","dynasty":"清末近现代初","author":"柳亚子","text":"少闻曲笔湘军志，老负虚名太史公。古色斑斓真意少，吾先无取是王翁。郑陈枯寂无生趣，樊易淫哇乱正声。一笑嗣宗广武语：而今竖子尽成名。一卷生吞杜老诗，圣人伎俩只如斯。兰陵学术传秦相，难免陶家一蟹讥。浙西一老自嵯峨，门下诗人亦未讹。祗是魏收轻蛱蝶，佳人做贼奈卿何。时流竞说黄公度，英气终输仓海君。战血台澎心未死，寒笳残角海东云。快心一叙见琴南，闽海诗豪林述庵。老凤飞升雏凤健，龙门家事有迁谈。"}