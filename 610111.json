{"id":"610111","title":"夜梦林简斋先生","dynasty":"明","author":"韩上桂","text":"简斋先生臞鹤姿，赋性简淡追希夷。予少登堂蹑履綦，道德懿远真吾师。说易搆旨参庖羲，太羹不和大音希。使我听之意忘疲，玄言默化春丛滋。运乖遇蹶多所违，寒虫寂寂低绛帷。夜来辗转如有思，梦寐啽呓一见之。清词微笑恍平时，悠哉不晤慰渴饥。醒视薄雪委阶墀，朦胧片月色相疑。怅望美人水之湄，屈指往事中情悲。伯鱼先逝伋为谁，大德不嗣箕绪微。当年授受竟奚为，我之罪矣夫何辞。"}