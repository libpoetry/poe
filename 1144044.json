{"id":"1144044","title":"次韵志归十首","dynasty":"宋末元初","author":"方回","text":"远望舒长啸，幽跧发永叹。能诗今不少，得句古云难。涉世颠毛白，希贤寸腑丹。他乡仍故国，何处可求安。老不任时栋，穷犹宅士乡。端能甘澹泊，未觉厌荒凉。古井深泉冷，閒庭异草香。田翁来问字，略为说偏傍。痴与狂皆有，贫兼病亦应。屡尝三斗醋，不梦一条冰。买药凭船贾，分茶谢冢僧。短衣射猛虎，老矣竟无能。还家五月初，倏忽又旬馀。凉剂医羸马，尘编磔蠹鱼。小迟延客饮，作急报儿书。歙睦频来往，何时永定居。添竹复添花，清阴一倍加。病身思灼艾，暑节近浮瓜。晚景今如许，初心岂有他。甘贫仍守拙，肯羡五侯家。解语莺能巧，交飞蝶许狂。苔纹深碧毯，榴靥竞红妆。粗已成幽圃，犹当筑小堂。未妨无暑药，熟水紫苏香。楸局堪谁对，铜壶拟共投。高轩能坐致，浊酒岂难谋。林鸟供歌吹，园蔬当馔羞。谓无忧不可，聊以此消忧。谯国资深入，彭门纳晚成。至今为癖习，自幼有常程。朽老宁孤瘦，飞扬勿剽轻。悬知千载士，肯竞一时名。书盍多多读，诗须细细评。后生才染指，半道遽寒盟。直取珊瑚出，宁争熠耀明。伯牙弦已绝，举世喜筝声。近城一耕叟，仅有使牛能。人似愚偏寿，家由俭故兴。不知求仕宦，未省结交朋。笑我儒冠误，今如退院僧。"}