{"id":"1131228","title":"史敷文挽词","dynasty":"宋","author":"楼钥","text":"八行诸孙盛，三公嗣子贤。连收四鹗荐，祇欠一青毡。郎省刑章肃，侯邦政誉传。平生忧国意，赍志入重泉。学问源流远，乐哉贤父兄。人琴亡旧曲，风木怆寒声。深痛几成毁，沉痾汔丧生。孝恭无可憾，犹得傍佳城。少小相从久，自惭雌甲辰。交情日加厚，姻好晚逾亲。别去惊葭律，归来见棘人。西庄行乐地，望断为沾巾。"}