{"id":"504677","title":"笑问镜中客","dynasty":"明","author":"郑潜","text":"笑问镜中客，胡为太瘦生。非关作诗苦，岂为慕时荣。毋乃禀受薄，况当灾患婴。忧国常恻恻，立身独茕茕。粝食每不饱，壮怀空自倾。夙耻混污浊，何由表忠贞。汝舌虽能言，莫与众口争。汝足虽能履，焉敢万里行。飞霜侵汝发，浮云翳汝晴。握短奚用沐，视远不复明。草堂谁与赀，石田难为耕。功名淡无味，山水故多情。为尔正衣冠，勉尔和音声。药石但稍稍，思虑徒营营。应接莫违俗，隐显毋近名。近名应害道，违俗反自轻。客笑竟不答，掉头气未平。掩镜转危坐，煦煦朝阳升。"}