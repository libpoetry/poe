{"id":"1130235","title":"瑩中南归至衡阳作六首寄之","dynasty":"宋","author":"释德洪","text":"回雁峰前醉眼醒，卧看波影蘸空青。起来一笛春风晚，万里无云月满汀。醉里南游亦偶然，归来客舍梦初圆。袖中沧海烦倾出，要看毫端浪拍天。喧热婆罗大火聚，无厌足王刀锯场。闻道饱参俱透过，来寻初友见清凉。争道头陀再应缘，那知南亩不陈鲜。君看提起超情句，马得幡竿尾指天。礼拜起来无伎俩，拈花笑里有精神。何如眼倦抛书睡，一枕雷霆撼四邻。笑看痴蝇遭唾涴，绝怜香象截流过。归来儿女团圞坐，嬴得心如古井波。"}