{"id":"433594","title":"消夏杂诗","dynasty":"近现代","author":"温倩华","text":"荷香一缕晓风吹，槐院浓阴日上迟。小立闲庭无个事，花间细数露珠儿。抛书人倦昼如年，金鸭香消断续烟。八尺桃笙凉似水，梨云一枕梦游仙。自将冰剪镂银瓜，细碎花痕晕绿华。艳说海棠红烛照，此灯应合照莲花。一弯眉月上梧桐，散尽馀霞一抹红。人意最佳新浴后，轻衫小立藕花风。帘筛碎月一天凉，小憩藤床觉梦长。睡起忽惊枕函馥，鬓边新堕夜来香。晚风庭院纳凉时，戏扑流萤绕短篱。生小情怀犹未减，阿娘嗔说太娇痴。一服清凉沁齿牙，银刀细剖绿沈瓜。午窗寂静无聊赖，小注清泉学灌花。日长心事付棋枰，一局敲残夕照明。悄立桐阴负双手，閒中静听乱蝉声。明湖十里波如镜，双桨临流俗虑空。羡煞采莲人说道，儿家却住藕花中。"}