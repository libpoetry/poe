{"id":"55721","title":"题滕孟章送金司税明远文后","dynasty":"明代","author":"刘溥","text":"滕君文章不轻作，滕君情怀绝倾倒。如今尤信古人言，文章有神交有道。昨日为文送知己，士林往往皆称好。复来珍重索我诗，我诗近来绝草草。第愧未得交其人，始向文章见怀抱。万里长江炯秋月，一片春云丽晴昊。走向离筵与相见，气宇孤骞更文藻。不揣新知赠一言，莫负文章自须保。"}