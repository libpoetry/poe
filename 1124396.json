{"id":"1124396","title":"叔父生日","dynasty":"宋","author":"项安世","text":"新年一百二十日，此酒年年须共斟。竹岭松溪仙派远，龙山梦泽寿乡深。戎葵百段缠头锦，卢橘千丸买酒金。造物商量供酒费，怕教一事恼闲心。黄尘赤日万家团，中有金茎露一盘。酒气薰天心独醒，市声摇屋鼻方鼾。长生只用仁为药，至乐惟将静作欢。嘉庆堂前齐指处，鬓毛如雪脸如丹。一年生日最佳时，三老团栾总秀眉。北榭空明新眼界，东床消息称心期。竹林风景长宜酒，椒颂年华剩索诗。试拂两弦听细摘，曲中元是閟宫词。蓂花秃尽大椿生，月色昏时寿宿明。眼见扶疏都变密，气钟和淑更能清。弟兄相对谈前事，门户如今尽慰情。除却偷闲无善颂，暮年多暇即为荣。"}