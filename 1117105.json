{"id":"1117105","title":"己丑除日二首","dynasty":"宋","author":"苏辙","text":"阅遍时人身亦老，卷残旧历意茫然。髭须白尽无添处，甲子重来又十年。酒俭不容时一醉，堂成且喜夜安眠。春秋似是平生事，屋壁深藏付后贤。橘红安稳近谁传，鬓雪萧骚久已然。梅柳任教修故事，蚕丝聊与祝新年。敲门贺客辞多病，守岁诸孙听不眠。粗有官酤供夜饮，一瓶浑浊且称贤。"}