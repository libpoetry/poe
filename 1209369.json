{"id":"1209369","title":"和南质张学士敏之见赠七首 其五","dynasty":"元","author":"耶律楚材","text":"云飘飘，水萧萧，一灯香火过闲宵。神清半夜不成梦，书帷风细扬微绡。运应昌期王者起，自愧文章输杜李。窃同居易了无生，谁羡葛洪学不死。一榻蒲团膝足容，翛然丈室塞虚空。翻腾密藏明佛日，淘汰机缘振祖风。丹凤冲霄何绰绰，失晓呆郎徒矍铄。人间取舍本千差，世路穷通如六博。幽人啸咏水云边，劫外光风自一天。闲来石上栽红莲，水无波浪火无烟。"}