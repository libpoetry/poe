{"id":"286872","title":"高阳台·自题河桥梦影图","dynasty":"现代","author":"夏孙桐","text":"碧海心长，稠桑影短，回思梦境无端。一语难申，惟余脉脉相看。玉箫猜拟重逢约，赚韦郎、到老凄然。剩尘纨。月黯河桥，画意荒寒。同谐吉兆终成幻，更履霜入操，承露移盘。翻覆沧桑，徒惊何世人閒。白头今日如仍对，怕鸱夷、料理都难。只魂牵。先垄松楸，江上青山。"}