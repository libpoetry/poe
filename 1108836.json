{"id":"1108836","title":"记小圃花果二十首 笑花","dynasty":"宋","author":"刘克庄","text":"借问缘何事，年年带笑容。春风无可笑，止有笑衰翁。勤披莱子服，种汝奉高堂。汝自忘忧尔，吾忧未易忘。果核无殊性，惟榴有北南。红榴满天下，不似玉榴甘。昔移红白种，同种谢池中。一朵不留白，两池皆变红。苦爱堂厨美，獾郎喜覆羹。饱食林下笋，输与邵先生。的皪开雕槛，氤氲入绮栊。何须傍班马，卧起二花中。但见空林摘，谁知园户馋。诏书免包贡，野老可分甘。生长古墙阴，园荒草树深。可曾沾雨露，不改向阳心。清泉浇后活，夜雨剪来新。有客陈三韭，无钱致八珍。陶子沉酣汝，刘郎佩服之。元来天地内，乃有两东篱。古有如瓶李，得之海上仙。如何阿戎辈，钻核怕人传。累累生满树，知我老而饕。绝胜齐三士，轻生为二桃。曼卿仙不死，隐隐素骡嘶。走入芙蓉里，花心路忽迷。雨恼颦西子，晴扶睡贵妃。老夫方入定，为尔一撩诗。丛生山上下，影在月中央。受性老弥辣，开花晚更香。忆昔矜容色，如今懒抹涂。谁能面皮皱，施粉又施朱。春令园中本，移来村墅中。大官今却献，黄帕不来封。清旦书窗外，深丛茁一枝。人寻花不见，蝶有鼻先知。老景欢悰少，看花偶出嬉。相随惟一肩，锦伞欲何施。开落元无准，秾华浪得名。今朝俄绿暗，昨日尚朱荣。"}