{"id":"338763","title":"高阳台·玉案花芬","dynasty":"清代","author":"许禧身","text":"玉案花芬，金炉香袅，桐阴竹径纵横。罗样仙云，纤纤微月光生。此心已是沾泥絮，奈抛开、欲罢难平。太零丁。露电光阴，转眼浮萍。谢庭冷落归何处，念膝前婉顺，每出真诚。天杳瑶台，倩谁传语衷情。残更远听声声碎，入纱帏、梦也无成。最堪惊。泪结衷肠，双鬓星星。"}