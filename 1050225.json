{"id":"1050225","title":"赠上蓝晋禅师","dynasty":"宋","author":"郭祥正","text":"泐潭月公晦，其禅妙诸方。传之晋伯明，独步入豫章。一登上蓝座，日月迥辉光。问法瞻丈室，方广不可量。人人得甘露，灌顶心清凉。又通世俗书，落笔皆文章。众鸟难悉名，卓然唯凤凰。羽仪下云霄，五色在山冈。先帝昔临御，京城开宝坊。明诏求法才，众老争低昂。惟师不妄念，安之如太行。乃知北远师，驾幸不下床。所传信匪讹，千载两相望。篁竹架清风，乔松裛寒霜。回心剃须发，永愿陪翱翔。"}