{"id":"878326","title":"杂兴 其三","dynasty":"宋","author":"刘克庄","text":"欃枪初疑附，直为饥所驱。酸寒仰鼻息，飞走受指呼。边臣失驾驭，积渐骄灌夫。一朝怒螳臂，跳踉何其愚。李陵出偏师，毙之如拉枯。零落残部曲，相与奉杨姑。去为鞑行省，蟠据兖郸区。其子少而黠，亦颇涉猎书。耻父污国史，讳人呼逆雏。拜表举全齐，献之王会图。遂救东隅失，许称南面孤。功名虽不终，忠孝焉可诬。不知战场内，曾有庙貌无。吾尝草二麻，何处陈束刍。"}