{"id":"1120178","title":"和通判九月望日始见菊花二首","dynasty":"宋","author":"陈襄","text":"月满霜飞菊始华，幽丛冷落带烟斜。篱边过却重阳酒，泽畔谁怜野草花。湖学先生归解组，安州司户老居家。皆因晚节无人用，陨涕临风为尔嗟。灼灼秋英缀露华，白衣不见日空斜。细看未减重阳泪，更晚犹胜二月花。城里好山何处寺，门前多竹甚人家。直须载酒频来赏，莫为衰迟便感嗟。"}