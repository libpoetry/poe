{"id":"614671","title":"送余士翘之教东官","dynasty":"明","author":"韩日缵","text":"弱冠擅奇颖，芸编启秘扃。微言探坠绪，儒行仰先型。标格谁当似，文心况复灵。一生甘作蠹，四十尚囊萤。卞玉宁辞刖，庖刀正发硎。不妨秦博士，犹是汉明经。鳣兆开南国，鹏抟起北溟。谈知君岳岳，衿见子青青。秋色珠江冷，春宫苜蓿馨。客途双别泪，世事一浮萍。壮志嗟流落，清襟豁杳冥。去家看复近，铩羽戢还宁。问字屦常满，论诗杯不停。莫愁音寡和，终有子期听。"}