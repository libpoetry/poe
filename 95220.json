{"id":"95220","title":"题沅陵县治廊轩","dynasty":"宋代","author":"赵蕃","text":"昔我过此屋，四壁蔽莫窥。屋外何所有，榛草连污池。今我重来过，壁去檐竹垂。榛草既除屏，洿池出涟漪。檐前复何有，江上山参差。山穷望不穷，所恨眼力遗。主人要命名，名泛境不随。昔闇今则廓，曰廓咸谓宜，慨兹一室尔，系在治不治。除昏与致明，可不念已为。游焉且息焉，舍斯复何斯。岂惟君是规，我亦因得师。"}