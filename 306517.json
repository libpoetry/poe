{"id":"306517","title":"木兰花慢·问仙人去后","dynasty":"现代","author":"黄咏雩","text":"问仙人去后，沧溟路，几扬尘。奈石兽眠苔，铜龙啮锁，门掩斜曛。逡巡。摸碑读罢，听霜钟、敲断古今魂。落叶漫寻行迹，半林鸦影黄昏。花身。不掩啼痕。襟袖冷惜愁薰。念绿章夜奏，海棠乞护，孰礼瑶真。芳春。甚时暗换，望关河、秋色怨寒云。十国春秋如梦，百蛮烟水含颦。"}