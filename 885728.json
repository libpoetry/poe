{"id":"885728","title":"代上庠同舍上廷评","dynasty":"宋","author":"许应龙","text":"忆昔弱冠游芹宫，颍川先生振文风。跹跹媚学比如栉，抠衣执经函丈中。何人才识最奇伟，惟公表里圭璋粹。学精姬公经国书，赋飘司马凌云气。词场价涌荐争魁，赐也何如敢望回。一别星霜踰十阅，侧耳誉声轰如雷。翩翩荐鹗翔西浙，一飞直上黄金阙。排云披腹呈琅玕，蟾窟仙枝径攀折。枳棘难淹鸾凤栖，金科得隽易如携。趋归立拜廷评命，青琐黄扉指日跻。屈指曩年同砚席，五人已作龙门客。乡书黉舍多有之，碌碌未能著奇节。著鞭无若祖生先，策足要津仪班联。自笑尘踪犹隐雾，拭目亨衢问天渊。绨袍恋恋故人意，堕履遗簪未捐弃。不求而荐佩私恩，高谊如公今有几。虽然前事已参差，荷借邹生律再吹。苦无好语为公谢，抖擞枯肠成此诗。"}