{"id":"798751","title":"兰陵王 寄怀许少白蓟门，依清真四声","dynasty":"清","author":"杨玉衔","text":"斗杓直。斜倚长空荡碧。燕台树、春信几番，隔岭梅花暗无色。貂裘敝去国。忘识。东华旧客。桑沧恨、追话旧游，珍托云鸿去书尺。蛮江记萍迹。正鸟寄回樯，鸥笑争席。饥驱何补泉明食。剩压袖诗重，伴装琴古，归帆风利破数驿。怅人阻南北。悽恻。怨怀积。耐烛影秋寒，花事春寂。烟波渺渺苍无极。况触恨杯酒，閟音亭笛。西崦曾翠，剪赠我，晕砚滴。"}