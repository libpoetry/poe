{"id":"563441","title":"泰山高次王内翰司献韵","dynasty":"明","author":"王守仁","text":"欧生诚楚人，但识庐山高，庐山之高犹可计寻丈。若夫泰山，仰视恍惚，吾不知其尚在青天之下乎，其已直出青天上？我欲仿拟试作《泰山高》，但恐培塿之见未能测识高大，笔底难具状。扶舆磅礴元气钟，突兀半遮天地东。南衡北恒西泰华，俯视伛偻谁争雄？人寰茫昧乍隐见，雷雨初解开鸿蒙。绣壁丹梯，烟霏霭䨴。海日初涌，照耀苍翠。平麓远抱沧海湾，日观正与扶桑对。听涛声之下泻，知百川之东会。天门石扇，豁然中开。幽崖邃谷，襞积隐埋。中有逐世之流，龟潜雌伏，餐霞吸秀于其间，往往怪谲多仙才。上有百丈之飞湍，悬空络石穿云而直下，其源疑自青天来。岩头肤寸出烟雾，须臾滂沱遍九垓。古来登封，七十二主。后来相效，纷纷如雨。玉检金函无不为，只今埋没知何许？但见白云犹复起封中，断碑无字天外日月磨刚风。飞尘过眼倏超忽，飘荡岂复有遗踪。天空翠华远，落日辞千峰。鲁郊获麟，岐阳会凤。明堂既毁，闷宫兴颂。宣尼曳杖，逍遥一去不复来，幽泉呜咽而含悲，群峦拱揖如相送。俯仰宇宙，千载相望。堕山乔岳，尚被其光。峻极配天，无敢颉颃。嗟予瞻眺门墙外，何能彷佛窥室堂？也来攀附摄遗迹，三千之下，不知亦许再拜占末行。吁嗟乎，泰山之高，其高不可极，半壁回首，此身不觉已在东斗傍。"}