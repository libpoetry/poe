{"id":"1141234","title":"赠陈教谕","dynasty":"宋末元初","author":"熊鉌","text":"每惟斯道南，七闽小邹鲁。考亭四书学，日月行万古。我生亦何幸，私淑欣有遇。南来证文献，令人动遐虑。斯文欠统一，正学真一缕。莆阳礼义国，敛衽殷黼冔。缅思东湖集，复斋接前绪。至今耆俊多，渊源此其祖。德闳有闻孙，邂逅快披睹。儒先教化地，师传盛称誉。教成畀邻邦，祖训有遗矩。岂但美彼芹，更思甘棠树。一邑召可行，尽分皆有补。十室有忠信，矧此万家聚。派近源可寻，我来重瞻溯。当年弦诵声，溪水自东注。典刑前辈人，溪山正堪数。安得杖屦陪，安溪溪头路。"}