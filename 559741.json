{"id":"559741","title":"寿臧文刚医者父伯英翁八十","dynasty":"明","author":"曹义","text":"有客有客栖东蒙，庞眉皓首颜如童。风流不异渭川老，矍铄宛似商山翁。少年学得卢扁术，济人利物多阴德。橘井香泉涵碧空，杏林花雾蒸春色。昨宵南极散光芒，天开华旦呈嘉祥。人生七十古来少，年登八帙尤非常。寿既高兮聿多福，阶下芝兰何簇簇。玉斝频斟寿酒香，綵衣戏舞春风馥。春风堂上列华筵，筵前称寿来群仙。丹桃满盘竟何祝，愿与龟鹤同遐年。"}