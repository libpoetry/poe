{"id":"594207","title":"金陵曲","dynasty":"明","author":"欧大任","text":"三山二水帝王州，南朝昔日爱风流。朱扉画栋鸳鸯殿，绮翼雕甍翡翠楼。槃上金灯停白鹤，壶中铜箭咽苍虬。薰垆苏合频移座，羽帐流苏半上钩。婵娟夜向窗前度，倾城二八留人住。一曲能歌杨叛儿，谁家更有莫琼树。碧玉何年始破瓜，可惜风光荡子家。不羞并命娇春鸟，愿作同心照日花。点黛图黄纷旖旎，褰芳拾翠斗繁华。桃叶岂堪留几月，竹枝闻已下三巴。惟有采桑南陌里，使君五马车曾止。夫婿东方千骑归，君看日暮红尘起。"}