{"id":"811195","title":"客邸晚怀","dynasty":"清","author":"丘逢甲","text":"西山残照下城阴，萧瑟天涯客思深。风雨暖寒诸弟梦，关河眠食老亲心。消磨侠胆犹看剑，留恋同声未碎琴。绕遍南枝何处借？夜乌啼急正投林。百粤山河霸气凉，干戈初定客还乡。愁心似海犹添水，短鬓惊秋早欲霜。醉尉径能欺李广，冷曹应共笑冯唐。豪情倜傥销难得，又听城笳送夕阳。"}