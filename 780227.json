{"id":"780227","title":"天香 杨妃出浴图，用小苏潭韵","dynasty":"清","author":"叶绍本","text":"秘殿风薰，绮窗云暖，屏山八尺初展。蕙质凝脂，兰汤沃雪，摇动翠鬟微颤。罗巾轻拭，怕婴体、肤痕一线。分付牢钓屈戌，莫教潜窥人赚。闲听侍儿低唤。算沈香、已排芳宴。恰把云翘徐整，粉凝酥汗。为问春风灵液，是谁称、宫庭葛衣浣。可惜华池，蓬莱清浅。"}