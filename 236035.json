{"id":"236035","title":"喜入杉岭·行尽山岭头","dynasty":"宋代","author":"李吕","text":"行尽山岭头，欢喜入乡关。忆昨冒雨去，寒涩亦多端。处登粮纲船，出入狗窦宽。水涨泊无岸，水落浅凑滩。直待负水顺，摇舻离江湾。虺蜴微细物，托龙逞神奸。篙工精祷罢，顷刻过千山。脱或涉不契，风波生坐间。窜身輙拘滞，伍咐仍比顽。疑虑狐小润滑，进退羊独藩。仅得黄义叟，可与话岁寒。论文消永日，长歌当夜阑。传闻白水发，川途阻瀰漫。余益动归心，掉首辞弯跧。怅怀陶靖节，不肯效一官。况为太仓鼠，蚕食殊未安。肩舆走泥涂，仆夫愁险艰。附舟计已左，且复行路难。见向恨不早，兴尽而知还。明朝得善达，那假生羽翰。稚子争候门，细君卷帘看。真乐未渠央，茅檐共团圞。尚论数千岁，窥管才一斑。稍定理残编，补缀令可观。尚友天下士，博约加雕鑽。游谈若无味，素手空厚颜。度事通神明，至理吾岂悭。设有无父国，而后不可干。"}