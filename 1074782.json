{"id":"1074782","title":"撷野蔬示小儿","dynasty":"宋","author":"周紫芝","text":"荒村无鸡豚，何以供刀机。山蔬杂百种，此物含妙理。幽居有胜事，一笑随稚子。朝甑饭凫茈，暮鼎羹马齿。笋包出土肥，蕨芽含露紫。试采少陵苣，更撷天随杞。举杯香覆坐，摇喉滑流匕。悠然理尘策，果腹万事已。君看金谷楼，步障五十里。韭齑及豆粥，为具咄嗟耳。回观奇祸作，一死政坐此。寄声肉食徒，吾事勿轻鄙。"}