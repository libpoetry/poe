{"id":"1128206","title":"答和江子我","dynasty":"宋","author":"程俱","text":"长江滚滚叶萧萧，心与虚空自寂寥。过眼文书风度穴，迎秋衾枕带忘腰。榔粟横担入乱山，恍如黄鹤倦飞还。不妨步屧时来往，山北城南一望间。黄河入海汴东倾，消息沈沈祇涕零。赖有真人翔白水，正须元帅得咸宁。欲知黄鹤山中客，便是芙蓉室里僧。不比妙高穷老圃，堆豗懵懂百无能。"}