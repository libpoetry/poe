{"id":"1237359","title":"香奁八咏 翠袖啼痕","dynasty":"元","author":"黄伯旸","text":"石竹绣罗双袂单，绮窗日暮笼轻寒。秋波滉漾落铅水，相思几点春斑斑。脂浓粉腻半尘土，玉臂娇柔懒轻举。东风十日吹不乾，六曲阑边海棠雨。落花雨歇春日西，杨柳锁烟莺乱啼。玉人缄恨不能语，两蛾对蹙春山低。离愁一味如尝胆，额上兰煤香半减。风流京兆知不知，他日归来看浓淡。扬州青铜出深井，粉绵拂拭冰光冷。妆楼笋指揉红玉，素娥飞出娇相并。樱唇敛气不敢呵，脂浓粉淡劳揩磨。双鸾掩罢出门去，一阵落花红雨过。井花满注玻瓈绿，一片春澌瑩如玉。晴窗解下十八鬟，三尺青丝漾寒渌。兰膏洗尽香腻消，满手绿苔新带潮。露蝉翅湿飞不起，花雾晓收红日高。碧纱如雾针如芒，茜红绒索三尺长。越罗幅宽金缕细，绿波飞起双鸳鸯。匿兰含蕙春无语，一寸柔肠千万绪。青鸾锦字期不来，恨满城南杏花雨。宝猊爇香蟠紫烟，玉葱拈出双团圆。春心一点怕人识，举头暗语苍苍天。欲掷未掷还再祝，声动瓠犀三十六。小桃开后是归期，分付阴阳莫翻覆。七宝方床冰漾洁，软粉半铺紫檀屑。凌波小袜晓痕轻，一钩浅印纤纤月。金莲衬步身欲浮，雁沙踏破春应羞。赢得纤腰柳枝瘦，珍珠百斛知谁收。青娥筛空冰粉乾，石光如镜歊清寒。更长月白响不绝，碧梧惊起双栖鸾。堂上阿姑身未煖，千音万韵劳玉腕。要使离人枕上听，凭仗西风莫吹断。"}