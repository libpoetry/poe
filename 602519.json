{"id":"602519","title":"甘露园为宫詹何仁仲题","dynasty":"明","author":"陈履","text":"上卿倡道楚江湄，千古云霄见羽仪。选胜恰当䢵子国，为园堪比习家池。共传绿野成堂日，正是青衿讲业时。砌畔丛兰如九畹，林端瑞露似三危。擎空奋有金茎色，拂汉今多玉树枝。玄圃烟光纷委藉，赤城霞采并昭垂。披图漫尔将乘兴，载酒凭谁可问奇。几度临风频怅望，新题先与订芳期。"}