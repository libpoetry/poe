{"id":"138295","title":"相游山韵·高才独立万夫却","dynasty":"宋代","author":"吴芾","text":"高才独立万夫却，险语磨崖山鬼愕。翕然万口竞流传，一字谁能加笔削。自怜庸钝百不聪，晚来喜见人中龙。更看挥翰光夺目，恍如海蜃浮青红。一时闻望已难攀，相见平居养浩然。慷慨胸襟包海岳，轩昂高义薄云天。散材不谓蒙知遇，孤迹何期遂保全。碌碌未能酬国士，正惭他日尉通泉。"}