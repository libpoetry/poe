{"id":"554140","title":"阅杜诗漫述","dynasty":"明","author":"胡俨","text":"闲阅老杜诗，恳恳得佳趣。虽复率尔为，玄酒有真味。仓皇侍从时，流落艰虞际。百年朋友交，万世君臣义。吐辞辄惊人，引物动连类。虞廷箫韶奏，周庙瑚琏器。鲸翻碧海波，月照珊瑚树。勇决龙虎争，冥搜鬼神避。千花与万卉，各斗春光媚。婺妇及孤儿，共洒凄凉泪。丹山翔凤凰，赤汗骋骐骥。气排嵩华高，力救风雅坠。殷勤稷契心，漂泊生涯寄。斯人已云亡，遗编独传世。寥寥宇宙间，诗史孰能继。余波漾清川，兰苕鸣翡翠。"}