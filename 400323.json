{"id":"400323","title":"余初来南印，由孟买飞临麦德利斯（Madras），旋自新德里复经此赴锡兰。迨适缅甸，又由哥伦坡历此往加尔各答，凡三临此都。昔无为子以王事而从方外之乐。余何人斯，游于方内，而寄情无始，其为神趣，岂山水而已哉。因次东坡送杨杰原韵，以志余衷","dynasty":"民国末当代初","author":"饶宗颐","text":"三巡海峤以送日，面与秋山相竞赤。黝肤娇女映芙蕖，譬操白蟹配丹橘。已把龙宫吞八九，浅倾溟海当杯酒。不怕漂流耶婆提，长风天半屡招手。便从竖亥步太虚，胸如夏屋但渠渠。尽道孤游生情叹，西风无用忆鲈鱼。我到天竺非求法，由来雕鹫谁堪敌。且循石窟诵楞严，一庇南荒未归客。"}