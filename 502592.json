{"id":"502592","title":"温陵留别陈四博士","dynasty":"明","author":"王恭","text":"军城腊月桐叶飞，北风萧萧吹客衣。旅馆狂歌转萧索，故园长望空依微。吴姬酒醒春还早，那似繁华旧时好。五陵白马尽浮云，甲第朱门共秋草。怜君十载教温陵，不向青云叹未能。堂下诸生揖胡琼，海内贤豪趋李膺。往来京国知名久，健笔雄词世稀有。草圣曾惊御史骢，风流每醉将军酒。他乡生计近何如，桐下萧条杨子居。夜雨长愁旧国柳，秋风忽忆故江鱼。叹予飘泊红尘里，相识惟君最知己。问我年来只布衣，念我家贫尚如此。悠悠萍水各东西，也似飞鸿踏雪泥。百年心事难倾写，千里云山又解携。迢迢金粟清源洞，野鸟山花日迎送。别后清猿夜夜声，知君空有相思梦。"}