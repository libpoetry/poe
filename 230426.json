{"id":"230426","title":"南浦·金鸭懒薰香","dynasty":"宋代","author":"程垓","text":"金鸭懒薰香，向晚来春酲，一枕无绪。浓绿涨瑶窗，东风外、吹尽乱红飞絮。无言伫立，断肠惟有流莺语。碧云欲暮。空惆怅，韶华一时虚度。追思旧日心情，记题叶西楼，吹花南浦。老去觉欢疏，伤春恨，都付断云残雨。黄昏院落，问谁犹在凭栏处。可堪杜宇。空只解声声，催他春去。"}