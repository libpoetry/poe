{"id":"699017","title":"拟送僧归日本","dynasty":"明","author":"徐熥","text":"远指扶桑外，龙宫是绀园。慈航寻海舶，晨磬待朝暾。已悟西方教，渐通中国言。悬知无佛处，师去定称尊。遥天迷去住，但看指南车。重译同归舶，阳侯护法书。?风心自定，海怪咒堪除。此去无禅侣，应寻绝岛居。归程兼昼夜，天水共微茫。但指日出处，此中吾故乡。皈依多獦獠，供养有夷王。遥想珠龛下，常焚异国香。别去上星槎，沧溟道路赊。夷音宜咒呗，左衽自袈裟。演法从天竺，传灯到海涯。不知千劫里，何劫到中华。"}