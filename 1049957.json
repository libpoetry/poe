{"id":"1049957","title":"谢王左丞惠冰酒十五斗","dynasty":"宋","author":"郭祥正","text":"昨夕发姑孰，今朝泊敬亭。轻云淡日天地暖，杏花吐萼梅飘零。春光一瞬岂足赏，听公亹亹高谈倾。昔年庭争动丹陛，君臣道合趋升平。岩廊辞位已十载，气度杳杳涵沧溟。公田种秫作新酒，槐槽旋注琉璃瓶。不将歌舞效俗饮，时时一酌差独醒。感公赠我十五斗，酒量安得如刘伶。愿公归去庙堂上，尽使斯民醉醇酿。"}