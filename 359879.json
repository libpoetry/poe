{"id":"359879","title":"大江东去·答稚虹","dynasty":"清代","author":"黄钧宰","text":"萧斋秋静，甚飞来、词句豪端露洁。惜少红牙低按拍，令我诗情飞越。和靖梅花，廉夫铁笛，雅韵秋潮咽。伊人宛在，一尊遥对清樾。回忆海国船唇，山城马背，胜友浮云灭。二十年来文字会，谁擅郑虔三绝。绮岁惊才，停云按谱，未许豪情歇。知音可作，千秋共此明月。"}