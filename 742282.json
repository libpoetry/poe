{"id":"742282","title":"题邝湛若砚铭并洗砚池题字拓本","dynasty":"清","author":"吴锡麒","text":"君诗乃在潇湘洞庭间，啼残竹魄凋兰颜。乞归一勺楚江水，手洗芙蓉不自闲。此砚从君共往还，此池流水日潺湲。海南遗字老风雨，谁念畸人阅历艰。高莫高于鸦咋山，远莫远于鬼门关。天令绝域显文字，铜柱细剔苔花斑。壶笙芦管尽收拾，记成《赤雅》谁能删。蓝胡二月歌群蛮，亸娘妙舞摇花鬘。鸲之鹆之双活眼，见君手画蛾眉弯。归来抱琴死忠义，片石寂寞留人寰。招君魂兮渺渺，石有泪兮潸潸，云车雾驾安能攀。天风飒飒夜泉起，明福洞边闻佩环。"}