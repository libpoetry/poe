{"id":"161236","title":"水龙吟·四年留蜀惭无补","dynasty":"宋代","author":"京镗","text":"四年留蜀惭无补，好是求归得去。风帆百尺，烟波万里，宁辞掀舞。楚尾吴头，我家何在，西山南浦。想珠帘画栋，倚阑凝望，依然卷云飞雨。最好九霞光处。见当时、结知明主。冰霜节操，斗星词采，羽仪朝路。邂逅开怀，等闲分手，满斟绿醑。道日边好语，相将飞下，有人知否。"}