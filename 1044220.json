{"id":"1044220","title":"累约舍弟纯礼以职事未至","dynasty":"宋","author":"范纯仁","text":"落叶犹同飞，寒鸟犹并枝。我汝独何负，不得长相随。偶为细累拘，跬步成天涯。后日更远适，会合信难期。尚愿家国宁，且作千日离。悠悠百年间，几别颜即衰。从宦非我志，功名徒自欺。谁言干寸禄，坐使手足违。逐末背本心，得一万已遗。我汝粗有识，此事良同悲。安得长洲田，清水稻百畦。将汝入故庐，亲戚坐成围。幼弟就文史，长兄近砭医。孝谨奉诸宗，祭祀洁四时。此外逐风月，对酌白酒卮。毕世为善人，不负生育慈。斯志傥未遂，终为路人嗤。"}