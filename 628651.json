{"id":"628651","title":"会冢行美侍郎田公及义士王潜父也","dynasty":"明","author":"李云龙","text":"平原黯黯云脚垂，白杨树底游魂归。沧海已销精卫恨，青山无复杜鹃啼。忆昨阴风暗南土，长林夜夜髑髅语。苍苔古道无人行，燐燐鬼火烧秋雨。枯骸朽骨乌鸢馀，总是当年琼树枝。然腹引灯宁自照，漆头作器任人为。江湖义士洪都客，泪洒尸陀林下石。自怜无力效秦封，日扣公门请周泽。绣衣使者乘骢来，玉鞭一指瘴烟开。吹枯振朽百废举，顿起沟壑登春台。粤王城头暮烟碧，处处秋山净如拭。遥听牛背笛声来，不似前时惨澹色。泉台岂是铭恩处，事不近名名乃著。君不见宋陵松柏已萧条，行人犹忆冬青树。"}