{"id":"595268","title":"暮春日同窦别驾洪郡博游槎墩 其二","dynasty":"明","author":"饶相","text":"近郊负郭翠微里，汉使寻源到几番。墩翁本是经纶手，敛却神功居谷口。柳下长敲一局棋，花阴更有盈樽酒。好客呼童扫落花，解鞍展布弄烟霞。山肴野蔌相宠加，百珍罗列荐胡麻。有酒如泉不用赊，酣歌兴发上湖槎。湖槎箫鼓震中流，弦管相催散百忧。忽有梨园歌一曲，阳春白雪调难酬。飕飕风起浪悠悠，翻将行乐作悲秋。人生聚散如浮云，舒卷随风任去留。今日赏春同聚首，明朝分手各登舟。烟花此地浑依旧，萍梗相逢人不同。丈夫适意须行乐，忧乐常存感慨中。聚散古来皆如此，穷通得丧亦如之。清歌燕君君莫悲，有酒劝君君莫辞。劝君百杯赠别离，燕君一曲长相思。歌阑燕罢颓然卧，便是华胥人梦时。"}