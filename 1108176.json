{"id":"1108176","title":"吕居仁挽词三首","dynasty":"宋","author":"刘子翚","text":"粹美元功畀，风流相国传。有文光圣道，无物累心渊。侃侃常春气，堂堂忽逝川。东莱一点秀，冥漠楚山边。皓首犹贪学，谦虚德益丰。潜神无朕际，悟物不言中。虽处持荷贵，常安捽茹穷。笑谈惊委蜕，儒事有英雄。江左欣初见，倾输便豁然。挽留尝一粥，契阔已三年。老去无新得，书来每自鞭。幽明虽永绝，凛若在吾前。"}