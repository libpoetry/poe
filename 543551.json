{"id":"543551","title":"八哀诗 其一 大司寇东吴王公世贞","dynasty":"明","author":"胡应麟","text":"洪荒忽中辟，宇宙钟人豪。间气五百年，一旦开皇朝。天挺琅琊公，河汉骑斗杓。题诗恼玉帝，谪籍游尘嚣。肝肠错锦绣，咳唾垂兰苕。胸吞太湖水，笔涌耶溪涛。九岁咏凤凰，十龄题宝刀。十三作文赋，十九抟青霄。高才聚东井，散秩同西曹。广心出皇古，奋臂追前茅。呜呼蓟门事，大纛摧鸣枭。仓黄别上国，惕息还蓬蒿。归来卧穷巷，削迹甘渔樵。雄文凿混沌，大乐鸣英韶。东瀛极沧海，南纪逾铜标。北冥亘沙漠，西域穷荒要。八埏走琬琰，九域飞琼瑶。千金买只字，百镒酬挥毫。瑰辞匹坟典，丽句骈风骚。多闻失刘向，捷给凌枚皋。帝心亦简在，日夜驰干旄。东山乍一出，被发仍由巢。竺乾叩真诠，漆园明逍遥。香云拂几席，甘露流天瓢。金棺下阊阖，玉树埋山坳。中华折天柱，下界闻鸾箫。双虬去广汉，八骏升岧峣。玄丘见王母，白云和长谣。乾坤失盟主，海岳颓高标。安得跨大鹏，万里随神飙。"}