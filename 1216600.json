{"id":"1216600","title":"金宣孝太子墨竹","dynasty":"元","author":"张翥","text":"沙海神光射天起，中有蟠龙龙有子。混同江声何处来，卷作淋浪墨池水。蜿蜒欻起鳞鬣张，蜕骨立化千筼筜。一朝侍臣抱髯泣，鹤驾不归云路长。百年梁苑陵谷变，流落人间能几见。明昌内府应秘藏，小字亲题保成殿。吁嗟帝子真天人，此君亦作天人真。君不见洋州老太守，挥洒虽工无此神。"}