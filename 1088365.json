{"id":"1088365","title":"寻白鹿洞故址爱其幽邃议复兴建感叹有作","dynasty":"宋","author":"朱熹","text":"清泠寒涧水，窈窕青山阿。昔贤有幽尚，眷言此婆娑。事往今几时，高轩绝来过。学馆空废址，鸣弦息遗歌。我来劝相馀，杖策搴绿萝。谋野欣有获，披图知匪讹。永怀当年盛，莘莘衿佩多。博约感明恩，涵濡熙泰和。凄凉忽荒榛，俯仰惊颓波。发教逮纲纪，喟然心靡它。伐木循阴冈，结屋依阳坡。一朝谢尘浊，归哉硕人薖。"}