{"id":"1055507","title":"和人雪意","dynasty":"宋","author":"李之仪","text":"雪意与春约，野情因物裁。辄将无穷思，聊摛有限才。云容忽破碎，山色如招回。携持固夙昔，端为此济来。岁晚君羁旅，微君谁我陪。祇恐造化工，特地吹葭灰。一剖不复收，寂尔为之胚。戢戢竞秀发，翩翩绝嫌猜。恍然徙倚间，浩荡心胸开。境界适何许，次第分隅隈。高足超日观，涂如下离堆。四顾始无间，忽觉惊初雷。有形均难悉，无物非蒿莱。却应求仙源，失路迷天台。波臣复笑屈，市门徒德梅。庶几未始得，掇拾同举杯。攘袂即千古，一醉姑相媒。"}