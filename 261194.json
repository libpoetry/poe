{"id":"261194","title":"和张德远伐松之什","dynasty":"金朝","author":"党怀英","text":"社栎赋散材，乃遭匠石嗤。高梧中宫徵，不能保孙枝。全伤随用否，理固不可移。堂堂十八公，端劲出天姿。蟠根借馀润，茂郁清溪湄。雨师夜失律，偶此遗神螭。烟鳞渍寒雨，雾鬣明朝曦。腾拿困愈壮，偃蹇僵不疲。未能走沆漭，聊与草木嬉。长风动头角，吟啸舒郁伊。尘埃讵能久，雷电会有时。昨宵卧溪月，老影閒横欹。天明竟不举，俯仰益怪奇。拿拳攀半崖，渴喙吞清漪。希珍价不售，复病樵柯危。材高辄尔耳，咄彼造化儿。樛枝饱霜雪，遽与蓬蒿衰。孤标挽万牛，未为廊庙知。窈窕桃李春，奈尔千岁期。枯桑岂自贾，取败以老龟。兹非爨下材，梁栋终见施。长短归自然，勿为凫鹤悲。"}