{"id":"1105305","title":"约黄成之观琼花予不及从以诗代简","dynasty":"宋","author":"方岳","text":"处处春风自物华，有诗不了醉生涯。别离苦忆平山柳，题品翻疑后土花。独倚断云愁战马，重歌流水带归鸦。梦寒飞过江南岸，茅屋依然竹径斜。倦游久已厌纷华，欲问春蓑未有涯。宇宙一杯诗潦草，江湖十载眼昏花。恨身不及随阳雁，将母何如反哺鸦。家在青山烟雨外，春寒几立暮江斜。"}