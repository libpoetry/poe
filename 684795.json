{"id":"684795","title":"送陈兰陔作令衡阳时方有弄璋之喜","dynasty":"明","author":"王彦泓","text":"银艾初腰黛笔浓，将雏新喜上眉峰。命名岂必因温峤，赠字还须待蔡邕。湘浪色摇文葆绿，岳霞光映锦绷红。知君心切疲氓处，正与合饴膝上同。携将兰玉向南天，南岳夫人与驻年。贺版乍逢汤饼会，沉金兼犒洗儿钱。承家治谱须留读，训士精心与细传。宦兴正浓婚嫁始，愁君阿日谢尘缘。"}