{"id":"1088252","title":"游百丈山以徙倚弄云泉分韵赋诗得云字","dynasty":"宋","author":"朱熹","text":"执热倦烦局，驾言起宵分。随川踏晓月，度岭披朝云。攀缘白石梯，拂拭苍藓纹。喷薄惊快觌，琮琤喜先闻。奇哉此精庐，眇然隔尘氛。诸公肯同来，定非俗子群。永日坐清樾，短章策奇勋。慨然念畴昔，联裾已荒坟。中路忘磬折，寸心谩丝棼。惟应泉石愿，三生有馀薰。兹游获重寻，十载心氤氲。他年访旧躅，山灵莫移文。"}