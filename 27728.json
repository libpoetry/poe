{"id":"27728","title":"送从弟长安下第南归觐亲","dynasty":"唐代","author":"邵谒","text":"白日不得照，戴天如戴盆。青云未见路，丹车劳出门。采薇秦山镇，养亲湘水源。心中岂不切，其如行路难。为文清益峻，为心直且安。芝兰未入用，馨香志独存。他门种桃李，犹能荫子孙。我家有棠阴，枝叶竟不繁。心醉岂因酒，愁多徒见萱。征徒忽告归，执袂殷勤论。在鸟终为凤，为鱼须化鲲。富贵岂长守，贫贱宁有根。丈夫志不大，何以佐乾坤。昼短疾于箭，早来献天言。莫恋苍梧畔，野烟横破村。"}