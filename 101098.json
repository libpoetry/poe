{"id":"101098","title":"代书答梁先·此身与世真悠悠","dynasty":"宋代","author":"苏轼","text":"此身与世真悠悠，苍颜华发谁汝留。强名太守古徐州，忘归不如楚沐猴。鲁人岂独不知丘，蹸藉夫子无罪尤。异哉梁子清而修，不远千里従我游。了然正色悬双眸，世之所驰子独不。一经通明传节侯，小楷精绝规摹欧。我衰废学懒且媮，畏见问事贾长头。别来红叶黄花秋，夜梦见之起坐愁。遗我驳石盆与瓯，黑质白章声琳球。谓言山石生涧沟。追琢尚可王公羞。感子佳意能无酬，反将木瓜报珍投。学如富贾在博收，仰取俯拾无遗筹。道大如天不可求，修其可见致其幽。愿子笃实慎勿浮，发愤忘食乐忘忧。"}