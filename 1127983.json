{"id":"1127983","title":"元日即事四首","dynasty":"宋","author":"程公许","text":"凤衔丹诏纪初元，馀恨难忘杞国天。贤路会当三接昼，宅家可卜中兴年。出车未可忘多难，覃耜尤须祝大田。千古逃吴称至德，有周笃庆更绵延。端居俄换岁华三，荼苦于吾若荠甘。照影菱花惊雪白，强颜柏叶借春酣。人间扰扰多岐路，圣世悠悠欠指南。一穟黄云晴昼永，叩门谁辨与同参。憧憧行李不曾休，消遣年华古渡头。得似青衿专挟册，浪随黄帽熟操舟。归装趁得椒花颂，洗盏连呼柏叶浮。容易一年春又换，赏心可欠七年酬。屠苏最后釂银杯，岁月侵寻老景催。离坎新工几铢火，乾坤生意一声雷。君亲未报鬓惊雪，名业倘来心欲灰。一笑山头冰万仞，晓晴还见翠屏开。"}