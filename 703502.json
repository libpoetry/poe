{"id":"703502","title":"步左公赠韵二首","dynasty":"明","author":"释函可","text":"万里相逢水一杯，须眉霜积面生埃。草鞋已破赵州老，布帽新成管子来。漠漠寒云沉大野，纷纷荒雪落空台。幸馀古道照颜色，狼藉床头书作堆。坚冰堪嚼佛堪烧，久矣无心问市朝。骨冷自应投大漠，月明犹故照今宵。苏卿杖节宁终海，韩子留衣尚在潮。沟洫未填吾与若，空荒天地可寥寥。"}