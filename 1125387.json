{"id":"1125387","title":"林次中奉使契丹刘仲平出倅郓州同舍十有六人饮饯于丁氏园次少蓬韵二首 送次中谏议","dynasty":"宋","author":"秦观","text":"鲜车百乘使龙庭，路指全燕古北平。祖帐列仙修故事，行台诸部奏新声。留犁挠酒知胡意，尺牍移书示汉情。纳节便应归法从，中途已报制书行。须句别驾伟仪刑，陵谷初无见坦平。七子建安推世艺，五经中秘擅家声。南宫参掇端如梦，东观分携空复情。莫爱溪堂好风月，早来龙尾道前行。"}