{"id":"251668","title":"霜花腴·晦蛰二师嘱和此调","dynasty":"现代","author":"谷海鹰","text":"漏声断续，寄古寒，蟾光细抚檐棂。春恼残冰，客伤迟暮，难消雾冷烟零。梦谁肯醒。恁醉迷、槐穴风灯。叹年涯、镇逐萍波，饯霜迎雨苦兼程。芳节惯添幽思，又商裁尺幅，漫费才情。华陌尘嚣，昆池灰瘗，林泉暂托浮生。驿梅劝筝。绾坠欢、襟袂香凝。渐阳和、岸鸟翎舒，柳芽滋嫩晴。"}