{"id":"514032","title":"游普照寺观石镜相传黄巢过此照其形为异类因纵火焚之久乃复明苏子由宰绩溪日尝有留题石刻今不存矣","dynasty":"明","author":"程敏政","text":"高崖直下如削铁，不识何年鬼工截。巧令中有鉴光寒，万古照人长不灭。绿苔半锁苍藤封，雾雨不晦天然铜。禅家意巧作幻境，邻近便起空王宫。泗滨浮石曾充磬，明者何妨堪作镜。玉蕴山辉古则然，此论行时众方定。颇闻巢贼窥山城，虐燄一日昏其明。杀心久已变豹虎，何怪照出非人形。我来适当春雨后，老僧立话徘徊久。小苏旧迹今已亡，惟有遗诗在人口。东风萧萧吹瘦颜，笑复摩挲对面看。山灵可解知人意，照见胸中一寸丹。"}