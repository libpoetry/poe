{"id":"444319","title":"哨遍","dynasty":"当代","author":"熊盛元","text":"比来心若死灰，风吹不起，閒读周易，遣此残生。偶忆坡翁此调，因效其体，聊写吾忧。易大传云：“中心疑者，其辞枝，”殆我之谓乎？动静有常，天地广生，大始初成矣。刚与柔，交互衍精微。察乾坤阴阳之理。悟复迷，还凭四营推断，贤愚各已素其位。嗟望道难行，研几未省，灯前空恨神昧。问古今谁是更谁非，演卦象屯蒙转添疑。龙战郊原，鬼载轩车，渺焉百世。嘻，吾愿长违。所求形下终为器。身遁元不闷，邀同人共商兑。但屈以求伸，变而致用，戋戋束帛丘园贲。扪窈窕秋星，玲珑夜月，从知山泽通气。盼巽风起处万物齐，奈往蹇来连我安归。自含章、岂关王事。虚舟轻泛江海，漫品豚鱼味。慨夫贞观贞明渐杳，举国中孚尽弃。负涂群豕总乖睽。且回头、正道重履。"}