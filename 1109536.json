{"id":"1109536","title":"送子容二首","dynasty":"宋","author":"刘挚","text":"文人家世积清芬，二许遗风见子孙。学问共推元凯库，衣冠争望李膺门。西垣润色文还古，东土留居政有恩。归奉汉皇前席对，岂无今士所难言。倾都冠盖拥西圻，一节移归四牡驰。魏阙云烟天近处，隋河冰雪岁穷时。行藏粗识贤人志，疲拙难当国士知。妄欲与公论异日，区区何用召棠诗。"}