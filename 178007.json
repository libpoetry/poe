{"id":"178007","title":"送仆射相公赴西京","dynasty":"宋代","author":"王禹偁","text":"五十升端揆，西郊任保厘。偶抛三事重，未失百僚师。府县威仪引，宫城管钥随。粗官嫌出将，剧位是留司。樱笋供筵馔，蜩蝉响路岐。碧纱题壁处，昼锦下车时。请雨摩腾塔，寻芳白傅祠。维嵩过旧隐，禊洛赋新诗。礼绝应悬榻，公余尚读碑。留台咨拜表，内殿列须知。易退甘龙卧，难虚是凤池。两京全咫尺，三入不参差。康济荒年谷，风标飣座梨。弼谐终在我，睠注更同谁。温树阴犹在，甘棠影暂垂。常濡玉堂笔，愿草白麻词。"}