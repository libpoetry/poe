{"id":"630414","title":"读仞千雁影诗","dynasty":"明","author":"释函是","text":"金风起肃杀，凋落先梧楸。知时贵哲人，不如鸿雁俦。噭噭鸣青天，徬徨向南州。气序乃相逼，匪为稻粱谋。伟哉求寂士，睹影发清讴。寒暑识代谢，物化冥显幽。悟理捐形骸，色空生双眸。玄景靡所遗，江山亦不留。俯仰彻上下，所见皆浮沤。万物同一雁，羽翼空绸缪。象类常寂然，圣人行多忧。憬然知无从，岂羡乘云游。"}