{"id":"688777","title":"读金元诸公遗集各赋一章凡五首 元遗山","dynasty":"明","author":"何允泓","text":"沧海横流著此身，中原天日照累臣。明昌大定三生梦，钦叔希颜一代人。野史亭中遗汗简，读书山下起埃尘。幽兰灰烬今何在，千载空余老角巾。一朝柴市障风埃，吞炭无由卖炭来。朱鸟咮从何处食，冬青花向几时开。度恭端帝魂难返，甲乙丙人名漫猜。崩角御亭羞万载，劝君莫更哭苏台。南冠憔悴老钟仪，大府人传草檄时。书剑旧参横海幕，铙歌新咏渡淮师。伯才共惜陈琳老，京国空怀庾信悲。奏罢谈洋尝药后，刘基何事笑陈基。画省无心久握兰，西湖花月正丛残。共传军府题诗客，肯作吴藩入幕官。杨柳花时频纵酒，牡丹开后独凭阑。最闲园里征歌处，江左三人管幼安。金粟风流彼一时，尘编犹见虎头痴。五陵埋骨遗山址，二秀消魂记水湄。南国烟花方旖旎，上都纲纪正迷离。谁将至正夭魔乐，省识开元十二诗。"}