{"id":"303396","title":"水龙吟·秋花","dynasty":"现代","author":"黄侃","text":"御沟空觅啼红，残花落尽秋无主。天涯吟望，哀鸿遍地，都成愁侣。故国斜阳，荒城断角，销凝谁语。叹西风摇落，这般容易，争堪问，重逢处。辛苦啼蛩休诉。待招魂楚歌先误。山川纡曲，风霜凄变，归来何许。幽渚尘香，平芜烟敛，遣踪难据。算娉婷片影，何人为向，画屏中取。"}