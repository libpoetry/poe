{"id":"522551","title":"贻女","dynasty":"明","author":"李梦阳","text":"龙旌兮玄牡，重阙兮紫府。夫君兮不可以见，女踯躅兮徒自苦。冲风起兮河曾波，岩岪崛兮桂萝。折琼蕊兮贻女，媒不通兮怨嗟。若有人兮乘游龙，佩苍景兮御清风。陟帝左兮右降，又翱翔兮极中。君游兮昆崙，又夕宴兮王母。缓节兮永歌，纷佾兮繁舞。望遥浦兮御舸，吹参差兮愁予。"}