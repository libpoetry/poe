{"id":"1112600","title":"归马二首","dynasty":"宋","author":"张耒","text":"归马骎骎不受鞭，晚霞如画照晴川。萧疏黄叶孤舟岸，零落秋云断雁天。临水登山悲楚客，烹鸡酌酒爱诸仙。任从老逐霜毛至，莫遣愁来玉盏边。萧萧霜鬓独惊秋，病眼天边暮倚楼。已老冯唐犹不遇，思归庾信正多愁。溪通积雨流方壮，山入重云翠未休。一梦淮南经岁别，菊林还向洛阳浮。"}