{"id":"197536","title":"天基节雨有感","dynasty":"宋代","author":"王柏","text":"岁岁天基节，晴和万国欢。今年侯国宴，疎雨忽潸潸。允矣天人际，机缄妙已宣。圣心方感慕，云意惨天颜。谁识天伦重，端为万化原。一时名未正，事事尽拘挛。父母惟生继，昭昭大义存。节文斯二者，此外岂容干。在昔权臣缪，区区欲怙恩。私心崇义断，强抑所当尊。近日劬劳报，犹形厚薄嫌。一言谁误主，孝道未纯全。此事书青史，千年不可刊。勿云今既往，熟视所难言。父母人皆有，何称考叔贤。只将诚意感，各尽此心天。"}