{"id":"748582","title":"武进吊黄县丞时适检元和朱孝廉知止堂诗因并及之","dynasty":"清","author":"张金镛","text":"毗陵自昔号才薮，博综经史洪孙张。诸家诗歌但余事，专门神妙端推黄。君才岂必似李白，裁花作骨冰为肠。当其作诗极冥想，纵贯千仞横八荒。骚经香草美人怨，雅歌猗兰志士伤。当时诸公竞爱士，得君如得孤凤皇。大兴朱暨我乡郑，赏识实先毕与王。黄金台前歌激昂，何不挈置青云傍。乃使区区就丞尉，奚啻补履烦干将。严冬急霰足双茧，芙蓉一夜彫清霜。心肝竟逼岁年短，魂魄自与关河长。乾隆以来诗派杂，俳优谐笑违宫商。泠泠古音奏瑶瑟，铅山一老颓波障。吴门朱君特晚出，亦以真气为辞章。平生论诗服君最，题词一再言加详。我识朱君未酬和，敛手亦复拜两当。朱君之诗我所重，持较君作参翱翔。咄哉诗人不长寿，后先一例销茧香。断编纵使豹皮在，有几知者哀锦囊。夜深吟苦意激切，九龙掉尾青茫茫。"}