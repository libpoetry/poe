{"id":"407590","title":"摸鱼子 前词意有未尽，再成此调","dynasty":"近现代","author":"彭靖","text":"讶高天俄如欲堕，书生一介何计？朝来咄咄书空罢，唤取万峰擎起。云烟外、有几处、楼台消领湖山翠。忍教颓坠。倘词客归来，登临何地，风雨伤人意。吟边事，今古苍茫如此。湖海相望有几？楼头欲共山灵语，变幻人间何急。君莫惜。凉飔发、抛它万斛悲秋泪。云天徙倚。便汉恨唐愁，屈骚宋辨，一例都删矣。"}