{"id":"1125045","title":"僧舍小山三首","dynasty":"宋","author":"晁冲之","text":"此老绝萧洒，久参曹洞禅。胸中有丘壑，左手取山川。树小风声细，岩深日影圆。江湖不归客，相对一茫然。爱此聚沙戏，知自法王孙。一运郢斤手，都无禹凿痕。藤梢未挂壁，荷叶欲生盆。笑问山阴道，潜通何处村。烂石有佳色，禅房叠更幽。九疑峰不断，十字水长流。枕簟日逃暑，轩窗时卧游。吾衰更何往，只此对汤休。"}