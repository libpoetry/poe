{"id":"1045224","title":"复古颂","dynasty":"宋","author":"徐积","text":"其难其难，道亦大艰，或缺或完。战国盗窃，嬴秦暴孽，遗风馀烈。所存几何，枯株之柯，填源之波。汉得天下，方有学者，其徒盖寡。孝文孝武，稍稍复古。仲舒之伍，巉岩峥嵘。穷先王经，道乃大明。西汉之风，与三代同，实儒之功。晋魏寇雠，学者寖浮，不源而流。齐梁之閒，斧斫刀剜，大朴益残。隋唱唐和，元气尽破，为斯文祸。学者皇皇，赋道大光，六经逃藏。冶容艳肤，绣衣红襦。众奔群趋，若大有为。谓之背驰，终身寒饥。物不终盛，皇帝有命，万口齐庆。复明经科，大张网罗，海隅山阿。麟之奔奔，凤之轩轩，龙之蜿蜿。会稽之竹，昆崙之玉，牛山之木。逢蒙执射，伯乐进马，造父御驾。琴瑟既更，韶音游声，复还于今。唐虞之谟，夏商之书，其庶几乎。天下之赋，摧缩消沮，迷失道路。革万世弊，兴万世利，繄我皇帝。臣敢不歌，流为大和，百世不磨。"}