{"id":"964404","title":"彦清打毬","dynasty":"宋","author":"洪皓","text":"三伏击毬暴气和，汗马良劳戛玉珂。残形伤目未尝虑，裸颠垢面服皮靴。列骑骎骎有中下，王孙上驷金盘陀。矫如跳丸升碧汉，坠若流星落素波。分明较胜各驰逐，雷奔电掣肩相摩。天下固自有至乐，但知此乐无以过。有时雌雄久不决，载渴载饥日忽蹉。或胜或败何所竞，屈膝进酒方骈罗。击鼓横笛歌且舞，观者如堵环青娥。抑尊礼卑浑不顾，一时快意遑恤它。景云贵戚尤好此，贞元方镇亦同科。柳泽韩愈犹进谏，况乃名高欲戢戈。莫言得之自马上，连朝肄习恐伤多。韩柳二书戒驰骋，愿寘左右日吟哦。留心经史修远业，黑头侍宴朱颜酡。"}