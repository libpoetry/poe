{"id":"794365","title":"春从天上来 梅花","dynasty":"清","author":"贺双卿","text":"自笑恹恹。费半晌春忙，去省花尖。玉容憔悴，知为谁添。病来分与花嫌。正腊衣催洗，春波冷、素腕愁沾。硬东风、枉寒香一度，新月纤纤。多情。满天坠粉，偏只累双卿，梦里空拈。与蝶招魂，替莺拭泪，夜深偷诵楞严。有伤春佳句，酸和苦，生死俱甜。祝花年。向观音稽首，掣遍灵签。"}