{"id":"829185","title":"鹧鸪天十九首","dynasty":"清末近现代初","author":"吴湖帆","text":"浅逗深情一笑钟。低头花面几番红。小楼不寐听春雨，绣户斜开漏晓风。轻忍别，再难逢。天涯芳草梦谁同。蓝桥空惹相思约，只与萧郎陌路中。玉镜台前暗送香。侵晨浅约敢轻狂。蝶翻金粉偎春暮，花罥残红恼艳阳。情缥缈，影微茫。思萦离恨日偏长。绿笺密记花前事，青鸟无凭泪几行。隔水惊鸿会远心。轻歌缓拍觅知音。窗前邀月情何切，花下遗笺意自深。听夜漏，度邻砧。黄庭初拓背人临。忽传家报催归急，忍泪无辞抵万金。沧海探珠烂熳游。五湖旧约一扁舟。风翻前度桃花扇，月印当年燕子楼。山敛翠，水凝流。江南好景信多愁。周郎曲顾无双曲，宋玉秋悲第几秋。一曲双成忆凤箫。乌云亸鬓最妖娆。银镫潋滟春还满，玉笛悠扬恨自消。河漫漫，汉迢迢。荑尖衩试瘦裙腰。凭将千日温鸳梦，何羡双星渡鹊桥。何必温存贴玉腮。唾绒争逐笑颜开。门阑雪氅猧儿跃，花隔风屏凤子来。撩玉笋，坠金钗。一时微愠锁阳台。宫鸦宝髻频频按，鸳被重熏意又回。罗扇轻衫纳夜凉。油车宝马掣斜阳。小休村渡黄茅店，倦旅梵宫白玉床。脂泛艳，粉生香。一团红玉梦寻长。沉西晓月多情照，教护侵寒进卯觞。惯底心心两印同。同心一曲抵千钟。低偎笑靥香肤雪，倦舞残妆翠袖风。春思荡，酒颜红。鸳鸯被暖不嫌冬。琉璃窗外天如水，碧海今宵月满空。开遍荼蘼乍过春。满天飞絮扑离人。深深院落花经雨，悄悄帘栊柳拂云。斟别酒，带微醺。缕金衫子薄罗裙。回头欲说浑无语，珍重三声后会君。群玉山头佩响传。瑶台花影分神仙。东坡芳草朝云伴，西子吴宫夜月前。消永昼，怯流年。落霞秋水共长天。多缘凤股分钗恨，重试鸾妆对镜圆。风雨连宵春易残。楼前不语倚阑干。落花未识难成果，流水无情去不还。休漠漠，便闲闲。黄金乏术驻芳颜。花开好处应须折，折向纱笼护碧寒。记得欢娱少壮时。东邻容与旧相知。非关后约原前约，讳说无期暗有期。云淡淡，月迟迟。金炉烟袅结春思。崔郎合对桃花面，京兆能描柳叶眉。燕子南飞雁北归。两重心字一篇诗。风尘咫尺游丝断，云路迢遥倦梦回。萦绮思，点春衣。碧桃摇曳绿窗西。春风人面胡麻饭，崔护刘郎不自知。坠絮飘红贴地飞。春归何处鴂长啼。东风不管花狼藉，恁借秋千送向谁。吹浪远，逐波微。斜阳泪满点征衣。天涯芳草王孙怨，梦断离魂倩女归。小小池塘去采莲。莲心味苦孰能传。鸳鸯叶底三更梦，翡翠屏前六月天。清露重，宝珠圆。钗钿忍说好因缘。凭谁能奏琴心曲，拨到求凰故急弦。出水红妆懒画眉。莫将清镜误淤池。芳名解语明珰佩，罗袜凌波锦带垂。凝望远，恨逢迟。风流还续洛川诗。凭虚翠盖鸳鸯梦，月约香偷度不期。脂印心田一点红。丹青引里早生逢。西楼酒赌花间句，南陌香吹带角风。潘令老，步兵穷。青衫纨扇赋情同。从今不许寻常见，缥缈巫云十二峰。暗里殷殷试嫁衣。个中消息祗君知。双针素缕香罗带，小字亲题玉枕诗。随月影，步云墀。两情泥水合丸时。炼成花底同心茧，真结人间连理枝。愁酒曾浇信力微。痴心底澈忍娇啼。红绡袖卷雕阑舞，紫燕巢帮画栋飞。情幻极，梦真时。天涯何处不同归。卿卿我我相随约，世世生生无尽期。"}