{"id":"282283","title":"杜鹃愁德皇军败，入荷兰为俘","dynasty":"现代","author":"金天羽","text":"欧云嘘散风和柔，阳春转律鹰化鸠。此鹰振翮搏高秋，草枯眼疾百鸟愁。霜拳怒欲擎五洲，雄兵四战挑诸侯。剑一发，不可收。健儿五百万，慷慨赋同仇。频年苦战不得息，头鍪介冑生虮虱。靴尖未踢巴黎城，梯冲难渡英伦峡。哥萨克骑东北来，鞭梢迥指皆辟易。要盟从古无信誓，罗马旌旗复南入。匈奴突厥非精锐，左右提挈难为力。居然垓下困重瞳，瞋目弯弓竟何益。黑云压阵如山颓，英雄力尽军锋摧。夜闻刁斗朝空帐，微行疾定如衔枚。王冠敝屣今何用。战事回头成恶梦。南山豹隐云雾深，东海鳗逃风雨送。华严妙语耐君思，避劫来寻藕丝孔。方池荷叶盖鸳鸯，帝后同居岁月长。分明蜀道天宝帝，花落花开忆故乡。英雄失势有如此，杜鹃声声啼不止。君不见欧洲战场血花开，此花红似杜鹃来。"}