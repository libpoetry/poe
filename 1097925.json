{"id":"1097925","title":"次瀛父诗","dynasty":"宋","author":"徐鹿卿","text":"青山闯门户，绿竹窥檐楹。岿然一亭石，境界涵幽清。季候昔经始，扁以横浦名。亭前两泓泉，吞吐寒蟾明。方员中规矩，曲水相纡萦。汲溉当瓶盎，观览骈簪缨。黄君静者徒，磊落千人英。朅来梅花边，一见眼为青。官居廉泉上，复此逢清冷。诗豪泻银汉，兴逸凌紫京。回首声潺潺，恍如醉翁亭。"}