{"id":"527562","title":"送崔氏四首 其三","dynasty":"明","author":"何景明","text":"结发与君友，附骥思一鸣。君子扬休景，遘世垂荣名。伊予守屯蹇，学宦寡所成。握瑜俟知己，知己谁为明。良时展嬿婉，之子复远行。冲飙起阊阖，浮云翳太清。层城罗宫殿，跃马振緌缨。长啸歌五噫，投策出汉京。慨念古人士，去之一何轻。终焉从子逝，富贵非我营。"}