{"id":"807596","title":"水龙吟  春夜听邻闺击鼓","dynasty":"清","author":"陈维崧","text":"玉罗窗亚红墙，飘来腰鼓黄昏闹。腾腾紞紞，慢如琢玉，骤如悬瀑。红漆槌儿，银涂架子，帘东斜靠。落灯风几阵，催人揎袂，琅然响，钗应掉。渐觉点声稀处，小楼前、雨声随到。击损鼍皮，敲松犀钉，将愁都搅。满耳筝琶，花奴何在，记他天宝。倩邻娃暂歇，掺挝待我，作渔阳操。"}