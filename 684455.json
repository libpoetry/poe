{"id":"684455","title":"遣闷","dynasty":"明","author":"王廷陈","text":"万事惊心伤老大，一春生理属艰难。莺花历乱转无赖，林坞栖迟殊未安。学圃避人长抱瓮，应门报客旋求冠。年来相信唯鸥鸟，引子窥鱼近钓竿。病起衰颜聊自媚，春深笑口向谁开。五男不学从渠懒，三径俱荒阻客来。日展琴书娱潦倒，雨抛巾舄渍莓苔。交游物化今馀几，倚杖看花首重回。"}