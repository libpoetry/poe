{"id":"59065","title":"富村翁·家世本山丘","dynasty":"明代","author":"李开先","text":"家世本山丘，事业惟田畴。经年一到县，半生不到州。赴斋乘牝马，宰社椎肥牛。爟干一雨足，谈笑复歌讴。多收十斛麦，心轻万户侯。黍谷归仓廪，高声便唱筹。历书不会看，何以辨春秋。花开是春种，花落是秋收。晦前月如盘，朔后月如钩。胸中无别虑，身外复何求。吾惟曾作吏，浸淫有智谋。若是终田舍，此老共为俦。"}