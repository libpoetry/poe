{"id":"973676","title":"八月二十四日同审知登塔山用审知前载九日留题之韵作二首时彦博归及常山 其二","dynasty":"宋","author":"赵蕃","text":"出门生憎触风埃，故邀幽人山中来。小休危亭带曲折，未尽高塔当崔嵬。目营所到岂有极，脚力尚壮不拟回。旧游久阔空信耳，高处一上何佳哉。是山百年定谁主，一丘新壤手所开。渊明自祭岂非达，杜牧作志夫何哀。如君风流固旷绝，与我论交忘岁月。异时访我入此山，扣牛共唱生生别。"}