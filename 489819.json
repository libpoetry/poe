{"id":"489819","title":"送缪生之钱唐省亲","dynasty":"明","author":"袁华","text":"缪家郎，目烂岩电光，金线衣蟠柳色黄，紫荷囊佩玉钩长。暮朝读书不下堂，宛若丹山雏凤凰。吴城一夜兵戈入，老幼苍黄计安出。搜牢幸得此身存，翁媪信音何处觅。青天荡荡日重光，太行可梯，沧溟可航。不愁水有蛟鳄，道有虎狼，舟遥遥，指钱唐。舞斑衣，称寿觞，和乐泄泄气洋洋。君不见东邻老翁金满埒，骨肉凋零子孙绝。人生贵在亲目前，万里封侯奚足言。"}