{"id":"991870","title":"冯子都诗","dynasty":"宋","author":"梅尧臣","text":"黄金画车屋，韦絮缘车轮。牵以五采丝，藉以刺绣茵。出入长信宫，昼夜将谁亲。所亲美且少，玉颊丹砂唇。殷罗缝轻襦，明珠攒缁巾。半醉卧车中，侍婢蹑行尘。忆昔广明亭，将军爱怜频。便房不使殉，易宠在兹辰。嗣侯喜驱逐，平乐多从宾。青丝穿五铢，累室贮百珍。欢与子都异，矫与子都均。用财粪土掷，吐气日月踆。天地可齐久，祸患岂有因。秋风茂陵下，苍藓上骐驎。"}