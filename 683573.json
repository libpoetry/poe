{"id":"683573","title":"助甫中丞解夏州节候次新蔡里中得二律寄之","dynasty":"明","author":"王世贞","text":"夏州城北赫连台，东望燕云黯未开。总为中丞初解节，还因父老一传杯。金城郁作千秋壮，玉帐殊深万族哀。最是君王空拊髀，可能偏借异时才。解组归来乐自余，胎簪桐柏绕君庐。依然上蔡东门猎，不害中山满箧书。万事总输文苑在，百年难共酒人疏。老夫丘壑差无恙，好为相思一命车。"}