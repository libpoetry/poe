{"id":"488844","title":"西翠山房","dynasty":"明","author":"梁兰","text":"层轩抗西岭，积翠亘千尺。兰苕春烟霏，松桧秋露滴。苍苍侵缇帷，浮浮绚缃帙。旭景丽崖绀，晴气带林碧。仰窥白鸟度，俯瞰黄猿踯。尚书欣重过，博士亦屡即。萦涂入竹寻，危磴扪萝陟。投策良少休，倾壶聊共适。素袍凝黛光，锦袂生蓝色。佳境恣消摇，清时幸优逸。东山始沽名，绿野匪潜迹。但兹寡尘纷，高风孰能匹。"}