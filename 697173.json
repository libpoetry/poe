{"id":"697173","title":"中秋日同邦相饯孟韬于兰阴山得诗四首","dynasty":"明","author":"胡应麟","text":"绝顶秋光面面回，平分吴楚一登台。尊前白日双龙下，屐底青天万象开。握麈并高词客兴，含毫深忆大夫才。银蟾渐起东南色，遮莫骊歌薄暮催。漫向名山赋别离，芳尊才惬故人期。婵娟万里犹今夕，兄弟中原自一时。地拥兰皋馀气色，天回濲水尽涟漪。使君大有襄阳兴，醉舞何妨并接䍦。彩笔曾将擅帝京，何来愁病卧高城。乾坤渐老文园客，湖海犹深魏阙情。一代应徐非异域，千秋潘陆是同盟。相逢此夕虽云易，忍挂青帆月下行。一时宾主并风流，无柰离心傍客舟。待月总携天柱兴，观涛俄失广陵游。凄清画角同归暮，缥缈寒砧独去愁。笑杀平原期十日，不禁卢女望刀头。"}