{"id":"703809","title":"宝林寺六景 飞来钟","dynasty":"明","author":"释性晓","text":"曾闻大地出胞胎，蓦地洪音震蛰雷。唤醒定中霜夜梦，却疑狮子复飞来。何年潭水翳林间，今有清光见此山。一任风来波不起，潭心可似老僧闲。泉与曹溪一样深，纡回一线出幽林。世人不解清清意，抛却源头向外寻。清闲未许住深山，手种桃花溪几湾。回顾落花红片片，不随流水到人间。无论晨钟午磬时，堂前惟恐听经迟。世间那有痴如石，住在深山已不痴。曹山万屻翠巃嵷，再进竿头路可通。昔日隐峰何处去，空留一锡白云中。"}