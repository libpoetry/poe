{"id":"801464","title":"苦热","dynasty":"清","author":"徐夔","text":"众星夜出如张罗，更深月黑天无河。梧桐无声竹森立，毒雾著体心烦苛。吾吴自昔称泽国，襟带江海中盘涡。时当朱明司夏政，绿杨匝地清风过。晚凉理榜入浦溆，凫雁飞起穿菱荷。朅来炎官执柄令，赫赫火伞高嵯峨。蝮蛇雄虺醢人骨，磨牙螫尾馀么䯢。虾蟆蛙黾固同类，洒灰不禁其如何。日轮当午照下土，操鞭弭节非羲和。雷师无权阿香死，造化谁为司天戈。旧时灵雨不复作，坐见举国来奔波。吾闻尧时十日出，草木焦卷同蓬科。弯弓射乌堕羽翼，此事荒远疑传讹。天心仁爱古所著，茅茨土簋知无佗。方今泰阶四时序，阳侯何事收滂沱。中田无云日杲杲，春可无麦秋无禾。珠帘冰簟正愁绝，何况贱子婴沉疴。安得白雨洒秋令，《击壤》一和陶唐歌。"}