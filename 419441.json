{"id":"419441","title":"鹊踏枝八首·半塘老人谓冯正中《鹊踏枝》十四阕郁伊惝恍，义兼比兴，次和十阕，载在《鹜翁集》中。予转徙岭南，抑塞谁语。因忆不匮室赠诗，有“君如静女姝，十年贞不字”之句，感音而作，更和八章。以无益遣有涯，不自知其言之掩抑零乱也。 其七","dynasty":"近现代","author":"龙榆生","text":"梦里似闻鸡报曙。细数更筹，忽漫牵悲绪。日出三竿山吐雾。涓涓暗水漂花去。柳展金丝千万缕。苦罥春来，绊断行春路。叶底如簧新燕语。衔泥自办安巢处。"}