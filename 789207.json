{"id":"789207","title":"念奴娇 其二 皋谟叔时方侨寓吴门，发春有乘龙之信，故次首及之","dynasty":"清","author":"王策","text":"卧龙山下，映明妆十里，粉红蛾绿。中有仙姿犹独立，淡比霜前白菊。听说新春，笙箫十院，并唱乘鸾曲。钗声花气，只愁消尽君福。当日鹤市曾游，馆娃人一笑，许迎金犊。五夜西风三月雨，惆怅看花杜牧。山影眉同，波光眼似，君笑吾当哭。此情休问，铜荷泪飐残烛。"}