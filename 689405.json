{"id":"689405","title":"悼内","dynasty":"明","author":"佘翔","text":"绣佛斋中梦乍醒，悲风吹月透疏棂。莲花不见参禅者，冷落床头数卷经。高楼无复试红妆，尘掩香奁泪涕滂。窃药便教奔月去，广寒?得画眉郎。一夜愁来鬓有丝，吹箫人去见无期。悼亡不尽潘安泪，忍读生前幼妇词。茫茫大块竟何之，云雨巫山梦转疑。伏日纵然先割肉，恢谐归去欲遗谁。鸦噪空庭片月光，揽衣中夜起徬徨。眼中搦管人何在，泪满当年札数行。"}