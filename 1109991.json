{"id":"1109991","title":"赠人四首","dynasty":"宋","author":"吕本中","text":"病欲相寻久未能，虎丘山下在家僧。诸方本末须君记，拈出丛林旧葛藤。昔年曾侍老姑傍，诲我全身只退藏。长恐风流便疏远，子犹他日及升堂。跬步无功已厌迟，后生谁复肯从师。无人识子闲居意，手冷深藏只自知。三江古路更深居，白首穷经一丈夫。借问新年入城市，亦曾频到虎丘无。"}