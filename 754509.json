{"id":"754509","title":"咏汉金釭","dynasty":"清","author":"刘文如","text":"赵家姊弟能音乐，大燕轻盈小燕啄。一朝选入汉宫来，君王宠爱生谣诼。昭仪绝幸住昭阳，彤朱髹漆百宝光。涎涎尾摇金屋里，玉阶铜沓木仓琅。壁带列钱在春殿，明珠翠羽如亲见。繁华铸出黄金釭，屈曲夔纹锁双燕。繁华千载尽成空，甘为绨封自绝宗。太息曹宫赫蹄药，椒香别殿怨东风。此釭小劫天所弃，千载沈埋在何地。拾得圆镮归我家，为检《汉书》证古器。团圞想见飞燕时，开匣摩挲手自持。温柔乡冷今何处，不若寒金可咏诗。女师我爱班家淑，辞辇归来守幽独。万载传流赋一篇，莫共伶元外传读。"}