{"id":"735727","title":"紫藤花下醉歌同查上舍弟嗣瑮赋","dynasty":"清","author":"朱彝尊","text":"客舍紫藤长数寻，镺蔓年多半枯槁。往岁丰茸茎太密，花事去春翻草草。今年二月呼图丁，三百铜钱费除扫。虽然芟后花较迟，渐见含苞同蕨脑。檐牙朽株换棚格，井床新汲传栲栳。??低垂香细细，游丝不动日杲杲。钩帘忽惊啅雀去，仰面生憎土蜂抱。越州老酒吴船来，小榼偏提恣倾倒。头衔久矣脱朝簿，那问冬冬鼓昏早。惜哉筋力日已疲，惟有花前不知老。停杯还忆故乡路，乱水穿沙入裴岛。千章古木藤缠身，飘落繁英满衫袄。明年期尔横涨桥，柔橹呕哑拨萍藻。绿阴共听黄栗留，醉卧橛头船更好。"}