{"id":"1205927","title":"花心动 次韵咏荼蘼","dynasty":"元","author":"周权","text":"翠雾前驱，舞青蛟、飞动一檐晴色。银凤翻空，球雪生香，风韵天然奇特。素艳连娟清露晓，搜香处、蝶栖难觅。这天与、水沉富贵，诗翁消得。好是神仙姑射。拥翠被香寒，甚般标格。特立春深，清閟兰幽，孤注惯谙寥寂。惜芳但恐东风老，怕香屑、碎琼堪惜。又不道、流年催人暗掷。"}