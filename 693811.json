{"id":"693811","title":"戏简文量","dynasty":"明","author":"陆釴","text":"连娟新月照黄昏，无事知君静掩门。醉里无功应自适，愁来仲孺与谁论。金鱼定想娇儿觅，鸾镜难忘舞影存。昨夜天风欺独客，青绫吹透不成温。樽前谁遣雪儿歌，司马风情晚更多。银蜡影偏人已醉，紫檀声断欲如何。归来尚想桓伊笛，醒后空惭学士波。戏问韦娘今健否，青楼元自不曾过。"}