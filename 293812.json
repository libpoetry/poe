{"id":"293812","title":"琵琶仙·题君坦画桃花扇子和原韵","dynasty":"现代","author":"张伯驹","text":"肠断天涯，乍惊见满眼愁红痴碧。帘外双燕归来，东风换消息。前梦渺、刘郎再至，可还似、去年颜色。半倚斜阳，无言有恨，谁解心迹？几番是、流水光阴，又啼鴂声中过寒食。灯舫旧时秋扇，送繁华如瞥。输却了、江山一局，剩血痕、点点犹热。对影身世相敛，忍教轻撷。"}