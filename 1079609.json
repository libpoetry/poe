{"id":"1079609","title":"与吴迪吉诸人赴晁季一陈塘范园之游因成十韵","dynasty":"宋","author":"吕本中","text":"春风未寂寞，频枉故人车。客舍轻寒下，村烟宿雨馀。晓红留隐映，新绿上扶疏。妙墨悬高榜，残章得旧书。蛟龙忽舒卷，草木自清虚。渺渺登临地，悠悠水竹居。只今那复有，本自不关渠。塘水空遗庙，鼍淙亦故墟。同行喜佳士，所到即吾庐。政恐习池饮，风流却未如。"}