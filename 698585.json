{"id":"698585","title":"家僮自野田携黄菊二株至轩中感而有作三首","dynasty":"明","author":"唐顺之","text":"旷野阴阴万木霜，谁携数蕊到茆堂。冷质本非堪竞秀，闲情敢谓爱孤芳。在野宁辞众草掩，入帘聊作满庭香。自笑吾生花兴少，欣然对尔亦相忘。巳?寒谷不须媒，让宠何嫌并朵开。花意幽闲当艳丽，天心霜霰是栽培。浔阳逸客瞢腾醉，姑射仙人绰约来。寂寞于人诚少用，试将服食制龄颓。不沾春色也秾纤，小院疏篱秘靓严。人比孤花清入圣，天然真味淡非盐。未须采摘供调药，为嗅馨香置近檐。落英好护余根在，来岁还看茁玉尖。"}