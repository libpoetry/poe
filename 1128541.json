{"id":"1128541","title":"次韵维心二首","dynasty":"宋","author":"葛胜仲","text":"萧衣无柰客愁多，日饮那知酒有戈。松径崎危羊石卧，筠筒屈曲虎泉过。懒寻丹灶山名葛，且供禅龛人姓何。共看今年龙集酉，穰穰蕃熟庆时和。侧席求贤岁又除，如君德盛孰仪图。轶材共仰人之杰，谠议悬知帝曰都。岂有箦中终去魏，未妨庑下略居吴。蒲轮不日来徵聘，禅句休誇雪点炉。"}