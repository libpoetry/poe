{"id":"61953","title":"柯亭·蔡子横笛处","dynasty":"明代","author":"唐之淳","text":"蔡子横笛处，名存音则亡。常时亭上人，念此一慨慷。悄然官涂迥，杂树夹疏篁。先秋气已袭，纟风爽若含霜。渔樵夜各归，月出斗有芒。微云翳河汉，龙火干正阳。狐狸草中号，熠燿又宵行。龟亡凤不至，何以尉轩皇。我有嶰竹枝，颇复谐宫商。藏之五百秋，正气惨不扬。天地所爱惜，神人共嗟伤。恒愿起九泉，从子返虞唐。"}