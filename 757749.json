{"id":"757749","title":"绮寮怨 寄怀仲嫂韵徵","dynasty":"清","author":"杨继端","text":"雨细烟霏日暮，小楼空断魂。京华梦、迢递相关，旧时燕、难认重门。骊驹记曾催唱，泪满襟、蹙损双黛痕。怅无端、滞迹湖山，又频岁、六桥看送春。炉火馀香半温。连娟月色，琐窗只照离人。诗酒情真。知刻烛、韵常分。新词愁吟红豆，谁记拍、和回文。笺成寄云，问何日花下，同擘尊。"}