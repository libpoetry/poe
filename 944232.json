{"id":"944232","title":"赠钱郎中","dynasty":"宋","author":"陈造","text":"刓方利禄媒，抱道俗不省。诗书工发冢，孰起世儒病。钱侯挺直节，蛮徼复兰省。剑气夜星明，雕翮秋霜耿。上前论世务，万乘为首肯。平生中原虑，壮岁左符请。不作黄阁想，拟试白羽秉。孤忠当宁知，宏图时宰领。群儿须圆曲，谓可力胜命。彼此计乘除，得甓丧崇鼎。平生信所得，一鉴照万境。幕中辞脂韦，客右进严冷。主簿聱牙伯，评俗怒生瘿。令君强项翁，争事不藏颖。但有周舍思，可无卫武警。我亦意行者，泥古志未逞。朝来听名理，剪烛延落景。寸田殊易荒，有赖剔榛梗。效奇乏良策，汲深惭短绠。惟期佩公言，不堕颓俗阱。"}