{"id":"1122203","title":"送刘伯宣尹松江府五首","dynasty":"宋","author":"俞德邻","text":"来往燕鸿异，逍遥鹏鴳同。古交千载上，馀论六经中。瓜渚茅檐月，芜城柳岸风。寸心谈未了，棹士莫匆匆。宦途昏抹漆，达士久悲丝。汲直世多忌，父清人不知。隆污俱合道，行止要随时。富贵真槐蚁，千年看鼎彝。兵燹三年久，疮痍百姓同。政须随日化，心要与天通。刻木期难对，屯膏施易穷。松江三万顷，盂水爱任公。事丛缘网密，意广忌才疏。浩浩皇风远，迟迟化日舒。俗移三纪后，德洽百年馀。擿伏非仁政，生民本一初。烹鲜知政理，履豨识民心。土壤分南北，诗书亘古今。遐方犹战伐，癃老正呻吟。三尺焦桐在，烦公发至音。"}