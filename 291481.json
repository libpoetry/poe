{"id":"291481","title":"湘月·丁未三月泛舟西湖，遥步龚定庵韵","dynasty":"现代","author":"高燮","text":"夕阳如画，媚六桥柳色，风流娟丽。柳外笙歌桥外舫，万顷波光无际。花落愁多，春寒梦殢，不展东风意。鹧鸪生劝，未容料理归计。好是堤绕围青，潭空凝碧，人影娇扶起。祠宇园林浏览遍，更向禅林暂寄。山笋清甘，湖莼滑腻，迥异家乡味。者番咀嚼，便思老我云水。"}