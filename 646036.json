{"id":"646036","title":"峨眉高一首奉蜀王令旨题峨眉山图","dynasty":"明","author":"守仁","text":"峨眉高，高插天，百二十里烟云连。盘空鸟道千万折，奇峰朵朵开青莲。黄金狮座耸岌岌，白银象驾来翩翩。晨钟暮鼓何喧阗，风林水鸟皆谈玄。十崖阴雾见玉佛，六时天乐朝金仙。月轮挂树光团团，平羌影落秋波寒。目前胜境不可状，画图彷佛移岩峦。吾王此地受封国，大法付嘱从灵山。愿忆灵山当日语，五十四州均化雨。化雨慈云满锦城，佛刹王宫同按堵。峨眉高，高万古。"}