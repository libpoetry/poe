{"id":"540698","title":"汤即墨太翁南还过胶墨人追送之","dynasty":"明","author":"赵完璧","text":"华轩匆遽胶水东，三子速我玉钵诗无工。仙翁夙仰天上客，綵毫漫尔随春风。一枝仙桂来墨阳，相从懿训称龚黄。沧海枯莱被时雨，华胥仙梦交扶桑。兴高引旆下蓬阙，春帆缥渺吴山月。恩沾有自可能忘，挽辔空教心力竭。柳依依，雨霏霏，桃花乱点春衫稀。子规啼歇暮山紫，清樽酒尽沧云归。望君拟南极，雪颠方瞳瑞王国。待君游东瀛，玉笙琼佩飞天声。劳峰鸣凤一时举，朱衣廌绣黄鹤轻。山高而海清，泽濊而永名。赤子慕不辍，青桂当重荣。丹霄有道在平地，皇灵厥艾还分明。顾我迂疏老林水，烟丝云斧何如情。长短有句长短亭，聊尔为墨人之诚，远人之征。"}