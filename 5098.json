{"id":"5098","title":"北山独酌寄韦六","dynasty":"唐代","author":"李白","text":"巢父将许由，未闻买山隐。道存迹自高，何惮去人近。纷吾下兹岭，地闲喧亦泯。门横群岫开，水凿众泉引。屏高而在云，窦深莫能准。川光昼昏凝，林气夕凄紧。于焉摘朱果，兼得养玄牝。坐月观宝书，拂霜弄瑶轸。倾壶事幽酌，顾影还独尽。念君风尘游，傲尔令自哂。"}