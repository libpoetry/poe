{"id":"938688","title":"瑞龙吟 寿吴丞相","dynasty":"宋","author":"陈允平","text":"双溪墅。重见种玉锄云，采花研露。遥知绿野芳浓，锦堂燕子，迎门共舞。近前语。还问去年山馆，旧经行处。西风鸿水边上，惊千里苑，梅英乍吐。几度月昏霜晓，望驰天北，驿传湘渚。冷艳暗香春寒，刬地清苦。看看翠幄，青子江头路。才收尽、蛮烟瘴雨，初回轻暑。便忆南园趣。唤人况有，多情杜宇。此计非迟暮。都付与、和羹功成归去。海榴院落，长逢重午。"}