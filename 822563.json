{"id":"822563","title":"选冠子 坐雨闻雁","dynasty":"清末近现代初","author":"周岸登","text":"雨脚飘愁，帘腰通梦，迸作旅窗魂断。才侵露幌，乍落平沙，天际阵云驱雁。憔悴江关，庾郎孤馆，端忧烛花频剪。叹逢秋、多感书空，无字信沈人远。还自忆、绣幕销春，锦屏围昼，剩遣护寒憎煖。花閒腻语，柱底芳尘，多少乳莺娇燕。谁道离居茂陵，弦冷琴台，酒疏梁苑。送边声、不过潇湘，双悬泪眼。"}