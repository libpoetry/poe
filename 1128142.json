{"id":"1128142","title":"次韵张顺之春日杂诗","dynasty":"宋","author":"程洵","text":"解事东皇自有期，今年春较去年迟。未教红著桃开脸，先放青还柳作眉。春来何物不熙熙，川泳云飞各自奇。趁队鱼儿如得意，窥人燕子似相欺。闲斋人静日方中，想见先生睡思浓。只么赏情殊有味，趁衙杂沓任黄蜂。烱烱朝曦暖意回，迟迟午景气佳哉。柳阴才逐斜阳去，花影还随皓月来。沈水烧残日未西，旧书读罢卷重披。傍人欲识闲中趣，看取先生宴坐时。"}