{"id":"1041594","title":"同永叔和介甫昭君曲","dynasty":"宋","author":"刘敞","text":"汉家离宫三十六，宫中美女皆胜玉。昭君更是第一人，自知等辈非其伦。耻捐黄金买图画，不道丹青能乱真。别君上马空反顾，朔风吹沙闇长路。此时一见还动人，可怜怏怏使之去。早知倾国难再得，不信傍人端自误。黄河入海难却来，昭君一去不复回。青冢消摧人迹绝，惟有琵琶声正哀。"}