{"id":"722034","title":"吴门春日作","dynasty":"明末清初","author":"屈大均","text":"春光最爱阖阊城，清婉吴音复有情。一代风流馀屧响，千秋怨毒是箫声。家家柳拂长天乱，处处花含积雪明。市井只今谁烈士，桥边空识伯鸾名。桥西旧有伯鸾居，四百飞桥尽不如。泉石谁令高士在，莺花自是美人馀。舂声只可闻皋氏，箫曲那能到阖庐。吴下繇来多侠烈，我行端不为鲈鱼。"}