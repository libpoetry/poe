{"id":"881559","title":"水龙吟 其二","dynasty":"宋","author":"向子諲","text":"梦回寒入衾绸，晓惊忽堕瑶林里。穿帷透隙，落花飞絮，难穷巧思。着帽披裘，挈壶呼友，倚空临水。望琼田不尽，银涛无际，浮皓色、来天地。遥想吴郎病起。政冷窗、微吟拥鼻。持笺赠我，新词绝唱，珠零玉碎。馀兴追游，清芬坐对，高谈倾耳。晚归来，风扫停云，万里月华如洗。"}