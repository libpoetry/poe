{"id":"152183","title":"次韵张真父著作游湖山","dynasty":"宋代","author":"周必大","text":"今休阁铅黄，昔念长安远。出游写我忧，驾言岂顾返。撑舟度平湖，蜡屐试叠巘。境幽客更佳，风静日亦烜。尔仆毋告劳，我足尚忘蹇。眼明见孤山，地禁接上苑。却登灵隐寺，岩壑此其本。经行尽精舍，一一为排键。胜游固可继，况乃春未晚。所嗟虮虱臣，无术助龙衮。颇闻议深讨，将士不及饭。古称格苗顽，不必侵自阮。吾民战吾地，瓯脱未少损。愿言休王师，岁熟禾自稛。"}