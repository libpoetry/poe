{"id":"2587","title":"晚春诣苏州敬赠武员外","dynasty":"唐代","author":"王湾","text":"苏台忆季常，飞棹历江乡。持此功曹掾，初离华省郎。贵门生礼乐，明代秉文章。嘉郡位先进，鸿儒名重扬。爰从姻娅贬，岂失忠信防。万里行骥足，十年暌凤翔。回迁翊元圣，入拜伫惟良。别业对南浦，群书满北堂。意深投辖盛，才重接筵光。陋学叨铅简，弱龄许翰场。神驰劳旧国，颜展别殊方。际晓杂氛散，残春众物芳。烟和疏树满，雨续小溪长。旅拙感成慰，通贤顾不忘。从来琴曲罢，开匣为君张。"}