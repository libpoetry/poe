{"id":"1142297","title":"仲实示中秋诗甚恨不同此乐用韵一笑病中殊无思也","dynasty":"宋末元初","author":"牟巘","text":"谁其持冰炭，晨夕闯我庭。遥哉水帝后，乃有此宁馨。不受百药镌，奈何顽且冥。是时八月半，无云天正清。居然作灾怪，流汗如翻瓶。捕逐出八荒，弱步愁□□。而子方寘酒，宾主更醉醒。作诗调明月，顾兔下乞灵。饮量闻小减，犹能吸南溟。客疾扫已空，荡荡白云扃。何必效渊明，苦问神影形。吾生七望八，朏朒知几经。不乐复奚为，羡子鬓未星。何时定一来，眼中见鸾停。软语到夜阑，发火烹中泠。诵子新诗篇，我亦能静听。"}