{"id":"1104674","title":"景祐释奠武成王六首 迎神用《凝安》。","dynasty":"宋","author":"郊庙朝会歌辞","text":"维师尚父，四履分封。灵神峻密，祀事寅恭。萧芗祗荐，飙驭排空。如几如式，福禄来崇。上公摄事，衮服斯皇。礼容济济，佩响锵锵。灵斿惚恍，嘉荐令芳。神具醉止，降福穰穰。四岳之裔，凉彼武王。发扬蹈厉，周室用昌。追封庙食，简册增芳。升币以奠，磬筦锵锵。猎渭之阳，理冥嘉应。非龙非彪，聿求元圣。平易近民，五月报政。祀典之崇，于斯为盛。神机经武，隆周之宇。表海分封，迈燕超鲁。耽耽庙貌，俎豆有序。荐福邦家，维师尚父。圣朝稽古，崇兹武经。礼交乐举，于神之庭。嘉栗旨酒，既飨芳馨。永严列象，剑舄簪缨。"}