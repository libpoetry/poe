{"id":"956808","title":"除夜书怀","dynasty":"宋","author":"范成大","text":"运斗寅杓转，周天日御回。夜从冬后短，春逐雨中来。鬓绿看看雪，心丹念念灰。有怀怜断雁，无思惜疏梅。絮厚眼生缬，蔬寒肠转雷。烛花红琐碎，香雾碧徘徊。昨梦书三箧，平生酒一杯。床头新历日，衣上旧尘埃。摇落何堪柳，纷纭各梦槐。隙光能几许，世事剧悠哉。岐路东西变，羲娥日夜催。头颅元自觉，怀抱故应开。踊跃金何意，青黄木自灾。身谋同斥鴳，政尔愿蒿莱。"}