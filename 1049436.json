{"id":"1049436","title":"八阵碛","dynasty":"宋","author":"冯山","text":"永安宫前瀼西碛，万流峡口争奔激。秋涛卷地裂山谷，水落依然阵图出。阵形聚拳六十四，传是武侯亲手迹。斯人管萧岂足道，身在巴东心汉室。从容所遇皆法制，浩荡胸中万分一。阴机暗与天地合，壮气曾将鬼神役。至今千载矻不动，渺莽几深难致诘。岂徒豪杰重嗟赏，应有神灵长护惜。庙偏裸裎七壮士，酒炙纷纷走巫觋。万事颠倒皆偶然，卧龙无处沾馀沥。"}