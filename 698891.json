{"id":"698891","title":"寿戴柳州父母","dynasty":"明","author":"徐渭","text":"松溪旧说神仙令，椿寿今符傲吏言。过客仓皇辞上座，长公金紫拥华轩。笑看浮世忧千岁，自养灵台湛一元。将挹清光陪杖屦，恨无羽翼即飞翻。壁水青衫旧有名，恩波白首喜亲承。双飞老凤人间瑞，千里神驹天上行。共拟腰围行束玉，此时心事惬传经。高门咫尺连沧海，遥对仙人白玉京。"}