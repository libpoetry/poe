{"id":"1222345","title":"通漕引","dynasty":"元","author":"王恽","text":"汉家鼎定天西北，万乘千官必供亿。近年职贡仰江淮，海道转输多覆溺。东阿距泉二百八，瀹济西来与清合。安流取直民力省，积水浮纲才两闸。自昔河防争横议，秖办薪刍不胜计。宣防瓠子至今悲，以彼方兹功极细。役徒三万期可毕，一动虽劳终古利。裹粮荷锸去莫迟，行看连樯东过蓟。休说春潭得宝歌，长笑韦郎空侈丽。从今粒米斗三钱，狼藉都城乐丰岁。"}