{"id":"688372","title":"江行杂咏十首","dynasty":"明","author":"江源","text":"长风送轻舸，晚山飞翠浮。掀篷待月上，不减赤壁游。江上几日行，奈此跋涉苦。云起先泊舟，恐有暴风雨。山暝碧云合，秋初白雁征。几多游宦客，徒有故园情。凉风吹我衣，壮观倚楼橹。沙水鸥群浴，风樯燕双舞。作客二十载，扁舟西复东。不因俯仰累，谁肯任飘蓬。路长寄书少，水涸归舟迟。渔子团栾乐，焉知人别离。长江自朝夕，落日照今古。无酒长独醒，只恐叹渔父。今朝江上路，明日复何之。踪迹已无定，前程焉可期。山色已含暝，叶声新报秋。廿年尘土客，吟眺不胜愁。频年走畏涂，轮蹄带倾覆。白首好归休，何必恋爵禄。"}