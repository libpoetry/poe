{"id":"815651","title":"寿王一如先生七十，即次其自寿诗韵二首","dynasty":"清","author":"袁缉熙","text":"江上耆英七十春，文章愈老愈精神。乌衣世择芝兰茂，绛帐风流桃李新。杖履优游偕玉姥，蓬莱仿佛现金身。灌花煮茗饶清兴，几见谈经偶欠伸。讲幄蒸成一室春，彭宣弱冠识经神。散材自问空山老，成器欣逢大匠新。两袖清风盟晚节，一轮明月證前身。香山会集瑶章富，愧我巴吟意莫伸。"}