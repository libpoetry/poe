{"id":"1243913","title":"乙未八月二十二夜梦宿山寺与僧讲道论诗不觉夜分僧赋一联云鹤向白云栖处宿僧从青嶂影边归觉而微改其句足成一律云","dynasty":"元末明初","author":"叶颙","text":"天风吹梦过招提，瘦策迢迢扣夕扉。鹤拣白云枝上宿，僧从青嶂月边归。杉松韵古调清乐，苔藓痕深染敝衣。多谢山灵能念旧，此心焉敢忘烟霏。"}