{"id":"1114765","title":"赋家山夕秀","dynasty":"宋","author":"李曾伯","text":"本因累土作层台，巧匠俄为小阜堆。碧落界边将塔对，苍芜断处送山来。状成一段林峦胜，欠得几株松桂栽。夕照未沉明月上，倚阑正尔可徘徊。小亭八尺石为台，占绿围中作翠堆。一片闲云难画去，四时野色入诗来。气凌月观身曾到，梦托云根手自栽。更出城楼一头地，夕阴含雨肯低徊。"}