{"id":"865773","title":"水调歌头 其三 戊戌迓客回程至松江作","dynasty":"宋","author":"丘崇","text":"小队拥龙节，三度过鲈乡。烟波万顷，縠纹轻皱湿斜阳。何处渔舟唱晚，最是芦花风断，欸乃一声长。矫首望空阔，逸兴堕微茫。笑尘缨，何日许，濯沧浪。天随甫里，相寻无处一凄凉。曾把水光山色，收入烟蓑短艇，胜世作清狂。举酒属公子，富贵未渠央。"}