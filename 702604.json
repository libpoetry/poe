{"id":"702604","title":"朝云诗五首","dynasty":"明","author":"程嘉燧","text":"买断铅红为送春，殷勤料理白头人。蔷薇开遍东山下，芍药遗将南浦津。香泽暗菲罗袂解，歌梁声揭翠眉颦。颠狂真被寻花恼，出饮空床动涉旬。城头片雨浥朝霞，一径茅堂四面花。十日西园无忌约，千金南曲莫愁家。林藏红药香留蝶，门对垂杨暮洗鸦。拣得露芽纤手瀹，悬知爱酒不嫌茶。林风却立小楼边，红烛邀迎暮雨前。潦倒玉山人似月，低迷金缕黛如烟。欢心酒面元相合，笑靥歌颦各自怜。数日共寻花底约，晓霞初旭看新莲。邀得佳人秉烛同，清冰寒映玉壶空。春心省识千金夜，皓齿看生四座风。送喜觥船飞错落，助清弦管斗玲珑。天魔似欲窥禅悦，乱散诸华丈室中。城晚舟回一水香，被花恼彻只颠狂。兰膏初上修蛾绿，粉汗微消半额黄。主客琅玕情烂熳，神仙冰雪戏迷藏。谁能载妓随波去，长醉佳人锦瑟傍。"}