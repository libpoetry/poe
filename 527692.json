{"id":"527692","title":"吴伟飞泉画图歌","dynasty":"明","author":"何景明","text":"长安独过田子舍，留我一玩飞泉画。绝壁如闻风雨来，晴天安得蛟龙挂。吴生跌宕得画理，潦草落笔皆可喜。飞泉却出汨嶂间，山即真山水真水。客堂六月生昼寒，耳中髣髴高江滩。源潭窈窕不可测，波浪汹涌多奇观。泉边二老颜色异，偶坐似是庄与惠。万里谁论到海心，百年讵识临渊意。伟哉田子今儒宗，文标南指匡庐峰。不须对此更惆怅，会观瀑布青天上。杉风松日隔缥缈，云泷雪赣何雄壮，我常梦往神空向。岂无吴生好手笔，为我写寄庐山障。"}