{"id":"1225792","title":"白头吟","dynasty":"元","author":"陈高","text":"试听《白头吟》，慢饮尊中酒。古来悲白头，人情苦难久。结发为夫妻，百年期白首。容颜衰落相弃捐，何况君臣与朋友。汉高宽大主，萧何开国功。谗言一以入，几死天狱中。陈馀与张耳，刎颈同生死。一朝争相印，雠雠世无比。周文吕望不再见，管鲍结交宁复闻。玄德孔明若鱼水，胶漆孰如雷与陈。斯人自此一以少，今世求之更无有。谈笑寻戈矛，那能托身后。听我歌，歌《白头》。劝君饮，君莫愁。日月有时而剥蚀，世态谁能终不易。"}