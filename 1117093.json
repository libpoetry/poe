{"id":"1117093","title":"题郾城彼岸寺二首 文殊院古柏","dynasty":"宋","author":"苏辙","text":"曾看大柏孔明祠，行尽天涯未见之。此树便当称子行，他山只可作孙枝。栋梁知是谁家用，舟楫唯应海水宜。日莫飞鸦集无数，青田老鹤未曾知。遗墨消磨顾陆馀，开元一一数吴卢。本朝唯有宗元近，国本长留后世模。出世真人气雍穆，入蕃老释面清癯。居人不惜游人爱，风雨侵陵色欲无。"}