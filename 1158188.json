{"id":"1158188","title":"二游诗 其一 徐诗","dynasty":"唐","author":"皮日休","text":"东莞为著姓，奕代皆隽哲。强学取科第，名声尽孤揭。自为方州来，清操称凛冽。唯写坟籍多，必云清俸绝。宣毫利若风，剡纸光于月。札吏指欲胼，万通排未阕。楼船若夏屋，欲载如垤㙞。转徙入吴都，纵横碍门闑。缥囊轻似雾，缃帙殷于血。以此为基构，将斯用贻厥。重于通侯印，贵却全师节。我爱参卿道，承家能介洁。潮田五万步，草屋十馀楶。微宦不能去，归来坐如刖。保兹万卷书，守慎如羁绁。念我曾苦心，相逢无间别。引之看秘宝，任得穷披阅。轴闲翠钿剥，签古红牙折。帙解带芸香，卷开和桂屑。枕兼石锋刃，榻共松疮疖。一卧寂无諠，数编看尽彻。或携归廨宇，或把穿林樾。挈过太湖风，抱宿支硎雪。如斯未星纪，悉得分毫末。剪除幽僻薮，涤荡玄微窟。学海正狂波，予头向中{殳頁}。圣人患不学，垂诫尤为切。苟昧古与今，何殊瘖共{目闋}。昔之慕经史，有以佣笔札。何况遇斯文，借之不曾辍。吾衣任縠纑，吾食甘糠覈。其道苟可光，斯文那自伐。何竹青堪杀，何蒲重好截。如能盈兼两，便足酬饥渴。有此竞苟荣，闻之兼可哕。东皋耨烟雨，南岭提薇蕨。何以谢徐君，公车不闻设。"}