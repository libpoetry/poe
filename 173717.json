{"id":"173717","title":"周公·噫嗟兮文公","dynasty":"宋代","author":"鲜于侁","text":"噫嗟兮文公，岿然兮秘宇。怅王室兮多难，独勤劳兮左右。四国流言兮冲人不知，东片问罪兮慆慆不归。大电以风兮天威震惊，弁启金滕兮衮衣有光。公之心兮大成文武，公之子兮建侯启土。山川兮附庸，奄凫绎兮龟蒙。万子孙兮承祀，亿兆人兮仰止。惟夫子之叹嗟兮不复见子寤寐。何莽新之假摄兮文奸言而欺一世，造作诡故而戕刘兮亦亟殄宗而绝嗣。公之圣而德协天兮何妄人之辄自俾其颠而不终兮天实表公衷而警后。肃进拜於庙堂兮奉时之牲酒。鼓钟兮在宫，琴瑟兮在堂。神之格兮乐享，民欣欣兮不忘。"}