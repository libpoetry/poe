{"id":"227164","title":"病中得邬文伯书","dynasty":"宋代","author":"赵汝鐩","text":"北风卷地霰穿屋，光寒照几珠百斛。儿童呼舞健犊奔，病夫拥炉龟壳缩。打门寄书勤故人，五云湿牖春生谷。片辞自可愈头风，千金指迷况满幅。年来尘埃不堪镜，白发一摘动盈掬。星出星入难养疴，安得闲边半分福。病中畏酒如畏仇，诗囊亦遣高阁束。闻君新工千兔秃，君但写来为君读。"}