{"id":"405369","title":"铭诗与纫诗逸楼漫吟继和十首选四","dynasty":"近现代末当代初","author":"黄松鹤","text":"武陵旧事漫回头，有客来寻竹外楼。未是花津无问处，相逢何奈海棠秋。云水天涯自在身，江南犹忆一枝春。十年篱落横斜影，只此梅花似故人。鱼鸟留连渐识君，何当长伴博山云。吟窗我欲焚香拜，万朵丹霞灿夕曛。为乞春阴上玉台，绿章曾奏牡丹开。东风若解看花意，莫捲红尘匝地来。"}