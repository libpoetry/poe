{"id":"691175","title":"周玉绳年兄迁居道院屡疏乞身初夏过访漫赋","dynasty":"明","author":"李孙宸","text":"城东道院静，聊得谢扳援。易退知臣意，留行哪主恩。飞花过初夏，伏枕足閒门。共有冥鸿思，风尘未敢论。仕途原少味，所趣在弹冠。子计欲归去，予情已尽阑。行藏从所好，非誉总何干。独有酬知遇，涓埃亦自难。岂难轻襆被，难契是恩深。玉立人嫌洁，金门疏亦沈。卜居非傲物，扫榻为知音。若论平生意，应无负此心。"}