{"id":"1081715","title":"长乐梁世则为余言林氏达观楼横海峤天下奇景也索诗为赋一章","dynasty":"宋","author":"沈与求","text":"老眼纷世故，百嗜了若遗。忽闻佳山水，未到神已驰。迢迢古长乐，山水天下奇。中有隐君子，少读升天词。兹游不可遂，楼居在厜㕒。要欲尽一览，吞灭海峤姿。想当宴坐久，远意渺莫追。定见月岭堕，洪澜浴朝曦。蓬莱蔚相向，拍手招安期。秀色故可餐，却粒到玉芝。何当往从游，下视培塿卑。"}