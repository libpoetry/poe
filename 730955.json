{"id":"730955","title":"昼寝","dynasty":"清","author":"吴保初","text":"春秋忘蟪蛄，旦暮失蜉蝣。瞢腾大化中，扰扰何时休。余今思古人，古人今在不？出门何所之，累累皆松楸。连蹈东海死，夷老西山幽。身夭形亦灭，形灭心长留。夜夜望北斗，日日登南楼。丈夫七尺身，宁欲为诗囚。饮水聊疗饥，栽花能缔愁。惠然春风来，朽木终何求。惟有黑甜乡，时时爱独游。"}