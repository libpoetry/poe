{"id":"733137","title":"黄茅滩","dynasty":"清","author":"宋琬","text":"群山夹江流，其形如囊橐。缅想太古前，神功劳斧削。直下塞坤维，高空插冥漠。崩浪屡洄漩，层峦迭参错。罨画象楼台，岧峣类城郭。翠含青黛光，白者为粉垩。沿回路已穷，侧转忽开拓。烟际见渔舟，遥遥一秋箨。涉险却恬嬉，胜赏反惊愕。浑似逢异书，披览得约略。行行止三舍，樵爨倚山脚。方音闻鹧鸪，暝色下猱玃。汹汹怒涛哀，凫凫山泉弱。兴来抽短毫，庶几慰飘泊。"}