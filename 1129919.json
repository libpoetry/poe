{"id":"1129919","title":"送傅左司赴袁州","dynasty":"宋","author":"释善珍","text":"长安貂蝉贱如土，故家文献馀一缕。平生粗疏不媚妩，直语岂知犯张禹。腰间金印丈二组，我自弃置君自取。儿时翰墨跨诸父，投老为郎方齿叙。天关耽耽守九虎，一节临遣复不与。介堂卜筑开宿莽，谁知公意颇有主。眼明沙鸥喜欲舞，便请衣冠挂神武。圣朝留戣非为愈，勿薄淮阳宜叱驭。宜春古郡联荆渚，曩年尝梦公补处。峥嵘老气横九州，直前莫作分外虑。秋田旱渴思霖雨，君命敢徐宁畏暑。击强锄奸雷破柱，仰山古佛亦肯许。州黉一记最奇古，机综远祖昌黎愈。眼前琐尾相品署，知公千百未一取。秋空仰瞻鸿鹄举，政恐是中有新句。三年奏课返林坞，煮茶贺公公莫拒。"}