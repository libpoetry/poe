{"id":"672817","title":"屋舟为润人钱宗玉作","dynasty":"明","author":"费宏","text":"身世悠悠水上萍，高人栖泊傍岩扃。浮生甫里从无宅，择胜坡翁别有亭。意匠经营殊雀舫，心机忘尽对鸥汀。推篷小酌江天碧，下碇遥连海屿青。岂必侵星游别渚，不妨撑月吸波泠。鲎帆隐隐当窗起，鱼艇飘飘倚槛停。雨洒春波檐欲没，潮回秋浦酒初醒。危樯飐浪吾何恐，击棹成讴客喜听。京洛尘缨思一濯，长风借便可扬舲。"}