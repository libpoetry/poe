{"id":"1235350","title":"送侍讲学士邓善之辞官还钱塘十首","dynasty":"元","author":"卢亘","text":"北门古深严，论思寄筹度。自非鸿才士，训诰何由作。夫君出巴蜀，文采动京洛。十年掌丝纶，摛藻扬景铄。荆璞抱瑾瑜，龙渊淬锋锷。肯献《上林赋》，宁居天禄阁。即今观浙江，眷恋睎金雀。黄图郁紫氛，绛节生碧落。依然难为情，清霜养飞藿。春秋严笔削，凛若执玄钺。君独抱遗经，结发饱剞劂。明剖是非心，微探义理窟。下视群儿愚，争端王正月。朅来奋直笔，浩然心思竭。王功与帝德，昭昭日月揭。胡为厌词林，南欲观溟渤。荣华若浮烟，汗简青不灭。词林富声华，几人得精悍。悠悠三百年，篇翰孰承缵。夫君清庙器，祼荐盛圭瓒。五就惜繁缨，九游载云旱。依依风向翔，忽忽月新满。泠然时雨情，短章不可断。风雨妒芳华，稂莠深嘉谷。天地岂不仁，盛德禀命独。明廷萃群英，四门延穆穆。既卜渭水钓，又起傅岩筑。声华何岌嶪，众辐辏一毂。銮坡俨清韵，硕人歌在轴。愿言往从之，星驾命宜夙。岂知彼玄鸟，戢翼辞云屋。幸无素丝悲，庶免穷途哭。离离天星高，皓皓云月光。候雁过楚泽，蟋蟀鸣中堂。天时谅难测，徒然多感伤。念子去意远，沈忧结衷肠。忆昔初奉欢，露白春兰芳。清尊罢新制，妙趣深濠梁。飞景急西匿，川流浩汤汤。玄发凄岁晚，木脱天雨霜。蔓草岂容惜，松柏在高冈。翰林子元子，武库森戈矛。英声迈千古，逸韵横九州。与君契金兰，投分何绸缪。清和谢夷惠，典刑追韩欧。坐令人文焕，允塞昭王猷。念君独远迈，寥落行人愁。木瘦楚山晓，风静寒江流。何当驾飞车，却忆昆仑丘。尘埃满腥腐，朝暮同蜉蝣。旸谷上寒日，影射扶桑枝。瞬息及中天，流光迅难持。人生百年内，昂昂何所施。孤鸿东南征，浮云西北驰。可怜万感身，会合须臾期。安得弄明月，皎皎远忧疑。折花芙蓉浦，荡桨江潢涯。优游以卒岁，身名良不隳。游云苍鳞穹，阊阖不可叫。徒令虎豹关，日月近辉耀。濛濛八表尘，隐隐万汇窍。泯然一归途，伊谁执其要。栖栖圣者徒，礼乐怀幼眇。闭门忍朝饥，风雨深蓬蓼。今年江海去，光景短萤爝。禾黍满故墟，闾巷馀返照。挥弦送飞鸿，古今入长啸。昔我适吴会，日夕承欢颜。高堂乐起舞，綵服何斑斓。东海汹波涛，西湖翠烟鬟。北归馀十年，谬迹通朝班。家祸一朝集，音容何可攀。悲号苍穹迥，往事思日艰。命穷时亦迫，志弱体自孱。安得腾化术，从君超人寰。执手不忍诀，临风涕空潸。我留君勿思，君归我当忆。十年胶在漆，一旦各异域。吴江激微波，震泽起暝色。鹍鹏隔天地，雁鹜杂南北。念我平生友，怆恨摧胸臆。独看燕山云，岁暮日初昃。永言长风翔，情寄南风翼。"}