{"id":"569145","title":"管将军懋光以诖误失官其少也尝手擒舶酋麻叶壮而赠之","dynasty":"明","author":"王世贞","text":"虎躯七尺腰十围，明光铁铠裼锦衣。铎槊攒刺捷若飞，手挟南蕃舶王归。中军主帅正歌舞，玉带金鱼胙茅土。十年功高心独苦，犹自低眉趋幕府。纵令东海不扬波，其若睢盱㧙挡何。一言不合文吏诃，无事抚髀思廉颇。莫斩长矛作耕耒，男儿可老新都里。区区小酋那挂齿，须缚单于报天子。蓟台万驷求空群，尚书尺一论旧勋。灞陵醉尉闻不闻，辕门大旗李将军。"}