{"id":"702619","title":"闲居漫兴","dynasty":"明","author":"童轩","text":"卜地搆轩楹，心闲乐自生。土花凝碧嫩，林叶溜红轻。月射檐牙白，泉穿石罅清。自缘幽兴足，初不为逃名。未老已偷闲，萧萧屋数间。杯倾螺壳紫，冠制鹿皮斑。隐几闻啼鸟，钩帘见远山。秋来无一事，衣佩尽纫兰。举世长昏饮，畴能问独醒。门无题凤字，囊有换鹅经。种就花成锦，移来石作屏。闲中供一玩，相对眼偏青。一榻清于洗，翛然思不群。紫苔行处满，黄鸟坐来闻。琴奏梅间月，棋敲石上云。蒲塘新水暖，花落覆轻纹。自识清堪乐，谁云俗可污。泉烹建溪茗，香霭博山垆。月冷梅魂瘦，风清鹤梦孤。近来疏懒甚，簪组意俱无。歧路竟喧纷，心闲苦不闻。字临王逸少，诗学鲍参军。竹里敲茶臼，花前倒酒尊。嵇生本高致，宁肯在鸡群。门径掩苍苔，清幽绝点埃。投闲惟乐道，多病孰怜才。竹每穿篱引，花常税地栽。一帘飞絮晚，游侠不曾来。遁迹衡门下，栖迟得自由。梅花悬小帐，莲叶汎轻舟。事业惭鸣凤，生涯笑拙鸠。尘缨何处濯，门外有清流。镇日掩柴扃，长歌醉复醒。草生元亮井，竹覆子云亭。煖玉砻棋局，秋金铸砚屏。都将旧游事，一笑晚山青。樗散真成癖，支离类隐沦。林深多绿藓，地僻少红尘。酒熟频留客，诗成不寄人。清风无限乐，即此见天真。"}