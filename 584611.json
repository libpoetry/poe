{"id":"584611","title":"追悼篇","dynasty":"明","author":"黄衷","text":"炎海于南维，泱漭瀰八裔。琼岛秘万灵，磅礡华夷际。异气钟西洲，天然灿明睿。千里神驹骧，赤霄鸾侣?。词锋敌四方，礼学魁两制。释褐趋辟雍，民曹仕初筮。宝矿晶必腾，玉彩廉不刿。老吏骇发铏，儒英缔深契。南归奉滫髓，再阅纪元岁。婆娑古榕阴，东山迹非翳。翻然箕踞轩，复绾省郎盭。文武宪外台，三沛薇垣惠。全齐距南楚，遥引金汤势。暂列留都卿，选望仍北隮。大疏总机宜，群公仰匡济。思循四序功，遂鼓五湖枻。虞罗少冥鸿，缨组有蝉蜕。江湖切素怀，山水时小憩。指峰讶中摧，吁嗟哲人逝。邦家怅典刑，道脉失根蒂。惟二丈夫子，晚喜仲也艺。忍读赠褧篇，一字迸一涕。缅想筠溪翁，德业鸣并世。社祀崇二贤，斯文讵论替。"}