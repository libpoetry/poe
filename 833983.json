{"id":"833983","title":"台城路 其二","dynasty":"清末民国初","author":"易顺鼎","text":"湘栊软语红襟小，输他玳梁栖稳。载酒春愁，吹箫夜约，生怕钿期无准。花悰暗省。曾黛语眉传，脂香舌领。笑乞琼浆，云英低首意先肯。罗衫嫩寒初逗，歌尘萧散后，庭院人静。绿径穿花，红街步月，踏遍旧家帘影。兰堂漏永。料镜里鸾孤，衾边凤冷。多累卿卿，夜凉花下等。"}