{"id":"47383","title":"有鸟一首赠袁尚志","dynasty":"明代","author":"刘基","text":"有鸟有鸟，薄言缴之。君子至止，何以乐之。有酒湑湑，亦盈于觞。明月照帷，清风满堂。我酒既旨，我仪有秩。言念君子，温如其日。有鸟有鸟，载好其音。君子之洽，如瑟如琴。有棐有翼，有劝有饬。古训是式，大猷是力。有栗者璧，瑕则磨之。有紑者丝，色以讹之。如彼织纴，君子维经。如彼锋刃，君子为硎。无为夸毗，无为戚施。伊我之偾，亦子之痍。此令朋友，交相为助。匪中式孚，俾好作恶。有酒在觞，有琴在堂。酌言鼓之，心焉孔臧。有鸟有鸟，载翔载飞。岂弟君子，式昭令仪。业不厌修，学不厌多。既酌以酒，复相以歌。"}