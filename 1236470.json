{"id":"1236470","title":"阙下遥瞻","dynasty":"元","author":"周权","text":"乾坤瑞气蔼燕山，天仗初开虎豹关。金爵觚棱银汉表，玉阶平墄綵云间。紫泥香暖春宣诏，清跸声寒晓趣班。千载明良今庆会，喜看新雨涤尘寰。剑佩声磨九轨衢，欢传虎拜听嵩呼。一天雨露流春泽，万古山河壮地图。造化机缄新宇宙，太平气象又唐虞。丹心一寸葵倾处，夜夜泰阶明六符。穆穆皇风世道淳，吾君敛福锡斯民。六龙日焕彤墀晓，五凤云深紫禁春。洞达遐荒无异俗，痒疴疾痛视同仁。野人亲睹朝纲整，可是乾坤气象新。"}