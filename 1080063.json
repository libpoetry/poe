{"id":"1080063","title":"寄晁恭道郑德成二漕","dynasty":"宋","author":"吕本中","text":"二年住闽中，不识建溪茶。处处得残杯，顾未惬齿牙。饥肠拥滞气，病眼增昏花。故人持节来，怜我病有加。会当饷绝品，不但分新芽。苍壁月堕晓，宝胯金披沙。一洗肝肺净，兀坐如还家。阴雨又不解，天气复未佳。持诗寄两公，请为交旧时。便续北苑谱，即日定等差。"}