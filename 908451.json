{"id":"908451","title":"挽王隐君","dynasty":"宋","author":"李流谦","text":"仁田义锄德其种，晚岁坐看苗幪幪。先生一去不可识，但喜郎君实麟凤。一线微言惊道丧，九鼎斯文赖君重。圣门涛澜无畔岸，我尝操舟怯奔涌。中流夺魄不敢进，乱流而济渠甚勇。射鼷强弩勿妄发，弹雀明珠戒轻用。峨冠进之白玉堂，天高会借长风送。细寻耒耨竟谁力，铚艾犹传挂丘垄。朝来示我幽宫刻，再拜整冠辄成诵。乃知先生一世士，学如荀扬文屈宋。四边海宴中国尊，已叹铜驼没荒茸。转头饮马长城下，共指先几世争竦。竟不一官止韦布，大泽深丘老梁栋。岷江滥觞固未快，末流与海争澒洞。我闻天穷不再世，卜以郎君言必中。九京幽幽复何憾，一杯径往浇馀痛。薤歌呜咽不成声，但觉风乾云亦冻。"}