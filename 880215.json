{"id":"880215","title":"送王常博归蜀","dynasty":"宋","author":"刘宰","text":"东溟之水浩无穷，蜀江滚滚来朝宗。圣神天子坐法宫，日月所照梯航通。君才当代相如雄，云烟落纸声摩空。西来阐教临辟雍，冠带济济如云从。力排党论开至公，凤鸣骇瞩朝阳桐。太常正徯肃臣工，归舟却溯蜀江风。蜀天万里车书同，不应一士无留中。篙师捩柁毋匆匆，趣回有诏紫泥封。"}