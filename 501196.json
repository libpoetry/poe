{"id":"501196","title":"七夕吟同张士行赋","dynasty":"明","author":"张以宁","text":"银河迢迢向东注，玉女盈盈隔秋渚。金梭飞飞掷烟雾，织作青鸾寄幽素。青鸾织成不飞去，仙郎脉脉愁无语。无语相望朝复暮，白榆摇落成秋树。藕花香冷鸳鸯浦，天上银桥宝车度。风清蕊殿开瑶户，云屏雾褥芙蓉吐。经年香梦遥相许，一夕离肠为郎诉。羿姬妒人留不住，天鸡角角扶桑曙。龙巾荏苒啼红露，乱点云开逗飞雨。伯劳西飞燕东翥，河乾石烂愁终古。翠楼乞巧娉婷女，镜里青螺扫眉妩。博山沈烟袅双缕，不识人间离别苦。"}