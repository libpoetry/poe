{"id":"1200695","title":"观莲","dynasty":"元","author":"胡天游","text":"清池瑩人心，俯见荷叶背。南塘非不佳，无此青钱盖。沈沈古镜净，濯濯明妆对。凉风似留人，幽赏心独会。天公亦解事，一雨不破块。小呼巫阳云，浣此倾国态。高盘捧跳珠，错落无小大。恍疑逢二妃，迎笑争解佩。低昂巧簸弄，明月聚还碎。冯夷不相容，转盼何所在。人生总虚幻，伫立增叹慨。聊将一饷间，了我看花债。濂翁不我待，谁复同此爱。长啸归去来，馀芳满襟带。"}