{"id":"696079","title":"岑克名挽歌二首","dynasty":"明","author":"欧必元","text":"形为我生累，我为此生忧。追念驱驹隙，聊从秉烛游。宴会君子室，齐歌杂洛讴。朱华不可再，零落归山丘。服食信可误，不如寄蜉蝣。出世苦不迟，立名苦不蚤。谁谢朝蕣华，谁种长生草。彭聃不计年，殇子称寿考。屈伸自有时，大笑天地老。生死徒尔为，荣名长相宝。"}