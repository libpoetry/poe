{"id":"1252934","title":"次韵和王文明雨中杂兴四首","dynasty":"元末明初","author":"刘基","text":"积雨累十日，平湖添半篙。风连箕毕动，云傍斗牛高。水鹳巢林木，池鱼上野蒿。农人愁饿莩，采撷到溪毛。白日迷阴陆，浓云没大荒。雨深筠簟润，风度葛衣凉。虎豹归林湿，鱼龙赴壑长。波涛渺清落，悽恻解鸣珰。湿云看欲薄，阴气未全收。日月昏昏见，鼋鼍頧頧浮。虚檐腾肸蚃，坏壁涌蜉蝣。幽独无人问，含情谩上楼。青冥不可见，朱夏巳无多。云木光浮没，川原气荡磨。荒芜一将略，浩汗五湖波。去去沧浪水，君听鼓枻歌。"}