{"id":"704353","title":"吾兼亭为丘谦之赋","dynasty":"明","author":"黎民表","text":"儤直常经此，为园亦在兹。隐偏金马籍，地即缙云司。苑树常分色，宫莺或借枝。秪应兰省客，来往洽襟期。讵意风尘里，还将一壑看。浮沉操案牍，懒慢著衣冠。长啸应怀古，端忧更倚阑。耽奇吾亦尔，不是恋微官。密竹千茎翠，幽花一径迷。闭门初散吏，倚树更分题。赖是官曹简，能将物我齐。杜陵多遣兴，长钓浣花溪。当代文章伯，裁诗画省中。风流今不见，丘壑得无同。翰墨虚留壁，兰苕失旧丛。怜才惟郢客，洒泪此亭中。"}