{"id":"1224415","title":"同王章甫待制校文上京八月十五夜宿龙门驿","dynasty":"元","author":"黄溍","text":"凉风堕黄榆，万马皆南驰。而我方北首，度关及鸣鸡。石路更幽阻，仆夫惨不怡。徐驱待明发，泱漭穷烟霏。貂裘者谁子？怪我逢掖衣。为言霜露多，遑遑独安之。我非不自爱，简书今有期。忆昔州县间，折腰向小儿。荏苒二十年，白首初登畿。同袍如燕鸿，去住恒相违。悠然慨平生，与世何参差。暝投龙门驿，高馆临回溪。青崖拱白月，水木含馀辉。秋色故潇洒，我行殊未迟。相从况魁彦，炯若珊瑚枝。衰暮奚足云，一觞聊共持。"}