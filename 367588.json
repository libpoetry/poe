{"id":"367588","title":"霜叶飞·山居门前双乌桕树饱霜递零","dynasty":"清代","author":"杨玉衔","text":"理愁无绪。酡颜对、吴霜酣饱双树。半生枯稿惯悲秋，膏泽违春雨。算落叶、翔空万羽。江村图画疑晞古。讶澹泊人家，买到北燕支，盖尽石阑寒素。闻道径石停车，枫林坐晚，冷色薰透吟赋。炫天霞彩照东篱，更絮寒鸦语。久隔鲈莼脍缕。烹湘休遣残红去。望待偿、明朝愿，厚积阶茵，醉供眠处。"}