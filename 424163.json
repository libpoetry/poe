{"id":"424163","title":"满江红·戊寅八月，重庆孔诞大祀，迂叟闻之，为七言律诗一首见示，赋此为和","dynasty":"近现代","author":"刘景晨","text":"万垒骚然，秋消息、桥门释菜。渝水上、枢衡粗奠，豆笾虔对。撼树蚍蜉容感悟，经天日月终光采。只诸州、堂庑十年间，沧桑慨。斋沐事，宁谁绐。忠切语，宜无罪。算明禋未懈，三山东海。求野将毋惭礼失，叔香倘亦如神在。盼而今、跄济圣人徒，衍能改。"}