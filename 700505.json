{"id":"700505","title":"沈懋学游金陵归杭","dynasty":"明","author":"顾璘","text":"王会车书一统尊，神京南北控乾坤。长江险作雷霆斗，钟阜高为龙虎蹲。吴越千山断续青，西湖那似大江澄。东来历历看形胜，独见彤云护紫庭。茱萸锦带系吴钩，半醉来登太白楼。唤取美人歌白苧，任教明月下西洲。君到金陵秋气新，紫萸黄菊照江漘。崔嵬一片龙山石，又见荆南落帽宾。青山一洗烟华色，徐庾空流怨曲长。才子来观商邑盛，却歌殷武颂汤王。词锋撇捩鲍参军，画法侵淩郑广文。长傍牛车歌白石，空传鹓侣满青云。"}