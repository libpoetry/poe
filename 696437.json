{"id":"696437","title":"别莆田陈君彦质追送不及怅然有作五首","dynasty":"明","author":"郑胤骥","text":"宵行拟送子，惆怅未能晓。起来望瑽阇，沈沈但深杳。遥闻棹歌声，杂然出树杪。想子遂群动，使我心有栗。昔贤愿抱关，此意亦可了。启关欲从之，子舟竟何所。剩有水盈盈，亦有叶湑湑。谈笑昔时欢，徘徊此时楚。子兮如子何，与我周旋我。昨日与子别，子已戒荤酒。予为念冲寒，屏饮未宜久。况复羁旅间，亦须小饮否。子闻忽大笑，此言一何丑。酒徒食肉人，嗷嗷特馋口。不见学道人，终年但饭糗。但问志若为，酒乎亦何有。一饮不自持，终恐复濡首。子言故自超，使我心独疚。区区印迹泥，我愧犹株守。一别或千古，如何不念之。此地一相失，徘徊空尔为。扰扰行路人，肩摩各东西。当其一投分，谁能无相离。辟如未相识，纷纷复谁思。底须似师冕，而必某在斯。层云一何颓，东风一何煦。子舟一何驶，子行一何踽。望望如见之，何当与话雨。"}