{"id":"810532","title":"沁园春 采石矶题太白祠","dynasty":"清","author":"丁澎","text":"采石矶头，宿莽之间，有谪仙亭。呼酒人或出，半江月白，宫袍如在，数点峰青。玉殿传来，夜郎迁去，长使人间怨不平。更勿论、向沉香倚恨，夜色华清。古来饮者留名。但搔首、青天笑独醒。料卿来长醉，未应有我，我今独酌，何可无卿。花扑鸬瓷，星稀鸥岸，多是骚人移我情。然与否，正寥寥千载，问个分明。代易时移，岿哉斯堂，肯搆依然。羡书摊百卷，争如昼锦，庾称万石，宁取三鳣。帐里香芸，阶前带草，临水依塘只数椽。君家学，使田何辕固。比室摩肩。园林梓泽荒烟。惟绿字、丹文信可传。看允宗有角，终惭岳岳，孝先之腹，任尔便便。户映缃青，阁销藜火，甥也宁云似舅贤。休如仆，但与书不读，白昼长眠。"}