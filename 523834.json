{"id":"523834","title":"哭徐博士二十韵","dynasty":"明","author":"李梦阳","text":"乾坤风色暮，江汉哭斯人。棘寺翻飞日，文园久病身。数奇官竟左，材大命须贫。放浪原违癖，羁淹秖为亲。赤城终羽节，璧水暂儒绅。雕鸮偏垂翮，鲸鲵不纵鳞。回殂岂道薄，屈愤转时屯。药石魂能返，龙蛇谶亦真。楚狂嗟凤鸟，鲁叟泣麒麟。邂逅京华始，风云气象新。簉鹓陪玉笋，倚马接华裀。宅燕南阳月，花吟东部春。回头成宿昔，开眼渐风尘。妻子今谁托，文章后益振。王乔跨雁鹄，传说化星辰。松柏丘坟崛，灰沙剑舄陈。阊门寒击瓮，吴水痛沉珍。宿草扁舟阻，生刍絮酒伸。碑非蔡邕愧，诔岂仲宣伦。独把延陵剑，吞声泪满巾。"}