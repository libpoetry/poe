{"id":"1214167","title":"牧羝行","dynasty":"元","author":"周权","text":"朔风吹沙浩漫漫，冷光射目愁云昏。茫茫大漠亘万古，何处有路通中原。群羝牧老草枯死，倚节自誓无生还。餐毡啮雪气自倍，婉娈儿女怀饥寒。夜长空望汉月白，几度吊影怜羁单。已将傲兀压忧患，独仗大义排坚顽。此生自信羝不乳，岂意雁足传间关。归来属国岂不厚，区区一饭皆君恩。"}