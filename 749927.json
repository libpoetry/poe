{"id":"749927","title":"闻子箴兄入觐北上用子由中秋见月寄子瞻诗韵奉怀","dynasty":"清","author":"方浚师","text":"凉秋夜静天宇高，朝天使者拈吟毫。吟成对月发遐想，银河耿耿疑飞涛。我从岭南别天子，七载光阴若流水。炎荒迢遰望京华，烹茗怀君中夕起。起开砚箧磨墨丸，墨池黑讶痴蛟蟠。手挥笺牍倩谁寄，冬冬衙鼓声清寒。燕蓟风尘异淮汴，十丈软红素衣变。重携旧曲谱《霓裳》，当筵年少停歌板。请君更话三神山，巨鳌首戴千钧坚。蓬莱瀛洲近咫尺，拄笏笑向东溟看。豸冠巍峨容色好，献书尚记台中草。圣主端知蔡挺悫，淮阳讵使汲黯老。年来金穴不改贫，宦游我亦同心人。彩云环绕冰轮出，锁闱却忆长安客。"}