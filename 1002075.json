{"id":"1002075","title":"题叶英州清白亭","dynasty":"宋","author":"曾丰","text":"一元之气天得清，推为覆帱万物生。四时之气秋得白，推为揫敛万物成。清白为德盖如此，我公何独取于水。水生于天落于秋，妙与万物为终始。公家清白世所无，俸馀仅有数卷书。归与宴坐故溪上，此心洞与溪水俱。取譬于水公之迹，胸中公固有虚室。清白一自虚中出，清至表表白画画。上少能容下多嫉，更居以浊守以黑，始与造化相出入。"}