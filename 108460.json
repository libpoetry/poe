{"id":"108460","title":"次韵定国闻子由卧病绩溪","dynasty":"宋代","author":"黄庭坚","text":"炎洲冬无冰，十月雷虺虺。及春疟疠行，用人祭非鬼。巫师司民命，药石不入市。溪弩潜发机，土风甚不美。苏子卧江南，感叹中夜起。闻道病在床，食鱼不知旨。寒暑战胸中，士穷有如此。此公夭机深，爵禄心已死。养生遗形骸，观妙得骨髓。后皇莳嘉橘，中岁多成枳。佳人何时来，为天启玉齿。湔祓瘴雾姿，朝趋去天咫。诸公转洪钧，国器方荐砥。矢诗写予心，庄语不加绮。"}