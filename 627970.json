{"id":"627970","title":"过江宁","dynasty":"明","author":"何绛","text":"生无谐俗骨，雅性在山水。江淮与河汉，涉历非今始。暮春理轻策，忽来五千里。今陵旧陪京，严城高百雉。我行骑敝驴，落日过都市。父老为我言，未语先垂涕。六街址尚存，高台平似砥。宫阙禾黍中，瑟瑟秋风起。独有秦淮流，千年不复改。异哉秦始皇，金埋王气死。天道本好还，二世亦已耳。"}