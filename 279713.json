{"id":"279713","title":"家大人命赋来青之室谨成长歌","dynasty":"清代","author":"李振钧","text":"阳春烟景足吟赏，放眼高歌浮碧落。静观自得佳兴同，匪唯容膝欣有托。虞山楼高迎大海，柳浪湖圆绕外郭。中有官衙转运居，西偏一室依山脚。青峰迤逦薜萝墙，朱栏屈曲芙蓉幕。大人公馀偶小憩，惜此分阴感萧索。閒情湿雪赋梅花，佳兆春风簪芍药。不有名区寄旷怀，何因雅集传官阁。殷勤拂拭旧窗纱，额曰来青破寂寞。三径移栽即墨松，半间留饲成都鹤。楸枰著子石生苔，竹馆鸣弦风捲箨。葡萄旧酿酒樽开，旗枪新试茶铛灼。斗室能藏大块春，升堂但见诸天廓。髫龄随侍古齐州，数椽书舍尤开拓。三岛神山翠黛浓，万里海天黑云霩。回首当年倦倚栏，惆怅东风事如昨。更忆京华青琐客，玉堂粉署扃金钥。月明铁马响丁冬，梦入江南涉林薄。也知传社如云烟，竹楼雪堂先民作。三载报政逝将去，四时读书聊可乐。"}