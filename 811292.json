{"id":"811292","title":"寄怀菽园，兼讯兰史，叠次晓沧韵","dynasty":"清","author":"丘逢甲","text":"图书供养古香酣，人与梅花共一龛。诗界九州开海外，报章万纸贵天南。媚时经说删沙鹿，涩体文章陋筱骖。三载相思未相见，悲天心事笔能谈。蜃气楼台寔舞酣，蟹行奇字补龙龛。未须管子惭三北，已遣周婆制二南。踏雪愁闻双鹤语，排云思问八鸾骖。烂柯山畔支残局，袖冷飞仙怕手谈。裸虫扰扰梦方酣，白马潮来撼赭龛。得胜名花夸大北，翻新捷径走终南。蒙庄玩世甘呼马，越石论交负解骖。冷尽山中煨芋火，拥炉人懒共僧谈。十载文场意气酣，低头已厌屋如龛。名山游迹鼓旂外，耆旧遗闻星斗南。榕观寻仙呼九鲤，荔园留客驻双骖。礼星檄雨诗情在，社散西湖忆梦谈。千山霜叶战秋酣，讲舍清和老佛龛。吾道饩羊存告朔，秋风旅雁更来南。客怀聊遣浮新蚁，乡梦难忘脱旧骖。为道愁多改潘鬓，故人何日共清谈！"}