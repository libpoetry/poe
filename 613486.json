{"id":"613486","title":"江上观野烧","dynasty":"明","author":"李之世","text":"黑云叆叇天模糊，火龙衔烛照幽衢。却讶蚩尤喷紫雾，翻疑鲛室弄明珠。卓起弥天锦步障，撒开大地红氍毹。螺髻新妆初洗黛，峨眉淡晕亦施朱。映日扶桑高万丈，红楼十二遥相向。浮来金海漾荣光，影入银河添新浪。惊起天鸡五夜啼，银蟾半落玉绳低。江静老骊眠不稳，露寒惊鹊夜难栖。带陇连岗同一色，此时目断思乡客。渔火疑萤望不分，空月如霜照愈白。沙雁嘹嘹向夜鸣，舟人火里认山城。残叶原头捲欲尽，湿云洞口烧无声。孤蓬飘荡无南北，可似游人江上迹。已将凉燠付浮烟，还悟生身同火宅。浩劫炎炎烬亦寒，世界应同幻影观。侵晓推篷试一望，青山依旧郁巑岏。"}