{"id":"674377","title":"三农苦","dynasty":"明","author":"鲁铎","text":"癸未四月雨，并遗东作忙。盛夏雨不嗣，连月恣恒旸。邻湖㪺数级，安问陂与塘。高秋报淫雨，宵昼声浪浪。山村早焦槁，自无卒岁望。原田所灌溉，糜烂无登场。泽农陷巨浸，什一罹死亡。贫者为耕治，鬻儿营种粮。乃今益穷迫，骨肉矧异方。富者忧盗贼，扑劫群虎狼。向闻司租使，适经川泽乡。芃芃赏禾黍，讵信愬灾荒。三农苦复苦，天高难自明。未论死沟壑，官租何由偿。仰首向天泣，旻天但苍苍。"}