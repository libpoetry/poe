{"id":"787701","title":"钝斋主人赋诗见赠并弁言白云洞读书图作长句谢之","dynasty":"清","author":"许传霈","text":"西河太守称汉室，贤知继踵问民疾。公家兄弟特过之，竞蜚英声腾茂实。仲氏视学使豫章，玉策持衡道大光。群季宰治江南北，循吏儒林遥相当。公也一麾来出守，立德功言务不朽。初治括苍续金华，清白堂前讴歌久。农桑自古勒成书，白苏于今式楷模。经济匡时成卓识，文章致用乃真儒。况夫早岁训髦士，秉铎胶庠率践履。教养人材天下奇，诚意正心学如此。鲰生新从东浙来，遗爱甘棠勿剪裁。传说近年作吏隐，部民去思每低徊。不图谒见苕溪上，风雪为介神为王。阳春成集本词宗，大树论功徵宽量。愧我生无太白才，何幸身登韩子阶。常获纵谈陪文宴，非慕高致快含杯。既荷题图辱奖评，复承赠句谬相与。渊渊沧海矜尺波，浩浩雷门特步鼓。当风披诵不自安，昭垂法戒理或然。会须佩韦慎不害，相见端州使君贤。"}