{"id":"740077","title":"石田翁长卷","dynasty":"清","author":"吴颖芳","text":"笺麻卷素积老屋，中山卯君供不足。翁因兴到墨怒飞，决水驱山置横幅。洞庭微茫三峡险，苍梧云重衡湘掩。静听深竹有猿声，直上长空散鸦点。九州一尘滴笔端，营丘洪谷优劣难。出奇变幻意无尽，妙处归宿臻幽闲。临流结宇柴门现，下入山光波淀淀。石林回转凡几重，小径蛇踪飘似线。百年绢素完无坏，欲购空囊思举债。胸中尘秽洗尽空，饱歠藜羹长看画。"}