{"id":"1114763","title":"偶得希真岩壑旧隐正在小圃因赋","dynasty":"宋","author":"李曾伯","text":"数峰佳致蔼前修，心匠玲珑小更幽。公去我来几传舍，人非物是一虚舟。矗天柳色新条改，垂地藤阴旧迹留。坐对黄花谁领会，犹疑蝴蝶是庄周。高人已逐烟霞去，此地犹馀岩壑存。十数小峰缠古蔓，两三老木长盘根。月沉翠柳空梁影，雨洗苍苔带屐痕。留得清风师后进，绝胜金谷忆王孙。"}