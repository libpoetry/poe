{"id":"814304","title":"九日怀古三首","dynasty":"清","author":"周馨桂","text":"清秋逢九日，我辈复登临。汉代风流古，尘寰韵事今。萸囊欣共系，菊酒爱同斟。放眼穷寥廓，遥遥千载心。清谈毕茂世，任放得高誉。盗酒眠偏稳，持螯兴不虚。醉乡今乃尔，名教昔何如？嗤共王胡辈，沈酣落照馀。陶公无酒日，聊爱菊芳菲。薄俗谁青眼，当头见白衣。一壶携竹叶，三径款柴扉。竟醉无馀事，高风世所希。"}