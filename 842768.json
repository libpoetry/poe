{"id":"842768","title":"元日视两弟","dynasty":"清末民国初","author":"陈宝琛","text":"去年海南逢岁朝，鼓钲爆竹声通宵。昨夕村沽集昆仲，雨止卧听风潇潇。家居两纪尊行尽，病足无诣非宣骄。高舂始兴诧晴旭，亭午晻曀旋调刁。亲朋相过例吉语，天运如此吾何徼？畏寒怀土积成癖，幸免冒冻趋大朝。却怜吾髯十年长，耄及苦说今管萧。上林全树讵汝借，捉置矧更朋鸾枭。慈仁寺前列坐处，卅载追忆真春韶。似闻双松历劫在，吾道硕果宁终消？仲行之官叔不出，且共谈易听水之山寮。"}