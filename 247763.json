{"id":"247763","title":"庆春宫·水仙用碧山韵酬芋园","dynasty":"现代","author":"朱庸斋","text":"湘水珠辉，蓬山玉茜，国香初破寒雪。露泫金茎，妆成黄额，绶罗禁得重撚。枕薰仍在，好珍重、淩波旧别。清宵听、断续鹅笙，隔帘吹彻。步虚欲下还迟，路远银潢，环佩声绝。锦瑟弦情，纤葱写恨，可悔鸳盟轻结。故宫回梦，尽消与、离肠寸折。王孙老去，空补宣和，圣朝风月。"}