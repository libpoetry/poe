{"id":"1067364","title":"陶渊明写真图","dynasty":"宋","author":"谢薖","text":"渊明归去浔阳曲，杖藜蒲鞋巾一幅。阴阴老树啭黄莺，艳艳东篱粲霜菊。世纷无尽过眼空，生事不丰随意足。庙廊之姿老蓬荜，环堵萧条仅容膝。大儿顽钝懒诗书，小儿娇痴爱梨栗。老妻日暮荷锄归，欣然一笑共蜗室。哦诗未遣愁肝肾，醉里呼儿供纸笔。时时得句辄写之，五言平淡用一律。田家酒熟夜打门，头上自有漉酒巾。老农时问桑麻长，提壶挈榼来相亲。一尊径醉北窗卧，萧然自谓羲皇人。此公闻道穷亦乐，容貌不枯似丹渥。儒林纷纷随溷浊，山林高义久寂寞。假令九原今可作，举公蓝舆也不恶。"}