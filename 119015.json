{"id":"119015","title":"次韵张刍谏议宴集","dynasty":"宋代","author":"苏辙","text":"淮阳卧阁生清风，梁园坐啸囹圄空。不知何术解髋髀，但觉羁客忘樊笼。樽罍洒落谈笑地，尘埃脱去文书藂。清心渐欲无一事，少年空记挥千锺。近传移镇股肱郡，复恐入觐明光宫。人生聚散不可料，一杯相属时方冬。浮阳似欲作飞霰，想见观阙琼花中。孝王会集犹可继，莫嫌作赋无枚翁。"}