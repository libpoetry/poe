{"id":"765869","title":"百字令 其二 题邵蓉江先生诗集","dynasty":"清","author":"熊琏","text":"为亲负米，恨庭闱少隔，晨昏萧索。抱膝旅窗灯火夜，荻影机声如昨。孺慕情深，倚闾望切，清泪天涯落。生成存孝，渊源应本诗学。归时戏舞辨衣，家常茶水，婉转天伦乐。它日板舆花里奉，百岁筵开高阁。华发欢增，霞觞笑对，老健同秋鹤。奚囊献出，珠玑颗颗交错。"}