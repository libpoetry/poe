{"id":"158030","title":"送元恕·我本生穷阎","dynasty":"宋代","author":"强至","text":"我本生穷阎，才命两乖塞。再试得一第，失足落铨格。去年赴选集，摩肩杂隶役。吏口骈名呼，摧沮气填臆。僦居在闲坊，门巷少人迹。于时苦病吟，谁肯顾越{睾幸换与}。高冠纵一临，车马有屈色。平生青云志，跕跕若堕翼。羡君富词才，时志复两得。解褐拜初命，便缀审官籍。秋高马足健，驾言往京国。诸父列禁严，南北罗第宅。往来伯叔间，此行稳栖息。君家世儒林，图史况山积。灯火今可亲，幽探勉馀力。京都号纷华，君志定非溺。勿贻双亲念，此外慎眠食。"}