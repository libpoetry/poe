{"id":"1116514","title":"次韵柳子玉二首 地炉","dynasty":"宋","author":"苏轼","text":"细声蚯蚓发银瓶，拥褐横眠天未明。衰鬓镊残攲雪领，壮心降尽倒风旌。自称丹灶锱铢火，倦听山城长短更。闻道床头惟竹几，夫人应不解卿卿。乱文龟壳细相连，惯卧青绫恐未便。洁似僧巾白㲲布，暖于蛮帐紫茸毡。锦衾速卷持还客，破屋那愁仰见天。但恐娇儿还恶睡，夜深踏裂不成眠。"}