{"id":"158046","title":"长安二月二十二日雪十韵","dynasty":"宋代","author":"强至","text":"晓白乾坤静，寒消气候侵。麦滋堆垅疾，花没聚枝深。浩荡中春尾，昭苏庶彙清。函关双粉蝶，绣岭一瑶林。鹤冷惊幽梦，莺愁閟好音。拂衣轻点缀，落酒旋浮沉。门拥藏高卧，窗明照独吟。飘时穿箔罅，积处值楼阴。南客增萧索，东风助浸淫。年来交态浅，乘兴欲谁寻。"}