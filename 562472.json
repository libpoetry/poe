{"id":"562472","title":"送嘉禾伍公矩归桂林兼问讯海盐张靖之","dynasty":"明","author":"丘浚","text":"平生故人伍公矩，少年学文今学武。胸中豪气老更豪，境变情迁宁少沮。酒酣耳热歌乌乌，手执如意击玉壶。兴来拔剑为我舞，电光熻欻云披敷。仰天大噱向人语，顾侬岂是哙等伍。笔端一万丈虹霓，胸次三千岁今古。忆年二十三十时，风中快鹘囊中锥。广寒紫桂白手斫，滇池绿骏赤脚骑。奉天殿下丹墀底，顷刻云烟生满纸。琼林宴罢马如飞，一辔穿花三十里。功名富贵皆等闲，致身承明殊不难。觅得一州如斗大，又被秋风摧紫兰。瑶篸玉笋山如画，静荷韬钤意閒暇。尧山祠下拜放勋，干羽两阶祈日化。绛灌之武隋陆文，今人未必下古人。长筹入手一运转，溪山失险鬼不神。李广数奇颜驷老，韬弓束书遵旧道。英雄回首即神仙，忙处人多閒处少。青天浩荡云渺茫，吴山高兮粤水长。南归若见张给事，引杯烧烛歌我送行章。我亦头颅如雪白，每忆故人心恻恻。明当归棹过嘉兴，看剑检书话畴昔。"}