{"id":"137828","title":"送韩子华·嗟我久不见韩子","dynasty":"宋代","author":"欧阳修","text":"嗟我久不见韩子，如读古书思古人。忽然相逢又数日，笑语反不共一樽。谏垣尸居职业废，朝事汲汲劳精神。子华笔力天马足，驽骀千百谁可群。嗟予老钝不自笑，尚欲疾走追其尘。子华有时高谈骇我听，荣枯万物移秋春。所以不见令我思，见之如饮玉醴醇。叩门下马忽来别，高帆得风披飞云。离怀有酒不及写，别後慰我寓於文。"}