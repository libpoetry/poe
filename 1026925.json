{"id":"1026925","title":"新植西轩","dynasty":"宋","author":"韩维","text":"谁谓我圃隘，栽插尚盈亩。筑轩西临兑，规地北占酉。阳条散繁华，怒甲擎故朽。封培童仆劳，窥看孩稚走。虽非观游盛，要是吾庐有。壤疏人力薄，开发定迟后。所赖春风意，与物无薄厚。居闲日萧散，对此自成偶。问我何所为，卦象观六九。问谁之与处，达者二三友。为生昧机利，于事寡营取。但愿花常好，酌我樽中酒。"}