{"id":"768235","title":"水龙吟 白莲","dynasty":"清","author":"龚翔麟","text":"素琼太液凌波，分香映浦娇难定。盈盈缟袂，铅华净洗，闹红羞并。水榭风来，烟乡月上，半池凉浸。讶双鸥飞去，花间莫辨，浑不破，秋光暝。为忆搓酥滴粉。唤张秾、冷香浮艇。玉葱摘取，碧筒旋劝，歌喉须逞。出水新妆，当筵欢面，一时谁认。怪画师描入，生绡雪里，伴征鸿影。"}