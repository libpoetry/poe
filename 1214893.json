{"id":"1214893","title":"秋日即事","dynasty":"元","author":"刘鹗","text":"我辞五羊来，老气凌云浮。意谓此孽丑，端可一战收。秋初抵韶阳，事有大不侔。主将恣贪暴，田里多怨愁。军马晨星稀，盗贼春云稠。倏围响石砦，穷迫已可忧。又闻湖南陈，围困连桂州。谭侯弃南雄，笃意归旧丘。牒报关外寇，复有开韶谋。民情堪恟恟，俨如浪中舟。乞师与请粮，使者交庭陬。蹇余持空拳，无可应其求。虽云百冗集，乌足回其头？精神强奋迅，随意相应酬。或诱以好爵，或赉以银瓯。或时纠民丁，相予执戈矛。南北各有事，惟幄聊运筹。胸次日扰扰，回首已仲秋。连桂忽报捷，杀贼如星流。州城虽无恙，民物日已偷。皇天实相我，幸不贻时羞。所嗟响石砦，竟为贼俘囚。援兵既不利，与贼空为雠。桓桓蒙将军，忠义谁与俦？讨贼为已任，誓灭贼乃休。雍容风鸣树，便捷鹰脱韝。临事每千虑，为虑靡不周。聚粮辄充栋，飨士时椎牛。意气益倾倒，士乐从之游。于时赖有此，长笑看吴钩。"}