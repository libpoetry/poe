{"id":"432763","title":"漫兴","dynasty":"近现代","author":"茅于美","text":"閒愁万斛若为量，夜雨空阶点滴凉。静拨炉灰成漫兴，隔帘金菊自芬芳。寒灰坐拨味初长，手破新橙指亦香。怪底从来凭望处，秋林一径可怜黄。枫林咽水乍泠泠，手拂疏枝绕岸行。凉月一梳寒雁堕，秋塘浅浸数星明。怪底黄蜂未解香，疏篱寂寞数枝芳。平明踯躅成孤赏，不觉风檐已薄霜。"}