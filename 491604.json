{"id":"491604","title":"奉答彭进士晋怀祖诗","dynasty":"明","author":"刘崧","text":"故人示我怀祖诗，文字郁郁含深悲。昔贤遗恨骨已朽，前代风流谁见之。云有张彭二老者，隐处乃在泸之湄。当时忠义并感激，岂但词翰相追随。苍茫甲子义熙后，寂寞朝士贞元时。岂知清河已陈迹，彭氏孙子多文词。明经继以甲乙荐，反顾已觉卑群儿。春秋岩岩距邪诐，俎豆秩秩崇光仪。伤哉时危事返驾，道在舒卷安其宜。且辞青云卧碧草，更调白雪鸣朱丝。壁藏似有鬼物护，先庐正在南山陲。遗诗十首更馀一，事变恍惚传于斯。风惊电灭八十载，君独感怆垂涕洟。赓吟寄我歘满纸，浅才乏报空嗟咨。吾宗珠林重三杰，作者已远伤颓隳。故箧飘零澹庵帖，荒冢剥蚀平园碑。承先未能欲谁过，有孙如子真吾师。只今风尘哀仳离，泉麓来游嗟已迟。萧郎东游定相见，为我道谢声吾私。"}