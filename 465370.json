{"id":"465370","title":"沁园春 昆明黑龙潭王瞻岩宅曲叙感赋，同会者杨荫浏、王瞻岩、陈盛可、陶光、张充和","dynasty":"当代","author":"浦江清","text":"漫客天涯，如何不归。归又何为，向华山昆水，暂留我住，碧鸡金马，住亦堪悲。惟遣高歌，欣逢旧雨，心逐梁尘相伴飞。忘情处，命玉龙哀笛，著意狂吹。古今多少情痴。想小玉丽娘信有之。叹消魂桥畔，牡丹亭下，琅玕刻遍，谁会相思。一曲霓裳，凄凉九转，劫后河山满眼非。承平梦，望吴宫燕阙，早感黍离。"}