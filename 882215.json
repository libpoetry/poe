{"id":"882215","title":"满江红 其四 辛丑年假守沅州，蒙恩贬罢，归次长沙道中作","dynasty":"宋","author":"吕胜已","text":"忆昔西来，春已暮、馀寒犹力。正迤逦、登山临水，未嗟行役。云笈偶寻高士传，桃川又访秦人迹。向此时、游宦兴阑珊，归无策。归计定，归心迫。惊换岁，犹为客。还怅望、家山千里，迥无消息。□□不堪泥路远，烟林赖有梅花白。为孤芳、领略岁寒情，谁人识。"}