{"id":"444761","title":"玲珑四犯·依白石四声并次其韵","dynasty":"当代","author":"谷海鹰","text":"蝶影召魂，霜尘移轸，当年才调空许。蠹笺盈逝水，迤逦江山古。啼鹃饯春易赋。但难消、断潮秋浦。蕙草吟风，菊英漙露。香掩蕊中苦。丹砂井寻仙路。恐烟纫梦茧，寒闭云户。宝鸾羞绿鬓，恨撷流光去。萍根暗绾琼箫韵，伴槐穴、孤帆行旅。还酌与。红桑外、鸥朋雁侣。"}