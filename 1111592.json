{"id":"1111592","title":"浣溪沙 其二","dynasty":"宋","author":"吴文英","text":"一曲鸾箫别彩云。燕钗尘涩镜华昏。灞桥舞色褪蓝裙。湖上醉迷西子梦，江头春断倩离魂。旋缄红泪寄行人。门隔花深梦旧游。夕阳无语燕归愁。玉纤香动小帘钩。落絮无声春堕泪，行云有影月含羞。东风临夜冷于秋。波面铜花冷不收。玉人垂钓理纤钩。月明池阁夜来秋。江燕话归成晓别，水花红减似春休。西风梧井叶先愁。"}