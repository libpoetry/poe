{"id":"279155","title":"扬州慢·闻新津临邛变耗，依白石谱，自写愁怀","dynasty":"现代","author":"周岸登","text":"云恋琴台，麴浓脂井，买春曾驻初程。喜临邛酒美，剔古瓮苔青。指严道征骖未返，坏云山压，童竖骄兵。听喧喧、笳鼓危心，飞度层城。倦游厌旅，计归途、屈指堪惊。怕玉斧金潾，黄泥紫地，关塞无情。料有失群哀雁，难成字、咽断离声。尽书空何计，囊琴前去愁生。"}