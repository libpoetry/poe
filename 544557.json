{"id":"544557","title":"寿大学士赵公二十四韵","dynasty":"明","author":"胡应麟","text":"寿域黄扉启，祥光绛阙悬。讴歌来六合，气色动三躔。玉醴东华外，金茎北极前。八千逢景运，五百降名贤。瀫水生申日，南阳卧葛年。诗书王佐业，礼乐帝臣传。锦向龙门夺，藜当凤阁燃。探花晨太液，视草夕甘泉。虚受心如谷，违时道若弦。一麾俄去国，双屐乍归田。白社便高枕，清溪乐扣舷。直声喧海岱，正气郁闾廛。密勿皇情注，徵求使命遄。商岩图酷肖，汉殿席频前。挟日潜鳞起，凌风大翼翾。新恩移国学，旧德重经筵。燮理衷元赤，登庸鬓尚玄。穷边收羽檄，绝岛静戈鋋。宰割群方正，调和众味妍。皋夔重步武，稷契互周旋。蓬矢春华遘，椿龄暮节延。安期分履舄，王母驻辎軿。社稷扶元老，乾坤入大还。愿为天一柱，万古镇玑璇。"}