{"id":"1104664","title":"亲耕藉田七首 皇帝出大次用《乾安》。","dynasty":"宋","author":"郊庙朝会歌辞","text":"勤劳稼穑，必躬必亲。为藉千亩，以教导民。帝出乎震，时惟上春。天颜咫尺，望之如云。元辰既择，礼备乐成。洪縻在手，祗饰专精。三推一垡，端冕朱纮。靡辞染屦，以示黎氓。方坛屹立，陛级而登。玉色下照，临观耦耕。万目咸睹，如日之升。成规成矩，百禄是膺。群公显相，奉事斋庄。率时农夫，举耜载扬。播厥百谷，以佑我皇。多黍多稌，丕应农祥。畟畟良耜，我田既臧。土膏其动，春日载阳。执事有恪，于此中邦。农夫之庆，栖亩馀粮。肇新帝藉，率我农人。三推终亩，祗事咸均。陟降孔时，粲然有文。受天之祜，多稼如云。教民稼穑，不令而行。进退有度，琚瑀锵鸣。言还熉幄，礼则告成。帝命率育，明德惟馨。"}