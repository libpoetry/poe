{"id":"750460","title":"哀龙城","dynasty":"清","author":"蒋曰豫","text":"龙城城中大纛走，数十万人泣以口。口请击贼乃击民，民击还能代公守。四月之庚力不踵，外援亡归贼来猛。城竭守力守以心，心尽填城作孤冢。有生必死死重生，一时义胆张如云。贼所不尽付水火，仅者冻馁他乡存。呜呼龙城不足惜，所惜坏君东南之半壁。蔽障可完力可扼，一柱中流水轻掷。君不见破吴入越曾几时，大纛今犹海边立。"}