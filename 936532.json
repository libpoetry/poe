{"id":"936532","title":"送宣书记并寄其兄昙才二公","dynasty":"宋","author":"陆游","text":"在吴识昙公，至蜀识才公。弥天宣书记，晚乃得从容。是家固多贤，天遣慰我穷。初秋夏末时，衲子各西东。子独惜此别，共语夜烛红。怪我耐逆境，万事一笑空。子顾知我否，视身如枯蓬。枯蓬未变灭，姑当付之风。家世无高年，我今六十翁。俯仰几时客，结束已匆匆。那将须臾景，更受忧患攻。愿言早来归，相就煮晚菘。"}