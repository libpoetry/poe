{"id":"935890","title":"步出万里桥门至江上","dynasty":"宋","author":"陆游","text":"久坐意不怿，掩卷聊出游。一筇吾事足，安用车与驺。浮生了无根，两踵蹋百州。常忆航巨海，银山卷涛头。一日新雨霁，微茫见流求。西行亦足快，纵猎南山秋。腾身刺猛虎，至今血溅裘。命薄每自笑，校尉略已侯。短剑隐市尘，浩歌醉江楼。颇疑屠博中，可与共奇谋。丈夫等一死，灭贼报国雠。徙倚万里桥，寒日堕前洲。"}