{"id":"812752","title":"醉太平 悠然阁偶题","dynasty":"清","author":"吴绮","text":"波光半城，花阴一庭。秋山万朵青青，作南窗画屏。癫狂酒兵，萧疏墨卿。吾师只爱渊明，采东篱菊英。空亭鹤雏，空床蠹鱼。诗瓢酒盏茶炉，是湖中薄书。郎真漫乎，翁真醉欤。樊川逸少眉苏，结烟波钓徒。颠耶其仙。圣耶贤人。人间龌龊堪怜，向醉乡且眠。歌乎有弦，吟乎有笺。糟邱长据千年，其谁曰不然。灯前翠蛾，花前绿螺。人间明月无多，任先生去波。翟家雀罗，张家凤窠。生平得失如何，和香山放歌。相思可怜，离情漫传。断肠准拟今年，在云边水边。青帘画船，红灯翠弦。半生潦倒依然，为花颠酒颠。河山眼前，云霞足边。故乡一望依然，彼黄冠者仙。匆匆两丸，苍苍九烟。白衣变幻堪怜，向南阳且眠。"}