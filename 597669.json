{"id":"597669","title":"别孙使君教授临江","dynasty":"明","author":"林大春","text":"使君起自飞龙初，执政大臣有荐书。翻然欲复贞观时，拔茅汇进登唐虞。祇为尚书期不赴，遂令十载留公车。一朝赋就雄三辅，分符千里拜黄图。黄图三辅名天下，文学吏治倾西都。岂知世事非古昔，不爱鸣瑟爱筝竽。黄金殊锡人所羡，素丝直节谁能渝。解绶萧然别畿甸，怜才复尔寄江湖。畿甸江湖浑不异，民风士习元相须。君不见汉家制礼叔孙生，鲁国两生空踌蹰。又不见六国纷纷争帝秦，仲连谔谔秦兵趋。世道污隆有如此，谁云禄薄官为儒。"}