{"id":"721327","title":"岁除次础兄韵四首","dynasty":"明末清初","author":"陈恭尹","text":"又送今年去，悠悠可奈何。有涯庄叟智，无力鲁阳戈。野色哀鸿满，边声牧马多。昔贤图谶在，莫遣忧时过。人心何彼此，历数有乘除。朔雪驱残腊，东风恋旧株。菀枯情各集，今古事原符。天位虚来久，乾坤可是娱。与君违世尚，勿复叹蹉跎。把钓徒缘木，逢山每树荷。秋冬元肃杀，虞夏几讴歌。倘值吾□子，从公亦荷戈。不先仍不后，身世两相当。若惜驱驰力，难施补救方。北州无雨雪，南越有冰霜。谁是调和手，明朝日载阳。"}