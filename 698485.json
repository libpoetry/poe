{"id":"698485","title":"格山隐居八景诗八章为休阳胡希永赋 古木春风","dynasty":"明","author":"唐文凤","text":"古木茏苁高倚天，皮皴干老知几年。乔枝上经鸾凤宿，蟠根下有蛟虬眠。三月春风日吹拂，叶幄团团拭新绿。每思世泽久栽培，满地清阴覆华屋。崭然五石如人长，苍藓点身云补裳。氤氲天外恁舒卷，晓日欲吐生砑光。须臾变态澹无迹，云石常存千古碧。思亲遥睇总关情，孤鹤飞来破秋色。盈尖山高云勒齐，樵人采薪费攀跻。斧声响答递清唱，惊起一个幽禽啼。空林烟暝日将暮，荷担行行觅归路。平生几曲太平歌，不识宫商有遗谱。闵口渡头春水深，渔舟閒系垂柳阴。有时鼓枻起清唱，听来自是沧浪吟。绿蓑为衣青箬笠，九陌黄尘不留迹。鳜鱼肥美酒新篘，醉卧满溪沙月白。小溪溪上危桥横，影落长虹波底明。风翻水漾势夭矫，晚日回光秋雨晴。不见隮西成五彩，鸟鹊未来石填海。行人摇兀度云空，忽听渔歌声欸乃。神人挥鞭马不惊，四蹄踣铁无留行。至今石磴印遗迹，玉寒隐约云气生。忠烈功成封越国，千古英灵犹不没。嘶风几度耀金戈，汗血当年称骏骨。越国神祠人乞灵，铿鍧钟响风前听。华鲸吼处月在户，惊破幽居尘梦醒。声声咽秋几昏暮，村叟溪童趁归路。遥知敲断故乡心，渺渺关山隔烟雾。莲堂夜静秋气清，翻经坐对山月明。流光满地如走汞，南飞绕树鸟鹊惊。去年见月归故里，今年见月留客邸。阴晴圆缺许谁知，天香桂子凉风起。"}