{"id":"125520","title":"季春八日喜雨答李都官","dynasty":"宋代","author":"宋祁","text":"夜魄离星舍，春膏浃大田。乍迷榆塞树，徐暗柳营天。沼滴银波荡，阶呜玉绠联。馀萌催沃土，残魃趣沈渊。迥湿来莺外，斜寒去雁边。莓莓滋野秀，纂纂濯花妍。戴响饶农笠，眠声羡钓船。罅云时露日，迷岫旋埋烟。酌酒聊相劳，斯仓伫有年。劳君歌闵雨，予志谢先贤。"}