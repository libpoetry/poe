{"id":"698250","title":"癸丑春闱忝知贡举试事将毕寄柬李陆二学士","dynasty":"明","author":"倪岳","text":"翼翼重门昼不开，两帘悬隔断嫌猜。珠玑照夜宁非宝，桃李经春总是材。奉诏每期精简拔，论文真欲细敲推。荐贤报主吾儒事，得见英髦衮衮来。默默春宵坐不眠，心期为国重求贤。人间盛事宁过此，天上文光亦烂然。瑞世凤麟须在网，应时奎壁正当躔。圣明临御真儒出，永弼皇图亿万年。"}