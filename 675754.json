{"id":"675754","title":"宋驸马王诜江山胜览图","dynasty":"明","author":"顾应祥","text":"王郎妙手绝代无，生绡写出江山图。飘扬天趣入三昧，点染意象争锱铢。远山模糊近山碧，澄江一带横秋色。老树参差曲岸妨，回波摇荡崩堤仄。人家临水尽开门，俨如鸡犬声相喧。万杉路隔烟霞洞，独木桥通杨柳村。忽然突起作险状，两厓怪石森屏障。峰回麓转势复平，贾舶渔舟互来往。楼台隐隐云中起，叠嶂层峦青未巳。风帆渺渺天际来，咫尺浑同千万里。"}