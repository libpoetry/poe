{"id":"684696","title":"种竹月馀稍觉憔悴恐有不安意用前韵慰之","dynasty":"明","author":"王绂","text":"东风无处不阳春，小草皆承雨露新。底事独含憔悴色，多应不乐近嚣尘。不作风声即雨声，客窗萧索可怜生。凭君切莫怀乡土，随处何妨弄锦绷。春泥过雨落花香，根下行鞭想渐长。正好峥嵘露头角，休教俗眼笑凄凉。欲持杯酒慰清寒，作底含愁不尽欢。当领主翁珍重意，特回青眼为君看。满城桃李斗芳新，车马春风紫陌尘。君独胡为存苦节，饥虚休学采薇人。扬州骑鹤理难齐，雨后来看两屐泥。相慰固惭无别物，新诗千首为君题。"}