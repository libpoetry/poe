{"id":"175851","title":"陈·悲风啸荒垣","dynasty":"宋代","author":"刘子翚","text":"悲风啸荒垣，歌断庭花曲。璧月夜沈辉，琼树春销馥。效圻游从盛，想像犹经目。丽景明新妆，清波映鲜服。承恩属令姿，被选皆华族。朝从结绮游，暮向临春宿。意高时忽谢，步远涂方促。荣华事不长，哀乐情难足。悠悠六朝事，围眄风惊烛。永怀兴亡端，斯文惭丽缛。"}