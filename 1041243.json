{"id":"1041243","title":"雨晴率张生及诸弟到建福僧居","dynasty":"宋","author":"刘敞","text":"沈阴天气昏，忽霁景物好。墙阴且残雪，池岸已芳草。愁怀无端涯，强出慰枯槁。白日当青天，所至豁如埽。山僧一饭毕，钟鼓不复考。庭宇若无人，窗轩照丹藻。徒行不知远，适兴惬所祷。如觉逍遥游，颇堪谢烦恼。诸子吾宗秀，张生一经老。相顾能不言，欢然屡绝倒。"}