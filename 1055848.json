{"id":"1055848","title":"送李仲益及第调濠州司户还钱塘","dynasty":"宋","author":"李之仪","text":"忆昨西湖弄烟月，玉面少年搔绀发。六月正午断人行，坐上无风不觉热。长安尘沙五月尾，汗透纤絺甚悬水。相逢惝恍秋已深，冰骨令人冷如洗。吾家谪仙应已朽，采石风流谁可后。却恐骑鲸下紫霄，斯人岂是人间有。春风标名冠礼部，睥睨英豪皆培塿。三月飞花试集英，笔下光芒射斗牛。共说唱名须第一，人事天时良可必。大任先当益未能，何谓扬雄老终吃。沧溟汹涌百怪见，鲸鬣虬髯岂难辨。莫谓卑飞遽自陵，功曹曾是将军愿。集贤学士文章旧，平日追随今太守。到日应须倒屣迎，还闻下榻南昌秀。濠上观鱼鱼正跃，携手何人知此乐。妙处期君向上求，可笑蜗牛争两角。"}