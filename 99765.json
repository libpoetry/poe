{"id":"99765","title":"读孟郊诗·我憎孟郊诗","dynasty":"宋代","author":"苏轼","text":"我憎孟郊诗，复作孟郊语。饥肠自鸣唤，空壁转饥鼠。诗从肺腑出，出辄愁肺腑。有如黄河鱼，出膏以自煮。尚爱铜斗歌，鄙俚颇近古。桃弓射鸭罢，独速短蓑舞。不忧踏船翻，踏浪不踏土。吴姬霜雪白，赤脚浣白紵。嫁与踏浪儿，不识离别苦。歌君江湖曲，感我长羁旅。"}