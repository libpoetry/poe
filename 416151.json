{"id":"416151","title":"安公子  潼关晚眺","dynasty":"近现代","author":"金天羽","text":"关向崇冈借。长河清渭交相射。春到关门人系马，见斜阳如画。唤荒戍残兵，阨寨关前写。正隔山、暮角哀吟罢。索登盘河鲤，酒旆风前知价。雉堞危楼架。八州仰屋矜残霸。南带商颜西背岳，建高瓴东下。望隔水中条，一抹横云惹。更风陵、古渡千卸。任中宵笳鼓，归去青牛我跨。"}