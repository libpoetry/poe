{"id":"518212","title":"题吉知事五山图","dynasty":"明","author":"唐文凤","text":"平阳五山高接天，朝暮吞吐多云烟。洪荒破后知几年，丹崖翠壁开金莲。太行远起势欲骞，峨峨万仞倚不偏。下视诸峰培塿然，中原巨镇雄且专。尧山特立可比肩，横截坤轴相牵联。幽崖砑砥留其巅，舜山罗列突在前。七窍下瞰穷深渊，至今疑有潜蛟眠。石室空洞堪夤缘，奇怪得非神斧镌。想初侧微躬力田，野人让畔同周旋。禹山正峙东南边，脉络直抵黄河壖。怀襄世远思古先，众流随浚归平川。九州安奠人民全，耕有桑麻居有廛。析城之山更蜿蜒，岩峦环拱城壁坚。神汤祷旱志益虔，剪爪断发为牲牷。五山四圣名犹传，吉侯家世人推贤。平生词翰争奇妍，红莲幕下如神仙。遥瞻五山路绵延，结庐旧隐依林泉。故乡思念情未宣，画图不尽心拳拳。嗟予愧乏笔如椽，为侯击节哦长篇。"}