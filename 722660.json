{"id":"722660","title":"后秋兴八首辛丑二月初四日，夜宴述古堂，酒罢而作","dynasty":"明末清初","author":"钱谦益","text":"光风忽漫转寒林，岁旅重光气蔚森。八极地标铜柱界，四游天覆铁桥阴。关河夜采还宫曲，花鸟春回望帝心。长白一山仍汉塞，卅年松漠怨秋砧。阁道新移鹑尾斜，朔南寰宇仰重华。星弧日矢天王阵，风盖龙舟帝子槎。辽海月明传汉箭，榆关秋老断胡笳。而今建女无颜色，夺尽燕支插柰花。碧天朗朗见馀晖，把酒前除酹太微。梁燕睡翻新曲语，林乌栖趁急觞飞。津河洛角蓬星远，牛斗光芒孛气违。却笑帝羓成倒载，骷髅生草不能肥。毳帐喧呼夜赌棋，朝来剺面枕尸悲。那知雾塞飙回候，乍见天开地裂时。草外流人欢汉匿，御前和尚泣军迟。衔须引颈多元老，哭到穷途辍论思。云台高筑点苍山，异姓勋名李郭间。整束交南新象马，恢张辽左旧河关。蓬蒿茇舍趋行在，布帛衣冠仰帝颜。郑壁许田须努力，莫令他日后周班。辫发胡姬学裹头，朝歌夜猎不知秋。可怜青冢孤魂恨，也是幽兰一烬愁。衔尾北来真似鼠，梳翎东去不如鸥。而今好击中流楫，已有先声达豫州。旄头摧灭岂人功，太白新占应月中。扫荡沈灰元夕火，吹残朔所早春风。揭空铙鼓催花白，搅海鱼龙避酒红。从此撑犁辞别号，也应飞盏贺天翁。营巢抱茧叹逶迤，凭仗春风到射陂。日吉早时论北伐，月明今夕稳南枝。鞍因足弱攀缘上，檄为头风指顾移。传语故人开口笑，莫因晼晚叹西垂。"}