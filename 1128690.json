{"id":"1128690","title":"小重山","dynasty":"宋","author":"蒋捷","text":"晴浦溶溶明断霞。楼台摇影处，是谁家。银红裙裥皱宫纱。风前坐，闲斗郁金芽。人散树啼鸦。粉团黏不住，旧繁华。双龙尾上月痕斜。而今照，冷淡白菱花。曾伴芳卿锵佩环。西风吹梦断，堕人寰。假饶无分入雕阑。窥妆镜，也合小溪湾。此地有谁怜。斜阳牛卧处，牧童攀。劝花休苦恨天天。从来道，薄命是朱颜。"}