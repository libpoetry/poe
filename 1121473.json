{"id":"1121473","title":"题良臣登云阁","dynasty":"宋","author":"欧阳澈","text":"翚飞高阁势凌云，端拟云衢致此身。直跃鲁梯千尺峻，高攀蟾窟一枝春。廓然眼界同霞域，快矣襟袍绝点尘。髣髴麻姑亭上景，方平应约此相亲。丹楹崛起拂云端，平步危梯入广寒。脱屣伫当腾鹤驭，飞凫终拟附鹏抟。半天风雨凭栏咏，万里江山指掌看。十二楼台多胜概，惭无诗思剪裁难。"}