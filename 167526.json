{"id":"167526","title":"忆旧游·对庭芜黯淡","dynasty":"元代","author":"仇远","text":"对庭芜黯淡，院柳萧疏，还又深秋。正一星镫暗，更一声雁过，一点萤流。合成一片离思，都在小红楼。想扑地阴云，人愁不尽，诗与天愁。酸风未应□，雨簌簌潇潇，欲下还收。忆绣帏贪睡，任花悄晨影，移上帘钩。被池半卷红浪，衣冷复熏篝。怎忘得江南，风流庾信空白头。"}