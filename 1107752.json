{"id":"1107752","title":"和始平公郡斋偶书二首","dynasty":"宋","author":"司马光","text":"文武从容两有馀，公槐将幕往来居。已安四海如三杰，欲散千金比二疏。今日监边亲跪毂，佗年入殿赐乘车。武侯暂为苍生起，长忆隆中卧旧庐。平安候火出云间，区脱无尘刁斗闲。汉相威声遥制敌，胡兵远迹夜开关。赤松雅意思轻举，黄阁群心望复还。玉帐牙旗空壮观，谢公高兴在东山。"}