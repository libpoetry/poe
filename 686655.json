{"id":"686655","title":"游龙洞山次王定斋韵二首","dynasty":"明","author":"边贡","text":"鸟路萦回洞壑深，出尘风景惬招寻。山围下界青天迥，日照中岩翠柏森。浮世可须论去住，病身元不厌登临。钓矶无恙纶竿整，怅望仙潭玉鲤沈。洞门黄叶锁秋深，野客来游怅古今。恍惚漫传龙迹在，虚明真似佛光临。苍空日月流元化，白昼云雷起太阴。昏黑下山萝径远，殿钟龛磬袅馀音。"}