{"id":"703786","title":"奉制赋灵谷寺住持浚天渊三首","dynasty":"明","author":"释宗泐","text":"圣朝新建钟山寺，此日禅翁奉诏居。云汉载瞻仙阙近，山林大启法筵初。世缘随顺心无著，静地重修趣有馀。万籁不生钟鼓寂，一堂松月夜窗虚。五年阙下预朝班，新奉纶音又住山。觉苑喜逢今日盛，道林行见古风还。岂惟行业高流辈，更有才名动世间。五色奎文曾赐与，朝回擎出九重关。入门挝鼓便升堂，龙象筵中听举扬。最上宗乘开后学，无边寿量祝吾皇。人心都与天心合，法运将随国运昌。从此山林增气槩，松头白鹤也低昂。"}