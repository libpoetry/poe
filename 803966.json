{"id":"803966","title":"入嘉峪关","dynasty":"清","author":"洪亮吉","text":"瀚海亦已穷，关门忽高矗。风沙东南驱，到此势已缩。侯门余数骑，骏足植如木。风递管钥声，岩高忽然拓。城垣金碧丽，始见瓦作屋。羌回分畛域，中外此枢轴。晓日上北楼，长城莽遥瞩。平衢驰若砥，雪岭俯如伏。天形界西域，地势极南服。数折向郭东，泉清手堪掬。尤惭关令尹，来往饷刍收。驻马官道旁，生还庆僮仆。"}