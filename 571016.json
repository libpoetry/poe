{"id":"571016","title":"驻武缘伏枕连日抚景感时不觉乡思浩然遂成五言古诗聊志余怀云","dynasty":"明","author":"符锡","text":"武缘诚僻邑，风气别一区。城郭居民鲜，荒寂拟郊墟。重林啼怪鸟，幽壑舞蝍蛆。仲春扇炎风，盛夏始不如。弱女事贸迁，丁男罕诗书。犷悍遂成习，推朴亦有馀。自我驻军来，寄迹于衡庐。出门无可语，入户但长嘘。徒效庄舄吟，幽怀竟莫祛。柯时歼渠寇，解兵赋归欤。青山固有待，稚子足启予。长揖上官去，不乐更何于。"}