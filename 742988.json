{"id":"742988","title":"阮芸台侍郎偕朱野云山人补种柳树于拈花寺","dynasty":"清","author":"法式善","text":"清露堂久圮，亦园犹可寻。遗文渐零落，松雪偕云林。诗载佳山堂，三复伤人琴。当日毛陈朱，声价侔璆琳。相公携斗酒，溪上时行吟。检讨辑旧闻，逸事多浮沈。拈花旧刹存，秃柳摇疏阴。磬声云外来，触我清凉心。徙倚古亭西，坐听山鸟音。荒凉暮色起，远接西山翠。退谷有残花，西涯无旧寺。兹水尚明瑟，回环绕初地。芦芽与苇根，雪尽春风吹。阴阳向背势，结构出精意。江湖数幽客，各具扁舟思。故乡旷别久，姑托鱼鸟醉。野云老画师，花间抱佛睡。约我翻残书，补作万柳记。"}