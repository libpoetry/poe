{"id":"1066693","title":"中秋和韵","dynasty":"宋","author":"葛胜仲","text":"凉夜清商半，层空素月初。腾清来洞户，委照入空庐。银海亭亭上，金波煜煜舒。纤阿今夕御，少昊昔年墟。魄射澄澜倒，光涵脱叶疏。阶蓂生乍足，庭桂落堪锄。东鄙人摛藻，西园客燕胥。未高尤潋滟，当午更踟躇。气挟金飙爽，光从玉宇摅。鉴圆疑傍架，轮正若依舆。影挂千林上，明同万里馀。云开无点缀，火退觉虚徐。滉漾吞星彩，晶荧溯日车。惊枝翻异鹊，减脑谢游鱼。田净琼初种，窗明雪未除。胡床情恋嫪，小舫兴勤渠。珠盛辉兹水，潮高壮尾闾。倾寒涤肝胃，扬彩媚衣裾。郡古休敲榜，官閒置简书。万家兴釂鼓，恺乐旐维旟。"}