{"id":"763314","title":"桂枝香 其二 四十九自寿次澹心","dynasty":"清","author":"吴绮","text":"重归丁鹤。正云霁蓬壶，蜡舒梅萼。人向西园对酒，酒酣歌作。山香初试花奴舞，更催齐、念奴弦索。玉箫吹凤，瑶筝排雁，串珠摇落。羡顾曲、周郎如昨。料记拍红红，应自非错。响彻凉州，一夜飞云停阁。英雄儿女俱陈迹，算人生、惟须行乐。此时耳热，乌乌击缶，古今谁若。"}