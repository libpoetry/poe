{"id":"641074","title":"张子纮画梅歌","dynasty":"明","author":"林鸿","text":"人间百卉竞春晔，独有梅花穷晚节。严冬雪霰白皑皑，此花凌寒今始开。繁英澹蕊乍疏密，群仙佩玉纷瑶台。最怜横月出修竹，不分随风委绿苔。三星处士乘槎客，毫素天机写生色。兴来挥洒与时人，贵宦持钱求不得。千枝万朵宫苑腴，枯梢冷萼山泽癯。风流閒雅韵自别，照水横厓体总殊。妙墨移来茅屋里，半幅溪藤露春意。入户幽禽讶影斜，开门野衲疑香至。古来画者亦纷纷，今日闽南独数君。不用雪窗花满树，对兹亦可玩羲坟。"}