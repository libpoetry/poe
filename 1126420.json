{"id":"1126420","title":"仁季再赋亦再赋二首","dynasty":"宋","author":"曹彦约","text":"昔年远访郁孤台，止渴曾询庾岭梅。别后只从忙里过，到今多见旅中开。是非汩没身添老，寒暑侵陵首屡回。却忆故园松竹外，朔风吹雪亚枝来。何物清高称月台，雪天佳客照江梅。谢家玉树庭前发，后土琼花岁里开。朝日何郎吟未彻，晚风姑射宴方回。横抛珠玉人间世，只恐花神驾鹤来。"}