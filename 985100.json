{"id":"985100","title":"次韵宋南伯见贻之什","dynasty":"宋","author":"郭印","text":"衰迟来作邑，劳苦剧万状。朝朝趁衙参，敛版趋踉蹡。病骥耳双垂，兰筋困衔鞅。饥鹰长附人，六翮空韝上。缅思陶彭泽，解绶一何壮。归去事田园，林木施帏帐。邻曲喜过从，时节争馈饷。高山与流水，无日不寻访。况逢桃李春，协气郊原盎。或携古筇行，或放孤舟漾。我欲追其踪，卜筑依清旷。三径落松花，四墙围竹筤。缚桥架斜川，凿户延层嶂。长笛月下吹，逸响从风飏。兴来携野老，烂醉倾村酿。便足了一生，折腰宁肯强。十年计未遂，口腹成魔障。蹉跎镜中秋，白发不相放。新交得山涛，磊落多识量。志趣傥能同，斯文未沦丧。"}