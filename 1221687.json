{"id":"1221687","title":"送李守约","dynasty":"元","author":"凌云翰","text":"清商变炎景，蘋末回高飙。之子有远行，方舟已齐桡。兹行何所之，钟陵郁岧峣。于时际昌运，四海胥来朝。严君任王家，玉佩联金貂。岂不有所怀，怅望川原遥。今辰复何辰，草虫鸣要要。感此秋气集，颇觉心旌摇。趋庭会有期，俪立英琼瑶。出门道可由，进学德乃昭。去去当努力，焚膏永凉宵。"}