{"id":"117528","title":"次韵柳子玉谪官寿春舟过宛丘见寄","dynasty":"宋代","author":"苏辙","text":"局冷曾非簿领迷，幽居浑似未官时。忽闻客至惊还喜，出见泥深笑不知。谋拙未能忧岁计，身闲聊可饱晨炊。行舟借问何匆草，淮口无潮月正亏。献酬不用辞升斗，曲直何劳问尺寻。要路风波无限恶，谪居情味最能深。交従锦水初无间，邻卜共山已有心。草圣诗豪并神速，数因南雁惠佳音。"}