{"id":"356942","title":"贺新凉·灯火城阙暮","dynasty":"清代","author":"黄人","text":"灯火城阙暮，剩年时一丝黄月，曾窥歌舞。侠骨情肠仍我辈，收拾俊游心绪。休重把鸾篦错许。回首五湖烟水阔，锦帆泾相去无多路。心惯捧，损眉妩。画堂燕子归来误，尽栖身、寻常门巷，衔残飞絮。欲叩故园春信息，一派妒花风雨。便做出阴晴无据。薄命蛾眉金莫赎，是分明绝塞胡笳语。更莫问，卖珠苦。"}