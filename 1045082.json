{"id":"1045082","title":"答李昂长官富贵贫贱终篇之贶","dynasty":"宋","author":"徐积","text":"前日正凭几，长须叩我门。手置一筒诗，义高辞且温。三读至终篇，尤爱子所存。我有不言意，子已自得之。余将缺不报，嘉意忽如遗。吾闻诸物理，动静固其性。静有不如动，动有不如静。所病入于邪，大率要归正。穷通存乎时，死生存乎命。与其以邪通，孰如以正穷。汉之主父偃，其卒败以凶。不义而有生，不如死于夭。所以君子徒，而恶蹠寿考。谓富不如贫，谓贵不如贱。其说岂徒尔，亦各有所见。贫贱与富贵，亦不必去取。始也以道得，卒也以道处。岂特区区身，时乎非小补。万世赖其法，天下受其祜。所以古君子，得之亦不拒。处之不以道，君子所不与。景公马千驷，孔子贤夷齐。曾孟藐晋楚，原颜甘冻饥。我爱张车骑，我爱郭汾阳。大业中兴汉，馀基再造唐。天资既忠厚，以义能自将。德盛不敢肆，功大不敢当。匿迹远权势，以身系存亡。以宽不以刻，以逊不以强。兹可谓之贤，虽盛其何伤。博陆岂不伟，区区蔽孽显。当时虽已幸，其后卒不免。至于充谧辈，何足污齿牙。机云死好进，乐晏死佞邪。下近隋唐閒，其辈尤可嗟。甚者弊天下，非惟凶而家。所以富与贵，有时而可恶。淫夫所不从，奔女所不娶。色美而行非，嫫母胜西施。所以汉烈女，深恨蔡文姬。文姬文姬其奈何，如姬之辈可悲歌。我欲采药山之阿，亦欲把钓披渔蓑。茫茫人閒歧路多，不如海水通天河。"}