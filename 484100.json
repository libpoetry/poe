{"id":"484100","title":"九日登高翠微亭分韵得满字","dynasty":"明","author":"陶安","text":"山川甚雄丽，积雨为磨浣。天开秋气清，游娱共萧散。石径接巉岩，兴到行不懒。微霜护新晴，杲日送馀煖。层巅蹑高寒，境胜世所罕。苍茫四无极，自恨目力短。危亭基藓残，麋鹿荒町疃。居然龙虎势，城郭在平坦。崇阿吊离宫，老木荫僧馆。松云引徐步，兰露入清盥。况当重九节，野菊相留款。宾朋笑语间，文理谢雕纂。好风袭尊俎，幽鸟哢丝管。人生光景速，每恨乐事缓。嘉会幸一逢，何辞累觞满。"}