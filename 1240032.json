{"id":"1240032","title":"纪行诗八首 其八 龟山","dynasty":"元末明初","author":"张羽","text":"轻舟溯淮流，千里不见山。披衣起清晓，忽睹青孱颜。始觉客愁散，顿忘行路艰。安得策飞筇，一造幽人关。翻思在山日，千岩厌登攀。物少乃足贵，不在美恶间。役夫告我言，此下栖神奸。嘘气成江河，须臾驾冈峦。僧伽大威力，困彼一鞠悭。石岩下无底，系以千连环。至今风涛夕，犹闻响珊珊。茫茫淮泗流，禹功不可刊。传奇乃善诳，此语当重删。作诗纪岩石，庶以开愚顽。"}