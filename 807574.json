{"id":"807574","title":"换巢鸾凤  雨中忆荫绿轩前梅花正开词以代讯","dynasty":"清","author":"陈维崧","text":"倦理红裯。有如尘似梦，万斛閒愁。濛濛沾绣幌，浼浼涨铜沟。帽檐小侧撚花枝，倩莺语、替檐前雨鸠。春山影，恰几日、都如中酒。低首。东风后。记得君家，一树偏娇秀。每趁年光，惯将香雪，乱惹倚楼人手。开处斜怜绿波明，折来雅称琼肌瘦。雨窗问讯，只今曾否依旧。"}