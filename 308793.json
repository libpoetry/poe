{"id":"308793","title":"氐州第一·绿菜，葆青馈","dynasty":"现代","author":"赵熙","text":"飞瀑如虹，清到万古，空岩夜响风水。溅雪生花，寒云护磴，重叠苔衣涧底。黎雅山中，散不尽洪荒秋气。浅碧筠篮，新香菌阁，露华苍翠。大好月明松吹里。度仙径应逢仙子。浸到春纤，斋时晚饭，比素芝犹脆。采芳人，诗梦冷，凭持饷涪翁一醉。石上丛丛，记扬帆、吴中淡紫。"}