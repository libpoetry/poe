{"id":"577165","title":"葛岭行","dynasty":"明","author":"陈琏","text":"湖阴葛岭称佳丽，山色波光总来会。咸淳师相当国年，择胜因来开甲第。石础团团列绣楹，绮窗雕户光晶荧。香厨驼峰出翠釜，美人银甲弹瑶筝。半闲堂中清昼永，日照珊瑚瓶水冷。槐影横窗午簟凉，荷香满院风帘静。五日轮舟一入朝，湖山佳处乐逍遥。边情庶政无心理，乐听谀言志愈骄。自矜勋德无能过，岂料欢娱变奇祸。木棉庵下风声哀，黯淡滩头月光堕。葛岭繁华一旦空，遗基废址长蒿蓬。湖山此日依然好，多少游人感慨中。"}