{"id":"1236234","title":"次韵景远学士立春日二首","dynasty":"元","author":"杨载","text":"大雪入岁暮，其兆为有年。瀌瀌始弥旬，父老怨苦寒。平旦上马去，重裘忽如单。况彼牛衣子，束缊嘘微烟。赖有固穷节，犹念及古先。人事重名实，趋向尽百端。丈夫负雄气，动欲追古贤。于意少不惬，自放江海边。登高望八极，云气生我前。万事何足问，所须惟酒钱。"}