{"id":"1030272","title":"念奴娇 其四 移节岭表，宋子渊置酒后堂饯别，出词付二姬歌以侑觞，席间和","dynasty":"宋","author":"管鉴","text":"两鬟娇小，向尊前、未省修蛾攒碧。唱得主人英妙句，气压三江七泽。病怯遐征，老添离抱，我是愁堆积。故园归梦，等闲吹堕南国。况是耐久交情，经年方幸，接从容辞色。告别匆匆聊共醉，惜此分阴如璧。锦瑟华堂，明朝回望，暮霭迷空隙。相思何处，风林月挂纤魄。"}