{"id":"810798","title":"浣溪沙 夏闺二首","dynasty":"清","author":"王士禄","text":"琼砌阴浓暑渐收。梦回楼角夕阳幽。晚花香里上帘钩。绿堕鸦鬟金雀隐，红斜宝袜玉肤柔。风边小立只低头。茉莉风凉沁洞房。琐窗斜月坠清光。玉人枕畔卸衣裳。细语低迷防婢觉，幽情宛约恼郎狂。暗中无奈绣鞋香。半下流苏罥绿霞。缓歌捉搦按红牙。春风先到泰娘家。选梦正宜衾鸭暖，昵人偏是鬓蝉斜。莫将销恨属名花。锦水文鸳宿处同。别来魂梦镇惺忪。分携记在绿屏东。执手凄凄还脉脉，回头昵昵苦匆匆。横波低揾一双红。妩媚风光二月过。轻衫不爱绣银鹅。蜻蜓浅碧缬文罗。小倦非缘思梦睡，柔情却似为春酡。红襟燕子又来么。风乱湘桃午倦时。双鬟好为掩罘罳。怕来春梦似游丝。种得碧兰怜露蕊，写成朱竹惜歌枝。为他情态也差差。情思恹恹厌袜罗。起来红日玉台多。关心残梦怎腾那。瘦损腰围如弱柳，梳成髻子是翻荷。当窗自惜态娥娥。笑倚秦筝理钿蝉。午窗兰气绝清妍。昵人脉脉亸香肩。秾李风情谁得似，破瓜年纪最堪怜。黑犀合子赠缠绵。柳叶眉长惯似愁。当欢微敛越风流。双文小玉总仙俦。梦浅羞郎还闭目，慵多唤婢代梳头。此乡真个是温柔。"}