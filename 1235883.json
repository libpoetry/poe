{"id":"1235883","title":"送存初宣慰湖南十首","dynasty":"元","author":"宋褧","text":"太平天子辟经筵，侧席金华引旧贤。顿首玉皇香案底，旌麾毕竟使飘然。绿暗红稀出凤城，潞河津上酒双瓶。湘花湘鸟凭谁报，早晚楼船过洞庭。甘棠旧树几年馀，枝叶葱茏拂月衢。长沙耆旧如相候，先向轺车看凤雏。碧湘如镜岳如屏，赋客骚人聚德星。况是苏仙吟咏处，高名从此竞芳馨。金貂门第黑头公，五省三台指顾中。便拟梅花庄上隐，不应解组太匆匆。三载王城接燕谈，高斋夜坐语喃喃。有时共对桓伊曲，一种清禅静里参。金闺朝退暮归时，指点铅华尽赋诗。惆怅海棠花底事，有谁题咏有谁知。青霄持节镇湖山，东阁招贤事不难。若用紫薇为幕客，常教街子报平安。花飘禁籞锦机空，人别河梁酒晕红。送春已是情怀恶，又向残春送相公。科名自愧忝君恩，未省何曹著此身。遥想莲花门外路，几时湘水共行春。"}