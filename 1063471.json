{"id":"1063471","title":"通判苏君俞见和复次韵答之","dynasty":"宋","author":"唐庚","text":"公才过人其倍十，词艺即今谁跂及。万卷收藏富编集，诗人阃域称优入。西州书生学穿执，朅来东游为丝粒。十分折腰敢长揖，欲吐壮怀还自吸。朋从调笑斗捷给，狂言偶发难收拾。语意俳谐韵牵絷，不敢献公公密缉。报章大是鲛人泣，一一珠玑落圆湿。自惭思竭如空笈，口吻悲吟知窘急。"}