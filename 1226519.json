{"id":"1226519","title":"余山林多暇瞌睡之馀偶成偈语自娱纸墨少便不欲记之云衲禅人请书盖欲知我山中趣向于是静思随意走笔不觉盈帙故掩而归之复嘱慎勿以此为歌咏之助当须参意则有激焉 其十","dynasty":"元","author":"清珙","text":"历遍乾坤没处寻，偶然得住此山林。茅庵高插云霄碧，藓径斜过竹树深。人为利名惊宠辱，我因禅寂老光阴。苍松怪石无人识，犹更将心去觅心。"}