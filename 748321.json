{"id":"748321","title":"题朱伯韩侍御之尊人诗卷手迹","dynasty":"清","author":"曾国藩","text":"异时河内初陆梁，谁其御者朱与强。强公身死剪妖党，殊恩稠叠旌国殇。朱公墨守一黑子，遮蔽怀卫如苞桑。时遒岁迈三十载，事过颇忆张睢阳。吾皇继序录勋伐，诏祀名宦褒忠良。流芬远韵不可霣，遗墨始此瞻晖光。诗律欲传杜宗武，风徽略近元漫郎。公家衮师吾所友，向人缱绻好肝肠。往时娇养比苕玉，今日柯条还老苍。谏章九门慑虎豹，文事四海知班扬。阿季行能亦超趠，轻收科第如掇筐。永慰老翁山下魄，九原一笑能轩昂。近闻汴州赤大地，千里涤涤无罂粮。析骸易子都穷尽，公之旧部亦流亡。河北枯胔相枕藉，关西寇盗仍披猖。安得如结且千辈，散布都邑苏痍伤。摩挲此卷三太息，聊表先正诒方将。"}