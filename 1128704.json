{"id":"1128704","title":"示儿","dynasty":"宋","author":"谢枋得","text":"门户兴衰不自由，乐天知命我无忧。大儿安得孔文举，生子何如孙仲谋。天上麒麟元有数，人閒豚犬不须愁。养儿不教父之过，莫视诗书如寇雠。千古兴亡我自知，一家消息又何疑。古来圣哲少才子，世乱英雄多义儿。靖节少陵能自解，孔明王猛使人悲。只虞错改金根字，焉用城南劝学诗。"}