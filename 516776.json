{"id":"516776","title":"秋日辞","dynasty":"明","author":"刘琏","text":"秋暑退兮凉风生，日皓皓兮云冥冥。去乡离家兮远徂征。郁结纡轸兮难为情。登高四望兮渺茫茫，天低垂兮湖水明。蒲柳衰兮萧瑟，芰荷彫兮凄凉。思丘垄兮天一涯，中心悲兮莫我知。莎鸡啼兮夜蝉语，星河粲兮萤火飞。援雅琴兮不成音，拊余玦兮当此时。徙倚徬徨兮夜未央，奋飞不能兮道路长。想故山兮粳稻熟，栗开苞兮桂飘香。白云英英兮在山冈。德容孔昭兮怀哉勿忘。"}