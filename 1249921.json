{"id":"1249921","title":"题边文进仙山楼观图","dynasty":"元末明初","author":"方行","text":"仙人散发悬双瞳，能移昆崙开华嵩。为我一扫瀛洲趣，中有千年不死青芙蓉。飘飘烟霞入君手，深林蔽羃桃源口。苍烟飒飒鸾竞飞，丹崖恍恍龙惊走。赤城掩霭天姥回，石梁倒挂双琼台。桃花半壁镜中见，古木尽化青猿哀。素娥回飙下瑶殿，明星玉女长相见。邀余为作商山歌，坐看桑田几经变。丹霞乱飞桂树表，手翳琼枝拂瑶草。天风吹入西瑶池，王母秋眉飒衰老。瑶池花暖春未凋，三十六宫散琼瑶。青霓锦帔耀云日，上元月下来吹箫。吹凤箫兮系霜丝，君亦胡为弄参差。他年傥惠金鹅蕊，寄声蓬岛长相思。"}