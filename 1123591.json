{"id":"1123591","title":"好事近 其二 再和","dynasty":"宋","author":"赵鼎","text":"羁旅转飞蓬，投老未知休息。却念故园春事，舞残红飞雪。危楼高处望天涯，云海寄穷发。只有旧时凉月，照清伊双阙。一炷鼻端香，方寸浪平风息。汲取玉池春水，点红炉微雪。年来都以酒相妨，进退只毫发。却道醉乡深处，是三山神阙。烟雾锁青冥，直上九关一息。姑射有人相挽，莹肌肤冰雪。骑鲸却下大荒来，天风乱吹发。慨念故人非是，漫尘埃城阙。"}