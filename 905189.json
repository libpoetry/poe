{"id":"905189","title":"和韩羲仲主簿古岩韵","dynasty":"宋","author":"李吕","text":"君不见版筑当年胥靡徒，貌象忽与帝梦符。卧龙抱膝吟梁甫，霸主不惮三顾庐。又不见形模苦遭妇女笑，袖手不解世俗书。碧山幽栖载典籍，银鱼焚弃甘林居。出处虽云兰菊异，道则一贯无二途。要之穷通有定分，所学岂以世俗拘。一旦风云合际会，坐令四海如唐虞。不用山林并容尔，胸中经济常自如。世间馀子真碌碌，得失交病言嗫嚅。生前雅志一饱足，趋时妩媚忘远图。夫君承平相家子，典刑自与今人殊。青春已负老成器，白日兀坐圣贤俱。腹笥兼收线五色，准拟补衮膺时须。豹变要是有毛质，鹏飞九万看抟扶。古岩风月镇长好，请著斯名镵座隅。"}