{"id":"1110434","title":"大资政张公挽词四首","dynasty":"宋","author":"孙觌","text":"大笔文章手，飞扬独妙年。判花森玉笋，视草对金莲。讲肄联重席，官花卧八砖。他年紬石室，妙绝冠遗编。礼绝迂三顾，恩荣阅九迁。秉均平似砥，履坦直如弦。晋室和戎日，周家定鼎年。金瓯方卜相，飙驭已超然。大阀冠州闾，占星太史书。万蹄金騕袅，一角玉蟾蜍。右辅开新府，东堂旧直庐。凄凉便陈迹，彷佛梦华胥。辇路追高躅，联翩接两驺。犹蟠倚天剑，尚舣济川舟。元帅俄分阃，羁臣亦首邱。一抔相属地，回首涕交流。"}