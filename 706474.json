{"id":"706474","title":"粤奴初识雪歌","dynasty":"明末清初","author":"王夫之","text":"剪发粤雏年十四，闻人说有霜雪字。正月梅残度岭来，桃花郴水春流腻。经年绝望望南天，落叶黄云栖瞑烟。飘空冉冉光摇目，疑絮疑花两不然。心知是雪情难决，借问方知寒雨结。此生今日乍相逢，掬玉寻香向谁说。可怜觌面未相亲，故是阳台梦里云。垂杨风细梧桐月，总道龟毛重九斤。"}