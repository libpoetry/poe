{"id":"704666","title":"舟泊平步寻孙典籍蕡读书堂","dynasty":"明","author":"薛始亨","text":"三百年来生也晚，溯洄孤棹访前徽。阁寒藜火遗编在，床落琪花旧国非。自昔垆头鸾独铩，只今华表鹤无归。明堂大雅空宵梦，甚矣吾衰泪满衣。黯黯残云吊夕晖，高才沦落圣朝稀。攀龙不为迟冯衍，闻鹤翻怜误陆机。百里枌榆乡土接，一廛耕凿子孙微。风流莫问长江水，惟有南园蝴蝶飞。荒村寒木掩荆扉，人指词臣旧钓矶。再召长沙恩未薄，一辞彭泽愿终违。年深颓壁棠梨长，日落空田鸟雀饥。何处羊裘江畔客，清时犹食越山薇。"}