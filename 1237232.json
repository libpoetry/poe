{"id":"1237232","title":"挽浙东李两山宣慰四首","dynasty":"元","author":"曹伯启","text":"四年薄宦浙江东，一柱中流识钜公。不附权门曾速谤，孳孳扶植赖初终。契阔清芬二载强，梦中颜采自难忘。石城南下班荆日，卮酒临风感兴长。恋阙丹心老益坚，短蓬长路岁寒天。谁知造物无情甚，华屋丘山在眼前。阑干独倚悼斯文，诗藁重看苦忆君。拭泪悠然追往昔，天南漠漠障愁云。"}