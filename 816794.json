{"id":"816794","title":"兴安道中","dynasty":"清","author":"蒋士铨","text":"群山奔会中，孤岭每一卸。丛丛灌木合，隐隐村墟藉。后巘降已深，前溪入犹乍。田畴好风日，夜雨长禾稼。丈人倚柴荆，召客憩茅舍。绕屋栖余粮，仓廪无隙罅。丰年岂有常，比户毕婚嫁。连峦石轮囷，起伏散壁垒。我疑神人战，旗鼓掷于此。免胄鬝尔颠，覆釜赭其底。时清洗兵久，刀剑不须砥。地力用各殊，藉以镇郊鄙。团团列星陨，鞭挞孰能徙。崩崖垂象鼻，宛若钜桥圯。石尔苟能言，吾将扣微旨。灵山自端居，岑山走一臂。侧岭卧高原，城郭压肩背。县门带场圃，榛莽杂芜秽。街衢日色薄，寂寞吏民对。昔闻聚逋逃，据险亦可畏。荒墟存黑灰，冶灶今则废。怀哉古人心，建置岂无谓。"}