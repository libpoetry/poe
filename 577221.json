{"id":"577221","title":"吕梁洪","dynasty":"明","author":"陈琏","text":"吕梁天下险，巫峡可并称。伊昔黄河与清泗，合为一水通郡城。才出百丈洪，荡潏无时停。旋涡回洑几十里，古潭渟滀秋泓澄。两山夹其中，乱石高峥嵘。不知何年鬼斧凿，中流峎崿无由平。狂澜泻长谼，奔迸犹建瓴。珠跳霏霏洒冬雪，震响隐隐疑雷霆。奔流不可遏，势欲穷沧溟。乃知此水神莫测，终日常带鱼龙腥。昨从北京回，扁舟弄清泠。兹晨偶经此，快我览古情。举杯酹青山，放歌濯尘缨。缅思尉迟公，修理费经营。摩挲赵子碑，感慨岁月更。矧今天子圣，德化溢八纮。雨旸喜时若，海岳俱效灵。龙门三峡已安妥，近岁又报黄河清。吕梁虽云险，孰怀履险惊。何当磨崖颂圣德，上与日月同光晶。"}