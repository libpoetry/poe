{"id":"532900","title":"答戴常伯","dynasty":"明","author":"黎民表","text":"我昔浮沈卧金马，倾盖当时尽骚雅。戴逵遇我情最深，一月新诗常满把。鸰原回首忽沾衣，魏阙无媒此道非。已甘伏枥同鸡皂，争谓弹冠谒紫微。长安骑马希相识，朔风吹人少颜色。穷途尚典鹔鹴裘，泥蟠未有应龙翼。怜君结驷慰吾愁，霜腴雪韭庖人羞。剧谈铜狄今谁在，遥指苍梧望不流。知君日下多恩顾，奉舆执靶瑶池御。载酒须寻仲蔚居，功成却倚将军树。"}