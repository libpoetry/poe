{"id":"707896","title":"满江红 其八 舟泊滕王阁下","dynasty":"明末清初","author":"梁清标","text":"淼淼寒涛，看百尺、蜃楼高结。问此地、何年画栋，几时明月。帝子阁空云已散，词人赋就名还揭。下长帆、对酒数凭栏，江天云。帘捲处，岚光叠。霞影外，沙沉铁。叹楼船组甲，当年烟灭。鹢首凄清凫鸭度，波心瀺灂鱼龙咽。搅笙歌、客醉旧江山，乡心切。"}