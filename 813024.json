{"id":"813024","title":"重有感","dynasty":"清","author":"张问陶","text":"伏枥长鸣万马惊，唾壶击缺气难平。自甘纵酒逃风雅，不欲因人著姓名。醉后春泥三径滑，梦回雪屋一灯明。拊床忽忆刘琨语，莫道荒鸡是恶声。蓬根吹断更何之，云散风流感故知。梅好不妨同月瘦，泉清莫恨出山迟。一寒如我辞林鹤，百事输人打劫棋。欲觅南邻诸酒伴，雨疏烟澹各天涯。"}