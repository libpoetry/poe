{"id":"182115","title":"冬至春不雨元夕后一日雨作邦人甚喜","dynasty":"宋代","author":"郑刚中","text":"晴科酿春温，气候如浊酒。我虽六尘清，亦若醉一斗。朝来天风云，高叶聚良久。向晚等甘露，数点断还有。迤逦万瓦鸣，飘潇近窗牖。郁陶散襟怀，秀润入花柳。出门闻笑语，蹈舞皆白叟。指予西江水，不可到南亩。十日田无秧，奈此家数口。乃知天地心，慈爱均父母。吾侪拙於言，额上但加手。人穷诗或工，肯为作诗否。"}