{"id":"697352","title":"别惟寅入燕四绝","dynasty":"明","author":"胡应麟","text":"星散交游二十年，两人相对白门前。西风无赖长干柳，吹送千条上别筵。白鹭洲前白浪高，飞帆晨发广陵涛。浮云万里燕台上，击筑何人伴彩毫。十载酬知泪未忘，携来烂漫洒河梁。愁人最是秦淮曲，月落霜飞上去航。片席遥分大海流，宝刀持赠若为酬。黄金台馆三千尺，截取长虹寄石头。"}