{"id":"754935","title":"秋日即事","dynasty":"清","author":"劳蓉君","text":"西风萧瑟薄窗纱，半角斜阳散绮霞。瓦鼎煎茶拾红叶，瓷瓶添水插黄花。一楼乡梦惊新雁，九月寒砧起暮鸦。问我秋心向何处，乍归于越又京华。碧天晶皛欲霜时，香驻帘栊卷更迟。日薄江村收笭箵，风摧木叶战燕支。悲秋懒挹芙蓉粉，遣酒新题橘柚词。最是诗粮今岁熟，重阳开过菊千枝。"}