{"id":"79022","title":"游学射山遇景道人","dynasty":"宋代","author":"陆游","text":"肩舆适青郊，飞屐登翠麓。余霜未泫瓦，晨日初挂木。推门觅黄冠，避客似奔鹿。虽无与晤语，清坐意亦足。岂知逢此士，旷度超世俗。欣然同一笑，齿颊粲冰玉。探囊赠奇草，甘香胜芎菊。试临清镜照，衰发森已绿。出门恣幽讨，老僊有遗躅，丹灶虽已空，药丸遍山谷。嗟予迫迟暮，冠盖厌追逐，结茅远人境，此计亦已熟。若人真我友，玉字当共读。客来不知处，鸡犬望云屋。"}