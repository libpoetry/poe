{"id":"1231448","title":"君文兄作书来问九日插萸香会诗如何赋此以寄","dynasty":"元","author":"何景福","text":"看山初不登高丘，登高却上看山楼。凝光滴翠杳无际，一览便可穷清幽。楼中歌鼓出霄汉，小红行酒大白浮。西风飘然似有意，吹我远出湘潭游。锦袍仙人凿山骨，著亭松底罗珍羞。金蕉一叶注琼液，我亦到口如吞舟。回鞭踏碎花月影，耳热但觉风飕飕。归来却忆水曹子，市声聒聒同哑呕。岂无陈雷旧胶漆，但恐诗律烦赓酬。故乡莼熟不归去，致身独善非良谋。插萸簪菊强从俗，拔剑起舞霜横秋。傥来富贵亦偶尔，草泽往往生公侯。书毡当复我家物，未审天意从人不。诗成寄来定捧腹，一裁一狂简袪閒愁。"}