{"id":"1253243","title":"南村后杂赋十首","dynasty":"元末明初","author":"陶宗仪","text":"路直华亭谷，林藏处士家。葵菘浮雨甲，粳秫吐晴葩。埘羽肥堪缚，溪鳞巨易叉。客来留共酌，浊酒不须赊。甲第多荒址，茅茨独老翁。杖藜山远近，舟楫泖西东。莫色蒹葭外，秋声络纬中。郊居端不恶，此趣许谁同。槿树成篱落，松脂化茯苓。閒开笼鹤栅，时过狎鸥亭。汗简修书史，持杯阅酒经。尘缨终不缚，何愧草堂灵。谷口兰宜佩，庭前草不薅。番田栽薯蓣，缚架引葡萄。杜甫十分瘦，元龙一世豪。卖书买农具，作业岂辞劳。道陕循墟曲，桥低与岸平。风前松子落，雨后竹姑生。向此得閒趣，自来无宦情。乌巾方竹杖，林下一田更。江海谋生拙，园田引兴长。径分黄菊本，池种白鱼秧。瘗笔营山竁，横琴布石床。俗氛飞不到，一曲水云乡。草径牛羊熟，云林鸟雀驯。九峰三可揽，一室四无邻。世治方为乐，身安岂厌贫。凉风北窗下，未让葛天民。农事年年在，家常顿顿谋。拾樵驱赤脚，舂粟课苍头。屋破何曾补，人生本自浮。赋归归未得，长夜梦台州。雨社来巢燕，晴衙散蜜蜂。蠹书鱼茧实，透墨麝香浓。幽梦回高枕，新诗入短筇。一经今白首，自怪此生慵。僻壤居偏乐，幽怀老自添。鍊丹温候火，丸药捲风帘。雨过鱼虾美，春来笋蕨甜。长年无一事，治世等黄炎。"}