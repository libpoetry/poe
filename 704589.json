{"id":"704589","title":"何象冈老师招过村居同欧嘉可谢伯子陈中行家叔君选连夜宴饮赋二首","dynasty":"明","author":"黎遂球","text":"歌舞彻春宵，飞花溅暮潮。美人杂琼佩，公子挽兰桡。鼎列山连席，堂开画际桥。更堪凭玉树，红袖映吹箫。别墅谈经暇，山楼染翰勤。上帘迟璧月，流砚涌香云。丝绕炉烟细，珠添草露纷。京华怀曳履，重此应星文。"}