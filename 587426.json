{"id":"587426","title":"终慕卷四章","dynasty":"明","author":"霍韬","text":"北风自北，吹我裳衣。添我裳衣，我心则悲。我心则悲，宁或之知。于彼树矣，北风吹之。北风北风，孰知我哀。北风自北，吹我衣裳。添我衣裳，我心则皇。我心则皇，宁或之将。露风凉凉，雨雪雱雱。朗天清霜，于以侑伤。北风自北，其声晰晰。凄我庭除，鸣我金铁。泠我萱草，搅我胸臆。其搅维何，捲我书籍。其籍维何，父也手泽。昊天昊天，曷其有极。北风自北，其声渊渊。乃心凄矣，感此杯圈。匪杯圈则悲，母氏之故。维母氏之故，怯此霜露。履此霜露，靡泣靡诉。昊天昊天，有此霜露。"}