{"id":"1112427","title":"卜算子 其二","dynasty":"宋","author":"张元干","text":"凉气入熏笼，暗影敧花砌。紫玉谁人三弄寒，细吹断、江梅意。花底湿春衣，隔坐风轻递。却笑笙箫缑岭人，明日偷垂泪。风露湿行云，沙水迷归艇。卧看明河月满空，斗挂苍山顶。万古只青天，多事悲人境。起舞闻鸡酒未醒，潮落秋江冷。芳信着寒梢，影入花光画。玉立风前万里春，雪艳江天夜。谁折暗香来，故把新篘泻。记得偎人并照时，鬓乱斜枝惹。"}