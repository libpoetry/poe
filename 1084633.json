{"id":"1084633","title":"孟甲孟乙好蓄古钱因示以诗","dynasty":"宋","author":"王十朋","text":"世人多好钱，今汝独好古。书中阅平准，壁上按图谱。广拾汉五铢，远及周九府。惜哉生我家，此物罕曾睹。百中时得一，喜笑见眉宇。所蓄虽不多，其志颇可取。闾阎富家子，绕床堆阿堵。一字不识丁，碌碌何足数。更宜移此力，典坟读三五。纵未到圣贤，定可过乃父。"}