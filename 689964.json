{"id":"689964","title":"次莆友王次溪见示潮州金山迁建周元公祠落成次大尹颜双塘韵四首录三","dynasty":"明","author":"张天赋","text":"远水危岑彻望收，青青庭草结清幽。欲将太极从头认，直向先天未画求。一气浑沦常迭运，六虚变动自周流。千年海岳精英地，何处乾坤更十洲。望洋白首恨难禁，仰止高山足未临。杲日漏光虚室白，春风摇绿草堂深。异端欲使无炎烬，吾道休教有陆沉。活泼天机在何处，数声啼鸟绿阴阴。高祠瞻拜恨无缘，几度羹墙思俨然。好调莺啼脩竹里，清流水绕画栏前。四时草合金山地，十丈花开玉井莲。太极生生何所拟，一轮月落万千川。"}