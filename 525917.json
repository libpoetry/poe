{"id":"525917","title":"平宁藩后上乔司马","dynasty":"明","author":"顾璘","text":"太行西横天下脊，降神昭代生乔公。突如大岳起中域，培塿琐细安能同。又如巨壑动千顷，澄鉴品类含光融。今之留都古丰镐，九庙翼翼崇玄宫。周南节钺帝所授，文武韬略雄江东。羊祜绥怀亘千里，萧何填抚熙群工。石城钟阜倍生色，龙虎吐气长葱葱。去年刘濞逞凶犷，乌合群盗持刀弓。出门北望色沮丧，髑髅已属提携中。亚夫高卧足不动，兵符飞羽须臾通。上游屹张掎角势，诸道兢奋勤王功。舳舻百艘竟崩溃，烈焰一举鲸波红。我皇英年孝且武，金戈铁甲临元戎。乔公泣血扣马首，小丑讵足劳皇躬。献俘受馘大礼毕，跪捧翠华回六龙。三军凯还伐金鼓，声动海宇连穹窿。明堂奏颂朝贡入，解泽下沛苏疲癃。勒功且立会稽石，铸鼎直尽荆山铜。云台功臣谁第一，国论共闻归发踪。侯王圭壁行照耀，山河带砺何终穷。?也都门老宾客，十年江海嗟飘蓬。喜闻乡国再安堵，遥逐父老歌清风。但愿天子寿考亿万岁，置公左右开宸聪。刍荛之言无少蒙，永绝前日忧忡忡。"}