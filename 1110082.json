{"id":"1110082","title":"再和呈二首","dynasty":"宋","author":"吕南公","text":"五亩之园未种桑，自怜疏懒致财伤。稻粱只是同鸡鹜，皮鞟徒劳胜犬羊。敢羡苏秦终富贵，正忧郗鉴遇饥荒。遭承若值开元日，何恤东南万里粮。茂林修竹旧时乡，争得安閒两鬓苍。长忆樵渔有山涧，岂论勋业到旂常。儿童好在今初见，故旧寻来半已亡。此意不堪频念虑，便倾襟抱付深觞。"}