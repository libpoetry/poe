{"id":"630420","title":"读大唐西域记十三首 其二","dynasty":"明","author":"释函是","text":"屈支有明王，崇道事黄发。游览历遐方，爰用访奇迹。监国属懿弟，谊重将安适。割势封金函，丐俟驾旋发。厥后成搆祸，因兹竟获白。亲爱日以隆，出入排庭阙。路逢五百牛，刑腐在旦夕。自念形体亏，宿业不可谪。竭赀解牛厄，愿藉慈善格。形体乃复具，始以辞宫掖。王闻叹奇哉，厚宠旌其阀。仁智良不诬，设心当在昔。"}