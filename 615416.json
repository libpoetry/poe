{"id":"615416","title":"送傅寄庵太史册封周府","dynasty":"明","author":"李孙宸","text":"长安七月天气凉，皛皛银河万里长。驱车出饯剪桐使，远赋皇华度汴梁。汴梁形胜称都会，山如龙蟠水如带。地当天中控上游，百二崤关雄胜概。君是经闱侍从臣，广厦细旃日讨论。五夜照归莲炬燄，六时赐出大官玲。只今暂辍承明席，遥分玉节展周亲。梁苑平台似畴昔，未少邹枚骚雅客。赋雪群推马长卿，授简当筵谁与敌。词臣还计缓王程，休沐翻为锦里行。此时南浦波初绿，此时匡山月正明。石镜夜悬青黛合，香炉晓望紫烟轻。日月湖，龙沙岸，中间窟宅多仙灵。瑶草琪花满地生玉堂，仙吏归去桃花树底吹鸾笙。应有旌阳彩鸾诸真，云中来下迎可那。"}