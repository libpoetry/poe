{"id":"1114267","title":"张柔直知郡挽诗","dynasty":"宋","author":"李弥逊","text":"世路狐狸正急贤，并游长恐着鞭先。龚黄政术江湖上，贾马声名雨露边。白发空违三釜养，青衿独抱一经传。伤心才大难为用，不为酸风亦泫然。金兰臭味百年期，生死那知歘两岐。路断束刍难寄恨，封成挂剑谩传悲。向来不诵凌云赋，此日休歌薤露诗。自愧千秋负良友，剩留清泪与君垂。"}