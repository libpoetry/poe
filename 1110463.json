{"id":"1110463","title":"志新诵近诗次韵二首","dynasty":"宋","author":"孙觌","text":"客舍秋风我欲愁，世途如漆莽悠悠。半生小利营锥末，此日危炊上剑头。万里穷乡怜我老，一廛小隐待君谋。惘然貌赤空相对，扇面令人手不休。野鹤昂昂祗自奇，水凫泛泛强随时。问禅乞我安心法，住世分君大药资。便欲乘桴从鲁叟，不须歌凤叹周衰。超然独啸千峰上，一吷清风万窍吹。"}