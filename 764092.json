{"id":"764092","title":"薄倖 其三 本意，寄怀和韵","dynasty":"清","author":"邹祗谟","text":"风姨做作。误佳期、花姨耽阁。竟将伊、檀心一片，付与孟婆吹落。料如今、怨粉啼妆，应懊恨、庸奴难托。只三章有罪，两字无情，以此呼予曰诺。不料补过微之，竟做了、十郎轻薄。这别鸿新操，雕鸾旧调，可入得小窗弦索。伊家自错。问章台杨柳，道轻折、而今更莫。多愁杜宇，一任山花自啄。"}