{"id":"433398","title":"寄远伯","dynasty":"近现代","author":"黄浚","text":"霜鬓休侵一世豪，相韩家世自清高。省中尚忆旋风笔，壁上新韬切玉刀。祗奉葡萄陈叔达，偶邀箫管薛阳陶。海垞谁会平生意，斟取真珠滴小槽。寂寞甘辞万马群，亭皋木落忽思君。名场任世呵初佛，酒垒惊吾张异军。麾羽志终明澹泊，降魔道合断声闻。要言莫逆应相笑，笑我穷儒有不醺。"}