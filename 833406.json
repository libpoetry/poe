{"id":"833406","title":"二郎神 其一 赋得白荷花瓣，和午诒","dynasty":"清末民国初","author":"樊增祥","text":"不绯不紫，是榜眼、莲花一瓣。与脉望圈儿，香芸叶子，好结书中伙伴。露冷瑶房轻轻坠，了不觉、粉痕销减。将妃子玉鱼，剖为双佩，宛如冰片。谁见。无情晓月，柳边低黯。算玉叶云纤，鹤翎雪大，无此瑶花峭茜。书寄朝云，叠为方胜，也似素罗香软。待唤取、白下莫愁艇子，与侬方便。"}