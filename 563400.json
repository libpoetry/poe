{"id":"563400","title":"守俭弟归曰仁歌楚声为别予亦和之","dynasty":"明","author":"王守仁","text":"庭有竹兮青青，上乔木兮鸟嘤嘤。妹之来兮，弟与偕行。竹青青兮雨风，鸟嘤嘤兮西东！弟之归兮，兄谁与同？江云暗兮暑雨，江波渺渺兮愁予。弟别兄兮须臾，兄思弟兮何处？景翳翳兮桑榆，念重闱兮离居。路修远兮崎险，沮风波兮江湖。山有洞兮洞有云，深林窅兮涧道曛。松落落兮葛累累，猿啾啾兮鹤怨群。山之人兮不归，山鬼昼啸兮下上烟霏。风袅袅兮桂花落，草萋萋兮春日迟。葺予屋兮云间，荒予圃兮溪之阳。驱虎豹兮无践我藿，扰麋鹿兮无骇我场。解予绶兮钟阜，委予佩兮江湄。往者不可追兮，叹凤德之日衰。将沮溺其耦耕兮，孰接舆之避予。回予驾兮扶桑，鼓予枻兮沧浪。终携汝兮空谷，采三秀兮徜徉。"}