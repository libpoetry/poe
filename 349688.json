{"id":"349688","title":"新雁过妆楼·韩叔言墓下置酒","dynasty":"清代","author":"曾廉","text":"霸府文章。虽香艳、何人不作蜩螗。金盘玉碗，狗矢也当天香。未解才人游戏意，五更枕畔著衣裳。那禁当。兰房乞食，潦倒风狂。休夸中书衮职，有苏台故迹，响屧长廊。元忠斗酒，拚弃仆射何妨。千秋坟邻谢傅，比丝竹、中心犹倍伤。携尊酒、趁梅冈夕照，凭吊南唐。"}