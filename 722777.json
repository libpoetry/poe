{"id":"722777","title":"行香子 登斋中小楼","dynasty":"明末清初","author":"梁清标","text":"雾敛高旻。楼敞无尘。捲残霞、恰受斜曛。俯凭飞槛，远眺城闉。看花如绣，山如沐，草如茵。绿窗窈窕，碧树缤纷。傍朱栏、怪石嶙峋。奇书堪把，浊酒重斟。喜冬宜雪，秋宜月，夏宜云。古道斜曛。野水孤村。暂停骖、频叩柴门。故人向劳，握手开樽。看三眠柳，千亩稻，一川云。抵掌高论，酒罢灯昏。问乾坤、得失谁分。尘缨堪濯，三径犹存。是柴桑里，隆中宅，武陵津。鸦乱斜阳。绿柳千行。村墟外、禾黍平岗。人家烟火，归垄牛羊。喜中山近，新市渡，是吾乡。亲朋聚首。浊醪在牖。乍相逢、先问农桑。三年京国，万里遐荒。看灯生晕，人已倦，话偏长。"}