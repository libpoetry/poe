{"id":"545115","title":"王长公闭关修玄谢绝一切独期余过访禅堂余以母病迄今未赴春日索居读公所致诸札掩袂太息怀不能已积成七言律八章用摅鄙臆词之荒陋不暇计也 其二","dynasty":"明","author":"胡应麟","text":"梦寐龙门曳客裾，浮云东望独踌躇。乾坤片刺华阳后，海峤孤吟越绝馀。千里壮怀悬谢屐，百年游兴属潘舆。何如卖药吴阊外，七十云峰恣所如。"}