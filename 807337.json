{"id":"807337","title":"水调歌头  忆商邱宋介子西湄草堂","dynasty":"清","author":"陈维崧","text":"雪苑女墙外，水色绿于苔。郭南潭子尤胜，淼淼浸楼台。长记升平旧事，弥望风亭雨榭，荡桨百壶来。谁向乱前说，说罢使人哀。西湄好，忆客夏，寄高斋。南烹为余细糁，棐几净纤埃。君笑热由卿至，仆笑羹应还我，戏语类优俳。摇橹没烟去，背指野棠开。"}