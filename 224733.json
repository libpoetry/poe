{"id":"224733","title":"连州守王大宝元龟建双溪阁於放生池上为作诗","dynasty":"宋代","author":"史尧弼","text":"二流西北来，东迤方茫洋。斗岸苍石裂，突兀森堑防。邦伯此经始，华榱压崇冈。下俯古泓碧，上粲新高堂。恭惟绕枢辰，朱旛照沧浪。银刀决网散，摇漾涵恩光。冠剑拥呼舞，穉耋纷欢康。欠亦歌且谣，请祝天无疆。缅思长淮北，忽焉惄中肠。馀黎尚网罟，割烹燎其汤。戢戢生理微，岂足膏铦鋩。吁嗟中道呼，西江谁为扬。湟流去沄沄，伫立东南望。安能挽溟渤，一洗濡沫场。八荒共灵沼，四海为濠梁。帝力尔何知，江湖永相忘。陛下千万寿，乐恺未渠央。"}