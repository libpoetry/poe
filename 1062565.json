{"id":"1062565","title":"游宝应寺分咏古迹探得颜鲁公戒坛碑以坛字为韵","dynasty":"宋","author":"谢逸","text":"鲁公虹气胸中蟠，发为心画妙笔端。严如礼乐陈太庙，肃若朝会罗千官。想见诮杞叱希烈，不忧米罄无晨餐。曩凭熊轼守此土，浮屠受戒升高坛。手磨苍珉纪岁月，大书深刻期不刓。至今父老见必拜，尚馀堕泪碑斓斑。争摹墨本走四海，购求不惜千金殚。挂之虚堂拂尘壁，凛然六月阴风寒。岂惟贼臣敛衽避，厉鬼不得神其奸。"}