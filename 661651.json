{"id":"661651","title":"寿司马三原王公七十","dynasty":"明","author":"史鉴","text":"司马今元老，升朝立要津。力能扶社稷，功足庇民人。扬历更中外，驱驰为拊循。召公分主陜，晋盗去奔秦。直道昭星日，危言耸缙绅。格君由正已，忧国拟忘身。阍寺威应戢，闾阎气颇伸。才猷诚间出，寿考夐殊伦。从欲无踰矩，行年比斲轮。洛城谋会甲，嵩岳咏生申。瑞应衔图凤，文徵系绂麟。封章求退切，优诏勉留频。恭默思良弼，经纶仗荩臣。旧都根本地，诸将辑和辰。选部申三命，官庖送八珍。进阶崇礼秩，强食辅精神。眷顾方隆重，咨询合对陈。衮衣宁废补，台鼎且须亲。燮理阴阳顺，甄陶造化仁。微躯如健在，愿与物同春。"}