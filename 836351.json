{"id":"836351","title":"水调歌头 寿?社吴退翁三首 其一","dynasty":"清末民国初","author":"聂树楷","text":"三度夺标手，家学旧渊源。蓬莱一水清浅，精究法家言。归载孝廉舱稳，荣绾外台绶紫，美誉四腾喧。吏以空言告，民少复盆冤。巡绣虎，分节钺，固篱藩。五州流转防御，风掣画旗翻。喜见消氛西檄，大可澹忧西顾，高宴敞西园。一对太常蝶，阶下舞轩轩。"}