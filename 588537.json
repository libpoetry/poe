{"id":"588537","title":"江淮大水有感","dynasty":"明","author":"黄佐","text":"中兴启昌祚，大横兆庚庚。洚水儆尧心，匪眚惟休祯。眷彼江淮间，川潢浩纵横。初闻穿魏瓠，苞稂忾周□。渐不辨牛马，潋滟当檐楹。如嗃如振突，如沸仍如倾。如立亦如斗，倏如扬甲兵。如马脱鞿絷，驰逐车驞駍。又如庆山起，干霄屹峥嵘。拔如五丁力，虩如百里霆。天地久黯惨，日月韬光晶。浸淫鳀壑满，澹荡鹊岸平。西流控巴蜀，东汜迩蓬瀛。九派杳不分，三洲讵能名。鼋鼍傍户出，鹳鹄当阶鸣。夜阑象纬入，琐碎浮金琼。沙篆漭已涤，石崖洄乍呈。折苇不可杭，乘蹻安能征。龙负逐飙逝，鲛织蒸霞明。天吴起为舞，阳侯遁其形。冰夷倚浪睨，江妃捐佩迎。琴高杂鰋鲤，珠蟞乘蛷?。海童与渊客，招邀如弟兄。辏烟愿都市，构云望高坰。籁涛迅飞镝，镜光寒发硎。淩深候鼓楫，涉浅资浮罂。露宿伊可畏，风期谁复评。未睹纤萝动，欲随飞旆轻。裹足避霾曀，褰裳越?泞。触隒各趾折，集岸犹心惊。菜色遍原野，楮词达虞衡。逾时事渔钓，曷日躬岩耕。禹排岂可望，鲧堙空复情。此邦无息壤，祈灵费沉牲。精诚在黄屋，宵旰缘苍生。坤区自兹奠，坎德不复盈。三光播炎景，千门流颂声。洋洋适游鲋，渺渺潜长鲸。坐令南国纪，山川靡不宁。临流歌水调，为君叶韶英。"}