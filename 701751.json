{"id":"701751","title":"秋兴和郑希大","dynasty":"明","author":"黄衷","text":"朔风吹地曙衣凉，六郡悲笳出塞长。玉箸过期空有怨，锦衾遥夜欲销香。霜姿变草千山白，日影笼沙万里黄。马上雄光聊复尔，儒生休讶是轻狂。空庭读易夜如年，秋潦仍荒种朮田。海鹤临霞终野逸，山鸡照水自华鲜。直修古道通延閤，欲趁回潮解钓船。君若有期先讯问，好怀多是菊花边。闲云流影似山移，湖海情深梦九疑。怀古自从摇落后，报恩宁尽显融时。生涯祇有寻愚谷，好事谁将入渼陂。归雁一声江月小，不堪长负故园期。阿云游洛岂知回，凉月酣歌影自陪。江树到秋惊绿叶，野人岐路认苍苔。闲情独坐吹萧步，古意曾登□马台。对客不妨频命酒，稍堪真率醉边来。世味频年得备尝，小山丛桂怨淮王。鱼龙水冷神将秘，鹰隼天高气正昌。心似晨星还伴月，曲终晴日欲飞霜。萧条渐觉风流减，寄谢休登宋玉墙。早收堂印似栖迟，壶里乾坤祇自奇。孤愤岂同镏刺史，一生长愧远禅师。何曾鼷鼠能知足，安得灵龟□□□。试问拂衣从此逝，山中底事不相宜。明河清浅火星移，门掩寒螀转自疑。可是南中为客思，恰如西上献书时。谩看紫燕腾沙苑，喜逐苍龙出葛陂。谁念潘郎三十后，二毛先爽寸心期。满城榕叶坐寒庭，却恨高贤叹独醒。僻性未能随候改，回风谁遣带秋听。英雄佐世须行役，魑魅依人亦效灵。茅屋数椽南海曲，松阴开处粤山青。庾公文誉满江关，每向清秋帐未还。祇有衣冠逢运泰，更无书剑赴时艰。青山隐约家方远，白鸟夷犹水与闲。去住多岐终自定，龙门何必苦追攀。仙掌秋高承露盘，人间此夕动悲欢。金鱼照眼狨鞍杳，锦瑟伤心玉漏残。鸂鶒沙头贪梦好，芙蓉江上怨盟寒。定知归去成相笑，何处逢他臭若兰。"}