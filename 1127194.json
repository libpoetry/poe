{"id":"1127194","title":"长乐閒赋","dynasty":"宋","author":"黄裳","text":"行尽溪山到海边，合沙门外见平田。潭潭清世元侯宅，杳杳真人小洞天。万户管弦春卖酒，三山钟鼓晓参禅。旌旄才上南台路，方记诗篇落在先。二百馀人领此州，去思谁更有碑楼。浮名浮利果何在，潮去潮来空自流。照万事时惟是道，赏三山处最宜秋。使君籍上寻同姓，只许旌旄独自游。五十年前梦此游，已云持节岂能休。悠悠封域连东海，浩浩朝宗接上州。五季侯王时事古，九还仙子洞天秋。閒行嫌被朱衣觉，密往西堂独倚楼。"}