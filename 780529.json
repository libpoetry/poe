{"id":"780529","title":"子夜歌","dynasty":"清","author":"周之琦","text":"剡溪笺、一编行记。荏苒岁华重省。寄情处、南船北马，好句为谁题赠。山馆琴樽，河桥风月，那复伤萍梗。但相看、鸿爪馀痕，还是简书，周道寸心堪证。试偻指、天涯旧迹，几度雨昏烟暝。岷葛吴莼，蛮花郢雪，过影仍留影。尽含宫嚼徵，侵寻霜鬓吹冷。倦羽归飞，片帆催卸，才始吟魂定。按新声、小拍红牙，唤教梦醒。"}