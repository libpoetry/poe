{"id":"1116152","title":"张徽猷挽诗二首","dynasty":"宋","author":"汪藻","text":"家有平津旧学传，人材嘉祐至和前。运筹惯倚将军树，画诺频分刺史天。字得钟王真楷法，心超粲可祖师禅。零陵宴寝公重到，父老追思静治年。天与精忠伯仲间，功成公独拂衣闲。专城早应贤侯选，延阁荣联近侍班。去国久违龙尾道，思乡长梦鹿头关。谈经尽日抠衣处，学子相逢泪雨潸。"}