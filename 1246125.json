{"id":"1246125","title":"题西旅献獒图","dynasty":"元末明初","author":"刘基","text":"鸣凤启至德，镐京作王家。万国戴元后，怀柔无迩遐。逖矣裔夷人，占风慕中华。毳服耳金鐻，拳毛眼窈洼。献獒越重译，辛苦涉流沙。归仁自彼心，务广匪子夸。謇謇大廷臣，忠告犹咨嗟。卜年盈八百，分得未为奢。云胡叔世主，黩武生諠哗。枸酱毒南徼，河源诧西槎。哀哀万夫命，驱以易骊騧。暴蔑文祖训，大贻天下瑕。画图漫写形，索意良无涯。太康焚雉头，宫闱茁妖芽。开元灰组绣，骊岫荒淫哇。夫岂不有初，荡心生百邪。望美洛阳都，赤符炳流霞。玉关闭高门，军宾绝相加。鸠杖老貔貅，虎落蔼桑麻。煌煌中兴业，奕奕流芳葩。谦光信受益，知足复何差。感事重怀古，因书戒矜誇。"}