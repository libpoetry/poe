{"id":"1200722","title":"题陈抟移居图","dynasty":"元","author":"胡天游","text":"尊拳相交四海沸，吁嗟先生不安睡。翻然舍此复何之，岁晏天寒日云暮。幼妻弱子并两犍，老臧反顾催著鞭。酒尊棋局相后先，大豖在道猫在肩。先生之居白云里，清风迎门鹤随处。陈桥一旦拥黄袍，何似山中睡方起。石田茅屋今安在，回首高风三百载。君不见古汴凄凉禾黍秋，向来功业水东流。"}