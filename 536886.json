{"id":"536886","title":"华员外改南司马部分韵","dynasty":"明","author":"王世贞","text":"华君自返苏门啸，垂白公车待明诏。司农榷税力不任，愿得閒曹寄渔钓。朝游采石访李白，夕向金陵歌谢眺。长安冠盖者谁子，珥玉纡朱互矜耀。龙颔欲结千岁穴，青春已随东去曜。鹓雏高逝腐鼠嚇，鹪鹩卑栖黄鹄笑。君家学士亦如此，碧山焚鱼尚年少。"}