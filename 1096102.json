{"id":"1096102","title":"承天万佛阁","dynasty":"宋","author":"释居简","text":"睹史何年宫，飞跨双峨眉。又如听经塔，涌出踞地维。不然钧天人，来下观阙随。去年曾此游，入眼未始窥。西风一回首，峭峙凌烟霏。璇题翚万椽，雕础逾十围。神速藐鬼工，莫知为者谁。或曰金泉僧，短发霜披披。信孚全吴地，幻此一段奇。胸中楚泽小，檐外吴天低。举手斗可扪，纵脚云可梯。江穷水屈折，港尽天畛畦。因知广大量，不为狭隘移。阁中优钵花，万朵秋不萎。天子寿万年，一年开一枝。"}