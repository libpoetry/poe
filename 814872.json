{"id":"814872","title":"浣溪沙","dynasty":"清","author":"俞士彪","text":"眉翠都残画未成。脸红微褪梦初醒。恼他桩镜忒分明。心里只应常有恨，人前还似不知情。背拈钗子画银屏。幽梦初回月一床。翠衾零乱不闻香。静听阶砌叫寒螀。人在客中秋更苦，病当愁处夜偏长。怎教人不怨凄凉。叹息欢情逐晓云。剩衾閒枕已消魂。可怜疏雨打重门。切切冰弦弹别鹤，荧荧华烛照孤樽。猛拼愁杀别离人。千片残红千丈丝。霎时牵系即分飞。东风无奈又频吹。情似路人谁寄恨，事如春梦暂相迷。见时无语但含悲。疏雨来时嫩蕊倾。金丸落处彩鸾惊。从来好梦不分明。缱绻非关今世孽，凄凉频忆旧时情。此生此事勾牵萦。春夜溶溶月上迟。红楼十二锁花枝。温柔正在倚床时。宝袜未松先避我，罗巾欲试转怜伊。灯儿谁向画屏移。午倦慵将绣帖移。却揎朱袖捲帘儿。枝头已有嫩莺啼。薄倖客游芳草路，相思人在落花时。暮云楼外远山迷。一点残灯落翠篝。杏花朝雨冷悠悠。起来无语叠罗帱。枕上朦胧曾握臂，镜前娇懒怕梳头。坐看双燕入红楼。"}