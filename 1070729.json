{"id":"1070729","title":"五月十三日北归雷化道中","dynasty":"宋","author":"李光","text":"谪居了无营，赢得一味间。杜门十六年，草深没柴关。猛兽当路号，虺蛇伏榛菅。今兹果何年，天诛此凶奸。群妖既荡除，善类稍北迁。仲子万里来，喜极涕泪潸。坐定复载笑，喜我颜渥丹。人生七十稀，况复加九年。平生学养生，吐纳留真诠。忘家何足道，绝欲亦偶然。归欤谢世荣，收功在丹田。宴坐息息匀，频咽舌底泉。日用形欲劳，何必驱小蛮。看我鳏气成，空行蹑飞仙。"}