{"id":"583453","title":"弘治十六年十二月二十五日午大雪二十九日寅止正月三日晚又雪至十六日或雪或止惟十五日尤异其雪花大者约广二三寸长亦如之见者莫不惊骇余时奉命在镇是日雨水节寒如冬至沿河冻合舟不能行屋檐积雪弥月不消不知天道竟何如也感而有作","dynasty":"明","author":"王缜","text":"我生三十九，半在燕京走。不见京师冬，有此雨雪久。而况润之地，江南京之口。正直三阳春，大寒如数九。黄云四塞迷，雪花大于手。楼阁耸冰山，檐溜缀琼玖。路绝鸟不飞，河合车可守。弥月势不休，占岁宁复有。悠悠者苍天，不知有意否。"}