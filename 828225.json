{"id":"828225","title":"题陶斋毛公鼎拓本为杨诵清作","dynasty":"清末近现代初","author":"陈曾寿","text":"忠敏好古天下绝，晚得毛鼎尤瑰奇。编书孔叟缺收入，君牙囧命同一辞。我昔戏言富大万，力傥能致甘倾资。重器第一馀可屏，足誇万世雄四夷。烟云聚散理常有，眼见兴废能勿悲。陶斋宝藏一朝尽，此复见夺波斯儿。杨侯声噺救不得，顿足语我千戏欷。空持拓本足感激，区区宝此师门遗。藏舟大壑山可移，窃国大盗诛犹稽。天家球图尚不保，一物重惜宁非痴。我知杨侯意有在，国士遇我摧肝脾。君不见平原堂上三千客，明日报恩知是谁。"}