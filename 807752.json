{"id":"807752","title":"洞庭春色  蝉","dynasty":"清","author":"陈维崧","text":"䆗窱北窗，峥泓西涧，企脚披襟。正修梧翳日，数声嘒嘒，幽篁戛水，一派愔愔。唤醒半床蕉鹿梦，更月榭凉天思不禁。流光驶，怕潜催落叶，暗换疏砧。终朝餐风吸露，算往事、惆怅难寻。记彻侯冠上，亲陪貂尾，佳人筝畔，曾砉鸾吟。讵料半枝栖不稳，枉诉尽凄凉此夜心。须蝉蜕，问茫茫尘世，谁爱清音。"}