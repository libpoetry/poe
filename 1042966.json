{"id":"1042966","title":"城东观鱼","dynasty":"宋","author":"刘攽","text":"东城水深色如黛，居人来过不知爱。我浮扁舟转城曲，苍烟古树寒相对。忽如身在松江游，况有渔子前操舟。霜天黯黯始下雁，雪浪杳杳频惊鸥。万鱼挂网同时急，赤鲤长大犹人立。旧疑古潭有神物，倏见金鳞却腾入。楫师献功喜相顾，岸傍欢声仍坌集。主人置酒乐未央，艇子行䏑轻相及。吴酸缕鲙白玉盘，四座相喻同加餐。人生万事岂有难，我能为公成此欢，兴极意移令我叹。落日蔼蔼沈云端，岸草露白天风寒。"}