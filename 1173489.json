{"id":"1173489","title":"奉观严郑公厅事岷山沱江画图十韵","dynasty":"唐","author":"杜甫","text":"沱水流中座，岷山到此堂。白波吹粉壁，青嶂插雕梁。直讶杉松冷，兼疑菱荇香。雪云虚点缀，沙草得微茫。岭雁随毫末，川蜺饮练光。霏红洲蕊乱，拂黛石萝长。暗谷非关雨，丹枫不为霜。秋成玄圃外，景物洞庭旁。绘事功殊绝，幽襟兴激昂。从来谢太傅，丘壑道难忘。"}