{"id":"702683","title":"次平仲酬唐宗鲁侍郎韵二首","dynasty":"明","author":"童冀","text":"粉署凝香画省中，归来一笑大江空。客星躔度连卿月，王国衣冠盛士风。玉帛四夷重译贡，车书一统万方同。东华门外尘如海，尚忆天街踏软红。十载怀人寄梦中，愁来咄咄谩书空。黄尘有恨非今日，白首论心见古风。市道交情多雨散，士林高论亦雷同。岁寒自昔期松柏，莫学春花旦暮红。"}