{"id":"1109524","title":"次韵李圣和寒食郊居二首","dynasty":"宋","author":"刘挚","text":"春郊寒食叹淹留，巧映鞦韆树色柔。杏萼离披翻白雪，柳花轻薄聚圆毬。风光无赖撩归思，节物相逢眷昔游。塞下尘埃侵梦想，何时仙袂揖浮丘。林梢黄绿野禽鸣，泱漭春阳泛地平。禁火人家甘冷淡，浴蚕天气趁清明。谁将马络寻春去，独佩诗囊傍水行。稚女弄花田叟醉，笑歌真是太平声。"}