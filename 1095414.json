{"id":"1095414","title":"戆庵约子与素斋赴二石丈江阁之集得颊字","dynasty":"宋","author":"释居简","text":"半山蛇腹弯城颊，层云鸱尾翔山胁。紫萸独自对黄花，采笔不须题落叶。山容入秋太瘦生，倚筇欲赋登山行。诸公谭玄若破敌，万籁为我俱销声。俯瞰市人酣战蚁，喧寂两忘同一视。悠然五字隐长城，万马循墙看披靡。数峰薄暮方展眉，笑人买山后小支。谁能料理身后计，更复愿为天下奇。沧江潮晚鲸吞吐，白鸥群分复群聚。出门一笑问浮图，风动琅珰半天语。"}