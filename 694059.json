{"id":"694059","title":"留都杂咏用黎惟敬韵","dynasty":"明","author":"陈绍文","text":"山川连北固，曲抱雨花台。紫气成龙去，瑶音引凤来。调元三相手，禦侮总戎才。陋彼周王骏，徒兴黄竹哀。揽结东南胜，烟花缥缈间。重城萦八水，大内拥三山。学士图书富，材官阵略閒。千秋台上月，犹照凤舆还。南服开佳丽，皇灵靖八蛮。梵轮藏舍利，芝观长琅玕。海岳黄中迥，风霜白下寒。祥光连北极，长得倚楼看。留都建天府，控引万方遥。日月通黄道，星辰丽绛霄。禁闱三岛隔，御扆五云飘。一恊尧年瑞，欢声动市朝。"}