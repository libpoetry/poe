{"id":"590292","title":"游和山岩","dynasty":"明","author":"张天赋","text":"逐时维清和，追踪紫玉珂。去路何辞远，抚景偏喜多。缥缈庐山带，突入沧溟螺。岩成自然屋，门翳纷若萝。袖拂有风味，屐印无苔窠。石乳滴地响，荷香浮鼻过。一泓流九曲，数佛入三摩。仰瞻近云汉，俯视连丘阿。海外称阆苑，宁中誇补陀。地灵钟奇窟，皇威除烦苛。书生效华祝，天子拱馺娑。宝鼎固莫动，王道平不颇。我歌安止此，将为太平歌。"}