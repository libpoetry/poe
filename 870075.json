{"id":"870075","title":"和秉国招范景仁饮景仁不至云方作书与光论乐","dynasty":"宋","author":"司马光","text":"小桃佳李实如拳，西湖尽眼铺芳莲。景仁不从乡贤饮，为此乐论方穷研。周衰官失畴人散，钟律要眇谁能传。近人欺众出私意，最可闵笑房生颠。如光初不辨宫羽，是非得失安敢专。每烦教谕累百纸，顽如铁石不可镌。王李阮胡相诋毁，各执所学何妨偏。景仁家居铸釜斛，欲除民瘼恐未然。要须中和育万物，始见大乐之功全。"}