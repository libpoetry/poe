{"id":"1253193","title":"病中次韵有怀伯文","dynasty":"元末明初","author":"唐桂芳","text":"联翩接踵向金陵，对酒悲歌不忍倾。梅雨和烟成瞑色，荷风杂水作秋声。凤凰无复吹箫地，龙虎空存辱井城。试问长安天远近，举头但见日边行。愁心却似沧溟水，流遍东南日夜深。好客俱登青琐闼，老夫只诵白头吟。龙潭雨足须乘舫，鹿苑风清或抱琴。光景不殊人世换，几家隔岸柳摇金。"}