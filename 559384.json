{"id":"559384","title":"东巡纪事十一首 其九 读武清志河差","dynasty":"明","author":"林熙春","text":"雍奴严邑拱神京，繇来休养为汤沐。偶从邑乘阅河差，河差一节堪骇目。剥船人夫有四千，巡河子弟三十六。树户五百三有奇，铺与堡同树户足。新河挑挖有新佥，七百十二为力服。古人用一犹缓二，惟恐吾民生计促。柰何一邑夫六千，家家执役人人蹙。一年犹可勉支持，年年往过仍来续。况复养马与驿骚，徵派频繁惊比屋。生当盛世本逢辰，却乃朝昏无瞬乐。仆臣无计转艰虞，易辙更弦惟秉轴。"}