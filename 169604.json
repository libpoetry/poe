{"id":"169604","title":"和徐绍奕昭君图","dynasty":"宋代","author":"陈宓","text":"汉家无计饵单于，掖庭为出千金铢。秀色妍姿玉不如，天子一见先嗟吁。三千粉黛尔殊绝，谋身独拙何蠢愚。梨花带雨辞殿隅，遗恨画工犹可诛。世人重色多欷歔，不思婉娈同戈殳。君王蚤识应耽娱，皇天为遣投穹庐。乃知汉计自不疏，画工忧国非奸谀。君不见后世佳人号太真，坐令九鼎污胡尘。当时早解挥妖丽，长作开元一圣郡。"}