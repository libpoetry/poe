{"id":"1109111","title":"送明甫赴铜铅场六言七首","dynasty":"宋","author":"刘克庄","text":"文度何须膝上，阿奴姑可目前。载驰载驱王事，一喜一惧父年。盐铁论儿读否，聚敛臣子攻之。公卿大夫民贼，贤良文学汝师。山程行店绝少，官舍去家匪遥。吾闻粉□□□，□□红巾已枭。旦市有攫金者，地灵岂爱宝哉。零陵贪而乳尽，合浦清而蚌回。世禄鲜由礼法，家驹勿使荒嬉。但愿儿读十纸，孰云孙隔一皮。化蝶但贪睡美，舐犊尚为爱牵。三年不见心痗，十日无书眼穿。"}