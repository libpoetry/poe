{"id":"833901","title":"齐天乐 其三 再叠韵","dynasty":"清末民国初","author":"易顺鼎","text":"废池乔木言兵倦，窥江久无胡马。故苑莺啼，荒邱虎踞，凭吊当年残霸。东风似借。叹燕子光阴，又催春社。万感如云，诗痕梦影水边写。烟光远欺梅冶。有旧家亭馆，裙屐妍雅。紫曲迷香，青帘买醉，趁取金尊共把。歌翻白者。怕柔橹无声，山塘都哑。六柱吴船，听他渔女话。"}