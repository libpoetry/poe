{"id":"464593","title":"忆旧游 寄侯疑始","dynasty":"当代","author":"章士钊","text":"别侯生未久，曾记相逢，苦说香君。几度秦淮暮，向河房深静，环佩留魂。嬉游何止年少，艳色重高文。叹老矣而今，残檠破屋，犹味黄昏。纷纷。许多事，早情伤远水，意淡归云。三岁渝州月，忆上清路近，照彻清尘。偶然心力抛去，好句尚同珍。只故国寒沙，梦萦江左无限春。"}