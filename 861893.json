{"id":"861893","title":"水调歌头 其三 游银山寺和壁间张安国作","dynasty":"宋","author":"王质","text":"晚嶂倚斜日，秋树战悲风。一泓绀紫澄碧，中有睡蛟龙。散作清溪明玉，激上长松流水，雨电乱寒空。抛却红尘袂，飞入妙光宫。佛国大，天溥博，地含洪。空岩乱壑递响，珠影动金容。万古碧潭空界，一点青霄明月，涝漉总无功。云散殿突兀，风动铎丁东。"}