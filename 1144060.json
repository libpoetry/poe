{"id":"1144060","title":"九日用渊明韵二首","dynasty":"宋末元初","author":"方回","text":"穷山岂有节，疲氓不聊生。比户迫冻馁，九日存空名。旦视觜参中，斗极南北明。知我乏机杼，促织亦销声。昔健酒易得，痛饮倚妙龄。焉知齿发暮，壶尽无可倾。寒英粲荒圃，槁叶铿前荣。坚忍验学力，乖离怅时情。死也谅不磨，可惜百无成。渊明谢督邮，犹有金石交。故人笃古谊，未随霜叶彫。把菊东篱下，气与南山高。颜生忽至止，双凤鸣青霄。我誓死岩穴，瓮灌讵云劳。奈何今年秋，一旱川原焦。酒钱蔑由致，拟坡聊和陶。索寞世所贱，由来非一朝。"}