{"id":"1252221","title":"隐忧六章时有司奉吏部符敬依令旨起取","dynasty":"元末明初","author":"王逢","text":"箕舌兮房耳，交烛兮东鄙。顾谢病兮四三，胡谣诼兮迭萋菲。鹄高飞兮翼焉假，兰幽幽兮林下。烂晨霞兮莫餐，潦秋清兮爰酌之斝。兽有越阹，鱼有跋扈。居巢处穴，知谨风雨。辛荐临兮下载周，以朝以夕兮五春十秋。年老癃病兮勿遣有诏，人事噂沓兮紫芝丛桂聊夷犹。芡团团兮崟叶长，镜吾知兮眉如霜。车尔华兮服尔章，素履谅气咎兮贞也悔亡，所未亡兮隐忧中肠。虞士不往兮招维旌，鲁有两生兮没齿无名。古道悠兮时事并，疑莫稽兮拔茅征。贞菊延年兮姑餐以落英。鸡鸣兮苍龙上蟠，鹤驾其朝兮窃谢病枕安。须捷萧萧兮云栖檐端。于乎！策良被轻兮七子阙下，白帽管宁兮亦容于野。牛山兮鸮林，材充兮培深，彼薮泽兮大狝禽。于乎！穷檐短景兮身衰遐心。"}