{"id":"1237223","title":"海外贡花驴过","dynasty":"元","author":"曹伯启","text":"当年老鹤快乘轩，犹逊花驴食万钱。昨夜灯前成独笑，痴儿方诵旅獒篇。航海梯山事可疑，眼前今日看瑰奇。布韦且莫怀孤愤，秋菊春兰自一时。天地精英及海隅，兽毛文彩号花驴。同来使者如乌鬼，还责中原礼法疏。行台飞檄敬来王，多少饥膏委路傍。忽见狂人鞭老骥，眼眵成滴背成疮。"}