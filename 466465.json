{"id":"466465","title":"鹧鸪天二首","dynasty":"当代","author":"卢青山","text":"小小微红豆蔻梢，侬家小字号潇潇。来风来雨千摇曳，如梦如烟百寂寥。扶短策，过春桥，那时相见怅无聊。而今桥畔萧萧叶，又似长秋冷泪飘。酿雪颓云满浸池，凋伤万木暮冬时。一舟梦破飘无尽，两鬓风来冷自知。重检点，旧弦丝，伤心怕唱踏春词。一声一拍非无味，曲未成间悔已滋。"}