{"id":"1198340","title":"北芒送别王世胄诗五章","dynasty":"魏晋","author":"潘岳","text":"微微发肤，受之父母。峨峨王侯，中外之首。子亲伊姑，我父惟舅。昆同瓜瓞，志齐执友。惟我王侯，风节英茂。执宪中朝，剖符名守。配作此牧，频显烦授。徐以姻掇，凉疾不就。桓桓平北，帝之宠弟。彬彬我兄，敦书悦礼。乃降厥资，训戎作楷。谁谓荼苦，其甘如荠。忠惟行本，恭惟德基。沈此旧疴，不敢屡辞。命彼仆驾，谓之舆之。如彼孙子，膑足乘轖。朱镳既扬，四辔既整。驾言饯行，告辞芒岭。情有迁延，日无馀景。回辕南翔，心焉北骋。"}