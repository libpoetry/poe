{"id":"672352","title":"喜雨 其二","dynasty":"明","author":"吕㦂","text":"青春滋物初，满衣霾与壒。农家大小陂，暴露及螺蛤。呜呼生理微，萌甲几焚㷈。城中亿万户，户供龙君榻。司存下令严，屠肆经旬阖。厚禄不先忧，主恩何以答。事真倚伏殷，诚乃天人合。维我太宰公，隆望本黄閤。忠义发面颜，叩神免其匼。顿回云汉伤，欢声周白盖。区区蜥蜴谣，儿童浪喧杂。如麻雨脚来，不见城南塔。嗟余蒲柳躯，两睹星霜匝。诗陈丰年象，庶足慰萧飒。因之纪公德，独未厌纷遝。公生诚岳䧏，人可强排拉。才难不其然，宵吟对残蜡。借坡喜雨文，贺公以携榼。"}