{"id":"678693","title":"元夕禁中观灯应制","dynasty":"明","author":"周忱","text":"都城雪霁春融融，月轮皎洁当晴空。喜传恩诏出三殿，洞达天门开九重。神鳌来自沧溟里，背拥仙山翠如洗。楼台氤氲瑞霭凝，岩峦缥缈祥烟起。银灯匝地生光华，点点星毬笼绛纱。上林万树彤霞影，东风一片芙蕖花。是时仙仗临丹陛，五云高捧銮舆至。阙下旌旗虎卫严，花间剑佩千官侍。大庖列馔御筵开，教坊合乐欢相陪。铙歌声逐箫鼓发，綵队舞随干羽来。番夷稽首拟丹扆，御炉馥郁香烟紫。中官促宴酒如渑，群臣既醉天颜喜。覃恩不但遍朝堂，此夕欢娱同万方。至仁覆育同天地，治化久矣趋虞唐。小臣幸济升平世，传柑几度沾恩惠。愿效三呼比华封，共祝皇图千万岁。"}