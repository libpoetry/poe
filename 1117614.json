{"id":"1117614","title":"依韵和田虎通判兼呈品防签判四首","dynasty":"宋","author":"陆佃","text":"楚尾秦头俗久移，丰穰仍值太平时。渚花尽日临书幌，潭菊如今在酒卮。十里麝香行驿近，三竿红日坐厅迟。爱君古锦囊中句，不负文忠国士知。冉冉年光逐闰移，厅閒宾客坐多时。主恩未报空持橐，军政无妨数举卮。潘鬓雪霜何太早，傅岩霖雨不应迟。颔珠竟被君探得，正值骊龙睡不知。剧谈终日少文移，幕府新开盛一时。羊酪未妨留灌顶，蟹螯何苦负操卮。诗成醉里遗忘易，思发花前属和迟。更许此生刚节在，祇应惟有岁寒知。春花秋叶两推移，未有涓尘补圣时。新识豹胎休负鼎，旧成蛇足谩持卮。山如水墨屏间见，日向棋盘子上迟。便使北归应念此，白鸥黄鸟尽相知。"}