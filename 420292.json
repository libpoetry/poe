{"id":"420292","title":"水龙吟 江行","dynasty":"近现代","author":"王陆一","text":"横流天地孤舟，洞庭青草随云挂。排山万弩，板矶黄鹄，灵旗风下。猎火惊川，夷歌转阵，竟何为者。痛书生挟策，修翎整羽，心魂在，江声写。原是波澜低亚。过孤山、布帆一把。风灯暝宿，荻花凄怨，甚时都罢。可近清秋，还堪摇落，月明偏讶。要金戈故垒，都成采石，壮楼船话。"}