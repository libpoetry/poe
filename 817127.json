{"id":"817127","title":"哀弦篇三首","dynasty":"清","author":"缪重熙","text":"入世匆匆卅四年，如何痼疾竟缠绵。忘忧有草难消病，起死无医祇费钱。身后俗情曾预烛，宵来梦兆已先传。可怜撒手垂危际，犹恋高堂涕泗涟。倏忽兰枝遽就摧，阴风庶逐一阴回。残奁在室弥增慨，遗挂当窗半积灰。此日帏空劳梦想，何年月夜待魂来。抚衷最是伤怀处，卷帙多资质厍财。镇日怜君亦自怜，何期鸾镜缺难圆。今生已领贫家味，再世还祈继续缘。黾勉佐家恒作苦，恹牵多病竟游仙。此来侬亦颓唐甚，何日高飞慰九泉。"}