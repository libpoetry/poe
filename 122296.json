{"id":"122296","title":"照田蚕行·乡村腊月二十五","dynasty":"宋代","author":"范成大","text":"乡村腊月二十五，长竿然炬照南亩。近似云开森列星，远如风起飘流萤。今春雨雹茧丝少，秋日雷鸣稻堆小；侬家今夜火最明，的知新岁田蚕好。夜阑风焰西复东，此占最吉余难同。不惟桑贱谷芃芃，仍更麻无节菜无虫。分岁词质明奉祠今古同，吴侬用昏盖土风；礼成废彻夜未艾，饮福之余即分岁。地炉火软苍术香，飣盘果饵如蜂房；就中脆饧专节物，四座齿颊锵冰霜。小儿但喜新年至，头角长成添意气。老翁把杯心茫然，增年翻是减吾年。荆钗劝酒仍祝愿，但愿尊前且强健；君看今岁旧交亲，大有人无此杯分!老翁饮罢笑捻须明朝重来醉屠苏。"}