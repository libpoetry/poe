{"id":"644653","title":"敬次张南轩赠朱文公韵送董公","dynasty":"明","author":"方孝孺","text":"昔忝国士荐，观光帝王州。强言酬顾问，流汗对冕旒。有诏试文章，下笔心怀羞。退朝东閤下，获与夫子游。夫子燕蓟来，气貌何休休。至尊重纯德，特为储王留。出入朝两宫，宠恩正绸缪。予时报闻罢，归饭田间牛。升沉本命分，出处非人谋。安知十载后，握手梁山幽。虫鸣月耿耿，雁度风飕飕。话旧若梦中，一笑忘百忧。况玆林泉窟，足以寓冥搜。仰看岷峨峰，俯视江汉流。敬慎以为楫，忠贞以为辀。居夷圣所欲，勿惮道阻脩。"}