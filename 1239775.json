{"id":"1239775","title":"谢陈惟寅赠其故弟惟允所画山水","dynasty":"元末明初","author":"徐贲","text":"大髯袖中有庐岳，岚气喷人寒色薄。出赠生绡一幅图，云是小髯之所作。我尝游君伯仲间，仲今已矣空见山。画中无限磐礴意，使我坐见愁满颜。重崖复涧迷樵路，杳杳烟萝昼如暮。溪阁风生醉客眠，野桥月出归僧度。枥林蒙密枫林高，深处似有猩鼯号。满空云冻动秋思，飞泉落日何萧骚。挥毫若此难再得，白鹤何时返乡国。良工自古多苦心，留赏人间赖遗墨。南宫北苑皆已仙，此图与之当并传。坐嗟存殁意难报，作歌愧匪琼瑶篇。"}