{"id":"829863","title":"蝶恋花 和安如暮春有寄","dynasty":"清末近现代初","author":"高旭","text":"如许佳期偏又误。梗断萍飘，江北江南路。织就鸳鸯该寄予。断肠诉尽相思语。袖底芬芳须领取。来不多时，便是匆匆去。隔著红墙天欲暮。争禁牵得痴魂住。密约今生堪几误。欢会难期，侬实真凄苦。绿叶成阴安可语。一春花事风还雨。吐出伤心千万句。青鸟无凭，消息谁传去。曲曲梦中寻觅处。迷离山色迷离树。"}