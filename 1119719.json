{"id":"1119719","title":"简章宰二首","dynasty":"宋","author":"陈造","text":"蕙兰洲北观山头，未暇寻盟访旧游。自笑春来多病过，静无人处但诗愁。遥知联辔穷幽胜，更想簪花剩献酬。报答东风应得句，奚奴亟肯寄侬不。缥缈云藏羽客庐，不妨寻胜小踟蹰。鸱夷载酒莺花处，古锦囊诗簿领馀。百和风轻吹欲醉，万山岚凝对凭虚。谭间定笑衰慵客，竹屋高舂尚枕书。"}