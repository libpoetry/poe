{"id":"798670","title":"金缕曲 罗浮卜居图为梁又农布衣淯题","dynasty":"清","author":"陈步墀","text":"谁返神仙宅。听訇然、擘开列嶂，正欢迎客。四百卅峰云乱下，虎瑟鸾车于役。更为子、征尘拭拂。玉女冈头猜好梦，又飞来、蝴蝶麻姑侧。行乐事，此时及。十年我失江湖策。走天涯、批风抹月，未安泉石。漫说梅花同结社，依旧江南渭北。阑不住、披图情急。珍重故人深浅去，告山灵、一角留余席。随杖履，数晨夕。"}