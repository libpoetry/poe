{"id":"603627","title":"邓将军行","dynasty":"明","author":"杨起元","text":"邑侯邓仲神仙姿，授我乃翁之所遗。乃翁乃文兼乃武，将种拔起泉海湄。六经三略总贯彻，词人剑客同襟期。揖让之间中百步，倚马之顷成千辞。八闽选武居第一，横行海上诛鲸鲵。气吞夷虏自草檄，身对宾筵师破围。合佐投戈讲艺主，取彼横槊赋诗儿。燕颔虎头人所忌，白日青天世共知。归来腰镰刈藿葵，时复倚槁吟吾伊。有子已能兴父业，一文一武轮并驰。仲子连膺寄命托，季子重编筹海书。将军为将不嗜杀，胤嗣食报俱得时。挹彼注兹天所厚，立言不朽己所为。将军久乘白云去，太史今识寒松诗。合当采入世庙功臣传，东南名将孰逾之。"}