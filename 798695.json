{"id":"798695","title":"买陂塘    自题《双溪词》","dynasty":"清","author":"陈步墀","text":"黯冥濛、满楼风雨。问谁来吊今古。故家燕子知何在，又值落花春暮。心漫苦。正如梦如烟，缭乱衷情絮。填词觅句。借几个金铃，数声玉笛，哀断江头路。天涯远，孰是骚坛盟主。萧刘应算同侣。当年香粉依然好，吟到白头宫女。閒坐处。定怨绿啼红，会说玄宗去。人间莫住。便一卷泠泠，还须自爱，野鹤孤云趣。"}