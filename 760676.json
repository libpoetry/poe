{"id":"760676","title":"诒炜集题词为许仙屏中丞侧室梁夫人作","dynasty":"清","author":"丘逢甲","text":"吁嗟乎！此海邦义烈云?女，渡江来嫔汝南许。毕生事主何恂恂，凄断偏弦失贤侣。许公当代人中豪，卅年井臼劳分操。吴绫不御长守俭，终遣莱公思茜桃。忆昔繁钦定情夕，鸾驭迎归閤皂宅。共谈花属玉堂仙，天水光生嫁衣碧。西风落日边尘黄，维公叱驭心慨慷。当时决策送公往，世间鲜此贤姬姜。玉芝园里春光好，堂上抱孙正娱老。手洁兰修随女君，春草茫茫思远道。远道归来曾几时，早朝又侍鸣金龟。谁知钗箧佐俸薄，都入他年元相思。转眼辞朝出持节，劝公勿作图全说。万里香车助字民，吴苑莺花梁苑雪。每慕鸥波闲写兰，雪中兰梦偏易残。梁园宾客共惆怅，岳色河声相对寒。蘅芳阁冷瑶华谢，静寄轩深玉棺下。追思曩语益心伤，季隗就木难为霸。哀感缠绵诗百篇，公匪伤逝乃思贤。重烦太乙与传语，真灵已作芙蓉仙。仙人家近朱明洞，即今驻节尤增恸。相逢岂有稠桑驿，相思空入梅花梦。海内群公咸制铭，遍刊哀诔写芳型。可堪夜上越台望，正照天边织女星。碧天冥冥暮云锁，婢仆怀恩泪犹堕。况乃公子笃至性，小夫人乳实乳我。推恩重乞颂恩纶，哀荣有命承天申。如公难怪念诤友，维帝犹为褒伟人。梁水固多奇女子，绿珠红玉宁有此？如夫人者古亦稀，传与千秋炜彤史。"}