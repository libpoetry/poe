{"id":"817194","title":"延平王祠题壁","dynasty":"清","author":"蔡国琳","text":"生标忠节殁为神，瀚海风涛百战身。祖训一篇和泪读，田横岛上泣孤臣。跨浪鲸鱼盖世雄，寒榕祠外尚吟龙。廿年正朔存天复，招抚甘辞爵上公。滇池浙水纠同盟，痛哭神州一日倾。直向东南争半壁，楼船海上任纵横。天意从难一旅兴，鲲鯓无复海波腾。参军梦蝶名园在，也有诗人杜少陵。金陵直捣力原优，转瞬闽南失五州。遗恨不从诸将计，崇明借箸有奇谋。忍使明家社稷亡，欲回残日返扶桑。一般赐姓辉青史，忠义何如李晋王。望北空期克复功，弹丸割据霸图雄。千秋鹿耳门前水，犹作胥涛捲怒风。北园已作说经场，不是王亡明讵亡。零落寒梅花一树，有人凭吊立斜阳。"}