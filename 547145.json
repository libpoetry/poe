{"id":"547145","title":"平倭奏捷歌","dynasty":"明","author":"于慎行","text":"去年都护大徵兵，平壤岛寇皆扫平。今年司马通和议，盖海鲸鲵不可制。鱼服十万簸狂澜，千里腥风塞月寒。不见降书来日窟，空令猎火照辰韩。吾皇按剑赫威怒，独运神谟惩往误。早传制府凿凶门，更诏中丞开武库。材官负弩尽从征，慷慨辞家志不平。杀气千寻飞浿水，军声一夜度龙城。士马骖驔谁复数，青海原头昼伐鼓。转旆横捎乐浪云，洗兵半染夫馀土。陆营三路势已奔，水营大队赤云屯。弓刀蹙沸鲛犀裂，戈甲抢攘日月昏。小酋面缚大酋死，属国君臣歌燕喜。羽书昨夜自东来，直入甘泉报天子。论功大发水衡财，碣石关门日夜开。符节星驰玄菟塞，金缯山累白龙堆。十年馈师三百万，今日方闻博一战。明王守禦在四夷，属国君臣尔莫玩。"}