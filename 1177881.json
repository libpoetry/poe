{"id":"1177881","title":"发蕙风馆遇阴不见九华山有作","dynasty":"唐","author":"孟迟","text":"我来淮阴城，千江万山无不经。山青水碧千万丈，奇峰急派何纵横。又闻九华山，山顶连青冥。太白有逸韵，使我西南行。一步一攀策，前行正鸡鸣。阴云冉冉忽飞起，千里万里危峥嵘。譬如天之有日蚀，使我昏沈犹不明。人家敲镜救不得，光阴却属贪狼星。恨亦不能通，言亦不足听。长鞭挥马出门去，是以九华为不平。"}