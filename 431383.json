{"id":"431383","title":"鹧鸪天 题朱震生落叶楼词","dynasty":"近现代","author":"王季思","text":"领袖词坛要霸才。乐章片玉总伤俳。低头独下辛侯拜，曾向长淮饮马来。辽月黯，汉关隳。大江南北亦蒿莱。陆沉天醉关吾事，落木西风未是哀。柳絮年华柳絮风。鬓云衣雾两朦胧。酒筹如意枝枝绿，骰子相思面面红。欢易换，意难通。翠楼重上与谁同。空花著袂无多子，惆怅归来似梦中。"}