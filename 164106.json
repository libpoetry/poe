{"id":"164106","title":"咏衡岳禹柏","dynasty":"宋代","author":"李曾伯","text":"我来衡山下，古梵见老柏。森然星野分，亶有神明力。风霜饱更练，雨露富培埴。岳灵共长久，造化与消息。本盛柯叶茂，夫岂一朝积。中断寻复续，生意仁一脉。亦由功万世，何止祚四百。五子叹将否，一旅少康出。此殆皇天意，仿佛留禹迹。倚为赤帝佐，正此苍官色。存古追蠡在，比休玄圭赐。稽首千万年，五丁谨封植。"}