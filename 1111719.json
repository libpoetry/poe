{"id":"1111719","title":"和曾吉甫四明见寄二首","dynasty":"宋","author":"吴芾","text":"老矣何堪剖竹符，频年强出应时须。腰间谩佩买臣印，月下同游贺老湖。白雪已知人寡和，清风还忆醉相扶。十洲三岛登临处，能记稽山病守无。风烟浩荡甬东州，方羡公为烂漫游。岂料连宵垂雨脚，未容杲日出云头。扶藜登眺心应在，隐几吟哦趣更幽。遥想乍晴须痛赏，诗成还肯寄来不。"}