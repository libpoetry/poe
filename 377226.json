{"id":"377226","title":"绛都春·夜坐吟","dynasty":"清代","author":"蒋春霖","text":"萦尘罢舞。弄线缕睡迟，春窗疑曙。露井夜寒，乱落桃花如红雨。横波啼染蛟龙杼。寄遥怨、羁雌残树。玉颜争月，随君照转，镜花休蠹。知否。蟾蜍漏促，探芳径、暗引浅莎微步。怕近翠帘，一尺春风，银钩阻。屏山幽梦盘蛇路。唤孤凤、行烟来去。病容扶起犀帷，刺桐又乳。"}