{"id":"117197","title":"秋蔬·荒园秋露瘦韭叶","dynasty":"宋代","author":"张耒","text":"荒园秋露瘦韭叶，色茂春菘甘胜蕨。人言佛见为下箸，芼炙烹羹更滋滑。其余琐屑皆可口，芜菁脆肥台葅辣。藏鞭雏笋纤玉露，映叶乳笳浓黛抹。已残枸杞只留枾，晚种莴苣初生甲。南来食鱼忘肉味，久思吾土牛羊茁。软炊一饱老有味，痛饮百壶今不说。蒲团斋罢欠伸时，自觉少年心解脱。"}