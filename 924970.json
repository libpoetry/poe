{"id":"924970","title":"黄州陪子瞻游武昌西山","dynasty":"宋","author":"苏辙","text":"千里到齐安，三夜语不足。劝我勿重陈，起游西山麓。西山隔江水，轻舟乱凫鹜。连峰多回溪，盛夏富草木。杖策看万松，流汗升九曲。苍茫大江涌，浩荡众山蹙。上方寄云端，中寺倚岩腹。清泉类牛乳，烦热须一掬。县令知客来，行庖映修竹。黄鹅时新煮，白酒亦近熟。山行得一饱，看尽千山绿。幽怀苦不遂，滞念每烦促。归舟浪花暝，落日金盘浴。妻孥寄九江，此会难再卜。君看孙讨虏，百战不摇目。犹怜江上台，高会饮千斛。巾冠堕台下，坐使张公哭。异时君再来，携被山中宿。"}