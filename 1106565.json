{"id":"1106565","title":"送刘子开二首","dynasty":"宋","author":"王质","text":"帝恩无吏肯承宣，雨露滂沱贮半天。璀璨两星同拱所，萧梢一骥独当先。驱驰足下千重茧，忠孝心头一寸田。孺子亭前见三隽，为言秋事亦茫然。尘中拈出玉光明，追琢多年老更精。会使低头降志士，无令抵掌笑书生。此行原野霜风急，所过溪湖潦水平。鸿雁同天不同侣，为传好在与南卿。"}