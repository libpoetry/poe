{"id":"721894","title":"举第四子阿豫","dynasty":"明末清初","author":"屈大均","text":"行年过始杖，亦已作耆英。犬子生偏晚，鹓雏养渐成。阿婆欢欲抱，而父咳初名。姜酒来亲串，呱呱羡此声。花褓人争送，欢生满月时。月娥金粟种，天帝玉兰枝。上有三兄小，中多一母私。羽毛成立日，吾已杖朝期。银作麒麟小，胸前挂莫多。契名从大士，求福向须陀。饭杂香蕉喂，衣兼绣褓拖。女兄争襁负，不遣日摩娑。家贫无食母，自养益劬劳。剪发初成角，胜冠待拂髦。饮愁双乳少，啼爱数声高。闾史书名罢，光宗望汝曹。孩笑娱尊母，含饴弄未閒。八旬无白发，九十尚红颜。尺寸龙孙嫩，参差雉子斑。旨甘慈旦夕，争食一堂间。尚欠商瞿一，明年五子齐。祗愁无纸笔，不恨少楂梨。井臼梁家妇，耕桑翟氏妻。老莱嬉戏日，犹自作孩提。"}