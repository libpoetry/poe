{"id":"704965","title":"早春即事和韵","dynasty":"明","author":"霍与瑕","text":"岭外四时暖，残冬花欲然。忽睹非常瑞，雪应到今年。昨夜雪霏霏，今朝风乍微。桃花间菜花，春色竞芳菲。黄花遍绿圃，蝴蝶出芳晨。春心浩如海，春愁乱如尘。春愁怯春风，春衣仍重絮。有美忽相过，强拉看红雨。美人隔河洲，相望不咫尺。无路复无媒，何当通素赤。昨日佳客来，颠倒穿衣舄。乌纱不裹头，方巾待宾席。皇都隔岭表，一万六千里。何时更往来，著此王乔履。昨日看梅花，纷纷飘玉屑。今朝看梅子，已向枝头结。"}