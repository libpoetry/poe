{"id":"685015","title":"再游玉蕊岩稿","dynasty":"明","author":"王渐逵","text":"祝融南下翠烟浮，灵造何年著海陬。玉宇琼楼迂岁月，篆题文拱自春秋。蓬壶早见堆三岛，东朔还能纪十州。笑我玉皇香案吏，退居犹得近仙丘。灏气冲融结紫霞，独凝孤岛向天涯。琪林自列三株树，银汉应通万里槎。狐径榛溪非昨日，井窥蜗角是谁家。峰头易识云衢路，竞长星榆满次花。"}