{"id":"769316","title":"雨后过五丁峡","dynasty":"清","author":"张问陶","text":"一发坼青冥，蚁路何织微。我行新雨后，耳目攒灵奇。蛟螭突两崖，牙角森觺觺。悬流争赴壑，轰若万马嘶。疲骡盘涧底，怒浪吞腰围。百指竞推挽，出没浮凫鹥。回梯真暗踏，肃肃如衔枚。急瀑奔大石，突兀来元龟。顿忘五丁峡，恍惚穿巫夔。雄关据山凹，宛在水中坻。凭关招我魂，彷佛闻子规。那堪滴水岩，南倾势益危。石室嵌路侧，白日虬龙垂。涛声下千折，人马随之归。羃历迸珠泉，蒙头飞散丝。居然堕江海，不复惊崄巇。出峡聚牛宫，僮仆纷燎衣。举酒息腰脚，渐觉形神怡。众险一朝尽，吾生犹可为。转头失恶梦，何事噫吁嚱。"}