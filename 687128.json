{"id":"687128","title":"自君之出矣八首","dynasty":"明","author":"刘琏","text":"自君之出矣，金炉烟不袅。思君如露桃，红泪堕春晓。自君之出矣，欢娱共谁伍。思君如梅子，青青含酸苦。自君之出矣，空阑愁独守。思君如池荷，见莲不见藕。自君之出矣，中心剧含梗。思君如纤絺，萧索不禁冷。自君之出矣，昧壁虫自语。思君如羁乌，夜夜啼达曙。自君之出矣，蝉鬓枯可燎。思君如流萤，持明徒自照。自君之出矣，瑶瑟尘满柱。思君如回风，旋转无定处。自君之出矣，芳香销玉体。思君如河冰，坚凝直到底。"}