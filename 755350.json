{"id":"755350","title":"寄阳湖张婉紃女史","dynasty":"清","author":"张印","text":"《汉书》阙八表，大家为续编。《周官》称绝学，宣文独专研。古来多闺秀，名氏世所贤。我朝论文派，阳湖谁开山。惜哉皋文子，刻苦不永年。有弟令馆陶，宛邻集曾镌。君为其淑女，卓尔家学传。去年寄我诗，选理精且坚。展卷再三读，清风生我前。隐写《柏舟》志，托兴穷风烟。宁直汉、魏继，悄然《三百篇》。奈何生不辰，晚遇益迍邅。自惭才力薄，与为翰墨缘。腼颜致短语，梦坠吴江边。"}