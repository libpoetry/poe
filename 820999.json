{"id":"820999","title":"宴清都","dynasty":"清末近现代初","author":"汪东","text":"倦逐閒箫鼓。明镫夕、醉来重记前度。栖鸦废柳，流萤坠叶，隐窥朱户。仙娥暗约秦楼，算未是、寻常伴侣。只片霎、梦散高唐，空酬宋玉词赋。天涯乍起凉风，齐纨置箧，难喻心苦。红笺万叠，金钗半股，倩谁将去。遥知故国秋换，问燕子、归来甚处。共那人、十载相思，还相见否。"}