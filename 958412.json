{"id":"958412","title":"园中锦被花始开一枝红白二色赵守以二诗见报依韵答之 其二","dynasty":"宋","author":"郑刚中","text":"机上红，江头红，其织其濯皆春风。平铺岂是宝刀剪，怯日尚用轻烟笼。何人不置芙蓉帐，置向山园寂寞中。欲寻诗句赞天巧，乱蘤秀发诗不工。一枝和露奉明牧，知我陋室非所容。果然花去玉为报，琐细换得光玲珑。颓然只拥公孙布，晓枕不知传鼓钟。"}