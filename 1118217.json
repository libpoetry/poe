{"id":"1118217","title":"醉中作四首","dynasty":"宋","author":"陆游","text":"晚途豪气未低摧，一饮犹能三百杯。烂烂目光方似电，齁齁鼻息忽如雷。驾鹤孤飞万里风，偶然来憩大峨东。持杯露坐无人会，要看青天入酒中。曾赐琳腴白玉京，狂歌起舞蜀人惊。却骑黄鹤横空去，今夕垂虹醉月明。画角三终夜未阑，醉凭飞阁喜天宽。月明满地江风急，吹落幽人紫绮冠。"}