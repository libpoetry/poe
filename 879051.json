{"id":"879051","title":"水龙吟 其十二","dynasty":"宋","author":"刘克庄","text":"当年玉立清扬，屋梁落月偏相照。而今衰飒，形骸百丑，情怀十拗。久已饰巾、尚堪扶杖，听山东诏。尽后车载汝，营丘封汝，何必在、磻溪钓。晚悟儋书玄妙。懒从他、钟离传道。不论资望推排，也做五更三老。宋玉多悲，唐衢喜哭，好闲烦恼。问天公，扑断散人二字，赐龟蒙号。"}