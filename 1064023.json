{"id":"1064023","title":"陈奉议生辰","dynasty":"宋","author":"释德洪","text":"华国生贤俊，江山孕秀灵。鸭头淦水绿，螺髻玉筒青。敏捷收科第，奇豪见典刑。笑谈回暖律，诗句挟风霆。官偶求彭泽，才宜在汉庭。麒麟横逆气，鸑鷟敛修翎。民讼多閒日，棠阴自满亭。浪传书课奏，须看鼎彝铭。仲夏逢佳节，非烟聚杳冥。数蓂馀一叶，推道间千龄。阡陌登丰后，笙歌烂熳听。绮筵环妙丽，寿斝捧娉婷。欢洽连更烛，情高促画屏。九衢花照夜，万井月开扃。风飐银河动，天惊玉露零。三台星密处，旁有老人星。"}