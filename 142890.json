{"id":"142890","title":"圣节日望拜黄牛祠前退读众碑感而有作","dynasty":"宋代","author":"洪咨夔","text":"蜀在八极间，卦位西南坤。万里泝天险，三峡为坤门。巨灵擘太华，飞出黄河源。余刃落巴山，巉绝雷斧痕。众崖束长江，水石相吐吞。轰豗九鳌战，汹涌万马奔。高低建瓴峻，上下竹节繁。操舟失毫厘，虀粉千丈浑。滩名鼎无义，造物疑少恩。黄牛压其漘，坐睨惊涛翻。入门两石马，耳缺蹄噭存。行人纷乞灵，熏燎迷旗旛。摩挲几丰碑，飒沓篪应埙。醉翁事已怪，无尽语不根。黄能羽渊魄，苍牛离堆魂。逞奇角异说，终莫探厥原。或指峡名揭，或取山形蹲。狼头与鹿有，胡不登脉膰。五行土胜水，似识丁壬婚。尔牛何来思，此义欠讨论。黄裳正坤色，为牛亦坤元。坤维闯其户，职之庙貌尊。叱咤遁蛟蜃，麾诃走鼍鼋。駃湍危就夷，怒石厉即温。神以顺治险，抑以静制喧。万命脱谽谺，神手司平反。长年送迎神，性瘠漓酒酸。归舡诧灵赐，意气殊轩轩。心安画鹢稳，目送征鸿骞。哦诗纪行役，霜风灵黄昏。"}