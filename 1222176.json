{"id":"1222176","title":"江梅行","dynasty":"元","author":"郝经","text":"江城画角吹吴霜，破月著水天昏黄。波澄烟妥林影澹，双梅带雪横溪塘。此时承平风物盛，家家种玉栽琳琅。朝来伴使宴江馆，银瓶乱插吹银管。霏微香雾入红袖，零乱春云绕金碗。都将和气变荒寒，锦瑟愁生燕玉煖。为言仪真梅最多，苔花古树深烟萝。一年十月至二月，红红白白盈江沱。自从天马饮江水，草根齧尽梅无柯。杨子人家楚三户，今年幸有烧残树。忽闻星使议和来，尽贮筠笼待供具。从今江梅好颜色，烂醉长吟嚼佳句。"}