{"id":"118766","title":"三不归行·客心摇摇若悬旌","dynasty":"宋代","author":"苏辙","text":"客心摇摇若悬旌，三度欲归归不成。方春欲归我自懒，秋冬欲归事自变。问我欲归定何时，天公默定人不知。孔公晚岁将入楚，盘桓陈蔡行且住。昭王已死不复南，意欲归老父母邦。卫灵父子无足取，姑尔息肩俟东鲁。三桓岂知用圣人，哀公亦自不能臣。冉求一战却齐虏，请君召师君亦许。归来闭户理诗书，弁冕时出从大夫。梦见周公已不复，老死故国心亦足。孔公愈老愈屯邅，顾我未及门下贤。乡邦万里不能往，妻孥近寄颍川上。依嵩架颍结茅茨，自问此志於何期。汝南一寓岁行复，来年归去栽松竹。"}