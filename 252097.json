{"id":"252097","title":"念奴娇·祝南为龚定庵百年祭索题","dynasty":"现代","author":"邵祖平","text":"涌金门外，记年时，曾上篮舆游冶。衫子藕花娇婢喜，柳下香尘吹马。万玉哀鸣，孤云幽秀，琢就春词雅。狂才高气，一时情态如画。念昔脱略公卿，移床骂座，曾黜田巴价。身隶妆台心愿足，好伺横波倾泻。帘底猩红，枝头小翠，雨打风吹罢。寒泉秋菊，百年多少悲咤。"}