{"id":"812173","title":"交城作","dynasty":"清","author":"庄德芬","text":"碧嶂崚嶒势插天，弹丸城郭簇人烟。刘家冠剑遗丘陇，狐氏英灵肃豆笾。风起尘沙迷去路，雨馀琴筑听飞泉。爻峰佳气常葱郁，古柏苍苍不记年。桐圭帝子旧封都，参宿光中治一隅。地有古风歌蟋蟀，村当落日啸于菟。高齐旧事渔樵熟，智伯遗踪榛莽芜。南去晋祠流碧水，拟将桂酒荐芳菰。"}