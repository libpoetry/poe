{"id":"419791","title":"金缕曲 其一","dynasty":"近现代","author":"姚鹓雏","text":"风露凝愁坐。尽无聊、青天碧海，都无依据。洒祓闲愁浑未得，还解柘枝徵舞。算销却、雄奇难数。词客飘零关塞暮，莽天涯、弹铗浑无处。更莫说，狂如许。柳丝无恙春来路。但挥手、俊游已倦，不如归去。销尽黄金同聚铁，只是一般错铸。有长揖、谢君无语。我已君平甘世弃，更何须、反覆云和雨。交道事，今如土。"}