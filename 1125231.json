{"id":"1125231","title":"蓦山溪","dynasty":"宋","author":"晁端礼","text":"轻衫短帽，重入长安道。屈指十年中，一回来、一回渐老。朋游在否，落托更能无，朱弦悄。知音少。拨断相思调。花边柳外，潇洒愁重到。深院锁春风，悄无人、桃花自笑。金钗一股，拟欲问音尘，天杳杳。波渺渺。何处寻蓬岛。栏干十二，倚遍还重倚。一曲一般愁，对芳草、伤春千里。绮窗深处，还解忆人无，碧云辞，红叶字。曾仗东风寄。缭墙深院，无路通深意。纵使得新声，又争知、相如名字。从来风韵，潇洒不禁愁，捻梨花，看菊蕊。应也成憔悴。广寒宫殿，千里同云晓。飞雪满空来，剪云英、群仙齐到。乱飘僧舍，密处洒歌楼，闲日少。风光好。且共宾朋笑。华堂深处，满满觥船掉。梅蕊拆来看，已偷得、春风些小。绮罗香暖，不怕卷珠帘，沈醉了。樽前倒。红袖休来叫。春来心事，分付千钟酒。午醉梦还醒，两眉愁、才消又有。天涯远梦，归路日中迷，楚云深，孤馆静，潇洒梨花手。回文歌罢，幽恨新兼旧。帘影卷斜阳，乱红飞、风摇暮柳。独携此意，和泪上层楼，尽平芜，穷远目，认断千山首。"}