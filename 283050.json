{"id":"283050","title":"百字令·过冷香馆，赠心兰，集石帚句","dynasty":"现代","author":"冒广生","text":"十年幽梦，锁旧家亭馆，绿阴无数。莫向孤山山下觅，红萼无人为主。染额人归深宫，旧事惆怅谁能赋。夜寒风细，冷香飞上诗句。谁解唤起湘灵，伤心重见，商略黄昏雨。书寄岭头封不到，回首江南天暮。唯有阑干，旧时月色，俯仰悲今古。疏帘自卷，逋仙今在何许。"}