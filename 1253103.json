{"id":"1253103","title":"僧斋寒夜二首","dynasty":"元末明初","author":"张羽","text":"上方台殿驻余晖，露下烟寒独掩扉。山木萧条啼鸟歇，道门清净俗人稀。钟兼远籁回乡梦，雁带新凉到客衣。拟结许询同下榻，自怜幽兴每相违。山馆萧条寝复兴，经声遥出最高层。客愁无伴依童子，禅学多难忆古僧。阶下鸣蛩沿定石，竹间栖鸽避悬灯。远游亦有幽栖志，拟绝尘缘老未能。"}