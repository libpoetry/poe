{"id":"1122964","title":"四时月","dynasty":"宋","author":"胡仲弓","text":"春月如处女，皎皎暮云间。婵娟不自衒，欲见乃许难。春云多变态，玉貌长端端。封姨扫尘匣，略与幽人看。夏月如循吏，见者皆欢颜。当此烈日馀，和气一夜还。龚黄久不作，元在青云间。欲往从之游，天高恐难攀。秋月如翰林，标致清如许。天上白玉堂，子独于中处。夜直五云边，冰壶了无滓。几度醉归来，安用金莲炬。冬月如御史，正色凝云端。风霜何凛凛，一见应胆寒。乌飞绕三匝，禁树相团栾。心术晦昧人，不敢抬头看。"}