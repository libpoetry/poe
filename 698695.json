{"id":"698695","title":"明月逐人来 寿仙翁 奉贺序翁诞辰二阕","dynasty":"明","author":"夏言","text":"鹅黄染柳。海棠红透。恰才过、禁烟时候。云拥沙堤，见轮蹄驰骤。来祝相公眉寿。薇圃新移，花鸟正宜春昼。日日把笙歌送酒。玉带麟袍，勋业三朝旧。此福人间希有。今朝春酒。为公祝寿。犹道是、相逢淮右。紫阁黄扉，忝窃夔龙后。青鬓而今难又。屈指乾坤，几个太平耆旧。且一任、丹心白首。愿把忠贞，报答明明后。千载一时那有。渠荷凝碧。海榴舒赤。正节近、端阳午日。日月湖边，敞笙歌绮席。光映寿星南极。带束金犀，鹤锦新裁宫织。喜乌帽、笼头未白。好为苍生，大展经纶力。永作明廷柱石。绮席含春，锦堂明昼。却正值、小阳时候。九十仙翁，是三朝耆旧。风节如今那有。豸角霜棱，光映金章紫绶。只赢得、丹心皓首。彩笔新词，遥献南山寿。日醉百壶春酒。"}