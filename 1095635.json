{"id":"1095635","title":"闰月九日刘检详入山问近作","dynasty":"宋","author":"释居简","text":"北涧寻新筑，东篱管旧香。雨交前九月，晴到后重阳。蚁慕无羊肉，鸿谋缺稻粮。餐英聊自笑，辟谷竟何伤。心远喧常寂，山深拙可藏。息阴惭恶木，同调友孤芳。丛蓧缘苔砌，闲花蔓藓墙。寒枝繁鸟雀，落照下牛羊。绿欠荷檠雨，青知橘未霜。岁华惊过鸟，秋思老吟螀。老子便幽事，深云僦睡乡。指呼闲部曲，啸咏懒封疆。率尔鸣天籁，泠然似野航。汲溪酬欸乃，濯足咏沧浪。蚁为谁开国，蜂如我敬王。俗休嘲赋杼，骚谩吊沉湘。兰茝新纫佩，芙蓉嫩制裳。不知元亮醉，何似接舆狂。更复求三益，何须馈五浆。龙山在何许，云水渺相望。"}