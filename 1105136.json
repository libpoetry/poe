{"id":"1105136","title":"和子山种花","dynasty":"宋","author":"文同","text":"风流从事季长家，绕遍官居种尽花。应为清才无比敌，拟将文彩竞春华。碾薄䄩圆粉色匀，一枝寒艳恼青春。晓来带雨四厢下，恰似蓬莱见太真。曾宴琼林烂熳红，宝津楼下看春风。今朝忽向君家见，犹忆当年醉眼中。几树山樱曲槛前，花开如火叶如烟。待将短句誇形似，已被休文道欲燃。新自泾州趁雨移，便开繁萼拥芳枝。红霞照地清香起，似到玄都观里时。"}