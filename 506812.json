{"id":"506812","title":"题邵宪使凝秀楼","dynasty":"明","author":"杨荣","text":"草木有灵异，三秀乃为芝。至和资发育，造化孕珍奇。邵君魁杰士，家住浙水湄。早登黄甲名，声誉即远驰。绣衣动光彩，白简振霜威。一朝掌外台，风裁善自持。慈亲既云逝，弃官遂东归。泣血屡欲绝，哀恸无已时。孝诚动天地，致祥亦其宜。栖居何幽深，础石发光辉。灵芝光后出，吐艳方葳蕤。肤理益丰润，金彩耀陆离。岂伊纯孝忱，感召良在兹。父老重嗟叹，流传世所知。胜事古未有，歌咏宜声诗。永言播清芬，令名千载垂。"}