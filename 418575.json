{"id":"418575","title":"台城路 题李佩秋先生虹桥断梦图","dynasty":"近现代","author":"丁宁","text":"西风萧瑟虹桥路，江关又逢秋暮。短梦如烟，浓愁似酒，惆怅归来空赋。羁怀欲诉，恨一瞥飙轮，载愁无数。落叶添薪，几人能识此情苦。湘流记曾共溯。湖山佳丽地，油壁常驻。胜日欢悰，年时语笑，都化一襟忧绪。霜绡漫抚，叹寂寂音尘。佩环何处。泪涴丹青，镜鸾慵再舞。"}