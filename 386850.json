{"id":"386850","title":"卜算子慢·春夜月下寄杭州故人","dynasty":"清代","author":"樊增祥","text":"银塘浸月，香灶禁烟，淡泞白梨花影。拂槛遮楼，蜀柳一株端正。明润。念疏疏、暖雨江南杏。奈久对霜台，列柏戟乌总恋西省。北去金鞍整。料卅六闲鸥，圣湖相等。未到孤山，早寄六桥梅信。疏俊。是金貂队里林和靖。待细说、西都旧事，与越溪人听。"}