{"id":"708693","title":"金明池•春恨，用秦少游韵","dynasty":"明末清初","author":"沈谦","text":"花压重门，莺啼别馆，一望阴阴苑路。春渐老、云昏日淡，更晓雾结做昼雨。有心情、怕上红楼，翻绣被、记起玉人何处。怎带缓鲛绡，筝零雁字，寂寞画堂歌舞。午梦沉沉浑无主。算梦里相逢，那能长住。我应受、此愁且耐，你不解、此情空诉。悔当年、浪说风流，似梅子含酸，莲房带苦。看湖水溟濛，春心荡漾，待要一时东去。"}