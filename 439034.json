{"id":"439034","title":"古别离","dynasty":"金","author":"王郁","text":"山腰露蕙含天泪，江林枫叶秋容醉。夫君八月雁门行，碎霜冷印白龙辔。忆君挑妾初鸣琴，琴中已有白头吟。朝朝暮暮当时事，言之秪足伤人心。君不见湘妃二女哭舜时，烟筠青玉红珠滋。苍梧人去百想绝，忍教今日生离别。生离别，情偏重。不及双飞南浦云，落红寂寂春闺梦。"}