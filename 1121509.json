{"id":"1121509","title":"挽知容州朝请陶公","dynasty":"宋","author":"罗一鹗","text":"月旦争推重，邦人得范模。官资虽刺史，气味一寒儒。简淡根真性，清廉律薄夫。不知书卓行，曾入史编无。世亦多真士，当于晚节看。急流能勇退，袖手但旁观。凡卉随春尽，孤标耐岁寒。始终全所守，此事古来难。昔曾亲诲色，霜凛更春温。貌古心犹古，年尊德亦尊。顿惊生死隔，奈有典型存。愁绝飞丹旐，凭谁为返魂。"}