{"id":"695781","title":"送郭学宪舜举参藩山西三首","dynasty":"明","author":"欧大任","text":"岭表儒宗汉使同，玺书授节过河东。廷推给饷萧丞相，人识单车郭令公。沙草微茫驱伏兔，关城迢递送飞鸿。雁门马邑曾非远，咫尺京台正郁葱。周邦方岳冠诸侯，赐履今看据上游。九塞黄榆开朔漠，五原白草出并州。乐非金石和戎日，赋似旌旗校猎秋。汾晋征繇闻转急，富民终赖借前筹。行操笔橐事櫜鞬，西使声华六传前。飞挽独悬秦障塞，封疆犹画晋山川。迎营句注能千里，忽厌承明已几年。严助召还堪计日，侍臣如雨在甘泉。"}