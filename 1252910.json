{"id":"1252910","title":"山居即事五首","dynasty":"元末明初","author":"王翰","text":"群狙戏绝巘，一一联臂下。雨黑人蚤归，窃食岩下稼。每爱罗家老，殷勤久不穷。秋风新栗熟，先送满筠笼。清朝微雨歇，云气行丹崖。几家挑菜女，笑下青峰来。意閒禽鸟狎，同出更同栖。日高人尚眠，就向窗前啼。饷田分野饭，社酒倒山樽。茅舍无人守，春风自闭门。"}