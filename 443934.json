{"id":"443934","title":"次韵和卫中兼柬谢堂金水江南","dynasty":"当代","author":"熊盛元","text":"京畿共清游，一啸云裳冷。钟磬空悠悠，劫边谁曾省？影摇孤潭中，神驰万峰顶。慧剑锋岂摩，浊世光长耿。荣华等尘埃，经纶纷蔚炳。杯浅奈愁深，语妙促心憬。招之即重来，何须劳三请？醉意渐沉沉，眸子犹炯炯。怅然欲书空，不暇笔砚整。驱车阡陌间，恍若意马骋。蓦闻佛号声，勒缰还自警。屏息制诗魔，坐觉禅味永。回首烟霭迷，虚岚浮幽景。"}