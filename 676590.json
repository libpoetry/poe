{"id":"676590","title":"题朱买臣负薪图","dynasty":"明","author":"郑鹏","text":"噫嘻此是朱买臣，貌来未识真不真。夜窗展玩发长叹，尔来四十谁相亲。凌晨引斧入山麓，向晚出街来卖薪。书声随担不辍响，孔颜恍惚交形神。此时敝衣兼破笠，他年紫绶辉朱轮。庸儒奔走且骇汗，举头怅望瞻车尘。乃知穷达有定命，古来如此非君身。会稽愚妇君莫嗔，于今更多白眼人。"}