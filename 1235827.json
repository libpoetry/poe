{"id":"1235827","title":"画竹七首","dynasty":"元","author":"吴镇","text":"解箨初闻粉节香，拂云又见影苍苍。凤凰不至伶伦老，无奈荆榛特地长。长忆前朝李蓟丘，墨君天下擅风流。百年遗迹留人世，写破湘潭梦里秋。愁来白发三千丈，戏写清风五百竿。幸有颖奴知此意，时来几上弄清寒。此君不可一日无，才著数竿清有馀。露叶风梢承砚滴，潇湘一曲在吾庐。叶叶如闻风如声，尽消尘俗思全清。夜深梦绕湘江曲，二十五弦秋月明。低垂新绿影离离，倚石临泉一两枝。忆得昔年今日见，凤凰池上雨丝丝。有竹之地人不俗，而况轩窗对竹开。谁谓墨奴能倒景？一枝独上纸屏来。"}