{"id":"1171220","title":"五言述德抒情诗一首四十韵献上杜七兄仆射相公","dynasty":"唐","author":"李商隐","text":"帝作黄金阙，仙开白玉京。有人扶太极，惟岳降元精。耿贾官勋大，荀陈地望清。旂常悬祖德，甲令著嘉声。经出宣尼壁，书留晏子楹。武乡传陈法，践土主文盟。自昔流王泽，由来仗国桢。九河分合沓，一柱忽峥嵘。得主劳三顾，惊人肯再鸣。碧虚天共转，黄道日同行。后饮曹参酒，先和傅说羹。即时贤路辟，此夜泰阶平。愿保无疆福，将图不朽名。率身期济世，叩额虑兴兵。感念殽尸露，咨嗟赵卒坑。傥令安隐忍，何以赞贞明。恶草虽当路，寒松实挺生。人言真可畏，公意本无争。故事留台阁，前驱且旆旌。芙蓉王俭府，杨柳亚夫营。清啸频疏俗，高谈屡析酲。过庭多令子，乞墅有名甥。南诏应闻命，西山莫敢惊。寄辞收的博，端坐扫欃枪。雅宴初无倦，长歌底有情。槛危春水暖，楼迥雪峰晴。移席牵缃蔓，回桡扑绛英。谁知杜武库，只见谢宣城。有客趋高义，于今滞下卿。登门惭后至，置驿恐虚迎。自是依刘表，安能比老彭。雕龙心己切，画虎意何成。岂有曾黔突，徒劳不倚衡。乘时乖巧宦，占象合艰贞。废忘淹中学，迟回谷口耕。悼伤潘岳重，树立马迁轻。陇鸟悲丹觜，湘兰怨紫茎。归期过旧岁，旅梦绕残更。弱植叨华族，衰门倚外兄。欲陈劳者曲，未唱泪先横。"}