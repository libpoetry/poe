{"id":"807960","title":"玉女摇仙佩  客大梁月夜感赋","dynasty":"清","author":"陈维崧","text":"客愁无那，何日归程，真向江淮起柁。恼杀天边，一轮明月，挂在玉津园左。照著凄凉我。又雁飞墙角，马嘶城垛。枕棱畔、如冰似铁，仰视中庭，数点星颗。便有梦还家，生怕更楼，已曾合锁。擘阮薰香都惰。只剩缤纷，帘影对人低簸。暗数从前，宣和风景，多少花骢凤舸。此夜谁端坐。匿笑处、颤立几行钗朵。想又是、天街似水，梅花糁地，内家一阵香车过。遥映著、樊楼灯火。"}