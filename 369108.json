{"id":"369108","title":"木兰花慢·指雷塘旧路","dynasty":"清代","author":"杨芳灿","text":"指雷塘旧路，烟影外、雨丝飘。记昔日佳游，囊琴载酒，岸曲停桡。迷离碧芜城郭，问锦帆、何处荡春潮。寒食玉钩斜畔，落花飞过红桥。魂销。兰信渡江遥。商女学吹箫。怕后夜香衾，二分月色，孤照无憀。相思雪晴东阁，折苔枝、閒惹翠禽嘲。便拟清欢更续，莫教华鬓先凋。"}