{"id":"458360","title":"病稍定，独出医院废地，见麦豌豆晚花犹表","dynasty":"当代","author":"卢青山","text":"羁床为病囚，偶入荒畴步。丛草何薿薿，向人能仰俯；寒露欲为霜，其态渐撑拄。蓬蒿及膝髀，苍耳沾靴裤。时见麦豌豆，短蔓缘蒿附；半寸纷垂荚，病叶劳虫蛀；倘亦圃中种，遁为野田黍？拭眼惊欲咋，晚出花四五；嫩若鸡子黄，摇曳何楚楚；微馨不能长，差可自包护；细瓣触我肤，柔若相摸抚。此中有生意，使我神一举。仰首见西风，长吹无旦暮。"}