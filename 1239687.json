{"id":"1239687","title":"长安杂诗十首 其三","dynasty":"元末明初","author":"王祎","text":"秦王并六国，汉武开西方。兵威如雷电，灭戮皆暴强。功成无所欲，但欲年寿长。楼船往东海，仙剂求扶桑。金盘出云表，沆瀣承天浆。盼睐蓬莱药，舕䑙瑶池觞。终然乖所觊，日夕徒遑遑。欲火既已炽，反使情内伤。神仙不可得，寿龄亦寻常。我闻古神圣，与天同运行。服食享太和，呼吸调阴阳。跻世为寿域，斯民咸乐康。优游道为体，凋落后三光。曾是弗能效，安得命无疆。坡陁骊山下，零落茂陵旁。至今行路者，伫立为徬徨。"}