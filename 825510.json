{"id":"825510","title":"姚赋秋六十生日","dynasty":"清末近现代初","author":"郑孝胥","text":"六十忽已及，初见如目前。回头顾诸郎，略如君少年。当时不畏险，妙手矜飞仙。豺狼与蛇蝎，狎玩长周旋。毒物不能害，脱命诚有天。世人空吐舌，至今知子贤。譬彼善游者，深入万重渊。婴鳞探其珠，不惊骊龙眠。君今已老成，狡狯宁犹然。往事偶一谈，颇堪娱酒边。举杯为子寿，相期绝世缘。"}