{"id":"817268","title":"浣溪纱 十年前谱江山船曲八阙钱塘富春间十七八女郎争引箜篌传唱今秋重至江干雾鬓风鬟都非畴昔亦无能翻旧曲者酒酣耳热情思黯然偶诵旧曲誇客客曰对新人诵旧曲江郎才尽耶遂即席重倚八阙命曰后江山船曲","dynasty":"清","author":"薛时雨","text":"鼙鼓声阑又管弦，江干无浪复无烟。佳人锦瑟诉华年。小妇苗条中妇艳，新愁掩抑旧愁牵。袭人风露冷娟娟。刘阮重来往迹荒。桃花流水两茫茫。双飞不是旧鸳鸯。黯黯青衫题曲客，萧萧白发驾船娘。夕阳影里话沧桑。青雀黄龙战舰分。而今花月也翻新。金戈铁甲倚红裙。潇洒更无陶学士，豪华重见党将军。浅斟低唱大江滨。听水听风伴寂寥。邮亭官妓仿前朝。因缘只在木兰桡。绿树暗藏鹦鹉语，碧梧新结凤凰巢。夜深私授郁轮袍。三折江流曲又湾。美人生长碧波间。閒愁历劫不曾删。郎意恰如之字水，侬心长对玉皇山。珠帘半捲理云鬟。轻拨檀槽发曼声。啼眉慵髻不胜情。芳名新换啭春莺。团扇暗遮人影瘦，轻帆低挂涨痕平。晚凉独自倚红亭。胜日宾僚爱泛舟。玉箫金管恣遨游。翩翩裙屐尽风流。醉脱金貂偿酒债，狂题歌扇当缠头。神伤只是白江州。老向花丛自忏痴。西风吹鬓暗成丝。十年影事几人知。新妇矶头空怅望，女儿浦口寄相思。不堪重写衍波词。"}