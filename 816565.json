{"id":"816565","title":"上颂醇亲王庚寅七月","dynasty":"清","author":"曾广钧","text":"歧山秀气降银池，锡我贤王天纵姿。齿胄虎闱年最少，飞文熊轼笔尤奇。弱龄已荷麒麟赐，雅志相期鸿鹄知。四十年来忠孝誉，至今无改旧风仪。忆昔霓旌巡紫塞，抚军扈从访崆峒。君恩岂以华枝贵，臣节宜封雍树功。玉敦竟消沧海祲，金汤仍措泰山隆。东南当日犹酣战，扫荡驱除想大风。周家分陕尊燕鲁，今日亲贤属一人。好取玉梅亭畔月，遍为赤柳塞边春。雎麟官礼功无迹，凤鸟河图治已神。仰赞慈猷宣圣德，歌钟史牒播芳尘。王者行师若时雨，至仁无敌况同仇。宣光一战何其壮，夷甫诸人不足谋。露布晓传鄞海捷，电丝夜奏谅山收。终令索虏忧天讨，干羽通诚事可侔。已治安时不忘备，犹清和节即巡边。鹿狼鸡塞论兵地，龙马龟文犒士钱。明月宝刀光照海，绛云长旆势横天。戈船箫鼓人千里，洒翰琳琅压锦鞯。东都妇孺思颜色，南国官裳盼节徽。七省天高传电早，万流海静待轮飞。江淮何日纡旌旆，镐洛当年有衮衣。互市诸酋同引领，不骄胡马塞花肥。折躬礼士求伊傅，拜手飏谟迈稷皋。黄屋湛恩辞彩杏，赤刀新命佩金桃。禁营武备身亲惯，海署文书擘画劳。坐啸节楼清八表，高秋风雨起龙韬。邸第园林日月边，海墙西路筑平泉。酒筹药里清閒福，香椀诗囊自在禅。风定细花粘井干，日斜高柳过鞦韆。似师傲吏藏舟意，海粟山房石作船。湘州下士百无似，畴昔纵横览霸书。一观天人深自幸，欲从车骑愿徒虚。即今丹地容鸣佩，犹羡兰锜可曳裾。异日朝廷求将种，甘抛铅椠拥犀渠。"}