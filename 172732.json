{"id":"172732","title":"念奴娇·故园避暑","dynasty":"宋代","author":"仲殊","text":"故园避暑，爱繁阴翳日，流霞供酌。竹影筛金泉漱玉，红映微花帘箔。素质生风，香肌无汗，绣扇长闲却。双鸾栖处，绿筠时下风箨。吹断舞影歌声，阳台人去，有当年池阁。佩结兰英凝念久，言语精神依约。燕别雕梁，归鸿紫塞，音信凭谁托。争知好景，为君长是萧索。"}