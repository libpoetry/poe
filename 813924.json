{"id":"813924","title":"蝶恋花 芦花","dynasty":"清","author":"陆蓉佩","text":"一缕秋魂纤欲化。似有疑无，却在斜阳外。漂泊天涯何处著。思量悔把枝头舍。野岸孤村天半夜。开处凄凉，零落人谁话。欲舞徘徊还自罢。依依一种情难画。风紧霜浓秋渐瘦。小住孤村，应是寒难受。朱户荒台随意逗。可怜一捻浑无有。转眼炎凉非复旧。纵使飘零，肯把秾华斗。试问依依堤上柳。那时风景还存否。"}