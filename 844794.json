{"id":"844794","title":"送郭三十三竹汀之天津四首","dynasty":"清末民国初","author":"曹家达","text":"良晤亦已寡，西昆今几传。我来见杨亿，师法得成连。班马意匆遽，飞鸿情渺绵。客中还送别，不似故乡年。相聚忽不省，胡然今念之。风华出侪偶，儒雅亦吾师。未到山阳感，焉知宋玉悲。前途叹会少，遗迹独何为。寰海广陵散，苍茫馀断云。比来为客久，高咏几人闻。长路閒秋水，征衫怅薄曛。还应感寥落，对酒一思君。客子频年事，王孙隔岁期。那堪今雨阔，复此北风时。君慕庾开府，予惭杜牧之。何年更何地，重与话新诗。"}