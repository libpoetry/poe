{"id":"690654","title":"丁巳三月十一日乘涨过鸿华庵偶成六绝题壁","dynasty":"明","author":"张萱","text":"梦入鸿华已数年，才来半日即回船。蔡纯死后马生老，怪底张奴不悦禅。半幅蒲帆一刹那，为乘新涨始经过。登楼嘱付降魔杵，莫逐诗魔与酒魔。我头不剃剃心花，六十年来只在家。善眼仙人如问我，今年今日到鸿华。狂涛啮断绿榕堤，水没横桥草欲迷。我是辟蛇新行者，前林鸠鸟不须啼。柴桑久矣攒眉去，康乐犹然合掌来。堤断岸崩沙喷雪，昙花休斗浪花开。人人尽醉声闻酒，日日争焚解脱香。为问鸿华老庵主，可曾相识转轮王。"}