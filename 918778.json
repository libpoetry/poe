{"id":"918778","title":"和史经 其二","dynasty":"宋","author":"孙邦","text":"宅侧造猪栏，正坐贪秽免。巷中堆马粪，而以清贵显。二事大不侔，其眼乃能辨。吾徒与衲子，相去夫何远。祇恐无鼻孔，当知系所践。勿谓一瓣香，便解生一善。居心苟不净，探洗谩卢扁。要令登此堂，摩诘失其□。深入不二门，诸臭雪见睍。湛然方寸间，众妙来烟篆。香销本无事，风静云回卷。当年杜陵老，所造宜不浅。夜宿赞公房，习气元未殄。沉忧觉清梦，岂念世路蹇。猪栏马粪辈，皆预公卿选。泥涂布渠巷，欲往伤吾跣。所以闻妙香，慨叹独辗转。此香为谁来，知落处者鲜。何如被蒙头，熟寐一觉遣。"}