{"id":"1075772","title":"与同舍郎观潮分韵得还字一字江字三首一字江字为坐客作 其一","dynasty":"宋","author":"周紫芝","text":"人生如微尘，同一霄壤间。可笑蠛蠓眼，但窥瓮中天。钱塘俯沧海，八月壮涛澜。始疑疋练横，旋作万马翻。海门屹中开，方壶忽当前。不知何巨鳌，为我戴三山。银光射杰阁，玉笋垂朱栏。须臾击飞雪，喷薄上帘颜。相见各惊顾，日暮殊未还。那知在空濛，但怪毛发寒。平生云梦胸，始信宇宙宽。安得凌云手，大笔如脩椽。尽挽卷天浪，参差入豪端。"}