{"id":"543552","title":"八哀诗 其二 太常东吴王公世懋","dynasty":"明","author":"胡应麟","text":"清河维哲昆，颍川实难弟。太常何英英，二十誇谒帝。隽声走上国，唾手拾巍第。居然棣花萼，烨并芙蓉蒂。翩翻擅绮藻，韶瑩绝尘泥。皎月悬春空，朝霞豁晴霁。朗朗屋百间，虚舟了无系。振佩游春曹，诗篇骤名世。标新见玄理，汰俗起凡例。纵横信阳筏，磊落济南契。怜才贯金石，握手忘荼荠。伊余实庸驽，公也口不啻。扢扬亘古今，寄托深祢禘。太息身后名，孤愤千载计。神游贯八极，江海穷鼓枻。飞泉漱三叠，大泽浮九漈。徘徊华峰莲，厌饫闽岭荔。一纡太常绶，清斋问真谛。紫府翻丹经，绛宫候飞履。洪崖拍右肩，金母拜左髻。云軿下五浊，笙鹤遽迢递。龙蛇发丹灶，鸡犬入霞际。虚疑老成丧，坐惜典刑逝。三叹杜陵诗，高才日凌替。"}