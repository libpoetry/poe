{"id":"845139","title":"生查子 钏","dynasty":"清末民国初","author":"程颂万","text":"阑畔握香荑，花里停筝柱。双袖乍回时，逗响分明处。琥珀赠从君，翡翠抛怜汝。脱却一边情，枕臂偎郎语。小小亸齐肩，灼灼明如月。耳热那时情，背立樱桃雪。低触枕函声，巧绾连环结。蓦到洗妆初，却入妆台侧。香印嵌珠圆，翠影回金缕。浣了玉纤纤，十指中央住。晓起约葱尖，笑向檀郎语。昨夜梦回初，却入鸳衾去。纤影傍妆台，滴粉调新水。嫩护玉葱芽，弹落银筝泪。娇小十三年，不解愁滋味。昨夜小阑花，掐破葱痕细。"}