{"id":"864315","title":"会稽杨梅雄天下其佳者皆出项里相传项羽乡里也验图志信然戏作杨梅诗供作者一笑耳","dynasty":"宋","author":"王铚","text":"越山杨梅最珍美，人杰地灵生项里。江东庙食忆至今，应缘似舜重瞳子。南方炎威无时穷，落在故乡草木中。请看枝头万点火，犹是咸阳三月红。摧刚作柔随物转，妇人之仁仍可见。风姿和味说难名，颜色与香收易变。炎炎夏日帘影垂，玷污玉笋明瓠犀。映出越女天下白，压倒骊山生荔枝。金鼎夺胎尤出类，万人口腹非其对。外丹须要内丹成，任君封树连园买。"}