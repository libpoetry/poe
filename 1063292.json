{"id":"1063292","title":"白小","dynasty":"宋","author":"唐庚","text":"二年遵海滨，开眼即浩淼。谓当饱长鲸，糊口但白小。百尾不满釜，烹煮等芹蓼。咀嚼何所得，鳞鬣空纷扰。向来若鱼戏，海面横孤峤。噞喁喷飞沫，白雨散晴晓。终然不省录，从事此微眇。短长本相形，南北无定表。泰山不为多，毫末夫岂少。词雄两月读，理足三语妙。人生一沤发，谁作千岁调。安能蹲会稽，坐待期年钓。"}