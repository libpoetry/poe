{"id":"701786","title":"次韵答沃泉二首","dynasty":"明","author":"黄衷","text":"少陵青眼鸬鹚到，漫叟生嗔褦襶过。已许杨枝能度曲，谩誇桃叶解横波。酒分莲注香逾古，风戛松琴韵转和。敢向明时轻拂袖，只缘天付野情多。遥峰个个排檐秀，蛱蝶翩翩拂槛过。龙性屯云长作雨，道心明水镇无波。湖光忽瀁天光动，花气犹含淑气和。奉忆函关牛背老，一编遗我至言多。"}