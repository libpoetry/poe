{"id":"1105789","title":"春日郊行和郭希鲁二首","dynasty":"宋","author":"王之道","text":"萦风杨柳绿丝长，过雨桑麻沃以光。联骑不妨多载酒，看花无用更烧香。望穷岩电搜诗眼，愁转车轮感别肠。胜集清游定何处，它年曲水记流觞。坐对烟江叠嶂图，何如门外翠屏纡。寻芳敢擅携筇去，命友应从折简呼。酒里光阴閒活计，诗馀情思静功夫。浪吟痛饮真难遇，休问西山日欲晡。"}