{"id":"640705","title":"读磨崖碑","dynasty":"明","author":"童冀","text":"昔年髫稚颇好奇，先达示我磨崖碑。是时未识六书故，岂知中有千古悲。蹉跎尘世逾半百，镜中白发看成丝。朅来薄宦向南纪，叶舟夜泊清湘湄。道傍巨石屹千尺，舟人指此为浯溪。呼儿篝火径登岸，草树蒙密无旁蹊。回舟终夜四五起，仰视清汉听晨鸡。迟明攀援陟巘崿，石磴仄足难阶梯。平生两目久昏眊，大字盈尺无由窥。粤从少小偶诵亿，口占梦想心追惟。乃知天宝全盛日，宴安酖毒钟菑危。华清十月车马集，渔阳一夕烟尘飞。马嵬仓皇六军发，灵武偪侧千官随。俯从人望计良是，不禀君命礼则非。三纲蚤失开国日，万事宁论叔世时。翠华东还果天意，白首西内非人为。阉竖竟一窃国柄，牝鸡几再鸣宫闱。向非奸党自鱼肉，祸患正恐无时衰。中兴功名属李郭，致治政绩惭皋夔。藩镇侵寻事倔强，朝廷姑息惟羁縻。唐家由此讫不振，百年祸乱基于斯。迩来涉世六百载，当时旧物无一遗。高崖峭壁亦消泐，大字深刻生瘢胝。古今几人此游历，赋咏往往兴叹咨。豫章歌诗明大义，庐陵作赋推事机。人情天理两曲尽，嗟我欲诗难措辞。江风东来饱帆腹，舟人告我行路迟。摄衣登舟亟就枕，回首百里浮烟霏。古来变故亦何限，贻厥事业须良规。周宣一去不可作，三复常武车攻诗。"}