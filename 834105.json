{"id":"834105","title":"金缕曲 其一","dynasty":"清末民国初","author":"易顺鼎","text":"满纸荒凉意。想其间、黯然销者，别魂而已。却怪老天才思窘，无地将人安置。教检个船窗独倚。中坐悲歌多少客，到江湖、谁说非兄弟。有如此，潞河水。提镫共买春醪醉。记丛丛水荭花外，峭帆收矣。梦醒三更寒特甚，一阵夜乌啼起。怕换了京华酒味。月地花天清泪满，便欢场、没处生欢喜。何况在，断篷底。"}