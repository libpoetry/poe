{"id":"742733","title":"古诗答方立堂","dynasty":"清","author":"汪中","text":"秋瓜被露井，引蔓终不实。同受天地生，安知我命劣。惊风吹野草，寒泉清露结。飞蓬怀故根，山川渺难越。一身苦不保，俯仰两自失。劳生理所安，感君心察识。落日下平林，倦鸟投故枝。如何负同类，孤生多受欺。黄鹄一失所，万里身安归。远道未云苦，卑栖常自危。孤鸣时慕侣，中夜有余哀。焉得君子心，忠信两不疑。豫章初萌芽，苦蒙霜雪委。春风草木滋，精气悲已馁。惜兹成物艰，反恨生材美。偃卷犹力争，委心固所耻。日夕牛羊归，旁皇不能已。"}