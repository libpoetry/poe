{"id":"1084372","title":"县学落成百韵","dynasty":"宋","author":"王十朋","text":"炎正中微后，皇家再造年。斯文天未丧，吾道圣相传。黼扆端周冕，岩廊拱舜弦。宸章丽朝日，奎画焕中天。贾马朝丹阙，皇夔捧御筵。云龙庆相遇，星凤快争先。金马袍披锦，戎亭帐褫毡。崇儒符汉武，复古慕周宣。方议成均制，仍增博士员。伫观旂茷茷，行贲帛戋戋。词赋扬群彦，贤良策万全。圜桥汉亿万，鼓箧鲁三千。狂客休歌凤，骚人肯钓鳊。文风畅蛮貊，士气压腥膻。王化诚无外，吾邦素自偏。鱼盐人竞习，刀笔世相沿。甘学樊迟稼，纷求许汜田。揶揄戏缝掖，膜呗奉真诠。未振寒乡陋，那经杀气缠。闾阎森白刃，庠序燎寒烟。断简嗟何考，青衿痛自怜。诗存伤瓠叶，礼废忆豚肩。磬碎交州石，弓焚矍相弦。水流空涣涣，草碧自芊芊。有识思兴起，无知分弃捐。桑弧谁复射，城阙孰思还。弟子贫原宪，先生冷郑虔。嗣音几泯灭，素业遂迍邅。屡应三年诏，曾微万选钱。龙门无几到，虎榜不多联。愈赋徒伤感，郊肠厌炒煎。儒冠空叹误，铁砚莫知研。白日非偏照，寒灰自不然。百年嗟委靡，今日幸夤缘。令尹真人杰，同僚命世贤。崔丞老文学，梅尉旧神仙。乐善诚何笃，承流志更专。下车伤弊俗，修泮慕遗编。浮议畴能夺，良谋断不愆。商财方萃聚，卜日肯迁延。役命诸生董，基谋爽垲迁。邓林搜蓊郁，淇竹剪婵娟。秘殿雄千尺，脩廊跨百廛。虹梁挂天宇，云栋轶星躔。缥缥飞鸳瓦，沉沉耀采椽。沚茂春色早，坛杏午阴圆。方沼分寒溜，明窗瞰碧涟。前山昂马首，胜地夺龙眠。瀑水灵源近，箫峰秀色妍。规模何廓廓，气象更绵绵。先圣风流远，新宫象貌鲜。森罗龙衮列，肃穆雁行连。剑佩星辰上，丹青日月边。衣裳明黼黻，冠冕饰纮綖。祀事脩崇报，心斋务至蠲。新仪仍再习，吉日已重涓。漏箭催庭燎，鸾刀待饩牵。充庭端弁服，夹道拥车骈。秉笏趍帷幄，升阶省豆笾。馨香登黍稷，肥腯荐牲牷。蔬撷罗芹藻，鱼羞备薧鲜。牺尊澄玉液，宝篆喷龙涎。荐裸仍更貌，观瞻竞曲拳。礼文稽戴郑，乐舞奏韶卷。设礼筵初秩，登门屦已填。盍簪联桂玉，纫佩杂兰荃。饰喜捐丝竹，论文具管笺。献酬咸偻伛，进退各周旋。挥麈谈飞屑，濡毫思涌泉。妙词歌郢客，醉墨洒张颠。共喜从于迈，俱忘咏式遄。武纷堂上接，衣拥坐隅褰。父鄙金籯满，师誇腹笥便。雩风开性柳，教雨长材楩。鼓瑟求曾点，攀鳞至闵骞。水平翻振鹭，天阔戾飞鸢。莺思友迁木，骅群尽著鞭。草空收七壁，雀过堕三鳣。道也将行矣，辰乎盍勉旃。搜寻罗简札，点勘费丹铅。洁净穷爻象，温柔考注笺。典谟稽古学，仓制究残编。异教排韩子，遗绖抱玉川。壮夫羞篆刻，童子悟幽玄。道德勤钻仰，文章变俨骈。科名真溷尔，翰墨盖游焉。雪耻终兴越，成功必霸燕。真成两阙里，别是一陶甄。化出文翁表，功居范宁前。声莘终不朽，琬琰岂须镌。未学成鸠拙，穷居类兔跧。肠枯无锦绣，门冷乏貂蝉。箪食虽云乐，藜床已厌穿。室空司马壁，食窘鲁公饘。误拜殽陵赐，长怀渭水畋。断弦音寂寞，抱玉涕潺湲。览镜时犹在，焚舟志益坚。燕归欣遇厦，鱼得敢忘筌。愿赴功名会，终归造化权。唯凭大炉火，早晚铸颜渊。"}