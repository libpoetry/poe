{"id":"835089","title":"五福降中天 代寿赵次丈八十","dynasty":"清末民国初","author":"奭良","text":"万家生佛红云矗，赢得家家欢跃。蒱酒刚斟，桂轮犹满，嵩岳乔松蔚茂。画堂深静，只鸿案雍和，凤雏娇小。那有宾筵，客履淡淡旧怀抱。仿佛托根仙李，百三旬、压倒香山老。潞国精神，汾阳富贵，漫数东都梁灏。天锡纯嘏，一片婆心，吉星缭绕。百拜深深，嫛倪常惠保。"}