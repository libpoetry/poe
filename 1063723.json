{"id":"1063723","title":"洪玉父赴官颍川会余金陵","dynasty":"宋","author":"释德洪","text":"迂疏世不要，冷落眠山寺。空山断往还，落花自流水。平生所怀人，那料千里至。欢极看屋梁，通夕不成寐。晓从城郭来，山亦为余喜。登门见眉须，已觉增爽气。洪徐皆人龙，论议例英伟。君于二老间，妙语发温粹。胡为下僚中，混此万乘器。摄衣愿从君，举步惧推鄙。安知出爱忘，剧谈略势位。便欲携与东，载我以船尾。予生分奇蹇，事事得败意。独于天下豪，未识已神契。天公亦见怜，以此厚我耳。西湖今古胜，前辈风流地。风月久乾没，画舫谁料理。行当入君手，想见饱风味。不得陪清游，起坐终夜喟。定有湖上诗，无辞远相寄。"}