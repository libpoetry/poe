{"id":"1092083","title":"荣木和陶靖节韵","dynasty":"宋","author":"程洵","text":"我卜我居，游息在兹。有荣者木，日封殖之。本根既固，发生以时。我时倾瞻，中心慨而。维人之生，孰本孰根。惟皇降衷，天理具存。是曰成性，道义之门。钦斯承斯，大化以敦。嗟彼世人，自安浅陋。德不图新，恶或念旧。有干惟禄，有觊惟富。孰能毅然，不为利疚。我怀师训，罔敢失坠。匪道曷从，匪义曷畏。圣门虽远，率焉以冀。庶几疲驽，久亦告至。"}