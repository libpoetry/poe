{"id":"501505","title":"元帅观公平寇诗","dynasty":"明","author":"林弼","text":"元受天命，率土悉臣。三陲晏帖，孰谓凶人。闽徼之绝，横生矛橐。大肆群疑，将吮民血。猬锋螳斧，推威过隅。蚁聚乌合，至于我郛。锦股红首，跳踉呶吼。谓此孤墉，可以计诱。桓桓观公，实维分藩。奋臂一呼，貌虎髯掀。公曰勿暴，以骇我师。猛兕在柙，半就枭夷。逆酋匪茹，悉众来赴。修我戈矛，我备以豫。盗未至郊，士已越关。载战载捷，如飞如翰。争先逐北，狼疐驽踣。戎府大开，以受讯馘。盗之方炽，我民无所。盗之既平，我民安堵。如枯而苏，如涸而濡。孰生我人，公仁之敷。公曰噫嘻，匪予之勋。皇仁远届，帝德好生。民食而祝，我公之粟。民居而思，我公之屋。愿公寿康，登庸广堂。匪泽一郡，式福多方。狂斐小子，幸际燕喜。爰述诵言，遂歌泮水。"}