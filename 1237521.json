{"id":"1237521","title":"南雄八景诗 庾岭寒梅","dynasty":"元","author":"程文表","text":"岁暮江南意若何，琼瑶枝上觉春多。罗浮有梦啼青鸟，玉宇无尘倚素娥。自古松筠同节操，由来鼎鼐待调和。可人怀抱清如许，楚调应裁白雪歌。江云散尽雨痕收，夜色婵娟映碧流。玉斧修成三万户，金波摇动一轮秋。镜中毫末分蟾兔，河畔寻常见女牛。酒醒梦回楼阁静，恍疑身在广寒游。层峦叠嶂紫霞堆，中有飞泉百道来。白昼无云晴喷雪，青霄不雨暗惊雷。夏炎雅称调冰盎，秋冷尤宜荐菊杯。千古匡庐同此景，品题谁继谪仙才。轩腾浑似角雌雄，势捲岩峦几万重。焦尾曾经雷电掣，修鳞多历雪霜封。枝头挂月珠光射，叶底流云翠沫浓。我有丹心怀补报，功名何日梦相逢。水碧沙明分外奇，渔舟泊处日忘机。桃花雨暖红鳞健，芦叶霜晴紫蟹肥。乱石嵯峨栖断岸，沧波清浅映斜晖。一川胜景犹存迹，璎珞千年傍水涯。何年仙斧凿山开，满室烟霞护石台。圭窦有天通日月，瑶阶无地着氛埃。金华谩叱群羊去，辽海终期独鹤回。几度登临访遗迹，恍然身在小蓬莱。浮屠千尺起层层，半入虚无看不明。月转黄昏移石笋，露垂清晓滴金茎。孤棱直压花阴重，斗角横铺水面轻。几度攀缘临绝顶，倒身翻与地相平。江湖消长去来频，满眼浮花烂若银。瘴海飘飖惊贝母，炎州髣髴降滕神。春风芳草斜阳渡，秋月芦花浅水滨。几处乘流舣舟楫，不知谁是济川人。"}