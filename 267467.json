{"id":"267467","title":"三姝媚·寒食梵王渡园作","dynasty":"现代","author":"朱祖谋","text":"閒芳明倦眼。殢馀寒林亭，冶春过半。笑靥临池，有露桃依旧，避人妆面。伫立妍香，花信与、东风俱换。野水鳞鳞，不上金杯，茗怀深浅。随地登楼能惯。便冷节相携，暗愁轻遣。报答风光，要水漘烟次，小诗寻遍。软脚行芳，明月事、筇枝先懒。坐久夕阳逾好，归轮漫转。"}