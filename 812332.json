{"id":"812332","title":"雨雪书怀","dynasty":"清","author":"纪映钟","text":"号风响四檐，孤灯耿深夜。淙淙雨雪交，魂梦㗳焉咤。形情不相识，苦乐谁复借。鸿濛蓬云将，携手观元化。安得草草屋，数间傍林渚。老梅粲前庭，修竹荫后圃。置此易朽躯，消磨即次旅。藜藿大布衣，幽潜失寒暑。日对忘机人，歌呼相我汝。不探虎穴腥，何必狙公芧。老矣志不遂，尘嚣当古处。埋忧何地好，惟有摄山岑。渺渺衣带水，一苇快登临。山僧虚石塔，高士弹素琴。泉飞古松颠，钟落寒涧深。自然闻见黜，亦使须眉森。隔江聊怅望，恍惚迦陵音。尘壤何茫茫，突梯与滑稽。君子抱志节，斋居筮逢睽。操弧不可张，折牙守稗稊。长喑友子光，省烦学尸黎。兰茝季虚谷，鱼鸟乐回溪。徜徉庶所惬，物论谁能齐。"}