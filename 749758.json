{"id":"749758","title":"石笋行","dynasty":"清","author":"邓辅纶","text":"箨龙拔地几千尺，遥看成笋近成石。可怜君家得胜觌，与可欲画愁崭崱。闻君几年资上客，寻源懒著谢公屐。官舍何人扫粉墨，为君移家倚青壁。石霜烟钟荡暮色，眼中孤亭明落日。松杉欲青枫欲赤，从君读记眩奇获。青根槎丫影射席，天风昨夜吹汝宅。双角觺觺破雷蛰，居然龙变世莫测。迸出撑空秀可食，老坡馋眼咒不得，请君卧游遣岑寂。"}