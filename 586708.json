{"id":"586708","title":"中孚徵应 其一","dynasty":"明","author":"钟芳","text":"菑诊及寇攘，由来势相依。旱暵偏海宇，近郊多虎罴。桓桓骢马来，拯溺如輖饥。圜扉雪冤滞，冥灵监在兹。炯炯一寸丹，化作云雷驰。昭象妙孚感，风行泽猕猕。星轺布皇仁，信知甘雨随。天心在咫尺，岂必焚尪羸。林坰忽生色，青青遍郊圻。铁冠何巍峨，下贲桂江曲。桂江激清湍，一雨万户足。万户悦以嬉，原田正亩亩。谁知讯鞠地，解此旱魃灾。玄虚浩无垠，仁风披草莱。諠言使君至，能使天心回。阴阳阖辟间，感应还相推。中扃匪灵瑩，伊畴探几微。江水去悠悠，归旐不可羁。公归定何所，为霖雨天下。"}