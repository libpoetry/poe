{"id":"924436","title":"因旧","dynasty":"宋","author":"苏辙","text":"君不见林上鹊，冬深始营巢，及春巢已成。又不见梁上燕，春深初作窠，及夏雏已生。我为一区屋，三年费经营。纷纷伐梧楸，日厌斤斧声。老境能几何，何日安馀龄。一言愧吾儿，事忌与力争。青杨易三栋，赤榆换双楹。指顾行即具，构筑役亦轻。酂侯念子孙，不处高闬闳。吾今何人斯，此则坐右铭。"}