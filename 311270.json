{"id":"311270","title":"如此江山·送梅子冷生之武林","dynasty":"现代","author":"郑猷","text":"桑弧蓬矢男儿志，壮游岂轻孤负。仆射高阳，步兵广武，何况东南大薮。扬帆击楫，好稳渡之江，莫重回首。咫尺家山，歌离不唱渭城柳。仓皇猿鹤劫后，剩临安半壁，独撑灵秀。侠女亭边，冤臣墓畔，为我多浇杯酒。休嗤邂逅，恐湖上风花，似人消瘦。满贮奚囊，待湔尘浴丑。"}