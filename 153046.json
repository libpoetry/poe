{"id":"153046","title":"题天清寺安上人北轩","dynasty":"宋代","author":"贺铸","text":"南城繁氏台，维昔孝王筑。歌吟寂无闻，万楹联佛屋。道人开北牖，俯就百乔木。八月鸣青蝉，槐蛾委平绿。客来借榻卧，吹睡俄顷足。疏雨隔斜阳，垂虹跨长陆。良游怅迟後，回谢三庚酷。瘦马尾华轩，江颜尘一掬。昨非忽复道，佳约犹可续。载酒定何时，新黄糁庭菊。"}