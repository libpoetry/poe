{"id":"726299","title":"长安有狭邪行","dynasty":"南北朝","author":"王囧","text":"名都驰道傍，华毂乱锵锵。道逢佳丽子，问我居何乡。我家洛川上，甲第遥相望。珠扉玳瑁床，绮席流苏帐。大子执金吾，次子中郎将。小子陪金马，遨游蔑卿相。三子俱休沐，风流郁何壮。三子俱会同，肃雍多礼让。三子俱还室，丝管纷寥亮。大妇裁舞衣，中妇学清唱。小妇窥镜影，弄此朝霞状。佳人且少留，为君绕梁唱。"}