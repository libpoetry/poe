{"id":"1229226","title":"送卢思敏归天台","dynasty":"元","author":"贡性之","text":"天台山高四万八千丈，神仙之徒往往窟宅乎其间。我尝探奇恣玄览，直上绝壁穷跻攀。松风流水声瑟瑟，桃花玉洞春漫漫。曾逢两仙人，对弈犹未残。㲯毵白发长被耳，千二百岁如童颜。手携绿玉杖，剑佩黄金环。见我拂衣起，念我行路难。问我何从来，延我启重关。授我长生诀，饵我金霞丹。餐松齧柏饮沆瀣，伐毛洗髓涤肺肝。吁嗟凡骨不易蜕，失身又复归尘寰。始知神仙有术终不可以遽学，使我梦寐至今夜夜空与相往还。卢郎天台人，缚屋天台下。年少事远游，仗剑历中夏。才华擅文藻，富贵若土苴。曳裾耻王门，望云念亲舍。浩然欲归养，即日具鞍马。上堂奉旨甘，载拜献杯斝。适此舞綵欢，胜彼途路者。父母见子归，喜气扬双眉。亲戚馈壶浆，邻里将豚鸡。慰藉远归人，老幼咸熙熙。但谙风俗淳，不识乱与离。因君重念山中好，归来已觉输君早。汩没尘埃徒我惭，憔悴形容渐枯槁。今君往矣诚难留，殷勤为谢群仙道。明年二月春正繁，期尔山中拾瑶草。"}