{"id":"672364","title":"太常牡丹","dynasty":"明","author":"吕㦂","text":"耳边怪底成蜂衙，官寺为有南园花。寺之土脉接钟阜，厥壤上上肥无沙。春风谁倡洛阳会，秋浦独任韩湘家。支撑苇薄扺帘幕，露重最爱低枝斜。人云芍药可近侍，勃勃方努珊瑚芽。损乎足者益两翼，散地固合多名葩。大将诗坛逐鹿急，受降未有呼韩耶。预恐諠哗设酒史，毛举正幸毫釐差。司败司空皆少饮，是日老颊犹生霞。兰亭修褉舞雩咏，去千载后今非邪。我狂手脚喜欲旋，僚佐礼数宜其加。作意吾杯徐料理，醒酒且进诸公茶。仙童忽奏步虚曲，啄木慢搅黎园琶。庖人罢祀来执炙，小鲜适口何曾奢。劝客称能让秋浦，客起便走前门遮。九十风光弹指顷，莫教春远又天涯。"}