{"id":"279188","title":"高阳台·公园冶春词","dynasty":"现代","author":"周岸登","text":"翠柏脂枯，红桑缬幻，东华芳事惊心。金水桥西，依然罨画园林。天边梦逐年华换，洗朱铅、露掌愁侵。共销沈。送尽春人，唤尽春禽。游尘麴涨虚坛静，带宫墙斜转，屧径幽寻。燕啄红巾，莺儿衔得遗簪。御沟蹀躞休题怨，验微潮、晕浅痕深。动孤吟。半是伤春，半是伤今。"}