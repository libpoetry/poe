{"id":"820810","title":"玲珑玉 撷白兰花供晶盘中，倚此赏之","dynasty":"清末近现代初","author":"郭则沄","text":"瑶佩双垂，记兰舫、小醉枫桥。盈盈玉瘦，倚风更为谁娇。笑问生来瘴海，恁珠娘丰格，别样苗条。轻抛。偏撩人、兜上酒潮。最是芳心卷碧，便罗襟熏透，无那凉宵。错伴晶盘，倩留香、浅亚深凹。容易冰肌愁损，祗偷妒、花田倩影，惯傍云翘。化身误倚湘弦，幽怨未销。"}