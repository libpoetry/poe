{"id":"1104884","title":"自和喻意四首","dynasty":"宋","author":"孔平仲","text":"寒夜风雨细，阴房灯火孤。一身无羽翼，万事有荣枯。壮志断鳌足，雄谋编虎须。蛟龙困尺水，梦想在江湖。青山望不极，落日意偏孤。生计一瓢足，秋风双鬓枯。顾予兰纫佩，笑子帛缠须。别有相同处，胸中万顷湖。千里声相应，平生德不孤。豹文方雾隐，松节岂霜枯。壮志横磨剑，衰颜早照须。莫同鱼鸟态，忘我向江湖。好静心常爽，凭高兴愈孤。山云长掩翠，原火渐焚枯。雨竹双妃泪，霜松四皓须。犹嫌望中隘，思泛洞庭湖。"}