{"id":"186935","title":"送八兄·弥旬积雨穗生耳","dynasty":"宋代","author":"张栻","text":"弥旬积雨穗生耳，冬壑未渠收潦水。围炉情话政尔佳，乃复归舟行万里。三年百感卧湘城，风急鹡鴒原上情。岂地他人意独真，每觉办语温如春。少年锐气凌八区，晚以乐义称乡闾。闻人有急若己如，天报两子双明珠。小隐卜筑兰溪边，修篁乔木今参天。是非荣辱不到处，卷书一榻清昼眠。人言寿骨隐修眉，庆事鼎鼎供期颐。岂惟宗族托轨范，政倚晚节增光辉。有弟有弟复何为，杜门读书人谓痴。入山未遂扫松原，江头独立送归时。"}