{"id":"1105423","title":"次韵赵端明万花园","dynasty":"宋","author":"方岳","text":"万花锦绣同民乐，不比青山独乐园。办得春风共花醉，尽教蝶闹与蜂喧。和气能消塞上寒，却于边事颇相干。酒旗歌鼓秋千外，新绿柔红又几般。风逗湘帘雪絮飞，池痕雨过曲尘肥。扬州十里春犹在，细柳营深解铁衣。玉箫吹断知何许，柳径日长娇燕舞。鹤城半掩人未归，数点春愁杏花雨。"}