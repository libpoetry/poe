{"id":"921919","title":"上巳日，与二子迨、过游涂山、荆山，记所见","dynasty":"宋","author":"苏轼","text":"此生终安归，还轸天下半。朅来乘樏庙，复作微禹叹。从祀及彼呱，像设偶此粲。秦祖当侑坐，夏郊亦荐裸。可怜淮海人，尚记弧矢旦。荆山碧相照，楚水清可乱。刖人有馀坑，美石肖温瓒。龟泉木杪出，牛乳石池漫。小儿强好古，侍史笑流汗。归时蝙蝠飞，炬火记远岸。"}