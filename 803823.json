{"id":"803823","title":"寇莱公墓","dynasty":"清","author":"汪仲洋","text":"御盖忽上澶州城，嵩呼动地声雷鸣。孤注一掷得全采，莱公手眼原分明。不尔六飞走楚蜀，岂待高宗弃雨京。功高谤速易媒糵，好刚使气微骄矜。瘿相何尝是裴度，文皇早已知魏徵。建储三言决大计，宰相进贤不用例。大节无惭社稷臣，廷辩翻输雀鼠智。张咏临歧教读书，魏野修笺劝避位。天书但解献朱能，犊车讵料藏丁谓。蒸羊远饷拂须儿，闭门纵博如当时。蜡泪成堆醒大梦，犀带束腰知死期。欲拜华州相公墓，请读皇祐旌功碑。"}