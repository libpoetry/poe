{"id":"180703","title":"偶成古调十六韵上呈判府兼赠刘兴州","dynasty":"宋代","author":"陈与义","text":"稽首苏耽仙，乘云去无迹。尚留橘井在，与世除狂疾。谁能不饮此，识味亦可录。坐令郑玄牛，亦抱荆山玉。伟哉稚川裔，神交接朝夕。游戏及小道，造化入大笔。优为吴诗父，雅命楚骚仆。岂其橘井助，本自同仙籙。坐中子刘子，知是当日客。书悬元和脚，语经建康力。先我登公门，不数鸷鸟百。曾挹两仙袖，自然生羽翼。嗟我无长才，学架屋下屋。诗虽两牛腰，事亦几蛇足。已穷犹不悔，政荷师友德。文盟傥许予，幸不疑籍湜。"}