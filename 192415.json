{"id":"192415","title":"送新赵宰·身作涪江未归客","dynasty":"宋代","author":"李石","text":"身作涪江未归客，更送行人出南陌。行人磊落高皇孙，桃李賨城看朱白。高才触事无不尔，百里莫嫌民社窄。鲁恭卓茂意何者，岂有居官名赫赫。不须打鸭惊鸳鸯，抵几疾书呼五百。阿奴公退在眼底，可以弹琴把书册。此时尚及诗筒来，谈笑千山万山隔。"}