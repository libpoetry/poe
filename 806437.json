{"id":"806437","title":"念奴娇二十六首 其十一","dynasty":"清","author":"蒋士铨","text":"离奇夭矫，借怪树、为门天然圭宝。中有乔松，前代物、阅历几何人寿。碧盖盘空，枯筋穴地，白雨苍皮溜。树犹如此，主人门第应旧。怎奈屋少楼台，地无丘壑，拳石差堪漱。么鸟争含，红雨坠、万点朱樱如豆。露井寻诗，平台啜茗，香染荀家袖。斜阳归去，郁然回首深秀。"}