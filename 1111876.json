{"id":"1111876","title":"寿范洁斋","dynasty":"宋","author":"吴泳","text":"合下金相气质浑，更参诸老遍宗门。箕山再得颜回婿，荣国还生孔子孙。学问不趋岐路径，文章祇好古罍尊。至今尚得诗书力，一气清明中夜存。青袍朝士走红尘，公独纫兰结佩绅。不事王侯嫌炙手，岂除御史更呈身。寒花秋后看名节，乔木霜中见本真。吾道天宽连地大，羊沟那得系麒麟。泸水风涛七载还，今年赢得在家山。临流领客清溪上，滴露抄书翠竹间。晚计作堂应未晚，閒居成赋恐难閒。云昏八表边烽息，须得伊人护玉关。忆昨薰风会面时，犹龙老子亶冲夷。忠文晚节三年过，上相生辰十日迟。内景两篇时点检，中庸一卷晓行持。朝来泮水鸮音好，目注西山拟寿时。"}