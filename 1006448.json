{"id":"1006448","title":"卫卿叔自青旸寄诗一卷以饮酒果核殽味烹茶斋戒清修伤时等为题皆纪一时之事凡十七首为报 其一","dynasty":"宋","author":"葛立方","text":"自叹杖头无孔方，头上貂蝉乏金黄。醉乡遥遥道路长，傲窗新酿汲新凉。指点银瓶难索尝，空教金缕唱秋娘。遥想玳席行觞忙，绣段装帘筛妙香。梦熟有时归故乡，赐我屈卮浇客肠。"}