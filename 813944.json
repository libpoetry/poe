{"id":"813944","title":"夏日访云栖庵绕过圣水洞遇雨","dynasty":"清","author":"陆?","text":"巴州四龛胜，尤数西与南。幽境次第入，先访云栖庵。稻花一路香，田水拖青蓝。橦子满村大，绿荫垂沙潭。山色迎人来，空翠浮烟岚。茅庵卧白云，一径入林麓。引泉小成池，凿岩深作屋。溪水澹人心，山花艳游目。停骖憩午阴，徘徊抚古木。披云坐苔石，山影一襟绿。待访安期生，韬精栖岩谷。深林黯残雨，新霁远岫沈。云飞万峰活，天晕半日阴。野性飒然举，寻山不辞深。古藤压径黑，但闻呼晴禽。风定细籁发，急涧流清音。"}