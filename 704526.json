{"id":"704526","title":"留别邓升仲三首","dynasty":"明","author":"黎邦琛","text":"岂有长途隔，离居亦黯然。襟期两年尽，得失寸心怜。别簪萦愁恋，芳华托梦悬。不知南浦月，相送几时圆。相依难作别，况复值烦忧。蔓草萦新恨，飞花感昔游。容华悲水逝，生计逐萍浮。叹惜繁华尽，春风唤独愁。与子周旋久，幽栖借一枝。才名人共妒，贫贱尔偏知。鸡黍终言晤，莺花自岁时。谁怜风月夜，相忆各分歧。"}