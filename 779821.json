{"id":"779821","title":"甘州 立春后，雨雪间作，春寒袭人。冯秋谷有消寒诸咏，予亦呵冻倚声","dynasty":"清","author":"戴延介","text":"记孤鸿飞坠冻云边，残腊尺书传。笑工愁平子，闲情杜牧，梦笔江淹。领取岁阑滋味，偎暖玉梅烟。更羡秦楼侣，约比吟肩。不信春回江国，又峭风卷雪，冷雨敲檐。怅鳞笺难托，冰合一湖圆。待检点、红情绿意，便凄凉、赋笔也慵拈。空怀感、碧波香腻，早放游船。"}