{"id":"815413","title":"拈花寻放处西林鄂公句也为下转语率成四章","dynasty":"清","author":"候钧","text":"拈花寻放处，为问未拈时。不住三生梦，云何一笑痴。秋风入小圃，春色上高枝。弹指吹高信，悠悠空所思。拈花寻放处，花意复如何。风定树犹籁，潭空水不波。及时还自省，非想忽成魔。解释无穷妙，香光静处多。拈花寻放处，放处便生春。悟入光明藏，情删苦恼因。宝花当下境，金粟后来身。空外原无际，中天一月真。拈花寻放处，珍重为名花。恰好无多地，吾生自有涯。敢因私雨露，随分到清华。寄语花前客，妍媸莫漫加。"}