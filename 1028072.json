{"id":"1028072","title":"旱久无水王伯容分惠桃源大溪泉将以长篇水至已雨走笔次韵","dynasty":"宋","author":"楼钥","text":"七十老翁门昼闭，终日萧然无一事。却因不雨动衰怀，拥笏黄堂与祠祀。兼旬旱涸舟不通，井泉欲竭知无计。僮奴抱瓮扣比邻，水不得清仅无滓。旧时见说横溪源，有水侧出万竹前。考之尔雅名汍泉，颇思走介分微涓。去之一驿不易到，午暑坐想空垂涎。不知何人剥啄扣我门，惠以小罂童稚惊相传。启封一勺挹清泚，烹试茗碗真增妍。况当精祷已孚应，三日檐溜倾潺湲。病中一笑成莞尔，城闉安有泉如此。吴松四桥思陆羽，白帝城西歌子美。何用中泠取扬子，已觉清甘冰人齿。前人所品殊不定，一下一高随所喜。老我住世能几年，引饮一瓢几子渊。行见甫田取十千，坐使远近俱安然。欲和大篇不觉沉吟久，击钵成章惭敏手。"}