{"id":"844726","title":"南楼令·宫苑三首，叠前韵","dynasty":"清末民国初","author":"夏孙桐","text":"白露冷瑶阶。停琴别有怀。旧荣华、逝水难回。自古蛾眉同见妒，邢与尹，一般哀。云雨梦荒台。谁怜宋玉才。斗新妆、争宠频来。学得楚腰人尽瘦，犹自惜，镜鸾开。花柳浮香阶。临春忆胜怀。怅西风、团扇秋回。阅尽兴亡多少事，胭井冷，几人哀。近水有楼台。题红更妙才。御沟深、一叶传来。信道宫中多秘密，鹦鹉畔，口休开。无语对空阶。长门寂寞怀。暗猜详、绿转黄回。试问倾城何结果，娃馆去，马嵬哀。桃李尽舆台。群芳未易才。顾昭阳、鸦影还来。留得凋残金粉气，生面改，待谁开。"}