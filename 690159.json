{"id":"690159","title":"王世赏大参以途间诗六首索和次韵如左 醴陵","dynasty":"明","author":"张吉","text":"客衣荡泊海云边，孟浪驱滇泛广年。斩却诸魔无恶梦，始知高枕即车船。邮亭烧烛健飞蝠，贾竖归缗喧小汀。踏破月华仍有伴，湘云如练楚山青。十年前事偶心忆，棹拂衡湘醉始醒。不到先生唫望日，芙蓉秋后为谁青。形影相随自不孤，观颐敢道口难糊。度香桥外寒芒动，遥望文星落半途。驱毂沿湘蓂己更，湘源寒日曜前旌。行人半入炊烟里，报到南邦第一城。流水波波荡远天，一波一曳陡间船。鬼谋不与人谋会，坐见通渠作涸泉。"}