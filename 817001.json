{"id":"817001","title":"纪事八阕 如梦令 髫年就塾","dynasty":"清","author":"熊琏","text":"转瞬白头人老。曾记双丫髻小。抛绣学寻师，花里莺声缥缈。清悄。清悄。帘卷书堂春晓。手泽消磨，终天恸绝。伤心只共鹃声咽。宾朋散尽寂无人，柴门静掩车尘歇。总角零丁，白头凄切。萱花寂寞椿先折。穗帷风透五更寒，孀机敲落虚窗月。失怙孤雏痛此生。萱堂纺织抚零丁。娇痴未解劬劳苦，懒傍机窗待五更。儿已倦，母难宁。但觉萧萧响不停。深宵惊醒寒衾梦，案上灯犹一点明。脉脉立斜阳，雁过长空净。十里亦天涯，寂寞荒乡景。高堂极望遥，徙倚怜孤影。清泪落平冈，两袖西风冷。满目弓矰梦亦讹。荒山归未得、已无家。便同征雁寄苍葭。禅扉静、一径薜萝遮。清响出窗纱。碧云敲欲破、落霜华。愁人只合悟空花。和泪听、坐到月西斜。弱息偏禁百折，多磨宜有千端。阎浮滋味总心酸。参到药炉经卷。夜月窗前影怯，西风镜里眉攒。几番愁对菊花寒。不把疏帘轻捲。绝少清缘，惟怜夜月悬空际。嫦娥知己。不以荒寒弃。何必雕栏，处处瑶辉丽。西风里。芦帘乍启。有个人凝睇。恸劬劳，思疾苦。往事何堪细数。机绝响，梦难真。萱花不复春。壁风凄，窗月冷。总是伤心光景。魂寂寂，夜苕苕。孤檠带泪挑。"}