{"id":"491575","title":"送刘子伟入赣谒参政","dynasty":"明","author":"刘崧","text":"拔剑击流水，浮云划中开。长啸别亲故，悲风从天来。问之行路谁为此，赵州太守贤孙子。祖孙杀贼守泸江，父独先驱阵前死。几年倡义不顾身，一日失援沦风尘。家乡残荡骨肉散，空作穷途憔悴人。至今悲愤肝胆裂，梦里惊呼宝刀折。北风吹火乱山红，却望泸江泪成血。赵州故人四海同，兵部卓有前贤风。开筵倒履下奇士，豪杰奔走如游龙。崆峒十月飞霜露，亦知青眼怜迟暮。弓骑何时入羽林，勋名自合登天府。赣江东流十八滩，滩石下激声潺潺。忠臣孝子有苦志，为报飞书投九关。"}