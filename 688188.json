{"id":"688188","title":"怀仙吟","dynasty":"明","author":"朱诚泳","text":"九华灯影灿银缸，十二琼楼叠绮窗。夜静月明双凤下，玉箫何处度新腔。明月流辉满太虚，仙游一枕梦蘧蘧。帐寒云母秋无际，不见青鸾海上书。千岁桃花一夜开，赤城霞气满瑶台。西池阿母将临驭，先遣双成跨凤来。霓裳霞帔晓翩翩，稳驾天风鹤背仙。信是玄洲春不老，紫云苍玉满芝田。瑶池路隔海天高，阿母春云入绣袍。方朔小儿真狡狯，分明三度窃蟠桃。玉洞春深护暖霞，一溪流水泛胡麻。祥风吹动三珠树，顷刻纷开五色花。身世飘飘一羽轻，蓝桥无处觅云英。满天香雾空濛里，彷佛瑶环步月明。彩衣童子著青裙，海上傅书驾白云。日暮幔亭箫鼓动，曾孙谁见武夷君。天风吹散赤城霞，楼阁参差阿母家。三岛仙人开宴罢，金盘留得枣如瓜。水晶台殿晃晴光，云母屏开夜月凉。两两素娥乘白凤，桂花香里舞霓裳。蕊珠金帐甲屏连，衣剪春云绣紫烟。鹤背刚风秋万里，夜凉飞下九重天。"}