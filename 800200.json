{"id":"800200","title":"送方尔止还金陵","dynasty":"清","author":"徐釚","text":"尔从霅水来，片帆不肯住。乘风夜过洞庭西，芦花瑟瑟满寒渚。渚清沙白今送君，朔风旅雁高入云。官司捉船船户避，津吏前头不敢行。问君归思一何切，笑指征衣已百结。旅馆朝来花正繁，客愁今去柳堪折。双桨随君送君去，莫忘江城离别处。遥指金陵宫阙旁，蒋山夜火乌栖树。"}