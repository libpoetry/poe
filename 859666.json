{"id":"859666","title":"酬王伯虎","dynasty":"宋","author":"王安石","text":"吾闻人之初，好恶尚无朕。帝与凿耳目，贤愚遂殊品。尔来百千年，转化薄愈甚。父翁相贩卖，浮诈谁能审。睢盱猴缨冠，狼籍鼠穴寝。沧海恐值到，谁论鱼鳖淰。鸮声虽云恶，革去在食葚。嗟谁职教化，独使此风稔。恬观不知救，坐费太官廪。予生少而戆，好古乃天禀。念此俗衰坏，何尝敢安枕。有时不能平，悲吒失食饮。唯子同我病，亦或涕沾衽。谓予可告语，密以诗来谂。烂然辞满纸，秋水濯新锦。穷观何拳拳，静念复凛凛。贱贫欲救世，无宁犹拾沈。说穷且版筑，尹屈唯烹饪。逢时岂遽废，避俗聊须噤。徂年幸未暮，此意可勤恁。"}