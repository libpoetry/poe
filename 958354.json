{"id":"958354","title":"六月初八义荣司谏自福庆山见过奉陪游西岩以新茶享石佛抵暮出山明日成古诗一章为谢云","dynasty":"宋","author":"郑刚中","text":"穷巷绝舆马，衡门翳蒿莱。烦公赤墀步，踏我幽径苔。念旧昔云有，此道今微哉。俗薄风义重，稍压万古回。衣冠冒暑至，笑语带凉来。愧无一尊酒，临风相对开。乃得陪杖履，崎岖访岩隈。野寺生网虫，长廊阒颠摧。晬容守孤殿，坐对寒炉灰。公独屑琼草，芬馨荐中怀。但念石佛古，岂顾多尘埃。妙语入幽隐，高情肆徘徊。良觌若易夺，半规忽西颓。溪分隔流水，归途恨难偕。独立久瞻望，烟林绿洄洄。"}