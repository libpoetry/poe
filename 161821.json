{"id":"161821","title":"瑞鹤仙·柳风双燕语","dynasty":"宋代","author":"张辑","text":"柳风双燕语。问有谁留人，岸花去橹。星辰快平步。俯圜扉草色，青青如许。儿童拥路。玉溪边、当年杜母。料从今、指点山川，总是绣衣行处。回顾。东堂深窈，楚帖长春，竹尊清午。红云帝所。摇佩玉，更容与。把蓬莱一笑，几番清浅，绿野为花作谱。向花前、三叠琴心，看苍鹤舞。"}