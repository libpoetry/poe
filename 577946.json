{"id":"577946","title":"送大名高教谕考满","dynasty":"明","author":"邓林","text":"簿书辞吏事，桃李萃公门。人羡教官乐，我爱师道尊。昔年叨振南州铎，采芹泮水歌思乐。庭下春浓草带交，琴边昼永槐阴落。有时歌咏游舞雩，清风习习吹华裾。贤关圣域恣取遍，教官之乐谁能如。于今列职鹓班里，满眼门墙旧桃李。逢迎犹是超时人，师道之尊有如此。先生十载教名邦，英才济济登岩廊。铨曹课绩列优等，当路闻名交荐章。瑾瑜由来无定价，行看待诏登金马。可人一段好情怀，拂拭华笺为君写。"}