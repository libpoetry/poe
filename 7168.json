{"id":"7168","title":"行路难·男儿轗轲徒搔首","dynasty":"唐代","author":"李栖筠","text":"男儿轗轲徒搔首，入市脱衣且沽酒。行路难，权门慎勿干，平人争路相摧残。春秋四气更回换，人事何须再三叹。君不见雀为鸽，鹰为鸠，东海成田谷为岸。负薪客，归去来。龟反顾，鹤裴回，黄河岸上起尘埃。相逢未相识，何用强相猜。行路难，故山应不改，茅舍汉中在。白酒杯中聊一歌，苍蝇苍蝇奈尔何。"}