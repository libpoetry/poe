{"id":"701529","title":"草堂夜坐有怀梁南皋用韵集杜二首","dynasty":"明","author":"黄佐","text":"琴瑟几杖柴门幽，请公一来开我愁。夜如何其初促膝，岁云莫矣增离忧。飘零已是沧浪客，角壮翻同麋鹿游。走觅南邻爱酒伴，江花未尽会江楼。东流之外西日微，羲和叠送将安归。江中淘河嚇飞燕，天上浮云如白衣。即事非今亦非古，暂时相赏莫相违。因知贫病人须弃，独立苍茫自咏诗。"}