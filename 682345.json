{"id":"682345","title":"赋得吴王避暑宫陶侃读书堂二诗送丁鹤年归武昌","dynasty":"明","author":"乌斯道","text":"章华之台浮云空，繁华又到吴王宫。西山烟光照林麓，南浦云气随蛟龙。瑶殿金扉倚虚旷，象床玉几生雄风。忽然梦入紫微内，绡衣雾湿天香中。梦醒芙容日亭午，但知六月不知暑。侍臣不敢催鸾舆，辇路光飞洒尘雨。当时铜雀凌漳河，锦城雪影摇岷峨。天下苍生苦埃郁，三处较凉谁最多。东下长江二千里，楼阁高连冶城起。岂知炎热正如焚，鼎沸难容一杯水。初忧未破曹刘墙，再欲食鱼还武昌。回首寒溪旧游处，烟草凄凄耕牧场。君今归去访遗迹，自古兴亡休叹息。有酒可献重瞳坟，南望九疑才咫尺。千年陶侃读书堂，故老相传在武昌。九曲亭前入云路，寒溪下接江流长。剑池龙去日色薄，梅偃层崖几开落。书堂为寺寺还荒，惟有青山度黄鹤。当日读书清夜深，至今遗响闻空林。千里旌旗入州牧，都在分阴辛苦心。君溯长江忽归去，政是英雄读书处。百灵奔走护先丘，就结茅堂倚高树。平生读书才气多，要回落日挥长戈。苍天不借丈夫力，鬓霜独奈秋风何。且访云间入林下，依旧从容咏风雅。古今穷达贵同风，莫愧前人面如赭。"}