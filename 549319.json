{"id":"549319","title":"哀丁生宾","dynasty":"明","author":"曹于汴","text":"丁郎皎皎玉为姿，灵輀忍睹赴郊圻。斯人厌世一何蚤，斯世可无宁馨儿。克孝两亲悌厥长，肯忘根本伤同枝。若兄先去悲无歇，镕金为主相奉持。锦袭真容时左右，千里间关不暂遗。嗟余平生罕窥此，何不住世挽风靡。谁不孝悌本至性，谁将此道不陵夷。尔可赎兮我身百，伤怀为尔泣涟洏。"}