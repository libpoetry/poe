{"id":"1193688","title":"田园乐七首","dynasty":"唐","author":"王维","text":"厌见千门万户，经过北里南邻。官府鸣珂有底，崆峒散发何人。再见封侯万户，立谈赐璧一双。讵胜耦耕南亩，何如高卧东窗。采菱渡头风急，策杖林西日斜。杏树坛边渔父，桃花源里人家。萋萋春草秋绿，落落长松夏寒。牛羊自归村巷，童稚不识衣冠。山下孤烟远村，天边独树高原。一瓢颜回陋巷，五柳先生对门。桃红复含宿雨，柳绿更带朝烟。花落家童未埽，莺啼山客犹眠。酌酒会临泉水，抱琴好倚长松。南园露葵朝折，东谷黄粱夜舂。"}