{"id":"1249992","title":"秘书行送达秘监","dynasty":"元末明初","author":"吴克恭","text":"天下学士聚鸿都，老氏藏室仙为徒。汉有石渠更天禄，贞观人才颜与虞。故事星躔木天壮，东壁神光如宝珠。阁前芝草列五色，庆云湛露垂金铺。三皇五帝在时事，蓬莱道家之所无。近者委蛇行秘书，蜀人邵庵目力枯。迄今一代论制作，先生合上明光趋。二十龙头还最贵，三十豸冠名不孤。扬历中外复多载，使预朝政恐所须。窃当留中赞帝谟，奏列学者陈区区。送酒况承光禄寺，进食何止步兵厨。还思昼夜延青琐，莫问君王乞鉴湖。"}