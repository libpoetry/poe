{"id":"806225","title":"疏影三首 其一","dynasty":"清","author":"李慈铭","text":"琼窗倚玉，有画眉小笔，脂晕凝宿。试拂轻绡，约略朝酣，一枝艳对修竹。红珠帐外消魂影，刚浅照、花南香北。好黛螺、宫吏重修，持慰点妆人独。想是端居草疏，茜衫正捧研，娇亸鬟绿。且缓朝天，为拾残绒，点缀春风萝屋。须知老去冰霜性，未肯换、小红新曲。只剩将、绛雪飞丹，留作喜神妍幅。"}