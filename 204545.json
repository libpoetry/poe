{"id":"204545","title":"寄崇寿怀长老歌","dynasty":"宋代","author":"释重显","text":"寂住峰兮触星斗，寂住师兮古为道。死中得活未轻酬，不许夜行投晓到。蔼蔼声光一百年，吾其后兮吾其先。振领提纲笑多事，掩扉塞路空依然。龙朔老卢同兀兀，土为貌兮金作骨。万国争求肯便行，我要重新敲铁佛。东西南北休云识，枯槁冥冥颇相忆。天外清风结阵来，狂歌远寄從抛掷。"}