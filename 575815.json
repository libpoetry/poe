{"id":"575815","title":"苦寒行","dynasty":"明","author":"孙蕡","text":"隆冬十二月，四野云气浮。寒日霾夕光，层阴肃幽幽。苦哉离家人，岁晏尚远游。北上太行阪，屈结阻且修。西辕指张掖，东辙望幽州。严风裂短袂，密雪凋敝裘。熊罴啼路隅，鬼火照林陬。车毂陷泥滓，马毛冻飕飗。涉险终日行，薄暮不得休。苦颜带冰悄，涕泪沿眶流。空山绝人烟，野饭依古丘。行囊已罄尽，何以慰旅愁。苦哉离家人，坐念生百忧。"}