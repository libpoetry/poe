{"id":"231805","title":"月岩·头转狻猊身卧虎","dynasty":"宋代","author":"葛立方","text":"头转狻猊身卧虎，斓斑苔藓苍颜古。凿空融结宝月形，只露半规余未吐。正观傍睨苦有恨，拟借天工修月斧。桂树窅窊堕子香，未见姮娥来倚树。姮娥只今居广寒，虹桥幻成愁阿瞒。何如岩窦守孤洁，却视玉兔飞云端。云端之月有圆缺，常有争如石中月。寒光万丈照幽岩，石上云端两奇绝。"}