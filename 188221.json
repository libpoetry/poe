{"id":"188221","title":"贺新郎·风送寒蟾影","dynasty":"宋代","author":"葛长庚","text":"风送寒蟾影。望银河、一轮皎洁，宛如金饼。料得故人千里共，使我寸心耿耿。浑无奈、天长夜永。万树萧森猿啸罢，觉水边、林下非人境。睡不著，酒方醒。芙蓉池馆梧桐井。悄不知、今夕何夕，寒光万顷。年少风流多感慨，况此良辰美景。须对此、大拼酩酊。满目新寒舞黄落，嗟此身、何事如萍梗。桂花下，露华冷。"}