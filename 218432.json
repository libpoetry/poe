{"id":"218432","title":"杂兴·滞并释阳渊","dynasty":"宋代","author":"利登","text":"滞并释阳渊，嫩和改阴囿。草色谁与媒，青青一何骤。美人振长袖，伫立伤年少。芳红不少留，况乃飘残照。飘零可柰何，四气如环珂。白云虽有反，不反亦已多。曲流伤直水，远荫无近柯。谁令天有汉，杳杳隔秋娥。桂林有秋色，洞庭有秋波。濯衣千仞溪，涤垢非悦眼。涓辰万里游，宁以霖雨缓。丈夫秉道心，摧挫志逾勉。岂如甘与橙，南北随所变。大鹏击逍遥，鹪粒有余羡。嗜好非固殊，夫亦各所愿。"}