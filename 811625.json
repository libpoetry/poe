{"id":"811625","title":"集归去来辞字为诗追次坡公韵三首","dynasty":"清","author":"叶肇梓","text":"涉世知无策，还乡路可寻。孤行聊自善，万感复何心。云岫遥扶杖，风泉远入琴。东皋清绝径，容易得登临。富贵求焉得，耘耔乐有期。归与无不可，行矣欲何之？独酌向庭菊，孤怀寄赋诗。息交聊自远，畴复是心知。不悟今时是，安知昨日非。泉飞还入壑，云化复成衣。引酒寄情远，抚琴得趣微。晨窗观去鸟，日尽自归飞。"}