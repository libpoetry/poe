{"id":"277367","title":"春晴·宵来魂梦帖","dynasty":"现代","author":"汪精卫","text":"宵来魂梦帖，一枕足雨味。晨风唤我起，庭宇已清霁。垂檐柳丝重，糁砌榆钱腻。槿烟摇深青，蕉露泫微紫。娟娟蕙兰花，素心禁盥洗。青条已纷披，玉立终不倚。孤标历小挫，兀奡差可喜。含薰空谷间，清风亦时至。褰衣入深林，柯叶互亏蔽。轻阴筛日影，乐此鸟声碎。鹊蹋无定枝，燕归有完垒。布谷尚丁宁，提壶已微醉。荒蹊多伏莽，阁阁相鼓吹。积潦动群蚊，嗡嗡亦不已。可怜听琴者，欲洗筝笛耳。万物乐新晴，亦如人望治。地毛犹未燥，群动飒然至。林开蜂蝶乱，水涨鹅鸭恣。病虫蚀败叶，饥雀啄残蕊。蜗涎巧诱敌，蛛网眈待饵。籀泥蚓忘疲，戴粒蚁尽瘁。艰难惟一饱，抢攘乃如此。劳生故其所，蠖屈定非计。积雨绿荒畦，生事杂荒秽。野草既滋蔓，势欲卷千里。萧艾亦有花，风日还自媚。平生岁寒姿，至此宁独异。老松皴霜皮，菌蕈若瘢疻。寒梅最孤峭，磊砢已多子。修竹缘墙隈，根荄皆怒起。大哉此春雷，一震兴百废。"}