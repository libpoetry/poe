{"id":"837813","title":"节孝萧母陈太君者吾台之苗栗人也苑里蔡启运茂才为状其事略以告于当世士大夫谨按太君年二十有七而寡奉二老抚三孤两无所憾今太君已六十有一两子成立且含饴而弄孙矣苦节之甘方兴未艾哲嗣辈将乞言以为寿郑毓臣上舍邮书来岑予为声之诗编以诒来者亦阐扬幽隐之意云尔","dynasty":"清末民国初","author":"施士洁","text":"呜呼烈妇烈，何如节妇节。烈妇之烈烈一时，节妇节苦无穷期。立孤与死孰难易，古惟婴臼明其义。君不见，苗栗山庄有女宗，柏舟卅载殊从容。读书识字天所钟，翘然生长儒门中。自从寡鹄悲故雄，上有白发下黄童。此身化石谁尸饔，米盐凌杂菽水供。昼兼儿课宵女红，未亡人补造化工。转瞬平舆成二龙，柳丸欧荻千秋同。岁寒后彫惟孤松，使我遥企天姥峰。怀清台筑瀛之东，后有述者其管彤。"}