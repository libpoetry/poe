{"id":"1171972","title":"长安书情投知己","dynasty":"唐","author":"李频","text":"陕服因诗句，从容已半年。一从归阙下，罕得到门前。每候朝轩出，常看列宿悬。重投期见奖，数首果蒙传。转觉功宜倍，兼令住更坚。都忘春暂醉，少省夜曾眠。烦暑灯谁读，孤云业自专。精华搜未竭，骚雅琢须全。此事勤虽过，他谋拙莫先。槐街劳白日，桂路在青天。取第殊无序，还乡可有缘。旅情长越鸟，秋思几秦蝉。月色千楼满，砧声万井连。江山阻迢递，时节暗推迁。道即穷通守，才应始末怜。书绅相戒语，藏箧赠行篇。致主当齐圣，为郎本是仙。人心期际会，凤翼许迁延。毕竟良图在，何妨逸性便。幽斋中寝觉，珍木正阴圆。隐几闲瞻夜，临云兴渺然。五陵供丽景，六义动花笺。倘与潜生翼，宁非助化权。免教垂素发，归种海隅田。"}