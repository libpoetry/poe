{"id":"28089","title":"读襄阳耆旧传因作诗五百言寄皮袭美","dynasty":"唐代","author":"陆龟蒙","text":"汉皋古来雄，山水天下秀。高当轸翼分，化作英髦囿。暴秦之前人，灰灭不可究。自从宋生贤，特立冠耆旧。离骚既日月，九辩即列宿。卓哉悲秋辞，合在风雅右。庞公乐幽隐，辟聘无所就。只爱鹿门泉，泠泠倚岩漱。孔明卧龙者，潜伏躬耕耨。忽遭玄德云，遂起鳞角斗。三胡节皆峻，二习名亦茂。其余文武家，相望如斥堠。缅思齐梁降，寂寞寡清胄。凝融为漪澜，复结作莹琇。不知粹和气，有得方大受。将生皮夫子，上帝可其奏。并包数公才，用以殿厥后。尝闻儿童岁，嬉戏陈俎豆。积渐开词源，一派分万溜。先崇丘旦室，大惧隳结构。次补荀孟垣，所贵亡罅漏。仰瞻三皇道，虮虱在宇宙。却视五霸图，股掌弄孩幼。或能醢髋髀，或与翼雏鷇。或喜掉直舌，或乐斩邪脰。或耨鉏翳荟，或整理错谬。或如百千骑，合遝原野狩。又如晓江平，风死波不皱。幽埋力须掘，遗落赀必购。乃于文学中，十倍猗顿富。囊乏向咸镐，马重迟步骤。专场射策时，缚虎当羿彀。归来把通籍，且作高堂寿。未足逞戈矛，谁云被文绣。从知偶东下，帆影拂吴岫。物象悉摧藏，精灵畏雕镂。伊余抱沉疾，憔悴守圭窦。方推洪范畴，更念大玄首。陈诗采风俗，学古穷篆籀。朝朝贳薪米，往往逢责诟。既被邻里轻，亦为妻子陋。持冠适瓯越，敢怨不得售。窘若晒沙鱼，悲如哭霜狖。唯君枉车辙，以逐海上臭。披襟两相对，半夜忽白昼。执热濯清风，忘忧饮醇酎。驱为文翰侣，驽皂参骥廄。有时谐宫商，自喜真邂逅。道孤情易苦，语直诗还瘦。藻匠如见酬，终身致怀袖。"}