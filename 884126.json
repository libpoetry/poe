{"id":"884126","title":"行路难赠萧坦翁","dynasty":"宋","author":"朱继芳","text":"行路难，居不易，旋买生柴煮一字。三千风月不直一杯水，何用狂吟动天地。君不见陆天随，忍穷读书白眼屠沽儿。又不见孟东野，载少于车车是借。丈夫吐气摩星斗，六印黄金真唾手。莫吟诗，诗能穷人君不知。古人坐诗穷到骨，今人方笑古人痴。又闻夜半舟移壑，却叹东门黄犬华亭鹤。人生短长无百年，富贵未必如贱贫。富贵贱贫何足据，出门总是亡羊路。居不易，行又难，况是长安十二门。相逢一笑岂易得，莫惜床头沽酒钱。"}