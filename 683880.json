{"id":"683880","title":"袁绳之太常起家赴南少司空走笔为赠","dynasty":"明","author":"王世贞","text":"汉家清议重南宫，卧雪能怜袁邵公。总为太常高第久，玺书连旦拜司空。单车轧轧度丹阳，十载清名扬太常。任是令公家宴好，也应中夜减红妆。颠倒衣裳白发侵，箧中腰带半无金。当时谏草垂磨灭，犹是区区请剑心。依然蓝笋叩精兰，剥啄声停稚子欢。懒病科头当六月，不因知己便弹冠。"}