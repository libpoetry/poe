{"id":"1164523","title":"忆嵩山陆浑旧宅","dynasty":"唐","author":"宋之问","text":"世德辞贵仕，天爵光道门。好仙宅二室，受药居陆浑。清白立家训，偃息为国藩。乔树南勿剪，弊庐北尚存。自惟实蒙陋，何颜称子孙。少秉阳许意，遭逢明圣恩。挥翰云龙署，参光天马辕。一身事扃闼，十载隔凉暄。陈力试叨进，祗宠固幽源。况以沈疾久，睽辞金马垣。天子犹未识，讵敢栖丘樊。昼怀秘书谷，夕梦子平村。撷芳岁云晏，投绋意弥敦。皇私傥以报，无负青春言。"}