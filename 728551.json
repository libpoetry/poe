{"id":"728551","title":"贺新郎  贺阮亭三十","dynasty":"清","author":"陈维崧","text":"牛马江东走。陪满座、邹枚上客，为君称寿。七叶貂蝉连凤阙，坐拥银筝翠袖。又兄弟、才雄八斗。三十王郎年正少，拾黄金、铸印双悬肘。此意气，古无有。淡黄十里隋堤柳。更多少、竹西歌吹，樊川诗酒。满目关山原不恶，只是繁华非旧。算惟有、文章不朽。簌簌珠帘人不捲，看使君、灯火春城口。依稀羡，欧阳守。"}