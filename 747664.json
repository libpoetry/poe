{"id":"747664","title":"纺车行","dynasty":"清","author":"桂超万","text":"江南多木棉，轻暖胜齐纨。慈母勤夜纺，孤镫悬阑干。皑皑洁白华，照见冰雪肝。线断使复续，车毁使复完。车影似明月，一轮何团团。月轮四更落，车轮仍盘桓。线影如银河，九折回波澜。波澜无已时，得成布一端。裁布制儿衣，卖布供儿餐。儿食日二簋，母食日一箪。儿身著新袄，母身芦衣残。时纺时课读，画荻呼儿看。计偕儿北行，拜别具儒冠。门外牵儿裾，十指尽成瘢。不畏操作苦，翻畏关山难。母心如飞毂，母手如转丸。病亟床蓐冷，还虑儿身单。命取车上线，缝衣寄长安。衣线长在身，缝者骨已寒。仿佛梦魂中，轧轧声未阑。秋林听络纬，飞鸣犹悲酸。酸风吹泪雨，此泪何时乾。"}