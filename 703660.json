{"id":"703660","title":"雪五首","dynasty":"明","author":"释函是","text":"半落层崖断壑中，静依云树望成空。月疑浅影若堪似，梅逐馀香未许同。不信马蹄能久白，独怜榾柮傍深红。何人高卧峨嵋顶，满目寒光路欲穷。洁白何曾上独峰，只教岩麓绝人踪。压斜茅殿万山悄，欲启柴门深夜从。幸托青松堪自见，却嫌红燄愧为容。禁寒或亦饶孤赏，聊许高人一寄筇。濛濛万象独凭陵，何物光芒积素凝。面目冷然遗草泽，肝肠如见托崚嶒。若为热处偏成水，不耐寒多竟作冰。惟有野人茅舍稳，断桥孤屿一枝藤。一夜严威生大漠，万山如醉俨成降。尚堪为白先投岳，未肯成冰但入江。素练条条千树一，青眸皎皎几人双。凄清莫作穷冬事，破衲蒙头早闭窗。霏霏如絮到茅茨，想见烟深草没时。零泪似伤寒日落，投空匪畏北风吹。四山昏翳愁青黛，一室冰棱笑白眉。只恐暂晴樵路稳，无人更起剡溪思。"}