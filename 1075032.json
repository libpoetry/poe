{"id":"1075032","title":"读枢密张公梅雪二诗公讳叔夜","dynasty":"宋","author":"周紫芝","text":"禁中颇牧谁最良，上前论事张子房。张公九尺须眉苍，谈兵说剑眼为方。金城有策若未试，便恐谈笑无戎羌。时平不用临边手，乞得南州作醉乡。黄堂酒尽客未起，清畎风多禾自长。只今白雪醉中句，犹带东阁官梅香。胡狂敢挽射日弩，当年谁上东封章。王城三月断信息，贼军蚁附方跳梁。白头侍郎最先至，拥兵直入趋咸阳。中人传诏天为喜，戎师夜遁军威张。太宰官高亦动色，毬路带禠腰金黄。功名无成落边土，此老此功谁更数。想得韦韝毳幕寒，夜听边声泪如雨。"}