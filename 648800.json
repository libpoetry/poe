{"id":"648800","title":"送栾瑄太守复任大同","dynasty":"明","author":"杨士奇","text":"东莱栾卿粹如玉，皦皦操持恭且肃。秋官郎署居十年，盛有声名京国传。九重圣人御明堂，简擢贤俊安边方。栾卿出拜二千石，郡中如得龚与黄。下车正属民凋疗，起仆濡焦不知怠。帅阃崇严兵戍殷，徵需琐琐无昏晨。鞠躬勤事靡缺失，上下不间称其人。三年报政朝天阙，奏最重临促明发。丈夫有志遇明时，宝剑精光肯沉没。霜风十月红树凋，五花征马鸣萧萧。自古公卿出贤守，黄鹄终当凌九霄。"}