{"id":"758864","title":"金缕曲 见新燕作","dynasty":"清","author":"刘琬怀","text":"也占楼居福。借清幽、卢家堂畔，香巢小筑。翠剪红襟多点染，毛羽不堪谐俗。总一例、东风拘束。九陌尘高春渐老，蹴飞花、惯向琼筵落。妨新睡，避银烛。喃喃若个知心曲。最思量、旧时烟雨，几番栖宿。莫入乌衣门巷里，回首易添枨触。终输与、疏篱茅屋。结伴差池随上下，傍春城、消受阴阴绿。帘捲未，一钩玉。"}