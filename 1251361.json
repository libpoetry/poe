{"id":"1251361","title":"题上清张真人画阴厓长啸图","dynasty":"元末明初","author":"王翰","text":"穹厓壁立三千尺，万梃苍官并厓立。半空垂瀑似飞龙，怪石秋阴护苔色。水边鹄立是神仙，意欲飞空陵紫烟。白云不隔华阳洞，绿波远入桃花源。羽衣翩翩无觅处，万壑千岩锁烟雾。龙吟凤噭下青冥，天风振落三花树。上清宫中仙子家，兴来绕笔飞烟霞。苏门一啸闻千古，但恨不得随仙槎。"}