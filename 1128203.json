{"id":"1128203","title":"避寇仪真六绝句","dynasty":"宋","author":"程俱","text":"二纪重来一苇杭，脱身兵火走风霜。安知老境今如此，满眼旌旗两鬓苍。北固山头竖白旗，西津渡口仆姑飞。将军笑引三千骑，洗马鹅翎问道归。江汉长哦向渺茫，白沙朱雀正相望。东巡百万临瓜步，拭目中兴望我皇。拜表时时上阁开，九重葱郁信佳哉。天旋地转会有日，填咽都门龙御回。瑶台侍臣不可作，严谷道人今也亡。扶黎三径非无约，一笑凌云有底忙。茅茨低小对青山，准拟馀年向此闲。南望青山是黄鹤，欲凭黄鹤寄书还。"}