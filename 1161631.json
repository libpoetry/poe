{"id":"1161631","title":"题段上人院壁画古松","dynasty":"唐","author":"朱湾","text":"石上盘古根，谓言天生有。安知草木性，变在画师手。阴深方丈间，直趣幽且闲。木纹离披势搓捽，中裂空心火烧出。扫成三寸五寸枝，便是千年万年物。莓苔浓淡色不同，一面死皮生蠹虫。风霜未必来到此，气色杳在寒山中。孤标可玩不可取，能使支公道场古。"}