{"id":"888018","title":"西湖曲","dynasty":"宋","author":"吴龙翰","text":"十里风光烟水白，嵯峨帝城紫雾隔。笛声吹断蒲叶风，鹭飞界破青山色。湖波鳞鳞织成縠，翠盖红幢机上簇。长安富儿美少年，马行紫陌香尘扑。画舫谁家窈窕娘，半额鹅黄时样妆。玉手折花娇无力，花枝斜挂银丝长。隔花踌蹰意相属，稍稍谈笑闻馀香。夕阳西下汉水远，无计问觅双琼珰。巫山高哉但入梦，安得插翅飞其傍。君不见吴姬采莲自唱曲，君王尚在舟中宿。"}