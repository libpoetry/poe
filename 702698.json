{"id":"702698","title":"次前韵奉简范景先先生","dynasty":"明","author":"童冀","text":"阴阳一太极，羲画本无书。欲究先天意，应思未画初。种学须时习，工夫似力田。终身似穮蓘，不必问丰年。奕世衣冠盛，应须子弟佳。如何王相国，辛苦树三槐。寒食好天气，东郊踏晚晴。去年金碗出，今日有新茔。紫陌多芳草，年年阅世人。空怀百年虑，谁是百年身。乱后居城府，青山每见留。晚来新雨过，秀色满墙头。浮生何荏苒，百岁几悲欢。留得脩名在，从教后代看。二月山城暖，春风到小轩。茅檐喧燕雀，桃李自无言。陋巷无车马，幽居好避名。不因书带草，谁识郑康成。南山青绕屋，秀色似匡庐。好买山中地，春来共把锄。"}