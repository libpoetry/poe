{"id":"1246745","title":"一萼红　 送别","dynasty":"元末明初","author":"刘基","text":"白蘋洲，有芦花似雪，人在木兰舟。祖帐方开，骊歌未暌，斜照半入江楼。话不了、缠绵意绪，早归鸿、相唤落沙头。红蓼丹枫，青烟碧草，总为供愁。此去几时重见，怅秾华易谢，零雨难收，落浦波空，渭城柳尽，欲饮还又回眸。恨只恨、无情海水，趁归风、辄向西流。毕竟难留，一宵长似三秋。"}