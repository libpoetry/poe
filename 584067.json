{"id":"584067","title":"邓侍御洞庭金鲤图歌","dynasty":"明","author":"黄衷","text":"洞庭之潴八百里，摇星簸日无时已。蛟妖蜃怪族各殊，琐碎讵敢窥神鲤。曲陵屃屃巨背高，大帜炜炜朱鬐骚。金鳞六六足百劫，珍目两两横波涛。负舟一听轩辕乐，再驾湘妃返南国。还从汨水葬灵均，自是悠然无底壑。此物神奇亦相世，得符麟凤称嘉瑞。楼船绣斧撼天来，瞥见乃在春湖澨。丹青鱍鱍光芒动，画工那许知神用。满堂宾客但咄嗟，衰予感旧堪长恸。伊昔毅皇岁丁卯，秋旦拿舟发江表。正书玄龙矫矫飞，壮观自诧平生少。光阴流转如振埃，谛视赤鲤□龙材。龙材龙材，慎尔变化谁能猜，江南无处无风雷。"}