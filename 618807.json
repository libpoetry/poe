{"id":"618807","title":"罗浮吟","dynasty":"明","author":"李畅","text":"罗浮山高高接天，飞梁挂壁相钩连。四百之峰如蜿蜒，上有玉鹅珠瀑拂青烟。金沙紫洞连云穿，东望赤日扶桑颠。金球夜半跃虞渊，又如奔龙撼流泉。水帘喷雾清且涟，琼窗绀阁倚云边。朱陵会真挹诸仙，交梨碧藕开琼筵。云軿鹤驭来飘翩，疑是真人葛稚川。黄龙扫石三千年，丹灶云沉事不传。我来为结青山缘，此中不用买山钱。石床流水抚残弦，秋阴落叶响鸣蝉。大笑引满霞觞前，青泥坐对日流涎。丹台姓字亦徒然，狂歌一曲逍遥篇。醉来岸帻抱云眠，欲向蓬丘问偓佺。清风一枕梅花梦，蝴蝶峰头月正圆。"}