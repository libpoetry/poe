{"id":"807759","title":"沁园春  大梁署寓对雪有感","dynasty":"清","author":"陈维崧","text":"冻角无声，大旗自翻，长河怒号。正雪作花时，玉鳞狼籍，茶当乳处，珠眼萧骚。乌鹊枝寒，羝羊窖冷，一片愁成八月涛。当年事，记昆阳城下，群盗如毛。中原百战有豪。经几度风吹并浪淘。叹河名官渡，袁曹安在，地连南顿，冯邓徒劳。四节飘零，两河萧瑟，且捋黄须命浊醪。吾已醉，寻市中朱亥，共鼓屠刀。"}