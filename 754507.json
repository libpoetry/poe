{"id":"754507","title":"题石室藏书图","dynasty":"清","author":"刘文如","text":"开匣拜遗容，凄然心暗伤。未及见慈亲，惟见图卷长。夫子秉遗教，显亲早名扬。当年课夜读，教以古文章。治家似钟郝，半典嫁时裳。聚得千卷书，训以石室藏。夫子成德器，终天忆北堂。四祭陈五鼎，举爵每徬徨。哀哉寸草心，难报春晖光。于今选楼上，即是古墨庄。圣恩酬母德，更图一品妆。"}