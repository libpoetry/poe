{"id":"416705","title":"烛影摇红 小西湖晚眺。湖在永嘉城南","dynasty":"近现代","author":"谢觐虞","text":"老柳寒云，荒堤谁送轻鸥到。乱峰无语涌秋魂，红叶喧残照。独倚西风侧帽，鼓霓裳水仙梦绕。家山何处。付与黄昏，断鸿声杳。憔悴征衫，有人刚念凉生早。泪痕针线證微波，不信湖名小。何日兰舟同棹。伴参差、月残风晓。凄凉奈又、时节悤悤，篱花黄了。"}