{"id":"708409","title":"锁窗寒  闻子规用周美成寒食韵","dynasty":"明末清初","author":"龚鼎孳","text":"幔卷红楼，兰缸写影，玉蟾窥户，枝头一派，送到落花风雨。对青山、泪珠暗抛。断魂说向天涯语。为个人憔悴，丝丝蓬鬓，十年军旅。春暮。牵衣处。有柳外鹂双，桑间马五。湖光潋滟，供奉莺俦鸳侣。忆故园、寒食清明，紫骝碧草依旧否。怕人归、满眼斜阳，画角围芳俎。"}