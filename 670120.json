{"id":"670120","title":"答许右史 其一","dynasty":"明","author":"李攀龙","text":"黄须芃芃田舍翁，倾身坐向钱孔中。长颊便便美少年，行步顾影私自怜。谁知腐鼠能为祟，纵是神仙有播迁。使君似识浮云意，蹉跎实为功名利。已拚酒隐富贵世，潦倒佯狂百无忌。浊醪恰供十日饮，酣法须与当时异。五斗乍可调燥吻，飞觞二子雄相视。醉杀不作傲杯人，迩来那得独醒事。魏文大白满如月，曾托属车称国器。若言此物非其任，尔家破瓢亦应弃。"}