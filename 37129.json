{"id":"37129","title":"洛阳尘·昔时昔时洛城人","dynasty":"唐代","author":"贯休","text":"昔时昔时洛城人，今作茫茫洛城尘。我闻富有石季伦，楼台五色干星辰。乐如天乐日夜闻，锦姝绣妾何纷纷。真珠帘中，姑射神人。文金线玉，香成暮云。孙秀若不杀，晋室应更贫。伊水削行路，冢石花磷磷。苍茫金谷园，牛羊龁荆榛。飞鸟好羽毛，疑是绿珠身。"}