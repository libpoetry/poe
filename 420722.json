{"id":"420722","title":"望海潮 其二 姚名达教授与其女弟子封禾子沈乃蓉二女士为女子月刊社宴客于沪上青年会，时予方自槟城假归，被邀列席，在座有陈碧云梁雪清诸女士及王统照赵景深汪馥泉许杰张若英马子华上官公仆等三十余人，皆当世文坛名作家，洵省事也。因为之赋","dynasty":"近现代","author":"李继熙","text":"幽燕研史，沪淞讲学，梁门衣钵真传。书校鹅经，文成獭祭，风流不减随园。雅宴话文坛。似兰亭修禊，毕至群贤。青年会上，一时裙屐尽翩翩。天涯我也情牵。辛忝陪末席，共证前缘。泛剡清愁，瞻韩夙愿，都教付与缠绵。空际月轮悬。问嫦娥何事，今夜偏圆。不管华筵易散，照影自婵娟。"}