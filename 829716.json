{"id":"829716","title":"二月廿四日归海藏楼花已半残","dynasty":"清末近现代初","author":"郑孝胥","text":"残花能待我，于意良甚厚。吾犹及此花，于义或无负。人生不相及，馀恨常八九。至哀来无端，颠倒终何有。年年人渐亡，自顾亦已叟。惟当屏文字，纵论且举酒。梅泉诚善颂，惜此盖世翁。惜乎天不与，非穷亦非通。举世如鸿毛，泰山在此穷。七十何所求，哀歌气填胸。友朋稍见知，来往成奇踪。春秋归斯楼，八年更雨风。置子鲁阳戈，行看日再中。"}