{"id":"684031","title":"岁暮即事杂言六章","dynasty":"明","author":"王世贞","text":"晨粥荡一瓯，饥即煨芋栗。拥衾就瞢腾，墐窦避萧瑟。守令不见存，山人无历日。有历固自佳，无历亦不必。谁道不知年，新年是初一。七尺虎躯将，自言能学道。舌底吐莲花，心头发残烧。东家怨除目，西家盼邸报。欲出中既热，欲处唇亦燥。何似两不关，蘧蘧睡一觉。冲寒裹头出，剥啄何太紧。征诗胜征税，责文如责进。才枯思复竭，拒之则不忍。何不焚笔研，深山采薇菌。悭心久已无，名根或难尽。名场走豚犬，秋风偶先登。乍闻亦欣然，门户或可冯。双眉岂必蛾，谣诼从此兴。兼复天雨雪，时时念凌兢。记取未遘时，廓然泯爱憎。天地岂不仁，来为乡邑雠。疫鬼日夜侵，尽室委阳侯。长吏佐凶岁，存者复累囚。丈夫具七尺，岂但妻子谋。朝粥与夕蔬，一饱良足羞。玄冥多骖驾，羲魄鲜停轸。故人偕密戚，落落晨星陨。沈沦酰中鸡，促数露下菌。新事久已知，偶然生不忍。却顾净居天，花冠亦萎顿。"}