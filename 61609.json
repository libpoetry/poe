{"id":"61609","title":"次东坡韵怀李三长蘅","dynasty":"明代","author":"郑胤骥","text":"丈夫怀当世，真假正相半。淡荡曾生言，夫子喟然叹。人生须底事，直为造物玩。之子真快人，遇辄氛翳散。遥怜不得意，暂有云泉伴。屈指行当归，豁如夜将旦。会须穷日夕，何妨没杯案。相为汗漫游，且勿言理乱。看子舌尚在，老我耳欲盥。春行暮方急，子归未宜缓。我贫苦眼热，子富诧腰贯。须子愈以勤，子闻得无懦。虽然聊戏耳，子归我能馆。子但愁劳薪，讵须忧湿炭。至乐非外奖，人情自宜暖。想此尊明余，喷饭聊助粲。"}