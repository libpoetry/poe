{"id":"835603","title":"沁园春 寂坐空斋，感伤身世，偶拈此令，悲从中来，不自知其词之呜咽","dynasty":"清末民国初","author":"潘榕","text":"感逝悲来，耳顺年华，匆匆去将。叹萧疏白鬓，安仁易老，笑啼黄口，伯道堪伤。草木同枯，松楸盼断，先垄阿谁奠酒浆。低徊想、怕石枰了局，金鼓收场。少时意气飞扬。到晚境方知梦里忙。甚论交任侠，可称肝胆，钟情尚义，都冷心肠。病孰怜侬，愁还苦我，悔为他人做嫁裳。回头望、已无边暮霭，有限斜阳。"}