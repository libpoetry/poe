{"id":"200549","title":"陪程太师宴柳湖归","dynasty":"宋代","author":"郑獬","text":"鸣珂晓日动，画旗春风斜。马蹄碧玉砧，踏破黄金沙。夹路尽高柳，屹如绀璧遮。草软藉游人，树暖啼娇鸦。长湖畜元气，飞亭插苍霞。开樽适逸调，笑言醉方哗。人意重於春，酒香浓胜花。所嗟无壮士，挽住白日车。上马横驮归，不省归到家。淮阳有此境，足为天下夸。要路谙机穽，{左犭右斤}{左犭右斤}争齿牙。愿公且留镇，所得欢无涯。卷袖倒大白，秀发欹乌纱。时与东风期，一来赏春花。"}