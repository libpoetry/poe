{"id":"683959","title":"初春同俞仲蔚及舍弟敬美登马鞍山得四首以山高月小为韵","dynasty":"明","author":"王世贞","text":"落日犹命屦，爱此城内山。初携惠连往，寻以长瑜还。清磬杳蔼外，行人苍翠间。扶酲过邻圃，独树梅花閒。危坐揽群秀，天风吹布袍。吴江疋练白，泖塔孤茎高。斗酒寒不醉，剑歌短益豪。谁怜今仲蔚，此下有蓬蒿。冯策凌绝崖，呼觞陶嘉月。疏林叩幽牝，泠然中心悦。暝色坐来改，飞鸟时自没。望望逼城嚣，徘徊不能发。久矣甘尘栖，兹焉忽世表。披襟当澹荡，纵屐探窈窱。落日樵采竞，归路牛羊小。何以见幽悰，入门后栖鸟。"}