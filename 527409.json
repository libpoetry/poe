{"id":"527409","title":"涿鹿道中","dynasty":"明","author":"何景明","text":"高城郁莽苍，永路多荆棘。日气夕冷阴，游氛浩无极。城边古时丘，宿草蔓于域。树木何萧萧，狐狸鸣其侧。访古思轩辕，嵚崟何由陟。伊昔奋龙战，明明庶邦式。神驭飘鼎湖，乌号缅玄德。遗踪迈荒野，盛烈存兹国。谁云戡乱功，不俟干戈力。风云变俄顷，明晦古难测。薄暮穷林中，惄焉长太息。"}