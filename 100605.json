{"id":"100605","title":"和陶西田获早稻","dynasty":"宋代","author":"苏轼","text":"蓬头三獠奴，谁谓愿且端。晨兴洒扫罢，饱食不自安。愿治此圃畦，少资主游观。昼功不自觉，夜气乃潜还。早韭欲争春，晚菘先破寒。人间无正味，美好出艰难。早知农圃乐，岂有非意干。尚恨不持锄，未免騂我颜。此心苟未降，何适不间关。休去复歇去，菜食何所叹。"}