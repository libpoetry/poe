{"id":"1218399","title":"用韵简休远上人","dynasty":"元","author":"岑安卿","text":"乾坤散清气，诗文肆呶哇。讴吟出天然，岂事攫与拿。金銮敝贵幸，玉烛歌调和。苏黄与李杜，后继今谁家。辉光掩朝蝀，绮丽欺春葩。温然悦情性，清矣寒齿牙。顾予私淑人，景慕空年华。古来蔬笋林，味此间亦嘉。名虽厕俊髦，迹每沈邱阿。一斑窥管豹，两部听春蛙。苟无入神趣，徒若缠病疴。禅林得幻悟，学业日以加。线溜溅崖壑，终焉赴洪河。大辂鸣和铃，慎勿较柴车。前诗举相戏，勿谓语意颇。宗门说圆顿，宝偈河沙多。师当复悟此，行坐甄叔迦。"}