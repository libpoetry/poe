{"id":"1235954","title":"洞山十咏 松龙","dynasty":"元","author":"岑安卿","text":"轮囷屈拿势，偃蹇蟠伏影。山神惧飞腾，絷缚藉藤绠。斤斧不敢施，蛰卧恐其醒。鳞甲生阴风，飒我毛骨冷。子阳千载魂，化石疑未死。胀腹犹彭亨，屹此自尊鬼。怒气足倡勇，能为越王起。坎井乐苟安，焉知东海水。镕铸匪炉冶，寒液凝不裂。虽无磨淬工，俯视香奁揭。能湔百虑空，了不见生灭。水鉴惟外形，心渊湛秋月。孤根悬倒影，彷佛浮灵槎。疏疏枝间雪，淡淡波中花。松竹复相亚，偃蹇同欹斜。折香汲深寒，清供推禅家。奇形奋雄武，可拜不可触。虽无三品封，阅世知几国。似逃秦王鞭，来听山鬼哭。翻思雷万春，受矢如槁木。山溪本崭岩，著脚畏顽石。何人琢玄璞，甃垒界墨色。恍疑踏鲸背，步武便短屐。日暮知僧归，山空闻卓锡。日光烂阴崖，壮气振林木。炳炳金钱斑，雾泽文彩足。夜深忽咆吼，惊却老僧宿。起视山月高，馀音在空谷。崖阴滴珠玑，清蓄鲛人泣。瓷罂汲新寒，满贮归须急。外渗如方诸，中乾匪人吸。君看铅汞流，金铁犹漏湿。石束清溪流，琮琤玉声碎。如闻操履霜，堕却思亲泪。伯牙寡所知，钟期乃同志。至今流水音，寥寥在兹地。谁知广寒宫，有此嘉树植。年年风露中，黄金吐秋色。秋色天上来，开轩为我得。笑彼挥斧翁，劳生竟何益。"}