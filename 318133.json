{"id":"318133","title":"百字令·吊梅村先生","dynasty":"清代","author":"张夏","text":"风流如昨，论文章喜奖，后生人物。一自中原龙战后，卧看茅斋青壁。燕去鹃归，徘徊京国，吟罢头须白。咄哉评苑，钱龚漫数三杰。只为名下嫌疑，堂前危惧，误逐征车发。吴许原来居太学，那免琼台埋灭。死见真心，从前宫阙，戒勿书毫发。诗人之墓，至今寒映松月。"}