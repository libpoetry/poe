{"id":"747887","title":"中丞吴荷屋丈人出示宋椠苏诗施顾注本喜赋长句","dynasty":"清","author":"何绍基","text":"坡诗洋洋海波注，疏川导浍得施顾。施书舛削顾名湮，宋邵何心错同铸。吴兴山水接吴郡，多少峨仙旧游处。两公铅椠亘冥搜，盖代英灵傥来护。析薪负荷仓曹贤，补缀低行得依据。松烟枣版剧珍重，傅十八官欧楷著。为期凿楹寿先业，岂止酬缣恤贫故。风雨荒庵老学尊，文章法乳眉山付。论交新旧快提奖，序酬武子诗赠傅。如何景定郑吴门，遽抱遗编叹漫冱。六十年才电去疾，七万字山星列附。印本惊逢郑补前，初脱自木神采具。匑匑锡山桂坡老，实始收藏等琼璐。迭经毛宋几沦芜，直待苏斋发扃锢。归依今得南海公，古椠英英压书库。当时苏斋拜生日，年年蹋雪我公与。双屐一笠神来思，两施一顾祀应袝。七百载阅沧桑多，卅一卷犹星凤翥。今晨秋馆疏雨歇，为展檀函古香赴。我公嗜古重表微，何不重将贞木锯。一为雪堂张羽翼，宁止西陂纠缪误。我虽蹇劣如策驽，傥许校仇勤扫蠹。坡词补注竟零落，莫由合并同豁露。争传铁绰大江东，谁解忽雷长短句。"}