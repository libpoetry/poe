{"id":"764302","title":"满庭芳 其二 忆慈仁寺海棠，用芝麓先生韦祠海棠韵","dynasty":"清","author":"王士禄","text":"蓉粉嬉春，蕣姿延露，禅房胜日标奇。趁时芳草，正向绿墀滋。却似匀和獭髓，轻装就、千点红玑。宜人处，似斜仍亸，态倚晓风披。芳时。还怅怅，桃花靧雪，遥想仙姿。叹去年花下，空有前期。谁制护花幡子，驻幽艳、莫使花衰。好点注，馀春如画，留覆态盈棋。"}