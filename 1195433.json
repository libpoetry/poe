{"id":"1195433","title":"即目二首","dynasty":"唐","author":"韩偓","text":"万古离怀憎物色，几生愁绪溺风光。废城沃土肥春草，野渡空船荡夕阳。倚道向人多脉脉，为情因酒易伥伥。宦途弃掷须甘分，回避红尘是所长。动非求进静非禅，咋舌吞声过十年。溪涨浪花如积石，雨晴云叶似连钱。干戈岁久谙戎事，枕簟秋凉减夜眠。攻苦惯来无不可，寸心如水但澄鲜。"}