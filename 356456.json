{"id":"356456","title":"齐天乐·梦中记得登山约","dynasty":"清代","author":"项鸿祚","text":"梦中记得登山约，风声雨声催醒。出郭浓阴，平堤新涨，此去柴桑村静。寺门深迥，剩满地苍云，马蹄不稳。人语吹来，重楼高倚万松顶。还向虚亭坐久，听泉穿径竹，尘念都冷。猿定安禅，鸟啼入梵，只有老僧心领。经床试茗，却回忆年年，总孤清景。犹是寻诗，一钟烟外暝。"}