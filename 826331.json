{"id":"826331","title":"琵琶仙·蝶渡纪游","dynasty":"清末近现代初","author":"潘飞声","text":"仙舫晶屏，有人画、洛浦灵妃眉妩。歌扇轻约蘋风，云鬟醮香雾。芳渡口、银奁浸绿。更红了、樱桃千树。初度刘郎，三生杜牧，尘梦休赋。还怜我、似水才名，话佳日、匆匆莫閒度。都把一襟羁思，与前汀鸥鹭。扶窄袖、瑶丝代语。唤水仙、共点琴谱。只惜弦里飞花，断肠何处。"}