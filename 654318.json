{"id":"654318","title":"牵情引","dynasty":"明","author":"许篈","text":"熊州楼观飞云外，白简霜威凌皂盖。组练三千引绣衣，罗裙二八鸣珠带。九华之帐香氤氲，寂寂琼楼午夜分。苎里佳人娇荐枕，巫山仙子渺行云。牵情梦罢看归路，别恨迢迢隔烟雾。妾心苦作藕中丝，郎意何如荷上露。锦水东西杨柳新，往来愁杀断肠人。欲将心事寄青鸟，芳草年年空复春。"}