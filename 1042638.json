{"id":"1042638","title":"寄题郢州白雪楼","dynasty":"宋","author":"王安石","text":"折杨黄华笑者多，阳春白雪和者少。知音四海无几人，况乃区区郢中小。千载相传始欲慕，一时独唱谁能晓。古心以此分冥冥，俚耳至今徒扰扰。朱楼碧瓦何年有，榱桷连空欲惊矫。郢人烂漫醉浮云，郢女参差蹑飞鸟。丘墟馀响难再得，栏槛兹名复谁表。我来欲歌声更吞，石城寒江暮云绕。"}