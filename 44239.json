{"id":"44239","title":"题余尧衢同年倦知山庐图","dynasty":"现代","author":"陈三立","text":"世乱占遯爻，入山斯可喜。况守先畴旧，庐墓聚于此。往岁窜海角，相公对拊髀（瞿文慎公）。余羡倦知翁，劫罅伏乡里。出诵唱酬作，亦验隐居美。其地奥而旷，繁花竹楩梓。上冠霞峰台，下环玉带水。闲身杂豚犊，课耕供祭祀。何堪变愈亟，杀声沸两耳。翁踵作流人，曲江已前死。局蹐庇一椽，吟鬓换星晷。眼穿不获归，烽隧暗南纪。飞梦亦吹残，慰情留画纸。汪生笔夺真，卧起墨云里。吾侪等飘梗，有命笃行李。期予织屦山，回戈雪国耻。"}