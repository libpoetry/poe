{"id":"593285","title":"云麾将军断碑歌","dynasty":"明","author":"欧大任","text":"将军鼎贵唐宗室，虎臣功在开元日。平陇登坛塞外闻，度辽持节师中吉。万里搴旗气莫当，一朝赐襚才终屈。家系勋名勒此文，北海毫端见风骨。九曲黄河沓拖流，三峰华岳锋棱出。向时碑板照四裔，岂意幽州久沉汨。泥沙霜雪已千年，虿尾银钩祇自怜。纤秾稍异琅琊体，可是灵芝手自镌。拨镫临池映林幌，断碣残趺满烟莽。此石何为厄此时，良乡校中凿为础。历下犹存十笏亭，龙兴尚见双螭榜。岳麓娑罗烂真态，东林秦望争摩荡。蓟野谁占气烛天，中宵北斗回精爽。邵孺披榛寻得之，秘书嗜古亟欲往。毁戈碎璧未堪捐，洗藓剜苔自吾党。李侯辇致驱两牛，丰城剑起蛟龙秋。九成化度即非偶，离堆启法今同收。四方榻本传好事，何异和弓垂矢霅煜东序之天球。君不见云麾北海宛平氏，诸李风流似苗裔。王宅先公世习书，柳家新样偏工字。看君赤管如有神，公孙大娘舞剑器。我来抚石双垂泪，自古英雄困憔悴。岐阳猎鼓岣嵝铭，呜呼神物宁终閟。"}