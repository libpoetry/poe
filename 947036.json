{"id":"947036","title":"水调歌头 其三 咏掬水月在手","dynasty":"宋","author":"陈德武","text":"莲衬凌波步，笋浴影娥东。晚妆脂粉犹腻，雪洁弄春溶。恰似玉盘拈指，莫是金环脱腕，宝镜逐华容。好个明珠颗，落在掌窝中。可人意，拿不住，握还空。骑鲸便欲深取，恐触卧骊龙。奈玉春纤冻也，那壁团圆何处，有影却无踪。不上广寒殿，便入水晶宫。"}