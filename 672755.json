{"id":"672755","title":"腊八日省牲","dynasty":"明","author":"费宏","text":"腊神方遇八，长至屡踰九。郊禋重省视，臣职在奔走。轩车薄暮出，落日正当酉。归鸦自南来，阵阵集官柳。城闉钥未合，阍吏谨迎候。月弦此初上，仰认是何宿。彷佛胃昴间，如弓适盈彀。骑队间篝灯，平沙快驰骤。天门俯而人，咫尺即牲囿。牺人报名物，有兔实居首。次鹿次牛羊，牢豕处其后。旋归不淹晷，北向见珠斗。寒更人欲定，钟鼓应清漏。刮面苦寒风，侵凌透羔袖。还家对妻子，附火索杯酒。却忆去年冬，燕齐半强寇。桑园抵任丘，掠焚遭毒手。都邑频戒严，郊坰谨戌守。苍黄从变礼，奉命当白昼。儿童亦骇愕，此事昔无有。感格极寅恭，犹能彻高厚。如今幸宁谧，一笑可开口。杞人固多忧，眉宇尚双皱。至治有馨香，非登亦非豆。皇祖著明训，心存听斯懋。神灵配上帝，陟降常左右。文孙可无念，成命我膺受。恳悃竟何禆，穷苍庶阴诱。转移谅非难，胤祚保长久。"}