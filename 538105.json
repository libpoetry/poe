{"id":"538105","title":"访太史李丈石鹿草堂","dynasty":"明","author":"王世贞","text":"罢停青雀棹，来访碧山居。杂浦桥能识，飞花径未除。坐通文举刺，窗满邺侯书。为酒初收秫，分泉自灌蔬。舞留玄圃鹤，钓得渭滨鱼。握麈青天外，弹棋白日馀。荣庭更兰桂，触目有璠玙。邑相陪莱服，门人奉笋舆。烟霞东阁履，星斗上林裾。燕客多相问，君无厌汉庐。"}