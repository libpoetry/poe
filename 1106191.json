{"id":"1106191","title":"偶成二首","dynasty":"宋","author":"王安石","text":"渐老偏谙世上情，已知吾事独难行。脱身负米将求志，勠力求田岂为名。高论颇随衰俗废，壮怀难值故人倾。相逢始觉宽愁病，搔首还添白发生。怀抱难开醉易醒，晓歌悲壮动秋城。年光断送朱颜去，世事栽培白发生。三亩未成幽处宅，一身还逐众人行。可怜蜗角能多少，独与区区触事争。"}