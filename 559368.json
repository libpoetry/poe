{"id":"559368","title":"二十年前屡过平远一主大柘林仰峰一主东石林玉山二人皆赀雄闾里以好客闻玉山有子三人因兄弟相诘败仰峰有子十一人不嫖不赌又中有青衿而亦以败何也仰峰以一人聚之子以十一人分之费且不节而亦以废箸此耳辛酉应召过而心伤为赋二绝亦以劝为人子者 其二","dynasty":"明","author":"林熙春","text":"彼其之子不同行，一以无经一阋墙。寄语守成贤达者，莫将两事放心旁。"}