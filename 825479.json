{"id":"825479","title":"答樊云门","dynasty":"清末近现代初","author":"郑孝胥","text":"幽忧成简出，苦吟成心疾。有诗不与人，聊自呕抑郁。故人偶相从，借酒道契阔。樊山忽入坐，真若山排闼。感君已再顾，诣谢意久阙。微雨花覆窗，小坐极可悦。诘朝出新句，语妙多曲折。形骸殊声气，疏者孰与密？庶为知者道，流俗莫强聒。春归益闭户，刻意还阁笔。"}