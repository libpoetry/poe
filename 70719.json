{"id":"70719","title":"酹江月·初心奉道","dynasty":"元代","author":"侯善渊","text":"初心奉道，望功高、仙举超腾碧落。岁久年深心反复，不觉情迷萦缚。伏虎铜绳，降龙铁索，系住踏云脚。难为出路，永沉千丈寥壑。临危受苦推谁，请无决断，悔恨当初错。意欲修真名利恼，酒色财气俱著。家计不成，修行退堕，至死无捞摸。劝君省悟，免烦两个担阁。"}