{"id":"708928","title":"念奴娇  碧岩茶至","dynasty":"明末清初","author":"曹溶","text":"云芽乍啜，恐新来、肌骨全因君瘦。活火煎成丘壑味，略似初含豆蔻。七椀频烦，恶诗传写，甚觉卢仝陋。请辞欢伯，无愁是此时候。尽说产自深崖，佳人独处，隐约春难透。笠泽下方留不住，绝顶和他青皱。一片烟横，盘旋肺腑，冷液犹堪漱。玉瓯谁捧，宝凫闲配芝昼。"}