{"id":"1111700","title":"和鲍倅","dynasty":"宋","author":"吴芾","text":"彯缨谁不是王臣，抗志如今有几人。坠典固尝深探讨，颓纲犹未许弥纶。拟归旧隐消残腊，旋买新田作好春。圣主搜扬方侧席，不应无术济生民。参军已去作飞仙，俊逸声名久不传。千古家风期尔振，一时句法许谁先。心惟酷好佳山水，手不停披旧简编。想得锦囊应是富，年来知有几千篇。人生出处苦难全，老矣安能了世缘。聊向此时看捉月，敢希他日上凌烟。行吟虽愧无新语，坐食犹欣有故廛。若得放归多种秫，不忧长欠酒家钱。"}