{"id":"1105267","title":"复雪","dynasty":"宋","author":"方岳","text":"老夫茅屋住冰壶，山市人家亦画图。世界空花春势力，神仙乾汞水工夫。诗情浩浩迷高厚，元气茫茫混有无。一夜东风天万里，并归石铫小砖炉。自领苍头挈短壶，兴成何必剡溪图。有难为者梅兄弟，岂易卑哉竹丈夫。宾从野情纷烂熳，山川云气上虚无。相随石鼎清如水，底用侯家暖玉炉。"}