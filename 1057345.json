{"id":"1057345","title":"古风谢汪都讲示惜惜吟","dynasty":"宋","author":"刘弇","text":"番阳先生万人敌，少来翻书始成癖。风前白眼望青天，笑捉短须吟惜惜。地祇关铁掣临贺，天家宝场正中划。万空扶坎觅坤苗，凿尽顽阴冶清液。锲磨镵铝归高手，养水工夫价连璧。别斲圆虚费钴鉧，粉白黛绿低真色。传看代北青氍毹，一泓几动春消息。无论丞相戒扑满，先许司空炽然石。楚萍赫赤浪传甘，秦缶模糊徒荐客。由来此秘似未睹，琐琐搔爬嗤美炙。先生早茂椿松姿，道韵仙风方日逼。胡麻青䭀饭调饥，夜榻抱弓跧七尺。粉闱聊当襆被游，赍携不靳胡奴力。大鼾酣酣动蛰雷，霜飙涩尽铜壶滴。青螺仙女暮成炊，绿竹夫人寒卧壁。兴来活笔卷天潢，南国小巫阴褫魄。悠悠万物何亲疏，新故终缘世情隔。夏裘秋箑竟谁负，寝庙偃溲转身易。昨布东皇九十春，融冶一番浮绮席。莫学长檠换短檠，惜惜鸱夷两抛掷。"}