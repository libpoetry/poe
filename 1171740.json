{"id":"1171740","title":"始忝四座奏状闻荐蒙恩授官旋进歌诗延英宣赐言怀纪事呈同馆诸公二十四韵","dynasty":"唐","author":"李群玉","text":"两鬓有二毛，光阴流浪中。形骸日土木，志气随云风。冥默楚江畔，萧条林巷空。幽鸟事翔翥，敛翼依蒿蓬。一饭五放箸，愀然念途穷。孟门在步武，所向何由通。秖徵大易言，物否不可终。庶期白雪调，一奏惊凡聋。昨忝丞相召，扬鞭指冥鸿。姓名挂丹诏，文句飞天聪。解薜龙凤署，怀铅兰桂丛。声名仰闻见，烟汉陪高踪。峨峨群玉山，肃肃紫殿东。神飙泛钟漏，佳气浮筠松。自顾珉玞璞，何缘侣圭琮。群贤垂重价，省已增磨砻。天子栖穆清，三台付夔龙。九霄降雨露，万国望时雍。巍巍致君期，勋华将比崇。承天四柱石，嶷若窥衡嵩。日见帝道升，谋猷垂景钟。寰瀛纳寿域，翔泳皆冲融。百神俨云亭，伫将告成功。吾徒事文藻，骧首歌登封。"}