{"id":"424577","title":"水调歌头 东坡生日，午社词集，歌此为同人侑伤","dynasty":"近现代","author":"吴庠","text":"声律不能缚，潇洒爱东坡。铜琶铁板遗响，水调试高歌。日想龙眠画像，位置金山顶上，看鹤舞婆娑。一笑放船去，涉世惯风波。漫堂翁，覃溪老，屡吟哦。为欢今昔把酒，几辈醉颜酡。许吃菜羹羊肉，须验苏文生熟，背诵听如何。我得豪发似，磨蝎命宫多。"}