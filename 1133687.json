{"id":"1133687","title":"答柳道传饷笋","dynasty":"宋末元初","author":"方凤","text":"东家鼎烹矜大嚼，西家呼卢赛乳酪。肉食那知儒素风，似君臭味将无同。知我山斋少白粲，随时易办松花饭。佐食投箸毋乃馋，筠笼新掘来幽岩。封题遥寄四五尾，歆然解剥出肌理。和以芹根及薤芽，醯盐澹著香无涯。黄齑脱粟绝滓腻，得此加餐检残笥。手把南华读一过，诗思陡涌如春波。题箑酬君君莫笑，胸中成竹谐清调。"}