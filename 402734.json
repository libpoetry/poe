{"id":"402734","title":"粤中许生善奏双口琴一气嘘吸繁音竞作亦奇技也","dynasty":"近现代末当代初","author":"刘逸生","text":"南州许子能口琴，一奏双琴风雨深。我来侧耳仍敛襟，满堂凛冽凝冬阴。翩然沙塞来霜禽，羁雌愁雄迷故林。迥野苍凉悲人心，一声未绝一声寻。小琴丁丁石泉裂，跳珠迸玉飞素雪。大琴遥作寒蛟鸣，惊波倒立冰山缺。小琴呢呢大琴蹑，大琴嗷嗷小琴咽。两琴颉颃相荡摩，鸿门忽讶刀相接。乍如阵马听秦王，还疑金鼓倾城厢。大弦苏髯小弦姜，低者阮籍高者康。天琴流空光荧煌，帝座无言夜未央。怪枭独叫神鬼藏，铜山破碎钟喤喤。许生玉立双瞳茫，吸嘘直欲空湖湘。悚然坐我诸天旁，如闻舌底青莲香。一琴已抑一琴扬，一琴欲笑一琴伤，双琴使我心恛惶。未终此曲肝肠热，于中微妙吾能说：自从霆扫白骨妖，知汝琴心同激越。双琴与尔为一心，皎似长空月一轮。东方渐高初日红，为君引吭歌天风，千琴万琴交响声摩空。"}