{"id":"405140","title":"四步前韵，专论清诗，因韵脚关系，诗人时代前后，不复诠次 黄仲则  洪稚存","dynasty":"近现代末当代初","author":"田遨","text":"都门恨未剪寒衣，除却江东无所依。两鸟翱翔天不许，只能哀叫不能飞。仓海名齐人境黄，粤闽风气压湖湘。神州板荡诗偏健，风雨龙吟万木堂。或倡革命谱宫商，或煽同光唱未央。成败殊难凭一语，不应浸润罪湘乡。孝陵哀祭有唐音，仕隐低回感陆沉。后世谁为疏凿手，请听剑胆与琴心。门户殊难定是非，百家各整百家衣。江河切莫讥瓶水，万古烟霞自有扉。定评确与实相符，爱好贪多格调殊。诗内无人偶成画，不嫌云水半模糊。或习淫哇趋向斜，或矜官气重乌纱。末流不必矜新异，箨石仓山是旧家。"}