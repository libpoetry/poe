{"id":"614904","title":"光寰从父举明经馀十年矣以王父及耄依依子舍再三劝驾及谒选人之训潮阳既深捧檄之情更动循陔之感邸中言别诗以慰之","dynasty":"明","author":"韩日缵","text":"荏苒亲闱已十年，而今捧檄转依然。綵衣舞后情偏剧，绛帐开来鬓尚玄。漫道竹林誇二阮，即教芹舍兆三鳣。韩山峍屼堪千古，姓字还同北斗悬。"}