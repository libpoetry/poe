{"id":"690166","title":"苍梧十景次汪宪副韵 冰井寒泉","dynasty":"明","author":"张吉","text":"漫郎不可作，遗迹此陈井。敝瓮弃道傍，閟彼真源冷。番番水东老，洗心心已醒。一掬溉后夫，泠然动深省。龙光万丈馀，毕竟归良冶。固知橐籥功，分寸不可假。睒睒晦朔间，望舒宜在野。我心如可照，何似垂钩者。一镜了秋毫，孤亭聊共倚。浮荣等泡沫，浪漫流光里。素袜扬玉尘，悠然踏清泚。风波渺难见，澹澹安汝止。茫茫天壤间，物物因维系。聊以永今朝，安得号神异。神龙谁系之，可系非龙类。山鬼拜我前，公言本高致。群丑怯窥觎，险巘仗兹岭。防关卓孤剑，魅魉悉潜屏。客舫载铁衣，江津苦犹梗。安得置坦途，寸寸皆佳境。盗泉不可饮，井渫敢辞远。一脉许剖分，伐竹躬百本。刲㓢岂不劳，洁污惧淆混。酌以濯我缨，匪图餴一饭。我从百粤来，苍梧访陈迹。岂复剥琢声，空馀旧枰石。唐运垂三百，高风此仙客。冉冉埃壒中，何由一相识。病涉日万夫，奔川莽牢落。遥空亘脩蝀，众目坚倚托。忽堕水中心，为功一何博。小狐今毕济，真赝聊可略。胎仙下天来，息此云深处。清夜闻玉笙，凌风更飞去。我曾凭高阁，凝睇缑山树。被缟巢故枝，年馀几何岁。湘川馀几波，滟滟荡文荇。固非沔南派，有穴曷名丙。腴鲜嘘浪花，射鲋笑寒井。酣歌乱宵雅，蜡腊吁不冷。"}