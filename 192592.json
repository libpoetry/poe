{"id":"192592","title":"次韵和系郡斋书事之什","dynasty":"宋代","author":"杨亿","text":"竹使贪为郡，金门懒上书。征途沿木合，官舍类楼居。密叶藏啼鸟，澄潭躍戏鱼。波光摇岛屿，霁色露阎闾。圃蕙光风拂，山苗淑气嘘。开樽空爱客，函丈孰宗予。清唳频思鹤，长鸣几厌驴。颜贫一瓢足，嵇懒尺题疏。薄宦无劳说，长谣任所如。神明定来舍，庄室正虚虚。"}