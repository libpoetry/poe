{"id":"830881","title":"锁窗寒 铎铃，和雨丈韵","dynasty":"清末民国初","author":"程颂万","text":"警柝支廊，残虬咽箭，薄寒深宇。檐铃剩魄，一例断愁分付。颤空阶、凄清未休，那回似共离人语。蓦花魂系软，黄昏阑北，怯移纤步。前度。风过处。怅铁马危谯，暝烟悄护。郎当别栈，赚破旅怀如许。怕宵来、灯烬梦凉，院中又战蕉叶雨。最那堪、诉尽乡心，解惜人归暮。"}