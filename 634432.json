{"id":"634432","title":"赠汪汉翀","dynasty":"明","author":"释今无","text":"大药金炉壮，琼霏玉蕊多。一身攒地脉，六腑集天和。理极通黄道，功深转绛河。罗浮仙未远，缑岭鹤还过。事剧腹犹捧，声停气即呵。静床降宿酒，活水长新荷。官饮葛洪井，堂开安乐窝。龙门能揖客，鸟道岂乘骡。折节趋司马，交情定鸟窠。畏途悲踯躅，睡眼得摩娑。此道存霄壤，年年在薜萝。"}