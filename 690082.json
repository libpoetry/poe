{"id":"690082","title":"魏仲礼金笔院景四首","dynasty":"明","author":"张宁","text":"琼芳玉烂春如画，金屋娉婷晚妆罢。紫垣星象照千门，天上人间共清夜。金莲炬促双步摇，铜龙咽尽蝇声嚣。衾裯未暖闻鱼钥，起候宫车视早朝。罘罳玉馆未垂络，水殿玲珑澄碧落。綵扇翻香蛱蝶轻，绡衣簇翅蜻蜓薄。钓天画永无纤埃，水晶帘动南薰来。三千粉黛放将尽，十二楼台閒自开。画屏银烛秋光淡，宝篆金炉香夜旦。昭阳前殿月华沉，长信宫中漏声断。晨辞同辇别椒房，纨扇凉多未忍藏。梧桐露重桂风急，吹作芙蓉叶上霜。氍毹衬满貂闱密，月光斜透墁香壁。人炉内障旷前闻，酎酒枭羹荷殊锡。内间时报五更筹，一点银灯过御沟。边衣连夜催刀尺，明发传呼焚雉裘。"}