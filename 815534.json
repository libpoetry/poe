{"id":"815534","title":"和吴大史《桂林送别》原韵四首","dynasty":"清","author":"殷葆诚","text":"敢说同岑不异苔，尊前一揖笑颜开。方忻卿月常分照，讵料罡风又折回。白雪词高难续和，黄花秋好赋归来。他年双节移吴会，尽日看山再作陪。寂寂空斋入夜寒，撩人风雨太无端。天涯阔别消魂甚，世路崎岖插足难。大局慨如巢燕幕，诸公真等沐猴冠。庸庸毁誉何分晓？夷蹠由来一例看。职重军咨筹笔忙，使君原说不寻常。豪情直欲无王猛，儒述还羞学孔光。决策最工前著借，待时端合善刀藏。循良自具千秋业，莫恨池经夺凤凰。粤树吴云隔远天，归程何止路三千。梁鸿耻作因人热，王粲愁多强自怜。惭愧半年常在客，从来好梦辄难圆。此行也算南行了，辜负韵光又一年。"}