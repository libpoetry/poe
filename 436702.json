{"id":"436702","title":"寒食后有感而作","dynasty":"金末元初","author":"段成己","text":"二月山城尚薄寒，冬衣未解叹衰残。赏心更比年时减，酒量全非旧日宽。点点花随春共老，悠悠诗与梦俱阑。此身只合山閒了，勋业何劳镜里看。薄命书生不足论，春来憔悴寄荒村。花閒也作南华梦，眼底还无北海尊。风掠平波寒剪剪，云拖残雨昼昏昏。兴来偶逐归禽返，镫火人家半掩门。"}