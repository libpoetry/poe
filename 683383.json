{"id":"683383","title":"太和即事四首","dynasty":"明","author":"王世贞","text":"名出登封晚，功存象帝先。路疑鞭石就，室似凿空悬。有壑难窥地，无峰不刺天。所游疑梦境，回首即茫然。天门挥手是，宛转尚干盘。但语中原小，那论行路难。夜分先得日，春去独留寒。不尽登临意，翛然思羽翰。脉借昆崙远，声欺太华卑。上分天一半，横跨地三垂。不尽松杉寿，毋妨鹳雀危。祇怜来往客，未解治贪痴。童冠六七辈，银管杂瑶笙。一奏钧天乐，声声薄太清。风来时断续，云过复分明。似我仙才浅，犹然病骨轻。"}