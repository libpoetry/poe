{"id":"1048217","title":"古金章","dynasty":"宋","author":"韦骧","text":"黄金铸印龟为纽，埋没郊原已绵久。春泥深处衬耕蹄，腊雪销时经猎走。腊去春来几百年，年年寂寞无夤缘。不知何代何王赐，于此奚为独坠捐。由来至宝宁长弃，一旦光辉难自秘。牧儿荛子两窥观，不识彫章祇知利。里胥白官官为收，歘从下邑归之州。发囊启袭生精彩，十目争视寒星流。粲然五字分明在，苍龙副将军所佩。将军安在惟空名，方寸坚刚终不溃。物否而通理所宜，在人谁谓殊于斯。请看金印杂瓦砾，未逢采拾毋轻嗤。"}