{"id":"946370","title":"送郡守汪充之移治严陵","dynasty":"宋","author":"陈傅良","text":"挂梁龙骨经时蛰，井井黄云秋已及。十日不雨民未急，使君日膳长蔬湆。澄空飒飒云雾入，馌妇休眠儿觅笠。村舂化出云子粒，市上明朝升二十。农家语圃商语贾，恒愿使君无疾苦。自今一饭吾腹果，健看将母从箫鼓。冯翊扶风天尺五，见说严陵在何所。诏书夺去万舌吐，九重欲扣君门阻。栖鸟护巢驹恋皂，东人自视西人好。那知湛露漙秋草，春意平铺无剩少。有客解事翻然笑，元祐治平诸故老，身要人扶功未了。谁知青丝络马横门道，应笑江湖华发早。"}