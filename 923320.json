{"id":"923320","title":"景德寺饮会丘思同作述怀诗兼纪一席之事见约同赋辄次元韵","dynasty":"宋","author":"苏颂","text":"濒江多胜宇，兹地更推高。结友为文会，开樽较饮豪。春华今始盛，圣代况亲遭。美景堪行乐，雄谈任叫号。数家供法馔，百斝和春醪。异味频登俎，良庖旋奏刀。盘丰介象鲙，手马毕生螯。极量觚并榼，忘形罂与槽。怜君皆旷达，独我叹徒劳。俗状区区外，刚肠渐渐熬。壮心虽不屈，谗口亦奚逃。感寓尝怀古，愁来几悼骚。宦涂蜗斗角，世事猬森毛。自得犹千虑，谁能挫一毫。无烦恶蝇点，须拟效龙韬。暂适惟诗酒，难兼是燕敖。纵欢忘倦厌，论契甚坚牢。峻节凌修干，清风遏怒涛。就贤知不倦，营道岂云叨。此席今谁继，知音尽俊髦。"}