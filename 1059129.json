{"id":"1059129","title":"次韵和知府欧阳叔弼学士祷雨武侯祠","dynasty":"宋","author":"邹浩","text":"盲风日日吹尘土，谩说有年歌自古。纷纷机械空作劳，况乃象龙求致雨。黄堂学士极忧心，忍复宾前事悬堵。倘助丰穰能出云，境内山川无不举。丞相威灵凛一方，远瞩祠宫途可取。旌旗拂晓动长庚，彷佛飞云趋两府。精神洞达金石开，此意豫应神已睹。况公爱民如爱子，不以斯民供鼎俎。居士庵中常默然，田里人人自安处。他时刀剑倚市门，往往买牛耕草莽。心绝多岐礼义生，和气氤氲见眉宇。惟天至聪下其耳，饱听欢谣荐佳语。故宜神力导休祥，不待牲醪集轩庑。胡为风旱久未宁，行矣斗柄将建午。岂烦瑞祝更殷勤，祷处由来似尼父。三分天下指掌间，顾此提封才一羽。沛为甘泽定不难，沟浍纵横互吞吐。坐令百谷暗郊原，会见腰镰分勤苦。儒宫釜鱼端欲生，自笑年来遽如许。虽无高廪并坻京，犹得朝昏鸣食鼓。"}