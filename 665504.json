{"id":"665504","title":"岊江楼观涨送马子莘北征","dynasty":"明","author":"郑善夫","text":"霖雨五日风不回，百川流沫连山来。洪涛拍天浩荡而崔嵬，驱沙走石龙门开。白日不到地，沧江一何哀。三山反在八水下，一苇阻绝天之涯。与君起登江上台，节物感我旷士怀。六龙行天太阴死，妖蛟孽虺胡为哉。蜗皇功亏禹德衰，吾恐地轴今将颓。短歌微吟为君起，丈夫壮年要为者何事。请君起长楫，共击三千水。"}