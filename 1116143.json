{"id":"1116143","title":"次韵董禹川二首","dynasty":"宋","author":"汪藻","text":"江山怪我数能来，政坐刀斤赦不才。生理喜于鱼得计，交情羞似鸩为媒。烟尘回首烽三月，花柳关情酒一杯。日夜故园归梦好，忆冲细雨斸蒿莱。涉世真成百罅舟，漫教俗子相壶丘。投林老去三椽在，堕甑年来万事休。只欲携儿耕甫里，谁能著酒换凉州。绝怜扬子津头雨，管断江南庾信愁。"}