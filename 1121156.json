{"id":"1121156","title":"劝农即事和厉寺正韵","dynasty":"宋","author":"林宋伟","text":"春将新绿满郊原，喜逐双旌晓出关。初度麦畦行诘曲，却穿竹径俯潺湲。阴阴霁色催归骑，猎猎溪风醒醉颜。父老欢呼随幼稚，隔途争看使车还。我不归耕却劝耕，下车且伴老农行。莱苗已过花才盛，桑叶方开葚早生。此去耕牛无暇日，新年啼鸟总欢声。定符贤守丰年愿，甘返田园老太平。"}