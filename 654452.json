{"id":"654452","title":"晋阳怀古 其三 怀关寿亭","dynasty":"明","author":"何乔新","text":"黄星烂长空，汉社倏已屋。高皇有贤孙，慷慨志恢复。桓桓寿亭侯，佐佑共驰逐。紫髯劲如铁，面色类赪玉。破操遂收荆，虏璋载开蜀。襄樊陈鱼丽，黠寇势日蹙。天意不可回，临沮竟颠覆。生为万夫雄，死义不为辱。英爽原不亡，鞭霆驾云毂。至今海宇中，馈奠竞尸祝。嘉殽荐羔豚，桂醑清且馥。吕蒙今何如，馁鬼啾啾哭。"}