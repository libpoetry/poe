{"id":"814120","title":"临江仙  咏竹夫人二首","dynasty":"清","author":"陈维崧","text":"孤竹君原称苦节，晚遗弱息江村。夜凉荐寝暂承恩。斑留江上点，冷浸月中魂。青女秋来休见妒，此身自有根源。化为横笛响夔门。但凭关塞曲，吹裂小龙孙。十载萧萧湘岸住，捎烟惹雨参差。如今枕畔露华滋。身居清暑殿，梦到竹郎祠。琢就细腰冰几尺，宵来御辇频辞。一生疏直许谁知。霜砧来别院，纨扇忆同时。"}