{"id":"789626","title":"望湘人","dynasty":"清","author":"张景祁","text":"正疏星案户，千里送秋，碧天凉思无限。彩楫银塘，璅镫翠馆。尚忆湖亭芳宴。酒裛荷心，帕兜菱角，瑶情深浅。盼夜来、三五圆蟾，也学旧时人面。空把生绡题遍。柰朝霞洛浦，袜尘谁见。问几许离愁，料有半江难剪。兰云镜里，茶烟榻畔。都付流光惊箭。便重埽、花底香巢，已少窥人雏燕。"}