{"id":"829967","title":"满江红·高知港外舟中作","dynasty":"清末民国初","author":"王照","text":"数点征帆，凭栏处、海天萧瑟。试侧耳、鲸鲵鼓荡，风雷消息。蚩蠢群生谁济渡，时机万变难窥测。叹两年、髀肉暗中生，增悽恻。望燕阙，妖氛塞。连海岱，云头黑。为关心添几许，鬓边霜色。潭底龙囚思致雨，阱中虎伏飞无翼。待何当、奋力再腾骧，除奸慝。"}