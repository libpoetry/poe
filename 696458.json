{"id":"696458","title":"用李廷琼寓中都口号韵三首","dynasty":"明","author":"郑真","text":"淮海茫茫春水波，夜凉珠树月明多。讲帷每讶华筵秩，御道曾闻翠辇过。天阔九重开玉殿，星临万户带金河。谪仙自是文章伯，听履须应上谏坡。锦绣河山绕帝京，南来为客最多情。芸编慢忆三千牍，桂籍空惭第一名。燕寝声传城柝近，魫窗凉透水云轻。知君正得青春乐，有约清樽对月倾。淮南草木两逢秋，梦忆蓬莱海上洲。云绕觚棱瞻象魏，天开坛壝识郊丘。儒家冠阀何由报，圣代贤科幸见收。千里正须归去早，野田春水饭耕牛。"}