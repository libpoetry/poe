{"id":"923002","title":"吏部顿郎中起陆尚书佃与同年因迎哲宗神主集班西苑追思昔预闻喜逮今三十一年再至感旧赓唱长言远垂寄示老病读之不觉感叹强次前韵以答嘉贶","dynasty":"宋","author":"苏颂","text":"集英亲策际天人，曾见诸贤解褐巾。荐棘校文钦藻思，华林颁宴接车尘。年光世故推移久，士论朝咨宠遇新。老病忽纡怀旧作，长吟犹忆曲江春。"}