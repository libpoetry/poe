{"id":"792031","title":"古意","dynasty":"清","author":"周馨桂","text":"南国有美人，高楼城南端。问年如罗敷，生小有令颜。三月蚕苦饥，不辞采桑艰。春风如有意，吹遇南陌间。何以赠美人，骊龙颔下珠。团圞似明月，照耀合欢襦。美人意不然，为怜采深渊。何以赠美人，秋江多芙蓉。盈盈艳云髻，灼灼辉玉容。美人意不嘉，为怜非春花。何以赠美人，荆山一片玉。裁为约指环，素手绝尘俗。美人意不欲，为怜曾刖足。相见欲相亲，曷以将我怀。粉黛君自有，我情非所谐。徘徊思所赠，安得情非乘。我欲陈此曲，归来抚素琴。弹作陌上桑，慷慨有馀音。"}