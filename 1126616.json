{"id":"1126616","title":"运司园亭十咏 山堂","dynasty":"宋","author":"章楶","text":"古木郁参天，苍苔下封路。幽花无时歇，丑石终朝踞。水竹散清润，烟云变晨暮。何必忆山林，直有山林趣。堂因水得名，方沼当其后。漪澜荡榱桷，窗户挹花柳。虫鱼不避人，鸥鹭若相友。午枕夏簟凉，此乐亦奚有。层构压池塘，不僭亦不偪。影浮绿水静，寒凝雪山色。抚槛接修竹，连檐引苍柏。注目望长安，无奈浓云隔。珍葩寄幽岛，正对孤轩植。优柔自俯仰，红绿若组织。春酣晴日曛，坐久浓香逼。池面净可鉴，朝霞罩澄碧。蜀地饶夜雨，轻阴多蔽天。见月月无几，筑台邀婵娟。高疑桂影近，俯视云幄连。顾盼已尘外，欲挹瑶宫仙。楩楠百尺馀，排列拱檐际。畏日自成阴，隆冬宁灭翠。虚旷得寂理，懒僻恣浓睡。谁知官府中，获此冲漠味。傍砌酾小渠，回环是流水。石蜃吐珠涎，清响醒人耳。风彻竹影碎，月皎波光起。飒爽无尘嚣，静适心所喜。竹间构圆庵，所向自潇洒。珍禽弄巧舌，宛是居山野。默坐见真心，万缘尽虚假。勿陋寻尺地，兹焉息意马。架木浮水中，略彴通孤岛。扶疏花影反，泼刺跳鱼小。风月所得多，经营信云巧。隐几寂无人，朱兰萃幽鸟。花边二小亭，双跨清渠上。规模虽甚隘，幽僻良可赏。幸依佳木阴，未羡大厦广。不足延赏朋，携筇常独往。"}