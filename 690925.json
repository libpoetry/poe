{"id":"690925","title":"溪上杂题","dynasty":"明","author":"李之世","text":"潮头新涨水淙淙，小步荒洼翠几重。行到水穷试一望，隔溪云起是圭峰。潮来潮去有常期，白白荒荒水一陂。流到中林还渐住，转来花下入平池。水光澹澹著林晖，映带园■入翠微。贪玩晚霞溪上坐，不知凉露湿荷衣。截得琅玕三两株，溪边日日打鹥凫。觉来世事皆儿戏，赢得头颅似老夫。沿溪曲曲柳齐齐，澹景拈来尽画题。任是黄筌描不得，水烟人影小桥西。閒来趺坐但垂纶，坐到潮平水不粼。红叶满林风乍起，行人错认浣花津。半亩荒畦手倦耘，种花栽药苦无勋。年来事事成抛掷，祇有枯毫未忍焚。底须逃俗与逃喧，拚是车尘不到门。红日睡残无一事，自盘青竹护兰荪。柔风澹澹漾微澜，轻泛崇兰露乍漙。偏是撩人难寐著，半帘疏月碧阑干。腻叶丛丛荔子湾，石梁咽处水潺潺。閒来却忆宣城句，絮絮云生叠叠山。"}