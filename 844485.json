{"id":"844485","title":"望江南","dynasty":"清末民国初","author":"冒广生","text":"横塘忆，忆得理妆迟。靥上星稀红䰀鬌，鬓边云乱绿参差。心事一丝丝。横塘忆，忆得入时妆。袖角裙边寻遍了，不描蝴蝶即鸳鸯。约束称身长。横塘忆，忆得暮春初。翡翠蜡笼人中酒，琉璃砚匣夜钞书。手腕不生疏。横塘忆，忆得日黄昏。罗袜贵妃才出浴，青衣侍婢未关门。此际最销魂。横塘忆，忆得是修蛾。一抹微云名士赋，两头新月小蛮歌。看杀奈君何。横塘忆，忆得夜迢迢。深巷月明凉似水，手提金缕强相邀。扶尔过桐桥。横塘忆，忆得薄嗔时。四角中央猜不到，金钗钿盒教还伊。生小故娇痴。横塘忆，忆得晓犹眠。昨夜新凉桐叶雨，比来小极菊花天。短被恋吴棉。横塘忆，忆得夜迟归。鼠蹴筝弦声窣窣，蝠飞檐角影依依。坐守到更稀。横塘忆，忆得客长安。密字红笺频寄与，上言相忆下加餐。小记写仙坛。"}