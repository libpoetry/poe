{"id":"1175638","title":"霹雳引","dynasty":"唐","author":"沈佺期","text":"岁七月，火伏而金生。客有鼓琴于门者，奏霹雳之商声。始戛羽以騞砉，终扣宫而砰駖。电耀耀兮龙跃，雷阗阗兮雨冥。气呜唅以会雅，态歘翕以横生。有如驱千旗，制五兵。截荒虺，斮长鲸。孰与广陵比，意别鹤俦精而已。俾我雄子魄动，毅夫发立。怀恩不浅，武义双辑。视胡若芥，剪羯如拾。岂徒慷慨中筵，备群娱之翕习哉。"}