{"id":"1123887","title":"梅花六首","dynasty":"宋","author":"赵蕃","text":"平生欠汝哦诗债，岁岁年年须要还。未至腊时先访问，已过春月尚跻攀。直从开后到落后，不问山间与水间。却笑渊明赋归去，庭柯日盼自怡颜。劲草端能抗疾风，岁寒乃识后凋松。是知植物多尤异，更有梅花巧耐冬。青女素娥能莫逆，巽二滕六漫豪凶。嗟予自幸非枨欲，健语聊须发隗胸。平生留落半天涯，处处逢梅是旧知。老树半侵江侧岸，疏枝斜出竹间篱。雪初霁处见鸦啄，水不波时观鹭窥。驰誉丹青非我事，旧游历历尚堪诗。梅从何逊骤知名，句入林逋价转增。佳故品题因度远，暗能摸索为香凝。每逢陈迹空搔首，不见斯人但服膺。菊径依依怀靖节，瓜田草草念东陵。画论形似已为非，牝牡那穷神骏姿。莫向眼前寻尺度，要从物外极观窥。山因雨雾青增黛，水为风纹绿起漪。以是于梅觅佳处，故应偏爱月明时。全树婆娑夥匪奢，数枝纤瘦少尤佳。春风上苑吾何泰，落月孤村汝自嗟。定论要为尘外物，细看那是世间花。不然山谷能诗老，曷与山矾计等差。"}