{"id":"530480","title":"狱中集古十六首　东岩同扉 其十六","dynasty":"明","author":"韩邦奇","text":"空名适自误，寡识冒天刑。应念投沙客，多愧鲁连生。感此三叹息，泪满逐臣缨。白日在青天，为君前致辞。我本草间人，幸遭圣明时。投躯寄天下，远为千载期。一度浙江北，茫然使心悲。世路成奔峭，万姓危朝霜。修蛇横洞庭，独坐伤激扬。六驳食猛虎，剪棘树兰芳。献书入金阙，著论谈兴亡。浮云蔽紫闼，虹霓掩天光。黄金消众口，青蝇遂成冤。其事竟不就，小节岂足言。松柏本孤直，虬龙盘古根。瑶草寒不死，犹怀明主恩。"}