{"id":"123503","title":"送郭季勇同年归衡山","dynasty":"宋代","author":"范成大","text":"天坏郭有道，文献今在兹。啄喙家鸡群，见子野鹤姿。尘笼万里心，择食中夜饥。拙宦避捷径，瘴风吹鬓丝。平生杏园友，把酒天南陲。何敢吏朱浮，但喜见紫芝。问君今何适？旧圃余荒畦。提携汉阴瓮，岁晚俱忘机。勿开衡山云，恐惊隐沦栖。定肯从君游，岁晚攀桂枝。我亦理吴榜，春湘绿苹齐。风蒲为谁落，之子同襟期。丁宁祝融峰，将迎雨枯藜。一望五千里，共洗蛮烟悲。"}