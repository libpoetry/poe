{"id":"1130042","title":"颂古七首","dynasty":"宋","author":"释道谦","text":"贤圣劫来未曾杀，而今断这一刀休。果然葛怛胸中落，笑杀灵山老比丘。四个没意智汉，做处总无畔岸。一状领过阶前，与伊据款结案。浩浩长江际碧空，片帆高挂便乘风。快哉不费纤毫力，万里家乡咫尺通。谁家饭挂空梁，指与小儿令看。解开即是灰囊，当下命根便断。卖尽田园彻骨贫，不知何处可容身。楼头浪荡无拘检，铁笛横吹过洞庭。华岳三峰翠插天，上头无路可跻攀。不知谁有神仙手，折取峰头十丈莲。太平时节岁丰盈，旅不赍粮户不扃。官路无人夜无月，唱歌归去恰三更。"}