{"id":"276011","title":"沁园春·赠友","dynasty":"清代","author":"李学温","text":"我笑嗣宗，恸哭穷途，哭何用为？问长沙赋鵩，果由绛灌；叔孙绵蕞，孰与皋夔？身不虚生，才休小试，朝庙山林天定之。乾坤内，有何冰何炭，何险何夷？从教卧泣牛衣。便贵买箜篌捽向谁？是阳春白雪，知音宜少；洞天铁笛，识曲原希。树可为巢，酒堪晞发，富贵甘同敝帚遗。君须耐，将菜根咬定，方表须眉。"}