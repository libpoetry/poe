{"id":"792850","title":"月河水浅不得渡闸遣闷","dynasty":"清","author":"缪徵甲","text":"上流舟不来，下流舟不去。一闸横中间，齐唱公无渡。天厄饥驱人，无适非窘步。我来自毗陵，百七十里路。触藩似羝羊，进退皆自误。堂上白发亲，年已迫衰暮。怀中黄口儿，呱呱索乳哺。可怜牛衣人，蓬首悲莫诉。此行殊芒芒，未必即有遇。况复行路难，徘徊望江树。"}