{"id":"749763","title":"九华山","dynasty":"清","author":"邓辅纶","text":"一乌将九子，飞集皖江边。精诚忽化石，散作峰头莲。问莲方含萼，何时扬芳鲜。葩舒小十丈，艳发迟千年。将期王子晋，乘莲证金仙。果有新罗僧，来结净土缘。自言彼王子，万里投禅关。爱兹菡萏荣，辞彼蕣华妍。污泥讵难处，烈火焉能然。安养莲胎中，一朝生梵天。朵朵凌朱霞，翩翩翔紫烟。嘉名谪仙锡，异事神僧传。伊余缅元栖，况乃资丹诠。坐惜秋水駚，逾眷云峰攒。峰遥不可即，道阻何由攀。愿接灵凤翼，高飞入云间。"}