{"id":"548360","title":"观稻","dynasty":"明","author":"孙继皋","text":"仲夏山中来，山田才插秧。今来凉风至，稻苗舒且长。借问田间叟，岁倘在金穰。田叟前致辞，皇天德难量。自从东作齐，不悭水与浆。车床卧东壁，车斗閒前场。稂莠既已除，螟蟊亦潜藏。瀰瀰平畴绿，郁郁遥相望。再过八九日，午风稻花香。消长理庶有，救此连岁荒。感君殷勤问，为君竭中肠。不愁无佳谷，数口亮不妨。但恐刈未了，催租吏下乡。"}