{"id":"692872","title":"除夕","dynasty":"明","author":"杨爵","text":"遥想去年此日新，腊残复见旧光阴。慨时秪向人偏切，抱痛谁知我独深。一片春晖成惨景，数声鸣鸟是悲音。眼前踪迹今犹在，泪洒衾裳不自禁。幽累屈指两年余，还遇更新除旧时。寒去今宵犹有滞，春来明旦总无私。江湖廊庙人人乐，柏酒椒盘处处宜。忽忆山林同守岁，村醅一二老相知。"}