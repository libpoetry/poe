{"id":"509099","title":"凯还图为总兵官彰武伯杨公题","dynasty":"明","author":"韩雍","text":"杨将军，不易得。虎头燕颔脩髯黑，河目龟文神气赤。三光五岳储精华，生与皇家为柱石。少事世父颍国武襄公，六韬三略皆精通。手提百斤武库戟，臂挽三石乌号弓。有时射猎驰沙漠，千万人中显英略。南山白额赤手擒，云里双雕应弦落。有时策马出寨游，杀气凛凛横高秋。健儿望风不敢敌，挥刀追斩单于头。弱冠登庸起声望，每向行营护天仗。艰危时复展奇谋，上谷登坛为副将。彼敌违天常，西夏为奸骄。将军往节度，一道人歌谣。犬羊贪心犹未已，举国入寇平时比。挥兵鏖战却败奔，跃马穷追数千里。僵尸弥山血成川，尽驱驼马欣凯还。献俘奏捷天子喜，报功遣使来穷边。赐赉便蕃未能数，更进勋阶锡茅土。玄冠几度加貂蝉，金印三台伏螭虎。残敌胆破夜自惊，脱身北走无留停。云中长驱肆劫掠，守臣安得逃天刑。宵旰勤民深轸念，在廷元老咨询遍。堪兹重寄惟将军，召对文华隆宠眷。尚衣出龙锦，宝藏分南金。大官珍羞罗，良酝清香斟。白麻黄麻颁紫禁，将军重佩征西印。受降城中百万家，家家喜得贤方镇。彼敌蜂屯近边烽，僣志犹欲窥南东。将军伏兵守要害，闻风远遁穹庐空。塞垣不见狼烟起，从此三边甲兵洗。圣主端无西顾忧，万里长城真可拟。画工模写奏凯归，据鞍顾盼多风威。山川草木动华彩，旌旗戈甲生光辉。君不见车骑将军赵充国，金城方略平羌贼。振旅旋师报匪轻，麒麟高阁图容色。又不见大树将军冯公孙，大破赤眉定三秦。中兴伟迹不可泯，南宫云台写其真。将军勋名不在古人下，云台麟阁终须画。此画亦须宝藏之，后人一睹千金价。"}