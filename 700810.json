{"id":"700810","title":"和吕豫石天部儆学诗十首","dynasty":"明","author":"曹于汴","text":"睿思讲罢讲何思，请更参详率性时。膝下瞻依宁俟虑，井边怵惕那容迟。也知研究堪穷髓，绝胜疏浮但撩皮。祗是不思原圣脉，入门争可让些儿。等閒莫把意为心，才说寻心无可寻。固在一腔难问际，虽然万备不容针。匪凭轴在空轮饰，觅得丹来遍地金。千古斋心颜氏子，聪明黜尽只潜沉。古德相传只此明，十分明是十分行。愦昏决事终成暝，想像为知仅是名。明照应须莫浪指，躬行切忌不完成。醒来幻梦一齐歇，若个为明若个诚。身外游丝总赘疣，营营何事不如休。可怜暇日翻成扰，却把直肠硬作钩。甘饮自捐著屐血，锦衣人笑顶冠猴。原来至足属吾道，尘网牵人可尽勾。勿用区区叹德孤，茫茫宁匪尽人夫。试询乾父皆男也，可道街氓不圣乎。有我一堂分肺腑，同人千圣点头颅。阳和未到冰难解，愿挈良朋共勉图。世上何人号最贫，裹装七尺小为人。旁联六合斯真体，贯彻千秋是大身。才割禽鱼便是痿，不疼荒徼岂名仁。只休封闭如蜗缩，纵有高谈未许真。眼前突兀耸尼山，终日徘徊盍去攀。起念便分生死介，是谁能立兽人间。殷殷防错常询路，战战临深为过关。老我流光增郑重，中宵耿耿未能閒。吾性原从未有孩，五常百行甫成才。太初太始须参也，一欲一为可漫哉。身濯江流才是洁，眼迷跬步未云开。曾观乡党十篇否，检点衣裳饮馔来。莫讶崇高圣与神，为神为圣甫为人。希天即在希贤日，由义难于行义循。洒扫曾闻神所入，心精即是圣之真。果然此道一而已，孟氏当年既示津。每诧儒绅见有边，得诗深喜已窥全。明幽合贯方成世，费隐都融可论天。进学还须独有得，殢人每以故相传。元公试向询无极，不语只消抺去圈。"}