{"id":"845318","title":"浣溪沙 新秋偶拈","dynasty":"清末民国初","author":"潘榕","text":"半日偷闲趁放衙。还家习静远嚣哗。园亭虽小趣偏赊。听雨残留荷芰叶，媚秋娇爱海棠花。浅红深碧漾窗纱。疏竹幽兰点缀工。莫嫌萧瑟怅西风。霜篱醉到雁来红。待看黄花耘老圃，初开丹桂簇芳丛。春光秋色一般同。才下湘帘又上钩。夕阳庭院晚天秋。催添诗思入茶瓯。旧梦易醒人易老，新凉初逗暑初收。年华水样去悠悠。记得翩翩昔日狂。而今憔悴旧潘郎。冶游情事渐都忘。苦比莲心惟自觉，甘回蔗尾妄思尝。百年身世几沧桑。"}