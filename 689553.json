{"id":"689553","title":"观史黄门莲叶砚有感","dynasty":"明","author":"吴俨","text":"石莲不信世人栽，太华峰移一瓣来。高洁岂为盛酒器，坚贞长傍读书台。纵然剥落伤全璧，犹胜沈埋卧绿苔。寄语黄门好收护，玉函珍重莫频开。一叶芙蕖翰墨香，百年故物藉珍藏。换鹅人去遗书在，瘗鹤铭存旧迹亡。承露尚堪毛颖饮，含污不怪客卿狂。皂囊疏草常咨尔，未敢淹留在玉堂。"}