{"id":"51946","title":"入沛·落日遍草色","dynasty":"明代","author":"徐祯卿","text":"落日遍草色，游子入沛乡。如何缅兹土，能令心慨慷。道逢守津吏，问客来何方。一为陈风俗，三叹久徬徨。前者贰尹家，会客具酒浆。遣吏出市物，吏私入己囊。尹讯卑以纾，吏言伉以张。回身赴入河，尹慑亲扶将。矫矫鸷悍气，重忿复轻亡。由来英雄气，傥荡出芒砀。予听此言立，侧想《大风》章。抚剑一为歌，春宇无精光。原野厉长飙，飞鸟不遑翔。瞿瞿蟋蟀叹，凄恻感陶唐。"}