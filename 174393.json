{"id":"174393","title":"泛舟各赋·名园春信来","dynasty":"宋代","author":"郭印","text":"名园春信来，冷眼思一窥。吏文巧束缚，颖脱乃不羁。兴发勇欲往，壮士先登埤。但得一樽乐，岂论官职卑。况兹横清流，适然副心期。梅梢出翠竹，照水两猗猗。野航转澄碧，小雨斜风吹。平生江海怀，是日慰渴饥。村迥孤烟处，林深幽鸟时。端疑是吴越，梦到身亦随。同游客靡恶，喜气回朝曦。醉倒不自惜，一叶忌倾欹。新诗许共赋，未唱心力疲。归来已陈迹，物理观盛衰。"}