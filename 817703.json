{"id":"817703","title":"清明与同学诸子登江亭","dynasty":"清末近现代初","author":"黄节","text":"禊事南海游，邈然谢士夫。独与二三子，清明陟城隅。含荑见高柳，刺水生新蒲。东风玄鸟来，万象咸昭苏。昔贤当此时，风咏怀舞雩。一鬯浩荡机，用祓旧染污。京城无澄川，有水皆沮洳。江亭稍清浅，大与山阴殊。春冰虽已泮，才没葭中莩。诸子歌沧浪，而我和于于。平生江海心，忽在弦诵馀。何时从坡公，南溪侣禽鱼。"}