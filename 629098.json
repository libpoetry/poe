{"id":"629098","title":"哭侄仲良","dynasty":"明","author":"李云龙","text":"自女有知来，及吾事女祖。嬉笑一堂中，与语复与处。及长弄柔翰，颇能作奇语。既与吾此流，吾亦朋友女。女喜我情欢，我悲女心苦。臣叔实不痴，知者或女许。方期各努力，与女共千古。恶风一夕来，凋我琼枝树。伯道尚无儿，奉倩竟殉妇。痛绝堂上人，我兄兮女父。盖棺事已定，头角总无据。犹冀死有知，得见吾父母。"}