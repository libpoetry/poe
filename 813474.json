{"id":"813474","title":"六和池阳咏雪次东坡韵","dynasty":"清","author":"李寄","text":"一夜西风雪满岩，棱棱天地气森严。黄河冰定连清济，赤甲山应混白盐。露指不堪寻败屦，山头无奈碍低檐。明朝拟上丰年颂，大剑长鎗避笔尖。好手天公应自誇，长空万里禦虬车。敲残宝月光成片，关倒银河浪作花。贾岛吟肩徒有骨，袁安僵卧并无家。近来诗律精严甚，莫怪人呼王夜叉。"}