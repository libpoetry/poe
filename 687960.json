{"id":"687960","title":"游飞水潭与诸子同赋限韵","dynasty":"明","author":"成鹫","text":"病躯未去心先去，筋力无加却有加。七尺乌藤伴形影，一条白练入烟霞。灵湫镇日倾盆雨，顽石当阳散宝花。莫道银河隔尘世，迷津何处不通槎。山色溪声无远近，林光潭影互交加。密云触石成疏雨，孤鹭迎风散落霞。坐久三衣疑浣雪，凭高双眼易生花。青猿也羡临渊乐，隔水呼儿上断槎。"}