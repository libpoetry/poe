{"id":"1115277","title":"谢淮东漕虞寿老宝文察院寄诗二首","dynasty":"宋","author":"杨万里","text":"诗吸三江捲五湖，彫琼为句字为珠。前身谢守吟澄练，今代世南行秘书。獬豸峨冠久尘醭，星辰听履即须臾。夜来飞入东园去，梦里分明觉后虚。鹓行接翼复分襟，酒病诗愁老不禁。十载江湖千里月，一生金石两知心。悼亡君有安仁戚，归隐侬为梁父吟。早晚故人天上去，未应廊庙忘山林。"}