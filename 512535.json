{"id":"512535","title":"夜登千人石有序","dynasty":"明","author":"沈周","text":"一山有此座，胜处无胜此。群类尽硗出，夷旷特如砥。其脚插灵湫，敷霞面深紫。我谓玛瑙坡，但是名差美。城中士与女，数到不知几。列酒即为席，歌舞日諠市。今我作夜游，千载当隗始。澄怀示清逸，瓶罍真足耻。亦莫费秉烛，步月良可喜。月皎光泼地，措足畏踏水。所广无百步，旋绕千步起。一步照一影，千影千人比。一我欲该千，其意亦妄矣。譬佛现千界，出自一毫耳。及爱林木杪，玲珑殿阁倚。僧窗或映红，总在蛛网里。阒阒万响灭，独度跫然履。恐有窃观人，明朝以仙拟。"}