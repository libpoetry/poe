{"id":"601395","title":"七言古风答冼霁寰","dynasty":"明","author":"何其伟","text":"贲禺高士逸且豪，少小怀寄佩宝刀。张眸直瞰四海外，壮志常欲扬风涛。空群婹袅千金彦，万里霜蹄俱踏遍。紫气每从蹀躞生，遥望吴门悬匹练。驰策京华不记年，五陵题遍尽惊筵。何人不羡荆卿壮，何处不誇剧孟贤。君今倦游翻欲息，归向鹏山戢羽翊。风度萧疏雅不群，胸吐灵文众辟易。孤标高谊迥相闻，丽藻飞传绚五云。悠悠未识荆州面，恋恋神交诧见君。神交恋恋相致慕，跧伏丘樊隔烟雾。令君见我当解颐，我若逢君美无度。英雄意气在忘形，见或不如不见情。君不见古人尚友先哲神孚契，又不见刎颈论心世所轻。与君定交托毫素，报以巴言通情愫。千载词盟日月悬，金兰臭味联新故。"}