{"id":"1083499","title":"读王建射虎行","dynasty":"宋","author":"范浚","text":"我读射虎行，感概兴长叹。官羌射虎得虎难，山下远立常空还。惜留猛虎著山里，射杀顾恐终身闲。有如边将图偷安，遵养时赋容其奸。翻愁努力尽高鸟，良弓挂壁无由弯。君不见刘巨容高千里，留贼自资媒富贵，恐贼尽诛身不利。坐令屈律裹头人，横暴九州狂螫噬。嗟嗟忠臣心不移，受刀摩颈甘如饴。纷纷血刃勇不顾，一死未谢君王知。官军壮志吞蛮夷，匈奴不灭宁家为。相公誓欲平淮西，慨言贼在归无期。霍公裴公今已矣，我吟射虎徒歔欷。"}