{"id":"740633","title":"九月十三日约王怀祖史文量陈梅岑何数峰及侄玉川为西山之游","dynasty":"清","author":"朱筠","text":"凉风吹萚萚，万片落何忍。天香在其中，落悲华又稹。独我闭门观，妙理阅无尽。西山翠峨峨，邀客发连轸。载者双玉人，蓬发泣云鬒。吾家亦有驹，骏足絓轴靷。日宜纵之游，相索气凄紧。山中客素衣，涕辍领远引。我更王生俱，先后出郊畛。此游信清绝，秋意刻肝肾。寒流经卢沟，日色淡嶾嶙。土囊一折去，翠嶂排腭慭。吾徒亦何嗜，尘想暂泯泯。入夜山月空，心旷无一窘。拥衾茅舍间，寒吷或闻龂。"}