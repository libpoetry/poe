{"id":"1068011","title":"题伯时所画邵平种瓜图","dynasty":"宋","author":"李彭","text":"邵平汤沐故千户，解组投林如脱兔。勒铭鼎鼐属伊人，我方荷锄斸烟雨。瓜田钩带盖阡陌，大者轮囷细旁午。殽函设险吾何补，日日青门自成趣。槿篱半破复牵萝，夕霏晼晚留疏树。娟然翠气出眉妩，喜得斯人慰迟暮。剧谈欲写块磊胸，尚恐轩昂作庄语。画师纷纷安足数，对此令人重豪素。阳陵公子傲雪林，洒落由来足风露。自言购取倾家赀，柴桑要伴归来赋。两郎后先千载馀，粉墨相追叶风度。悬之素壁足丘壑，噭噭猿啼起寒雾。"}