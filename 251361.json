{"id":"251361","title":"贺新凉·四十初度","dynasty":"现代","author":"汪岳尊","text":"四十犹如此。空辜负、戎马壮怀，林泉幽思。与世浮沉难自拔，太息年芳弹指。又一叶、秋风将起。点检多情惟月色，喜浸人、依旧桐阴里。昨既望，今新霁。兽蹄半践中原矣。问彼苍、何为梦梦，不张正义。信是人间唯铁血，要重自强大计。听前线、方传胜利。怕说猪肥还马瘦，漫新亭、浪洒书生泪。雪国耻，修家祭。"}