{"id":"644798","title":"次危纪善五十韵倍成千字献蜀王","dynasty":"明","author":"方孝孺","text":"历数归真主，皇威定八荒。奉天颁正朔，截海统封疆。建国遵姚姒，贻谋鄙晋唐。德星临井络，全蜀仰贤王。白日开金殿，红云绽绣裳。舆图文献域，城阙武担阳。地秀多才彦，田腴足稻梁。十年藩辅重，万里幅员长。南土通滇?，东陲带沔湘。周封元过楚，禹贡旧称梁。盛德超中古，高名冠四方。擎天为柱石，瑞世比鸾凰。禦众枢机简，临朝礼貌庄。正冠居便座，决事处斋房。实践循?矩，精思入混茫。小臣名尽记，直士谏无妨。该博尤知要，英明匪过刚。群书陪几席，前哲俨羔墙。旦奭宜方驾，间平合侍傍。事神孚肸蚃，钦圣祝穹苍。讲学心无逸，忧民意不忘。陈经黄閤老，问俗白髯郎。不泄亲毛颖，知微却杜康。青云随鹤驾，紫绶列鹓行。汉代?模大，周官法制详。懿亲思鲁卫，洪业重高光。师古人为鉴，存心礼自防。不知千乘贵，惟恐一夫伤。饿殍虞填壑，流民闵陷羌。冰缣赎贱颖，玉粒饫饥肠。但欲赒黎庶，宁辞罄积仓。分曹具饘粥，随处集羸尪。有嗿群声沸，相携蹇步蹡。胥靡无横夭，盗贼耻相攘。恩出蠲租令，欢腾施药坊。婴孩颁谷养，胔骼赐棺藏。故老偏优礼，先贤尽表章。中兴想刘葛，佐运念关张。拟植千寻柏，还栽八百桑。庙堂新䆳宇，剑履列长廊。杜屋重轮奂，花溪顿炜煌。齐名图至白，接武配苏黄。善政俱脩举，仁声远播扬。校人驯柙虎，膳宰纵河鲂。要使天心顺，宁教物命戕。至诚通造化，惠泽及飞翔。渊懿真堪述，谦恭莫肯当。崇儒先五教，建极重三纲。开馆延耆艾，隆师锡篚筐。衣冠仪秩秩，弦诵韵洋洋。执业诸生众，求书使者忙。九流分插架，万卷载连樯。乐善人心悦，无为国本强。虚怀臻圣域，骋步领文场。挥翰银钩活，摛辞玉佩锵。鼎彝皆国器，兰桂本天香。观妙言逾富，研精食靡遑。日惟亲孔孟，性不惑姬姜。轸念穷边地，垂情健卒粮。抚身无冻馁，遇敌必腾骧。解语疏鹦鹉，长鸣叹骕骦。劭农兴耒耜，宽法绝桁杨。当代真希遇，前王或未尝。泰山高莫并，瀛海浩难航。麟趾耽经史，龙衣佩瑀璜。笑谈温玉色，追琢灿金相。肃挹尊贤傅，端居唤小珰。已能通鲁语，正可齿虞庠。玉树连枝秀，琼葩奕叶芳。骨奇瞻日角，派近识天潢。举措存宽厚，蒐罗必俊良。聚贤频设醴，宝训旧明堂。末学逢昭代，平生服令望。承颜初见日，屈指九经霜。术类千金帚，荣过七宝床。敢期莲作炬，每饮蔗为浆。身贱思疑病，言高点类狂。汗颜趍紫闼，驰梦落沧浪。心怯恩波阔，人誇宠数彰。赐衣频局舛，前席屡徬徨。授简安能赋，开筵特命觞。偶同华屋燕，徒饱大官羊。雅句褒弥重，微躯感莫量。联篇舒锦绮，一字重琳琅。忆昔忧居垩，陈情诉陟冈。奎文昭孝行，宰木发光芒。宠异兼存殁，风声别否臧。望林抡杞梓，占斗拔干将。知己恩偏渥，希贤德甚凉。何由酬覆载，深幸觌颙昂。喜见皇家盛，从知世运昌。弓戈藏府库，道德固金汤。政教依仁宅，询谋远智囊。朝廷存镇重，夷狄敢飞扬。诚可回天地，心能恊雨旸。群生蒙长养，百谷屡丰穰。人杰生皋摰，邦基过夏商。九重延祚胤，百世受祯祥。磐石安宗社，山河拱帝乡。孤忠深伫望，恭巳赞吾皇。"}