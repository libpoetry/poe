{"id":"274965","title":"宋谢叠山先生遗琴武林吴氏得之绘图传示为之作歌","dynasty":"清代","author":"李兆洛","text":"东山桐，西山梓。上枝蟠青云，下枝拂流水。雷轰雹击野火烧，裂骨穿肤半生死。谁从大壑阴，采制为鸣琴。孤丝寡珥縆断脊，中有清霜烈日之明心。天荒地老陵谷变，此骨不与金石同销沈。可怜文信国，闻道遗琴欲沦没。亦有汪水云，当时挥手凌青雯。如何尚有一片乾净土，埋此三尺四寸枯桐根。粗具腭与龈，安辨蛇蚹纹。漆文土花所不蚀，叠山两字分明存。先生身似摩霄鹄，燕市从容一瓯粥。掀髯抵几已无成，茶坂麻衣空恸哭。当其横膝时，含情再三弹。初为《梁父吟》，后作《齐女叹》。世无钟期莫为赏，海天何处寻成连。先生此时与谁语，琴兮琴兮吾与汝。先生可逝琴不亡，十三之徽一一吐焰直与箕尾争光芒。此琴非桐亦非梓，铭非铭兮字非字。黏著苌弘血一腔，意亿劫灰飞不起。吴氏为此图，望古意有余。我思此琴不可见，展图忽忽生嗟吁。谁招朱鸟挥残泪，敲碎西台竹如意。"}