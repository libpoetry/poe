{"id":"688919","title":"春日载酒同诸子过友人赏牡丹四首","dynasty":"明","author":"何吾驺","text":"国色新倾姊妹行，全欺残雪寿阳妆。石家绛蜡犹堪剪，卜夜千杯醉不妨。迥秀重台夺世姿，含黄镂绛更离奇。携觞欲傍枝头问，十斛明珠买向谁。日南分赋牡丹频，似谱丹青更写真。今日同君花底醉，隔纱愁杀李夫人。千古名花索解稀，清平赋后是还非。沈香怅绝同飞燕，肯信花王拟阿妃。"}