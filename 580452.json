{"id":"580452","title":"君子有所思行","dynasty":"明","author":"江源","text":"肃驾来京畿，纵观何巍巍。甲第逼云汉，青楼敞朱扉。公卿耀金紫，游侠誇轻肥。铜台贮歌舞，金谷富台池。千金易骏马，百斛买名姬。欢乐靡纪极，准拟千龄期。年貌岂长在，白日亦易驰。荣华会当歌，零落归山陂。前日歌舞地，今日生蒺藜。运固有崇替，谁当监兴衰。卓哉君子徒，三思固其宜。持满慎倾覆，居丰思谯卑。"}