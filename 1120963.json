{"id":"1120963","title":"和郡守彭吏部按视湖亭凡二首","dynasty":"宋","author":"周锷","text":"使君风味压荆州，每为吾民乐更忧。锦里篇章推唱首，浣溪光景促遨头。行春预约花攲帽，把酒方欣雪点裘。岳史年来惭吏隐，扳舆时得从公游。双虹倒影上檐楹，碧水澄空一镜明。野草闲花无限趣，短藜幽榜不胜情。已知风月随人意，聊为湖山载酒行。却讶锦囊赓梦草，坐令诗兴绕寰瀛。"}