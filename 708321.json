{"id":"708321","title":"薄幸  春明寄忆","dynasty":"明末清初","author":"龚鼎孳","text":"粉城春市。系马惯、谁家荡子。别袖意、菱花偷见，蓦地锦帘千里。照小窗、双蒂银蟾，深怜密唤曾如此。有腻玉轻钩，翠云浓绕，芳梦黏人难起。数不尽、同心咒。休算作、冶游驱使。怕金铃声瘦，青骢天远，倚楼肠断斜阳里。晚香横儿。对真真、暗嘱情场，不负鸾钗紫。鸳裯凤绶，端值龙沙一死。"}