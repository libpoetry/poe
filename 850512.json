{"id":"850512","title":"发光山","dynasty":"宋","author":"孔武仲","text":"摇摇春霜草头白，冰如龙蛇当辙迹。天开日丽非偶然，昨夜满山明月色。忆昨北走关山中，下坂还登百千尺。狂风虚霰何可当，破碎貂狐作巾帻。今朝驿道千里平，而况六幕俱空明。昔何艰险此何易，付予荣枯岂天意。人心既好马亦骄，腾缰齧辔鸣萧萧。我今亦复歌且谣，惠相好者同游遨。相与驰君之乐郊，从此不嗟冲涉劳。"}