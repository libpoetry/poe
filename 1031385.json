{"id":"1031385","title":"送安思正之蜀","dynasty":"宋","author":"蔡襄","text":"贱者易屈志，少年多直情。子独修节行，爱护如目精。辛勤走铨省，历岁才点名。舍居在穷巷，门户面西城。妻孥愁屡空，独尔心无营。驱骡从僮仆，间或造予庭。是时杨叔武，相值极驩诚。妙言发潜蓄，远意倍幽萌。羞谀刺俗子，指急条边兵。过从岂云厌，时节忽峥嵘。叔武守岳阳，别去方行行。子今复之蜀，蜀道天险并。橐中无一钱，剑外几百程。春风卷地来，凡草犹奋荣。如何使之人，憔悴气与形。内富在乎我，外穷系于生。此事久已判，努力敦诚明。吾友黄君度，实乃浮其声。子往从之游，切磨固相成。"}