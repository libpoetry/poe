{"id":"1058341","title":"春日杂兴十五首 其十二","dynasty":"宋","author":"华镇","text":"江梅灿瑶琨，绪风未成和。红药簇云锦，韶光已蹉跎。腊寒苦难任，秋阳暴如何。宁知桃李树，乘春蔚婆娑。二月艳阳天，两京佳丽多。五陵浮瑞气，三州翻绿波。宫槐出华阙，御柳夹银河。玄鸟杂飞舞，黄鹂竞鸣歌。芳蹊展平练，繁艳簇香罗。浥露笑金谷，迎风媚铜驼。落英纵纷纷，珍实已峨峨。莫讶潘河阳，盈城意靡他。"}