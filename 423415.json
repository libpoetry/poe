{"id":"423415","title":"寄李仙根参政","dynasty":"近现代","author":"李洸","text":"削迹邈荒坰，姓字久埋没。斜日鸣孤蒲，思君两轸结。海上蜃为楼，楼前山吐月。怀此足览眺，游思遂激发。君有才如江，万态供荡决。君有气如虹，忠愤不可遏。昔当开国际，艰难独磐折。星霜凋两鬓，南北合一彻。丑虏肆鲸吞，山河成割裂。陇蜀载驰驱，秣陵见风骨。文章虽小技，自写肠内热。吉人辞尚寡，多言气恐苶。谋国与谋篇，存诚两横绝。黄州感流亡，杜陵垂老别。我生值丧乱，三叹涕欲雪。煌煌七哀诗，?王等滕薛。偶获闻绪论，如聆广长舌。君诗系兴亡，忧患众甫阅。穷冬瀰瑾户，念友茹饥渴。长谣与君同，庶几叙契阔。"}