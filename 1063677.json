{"id":"1063677","title":"游南岳福严寺","dynasty":"宋","author":"释德洪","text":"生计居然成脱略，投老南来看衡岳。禹溪久留困霖雨，低摧闷若剪翎鹤。朝来南寻度坡垄，针水秧齐鸟声乐。风光融融一都会，鬼祠雄深抱山脚。梯空延缘止巉绝，瘦策扶衰意超豁。拂云苍杉杂锦石，紫藤绿蔓相连络。石桥下视隔人世，但觉岚光翠如泼。亭泓无波自绀碧，涧草有香空错莫。忽惊梵宇堕林梢，宝势飞翔照深壑。攲斜万础盘苍崖，十步一楼五步阁。冰柱琼窗不知数，旒苏一一垂帘箔。犀颅道人相笑迎，冰雪形容无住著。午梵清圆林叶动，天花细雨无时落。凭高且复息疲颈，心清别殿鸣风铎。云开千里上眉睫，吴楚江山见浓薄。?阇如有女正色，春不洗妆秋拂掠。紫盖颀然似矜妒，半出晴烟翠棱抹。永怀堂堂武津老，天骨开张耳重郭。三生来游等儿戏，灵山一会俨如昨。他年遗迹旧岩下，拴索犹存众惊愕。解云此山增智力，鹏飞天风转羊角。江西驹儿快腾踏，青原麒麟亦超卓。折足铛中过一生，野蔬数根陈五合。故庵遗塔尚依然，行诵神交付冥漠。影不出山岂难事，准拟茅斋就林缚。退之南迁曾过此，好语誇词杂嘲噱。自谓忠诚动岳灵，望碑字字犹精确。但馀佳处不可状，浪秃霜毫秋色阔。东坡唾笑成文章，山川胜处多奇作。暮年亦为儋耳游，不一过山山愧怍。为君试将说禅口，掉头长吟拥山衲。心胸便欲捏荒怪，落纸雷搥散风雹。要将杰句酬佳景，未怕山容作颦頞。"}