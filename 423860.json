{"id":"423860","title":"湘月·送共庵并祝浪公王亚庵诸同志","dynasty":"近现代","author":"秦力山","text":"大千人海，问前途何处，容君系马。且向风尘暂奔走，且自放怀姚冶。地媪酣眠，天公沉醉，哀怨无须写。痴心如此，天涯谁复知者。此去幸有同心，英雄三五，有臂堪同把。都是龙华香案吏，不在古人之下。醉便餔糟，浊还濯足，莫问戎和夏。大都尔尔，休将热泪轻洒。"}