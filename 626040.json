{"id":"626040","title":"谒忠孝祠","dynasty":"明","author":"黎粤俊","text":"巨节今弥显，孤忠久益光。昔年藏雾豹，此日仰星凰。五泄曾闻筮，三徵始促装。荐函缘大老，特简自高皇。赵岛蜃为气，韩溪鳄更张。欲凭行省略，因遣尚书郎。携手躬单舸，之官锦一囊。炎峰消瘴疠，潮海净烟霜。转旆增江浒，罗舟海寇狂。但能持阚虎，未即殪妖狼。血遂销为碧，天谁问彼苍。气淩文相凛，儿迥卞家行。骂贼宁甘死，哀亲孰返丧。抱尸终裹革，舁榇遂还乡。涕泗长辞辟，耘耕竟守疆。芳踪留相水，遗像肃宫墙。椒实宜蕃衍，荪枝尽发杨。云仍开丽藻，文武裕青箱。帝锡山河重，人咸孔孟方。征蛮劳斧钺，谒祖奉圭璋。拭泪空盈把，题诗识不忘。故林贻父老，下里效箪浆。况复中丞节，重来百粤棠。星辰高北极，雨露遍南荒。屡饰碑前碣，堪誇笏满床。新祠饶水木，旧史播琳琅。伏腊村翁走，春秋国典彰。松楸馀俎豆，忠孝在蒸尝。景仰兴顽懦，瞻依想鍊钢。精灵真可溯，白马恍洋洋。"}