{"id":"800656","title":"雪后送殷介持归疁城","dynasty":"清","author":"谢方琦","text":"朔风萧萧林竹折，晓来门外千山雪。有客淹留阳羡城，愁听旅馆鸡声咽。仲文儒雅旧知名，漂泊江湖百感生。故园东归岁云暮，断冰寒月他乡路。村桥早发行人稀，冻浦舟横不敢渡。朱门重裘被僮仆，文章不救穷途哭。短衣冲雪君毋悲，寒士何当谢荒谷。君不见少陵广厦空高歌，江上秋风卷茅屋。"}