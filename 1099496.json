{"id":"1099496","title":"钱塘潮歌送吴子才赴礼部","dynasty":"宋","author":"严羽","text":"海潮之来自古昔，天下诡观称钱塘。东南王气实在此，势与造化为低昂。观其映日始一线，何处群鹭纷然翔。渐闻鼓声震原野，疑是三军嚣阵行。银城天际忽过眼，卷蹴厚地何仓皇。馀波已去洒月窟，怒气犹自吹扶桑。百川倒流号呼汹，天吴河伯神皆竦。海上长人出水惊，巨鳌辟易三山动。广陵之涛安可比，吴客雄誇徒为尔。请君看此凭江楼，载酒无劳棹小舟。湖上百花春荡目，笙箫聒我非清游。洪涛万里壮可吞，笔底飒飒洪涛奔。愿持忠愤愬明主，一第于君何足论。钱塘日边云气多，君之行兮莫蹉跎。教人临期奈别何，赠君钱塘海潮歌。"}