{"id":"621704","title":"崩岸","dynasty":"明","author":"郭之奇","text":"崩岸怯随波，惊涛日就涌。所居远其安，千年劳奔汹。绿草亦何辜，漂流频接踵。沓浪竞突吞，难恃春风宠。披靡蹙洄舠，短樯慄以悚。寸进从弱丝，迟迟相立拱。递来不一形，化变于焉总。中有至理存，鬼神不敢奉。博厚深地力，于兹觇厥勇。变乃得其常，不泄先不壅。聚散漠无端，通气为任重。微分广大情，位此当倥偬。是亦坎坤门，示我于静动。"}