{"id":"1216618","title":"赠吴士桑饶","dynasty":"元","author":"张翥","text":"吴兴一士气貌醇，儒冠落魄甘长贫。医家诸书总贯穿，有病有药即与人。山中僦屋不肯出，苦厌城市多嚣尘。得钱沽酒饮即醉，指点富贵如浮云。时来西湖住几日，所宿随夜餐随晨。过门与我谈抵掌，百无一伪皆天真。疾恶如雠每愤激，正坐时命遭其屯。人生除贫贫则已，五鬼到此安能神。天以清名补寒饿，昔之隐者人皆闻。圣贤法则吾岂敢，乡里小儿安足云。况君能医当济世，未叹行路常踆踆。伸眉一笑索我别，北风吹雪来缤纷。溪畔无钱附归去，垂橐不管妻子嗔。青山白石大自在，且复挂子头上巾。江湖多芦识者少，岁晚远游须待春。君不见舍中之长眼眦肉，岂解善事长桑君。"}