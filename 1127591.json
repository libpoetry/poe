{"id":"1127591","title":"拟田园乐","dynasty":"宋","author":"彭汝砺","text":"买田何须近郭，作屋却要依山。青松共我终始，白鸟随人往还。春酒家家初熟，春花处处光辉。看花更携酒去，酒醉却插花归。步月溪头置酒，野草不妨醉眠。百岁独多暇日，万家共乐丰年。山色依云闇淡，溪声漱玉玲珑。孤笛醉吹明月，扁舟卧钓秋风。霜寒禾黍初熟，日落牛羊自归。乐事须还田舍，浮名不入柴扉。稚子骑牛横笛，老翁置酒高歌。算来人生有几，莫问世事如何。"}