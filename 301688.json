{"id":"301688","title":"梦芙蓉·题隋董美人志。志署开皇十七年，为蜀王秀悼其宫人之作","dynasty":"现代","author":"冯开","text":"年芳沈梦绮。有凝云空白，掌中飘坠。片琼寒色，零落剩幽翠。瘗花铭帝子。余芬犹缀彤史。石墨缠绵，看中央四角，无尽断肠意。想见扶鬟乍起。舆疾悤悤，一夕春红碎。佩环归否，魂散杜鹃外。断弦难再理。千琴枉费清制。浅印苕华，将重泉密爱，消与故年泪。"}