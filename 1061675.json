{"id":"1061675","title":"读陶渊明集","dynasty":"宋","author":"慕容彦逢","text":"晋末何所似，波心跃长鲸。生民畏扰攘，蹙頞视欃枪。渊明当此时，弃爵务躬耕。葛巾漉家酎，杯乾壶再倾。恢然聊寄傲，无心事将迎。眼底不足语，笔下漫摅情。襟怀有佳趣，落纸字字清。有如碎寒冰，贮之琉璃罃。又如湛秋水，含兹霜月明。秀气如可掬，妙理不可名。辞中有馀意，此致尤更精。班豪诚可厌，曹侈无足评。斯文孰比拟，诵之清风生。"}