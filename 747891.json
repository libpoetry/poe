{"id":"747891","title":"罗苏溪前辈赠石溪上人画幅","dynasty":"清","author":"何绍基","text":"苦瓜之前雪个后，吾乡画禅来石溪。直从幽异入坚浑，与两佛子殊町畦。云游日被洞壑裹，笔落能使狌鼯啼。此幅著意更深远，烟雨一黑天为黳。荒荒水光树不辨，黯黯苔气云含凄。入佛入魔信有此，湘君山鬼群来栖。蒙君持赠副所愿，既到画处心沈迷。挂壁两日侧卧视，傍偟悚仄不能携。"}