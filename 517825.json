{"id":"517825","title":"戊申对雪述怀八十韵","dynasty":"明","author":"黄淮","text":"屏翳驱云合，玄冥剪水成。先容方集霰，次第渐飞霙。正及初阳启，仍看六出呈。平铺疑傅粉，密洒讶飘璚。扑槛花无艳，行沙蟹有声。悠扬相上下，来去解纵横。透隙尤奇绝，随风任使令。素虬鳞甲动，缟鹤羽毛轻。竹压翻嫌重，松埋更觉清。楼台银作砌，城阙玉为京。檐溜瑶簪坠，池冰宝鉴明。馀辉摇翠箔，皓彩炫金茎。远睹迷珂佩，微消镂水晶。冈峦忘险易，稼穑兆丰盈。穴润虫还蛰，巢平鸟自争。严凝须应候，忻戚每殊情。剡曲扁舟泛，孤山短策行。浅斟围绣縠，僵卧掩柴荆。柳絮诗才就，龙团茗旋烹。映光勤夜诵，破敌遂宵征。历历前人迹，遥遥后世名。追攀增慨叹，优劣复谁评。顾我犹匏系，徂年倏电倾。省躬诸感集，怀旧乱愁婴。乡曲閒居日，江山暮雪晴。登楼舒远目，卷幔傍前楹。万瓦鱼鳞矗，群峰玉柱擎。梅梢难辨色，鸥鸟谩寻盟。渐扫通苔径，馀飘拂采甍。开筵毡作帐，禦冷酒为城。味美新烧笋，香浮旋剖橙。蛎房兼炙蟹，菰米胜炊粳。煨芋烟凝突，调齑浪跃铛。歌喉无党妓，坐客总阴鉴。难买千金笑，宁辞百罚觥。追欢多缱绻，扶醉强支撑。险韵频搜句，长吟当解酲。当轩挥兔颖，呵冻染陶泓。振步登词苑，联班总国桢。辞章期黼黻，华采耀簪缨。古道存风雅，周官重列卿。讨论紬石室，奏对迩延英。共羡时逢泰，私惟业未精。珠呈惭瓦砾，缶击愧韶韺。黾勉遵驱策，操持慎准衡。宠恩恒眷遇，赉予日交并。视草仍多暇，飏言许载赓。重裀供坐稳，文锦赐衣荣。兽炭炉添燄，羊羔蜜和饧。雕盘金鲫鲙，犀箸紫驼羹。莲炬光生席，黄封酒在罂。仙音飘律吕，清馥播兰蘅。和协銮谐御，从容禄代耕。入朝先晓漏，退直烂长庚。欢浃阳春暖，身跻寿域亨。岂知寒凛冽，转觉气峥嵘。未效涓埃报，良深犬马诚。负愆怜陆续，求贷忆缇萦。延首云霄远，离群鄙吝萌。秋违南浦雁，春隔上林莺。衰鬓看频改，穷冬已屡更。鸱蹲聊假息，猬缩澹无营。书籍从抛弃，宾朋绝送迎。静便依管榻，思苦对韩檠。衣敝缁尘积，衾单旅梦惊。侵肤俄起粟，砭骨利摧兵。尤厌多骄黠，攻求集蚋虻。自伤缘失坠，谁复较奇赢。空诧怀如海，何由饮似鲸。萧条悲暮景，落魄误浮生。迹拟风中叶，心同仗外旌。迟回安定分，坎?昧前程。黄耳难传信，斑衣尚在籯。思亲嗟靡及，恋阙未遑宁。恭喜瞻三白，行当冀一鸣。敢辞筋力倦，幸际泰阶平。德教覃遐俗，仁风洽庶氓。昊穹隆祐命，坤后荐嘉祯。授简还能赋，输忱愿可贞。晓晴遥北望，佳气绕蓬瀛。"}