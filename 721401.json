{"id":"721401","title":"张鄂山将归四明维舟珠江同过石公精舍因次前韵送之二首","dynasty":"明末清初","author":"陈恭尹","text":"共向东林觅远师，柳塘春色日迟迟。帆过野浦人将别，路到玄亭客自奇。茗宴已终谈未了，萍踪重会事难期。可能送子无新句，为语舟樯且勿移。瓣香聊为寄湖滨，孺子生刍未易陈。事往渐忧青史误，心存空有白头新。飞从天上宜千仞，老向尘中又一春。异日相逢论故旧，笠边须作下车人。"}