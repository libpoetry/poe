{"id":"1129590","title":"续东野铜斗歌送平江张都承","dynasty":"宋","author":"释居简","text":"拊斗答虚籁，和寡嗤笑多。得时朱离淫，苟合终不和。悠然得遗响，如得金叵罗。还汝金叵罗，听我铜斗歌。老我名铜斗，可糁亦可糜。旦旦数瓶粟，不饱亭午饥。层冰十万钱，剖蚌黳鬓丝。宏功厚斯享，毋使宏功隳。斗也贱者事，拊击谐吟讴。吟成襦裤歌，谓尹当借留。尹如黄颍川，又似韦苏州。重临亦不恶，领略沧江鸥。"}