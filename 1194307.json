{"id":"1194307","title":"江城子","dynasty":"唐","author":"张泌","text":"碧阑干外小中庭，雨初晴，晓莺声。飞絮落花，时节近清明。睡起卷帘无一事，匀面了，没心情。浣花溪上见卿卿，脸波秋水明，黛眉轻。绿云高绾，金簇小蜻蜓。好是问他来得么，和笑道，莫多情。窄罗衫子薄罗裙，小腰身，晚妆新。每到花时，长是不宜春。蚤是自家无气力，更被你，恶怜人。"}