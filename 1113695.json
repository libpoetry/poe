{"id":"1113695","title":"次韵四首寄德基兼呈侍郎公","dynasty":"宋","author":"李处权","text":"溪流暴雨涨江同，咫尺西邻信不通。衰朽怕看青镜里，笑谈犹近翠屏中。侍郎客到无苛礼，教授诗来有古风。五载皇皇无税驾，我途正似阮生穷。蒙尘天子尚戎衣，南国旌旗正伐鼙。国士伤时多刺怨，王官失路有悲啼。似闻叔向方图晋，亦报夷吾未去齐。易地皆然心寸折，钓竿吾欲老磻溪。书文车轨几时同，诸道惟闻羽檄通。岂较北南聊暂寓，若论贤圣且时中。门前杨柳方垂雨，溪上桃花尚舞风。谁见东山谢安石，命宾携妓兴何穷。紫凤天吴在短衣，乱来无日不鸣鼙。情随野鹤云间舞，梦绕城乌月下啼。但得交情如水淡，何须妇馔与眉齐。抱琴载酒明朝去，相送无劳过虎溪。"}