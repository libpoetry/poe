{"id":"433505","title":"杭州探梅历游超山西泠烟霞洞灵峰以中有万斛江南愁为韵","dynasty":"近现代","author":"黄浚","text":"寒勒意已骋，湖妍春易融。相将冰雪肠，言犯玻璃风。修途去蜿蜿，没此万竹中。悬知翠袖人，俟我溪桥东。空山晚吹香，松竹导清黝。思当如旸台，绣谷奄群有。寺门两亩花，宋树以石守。喧寂趣终殊，梅杏非夷丑。僧言兹山背，粲粲树十万。已违溪源途，一覕岂素愿。陈侯政自美，林翁记稍蔓。对花叹逝者，闵嘿有千恨。孤山最佳处，西泠数椽屋。玉妃靓临池，千蕊团簇簇。明妆出楼东，当赠珠一斛。矫揉亦自胜，风香溢岩腹。南峰临烟霞，胜与石屋双。不知珊瑚枝，何意亲僧窗。垂垂十年别，洞口今再逢。我鬓已辞玄，心犹思吸江。山寺閟深秀，迎门红最酣。看花揽泉石，甚肖归来庵。西山归无期，三岁淹江南。枝上双翠禽，为我鸣声韽。晚湖风愈峭，欲去慵拿舟。瞑目摹花光，餍此灵峰游。我爱临平路，苍烟生古愁。萼绿有同心，重来当探幽。"}