{"id":"662858","title":"撷蔬和甘泉韵","dynasty":"明","author":"刘麟","text":"我家旨蓄须遇霜，连根拾取无青黄。黄者初熟本时食，青入海沙成宿藏。道人齿决事可做，大官手拔不逾香。肥甘与此同一饱，底用形役令心忙。怜我初年负鼎俎，每持此味升岩廊。美芹自知堪献主，盐梅已见能兴商。一从弃置等葑菲，虾莱满船成独狂。百年饘粥无多瓮，顿消心火生清凉。"}