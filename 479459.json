{"id":"479459","title":"清夜游","dynasty":"明","author":"石宝","text":"宫夜泠泠月华白，娇骑踏空红堕雪。西园门外驮鼓声，十六院中乐齐发。杨郎萧郎各一席，千年啮臂宫娃泣。坐中谁是陈宣华，宝带犹拴绣同结。芰荷风柔酣酒霞，锦缯绷树啼双鸦。侍臣自舞王自歌，蜥蜴香销金缕纱。佛经仆射呼不起，梁燕才人竟冤死。潼门烽火照宫红，犹自心轻汉天子。龙舟翩翩蔽白日，醉拥笙歌南下疾。一声悲铎不堪听，至今江柳生愁色。"}