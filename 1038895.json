{"id":"1038895","title":"和永叔琅邪山庶子泉阳冰石篆诗","dynasty":"宋","author":"苏舜钦","text":"一气破散万事起，独有篆籀含其真。周鼓秦山坏已久，下至唐室始有人。宗臣转注得天法，质虽浑厚气乃振。人间所存十数处，丰疏异体世共珍。其中琅邪石泉记，比之他法殊不伦。铁锁关连玉钩壮，曲处力可持万钧。复疑蛟虬植爪角，隐入翠壁蟠未伸。近来欲眼苦不赏，惟有风月时相亲。紫微仙人谪此守，此地胜绝旧喜闻。公馀往观领宾从，猎猎画隼摇青春。远休车骑步泉侧，酌泉爱篆移朝昏。挥弄潺湲玩点画，情通恍惚疑前身。作诗缄本远相寄，邀我共赋意甚勤。昨承见教久阁笔，压以大句尤难文。高风胜事日倾倒，安得身寄西飞云。"}