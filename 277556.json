{"id":"277556","title":"壶中天·题憬吾雨屋深镫图","dynasty":"现代","author":"沈泽棠","text":"米家小㡧，认三椽、老屋湿云吹皱。寂寞柴关人不到，听断隔江残漏。虚牖无眠，短檠有味，响滴茅龙透。濛濛望远，鬓眉照去依旧。恍惚佛火留青，渔篝闪碧，树里看如豆。中有苍茫怀古意，想见诗心都瘦。万籁俱沈，双花欲灺，冷景能消受。兴酣落笔，淋漓还羡高手。"}