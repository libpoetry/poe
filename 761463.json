{"id":"761463","title":"南浦 六月二十八日苇湾观荷同幼遐前辈","dynasty":"清","author":"况周颐","text":"幽路入花天，闹红深、恰共中仙乘兴。花外小红亭，无人到、亭外绿荫千顷。疏烟淡日，木兰愁绝馀香凝。惜起青黄憔悴叶，曾共袅婷窥影。无边香色年年，算鸳鸯、惯识枝交蒂并。年少冶游心，飘零后、禁得万蝉悽哽。欢娱谩省。碧云日暮颇黎冷。十二回阑肠断处，依约淩波来凭。"}