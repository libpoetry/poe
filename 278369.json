{"id":"278369","title":"内家娇·鹃红。杜鹃石叻红，嫁接本","dynasty":"现代","author":"沈轶刘","text":"洗髓炎溟，封烟上巳，朝采半消脂晕。桃涡褪后，眠损东风，媚颊添毫逾润。旧伴海棠渐老，新知将离休问。怕杜郎俊赏，重寻故事，仙姥犹靳。万恨。凭阑谁与论。谢豹怨红难认。化归魂无分。断肠苦雨江南，泪花盈寸。早被斜阳催起，一丝春绯偷酝。梦回处，绰约芳姿，枕痕侵晓微印。"}