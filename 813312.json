{"id":"813312","title":"避寇海上","dynasty":"清","author":"李长霞","text":"万里沧溟一望开，二劳山色晚崔嵬。天浮积气星辰动，潮蹴长风岛屿回。币岸妖氛宵更恶，孤城画角夜偏哀。那堪戎马纵横甚，可有官军入援来。清秋诸岛气萧森，漠漠风烟接太阴。沧海东浮云似墨，孤城北望火如林。怀居忽下危时泪，卜地空馀遁世心。极目惊涛无尽处，侧身西望一沾襟。"}