{"id":"432945","title":"寄存省弟武昌（二首）","dynasty":"近现代","author":"洪存恕","text":"等閒别我二千里，年少昂昂志有馀。不屑栖身藉竿牍，也应撑腹有诗书。车前奋臂螗宁幸，镜里看头虎不如。要识年来家食稳，菜根犹胜武昌鱼。九秋白日看云远，一夕青灯听雁孤。匝月书来如隔岁，寒天衣薄尚长途。才抛玉轴牙签去，能使长枪大戟无。眼底神州蛮触哄，男儿应惜好头颅。"}