{"id":"987366","title":"送刘养源游吴中","dynasty":"宋","author":"高斯得","text":"自我识松涧，于今二十年。譬彼鸿与虬，薄霄而栖川。忆昔初见时，予客刘养源。邂逅一相遇，松涧称其贤。蹇予久骚屑，养源亦萧然。携家辇毂下，炊玉斗万钱。贷粟监河侯，盖为生事牵。访予苕之滨，欲学东方先。率然集吴地，求汲松涧泉。予谓子往矣，辙鳞今复鲜。杜陵送李君，南入黔中天。应为汧公醉，剩操云峤篇。"}