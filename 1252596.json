{"id":"1252596","title":"题杨补之十梅 水","dynasty":"元末明初","author":"徐贲","text":"缥缈仙姝粉黛妍，静临寒碧照婵娟。冰肌亦是鲛房种，不独凌波有洛仙。瘦木成阴颤晚风，几随寒月上帘栊。横斜何处看偏好，只在清溪浅水中。新花的皪更玲珑，学弄芳妍小涧中。冻蝶寒蜂谩相妒，今年才得试春风。六出争如五出嘉，天孙姑射斗矜夸。总然玉质都相似，若论生香合让花。酒熟山家梦里逢，美人别去月明中。醉遗绿带无人拾，吹上花梢飏晓风。小店荒篱任意开，乱依丛棘半苍苔。春时料有何人折，多是匆匆驿使来。分得湘江数叶秋，偶因翠羽寄罗浮。相看莫说当年梦，二女多情自解愁。或随流水或随风，一片西飞一片东。何似得沾香额上，艳妆犹说寿阳宫。青丸颗颗叶间藏，雨绽微酸刺齿香。爱护莫教风摆落，墙头留取掷裴郎。"}