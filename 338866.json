{"id":"338866","title":"探春·小雨啼花","dynasty":"清代","author":"过春山","text":"小雨啼花，深烟怨柳，往事倩谁重诉。甃冷铜瓶，尘封玉镜，试问荒溪鸥鹭。说起那时恨，又恐怕、莺愁燕苦。醉馀一点閒情，立尽阑干凉露。残月三更南浦。想山鬼清游，木兰微赋。金碗生苔，漆灯无焰，应是不胜凄楚。叹一场春梦，长堤外、落红无数。记取明朝，莫上危楼高处。"}