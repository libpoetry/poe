{"id":"808042","title":"齐天乐 柝声","dynasty":"清","author":"杨芳灿","text":"是谁散打虾蟆鼓，声声恰环邻屋。逗破黄昏，敲残白晓，不管离人眠熟。跳珠撒菽。似玉虎牵丝，桐鱼呼粥。记否当场，筝琶滚遍六州曲。严城曾伴刁斗，正边烽夜警，急响相续。旧事心惊，长途耳倦，孤枕那禁枨触。更阑转促。又搀入寒鸡，数声咿喔。催堕镫花，背人红簌簌。"}