{"id":"1002051","title":"曾德礼墨梅竹篆隶皆精岁在己未示似墨梅酬价固非所吝会即赴官岭表度难自随还以授之副之古风","dynasty":"宋","author":"曾丰","text":"北枝顽顿如不仁，南枝警敏如有神。方当群有急归宿，忽自太无偷发春。画画清脩枝拔萃，点点精明花引类。幻尽岁寒姿者天，吾宗所幻天相似。溪边照水周逸民，檐下横窗晋诗人。胸次还馀墨外墨，笔端更写真中真。把南金报犹轻议，举赵璧归非厌嗜。只今随牒广之南，彼大庾山吾画笥。"}