{"id":"1092409","title":"送赣州守施司谏奉祠归吴兴","dynasty":"宋","author":"罗愿","text":"去国二千里，叱驭良已勤。到官一百日，啜菽念所欣。使君岂常流，早岁承华勋。螭首有故步，天香带馀熏。时清省谏纸，符竹亦再分。属者寇虽除，遗民尚惊尘。公来钤江右，喜气感三军。下担见施设，果苏彫瘵群。天姿夙已高，况复勇所闻。属县但期约，讼庭无放纷。村团不识吏，处处饱羹芹。生女戒勿怒，减输劝其耘。惠术颇次第，归心已乡枌。小子谬从师，颇尝侍朝曛。从容进逢掖，惨淡立红裙。中坐要娱客，所陈金石文。行装遂如此，何以充栋棼。人事与天意，嗟予岂须云。来携谏坡雨，去开崆山云。多公能摧刚，圣虑已策勋。行藏吾有命，所愿不忘君。"}