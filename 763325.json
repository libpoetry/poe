{"id":"763325","title":"沁园春 其二 想想园为坦夫题","dynasty":"清","author":"吴绮","text":"金谷楼空，玉津园废，恨满铜驼。记据梧南郭，赋成乌有，种花西圃，乡号无何。自为羲皇，不知魏晋，此事凭教春梦婆。苏门路，叹回车腹痛，吾又经过。翟家雀散空罗。生子谁如仲也多。向堂中听雨，徒怜载酒，湖边对月，还忆闻歌。旧业都非，故书犹在，若有人兮带女萝。仍长叹，慨当年结想，未遂岩阿。"}