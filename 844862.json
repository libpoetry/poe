{"id":"844862","title":"柳絮二首","dynasty":"清末民国初","author":"曹家达","text":"未似长条易折攀，旧痕摇荡满江关。寄愁北渚根难繫，已落南家梦不还。野气渐昏盘马路，游尘齐上望夫山。黄莺何事催春去，远送斜阳度水湾。亭亭脉脉太凄迷，碎擘春烟照曲溪。别意惊看来去迹，绮情难忏短长堤。风回歌扇初疑雪，雨湿芳心易化泥。懊恼吟成关塞远，况堪飘泊画楼西。"}