{"id":"1132245","title":"次韵李参政见遗生日","dynasty":"宋","author":"魏了翁","text":"六月不知暑，湖风涨晚林。凭阑追旧梦，驰驿寄新吟。出入三朝意，卷舒千古心。感余不暇懒，窗影午蟾侵。月暗书中色，霜彫镜里年。滔滔时易失，落落意难传。信己终违俗，随人谩辱先。输他南阁老，攲玉弄寒泉。幸有鹤山房，图书绕梦香。况惭闻道浅，何苦为人忙。五斗米非分，三间茅可长。何当重操几，同踏古松冈。"}