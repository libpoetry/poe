{"id":"561283","title":"再次 其一","dynasty":"明","author":"严嵩","text":"昔行湘江曲，万竹青琅玕。低枝荫水石，高叶拂云端。幸适心赏趣，宁辞行路难。漓波渺万里，桂岭郁千盘。风溪渡飒爽，云峤陟巑岏。会意辄縻驾，放歌或濡翰。形胜岂不美，但愧言词单。朅来故山住，两见白露漙。眷言怀魏阙，复此弹尘冠。休文自多病，刘琨故少欢。京国多贵游，闭门卧袁安。赠君湘川竹，贻我握中兰。兰流香气馥，竹凛清风寒。贞素各自保，精衷讵能殚。"}