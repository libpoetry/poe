{"id":"945634","title":"应吴伯秀县尉教鄞学求诗","dynasty":"宋","author":"陈著","text":"四明万丈崖，佳气蒸氤氲。融结固有在，特起谁如君。丹霄舞飞霞，青春蔼奇芬。目下开五色，剩把天香分。飘飖忽自得，盘薄蓬海滨。无复出岫想，傲睨黄埃尘。秋台挟明月，驱驰下东鄞。谈言邑庠旧，教事非易新。诗书堕寂寞，衿佩苟朝曛。欲借肤寸阴，化为无边春。胡为乎水雷，珍重经纶屯。何当自山川，流动志气神。扇之月旦评，推以天风轮。终然难卷藏，快睹本色真。词章要织组，手有锦绣纹。道义在培植，身为枝叶根。须知大造化，不问官卑尊。因思杜先生，如古王河汾。宙宇非不宽，乡里乃急亲。贤躅渐寥邈，凛凛哉斯文。吾为石云贺，亦以勉石云。"}