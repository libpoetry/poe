{"id":"521984","title":"吊钱慎庵太医用前寿诗韵","dynasty":"明","author":"顾清","text":"谓君不狂君竟狂，人间不住归山傍。七十八年驹隙光，高论久矣闻蒙庄。铅砂伏鼎夜光芒，无乃尸解遗冠裳。不然白云游帝乡，斑衣麻绖惨佪偟。奋飞恨不从云翔，向来寿斝今奠觞。痛君不见诸孙昌，君今神游何可量，上下四方与中央。吴山松柏夜有霜，君归来兮俨高堂。"}