{"id":"687965","title":"答报资旷老人见寄来韵","dynasty":"明","author":"成鹫","text":"闹市穷山两不宜，水边林下且随时。孤松过午亭阴转，顽石当门捷径移。乌兔盈亏忙里失，鱼龙潜跃静中知。大鹏飞上阎浮树，应笑鹪鹩老一枝。出世难兼入世宜，别山长忆住山时。潮因风力声偏壮，月逐舟行影不移。往事每逢前辈说，此心惟许大人知。他年得侍巾瓶去，堂下宁辞为折枝。境静人閒性所宜，住来遑问此何时。江山烟雨归名邈，今古晴阴互转移。兔径拓开迟客至，象王行处少人知。无情也解通消息，荔子先红向北枝。却缘懒惰得便宜，凿枘方圜不合时。心在蒲团无去住，身随茅屋任迁移。名山路近终须到，枯木花开未可知。天地喻来齐一指，何妨容我作骈枝。"}