{"id":"751728","title":"读顾亭林先生书感而作","dynasty":"清","author":"何家琪","text":"寸心天万世，六合清明开。风云积时代，日月相往来。地维隆西北，万里山横排。中突一华起，浑抱洪濛胎。河水昆仑顶，毕气吞江淮。方海司出纳，全脉为之回。士不遇三代，贤愚齐尘埃。反望古制复，假手凡庸才。清时召不起，老病完形骸。冬青屡相识，夜哭臣麻鞋。凄凄春雨苑，猎猎秋风台。匹马倦天下，著书空余哀。"}