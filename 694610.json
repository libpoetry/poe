{"id":"694610","title":"盐官杂诗","dynasty":"明","author":"陈履","text":"传闻瀛海上，真境有丹邱。眷此百雉城，乃在东海头。乾坤互嘘吸，潮汐无时休。凭高纵遐眺，大化总悠悠。庄周玩濠梁，孔子叹川上。触目见化机，冥心会玄象。我适东海游，逍遥息尘想。时看海上鸥，乘潮自来往。秦皇雄远略，巡游遍南垓。驻跸此山阿，登封望蓬莱。遣使海中去，冀与神仙来。仙人杳何去，怒涛空自哀。行水称神禹，四海以为壑。今此下民者，却谓侮予虐。驱石障洪涛，岁岁苦兴作。何时变桑田，为问东海若。"}