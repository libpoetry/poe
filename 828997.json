{"id":"828997","title":"庚午二月初二日为怡园主人六旬双庆暨母夫人八秩华诞社友具餪筵为寿二首","dynasty":"清末近现代初","author":"王其元","text":"豫祝怡园嘏，春阴酿绮筵。几人周甲庆，一老杖朝年。母寿兼妻令，宾嘉复主贤。楼头听夜雨，消息杏花天。省识朋簪寿，君家美独专。合成年二百，祝到客三千。桃熟西池上，尊开北海边。愿将身化燕，飞贺画堂前。"}