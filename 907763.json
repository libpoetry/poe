{"id":"907763","title":"和柯山先生读中兴碑","dynasty":"宋","author":"李洪","text":"曲江罢相迹如扫，满朝媕娿无谏草。动地渔阳鼙鼓惊，旧将半死哥舒老。蜀道乘骡万里来，不识平原济世才。仓皇灵武送玉册，岂顾九庙蒙尘埃。天开地辟扶皇纪，李郭功成安史死。一日三朝有深意，臣结胸中老文字。麻鞋诗老脱贼来，北征自足配磨崖。我思潇湘不易到，谁持墨本心眼开。鉴古评诗增感慨，无逸图亡山水在。君不见阿忠少日历艰贫，汤饼曾持半臂卖。"}