{"id":"962083","title":"书姜白石昔游诗后","dynasty":"宋","author":"韩淲","text":"平生未踏洞庭野，亦不曾登南岳峰。因君谈旧游，恍如常相从。江淮历历转湘浦，裘马意气传边烽。吾尝汎大江，祇见匡庐松。乘风醉卧帆影底，高浪直溅岚光浓。日暮泊船时，是时方严冬。雪花压船船背重，缆摇舵鼓声如钟。当年意浅语不到，无句可写波涛舂。君诗乃如许，景物不易供。尽归一毫端，状出三飞龙。人间胜处贵著眼，虽有此兴无由逢。钱唐山水亦自好，奈何薄宦难从容。南高北高一千丈，潮头日夜鸣灵踪。应有隐者为识赏，青鞋布袜扶杖筇。君无诧彼我愧此，急还诗卷心徒忪。"}