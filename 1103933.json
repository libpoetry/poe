{"id":"1103933","title":"仲退对月有怀芳洲景文至不忘仆为古诗三首语意浓至次韵以谢并寄芳洲景文 其一","dynasty":"宋","author":"徐瑞","text":"我行溪上路，行云为徘徊。天高北风恶，叫叫鸿雁来。起望杜若洲，渺渺绝沿洄。孤芳据其胜，修洁无纤埃。俗子不敢近，石梁尚崔嵬。我如剪翎鹤，老志空低回。又如渴蠹木，枯根莽难培。巧拙有定赋，神功若为栽。持此欲叩君，溪寒雪皑皑。"}