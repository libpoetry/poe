{"id":"682110","title":"喜雪三首","dynasty":"明","author":"于谦","text":"朔吹号寒振九关，滕神剪水下人间。琼葩乱发庭前树，皓鹤群飞海上山。书幌不须银烛照，钓船披得玉蓑还。拥炉兀坐无佳句，对著梅华益厚颜。天时人事两相关，和气絪缊覆载间。涌地银堆千尺浪，攒空玉立万重山。中郎持节吞毡卧，大将平淮奏凯还。往事悠悠何足论，且祈丰稔解愁颜。怪来寒气入重关，风约飞花扑坐间。银海平吞云际月，琼峰暗换屋头山。诗怀不为寻梅好，酒价从教辍俸还。岁事丰穰应有兆，九重喜色动天颜。"}