{"id":"1104782","title":"和丹岩","dynasty":"宋","author":"卫宗武","text":"芳事从今鼎鼎来，看看花片扑楼台。一和既盎寒如扫，锦绣香中图画开。玉女裁花撒碎琼，寒威凛凛压山屏。消残犹自衒天巧，点缀裙腰一半青。绛帷深密障严霜，衿佩芬芳聚一堂。竹外琅琅听春诵，咿唔声里带诗香。一片花飞未减春，方来赪紫盖如云。新晴剩拟扶鸠杖，试探芳辰有几分。馀寒威压皑浮琼，粉黛群空欠肉屏。欲著春衫忆纤手，不劳陆展染青青。"}