{"id":"142788","title":"隆庆徐守作堂名蜀固一夕梦与余赋诗堂上有何","dynasty":"宋代","author":"洪咨夔","text":"蜀踞国上流，蜀固天下固。欲为天下谋，护蜀风寒处。极边植藩篱，黄牛白环戍。中间屹垣墉，武休河池路。近裹古剑关，峭绝鸟莫度。屏蔽益梓夔，堂奥有门户。天险以德强，地险以势阻碍。王公设人险，颇牧与羊杜。前茅元戎崔，当道卧老虎。后距付君侯，万卷作干橹。坤维巩金汤，国势重鼎吕。予曰有疏附，予曰有御侮。我闻大剑旁，小剑可驰鹜。双轨来苏坡，半苇白水渡。彻桑遍绸缪，迨此未阴雨。毋谓天下壮，而恃一夫怒。高堂挹横山，云木叫杜宇。樽酒逢故人，重圆梦中语。"}