{"id":"1142092","title":"感兴二十七首 其五","dynasty":"宋末元初","author":"方一夔","text":"朱楼远迢递，缭以十里墙。浮云隐华桷，夹路翳杉篁。山河未曾改，世事不可量。往者胡马来，主人意苍黄。半死半脱走，儿女不及将。朝为绮罗丛，暮作瓦砾场。近传有其妾，托身于襄阳。一男作酒保，相望居河梁。骨肉各分别，中原渺茫茫。浮云何足羡，俛仰悲荒凉。"}