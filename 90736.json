{"id":"90736","title":"过江州岸回望庐山","dynasty":"宋代","author":"杨万里","text":"庐山山南刷铜绿，黄金锯解纯苍玉。庐山山北泼蓝青，碧罗幛裹翡翠屏。昨日山南身历遍，今朝山北舟中看。山南是我所部民，山北是我乡中人。部民乡人何厚薄，有人问我山美恶。诧南赊得乡里嫌，评北又道月且严。两平只在一言内，山如西子破瓜岁，山南是面北是背。"}