{"id":"432383","title":"梅花","dynasty":"近现代","author":"汪石青","text":"一枕罗浮入梦寒，相逢环佩步珊珊。盟心共指青山久，倚竹深怜翠袖单。疏影如云诗意淡，清尊对月酒怀宽。园林无恙花无恙，剪刻南枝带笑看。风雪羊裘又一年，断桥犹记瘦吟肩。玉颜楚楚卿何恨，铁骨铮铮我欲仙。避俗曾偷丹九转，拈花微悟世三千。无端索得巡檐笑，冷透浓春不是禅。流水澌澌月满庭，瑶琴三叠动芳馨。漫天雪意浓于酒，一树春魂唤欲醒。潇洒自怜心冷涩，清寒其奈影娉婷。柴门深掩无人到，一径琼瑶鹤刷翎。相逢何处不清风，如此丰标孰与同。一缕柔情钟旖旎，满身香雪孕玲珑。寒生几案空庭下，春在梅苔旧径中。江南江北天一样，月华明处是瑶宫。"}