{"id":"218784","title":"叔嘉叔平既斩衰祝之以诗","dynasty":"宋代","author":"陈藻","text":"大儿年十四，三五不知八。源流於其母，造化保太察。小儿十岁周，松竹不知对。吾休置奴婢，天遣供井碓。我昔训童多，虚受人家怨。愚智暗中分，何以偿渠愿。怪我自生儿，寒窗仍未睹。新朋责我苛，诲之非莽卤。易教委虚谈，过庭祗取笑。谁将蝴蜨飞，勒作秋蝉叫。乃舅久从游，村巫语又听。身死欲葬埋，发掘安可凭。两世太平山，此墓何人主。有房既分派，无息堪应举。农商攀不及，矧乃君子儒。生前聊尔尔，没后真卑污。他日主我丧，通经得两郎。试之以巨创，整整到大祥。愿汝且康健，送我归山岗。"}