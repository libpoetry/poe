{"id":"807444","title":"渡江云  扬州感旧追悼西樵荔裳伯吁介夫诸先生并怀阮亭豹人穆倩定九舟次无言诸公","dynasty":"清","author":"陈维崧","text":"扬州何限好，无情江水，送去渺天涯。风流推宋玉，更有乌衣，门第旧琅琊。珠帘璧月，宾徒盛、多少繁华。记当年、水楼烟郭，满地采莲娃。伤嗟。一城画鼓，两岸红灯，共万家鸳瓦。都付与、风彫菰米，浪打蘋花。牧之已老青楼换，重经过、帽侧檐斜。风定处，隔江隐隐琵琶。"}