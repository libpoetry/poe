{"id":"1231360","title":"读书舍赋君子之所乐","dynasty":"元","author":"周砥","text":"君子之所乐，其乐且何如？结庐在丘壑，委怀在诗书。肃肃整冠带，雍雍对唐虞。披阅抱中默，讽咏博怡愉。圣贤千万言，要之归一途。涣焉心解悟，充然道敷腴。孰云足自守，觉可觉其馀。舍前有修竹，舍后有芙蕖。掇莲置俎豆，清风当座隅。倦来聊掩卷，步出临前除。形气既和顺，支体亦安舒。不知老将至，但尔惜居诸。君子之所乐，君子不我愚。我歌适有会，愿言毋沦胥。"}