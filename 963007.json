{"id":"963007","title":"上丁馀膰置酒招绰中德粲德懋逢年","dynasty":"宋","author":"朱松","text":"我生无几求，毕愿老葭菼。谁令事斗禄，饭粝羹不糁。书生亦可怜，微物有先感。朝来食指动，膰肉丰咀啖。恭惟鲁司寇，道大长壈坎。空馀祠千载，不救陈蔡惨。永言百世师，愿学吾岂敢。当饥不忘歌，既饱复何憾。安能如王孙，长物贮颐颔。急呼讲肆人，一醉舍铅椠。相携桃李径，历乱蹴红毵。言强三尺喙，气溢一身胆。平生超然处，独嗜逾昌歜。诗成持寄君，莫遗儿辈览。"}