{"id":"422586","title":"忆旧游    清明感怀","dynasty":"近现代","author":"邓桐芬","text":"记山凝远碧，岸锁回潮，画桨空江。雁渚鸰原聚，惯年年此际，闲话兴亡。短篷共揭姜被，风雨夜联床。更指点残碑，登临翠阜，杯酒商量。凄凉，故园泪，正匝地沉阴，一片沧桑。倦眼斜阳外，奈危栏凭遍，都是苍茫。旧游已不堪续，明月各殊乡。待再觅归期，天涯梦隔春恨长。"}