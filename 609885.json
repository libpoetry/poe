{"id":"609885","title":"赠区用环先辈","dynasty":"明","author":"韩上桂","text":"谢庭多玉树，绕砌常缤纷。映日含秀色，因风扬清芬。遏末已夙著，封胡亦能文。朱轮度流水，轻盖团浮云。君家兄弟亦如此，儒雅风流谁与比。仲弟已作玉堂宾，季弟亦为名御史。入门钟磬尽堪调，满目琳琅近相倚。吾子最良推白眉，雄词变幻惊龙螭。当年拟跃青萍剑，此日还衔卞璞悲。君不见安石东山时未起，独傍寒林挈芳芷。一朝勉出为苍生，谈笑功名在淝水。丈夫遇合讵可期，回溪终复奋渑池。浩浩洪流真自远，拥鼻聊吟洛下诗。"}