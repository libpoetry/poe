{"id":"1065341","title":"曾逢原待制真赞","dynasty":"宋","author":"释德洪","text":"冠冕道德，被服文武。所临有声，最宜荆楚。果于去恶，发奸破柱。为国金汤，折冲尊俎。广平南海，乖崖西蜀。如雪中春，和而严肃。名闻乳儿，威被草木。能作丰年，茂我百谷。笔下烟云，胸次丘壑。风流馀韵，与世酬酢。至于谈禅，气压诸衲。戏以法界，玩于掌握。补衮之线，调鼎之手。笑而不言，置之怀袖。咨尔邦民，再拜稽首。潭非久留，归相明后。"}