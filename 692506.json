{"id":"692506","title":"奉和澹庵少保题梅花韵","dynasty":"明","author":"杨士奇","text":"昔有故庐鸥渚上，东风绕屋看梅花。北京二十馀年住，几度披图倍忆家。万蕊千葩潋滟春，彩毫挥洒得天真。洛阳花品多堪画，不似罗浮迥绝尘。画史皆明造化功，清江不与会稽同。古今吟咏多高致，岂必林家香影中。岁岁阳和独早回，含冰缀雪晃晴晖。向来止渴人皆重，太息调羹事久稀。共爱开花擅早春，何分芰带与朝绅。玉堂金阁看尤好，不但疏篱野水滨。"}