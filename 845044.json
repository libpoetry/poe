{"id":"845044","title":"凉秋吟二首","dynasty":"清末民国初","author":"曹家达","text":"残梦和烟不知处，秋虫絮尽苔花雨。泪化秋棠不上楼，捲帘西望天尽头。天尽头，暮江曲，阑干十二人如玉。我所思兮望不见，愿掬柔肠付归雁。月色欲尽烟光溥，墙阴络纬催早寒。灯花夜深落红豆，黄金为盏珠为盘。悲凉秋，凉秋诚寡欢。星河案户初阑干，欲变关山照绮纨。佳人迢迢惜羽翰，欲往从之行路难。"}