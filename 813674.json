{"id":"813674","title":"山中诗","dynasty":"清","author":"杨宗发","text":"寝兴绝思患，夙昔憩夷简。闲闲系林壑，湜湜嗜苔藓。即目穷所变，因心去其褊。和风芬以集，灵鸟声相啭。暇逸通左右，谈笑承深浅。春光既斯日，遇物平生见。空岩怅流目，虚壑驰超忽。物色宕烟外，予怀澹川末。闲时夜气发，静地春光接。木石叩情性，见闻冥欣戚。青苔积鸟爱，绝径断云迹。旷览识初古，周旋任天质。神凝不我昧，理永奚所隔。"}