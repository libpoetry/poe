{"id":"935930","title":"远游二十韵","dynasty":"宋","author":"陆游","text":"早岁志远游，万里携孤剑。所至必吊古，如疾得针砭。荒寒过吴宫，摧剥观禹窆。及仕扬润间，挂席度天堑。梁宋不可游，北望每怀歉。会有蜀汉役，奇崄日窥觇。筑坛访遗址，烧栈想烈焰。辕门俯清渭，彻底绿可染。旧史所登载，一一尝考验。胡羊美无敌，黍酒实醇酽。枕戈南山下，驰猎久不厌。比参剑南幕，壮志就收敛。卜邻扬雄宅，遂欲老铅椠。但爱古柏青，肯顾海棠艳。人生不易料，白首东归剡。稽山秋峨峨，镜水春潋潋。馀俸买扁舟，月下采菱芡。湖山最奇处，容我钓石占。婚嫁幸已毕，百事不关念。但当勤醉歌，一死不汝欠。"}