{"id":"810118","title":"玉烛新  汛雨花步叩舷而歌","dynasty":"清","author":"郑文焯","text":"秋香披酒袂。正卧雨吴篷，镜天如醉。珠镫暗坠。空明影、散作流花轻碎。亭台近水，荡不尽、伤高清泪。残篴外、休倚黄昏，孤尊更呼谁对。鸥边浪迹年年，叹客里风情，半销疏媚。楚兰旧佩。留恨事、付与满江歌吹。题红惜翠。甚近日、愁来无会。空梦想、鸳侣双扶，依依自睡。"}