{"id":"201535","title":"奉酬陈端中明府长韵","dynasty":"宋代","author":"张元干","text":"往在识公日，我与儿曹俱。八龄初问字，双钩略摹朱。知为太学生，夙仰君子儒。契阔三十载，邂逅天一隅。追数半鬼录，宰上空美楰。所存复陆沉，隙中惊过驹。长者类太丘，祖风如魏謩。兵火已无屋，蓬蒿仍不锄。善藏武城刀，息驾王乔凫。功名有要路，矢石思捐躯。常挥铁如意，欲碎玉唾壶。书生无浪语，天骄今既诛。下如鸱夷子，扁舟归五湖。安用金谷园，坠楼烦绿珠。相国起刀笔，将军拔屠沽。但封寝丘地，莫料秦王须。隐居九畹兰，活计千木奴。客至径设醴，诗来或操觚。游戏百家衣，剧谈王杂俎。涉世虽历落，安命良支梧。"}