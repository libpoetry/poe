{"id":"698755","title":"古从军行三首","dynasty":"明","author":"徐有贞","text":"塞下日无事，安坐不快心。相呼出塞外，驰猎穷山林。俯身搏猛虎，翻身射飞禽。归来割鲜饮，班坐榆柳阴。举杯劝同旅，一一手自斟。笑谓灭寇还，为君日挥金。朝来射黄羊，驰逐出塞游。忽闻匈奴至，万骑寇幽州。被袍不及甲，肘挟双刃矛。飞身入重围，手取单于头。归来饮辕门，独耻非伐谋。男儿事征战，所愿树奇勋。奈何作奴隶，生死随将军。寇来不得击，寇去我始闻。顾惭腰间剑，空有星斗文。岂不为主用，坐与铅刀群。身犹执麾盖，茅土何时分。"}