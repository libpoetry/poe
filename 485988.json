{"id":"485988","title":"南风谣","dynasty":"明","author":"郑定","text":"南风吹河河水满，百丈牵舟牛力挽。逆流巨浪如登天，牛罢轭重舟不前。作书投河讼风伯，多助南商疏北客。北客家居南海堧，来时南风吹北船。武夷清冷过九曲，匡庐叠嶂闻清猿。片帆摇摇出京口，夜倚淮云瞻北斗。南风五月经吕梁，两岸青山如马走。今年作客还南游，南风正尔当船头。风神与我若相识，十日五日成淹留。南风何多北风少，南北人生如过鸟。早晚回船望北归，直候南风吹到晓。"}