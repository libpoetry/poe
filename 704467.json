{"id":"704467","title":"双节为内江萧氏作","dynasty":"明","author":"黎民表","text":"华萼何相辉，兰荃竞为美。婉娈当青阳，赍欢侍君子。翻飞岂独翔，游行必俱止。成言逾金石，伉义期桑梓。良愿既我从，衔恩自兹始。白璧无缁磷，禔身自孤洁。分形本同株，殉生岂殊辙。铅姿逐泪毁，丝音随弦歇。逝水宁回流，芳蕤不重结。长夜何漫漫，一往成乖别。凄风起云屋，夕景下玄墀。徘徊别鹤慕，啁唽离鹍悲。陵苕夺幽色，阶草舍碧滋。芳年屡回换，单居几何时。感物增悽恻，羽觞难复持。境乐心逾悲，年殊志还戚。茕茕抚婴孺，依依感畴昔。红芳成皓首，㳅光信驰隙。忘忧岂萱草，可卷诚匪席。不见青陵台，上有双栖翮。芳草讵云蚀，高谊良有终。怀清表秦里，石窌当齐封。感念皋鱼子，精诚回昊穹。图形昼袆翟，负榜缠蛟龙。从此岷峨下，千秋传卫恭。"}