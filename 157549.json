{"id":"157549","title":"饯岁行·岁来沙上草头迎","dynasty":"宋代","author":"舒岳祥","text":"岁来沙上草头迎，岁去梅边雪中送。岁去年来不自由，我亦送迎何所用。人情厌旧只欢新，不道新来老却人。喜为儿孙添一岁，可怜光景转成尘。送君此去信悠哉，不知明日肯得来。宇宙无穷迷道路，追随不见上层台。萧萧便恐逐风散，茫茫尚想随潮回。岁去匆匆不复顾，我犹留此君何处。非缘故岁去无情，自是新年促君去。送故迎新一百年，不迎不送无新故。"}