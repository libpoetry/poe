{"id":"829402","title":"书梁文忠公遗诗后","dynasty":"清末近现代初","author":"陈曾寿","text":"早岁名高有悔辞，中年怀抱太凄其。酒酣小杜凌云气，春去冬郎绝代诗。莲墓松风魂绕处，桥山雪夜泪枯时。传心一语终难灭，病榻微闻细似丝。道路胼劳百祟侵，真成衔木一精禽。经筵自昔因人重，晚遇何期与恨深。书札长缄千点泪，斗罍无复十分斟。性刚太傅门生在，忍事全灰请剑心。"}