{"id":"1126594","title":"张王臣自湖南官满趋朝舟过白沙和惠资福二诗末章见及次韵","dynasty":"宋","author":"章甫","text":"别来身世转乖违，老病交攻若有期。目力半昏难结字，心情全懒罢吟诗。鱼沉湖海无书日，犬吠柴荆有客时。三径莫嫌犹寂寞，地偏花木得春迟。丛桂书斋念昔游，红莲幕府喜归休。秋风起舵蒹葭渚，春月停桡杜若洲。未用把诗轻万户，直须呼酒散千忧。赞公亦是江湖旧，更问君能少住不。"}