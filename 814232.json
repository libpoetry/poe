{"id":"814232","title":"蝶恋花 送芙初南归二解","dynasty":"清","author":"周之琦","text":"帘底斜阳红一线。怕近黄昏，不放银钓卷。烛影西堂看又短。金尊只讶宵来浅。赋罢离情魂欲断。砧杵谁家，唤起征人怨。冷到秋心秋不管。芙蓉却在江南岸。往日题襟同客邸。一树垂杨，两两吟匏寄。小巷城南三五里。等闲化作盈盈水。天上秋云吹易碎。送得君归，却问归何计。燕子楼台斜日里。江南也是消魂地。"}