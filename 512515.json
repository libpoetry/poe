{"id":"512515","title":"黄山游卷为篁墩程宫詹题","dynasty":"明","author":"沈周","text":"黄山巍峨四万尺，摩天戛日高莫敌。天下之人皆识名，土著之人游未极。篁墩先生二十年，亦自今兹方决策。沈沈冬雨作泥淖，日日需晴蜡双屐。天将试人故作沮，拂面犹嫌雪飘白。先生一意牢不破，十客追随三不逸。到山浮云为开路，石立伟夫厓左逆。梁飞危甃虹不收，树翳古湫龙所宅。汤泉觱沸幽广下，热酒不须敲火石。境深渐觉与世远，下界便从风雨隔。诸峰六六互出没，目抉云踪寄高历。容成浮丘合居此，呼之不出闻笙笛。祥符小憩仅四诗，天待先生尽苍壁。不应止此便返驾，请启一行多后役。作图何事到野人，耳听安能当目击。长安在西但西笑，是邪非邪聊水墨。更是高篇不容和，苟能挂一还漏百。宛陵妙语括嵩胜，亦与欧公旷游席。欧公不有宛陵无，纸尾但留三叹息。"}