{"id":"935197","title":"化成院","dynasty":"宋","author":"陆游","text":"翠围至化成，七里几千盘。肩舆掀泞淖，叹息行路难。缘坡忽入谷，蜒蜿苍龙蟠。孤塔插空起，双楠当夏寒。飞屐到上方，渐觉所见宽。前山横一几，稻陂白漫漫。肥僧大腰腹，呀喘趋迎官。走疾不得语，坐定汗未乾。高人遗世事，跏趺穴蒲团。作此望尘态，岂如返巾冠。日落闻鹿鸣，感我平生欢。客游殊未已，芳岁行当阑。"}