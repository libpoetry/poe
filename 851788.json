{"id":"851788","title":"赠刘矮跛相士 其一","dynasty":"宋","author":"文天祥","text":"鍊石为形，铿金为音。世方好圆，痴守方心。阴阳絪缊，人一气质。善恶之微，證于声色。意所欲发，虽吾不知。彼美子刘，洞其先几。肮脏难合，今世道病。如子所言，生禀已定。戆夫勇士，往往一偏。以视妾妇，岂不犹贤。洪范得三，二曰刚克。会其归其，好是正直。学问工夫，气质用微。汝能观形，安知其馀。子术已定，吾情已成。子执子术，吾安吾情。"}