{"id":"988079","title":"正曜","dynasty":"宋","author":"崔敦礼","text":"若有人兮水中央，鱼鳞衣兮白蜺裳。荃桡兮桂旗，欲女迎兮风薄之。神之驾兮两龙，骖白鼋兮蛟螭从。朝余陟兮三山，夕济兮牛渚。神不来兮夷犹，使我心兮苦复苦。濯缨兮姑溪，结佩兮采石。诚不已兮幽通，信不坠兮物格。若有临兮风颾颾，作莫雨兮愁江皋。神交兮意接，来不言兮去无迹。倏雨歇兮云收，山青青兮水悠悠。"}