{"id":"814895","title":"消寒分咏","dynasty":"清","author":"俞玫","text":"片石访严陵，江云路几层。冰花寒可拾，残柳贯难胜。雪浪催今古，沧波阅废兴。荒台遗迹在，风雨共谁登。风递数声长，征人凄断肠。无功羁绝域，有梦隔殊乡。白发人千里，黄沙雁几行。客愁消不得，锦字盼流黄。冻断梨云路，閒庭乍雪天。风棂光闪烛，箫局暖偎烟。湘女凌波伫，嫦娥抱月眠。罗浮如可到，梅折数枝妍。"}