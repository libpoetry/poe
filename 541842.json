{"id":"541842","title":"哀老营堡","dynasty":"明","author":"谢榛","text":"严冬塞马来，不意破高垒。纵有飞将军，仓皇那可恃。杀气与人烟，相侵惨如此。树寒啼老鸱，月黑乱新鬼。亲戚一闻变，竞走霜风里。宁言积血腥，各认骸骨是。群号振山颠，万泪迸湍水。俯身不回顾，忽复黄尘起。潜伏林谷中，狡黠殊无比。部落入空壁，屠戮甚羊豕。劫掳又北驱，哽咽苦千里。男女不两存，去留见生死。生者讵得归，死者长已矣。嗟哉仗钺人，奋烈向朔鄙。"}