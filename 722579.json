{"id":"722579","title":"再送从弟无极","dynasty":"明末清初","author":"屈大均","text":"秋天今肃杀，山林凄且凉。游子临归风，忧心以多方。皇天若浮云，报施何靡常。黄钟委尘垢，瓴甋登明堂。吾生既不辰，子亦命无良。雄翡而雌翠，今朝难同翔。哀哉骨肉情，临别徒徬徨。阴阳有纲纪，夫妇人伦始。葛覃恐失时，摽梅求庶士。子归娶齐姜，及此春冰弛。慈姑嗜鱼鲙，施罛在河水。恩义相缠绵，琴瑟为亲喜。我有不肖躯，因依无葛藟。何以事高堂，孝德惭君子。"}