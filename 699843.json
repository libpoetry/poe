{"id":"699843","title":"留水西寺贻季潭上人","dynasty":"明","author":"郭奎","text":"好山吾所慕，今日水西游。花雨千峰暝，松风六月秋。龙为人听法，僧共鹿寻幽。如此林泉乐，荣名安足求。上方禅寂地，潇洒似天宫。谁刻莲花漏，因知晋远公。云衣留卧内，松拂挂溪东。已悟浮生理，吾将杖锡同。潭影澹禅心，高窗云更深。偶陪林下赏，兼听丘中琴。清梵闻阴壑，香厨下午禽。客怀倦炎暑，赖此泄烦襟。"}