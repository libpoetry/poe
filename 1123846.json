{"id":"1123846","title":"既绝湖得顺风顷刻已见弁山二首","dynasty":"宋","author":"赵蕃","text":"五日阴霾斗不开，步行湖觜看帆来。祇言命有穷年厄，岂料风能今日回。自是人心分顺逆，枉于造物示嫌猜。篷窗纵雨无深掩，要见前山翠作堆。几向诗中觅弁峰，倦游何意道兹从。欲搜短句五七字，却值浮云千万重。颇觉啸歌随趣得，不同应接向人慵。连朝苦厌浮家恶，今日翻思此地容。"}