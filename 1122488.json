{"id":"1122488","title":"正伏承泽深佥判学士贤友以正生朝宠贶佳篇辄次元韵","dynasty":"宋","author":"度正","text":"当年霁月正光凝，坐对窗前草吐英。已羡同时希洁白，更高异代继澄清。蒲卢有道应知化，花柳无私自应诚。世重世轻皆自乐，登坛还与莅斯盟。特立谁能为道谋，千钧岂可委庸流。正涂壅底如丛棘，此意萧条若缀旒。指掌人归容景慕，传心书在正研求。恭惟天道何由谬，服力田畴自有秋。清献重逢在永阳，方知此道浸明昌。非聪何以闻天籁，有畀终须辨国香。不贰见知忠肃瓘，逸民晚遇太师光。圣贤出处宁无意，舍则深藏用束装。自洛而闽幸有传，更相私淑百馀年。面言犹及金为口，手墨何妨锦作笺。在昔见闻迷卓约，至今钻仰叹高坚。分明太极图中意，更续源源付后贤。"}