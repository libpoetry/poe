{"id":"242583","title":"雪中月波即事","dynasty":"宋代","author":"葛绍体","text":"天地黯淡疑古初，远近依约垂冰壶。楼阁突兀撑蘧庐，林阜参差自萦纡。极目似接沧溟虚，流水迤逦随城隅。客舟飘飖帆影孤，紫幕半罩推蓬图。须臾四面云糢糊，舞风片片细和粗。带雨点点密更疎，阵复一阵低匀铺。梅腮破红笑卷舒，柳眼含赤窥荣枯。水鸭飞去投平芜，野雁鸣来落寒芦。巷妪追逐携双姝，巧花入时压鬓梳。艳歌逸响龡笙竽，酒酣意气高阳徒。莼盘快斫松江鲈，茶鼎渐融女墙酥。驾言旋返日已晡，马骄不羡灞桥驴。人言雪瑞庆农夫，况此连雪祥可符，黄土耕桑拱行都。"}