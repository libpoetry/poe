{"id":"1129413","title":"次韵李太博书羽扇亭二首","dynasty":"宋","author":"释宝昙","text":"不许屏间著妓围，却容半坐对斜晖。官馀战马浑无用，雨扼边云故一挥。诗入邛崃应更险，身如杜宇肯忘归。殷勤沥酒苍波外，罢点驼酥斫蟹肥。艰难当不减腰围，过尽瞿塘几夕晖。万里江山劳疾置，一番书札枉亲挥。尘埃好却西风扇，行李仍从北道归。底处最关天下事，秋来马不龁民肥。"}