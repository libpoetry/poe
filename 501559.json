{"id":"501559","title":"代上人赋当字","dynasty":"明","author":"林弼","text":"尘居苦喧嚣，禅房爱清旷。及兹淹信宿，俗虑俱涤荡。是时仲冬秋，南天寒未壮。微云忽已收，薄霜犹可望。从席罗嘉蔬，开樽出清酿。惟应效真率，安用学排当。形忘饮颇狂，耳热歌自放。诗成一绝倒，琴罢倍惆怅。淳音风雅前，古调羲轩上。哇淫杂桑濮，雉雊牛鸣盎。愿言复心声，千载起沦丧。"}