{"id":"1124574","title":"水调歌头","dynasty":"宋","author":"倪称","text":"昨夜狂雷怒，鞭起卞山龙。怪见朝来急雨，万木偃颠风。试看潭头落涧，一片练波飞出，河汉与天通。向晚馀霏落，巾已垫林宗。向高岩，凭曲槛，抚孤松。为雕好句，快倾桑落玉壶空。借问庐山三峡，与此飞流溅沫，今日定谁雄。乞与丹青手，写入紫微宫。风卷暮云尽，镜净一天秋。试把鹅黄新酒，细酌散闲愁。西望群山千叠，眇眇飞鸿没处，爽气与俱浮。且尽尊中绿，不用叹淹留。对西风，歌妙曲，意绸缪。万顷烟云奇变，所得过封侯。何事苦萦名利，便合绿蓑青笠，投绂早归休。他日君寻我，小艇钓寒流。"}