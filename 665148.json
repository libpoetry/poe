{"id":"665148","title":"送同年傅希准宪副之河南","dynasty":"明","author":"林文俊","text":"忆醉杏园春，近在廿载前。朋旧忽寥落，参辰各一天。有客蓬岛姿，来泛辽海边。相逢解岑寂，令我心豁然。念子初仕时，潇洒禁中仙。俄迁江上群，佳政早流传。一从登宪府，荏苒将十年。今复辞京阙，远上河洛船。秋蝉号衰柳，暮鸟冲寒烟。惆怅从兹分，莽莽隔山川。远役何足悲，脩途愿勉旃。无令壮心摧，赠子以龙泉。"}