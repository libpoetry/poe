{"id":"1141812","title":"春日寄怀书台","dynasty":"宋末元初","author":"龚璛","text":"阊门柳如带，中有别离在。当时官河船，飘摇忍相待。二月东风吹暮寒，追送百里问河干。破屋残灯人去住，欲语不语千万端。竹鸡钩辀啼梦阑，九江道中雨漫漫。已恨金华六年别，当时再鼓荆江楫，七年又恨潇湘阔。人生贫窭北门忧，我一思之生白发。白发生，何足惊，志士潦倒俱无成。酒浇磊块浇不平，况复不饮难为情。长歌短歌无新声，念我独兮在吴城。今年石湖好清明，数树梨花香雪晴，夫君不来湖上亭。昨朝见家信，纸尾烦相问。是亲不可疏，既远不可近。此身江海事多违，往往旧交零落尽。我亦徘徊看舞讴，谁家欢宴及春游。越王郊台踏芳草，危弦二七弹箜篌。箜篌嘈杂儿女语，绣柱朱弦生眼雾。感物逢时重怀古，悠悠我行处，总是衰迟路。待君归来问君故，各天一涯水东注。"}