{"id":"737731","title":"四阳庵松歌","dynasty":"清","author":"纪迈宜","text":"昨日樱桃园里竹，千竿簌簌黏衣绿。今朝四阳庵里松，数株盘礴来天风。一株根蟠巨石上，郁律绾结龙蛇状。忽伸一爪掀岩峦，石破天惊泣相向。七株离立寺门前，乱飘翠雨霏苍烟。当门兀坐啜苦茗，但觉云烟幂历相钩连。于中两株尤诡异，槎丫撑突夜叉臂。如擎剑戟拥麾幢，偶卫仙官下游戏。又如空中悬丹梯，从此步步直上排云霓。可望不可到，不如醉倒童子争扶携。四阳之松真奇绝，往来常听游人说。此际徘徊意未厌，重过偃卧松阴月。"}