{"id":"1206794","title":"台城路 寿戴剡源","dynasty":"元","author":"袁易","text":"湖山青倚东风外，天呈图画岚壁。窦瀑流云，溪源漱玉，人物冰壶同色。清才赋笔。卷千顷秋溟，素□飞入。笑睨西湖，断烟零雾半篙碧。贞元朝士未老，旧家供奉曲，前事休忆。芹藻官清，弦歌兴远，花底绿尊频侧。虚亭昼寂。爱晴影岧峣，翠阴狼藉。见说长生，尽从闲里得。"}