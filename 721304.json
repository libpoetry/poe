{"id":"721304","title":"端江五日写怀六首","dynasty":"明末清初","author":"陈恭尹","text":"五月牂牁水，今年少浊波。堤连沙衍出，山落石痕多。仰食资畬米，均输恃海鹾。东陲膏雨足，西土定如何。炎荒为泽国，海舶壮军威。跋浪如山立，乘风若电飞。雉曾重译贡，马已华阳归。恃有长城在，南人解铁衣。江阔山为岸，奔流直向东。最愁炎暑月，多作石尤风。不有藏舟地，徒劳拯溺功。可能开别港，羁泊免途穷。厓门三百里，洄溯未为遥。西水秋无力，南风夜有潮。豫防闻往哲，列戍自前朝。海徼波涛地，毋云兵已销。少日趋庭过，中年闭户居。耻为无用学，必读有源书。衰白心徒苦，经纶事已虚。客途犹秉烛，终恐负居诸。处处吊灵均，当年一逐臣。迹疏犹恋国，道直不谋身。日月悬词赋，风涛泣鬼神。湘流殊未极，来者又何人。"}