{"id":"808090","title":"金缕曲 黄药林自兴安军营寄梅花小幅因题四阕于左方 其三","dynasty":"清","author":"杨芳灿","text":"薄醉吟肩耸。正边城、酽寒三九，敝裘孤拥。竹外横斜看最好，恰伴小斋清供。须省识、寄时珍重。手炷水沈烟一缕，拂琴丝、谱出江南弄。冬心抱，有谁共。四檐晴雪悬冰冻。照文窗、凌竞蛟背，墨波浮动。十二屏山围屈曲，似有暗香偷送。赚两两、翠禽幽哢。独夜兰釭明似豆，拥青绫、定作罗浮梦。寒月影，逗帘缝。"}