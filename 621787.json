{"id":"621787","title":"十一晚将至崇德阻雨不前","dynasty":"明","author":"郭之奇","text":"殷其雷，在山之侧，熌烁飞光来自北。须臾野隘平山迷，淡月疏星不相克。青林夹道两朦胧，捍索桅竿浑难识。惟闻雨点起风狂，共惊帆驶一何亟。舟人颠沛更传呼，疲稿弱缆争无力。暂依坠岸棘芦丛，咫尺前行莫可得。敲窗片片如欲入，蜡花引泪残光熄。雨过犹馀飕飗声，一枕清凉随漏刻。"}