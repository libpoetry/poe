{"id":"857108","title":"令既有高邮之行而束孝先兄弟索余诗云","dynasty":"宋","author":"王令","text":"扰扰利学者，久不可与谋。读书乃何为，老不知轲丘。弗恤义所在，务期高爵收。尝闻失则嗟，不闻得之羞。知谁洪其源，使世乘其流。于今已汗漫，更久将溯游。尝闻古人言，饕餮为共兜。谓恶岂必多，偷饱德弗修。不知自思者，舍此何所由。故余早知惧，誓将异人求。宁为寒饿嗟，不同富贵讴。此行况有获，师德高前修。因尝请子行，勉子无逗遛。于吾乃何有，同病不独瘳。虽爱谓予然，尚疑子终不。惜子有高材，竿幢揭华旒。苟能自摆去，不为世学囚。行将见远到，强弩射弱菆。何必请予诗，自合治子辀。"}