{"id":"1117027","title":"和孔教授武仲济南四咏 环波亭","dynasty":"宋","author":"苏辙","text":"南山迤逦入南塘，北渚岧峣枕北墙。过尽绿荷桥断处，忽逢朱槛水中央。凫鹥聚散湖光净，鱼鳖浮沉瓦影凉。清境不知三伏热，病身唯要一藤床。西湖已过百花汀，未厌相携上古城。云放连山瞻岳麓，雪消平野看春耕。临风举酒千钟尽，步月吹笳十里声。犹恨雨中人不到，风云飘荡恐神惊。筑台临水巧安排，万象轩昂发瘗埋。南岭崩腾来不尽，北山断续意尤佳。平时战伐皆荒草，永日登临慰病怀。更欲留诗题素壁，坐中谁与少陵偕。连山带郭走平川，伏涧潜流发涌泉。汹汹秋声明月夜，蓬蓬晓气欲晴天。谁家鹅鸭横波去，日暮牛羊饮道边。滓秽未能妨洁净，孤亭每到一依然。"}