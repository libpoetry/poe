{"id":"691882","title":"漫兴六首","dynasty":"明","author":"李梦阳","text":"北叟临门种棘，南翁过路钩衣。楚楚纤鳞水跃，英英鸷翮云飞。鹦鹉窥笼百遍，狝猴上树千回。紫燕衔泥入室，黄麋齧草登台。西海昆丘阆苑，仙人王子安期。春至蟠桃艳艳，秋来弱水瀰瀰。黄帝清游化国，虞皇穆拱玄宫。殷主爰消雏雉，文王载梦非熊。种豆南山一顷，朝来丰草离离。岂若蓝田种玉，何如商岭餐芝。圃口翻翻瓠叶，门前潏潏流湍。凫鹭轻轻不下，鹓鸿冉冉高抟。"}