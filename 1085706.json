{"id":"1085706","title":"次韵韶美失舟闵书","dynasty":"宋","author":"王十朋","text":"医师笼参朮，良将枕戈矢。儒生嗜底物，书卷挂口齿。刘侯西南来，岁月十首尾。闭门阅古今，过眼分亥豕。异书照神藜，奇字哭妖鬼。许身如蠹鱼，文字共生死。风流反得罪，去国果谁耻。仙舟载秘阁，便腹贮名理。江神亦世情，逐客多不喜。厄同焚书秦，恶类灭邢燬。沾濡遍箱箧，痛惜到骨髓。我初闻为惊，终夜成坐起。得君诗细读，罪己不罪水。愿言坐啸馀，书著子刘子。"}