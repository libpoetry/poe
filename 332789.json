{"id":"332789","title":"永遇乐·元日大雪","dynasty":"清代","author":"梁清标","text":"一夕东风，凤城吹雪，河山春早。絮起高檐，花飞绮陌，鸳甃平铺了。三冬凝望，兹宵才见，共祝岁丰时好。晓来听、清丝天上，妆点璇霄多少。朝回谢客，薰炉茗碗，生受琐窗寒峭。香土东华，壮怀消尽，抛却闲烦恼。驱驰岭海，倥偬案牍，赢得风尘人老。问何日、普天洗甲，冶溪独钓。"}