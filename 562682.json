{"id":"562682","title":"题浯溪读碑图","dynasty":"明","author":"董其昌","text":"漫郎左氏癖，鲁国羲之鬼。千载远擅场，同时恰对垒。有唐九庙随秋烟，一片中兴石不毁。几回吹律寒谷春，几度看碑陈迹新。辽鹤归来认城郭，杜鹃声里含君臣。折钗黄绢森光怪，旧国山河馀气概。当年富贵腹剑多，异代风流椽笔在。书生何负于国哉，元祐之籍何当来。子瞻吃饱惠州饭，涪翁夜上浯溪台。扶藜扫石溪声咽，不禁技痒还题碣。清时有味是无能，但漱湘流莫饶舌。"}