{"id":"432651","title":"白凤词家以自挽诗见示并索生挽步韵奉和二首","dynasty":"近现代","author":"周采泉","text":"病体霜前冷不支，东方欲曙月残时。厌闻卡拉风行调，拊掌亭桥绝妙辞。量窄不堪浮大白，才疏深愧副相知。寄来自挽催生挽，宛似河梁惜别时。风前短烛更难支，偶有回光返照时。仙梦欲圆旋远引，劳生己倦欲长辞。平生积习耽三好，暗室无欺守四知。来去自如真洒脱，不须挥涕读遗诗。"}