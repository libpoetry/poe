{"id":"563507","title":"长沙答周生","dynasty":"明","author":"王守仁","text":"旅倦憩江观，病齿废谈诵。之子特相求，礼殚意弥重。自言绝学馀，有志莫与共。手持一编书，披历见肝衷。近希小范踪，远为贾生恸。兵符及射艺，方技靡不综。我方惩创后，见之色亦动。子诚仁者心，所言亦屡中。愿子且求志，蕴蓄事涵泳。孔圣固惶惶，与点乐归咏。回也王佐才，闭户避邻閧。知子信美才，大构中梁栋。未当匠石求，滋植务培壅。愧子勤绻意，何以相规讽？养心在寡欲，操存舍即纵。岳麓何森森，遗址自南宋。江山足游息，贤迹尚堪踵。何当谢病来，士气多沈勇。"}