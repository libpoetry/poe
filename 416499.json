{"id":"416499","title":"锁窗寒   和癸叔宵寒无寐均","dynasty":"近现代","author":"胡先骕","text":"鸭冷烟沈，灯残烬落，拥衾情绪。更长梦短，恨煞一宵寒雨。念匆匆、年华顿阑，故园倍忆联床语。叹天涯倦客，鸾笺象管，旅愁空赋。筝柱，休轻数。总似水韶华，惯将人误。燕莺渐老，分已风光无主。听枝头、啼鸟数声，乱红尽逐飞絮舞。最伤情、绽了蔷薇，尚约东风住。"}