{"id":"1108667","title":"七十四吟十首","dynasty":"宋","author":"刘克庄","text":"早衰安敢望年高，镜里双眉有白毫。消夜赌棋张画烛，怯寒添絮入绨袍。百骸受病惟诗健，万事输人独饮豪。梨栗满山皆硕果，何须海上访蟠桃。邻鸡呼觉强冠簪，病起屠苏且浅斟。旋读生书无记性，冥搜警句有贪心。生惭族老封高尚，死慕先贤谥醉吟。自笑此翁迂阔甚，后千百世待知音。儿萦薄宦女从夫，谁伴庞翁拥地炉。颇忆都尝煨芋否，肯归同卖漉篱无。春游捉辔惟宗武，晨起称觞仅阿奴。一句汝曹牢记取，家山差稳似江湖。万里当年慕建侯，而今痴坐衲蒙头。臭皮袋有形为累，古锦囊无句可收。拾穗翁饥歌不辍，散花人黠去难留。荒村不办肩舆者，未害先生策杖游。养生之说要形劳，井臼何须晚自操。齿豁未须烦祝鲠，臂挛殊不碍持螯。除驱病祟无灵剂，禆补脾神赖老饕。尚有一襟哀郢泪，久疏夜饮省春遨。翠华未可议时巡，自古安危系重臣。闻说紫岩亲督战，孰云赤壁后无人。诸公尽作钻天令，老子重为击壤民。万里阴霾冰霰合，一通露布挽回春。黠儿蒙蔽聚群阴，岂料云收杲日临。坏證遗忧与宗社，捷书分喜到山林。擎天毕竟还高手，偃月从初谬用心。客自京师传吉语，放歌不觉有和音。戍邕溃卒导蕃夷，闻说衡湘被祸奇。群盗忍残胜业柏，六丁应护中兴碑。赭君山木渠何罪，招国殇魂鬼亦悲。早晚岳云俱汛扫，挽天河水洗疮痍。游戏人间又一年，非儒非佛复非仙。历官甘出倚相后，序齿叨居绛老先。世难见花常溅泪，时平逢曲亦流涎。无端风月相勾引，不是先生爱放颠。提鳌批凤霎时荣，身与浮名孰重轻。摩诘已为病居士，伯伦终是大先生。彼拳鸡肋恃朝气，此把蟹螯犹宿酲。未必颓然真茗艼，老人羞共少年争。"}