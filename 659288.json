{"id":"659288","title":"送王院判弟医官归宜兴","dynasty":"明","author":"罗玘","text":"菊藭在山杏在林，虎其守之尔谁侵。伯也视垣目弥深，执神之机为国琛。跂予望之如望霖，猛于缩地天显心。入门爆麻发吴音，饮以清夜横斗参。剧谈醉戏杂五禽，夜阑晓合闻球琳。海喷祥旭清妖祲，光翻丹极射黄金。眼饫兴狂殊不禁，走马宜蹴阴山阴。丈夫肮脏肯陆沉，谁家万杵秋风砧。故山无人洗药鬵，有力如虎仆可任。手牵馀皇疾飞鵀，我重其别临岐吟。"}