{"id":"292294","title":"念奴娇·春晚泛舟枫桥寒山寺。寺为某中丞重建","dynasty":"现代","author":"张尔田","text":"载香游缆，傍云廊重舣，幽单春客。一匊招提花外水，谁共閒鸥分席。塔影书空，溪流饶舌，旧赏都陈迹。点霞波镜，醉颜犹认枫色。还记飞盖西园，秋坰小队，岸风前吟帻。下界钟声催世换，尘梦何曾留得。故苑惊灰，诸天凄梵，付与残僧识。雪香桥堍，乱樱红送帆隙。"}