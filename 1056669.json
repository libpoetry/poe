{"id":"1056669","title":"覆船山","dynasty":"宋","author":"吕南公","text":"峨峨覆船山，特起秀蟠勃。当前百十里，已见青突兀。行瞻渐详谛，依约认毫忽。西峰自排列，俨若魁健卒。群阜复东回，钦如搢圭笏。横冈挺戈剑，坚重不可杌。峻岭扰騧骊，豪雄欲相揬。或宽侔放荡，或迫类■■。或象喜纡馀，或同怒诟咄。林高盛巾帼，畬破露鬝秃。有险状饥癯，有坌似壮腯。伟哉形态众，尽叙难以猝。忆随游览后，深入禅宅窟。樵径坦复崎，遥村现还没。是时五月晦，寒气尚切骨。汲泉煮茶云，石鼎沸鬻雪。夜垂纸帐卧，疑近鬼窸窣。晓引杖屦行，岩峦遍缘踤。幽坡兽跳■，佳树鸟咽嗢。飞瀑下层崖，铿清断污淈。分流浃田壤，千里利耕搰。爱此爽洒都，拟咏屡蹇讷。何由结庐舍，静取蔬茹捽。梦想空洞灵，孤云动飙?。"}