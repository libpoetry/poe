{"id":"236023","title":"改过·颜子趣高远","dynasty":"宋代","author":"李吕","text":"颜子趣高远，改过不待形。子路虽未及，有闻思欲行。庸人过莫知，心目任盲腾。纵复觉其然，如醉不愿醒。幽显孰可欺，徒自蔽聪明。直待形迹著，巧饰漫经营。辞屈既无益，敛翼如冻蝇。豫贵介于石，安取冥豫成，论要免终凶，谋始那用争。颐养知节慎，损疾在窒懲。下交傥不凟，恶习难薰范。师诲当佩服，胜已求友朋。过言与过行，点检莫暂停。粗能遵此戒，无忝尔所生。海鸥识机深，良马认鞭声。尔过勿惮改，岂知禽兽情。善恶审取舍，勿用苦叮咛。"}