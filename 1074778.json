{"id":"1074778","title":"次韵端叔题余所藏山谷茶诗尾","dynasty":"宋","author":"周紫芝","text":"翰林门生两苍璧，似是天人人不识。学得黄初五字诗，不作人间万钱食。晚向江头看药栏，花前一笑聊开颜。自言千载司玉局，尚记桥山分省宿。今朝玉乳打团龙，昨夜新诗刻红烛。我识风流李元礼，人物流中有泾渭。平生漫刺不浪持，晚得龙门略相似。诗成袖手初相羊，便识从来锦作肠。梦回却诵矞云句，彷佛官焙闻馀香。从今下客牛马走，问字不妨时载酒。"}