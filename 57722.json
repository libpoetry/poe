{"id":"57722","title":"孔雀图·有鸟有鸟名孔雀","dynasty":"明代","author":"胡俨","text":"有鸟有鸟名孔雀，文彩光华动挥霍。修颈昂昂翠羽翘，大尾斑斑金错落。由来丽质产南方，丹山碧水多翱翔。芭蕉花开风正软，桄榔叶暗日初长。忽闻都护啼一声，山中百禽皆不鸣。松篁引韵笙竽奏，顾影徘徊舞翅轻。炎荒暑热时多雨，尾重低垂飞不举。一朝笼养近帘帏，可怜犹妒美人衣。永嘉谢环善写生，画图貌得边鸾清。老眼摩挲石苔紫，浑似枇杷树底行。"}