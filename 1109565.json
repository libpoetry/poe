{"id":"1109565","title":"虏中作四首","dynasty":"宋","author":"刘跂","text":"文物燕人士，衣冠汉典仪。举知缯絮好，深厌血毛非。形势今犹古，规模夏变夷。谁言无上策，会是有天时。甘作河南犬，休为燕地人。举能羞石晋，谁复怨嬴秦。地扼辽东海，星占析木津。悲伤此邦旧，会遣一朝新。人物分多种，迁流不见经。已无燕代色，但有犬羊腥。海马生难驭，山苗煮始青。舜韶方九奏，异类合来庭。闻有官军士，生存仍宦胡。羞言陇西李，忍对杜陵苏。椎髻心何似，环刀意岂无。陈汤那复得，卫律不胜诛。"}