{"id":"468216","title":"勉任守礼进学","dynasty":"明","author":"谢肃","text":"良玉不易求，跻险昆崙上。明珠谅难采，杳渺没瀛浪。何如探大道，廓若天旷荡。驱车行弗息，圣域将可望。人生孰不学，此心在无放。神明湛中存，妙用能曲畅。苟昧精一切，利欲纷作恙。灵台日已芜，出入迷所向。水荐体习坎，雷行法无妄。德业一以成，吾中胡不广。嗟哉媚学子，此道当勉强。为山或自亏，白首徒悲怅。"}