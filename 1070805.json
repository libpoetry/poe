{"id":"1070805","title":"客醉而亟归不虑畏涂之可戒当为罪首丞令不行与吏慢丞命其罪均也以为不然则县令先入又何逃焉因次韵戏答德循且诮深山道人眷眷炬火非胥靡登危而不慄者遂并以寄之","dynasty":"宋","author":"李光","text":"肩舆归去未全醒，倚户何人念远征。事在赦前皆可罪，过因酒后各原情。壶中未便乘风去，夜半何妨秘息行。不向险中求不死，却因何处觅长生。"}