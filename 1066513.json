{"id":"1066513","title":"蒙左辖复次韵见寄复赋一首","dynasty":"宋","author":"葛胜仲","text":"四海吴兴公，嗜学屏尘霿。妙龄仪天朝，献纳言必中。轩轩云鹏升，洋洋壑鱼纵。内庭大手笔，傅班真伯仲。武库富所藏，砥柱矻不动。肮脏妨居中，大观俄归凤。归来一丘壑，弹冠谢王贡。嶪峨悬霤山，窈窕琦玕洞。奇礓不待辇，桐竹已前种。神畀贾长头，天扶孔独诵。衡霍缩地来，林深听幽哢。轩池揽风月，杖屦屏营从。山赀自足了，不待烧铅汞。斯文未应丧，审象俄入梦。岩廊翊元化，告猷无日空。上游倚韬钤，出听秣陵讼。方将脍刘辟，行酒赢万瓮。急流自勇退，惟深閟神用。行藏亦何常，此道圣贤共。终为岩野霖，且并苕溪葑。"}