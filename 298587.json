{"id":"298587","title":"戊戌生日郑子尹孝廉珍以诗见赠和答","dynasty":"清代","author":"莫与俦","text":"老来不忆旧卿相，独记先辈之高风。乾嘉之际盛人杰，翘者未易遽数终。鸿猷何啻冠当代，余绪亦足称儒宗。维南有洪北朱纪，就中爱我推数公。谓能负气少屈曲，稍学可作西南雄。跳丸日月不相守，七十月六衰病翁，眼中腾蹋众年少，睥眠老物真酸穷。广文官卑不堪说，敢复刺口污与隆。独惜沈泉负知己，修名不立嗟微躬。看君用志不龌龊，意气夭矫盘虬龙。间来相过话畴昔，我亦眉轩神郁蓬。纷纷余子亦何有，好共前哲争先踪。旁人笑骂风过耳，吾道与俗殊穷通。老夫耄矣何所望，儿多教简常嬉冬。阿羊惩愚颇自励，外慕纵少中未充。取斯政赖君子国，善事端如利器工。君今谬许谓可教，勿厌待问频撞钟。"}