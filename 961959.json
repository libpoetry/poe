{"id":"961959","title":"茧庵 落成","dynasty":"宋","author":"姜特立","text":"茧庵吾自名，所喜以吾息。一丝出巧心，口眼费经画。无畏亦无累，丰俭随人力。时时携妻子，杯酒纵酣适。家人献歌舞，宾友杂嘲剧。此意少人解，此庇无终极。曹瞒西陵前，作伎竟何益。刘伶坟上土，谁与酒浇滴。高堂岂不好，要自非吾宅。王侯与氓隶，万古一枯腊。自营自落之，讵敢当达识。有酒更频来，宽作十年客。"}