{"id":"427758","title":"月华清 癸巳中秋后一日湖帆有和洪叔玙之作，其年七月初二日为湖帆六十初度，因用原韵补成一阕寿之","dynasty":"近现代","author":"龙榆生","text":"丛桂铺金，流萤浥露，几家帘幕先卷。浴罢仙娥，过却素秋刚半。记曾傍、故垒西边，又蓦见、画楼东畔。斜眄。爱腾光曼睩，恍盈春殿。暗省冰肌熨暖，看上了初弦，蚌胎才绽。閒展修蛾，肯放惊风吹断。庆昭质、肇锡嘉名，知皎面、好裁宫扇。珍玩。顾团圞清影，运随花转。"}