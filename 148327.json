{"id":"148327","title":"自是妾之罪","dynasty":"宋代","author":"曾丰","text":"妾生昭君村，国色少所逮。固羞著红紫，亦懒傅粉黛。少时姆教严，稍稍攻组绘。针机参太玄，线道得三昧。坐贫姑遛迁，不就村市侩。朅去长安游，几入未央卖。其如主市司，所好与妾背。一金阳不酬，翻谓索价大。永言妾所挟，未道美无对。犹欺西蜀锦，岂数南海贝。厥价诚不廉，其理独何怪。况妾所索价，似亦非分外。售否委自然，于妾无利害。古女不上工，肯犯出阃戒。追思妾初谋，轻发良独悔。雅负倾城姿，来为倚市态。人得贱视之，自是妾之罪。"}