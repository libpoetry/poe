{"id":"686833","title":"端阳后二日何瑞虞龙周勚何龙友诸子过集紫芝园同家霞举幼度桢卿有开文度分赋席上赋四首 得云字","dynasty":"明","author":"伍瑞隆","text":"如此新醪且共醺，幽期三日两逢君。谈天尚挟怀中雨，作赋先裁袖里云。入座竹声寒滴沥，近人山色昼氤氲。怀湘更好扁舟去，溪上云涛涨不分。暂可维舟溪上园，淹留风雨一开尊。岁时未尽湘灵恨，酬唱犹怜郢调存。问字岂堪玄草宅，论诗还就浣花村。相看一片青山色，不负空梁落月魂。风前谁送蕙兰馨，散帙松窗昼不扃。尘里共怀荆玉白，句中如见楚山青。才因倚马人争避，酒为催诗客易醒。真信古来名士业，只教醇酒与骚经。相将腕下走奔雷，刻烛当筵亦壮哉。万壑烟云生彩笔，二仪风雨见鸿裁。经营未了先挥墨，结撰初停即引杯。敏捷众中谁第一，并驱还有不凡材。"}