{"id":"671265","title":"放歌赠程子长","dynasty":"明","author":"魏学洢","text":"愈也具五穷，鼯也具五穷。子长之穷参有之，子长之穷将无穷。子长工作字，笔尖常带钟王意。子长善苦唫，藻思杂组曩与今。子长陡然逸兴剧，五指拂拂写竹石。老藤夭矫挺长虬，仰看青天仅盈尺。子长子长何多奇，观者咄咄争嗟咨。郭生风鸢亦尽好，那能调合富家儿。自画自题更自咏，饥时饱看徒尔为。黝云惨澹酸风急，葛巾吹折当窗立。五侯七贵漫相邀，字烂袖中终不入。熟朋作伴到门前，肘后推之转羞涩。穷人着处逢途穷，朅来住我东城东。浮图插天孤影直，铁隼摩厉穿长空。幽澜有泉自清泚，灶烟寂寂听晨钟。床头粳米并日涸，安望斗酒酣新丰。当今国风殊偪仄，觅一荡子不可得。浓人不入裘马场，淡人不受烟霞癖。闭门数箸析秋毫，纵能好书不好客。满堂尽是愬贫人，谁能一画疗贫策。安得弥天僻壤皆齐梁，十里一置田孟尝。又安得孟尝，筵前各置郭有道，不至误列君鸡鸣狗盗旁。吁嗟乎，为君作歌抒中肠，曲终拍绝空傍徨。"}