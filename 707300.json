{"id":"707300","title":"沁园春 梅花道人题骷髅图澹归嗤其鄙陋为别作七首乃词异而所见亦不相远反其意作四阕正之 其四","dynasty":"明末清初","author":"王夫之","text":"为问蒙庄，卮言枉吊，笑尔何知。既使我其然，焉能免此，如君之说，抑又奚为。幸未凋零，先为飘荡，究竟鱼还死水湄。早辜负，却桃花春水，杨柳秋堤。欲抛抛付伊谁。真避影、银镫只浪吹。便一枕蝶轻，还黏粉趐，三眠蚕稳，仍惹缫丝。去则难留，留原难却，一线纹生玩月犀。唯片晌，耐板桥霜迹，茅店荒鸡。"}