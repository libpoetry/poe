{"id":"787757","title":"宗太守招饮爱山台出图卷索题久未报也，是秋八月移守宁波为次东坡道场山诗韵成三首 其三","dynasty":"清","author":"许传霈","text":"霎时轻散云飞麓，蓼红蘋白明涧谷。无计攀留天际船，门外征尘起马足。碧湖此去烟窅漫，去思直偕鸟道盘。前后循声报最来，归市民心壑奔湍。况复四明山奇出，东渡大江稳帆席。海滨蜑户饶鱼盐，潮落农田勤耕植。回头应不忘仙鬟，诗思清于苕霅间。林鲍再官箸金石，颜苏自古寿湖山。骊歌唱彻鸡声旦，容易西风秋刚半。馀泽当流贺鉴湖，鼓舞来朝归与叹。"}