{"id":"1115134","title":"虞丞相挽词三首","dynasty":"宋","author":"杨万里","text":"负荷偏宜重，经纶别有源。雪山真将相，赤壁再乾坤。奄忽人千古，凄凉月一痕。世无生仲达，好手未须论。保奭方为左，希文自请西。不劳三尺剑，已办一丸泥。已矣归黄壤，伤哉梦白鸡。清风谁作诵，何石不天齐。一老堂堂日，诸贤得得来。但令元气壮，患不塞尘开。名大天难著，人亡首忍回。东风好西去，吹泪到泉台。"}