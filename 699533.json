{"id":"699533","title":"人日同度门发足上玉泉","dynasty":"明","author":"袁宏道","text":"烧却门符纸，匝地竞如蚁。青眉稚齿儿，堂上诵夫子。余也亦皇皇，趁时治山水。瓢笠共山僧，缁衣附行李。是壑即吾居，是云即吾市。逸思触东风，吐若争春蕊。冒霜遵脩途，十里黄埃起。西眉东衡匡，天公赐我履。道远不能从，玉泉且经始。几年说堆蓝，未语颊先起。梦中见青溪，石泉带雪洗。叠身智者洞，和我先乡里。乡人说乡事，真切弥可喜。问我氏伊何，作讲堂者是。"}