{"id":"610090","title":"赠顾述夫别驾","dynasty":"明","author":"韩上桂","text":"神剑虽闭匣，精光岂可藏。骏马纵服盐，意气常激昂。人生显晦何能定，只有肺肠堪照映。投杼犹然惑母慈，拾煤尚足疑宣圣。往日康衢或太行，乍时谈笑多机阱。下士驰驱竞世情，大贤优游引天命。公之妙质信非常，冰壶照射触琳琅。高怀直揭千寻势，异藻常函五色章。材大任小已足惜，守正被屈仍踧踖。兰佩翻同萧艾捐，珠光却等沙尘掷。乃公气度转开扩，倚涧寒松看落落。折齿终不废啸歌，刮骨何妨任欢谑。僦居幸与诸子邻，閒来文酒日相亲。兴狂每索山花笑，歌罢翻闻鸟语新。有仆捆屦差活身，慇勤伏侍忘其贫。诸郎矫矫多奇气，摄衣屡接席上宾。江左风流终自在，顾氏神驹竟可驯。钜力便堪扛鼎吕，奇珍那得惮磨磷。黄钟子气今回律，转盻旋看天地春。"}