{"id":"1176557","title":"村夜二篇 其一","dynasty":"唐","author":"陆龟蒙","text":"江上冬日短，裴回草堂暝。鸿当绝塞来，客向孤村病。绵绵起归念，咽咽兴微咏。菊径月方高，橘斋霜已并。盘飧蔬粟粗，史籍签牌盛。目冷松桂寒，耳喧儿女竞。开瓶浮蚁绿，试笔秋毫劲。昼户亦重关，寒屏递相映。诗从骚雅得，字向铅椠正。遇敌舞蛇矛，逢谈捉犀柄。无名升甲乙，有志扶荀孟。守道希昔贤，为文通古圣。幽忧废长剑，憔悴惭清镜。祗会鱼鸟情，讵知时俗性。浮虚多徇势，老懒图历聘。既不务人知，空馀乐天命。吾家在田野，家事苦辽夐。耕稼一以微，囷仓自然罄。愁襟风叶乱，独坐灯花迸。明发成浩歌，谁能少倾听。"}