{"id":"1129074","title":"偈颂五首 回彭居士书","dynasty":"宋","author":"释印肃","text":"应目未尝离左右，扣宗差别风马牛。迟速不停俱滞学，个里还须自肯休。议得无心达有心，识心三界自平沉。可怜迷望无心者，只道无心境不侵。有无俱不到，生灭岂相干。得者随机应，未达莫颟顸。体得寰中物，忘机自葆光。老庄言不及，佛祖句难藏。槁木非成道，灰心岂离忙。资深无欠少，本有不须忘。南山北岭如父母，张三李四皆佛祖。随时只个无著相，许你住山一鈯斧。"}