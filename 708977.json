{"id":"708977","title":"沁园春  右吉和我病痔作用前调寄之","dynasty":"明末清初","author":"曹溶","text":"问疾维摩，疾隐难瘳，势如毒痡。见雕锼窟穴，自分牝牡，根芽风火，遽染肌肤。危坐应妨，缓行堪惜，闺阁偏招楚大夫。生权要，便望门求舐，奔走当途。何缘摧挫微躯。笑束手仓公两月馀。祝哲人谋国，先除众蠹，雄师克敌，易剪孤雏。姿愧神清，修期漏尽，健甚逢花倒玉壶。酬宾戏，向裈中体物，孰免粗疏。"}