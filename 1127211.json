{"id":"1127211","title":"牡丹","dynasty":"宋","author":"黄裳","text":"衮衮群芳已失真，超然奇秀始离伦。夜游说与雕栏客，费尽天机老却春。晚得天真独有馀，百花荣谢莫相须。无穷春思包含尽，但问薰风有也无。香色兼收三月尾，声名都压百花头。天真无处窥神化，栏畔新妆却自羞。东秦西洛景相望，只候花开是醉乡。曾见玉香毬最好，樽前何独说姚黄。夜对金莲尤婉娈，晓窥清照转精神。若教更共人长久，岂待能言始恼人。"}