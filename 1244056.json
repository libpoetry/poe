{"id":"1244056","title":"题邹茂才读书处","dynasty":"元末明初","author":"郭钰","text":"邹君昂昂二十馀，世味不好好读书。今年新作读书处，青山白云閒画图。屋前老树满千株，浓阴晴抱溪光虚。架上牙签醉白鱼，窗前铁砚愁蟾蜍。水沈香袅铜花炉，竹梢滴露自研朱。十丈风埃苇帘隔，三更秋雨青灯孤。吐气欲吞馀子辈，冥心独游太古初。门外来者皆吾儒，羡君文采时时殊。圣经贤传多贮储，大义所得无拘拘。皋夔稷契何所读，箪瓢陋巷谁与居。出门千里慎所趋，会看风翮排云衢。我今老矣惭不如，赠君又无明月珠，为君长歌敲唾壶。"}