{"id":"684918","title":"书怀简刘大","dynasty":"明","author":"王恭","text":"客庭风雨似秋天，转忆浮生事渺然。病发到来同落叶，故园归去是何年。凄凉尘梦遥钟外，迢递乡心夕鸟边。萍水不堪流浪远，此行偏动故人怜。海上残春积雨香，旅怀谁为落花伤。未须对酒惊蓬鬓，且喜移家近草堂。匹马寒原香渐远，百虫孤馆夜偏长。太常峰顶闲宵月，尽付离人照断肠。"}