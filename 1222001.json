{"id":"1222001","title":"胡西轩道院竹石","dynasty":"元","author":"袁易","text":"灵石起微云，高篁啸飞雨。解襟散幽寂，清心见琳宇。道人方燕坐，碧鲜照巾屦。客来但对面，庄视不得语。如观温伯雪，目击破千虑。清风何方来，泠然入窗户。群籁起虚谷，众妙会灵府。飘飖紫凤鸣，萧瑟骊虬舞。伊予堕尘网，憧憧困驰骛。神栖方外久，梦绕云卧屡。永愿继壶公，终当效巢父。"}