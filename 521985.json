{"id":"521985","title":"挽慎庵诗成而其配徐孺人讣亦至仍用前韵","dynasty":"明","author":"顾清","text":"吴天岁暮风雨狂，玉树双陨吴门傍。前者梁鸿后孟光，愁云直掩皋家庄。青天宝婺收精芒，酒浆麻枲及衣裳。身在闺门名在乡，游子秋来思偟偟。封书几逐南雁翔，宫醪本拟称寿觞。恸哭无地歌耆昌，燠寒旨甘谁节量。听绝城乌夜未央，起看明月满天霜，魂兮何之杳空堂。"}