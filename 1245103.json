{"id":"1245103","title":"竹林书屋","dynasty":"元末明初","author":"丁鹤年","text":"王郎高标绝尘俗，牵茅自结清风屋。屋中充栋积古书，屋外循檐种修竹。离离实垂珠，森森笋抽玉。鸾凤食有馀，虎豹文亦足。时时把书卷，自向竹下读。礼义深服膺，圣贤常在目。王郎学道今有年，半是臞儒半是仙。清脩酷与此君似，中通外润直且坚。平生不作桃李媚，岁寒风节恒凛然。不随沉湎唐六逸，不效旷达晋七贤。净扫仙石坛，焚香究玄玄。客来不交语，共坐蔚蓝天。蒲轮他日访幽侧，以道匡君流惠泽。功成太史不一书，却汗青青为简策。"}