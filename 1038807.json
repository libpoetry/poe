{"id":"1038807","title":"东亭逐雀","dynasty":"宋","author":"张方平","text":"芳园夏景初，茂树成帷幄。幽亭鲜人到，群雀宅檐桷。飞集得所安，朋噪声何乐。幸无弹弋虞，复免鹰鹯捉。入水时尚赊，孳育日以数。啄场徒耗粟，穿屋皆有角。属我厌歊蒸，来居屏纷浊。置榻开小窗，当轩挂疏箔。莫肯少畏避，竟来斗纷魄。争粒时聚喧，夺栖或相抟。谁命为嘉宾，轻率可无怍。主人不尔堪，尽逐归蓬藿。"}