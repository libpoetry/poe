{"id":"727299","title":"春别诗四首","dynasty":"南北朝","author":"萧子显","text":"翻莺度燕双比翼，杨柳千条共一色。但看陌上携手归，谁能对此空相忆。幽宫积草自芳菲，黄鸟芳树情相依。争风竞日常闻响，重花叠叶不通飞。当知此时动妾思，惭使罗袂拂君衣。江东大道日华春。垂杨挂柳扫清尘。淇水昨送泪沾巾。红妆宿昔已应新。衔悲揽涕别心知，桃花李花任风吹。本知人心不似树，何意人别似花离。"}