{"id":"1244977","title":"白头吟","dynasty":"元末明初","author":"郭翼","text":"皑皑山上雪，雪积还复灭。皎皎云间月，月圆有时缺。周公大圣当国时，流言况也谗间之。结交以面心乃尔，白头不若新相知。汉家宫阙长门道，花发年年怨春草。今朝宠固色未衰，明日怨多恩反少。今人轻薄怀古人，古人轗轲常苦辛。兰陵废死不归楚，呜呼此意吾谁陈。"}