{"id":"836000","title":"金缕曲 读公度今别离四章，枨触千端，怅然赋此。","dynasty":"清末民国初","author":"叶璧华","text":"别恨悲今古。怅更番、婵娟花月，黯然南浦。万顷无情江水上，竟送片帆飞去。独坐奈何天里。解下鸳鸯双绣带，并回肠、莫系行人住。魂暗断，愁难诉。庭前百本临风树。最关心、离离红豆，雨朝风暮。惨碧帘栊春事老，浪掷韶光几度。更寂寂、瑶台云路。似水长宵寻梦会，拥寒衾、也无成处。湘枝泪。凝红雨。"}