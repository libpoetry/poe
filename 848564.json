{"id":"848564","title":"次袁尚书巫山十二峰二十五韵","dynasty":"宋","author":"丁逢","text":"半雨半晴山弄姿，湿云吹风不成痴。蘼芜渐遍楚宫碧，葡萄未涨巴江迟。西南大尹初涉境，山川效职加瑰奇。翠屏窥窗故娟妙，松峦映掩相参差。浮云击汰睨青壁，灵君一去今安之。吟情浩荡隘宇宙，万景敢云骄莫随。当年楚境半天下，孱王醉梦方昏疲。珊瑚玉佩赤帝女，星髾羽盖蜺旌旗。锡符赐荣岂无意，侍臣托讽褰帱帷。尹今文采继骚雅，梦得诗魂羞竹枝。吾行一百八盘上，钻天但觉天云低。荒荒野驿虎豹怒，阴阴岭树猿猱嬉。危登险陟倦三伏，口呿背浃嗟胡为。岂知舟行有奇观，山灵秘惜留归时。青帘白舫夙已具，芒鞋布袜将从兹。胸中丘壑未尘土，头上岁月从驱驰。虽无胜具逐支许，尚有乐趣同周施。何当投劾便归去，发船打鼓清江湄。更催尺一唤公觐，同看二六浮修眉。常山蛇阵想鱼腹，建溪龙焙倾蟆颐。摊钱昼浪看三老，杖藜晚岸寻名缁。昔人汶岭寄书帖，更歌蜀道先吁嘻，未若尹外岳牧中丞疑。惠爱春江之赴沧海，清明秋月之挂峨嵋。尽驱三峡波涛笔，第入思齐访落诗。"}