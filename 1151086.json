{"id":"1151086","title":"送裴相公上太原","dynasty":"唐","author":"王建","text":"还携堂印向并州，将相兼权是武侯。时难独当天下事，功成却进手中筹。再三陈乞垆烟里，前后封章玉案头。朱架早朝立剑戟，绿槐残雨看张油。遥知塞雁从今好，直得渔阳已北愁。边铺警巡旗尽换，山城候馆壁重修。千群白刃兵迎节，十对红妆妓打毬。圣主分明交暂去，不须高起见京楼。"}