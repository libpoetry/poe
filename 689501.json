{"id":"689501","title":"铅山道中","dynasty":"明","author":"吴与弼","text":"乱石丛中一轿过，水源穷处感人多。高踪邈矣乾坤古，白雪阳春奈若何。平生迂拙寸心孤，何幸身亲往哲途。借问山川群草木，当年曾识晦翁无。云开雨歇放新晴，处处春风佩玉鸣。忽喜旧游峰在目，细将心事惜平生。赤土亭前日欲沉，客程趁宿竞分阴。笋舆傲兀欢声动，指日行装到故岑。"}