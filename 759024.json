{"id":"759024","title":"沁园春 鬓","dynasty":"清","author":"孙云凤","text":"掠月梳云，宜贴花钿，低丛玉容。怕凉秋微脱，薄施螺翠，朔风易透，密护貂茸。粉颈初垂，香腮欲度，半倚屏山记乍逢。娇慵甚，怪金钗斜溜，一缕兜松。水晶帘子玲珑。看睡起、分明晓雾笼。爱雏年新拢，镜临秋水，双星悄拜，指拂春葱。腻刷鸦青，轻裁蝉翼，却称单衫杏子红。华筵散，隔香灯怅望，两两巫峰。"}