{"id":"755081","title":"偕诸表姊妹游三潭印月","dynasty":"清","author":"夏伊兰","text":"小艇一叶轻，穿波驶如箭。携将联吟侣，三潭游历遍。借彼德生堂，团圞开华宴。芰荷未著花，风来叶频颤。纤鳞聚族多，喷沫银浪溅。返照入潭心，万匹滉金练。凭栏立移时，心摇更目眩。澄影写心心，鉴光窥面面。何时踏月来，吟秋聚名媛。寿师昔放生，乐善意不倦。旧迹久荒凉，葑根簇湖堰。犹幸去年夏，胜境重修缮。川泳鲂鱮乐，云飞鸿鹄便。生机溢湖澳，空明融一片。缅彼大悲心，千载犹如见。"}