{"id":"1246189","title":"中峰末先和尚醉墨图","dynasty":"元末明初","author":"刘基","text":"老先行脚遍天下，五湖七泽胸中吞。淋漓醉墨落人世，恍惚目击潇湘存。苍梧飞龙去不还，洞庭赤沙流水浑，九疑竹枝馀泪痕。澧兰沅芷化萧艾，古木雨炫寒烟昏。云帆缥缈向何处，波浪澒洞骄鱼鼋。我生胡为羁旅间，感时睹物生愁怨。还君此画歌一曲，悲风惨淡来昆崙。"}