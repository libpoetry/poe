{"id":"1065506","title":"贺知府毛检讨生辰","dynasty":"宋","author":"廖刚","text":"祥光曾射斗牛墟，想见当年吉庆符。天遣麒麟来玉户，史占昴宿下云衢。扬鞭禁省声华籍，拥旆侯籓治状殊。妙世文章燕大手，致君才业鲁真儒。英姿冠玉使挥麈，雅座生风谢舞雩。寒士几人怀衍律，穷民比屋颂廉襦。宝熏共献诗千首，烦暑潜消酒百壶。珍重公归庙堂后，老人长照帝王都。"}