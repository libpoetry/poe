{"id":"766269","title":"木兰花慢 支机石","dynasty":"清","author":"周之琦","text":"笋舆寻胜赏，讶神物、寄烟寰。想槎客携归，星娥赠与，仙骨珊珊。斓斑。艳称蜀锦，问七襄何似五云端。幻迹谁云可转，灵心好在无言。禅关。尚识孱颜。清露湿、翠屏闲。但怅望、吹笙迟回弄杼，梦冷银湾。相看。绛霄路迥，叹红尘沦谪几时还。回首珠宫玉宇，凄凉天上人间。"}