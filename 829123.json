{"id":"829123","title":"虎丘访古八首 剑池","dynasty":"清末近现代初","author":"吴妍因","text":"飞出鱼肠入郢都，死犹不舍欲何图？可怜湛湛池中物，及得徐君墓上无。说法无人台尚留，池莲座石几经秋？莲花依旧如摇舌，顽石于今不点头。画城流瓦碧崔嵬，犹是笙歌叠叠催。何处吴王旧宫殿，望苏台上一徘徊。香消玉碎歇风流，过客依然恋古邱。陇上累累才士冢，游踪孰与吊千秋。三吴百姓竭黄金，斧凿云峦买赏心。立石还刊巡省句，可能风雅叶山林。金碧斑斓蟠古藤，六朝旧磴不堪登。遥看北寺虽完好，基础由来低几层。虎踞空馀千顷云，不栽瑶草幻羊群。烟霞赚得狮回顾，风雨犹堪龙一耘。歌声浩发舞衫狂，裙屐楼台士族王。今日茫茫何所有，晚钟跌宕破斜阳。"}