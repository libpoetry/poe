{"id":"695273","title":"题当湖别意二首","dynasty":"明","author":"林光","text":"掷下磁杯对绿阴，雨添新碧为谁深。宁知满镜当湖水，不照离人此日心。杳杳醉乡收别泪，齁齁睡息带吴音。婆娑莫怨归期早，云在青山鸟在林。白发愁惊几簿书，归途今已谢迷途。且看诗笔难描景，也入当湖送别图。万事到头俱幻梦，一杯叉手是真吾。烟波满眼催人醉，明月飞云隔绿芜。"}