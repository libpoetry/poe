{"id":"146364","title":"挽李制帅·上下荆淮剑气雄","dynasty":"宋代","author":"文天祥","text":"上下荆淮剑气雄，进担全蜀凛英风。将坛歃血金汤志，白腹填天竹帛功。治法征谋关世道，清忠定力简皇衷。伤哉生出瞿塘险，翻落黄粱一梦中。世变江河渺未涯，如公真是济时危。几年荆益龙骧誉，一日潇湘鵩谶悲。天下皆传清献节，人心自有武侯碑。郎君昔共慈恩约，抆泪西风寄些词。"}