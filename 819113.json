{"id":"819113","title":"述菊 其二","dynasty":"清末近现代初","author":"郑孝胥","text":"离宫峙赤阪，国主开秋会。殿香黄花前，池明丹枫外。群胡掉臂来，牛酒肆啖嘬。先生独微叹，霜英谁解秽。横滨有名园，林谷颇映带。花时不辞客，异种亦不卖。川和尝一往，其盛又数倍。中途遇雷雨，当垆笑我辈。不如坐寒斋，一月可相对。从渠各烂漫，妍丑置弗怪。虽然不解饮，旷怀天所醉。人生何者难，难在同臭味。使我重怀人，斜街来梦寐。"}