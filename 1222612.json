{"id":"1222612","title":"书李伯时九歌图后","dynasty":"元","author":"吴澄","text":"李家画手入神品，楚贤流风清凛凛。谁遣巫阳叫帝阍，为招江上归来暾。音纷纷，音纷纷，柱高辰远聪不闻，扶桑初瞰海横云。司命播物泥在钧，洪纤厚薄无齐云。公无渡，公无渡，冲风起，螭鼋怒，夜猿啾啾天欲雨。天欲雨，迷归路，岁晏山中采兰杜。灵修顾，顾复去，莫怨瑶台神女妒。坎坎鼓，进芳醑，耻作蛮巫小腰舞。千年往事今如新，摩挲旧画空怆神。腾身轻举一回首，楚天万里江湖春。"}