{"id":"786815","title":"昆明黑龙潭唐梅歌","dynasty":"清","author":"牛焘","text":"天下梅花何处奇，罗浮孤山最多姿。孤山已属后人植，罗浮焉有厥初枝。从来花木因人显，秦松汉柏多传疑。滇中龙潭老梅树，人言植字三唐时。传闻真赝难考稽，古香古色真纷披。苍皮僵卧连理碎，老干婆娑生意微。谁知中有魂一缕，千秋风月此主持。有时连岁花不发，烟霞散乱碧苔滋。忽然花开大如盏，一阶彤云春又归。为美人兮为高士，一洗凡世铅华空胭脂。吾闻有唐一代多风雅，擘笺竞尚鼠姑祠。至今传者惟憬赋，灞桥驴背捻吟髭。是时蒙诏据南中，花开花落人不知。五季沦胥代迁移，玉斧一画区东西。剑南玉局不此到，云阶月地谁品题。从此沉沦三百载，孙李馀烬劫尘飞。龙潭经几作战场，此梅不死非人为。人言花好神鬼护，我谓花老更精微。檀心玉颊珊瑚株，千年琥珀结根围。孤高不入侯王第，冷落偏宜山涧溪。三春白雪琴边弄，一声黄鹤笛里吹。琴边笛里遥相忆，阿盖陈元出香闺。君不见，西洱河边万人冢，先朝空有战骨遗。又不见，点苍城南一片石，风雨剥蚀郑回碑。风云战斗壮士老，将军壁垒秋草衰。惟有梅花一段春，罗浮孤山后先辉。我今提壶向花间，举酒酬花一问之。翠羽啾啾几朝暮，金马嘶残碧鸡啼。巡檐可许来索笑，踏残多少苍苔泥。消磨不尽群英雄，几人花下寄情痴。天长岁月花应厌，怕愁贪睡开迟迟。花不言兮酒自斟，惆怅山头落日低。祗今惟有空潭一轮月，搜尽人间枯肠万首诗。"}