{"id":"206016","title":"赠史康时·霜飚何凄冽","dynasty":"宋代","author":"李洪","text":"霜飚何凄冽，岁晏同漂泊。男儿志四方，宁久怨落魄。怀忠思报国，结义重然诺。死生贫贱间，交情今寂寞。差观世态浇，未遇所立卓。英衮卧东山，南极仰衡霍。复期宇县清，重使混沌凿。会见官仪修，再卜东邑洛。否运行当倾，宇宙胜开拓。他年功名逼，岂但持禁橐。堂堂苍须眉，形貌画麟阁。如何决此行，径欲就邱壑。五十非无闻，斯文犹木铎。愿保千金躯，百鸟见一鹗。"}