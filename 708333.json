{"id":"708333","title":"兰陵王  冬仲奉使出都南辕已至沧州道梗复返用周美成赋","dynasty":"明末清初","author":"龚鼎孳","text":"戍烽直。山外寒云卷碧。香尘道、千里绣弧，凌乱垂杨暮烟色。鸿飞如异国。何况朱颜作客。茱萸带、霜打雨吹，瘦损宫腰恰盈尺。京华旅人迹。正草迓金鞭，花暗瑶席。五侯鲭好无心食。听白雁风快，紫鸾人远，钿辕瞥过渭桥驿。似天限南北。心恻万愁积。料野馆斜曛，芳影凄寂。回头凤阙情何极。伫日丽仙掌，柳回羌笛。经年红泪，向锦衾畔，宛转滴。"}