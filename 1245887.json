{"id":"1245887","title":"长歌行","dynasty":"元末明初","author":"刘基","text":"秋夜夜长月照轩，梦见天神与我言。眶灵循环周四垣，四时迭代成寒温。枯荣生杀相为根，我于万物何怨恩。生丁其时命所存，六淫汹涌无键阍。由其弗约离其魂，春葩敷披夏实繁。外美中瘁谁能扪，风霜涸寒肃不骞。纳华状真归本元，扫涤浮秽夫何冤。我今语女开女昏，生生杀杀无穷源。敛女旨蓄守女门，扶桑赫赫升朝暾。"}