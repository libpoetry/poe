{"id":"1115697","title":"发孔镇晨炊漆桥道中纪行十首","dynasty":"宋","author":"杨万里","text":"梦中一夜雨浪浪，晓过田间尚雨香。塘水溉田能几许，雨馀田水却归塘。可堪衰病两相缠，更苦悬车尚五年。羡杀雨中山上水，留它不住竟归田。雨入秋田恰及时，禾头相枕卧相依。路南路北皆秋水，净洗行人屦上泥。不但秋原雨冒田，坐看平地路成川。隔田山下青松外，不见人家只见烟。斫地烧畬旋旋开，豆花麻荚更菘栽。荒山半寸无遗土，田父何曾一饱来。君看人迹蝶来轻，踏得林间路作坑。古路今人行不得，一时移上上头行。行穿诘曲更崔嵬，野店柴门半未开。皂荚树阴黄草屋，隔篱犬吠出头来。雨入秋空细复轻，松梢积得太多生。忽然落点拳来大，偏作行人滴伞声。清晓新凉惬老怀，只愁傔从可怜哉。泥行寸步无由到，雨去前山却复回。水夹横堤柳万株，雨馀新沐更新梳。柔条如线长而细，不贯双鱼只贯珠。"}