{"id":"831266","title":"徵招 再题王幼霞侍御秋窗忆远图。图为况夔笙舍人客江南作，并装金陵栖霞寺残碑二段","dynasty":"清末民国初","author":"程颂万","text":"台城树色斜阳暝，残钟隔林催到。罨碧旧山门，黯楞轩孤窈。古苔萦绣葆。指江令、断碑无帽。翠墨装题，红泥小印，认沧桑稿。燕市触悲歌，丝丝鬓，迥忆王郎同调。赚破嫩寒天，是红箫声拗。背吟秋易老。恁词客、霜台焚草。海门月、今夜从君，趁骑龙烟岛。"}