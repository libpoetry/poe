{"id":"695065","title":"自河南归过黄州逢张少参同日至乃以夜不果会明发始得邂逅以别诗以志之四首","dynasty":"明","author":"林大春","text":"同日驻征轺，无因慰寂寥。非关劳远道，自是隔深宵。城隐雪堂暗，江空赤壁遥。使君应有客，明月坐吹箫。良晤讵云晚，侵晨闻叩扉。欢言歧路合，未觉鬓毛非。市枉夷门骑，香飘汉署衣。从知故迁谪，同此恋恩晖。忆子过陈国，纷予录楚囚。祇缘悲孝女，空自负仙舟。书至蒹葭夕，怀深鲈脍秋。阳春不可和，白璧竟难酬。我至从宛洛，君来自岳阳。微怀寄嵩少，玉色带潇湘。别路莺花烂，归心云水长。何年同豹隐，清夜望龙光。"}