{"id":"844954","title":"题画七首 蜡梅","dynasty":"清末民国初","author":"曹家达","text":"晓窗银烛锁清寒，豆蔻梢头露未乾。只恐玉钗春恨袅，天涯人远寄愁难。曲尘遥带暮江晴，百代风流睇古情。泪尽苍梧息妫嫁，潇湘清浊两分明。东风无力袅晴丝，绾住天台第几枝。省识春归无觅处，晓烟斜月立多时。年来春事是耶非，深锁閒门燕子飞。芳草满庭人不见，晚风吹损苎萝衣。东君已订隔年期，野水迢迢送别离。孤负春归好颜色，秋千架外雨如丝。天龙一指悟禅机，香锁旃檀静夕晖。敢是灵山迦叶老，拈花微笑解人稀。人閒岁事小沧桑，通悟何年梦鹿隍。传语维摩老居士，不教人世有炎凉。"}