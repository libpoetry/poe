{"id":"578347","title":"双忠庙","dynasty":"明","author":"林克刚","text":"大唐养儿恩宠极，播弄乾坤窃京国。刚肠不独颜杲卿，将军怒气摩苍冥。手持三尺睢阳里，誓杀羯奴雪天耻。帐前虎士心桓桓，衽金枕革同肺肝。去兵那堪重去食，稽首皇天臣力竭。再迟三日全高墉，皇天欲尽公孤忠。碎牙裂眦竟何益，将军一去江淮掷。储皇欲遂中兴期，此身虽死何足悲。千秋庙食到海岳，不减图形上麟阁。"}