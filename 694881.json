{"id":"694881","title":"赠王元美二首","dynasty":"明","author":"宗臣","text":"送子上河梁，悲风下天荒。右顾渺太华，左顾迷扶桑。振衣千仞巅，风尘杳微茫。尔独事远役，驾言返帝乡。对酒不能饮，慷慨情内伤。送君日以遥，思君日以长。安淂凌风翼，与子共翱翔。执手重行行，步出城南隅。飞盖凌青云，食马跃长衢。行人不可留，中心郁以纾。子如云中鸿，予如汀际凫。浮沉既异势，羽翼何时俱。弩力事功名，宏此壮士图。愿言俟嘉誉，慰我心区区。"}