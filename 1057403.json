{"id":"1057403","title":"感寓二十首 其六","dynasty":"宋","author":"刘弇","text":"蓬莱三神山，夜梦游其藩。岧峣黄金阙，白玉罗九阍。正见王子乔，卧把肘书翻。顾谓方瞳人，持我谒羡门。挥觞清露滋，行庖屑玙璠。一酌祛滞念，再酌洗冥昏。三酌陵紫烟，列宿已可扪。下观人间世，参差舞丘樊。有客抚云璈，长离眇飞翻。送我若有情，徂镳俨长鲲。怅望不得留，东窗已朝暾。"}