{"id":"782462","title":"题赵经历宁侯红叶小照","dynasty":"清","author":"戴亨","text":"孤坐生凉阴，庭砌转萧索。气候物色俱，新花怅畴昔。单车曲折轻，窅窕入林僻。科头憩云根，霜姿结寒赤。盈目炫朱霞，过时亦陈迹。西风不断吹，摇落还叹息。草色戴霜痕，苍然秀岩石。石罅溜寒音，泠泠沁心膈。簿领非閒曹，委蛇自公隙。萧洒清秋怀，幽契尘埃隔。顾兹炎热场，愧尔幽静客。"}