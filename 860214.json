{"id":"860214","title":"温陵万安桥谒忠惠蔡公祠堂留题","dynasty":"宋","author":"王迈","text":"欲知公之忠，须诵三谏诗。欲知公之惠，须读万安碑。朝廷得公重，天下失公悲。骑鲸今几年，悠悠人见思。今人愧前脩，风流不可追。立朝无刚容，突梯仍脂韦。字民乏廉声，敲扑急茧丝。不知富贵有磨灭，芳名姱节无穷时。游子晚出公之乡，儿时敛衽公清规。吁嗟九原不可作，每于清夜梦见之。所以今日拜公像，浩歌出门双泪垂。"}