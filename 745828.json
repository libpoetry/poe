{"id":"745828","title":"文信国绿端蝉腹研歌","dynasty":"清","author":"江之纪","text":"黄冠不返燕山客，柴市风霾蔽天黑。剖将径寸夷齐心，染出一方天水碧。故人却聘逃临安，有叟西台击竹还。相逢静听啼鹃哭，石君洒泪比人寒。斜飞半角都安在，朱鸟魂归朝局改。母妃难补女娲天，帝子谁填精卫海。会稽山南宝气空，妖僧一炬烧云红。六丁独抱石君去，多年稳卧冯夷宫。老渔大笑呼君起，有似蕤宾跃池水。清光耿耿照秋霜，错道文山犹未死。吁嗟乎！文山到今原不死，可惜青松斲研赵承旨。"}