{"id":"861495","title":"九日登宝叔塔同游者杨大著李校书冯正字曾著作易校书","dynasty":"宋","author":"王炎","text":"湖边老石立巨鳌，背负浮图千尺高。升高望远天界阔，海山江树皆秋毫。蓬莱藏室极清静，虽有暇日无游遨。不应令节亦虚度，特为萸菊觞新醪。樽前一笑岂易得，身涉百忧今二毛。兹游回首便陈迹，事如逝水流滔滔。明年九日定何许，未用感慨增烦劳。半生随牒落州县，莫年结绶来神皋。去留聚散偶然耳，且覆一杯持蟹螯。"}