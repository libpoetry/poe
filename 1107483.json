{"id":"1107483","title":"次韵冯圆中酴醾","dynasty":"宋","author":"史浩","text":"东风满架吹寒玉，惯逐园丁供菜束。瀛洲一见眼偏明，缥渺霓裳舞仙曲。纷纷桃李俱苍苔，冰壶着此真幽独。更须酿取瓮头春，醉倒莫看蛮与触。碧云堆里颜如玉，红紫便应高阁束。千寻结架上青冥，山外水边随诘曲。飘然来及牡丹时，洁白自知吾步独。道人傥置枕屏前，第一莫教纤手触。"}