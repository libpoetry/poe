{"id":"1122047","title":"道中四绝","dynasty":"宋","author":"郑刚中","text":"过雨山间云出没，夕阳天际鸟浮沈。男儿马上志四海，不是寻常客子心。水渌沙明不见泥，寒烟漠漠树垂垂。渔人不识闲中趣，辍网咨嗟望使旗。败箧冲霜思往岁，旧游如梦慨平生。鬓华已逐心事老，溪水祗如前日清。寒意无多晓色交，云随疏雨又还消。山行全似三春日，林际一声婆饼焦。"}