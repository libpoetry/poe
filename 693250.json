{"id":"693250","title":"署中竹园偶成","dynasty":"明","author":"苏升","text":"种竹未成阴，萧疏协素心。篱边初著笋，叶处已鸣禽。月入风翻影，春过暑不侵。閒来听夜籁，恍惚若闻琴。忽忽春云暮，寥寥人事过。青尊喜相见，白发竟如何。诗以忙中废，愁从懒处多。未能赋归去，种秫亦蹉跎。閒立望龙沙，春风几万家。晴云团野色，白日入山斜。见地即栽竹，无心学种花。孤亭时一立，几点夕阳鸦。"}