{"id":"1067363","title":"读庄子内篇","dynasty":"宋","author":"谢薖","text":"经春十日雨，却扫门无车。伏枕梦鸣毂，淙琤行溜渠。端坐发深省，妙香浮素裾。盥濯披陈编，讽诵临前除。陈编为何谁，漆园傲吏书。奇辞通諔诡，空语极虚无。得意荣辱境，脱身忧患馀。胸中灌顶句，身上如意珠。逍遥有妙处，领略归一途。尘影阅千世，风波连九区。投足寄其间，鼎鼎一何愚。傥同蓬蒿鴳，勿笑溟海鱼。"}