{"id":"158040","title":"赠贾麟·贾君貌古文章老","dynasty":"宋代","author":"强至","text":"贾君貌古文章老，虬髯铺胸犀插脑。戏夸才力惊众人，谈笑千篇笔端扫。酒酣座上披天真，铲去崖岸露怀抱。今年礼部更新书，续诏九州登俊造。宿儒晚秀趋术茫，肝愁胃苦搜辞藻。独君所向异尔为，长袖陂陀踏幽草。行穷两径跻岩巅，指点晴江辨秋岛。却骑匹马归湖山，古寺相逢情愈好。空樽无物醉故人，辄出囊钱具梨枣。更长坐久然青灯，语杂讥谐欲颠倒。我方正色起问君，何乃终年事枯槁。齿牙未豁才有馀，一赋从容成腹藁。琢磨高论驰古今，足历天衢骋王道。驽群沓沓犹争先，骥騄胡然甘伏皁。君徒俯首不我答，我反惭颜汗如澡。丈夫贵富难近窥，一第定非论晚早。岂同祖谊名汉朝，位不公卿身已夭。何时却挂吴淞帆，霜蟹初肥恰新稻。"}