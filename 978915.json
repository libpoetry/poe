{"id":"978915","title":"过陈行之饮","dynasty":"宋","author":"晁公溯","text":"陈郎见我江阳城，自起唤妇亲庖烹。殷勤纤手为袒割，始饮一杯和且平。一杯已尽催进酒，平头奴子皆传声。几州春色入此盎，陈郎调酒如调羹。我家东床有孙子，亦得从容陪燕喜。门前有客不速来，笑说今朝动食指。陶然胸次吞渭泾，入口岂知醨与醇。从兹剩致百家酒，更可作意呼真真。"}