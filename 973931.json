{"id":"973931","title":"次韵徐季纯见贻","dynasty":"宋","author":"赵蕃","text":"尺浑孰愈千丈清，幽居何以争城倾。翱翔蓬蒿岂不适，乃欲万里劳蜚鸣。文章纵云有定价，瓦釜亦或能铿鍧。知音固当属善听，我初未鼓一再行。郑人之璞周死鼠，昧者自谓怀连城。我于翰墨虽早嗜，四十五十今何情。元无小异君孰取，矻矻便欲扬其名。得非念我西南征，倦游久意思佣耕。少年不饮老更醒，而众纷纷多绝缨。属君勿用扬其名，臃肿拳曲能全生。"}