{"id":"506492","title":"读韩文有作柬时彦","dynasty":"明","author":"王洪","text":"李杜于文章，两雄力相斗。弥天振长策，万物因奔骤。毫芒人间者，白日烛宇宙。公乎起绍之，来自帝左右。被发骑麒麟，龙鸾蔚先后。扪天挟云汉，赤手揽星宿。披援苍龙角，簸弄丹凤噣。翻身跨长鲸，撇捩牙与脰。神关划灵籥，鬼窞斸玄窬。遂初邈无端，高步骋遐觏。阴阳囿象类，戢戢相辐辏。无巨细美恶，形色声与臭。随其所喜怒，齿颊恣凌诟。帝欲昌斯文，故使起且仆。一饭告屡罄，五荐仅乃售。间关阳山邑，岩壑尹猿狖。归迁法曹掾，瘴气犹满袖。洞庭浩漫天，狞飙振坤厚。孤舟拂蛟吻，几葬危乃救。勤逾三十载，仅有尺寸就。白发冠进贤，朱芾映华绶。栖迟数亩宅，垂戒及童幼。艰难志仍卓，宦达道愈富。挥毫飏昌言，为世拔稂莠。蹴之八荒外，一刷千古垢。烛龙出海底，九域焕清画。横空障狂澜，万派尽东走。衡云为之豁，突兀出众岫。怪虫畏雷霆，竭壑移卵鷇。岂徒文倔奇，正直天所佑。予嗟生孔晚，昧伏愧舛谬。平生幸遗文，矧此获奇授。河图与珠球，烂熳在户牖。况兹际昭代，雅颂日宣奏。众贤骋高䠱，济美行见又。作诗持似君，幸砭予謏陋。"}