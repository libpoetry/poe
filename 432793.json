{"id":"432793","title":"虞美人·三首","dynasty":"近现代","author":"郑猷","text":"江村弱絮因风起。閒杀雕阑地。飘萧短鬓不胜簪。孤负搓酥滴粉旧时心。天涯浓绿撩人老。枝上流莺恼。坠欢如梦记难真。一缕游丝难罥凤城春。天津桥上鹃声起。旧是伤春地。归途扶醉拾遗簪。一道斜阳芳草悼红心。琼箫吹月杨枝老。梦惹罗衾恼。相思难觅画中真。犹有深杯婪尾殿余春。参差楼阁连云起。满马尘飞地。薜萝风趣上朝簪。招手閒云来去两无心。花时载酒江湖老。知被浮沤恼。炊粱梦醒忆难真。赢得陶然一醉瓮头春。"}