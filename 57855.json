{"id":"57855","title":"拟古·白马谁家子","dynasty":"明代","author":"胡翰","text":"白马谁家子，翩翩新少年。宝带千金裘，鞍垂两櫜鞬。五侯争驰鞚，七族莫比肩。来往长杨间，捷出飞鸟先。朝从羽林猎，夜展秦楼筵。前楹列庭实，中庖具珍鲜。赵女舞双袖，吴姬调七弦。张急调高起，酒尽意弥坚。恨无美人赠，中激壮士肝。睽离各自爱，重来还复然。"}