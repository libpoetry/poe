{"id":"695288","title":"郯城任侍御东庄八景 马陵春游","dynasty":"明","author":"林光","text":"兴来何处杖鸠藤，春思飘飘傍马陵。苍羽夹归青嶂合，沐沂飞绕碧波腾。莺花竞逐风烟醉，蜃气遥连海市凝。东望危楼高百尺，未知鲁叟几回登。边村旧筑一台牢，骋望堪来月几遭。苍耳径回祠庙古，鹁鸠声引白云高。晴峰点点纡屏画，旷野微微涌翠涛。一度登临一吟弄，主人诗笔已降骚。古城城古旧谁居，郯子千秋此故墟。闪闪夕阳衔远树，萧萧故垒带平芜。寻芳酒倦和云睡，吊古诗成摘叶书。多少眼前难状景，等閒挥入辋川图。巍巍孤冢出郯东，孝妇千年有此封。官府每因谗口误，皇天终是血城通。寒烟几换清明节，老树空摇花信风。华表摧残碑剥落，行人还解说于公。人间时节傍清明，晓枕惊回布谷声。百亩会看烟雨足，一犁穿破垄云平。芸苗毙带逡巡酒，尝稻匙翻骨董羹。多少田家欢乐事，莫愁翁主厌躬耕。郯城胜迹几龙门，此水聊堪一试竿。钩饵颇嫌沂沐泄，钓丝閒引月星寒。苔矶坐煖湍仍急，铁笛声沉夜已阑。何处投纶堪尽兴，东溟长笑海天宽。琅玕森列碧窗虚，万事人间已破除。爻画洞观成像后，吉凶看到未形初。静中生意兼抽笋，閒处天机见跃鱼。太极元来无一字，竹风吹掩读残书。"}