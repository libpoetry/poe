{"id":"507434","title":"经浯溪读元结大唐中兴颂","dynasty":"明","author":"李昌祺","text":"平生念浯溪，镌镵有遗迹。扬舲溯湘水，登临暂来即。穹崖倚层云，奇险自天辟。漫叟词既严，颜公笔无敌。鬼神屡呵护，风雨长洗涤。忠槩俨尚存，冰衔犹可识。端容敛襟读，感慨重心戚。谁画灵武谋，大物取何亟。唏嗟中兴业，谅重君子惜。逡巡解舟去，回顾三叹息。"}