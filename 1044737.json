{"id":"1044737","title":"五言沈沔天隐楼","dynasty":"宋","author":"沈遘","text":"吴会富山水，吴兴盛人物。风流自南朝，德誉世不没。吾宗州之望，谱序远且蕃。煌煌全盛时，冠盖充里门。吾庐两溪旁，足迹远城市。宛自仙者居，胡然人间世。自我登群玉，十年未得归。秋风东南望，怅息欲下飞。轩轩吾宗子，自少慕奇伟。仕意一不如，去之若泥滓。起楼临孤墅，自以天隐名。超焉谢朋友，于兹寄生平。我初闻以疑，今乃送而喜。出处亦何常，要之不苟尔。俗化日以薄，士路令人哀。吾党多狂简，不知所以裁。子归慎厥修，先之以廉让。风行自田闾，来者知所尚。庶几吾州士，礼义世弗亏。庶几吾宗门，长为众表仪。毋独矜汝名，母独行乎怪。鸟兽非所群，山林固何赖。吾虽縻于此，亦若与子游。勔哉其无闷，勿为至人羞。"}