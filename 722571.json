{"id":"722571","title":"赠陈十一","dynasty":"明末清初","author":"屈大均","text":"金瓶连素绠，百尺汲寒浆。清泠涤尘垢，何减流霞觞。城南新赐第，贵盛如金张。昔作骑都尉，今封右校王。胭脂骄塞马，芍药艳吴娼。汉恩岂独薄，天道终有常。吾子抱忠信，诚为百鍊刚。沙头且射虎，飒飒凌风霜。茹荼甘若荠，慷慨荆蛮地。猛虎不忍射，爱彼爪牙利。筑台南岳阳，丹火流扶桑。仙人多剑侠，起舞佐霞觞。填填丰隆鼓，咽咽右英簧。双龙绕指柔，俄为掣电光。惊风逐千里，澥水群飞扬。划然君一啸，为乐何洋洋。我亦白猿俦，相逢聊翱翔。"}