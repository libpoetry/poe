{"id":"835058","title":"沁园春 其三 金齿","dynasty":"清末民国初","author":"奭良","text":"有美在中，瓠犀粲然，两三点金。想敲时眉绉，移嗔鬟侍，嵌来吻合，媚视藁砧。坚却能安，刚偏不吐，接近珠喉一往深。餐霞未，尽从容漱石，漫剔银簪。含香鸡舌沉沉。倘狭路相逢忍不禁。只杨枝作闹，缄情脉脉，菱花对照，笑语吟吟。白粲何多，黄流贵少，余慧何时到织纴。翻新样，判削除百镒，布满陀林。"}