{"id":"815685","title":"先中丞公癸酉鄂闱拟墨原稿沄儿装潢成册敬题其后","dynasty":"清","author":"郭曾炘","text":"三度文衡总向隅，九重温语念寒儒。传家别有燕支笔，手泽犹堪一集都。点铁成金有化工，敢将小技薄雕虫。当时曾感孤寒泣，一念怜才出至公。模楷非徒多士资，公忠默与古人期。一朝功令兴亡系，剧忆中书抗议时。乞骸疏草背人挥，莼菜秋风早见几。一疏回天私自庆，惊闻哀诏倍歔欷。秋柳明湖记梦痕，都堂镫烛不堪论。文身章甫知无用，且宝先芬付后昆。"}