{"id":"1117509","title":"送米","dynasty":"宋","author":"邹浩","text":"甑中如见欲生尘，不待人言廪自倾。虽阻负归同子路，且知书帖异贞卿。邻僧市井应无迹，野雀阶除亦有情。却想万钟安享者，孰云天地极均平。鼓腹从今得果然，不须称美道州前。一箪颇异山雌意，满钵还同香积天。糁作藜羹誇举挟，剖为钓饵戏沉渊。只疑好事传将去，饭颗兴嘲有谪仙。数亩非无负郭田，川途修阻故萧然。得君远胜子舆友，使我非无漂母怜。未拟更求佳传报，且先分当酒家钱。亲朋只愿长相见，归饱丰穰不计年。"}