{"id":"1107303","title":"寄越州张子文待制二首","dynasty":"宋","author":"冯时行","text":"霜清玉洁紫微人，海水群飞蹭蹬频。首尾七年归剪拂，东西万里隔声尘。酒杯强遣愁中趣，药裹长随健里身。天远征鸿飞不到，登高极目更伤神。风尘绵邈想怀家，为报平安向海涯。婿旧能诗鸣晓雁，儿初弄笔抹秋鸦。陶张蹇石真心腹，王蔡韦侯比辅车。更有梁山何小隐，要乘春涨别金华。"}