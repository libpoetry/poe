{"id":"1118677","title":"箜篌谣二首寄季长少卿","dynasty":"宋","author":"陆游","text":"庭树非不荣，霜霣万叶枯。朋友岂我弃，渐远势自疏。中夜起太息，发箧觅旧书。尘昏蠹蚀损，行缺字欲无。一读色已变，再读涕泪濡。卷书置箧中，宁使饱蠹鱼。少壮离别时，回顾日月长。会合终有期，何恨天一方。我齿如败屐，君发如新霜。馀日复几何，万里遥相望。欲泣老无泪，欲梦不可常。寄书何时到，江汉春茫茫。"}