{"id":"1104786","title":"和黄山秋吟","dynasty":"宋","author":"卫宗武","text":"铮然梧叶响敲风，凉月疏星秋正中。万顷水花浑老尽，一簪醉日倚残红。珠露瀼瀼金作风，秋声凄怨入焦桐。骎骎碧树霜痕染，那复宫题叶上红。潇潇清思浩无涯，红蓼滩头屋数家。小艇寻秋缘苇去，纷纷雪絮讶杨花。从教日日把巫焚，无补河流一尺浑。甘霔要从方寸出，土龙刍狗不须论。何草青青不渐黄，班姬悲扇语凄凉。佳人笑别乘鸾女，相见毋嫌日尚长。气序循环盛复衰，花随春老叶秋飞。一年光景消磨半，又见罗衣换葛衣。"}