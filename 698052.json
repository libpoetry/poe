{"id":"698052","title":"夜坐次从学韵","dynasty":"明","author":"钟芳","text":"寸丹不外照，返观祇自明。江山如有约，天地合同情。静久真源见，思微俗虑平。寥寥谁会此，斜月下残更。午云添野色，花柳斗春明。游子故留意，东风自不情。天连秦苑杳，潮入蜀江平。北会争盟后，春秋几变更。我爱桃源叟，桃花绕涧明。渔樵自成性，鸥鸟共忘情。世外乾坤隔，人间岐路平。渔人忽相问，醑酒话深更。"}