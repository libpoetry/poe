{"id":"1121947","title":"砥柱四首","dynasty":"宋","author":"范祖禹","text":"黄河倾落九天来，砥柱三山立欲摧。崖谷吐吞成雾雨，蛟龙战斗作风雷。巨灵赑屃两山开，东放黄河万里来。地轴横斜争斡转，天维攲侧恐倾摧。禹开砥柱放河奔，浊浪轩轩日月昏。唯有三门君不见，惊波一起动乾坤。砥柱初开禹力穷，黄河从此去朝宗。长鲸一喷连山起，岌嶪高于太华峰。"}