{"id":"690734","title":"武林狱中作三首","dynasty":"明","author":"张煌言","text":"洒血今何地，红殷罟汉冠。云台图画杳，雪窖梦魂宽。岂望黄羊乳，无劳白鹿餐。广陵有绝操，琴碎不堪弹！曾闻古侠士，相送白衣冠。生死关原重，兴亡案肯宽！空思供橐膳，谁识报壶餐！羞杀无鱼铗，从今莫浪弹！文山不柴市，故里一黄冠；此意谁非屈，何人可自宽？羽微谁石饮，舌在任刀餐。今古纲常事，因吾好细弹。"}