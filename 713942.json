{"id":"713942","title":"水仙叹","dynasty":"明末清初","author":"屈大均","text":"往年水仙从吴来，四万馀本花尽开。今年祗得四千本，十本一花无重台。家家水仙苦不售，一钱一本谁买回。人穷罕有好事者，生理萧条良可哀。水仙天暖但生叶，天寒始见花含胎。今岁广南颇风雪，冻伤无数桃与梅。水仙苦寒亦不发，安得一夜春气回。我心望春与花似，春来我心花亦开。"}