{"id":"1253225","title":"祈雪再应签判徐安国次韩以二诗示同僚咸和并次韵","dynasty":"元末明初","author":"钱宰","text":"旱甚三冬尪未焚，且芬椒苾祷群神。一天和气梅花晓，千里轻风柳絮春。丰穰定看仓腐粟，穷愁那叹甑生尘。莫疑瑞应私星渚，造物何心处处均。请祷群祠会弁绅，再呈嘉瑞感神明。汉庭已奏三朝礼，梁苑俄惊二月春。万壑玉龙翔蛰雾，一帘粉蝶扑香尘。凝眸原野无高下，平地何须问土均。"}