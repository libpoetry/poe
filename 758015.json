{"id":"758015","title":"百字令 寄玉夫外子","dynasty":"清","author":"周贻繁","text":"布帆才卸，甚风儿又把，扁舟吹去。落日寒烟山色远，极目长沙何处。倦鸟飞慵，征鸿影匿，别意凭谁语。梁间双燕，向人还诉归绪。犹记旧岁今时，雄心初起，写就阳关句。匹马奔驰双剑啸，壮志鸿飞鹏翥。花落燕台，云招岳麓。更与穷愁遇。天高难问，索居闲咏新赋。"}