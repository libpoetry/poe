{"id":"814808","title":"李愬雪夜入蔡州四首","dynasty":"清","author":"金朝觐","text":"雪夜衔枚走敌师，军声鹅鹳两惊疑。探囊取得吴元济，计夺昆崙一觉时。六出都缘兆岁丰，能邀天倖是元戎。休誇谋定由裴度，此夜应推滕六功。擒虎谁探虎穴中，分明敢入不居功。将军负弩称前导，扫雪开门拜相公。参赞纶扉属秉衡，何须内主诉分明。他年远走蓝关雪，多为碑词有不平。"}