{"id":"1252739","title":"宜山谣 椎髻舞","dynasty":"元末明初","author":"谢应芳","text":"椎髻舞，击铜鼓，浅蛮生蛮皆安堵。卖刀买锄犁，衔恩人鸟语。犷俗驯，恶俗去，岂弟君子吾父母。除虎窟，虎皆散亡龙睡穴。湖南海北广东西，千里如今无白骨。无白骨，人何忧？每每旧屯田，年年稻花秋。我所思兮，龙江水流。霹雳斧，行天诛，百灵奔走群丑除。磔枭獍，醢䝟貐，招徕角端舞驺虞。日月两山明，畏境成康衢。坎井蛙兮渤澥，偷生虾蚬门，怒腹气何在？长鱼跋浪欲吞舟，竟作任公雪花鲙。蛙乎幸偷生，有愧输芒蟹。前度放蛙人，今日恩如海。生子以尹名，有田须力耕。昔忧公租重，今喜公租轻。穷阎杼轴具，当路钧衡平。焦冥覆盆下，睹此白日明。鞍马劳，肉消髀，广西一去二千里。借箸筹边丞相喜。两年单骑八往还，青草黄茅瘴烟里。鞍马劳，有如彼，不负公，不掠美。一寸忠丹报天子。"}