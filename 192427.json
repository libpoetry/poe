{"id":"192427","title":"送浩侄成都学官","dynasty":"宋代","author":"李石","text":"忆昔官博士，所得英俊多。斥去典蜀学，蜀士烦搜罗。二井转辘轳，犹能挹余波。袍子白纷纷，有如镜重磨。爱汝似二父，此地曾经过。分职有十师，圣门严四科。傥非一万卷，难取三百禾。我有十咏诗，考古烦吟哦。鼓钟乐高文，羽翼崇雄轲。似闻礼殿柏，久矣寻斧柯。古物天为惜，蒸薪鬼所呵。堂堂公议地，岁月穷羲娥。忍此恣横说，后来敢谁何。我集四库书，琬琰藏洛河。此外有石经，参酌正舛讹。熟读懋汝学，师友相切嗟。汝有屋三间，竹墅连松坡。日夜望汝成，门户高嵯峨。我贫自有道，一竿钓渔蓑。后生问老子，守死山之阿。"}