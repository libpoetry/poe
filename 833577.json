{"id":"833577","title":"金缕曲 其七 再叠前韵赠莲溪","dynasty":"清末民国初","author":"樊增祥","text":"小舫携箫局。计水程、湘帆拢岸，楚亭瓜熟。一水丹江通碧汉，樯燕溪花扑簌。漫回首、春明角逐。羼入湘灵瑶瑟怨，怕洞庭、吹裂龙君竹。聊一唱，采蘋曲。西巡犹是苍生福。莫思量、芜蒌夜雨，断薪残粥。间道麻鞋西度陇，画出杜陵小幅。恐未惯、南中炎溽。行部桃花迎马首，访秦人、一饮溪光绿。陶令记，试重读。"}