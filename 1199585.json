{"id":"1199585","title":"郭四朝叩船歌四首","dynasty":"魏晋","author":"许翙","text":"清池带灵岫，长林郁青葱。玄鸟翔幽野，悟言出从容。鼓楫乘神波，稽首希晨风。未获解脱期，逍遥丘山中。浪神九陔外，研道前全真。戢此灵凤羽，藏我华龙鳞。高举方寸物，万吹皆垢尘。顾哀朝生蟪，孰尽汝车轮。游空落飞飙，灵步无形方。圆景焕明霞，九凤唱朝阳。挥翮扇天津，晻蔼庆云翔。遂造太微宇，挹此金梨浆。逍遥玄陔表，不存亦不亡。驾飙舞神霄，披霞带九日。高皇齐龙轮，遂造九华室。神虎洞琼林，风云合成一。开阖幽门户，灵变玄迹灭。"}