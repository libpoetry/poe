{"id":"522140","title":"送陈子文","dynasty":"明","author":"顾清","text":"昔年倚棹清江浦，两岸丁丁沸斤斧。漕舟岁计动逾万，此地寻常当七五。年深法久人情玩，弊孔纷纷劳葺补。君今捧檄向淮壖，正是青云初著鞭。相逢数语尽肯綮，平生经济岂徒然。唐家善漕称刘晏，第一造舟推庙算。纲条宽衍物力纾，费止一时人永便。今人何必非古人，今代文襄晏后身。连云大厦须营构，试手江边聊看君。"}