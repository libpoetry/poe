{"id":"1231494","title":"次杨铁崖题朱氏玉井香亭韵有和章者张宗鲁张应辰周卢二公","dynasty":"元","author":"许恕","text":"玉井湛秋月，光影清肺腑。群姝拥飞盖，列坐水仙府。晚色淡苍烟，远香度风渚。水木更清华，疏桐连弱榉。济济集群彦，良会喜今雨。铁崖文章伯，笔阵谁敢拒。天生高世姿，不作庸人语。两张多藻思，珠玉映月露。醉吟采莲词，似对若耶女。濂溪《爱莲说》，绝胜著花谱。卢敖有仙气，欲向风中举。嗟予复效颦，笑倒诗中虎。"}