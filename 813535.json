{"id":"813535","title":"洞仙歌四首","dynasty":"清","author":"李慈铭","text":"翠云缺处，有花光红沁。青玉重门锁芳讯。更经坛、日静药径烟深，流水里、依约棋声人影。瀛洲携俊侣，暂探仙源，多恐秦人笑相问。酒后俯危栏，香絮濛濛，蓦云外、玉笙吹醒。恁窣地、东风妒缃桃，又添得人间，素尘一寸。湖光千尺，接翠楼天半。杨柳疏疏映窗扇。蓦回栏、低亚钗影才分，刚省识、花里卷帘人面。横塘曾几过，道是无情，怎得含娇递饧眼。浅笑不禁痴，略要回身，又压臂、羞抬双钏。镇罗袖、长垂几生修，羡一抹疏红，夕阳珊槛。春来踪迹，正殢花慵酒。客里闲情恁拖逗。记黄昏、门巷三月初三，刚恰似、杨柳藏鸦时候。销魂谁见得。背解罗襦，烛影金钗鬓边溜。人定翠帱香，小枕单衫，偏称得、个侬消瘦。听帘外、东风又三更，愿人共梨花，一春厮守。旧游如梦，又坠鞭扶路，烂漫江湖暂归去。认春申、城郭杨柳溟濛，刚恰是、帘幕家家梅雨。金尊停几日。重问当筵，到处流莺换前度。花里小分楼，屏格玲珑，还浅试、春葱弦柱。问曲里、潇潇几时休。记檀板银灯，那回情绪。"}