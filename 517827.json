{"id":"517827","title":"咏雪三十韵","dynasty":"明","author":"黄淮","text":"造化钟灵秘，阴阳迭变迁。玄冥司号令，滕六振威权。瑶圃花从剪，昆山玉就镌。同云如羃布，急霰讶珠圆。脉脉凭危集，轻轻透隙穿。润凝酥沁液，光泛汞流铅。食叶蚕声细，翻空鹤羽鲜。冰奁缘沼合，缟带逐车旋。压竹枝嫌重，封梅色斗妍。飞璚资雅淡，樊素爱婵娟。恍若虚空界，还疑混沌先。湿妨虫户蛰，清觉瘴尘蠲。序属三冬候，祥占大有年。豪家誇玩赏，洞府会神仙。窣地施金帐，排轩列绮筵。羊羔兼异味，歌管促繁弦。火暖炉蹲兽，杯行酒似泉。醉忘寒气重，坐待烛花偏。疏拙时同弃，膏肓疾尚缠。仓惶鱼在辙，汨没剑沉渊。粟起衰容恶，丝添白发悬。穷愁还自遣，僵卧复谁怜。裋褐犹鹑结，乡书绝雁传。青绫馀赐被，白氎忆重毡。孤负寻逋屐，飘零访戴船。党姬宁足羡，陶茗且须煎。葵藿孤衷切，松筠晚节坚。凄凉元不厌，洁白旧相便。未坠冲霄志，閒吟咏雪篇。愿因风力便，吹上九重天。"}