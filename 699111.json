{"id":"699111","title":"闽山庙里赛灵神水陆珍羞满案陈最爱鲜红盘上果荔枝如锦色犹新","dynasty":"明","author":"徐熥","text":"珠玑高喷火龙红，满架银花一线通。忽到半空闻霹雳，灞陵桥断紫烟中。紫骝嘶向月明间，漏尽铜龙尚未还。何处凤笙声袅袅，松棚高结舞鳌山。烽烟久息海无波，紫陌红楼乐事多。灯下数声郎子鼓，儿童争唱八仙歌。花笺五色制灯联，榜向街头境社前。缓步巡檐看一过，就中都说太平年。无数红妆去复回，竹林仙境起香埃。低声偷向神前祝，愿早熊罴入梦来。朱门处处月光流，金鼓喧天夜不休。堂下装成狮子吼，一双争戏綵丝毬。妖姬三五佩阑珊，踏碎香尘月影寒。忽听流星天上起，共停莲步转头看。彤襜高揭露妖娇，月色灯光映翠翘。年少路傍虚送目，良家女伴转三桥。风流公子正髫年，腰带千文万历钱。浪买梨花三百朵，一时光照鼓楼前。谁家白晰少年郎，蜀锦吴绫别样妆。半醉半醒骑马过，最堪魂断是龙阳。市上新灯巧样张，玻璃一片白于霜。夜长满注瓶中水，几队游鱼逐火光。流苏绡帕缀双悬，百对华灯火树燃。五帝行宫初出境，家家香火送神钱。庆城灯烛夜辉煌，照见丰碑字几行。此是先朝汤沐邑，年年歌舞祭闽王。前代繁华说福州，满城兰若挂灯毬。于今一盏长明火，胜事销沉几百秋。月影迟迟蜡炬销，残灯同约大家饶。从今处处成遗俗，饱看灯光十二宵。"}