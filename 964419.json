{"id":"964419","title":"木兰花慢 其二 重阳","dynasty":"宋","author":"洪皓","text":"对金商暮节，此时客、意难忘。正卉木凋零，蛩螀韵切，宾雁南翔。东篱有黄蕊绽，是幽人、最爱折浮觞。须信凌霜可赏，任他落帽清狂。茫茫。去国三年，行万里、过重阳。奈眷恋庭闱，矜怜幼稚，堕泪回肠。凭栏处空引领，望江南、不见转凄凉。羁旅登高易感，况于留滞殊方。"}