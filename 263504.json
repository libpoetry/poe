{"id":"263504","title":"龙生行送皞臣往南昌兼送李篁先","dynasty":"现代","author":"王闿运","text":"龙生别我当为客，青波平挂章江席。同时李子好远游，书剑苍茫无所适。良夜迢迢接深语，此时愁坐扬云宅。两君三十同不官，大壑楩楠天所惜。东南民气复萧瑟，惨淡空怀济时策。高名落拓难弃置，犹与诸侯掌书记。洞庭有客方归来，憔悴青衫不如意。槭槭芳洲吊祢衡，长江浪急空山平。夏口萧条托黄祖，庸才敢与孙郎争。书生傲睨当时事，塞默无言有深意。祇将词赋掩奇才，肯向荆州出奇计。文章得祸非所料，孔公叹息曹公笑。蹭蹬于今又一时，掉头誓拟终屠钓。彭蠡湖外鼓声死，江风夜起黄州水。坚壁同时走督师，旌节相望二千里。君今投分向人间，挟策何曾敢一言。衣冠南渡荆扬远，鼓角西来江汉翻。黄昏尘满别云暗，送子归来方闭门。"}