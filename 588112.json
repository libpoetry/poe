{"id":"588112","title":"喜雨","dynasty":"明","author":"王渐逵","text":"夜来闻雨声，凉风入我户。遥知慰农望，晓起复四顾。儿女分垄头，犁蓑亦交互。平畴敞清野，轻阴袭玄雾。为酿夫何如，一饱期不负。爰瞻白云岑，翘然注深暮。园畦雨初足，纾我抱瓮心。累寔既已结，旧葱复成林。良朋答嘉节，相期来远岑。呼童具壶觞，瓜蔬集前陈。虽无肴与馐，所辨贵适真。愿君理徽操，和我梁甫吟。"}