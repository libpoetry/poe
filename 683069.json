{"id":"683069","title":"閒兴","dynasty":"明","author":"文徵明","text":"绿阴深覆草堂凉，老倦抛书觉昼长。尘土不飞髹几净，宝垆亲注水沉香。苍苔绿树野人家，手卷垆薰意自嘉。莫道客来无供设，一杯阳羡雨前茶。绕庭芳草燕差池，满院清阴树绿离。帘捲不知西日下，自持閒客了残棋。酒阑客散小堂空，旋卷疏帘受晚风。坐久忽惊凉影动，一痕新月在梧桐。閒门谢客日常扃，好鸟隔林时一声。暖气薰人浑欲醉，碧梧窗下拂桃笙。端溪古研紫琼瑶，斑管新装亦兔毫。长日南窗无客至，乌丝小茧写离骚。"}