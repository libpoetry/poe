{"id":"1239647","title":"题宗忠简公诰","dynasty":"元末明初","author":"宋濂","text":"青城妖祲连云赭，瞻乌靡止龙在野。百年艺祖旧河山，万骑长驱若冰解。京城留守一世豪，仰天雪涕风萧骚。起扶白日照河北，赤手欲障三秋涛。义旂戛天天为泣，四方猛士闻风集。自期徇国与天通，岂谓忠言反难入。披肝上疏留至尊，乘舆不顾东南巡。拊床三叫大星落，非天弃宋良由人。功业无成志可纪，古来英杰多如此。君侯心事汉武侯，伟气英声冠千祀。我来已恨王世迟，不得亲观忠勇姿。每过乡邑发犹竖，纶诰况是当时为。却忆前朝司马死，章蔡群奸乘间起。国虽未乱政先亡，万里蒙尘从此始。吁嗟黼辈真奴臣，贼君致寇肥其身。姓名污眼尚欲呕，君侯在位能无嗔。侯乎侯乎慎勿嗔，谁使彼奴操国钧。君不见汴京礼乐正全盛，江南杜宇啼天津。"}