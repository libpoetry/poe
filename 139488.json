{"id":"139488","title":"约许侍郎诸公酒半宋正仲至自都城","dynasty":"宋代","author":"魏了翁","text":"人生能得几回别，一别公来四千日。我骑紫马出行春，公指黄扉入当夕。谁知行止不关人，解后天涯复同席。方看紫陌烂红英，忽复浓阴颗青实。断霞明空白日静，过雨穿林乱云湿。如梦如梦梦邪非，曰归曰归归未得。僰南山崒东流断，关西云霾北风急。酒逢故人一吸易，语及新事百忧集。麻问吾归将何归，梓州遂州有何择。况有青山老居士，千骑东来闯然入。更得可人高帝孙，又忻未至临邛客。尽判三日作狂酲，要话十年胸愊塞。"}