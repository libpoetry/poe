{"id":"169576","title":"次韵苏公竹间亭小饮","dynasty":"宋代","author":"陈师道","text":"自昔有遗韵，小饮不尽觞。坐待竹间月，奈此云影长。起行林下路，散策踰平岗。破眼一枝春，著意千叶黄。暄寒会有分，蜂蝶来无央。鸟语带余寒，竹风回妙香。缅想两公子，作恶变清凉。谁怜尘沙底，疲马踏朝阳。斯人班马後，如圭复如璋。相逢了无得，佳处每难忘。"}