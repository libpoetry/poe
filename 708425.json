{"id":"708425","title":"齐天乐  湖上午日用吴修蟾和周美成韵","dynasty":"明末清初","author":"龚鼎孳","text":"远峰吹散雕阑雨，游人画桥三五。彩鹢风高，绣旗日丽，又吊一年湘楚。钗符缀虎。也娇小窥帘，笑低金缕。如此湖山，半分歌吹送重午。樽前初拭醉眼，问灵均去后，与谁终古。屏枕芗潮，扇摇玉雪，同赋采兰新句。菱舟曲度。渐掉人荷心，月痕留处。愿趁佳时，普天销战鼓。"}