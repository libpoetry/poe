{"id":"1045120","title":"送张漕正","dynasty":"宋","author":"徐积","text":"以正名官，居官以正。岂惟朝廷，生民之幸。名官以正，居官以直。岂惟生民，宗庙社稷。积者为庆，流者为泽。远者无疆，久者无极。此奚有他，一言之力。维时我后，智勇兼有。揭日当天，操杓运斗。随手如意，不劳而治。明明赫赫，有因有革。所因者宜，所革者当。维当维宜，生民之望。维正维言，民之望之。维言维正，何以尚之。越有诤臣，义不顾身。白刃可蹈，赤心可倾。既曰真矣，弗变弗移。既曰直矣，弗阿弗随。何事可沮，何利可回。不可则止，其可则为。往司厥官，往成厥功。回天论事，有祖之风。"}