{"id":"696044","title":"寄答西粤大中丞杨公","dynasty":"明","author":"欧必元","text":"三峡风云海外雄，蛾眉天畔郁茏葱。关西伯起称夫子，江左杨脩是国工。幕府久开炎徼外，凯歌新唱日南中。文臣倘论征蛮策，麟閤还推第一功。蛮烟西尽古交州，万里军容镇上游。柱后惠文加九锡，师中神武足千秋。降夷不用开关款，折节犹多借箸筹。诗草忽从鸿雁至，和歌谁可并应刘。"}