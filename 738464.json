{"id":"738464","title":"七夕读杜诗牛女篇","dynasty":"清","author":"陈祖范","text":"小东摭列宿，穷极呼穹苍。谓犹具官臣，尸素空周行。玉川祖其意，《月蚀》诗张皇。口实资《骚》赋，驱使到天章。星辰亦良苦，为人任短长。其中牛与女，津津口加详。七夕河汉明，下土举头望。儿女致私祝，竖儒乞芬芳。缘饰多故事，琐细语不庄。惟有杜老诗，引义陈大纲。拨疑见本根，辞家敢颉颃。"}