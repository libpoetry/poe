{"id":"1207542","title":"寄题汪氏退密庵","dynasty":"元","author":"李存","text":"紫阳汪大夫，未老先致事。经营百年藏，结庵自休憩。扁之曰退密，有取于《易系》。相望千里余，一笑问以偈。云何谓之退，密也果何地？若言早休官，眼底非一二。身虽似闲暇，心或未能止。若言四大离，盖棺事则已。纷纷长夜者，皆悟退密旨。非但如上云，十目之所视。夫人皆可能，何取密之义？大夫天下士，未必只如此。庵傍皆高山，庵外即清泚。昼饥随粥饭，夜则伸脚睡。平生易甘苦，一一皆梦尔。不睹不闻问，从来白于水。试语庵中人，如是不如是？"}