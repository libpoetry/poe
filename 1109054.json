{"id":"1109054","title":"又四首","dynasty":"宋","author":"刘克庄","text":"咄咄清流久灌输，帝虚馆殿待名儒。纵□□□□□岭，未抵鸱夷泛太湖。青史方将观晚节，黄封尚可易村沽。书言耳重知君意，怕听朝鸡与漏壶。已藁忠言未及输，岂知穷鬼迫臞儒。诸生蕝就汉朝野，一束刍留孺子湖。室有瓶储聊自给，帘夸椀□□人沽。风涛如此行何适，犹幸中流得一壶。薄收仅足了冬输，晚觉明农胜业儒。稍喜尘清如□峒，更祈田熟似苏湖。小船杨柳阴中泊，大斗杏花深处沽。游野归来天欲雨，云边玉女屡投壶。幸无再榷与三输，得半犹堪活窭儒。宁揖刘郎归钓濑，肯于孟守觅崲湖。杯中兴至休辞饮，膜外名虚不必沽。晨出作劳宵稳睡，管他布谷更提壶。"}