{"id":"1198433","title":"赠司隶傅咸诗","dynasty":"魏晋","author":"张载","text":"皇灵阐曜，流英敷醇。苞光含素，以授哲人。于赫洪烈，实子厥真。虑该道机，思穷妙神。汪穆其度，焕蔚其文。实茂成秋，华繁荣春。清藻既振，乃郁乃彬。德风云畅，休声响震。侔踪古昔，越轨曩朝。外骇方域，内冠皇僚。峨峨峻极，谁其能超。出莅宰守，播化丞苗。入毗帝猷，翼赞均陶。道殊颜孔，勋拟伊皋。太上立本，至虚是崇。猗欤清规，允迪斯冲。韬纳无方，以光徽融。嗟我昏曚，怀贤仰风。思存豫属，厕于末徒。沐浴芳源，仪形训模。重仞幽秘，愿陟其涂。彼海汤汤，涓流所归。鳞宗龙翔，鸟慕凤飞。瞻顾高景，曷云能违。未见君子，载渴载饥。"}