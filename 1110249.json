{"id":"1110249","title":"晓晴","dynasty":"宋","author":"孙应时","text":"碧海明初日，青山破宿烟。寒阴都辟易，芳景正澄鲜。屋角禽声姹，池塘蝶影翩。春光吾负汝，今日一欣然。君行定何许，舍棹越林丘。社瓮不容挽，溪毛聊可羞。禅床应濯足，衲被径蒙头。静境有真趣，乐哉何所忧。短发日夜白，年华令我愁。平生几蜡屐，旧隐一渔舟。漫有诗陶写，应须酒拍浮。相过慰情素，数肯抱琴不。"}