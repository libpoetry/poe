{"id":"1086413","title":"记风","dynasty":"宋","author":"王十朋","text":"泉南固多风，兹风大为最。初惊月有晕，忽听天鸣籁。蓬蓬从何来，烈烈不可奈。万窍争怒号，三光变冥昧。掀翻败墙壁，摧折到松桧。瓦飘上天半，茅捲洒郊外。稻吹垂实花，果堕未熟蒂。山川失故容，草木遭厄会。飞同鹢过宋，悲异见歌沛。孰云楚台雄，未觉周郊大。虽然不终朝，无乃已被害。嗟予垂素发，滥此张皂盖。方忧西畴禾，未问南海贝。心如韩值飓，卜效苏命蔡。焚香叩穹昊，防患问耆艾。稍稍云色定，徐徐雨声霈。渐停箕簸扬，会见气交泰。居民理破屋，老守戒征旆。五弦歌舜琴，一丝咏严濑。去矣不待瓜，归欤及鲈鲙。"}