{"id":"544727","title":"余为五岳之怀旧矣丙子冬将以计偕北上适少参王公自秦中过访为余剧谈莲花玉女之胜且出诸登览作见示恍然如曳杖从公游憩太华绝顶者不胜飞动之思辄赋七言律四章 其三","dynasty":"明","author":"胡应麟","text":"片片青霞屐底移，半空岩壑转逶迤。悲风万里来三蜀，落日遥天断九疑。渭水秋光犹殿阁，昆池寒影自旌旗。狂来健翮飞扬甚，翘首宁论谒帝迟。"}