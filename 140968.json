{"id":"140968","title":"重午·林间忘时节","dynasty":"宋代","author":"张镃","text":"林间忘时节，今朝忽重午。雨过天未昧，轻阴障初暑。追思儿童日，争先缠彩缕。葵榴映昌歜，梅李参角黍。书堂给休假，欢呼屡跳舞。但喜逢佳辰，那知岁如许。遄经六六回，劳生竟何补。幸早安静乐，飞潜伴鳞羽。犹怜艾作人，狞瞠俨当户。想其亦处畏，势险正骑虎。孰若平地我，不随时仰俯。门前鸥鹭波，宅畔花柳圃。晨看一卷经，暮饮三杯醑。诗成诗落韵，格调任逾矩。大胜汩罗人，独醒徒自苦。"}