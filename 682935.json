{"id":"682935","title":"晚春同许奉常胡太史赴陆生牛首之约二首","dynasty":"明","author":"尹台","text":"凌晨鸣两飏霏微，过曙轻阴散晓晖。一入名山堪挂绶，况逢胜侣与褰衣。草间石讶群羊起，林际风邀独鸟归。醉倚僧筇忘去晚，满村云雾失郊扉。几年不践城南路，岸屿烟疃着处迷。半岭寺藏萝径密，一溪桥傍竹堋低。病馀筋力愁车马，老去登游厌杖藜。赖托高朋招引兴，春风吟眺遍招提。"}