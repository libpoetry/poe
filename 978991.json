{"id":"978991","title":"喜张仲景范与蔡仲见过","dynasty":"宋","author":"晁公溯","text":"昔游房相湖，乃适与子逢。迨其景将入，不尽湖所穷。今子联翩来，二难复相从。散策破莓苔，循池咏芙蓉。子勿谓池小，托之儋耳翁。名重觉景胜，人贤增地雄。老夫实自庆，得为使君公。饮食玻璃江，日汲水一钟。洗我昆崙心，充我云梦胸。巾车且少留，乐当与子同。径幽木阴茂，土腴莲实丰。凌波挽碧茎，剪房剥青蓬。吾兄犹在远，按节临泸戎。吾亦思飘然，摄身乘清风。"}