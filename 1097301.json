{"id":"1097301","title":"题徐后湖扣舷歌卷末","dynasty":"宋","author":"李叔与","text":"吾欲钓鱼东海去，一叶扁舟未能具。君呼小舫山水间，扣舷作歌秋水寒。吾诗百篇不直一杯水，君歌一阕游鱼亦倾耳。得君此编拱璧加明冰，玉笥陵云无此清。安能移我龙湖白竺之茅屋，来并清江后湖曲。我鸣榔，君扣舷。醉歌长篇复短篇，却使后人呼作徐李同舟仙。"}