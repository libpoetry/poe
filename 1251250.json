{"id":"1251250","title":"清江阻风访刘起东茅庐中","dynasty":"元末明初","author":"陈谟","text":"十年再见东海公，夫妻宾敬茅庐中。不计有无心淡泊，难忘故旧日从容。阳春白雪何求和，漆发红颜似返童。鼎煮蒙山云细细，杯倾桑落绿溶溶。市朝虽近尘还远，弦诵常闻道罕同。重话桃源真隔世，独行客路况严冬。一川雪景惟飞雨，三日江船尚阻风。第觉久淹成愧负，宁知相厚转情浓。故人谷口归耕处，安得扶藜访有熊。烦君问讯须珍重，早晚徵车起卧龙。"}