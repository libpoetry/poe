{"id":"1071337","title":"试闱同宋德操陈纯中登稽古阁晓望","dynasty":"宋","author":"汪藻","text":"双睫不能熟，疏钟起初晓。危栏扶力上，层檐挂云表。群峰苍玉如，开帘四环绕。向来声利场，自今眼界小。两君天下士，一见意倾倒。有此风味佳，未受秋思恼。我昔溪上住，盟言寄鸥鸟。今年纵得来，官事间日少。樊笼更樊笼，归途天样杳。是处非不佳，千虑舒怀抱。浮云且东来，吾家隔林杪。境熟断难忘，终念今朝好。"}