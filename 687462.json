{"id":"687462","title":"题杂画册叶八首","dynasty":"明","author":"孙承恩","text":"白露横江面，凉飙起林樾。孤唱无与酬，垂纶钓明月。清夜不能寐，独酌松树下。风吹头上巾，月落手中斝。寂寥春山空，静坐消万虑。搔首望青天，白云自来去。云出山顶合，云归洞口封。地深人不到，白日下双龙。月出大江口，乾坤一钓船。洞箫声起处，惊醒老龙眠。习静山中处，孤吟绝往还。晓烟收尽处，坐见隔江山。膴膴川原合，依依桑柘疏。柳汀与花坞，好是辋川居。山头出白云，瀑布洒飞雨。可人期不来，目断潇湘浦。"}