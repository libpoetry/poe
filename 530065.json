{"id":"530065","title":"蟠桃图为鲍氏母寿","dynasty":"明","author":"孙一元","text":"鲍君寄我蟠桃图，缄书相示来中吴。索诗咏图为母寿，牙签锦轴云光敷。风前披拂伫玩久，沧海万里岛屿孤。紫文缃核大于斗，此木要与凡植殊。春风倒捲绛罗袖，酒晕时上红玉肤。云烘霞蒸光不定，一颗不易千明珠。昌容绿华驾文鲤，王乔琴高乘白凫。摘桃实兮来仙都，飘飘蕙带云霞襦。捧桃献酒为母寿，三千年后游蓬壶。"}