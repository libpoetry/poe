{"id":"1231831","title":"拥翠堂诗卷","dynasty":"元","author":"于立","text":"幽人结屋江边住，俗声不到题诗处。门前惟有树扶疏，檐间只许云来去。落花如雨东风狂，绿阴满地春茫茫。一声啼鸟惊梦破，翠屏浅印烟峰长。海绡轻薄烟霏暝，空碧无痕湛清影。天风吹落竽籁寒，岚光湿透衣裳冷。我生已有遗世心，便欲长往穷幽寻。微茫楼观不可到，云林冥冥苔碧深。"}