{"id":"432094","title":"二月之什","dynasty":"近现代","author":"张采庵","text":"二月龙荒草未青，寒天漠漠雨溟溟。争知鼓角春城里，一夜云开见客星。天门北望郁崔嵬，壮采飞腾九殿开。悄倚银屏消息近，彩鸾低送美人来。相逢何必问长干，似此风流亦两难。春酒一杯眉寿颂，帏灯匣剑试言欢。元戎小队自喧阗，浅袖何堪北国天。敢拟布裘长万丈，大衣持赠厚装棉。修罗场上未销兵，去国珠盘万里情。昔昔乐终人定后，风恬疑有鸽铃声。锁齧金蟾客邸门，更无闲话到寒暄。朅来一计纵横局，曾费行人十万言。长城横带塞云春，怀古幽思动远人。说与陴头还放眼，红华骀荡物华新。吴越诸山尽晓妆，西施临镜斗眉长。闹红簇簇馀杭路，可有灵心听妙香。欲折琪花代柳条，春申江畔上元宵。当筵吉语吾能忆，闻道鸿沟有便桥。目送云归五角楼，金章朱诰出神州。可怜独夜樊通德，拥髻灯前正好愁。"}