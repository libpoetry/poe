{"id":"184146","title":"大夫七弟有庆新居二百四十言次韵和之","dynasty":"宋代","author":"苏颂","text":"勿谓衡茅陋，门墙亦仅全。山连京岘外，水接漕渠边。乔木傍行列，幽花晚秀妍。子孙环舍后，兄弟对斋前。树果非求息，临流靡察渊。卜邻同晏宅，任地得周廛。往复康庄路，过从乡里贤。招来三径士，疏引一人泉。金谷虽惭石，蜗庐已胜先。烝尝时近享，香火道心虔。左右冈兼阜，纵横陌与阡。思归诚久矣，到此是终焉。篱援丛芳枳，庭除绕碧鲜。尚之南学远，休琏北邙偏。街柳长垂带，堤榆未坠钱。窗閒靖节傲，梧老惠施眠。去国魂劳断，铭恩骨待镌。幸安蓬户奥，乌用铁枢坚。刁岭东隅见，林庄几世传。杉松高掩抱，岩麓势联绵。构筑多遗址，经营信昔缘。毋劳借官地，便可入寥天，歌哭于斯室，耕桑待有年。谁知真趣在，平地即神仙。"}