{"id":"118579","title":"蔡州任氏阅世堂","dynasty":"宋代","author":"苏辙","text":"朱君长桐乡，死食桐乡社。吏民安君德，君亦爱其下。遗言於斯葬，存没勿相舍。自知得民深，千岁谁似者。任君治新息，宽惠洽鳏寡。强梁顺教诏，桴鼓不鸣野。三年去复还，园木裁拱把。居人敬闾巷，禽鸟依屋瓦。苍然百尺桧，直干任大厦。相要勿剪伐，令尹昔所舍。"}