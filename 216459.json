{"id":"216459","title":"九鼎·禹行掘山足百谷","dynasty":"宋代","author":"王安石","text":"禹行掘山足百谷，蛟龙窜藏魑魅伏。心志幽妖尚觊隙，以金铸鼎空九牧。冶云赤天涨为黑，寒风余吹山拔木。鼎成聚观变怪索，夜人行歌鬼昼哭。功施元元後无极，三姓卫守相传属。弱周无人有宜出，沈之九幽拆地轴。始皇区区求不得，坐令神奸窥邑屋。"}