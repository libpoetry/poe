{"id":"439379","title":"王子端云近来徒觉无佳思纵有诗成似乐天其小乐天甚矣予亦尝和为四绝","dynasty":"金","author":"王若虚","text":"功夫费尽漫穷年，病入膏肓不可镌。寄语雪溪王处士，恐君犹是管窥天。东涂西抹斗新妍，时世梳妆亦可怜。人物世衰如鼠尾，后生未可议前贤。妙理宜人入肺肝，麻姑搔痒岂胜便。世閒笔墨成何事，此老胸中具一天。百斛明珠一一圆，丝毫无恨彻中边。从渠屡受群儿谤，不害三光万古悬。"}