{"id":"626189","title":"壁弓","dynasty":"明","author":"黎景义","text":"弃置复弃置，弃置何足讶。矫矫七札弓，闲寄北檐挂。正如游宦子，力倦得休暇。朝夕蒙坌煤，偃蹇卧牖下。又如废将军，解兵返田舍。第恐髀生肉，不虑拜而蓌。锡周可开王，赉晋曾定霸。彼美养繇基，春秋名善射。一矢应弦飞，凭仗乌号柘。今年泮中献，明年郊外祃。壮士谁穿杨，猿臂执其弝。杀气从西来，萧萧入窗罅。暗闻霹雳声，韣里鸣长夜。"}