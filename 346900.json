{"id":"346900","title":"玲珑四犯·寄语东君","dynasty":"清代","author":"彭孙遹","text":"寄语东君，莫宠柳骄花，诱他年少。漏泄春光，多在这华胥道。何事孤眠帐底，夜夜有、彩云飞到。似神君、为侬却病，引入上林祠庙。睡乡即是温柔境，有紫玉、如烟相抱。刚则是灵犀一点，通却心中窍。害得文园憔悴，那梦儿、偏生还要。愿生生、不作有情痴，长得安然睡觉。"}