{"id":"555123","title":"田家词","dynasty":"明","author":"黄仲昭","text":"官府年来恣徵讨，里正登门急于火。三冬过半稻初登，翻说今年稻熟早。家人相率往田间，协力无分少与老。短镰一派穫声齐，数亩黄云随手倒。背负肩任初上场，男共播扬女舂捣。里正醉饱才出门，督邮复自城中造。急将贱粜纳官需，且免官刑相苦恼。回首场头稻已空，一年生死良难保。小儿弹泪向西风，说曾田畔拾馀稻。阿翁回语儿无啼，尚冀明年官府好。"}