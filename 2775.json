{"id":"2775","title":"幂翠庭·幂翠庭者","dynasty":"唐代","author":"卢鸿一","text":"幂翠庭者，盖崖巘积阴，林萝遝翠，其上绵幂，其下深湛。可以王神，可以冥道矣。及喧者游之，则酣谑永日，汩清薄厚。词曰：青崖阴兮月涧曲，重幽叠邃兮隐沦躅。草树绵幂兮翠蒙茏，当其无兮庭在中。当无有用兮幂翠庭，神可谷兮道可冥。有幽人兮张素琴，皇徽兮绿水阴，德之愔兮澹多心。"}