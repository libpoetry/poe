{"id":"1077565","title":"次韵顾子美见示题曲江画像","dynasty":"宋","author":"李纲","text":"天眷李唐能肖德，异人间出生其国。于中贞观开元间，譬若丰年多黍稷。曲江擢秀自妙龄，国器早被燕公识。文词赡蔚冠后来，大册高文振鸿笔。孤生徒步起荒陬，职秉钧衡爵侯伯。一时推挽尽正人，谠议嘉谟咸可绩。能于偏校识胡情，此理未可常情亿。哥奴岂是郎官材，谁使岩廊久践历。眉宇津津挟兔雕，酝藉居然困摧抑。正衙造膝访相臣，岂止伶官论安叱。天意方将启禄山，帝心那解疑仙客。房帷阴谋独上陈，三子未冤繄巨力。伟哉相业继姚宋，允矣威声落夷貊。千秋金鉴奉君王，仁者之言古遗直。咏燕论心讵免猜，赋扇陈情竟何意。黄钟毁弃瓦釜呜，凤去鸮鸱集槐棘。固知骨鲠易婴鳞，坐使奸谀得乘隙。一麾出守来荆蛮，直道忘怀谢欣戚。诗篇冥助得江山，文史终年自怡怿。渔阳鼙鼓震长安，祸乱宁从一朝积。翠华西幸蒙尘飞，蜀道艰难会相忆。至言逆耳弃不收，遣祭徒劳长叹息。古来忠谠尽如此，端欲济时如谷帛。空令万世沧海南，崒兀高名配韶石。于粲荔丹蕉叶黄，庙猊屹然兹血食。身亡道立复何求，失策自与当时惜。丹青谁为写清姿，风度严凝见颜色。顾侯好古如古人，此本云自韶阳得。笏囊无复使人持，奕奕蝉冠照虚壁。象设曾闻铁作胎，英灵尚想心犹赤。拜公遗像激懦衷，怅望天南瘴江碧。高辞险语极揄扬，勉强追酬愧非敌。"}