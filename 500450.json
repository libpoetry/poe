{"id":"500450","title":"题张源相辛巳试院唱和诗卷","dynasty":"明","author":"陶安","text":"仙凡相去咫尺间，弱水隔断蓬莱山。鹄袍星散夜色皎，寒随天风生佩环。帘动波纹烛影闲，宝兔喷落红霞斑。三场校对时有暇，咳唾珠玉遗人寰。我赋浙江徒手还，丹桂可望不可攀。后来战艺始得俊，南宫转觉功名悭。大省铨衡新檄颁，金陵邂逅生欢颜。得钱沽酒慰岑寂，时出险句惊神奸。袖携众作无可删，故人各已登朝班。见君此卷动馀兴，行闻胪唱开天关。"}