{"id":"274574","title":"更漏子慢·江雨横飞","dynasty":"现代","author":"汪东","text":"江雨横飞。又变止须臾，淡日舒晖。小白妍红，曲苑重到，惊看满架离披。独有几朵蔷薇，和粉缀断枝。想多少春华，一往不返，忍误心期。回首万事都非。算晷节迁流，底用深悲。幸许嘉辰，白头无恙，逍遥散策园池。唯是旧人难见，尺书寄所思。道冬来轻别，数番花风，顿换单衣。"}