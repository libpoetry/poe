{"id":"1074789","title":"怀旧一首","dynasty":"宋","author":"周紫芝","text":"三月既晦，维暮之春。居我穷巷，门无杂宾。谁与晤语，千载一人。歌此好言，以侑清樽。酌我春醪，载笑载欣。言念我友，在彼彭门。江濆之别，于今三年。夐夐只影，祗复自怜。素书聿至，式慰我心。蔚我嘉木，有莺在林。尚求其友，载好其音。人而不如，有怀其愔。何当言归，昔盟是寻。眷此二老，实为兰金。"}