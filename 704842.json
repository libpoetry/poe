{"id":"704842","title":"杂诗三首","dynasty":"明","author":"薛瑄","text":"洪荒一何遥，悠悠几万载。古迹竟茫然，古道复安在。巍巍唐帝尊，放勋薄四海。文明启中天，伦典粲而蔼。鲁叟删述劳，于兹立圣轨。寥落但陈编，抚事增叹慨。孰云天地大，形势两暌绝。一气周流之，神理有昭格。雍雍虞庭臣，穆穆贤圣德。太和良在兹，畴咨方未歇。所以祥凤仪，不独大乐阕。如何此道非，千古空遗迹。山龙匪舜乐，卑菲真禹心。大哉虞夏圣，忧民同一深。既服四载劳，还弹五弦琴。九功亦时叙，敕天尚遗音。如何精一传，载往不可寻。独有简册光，留照犹至今。"}