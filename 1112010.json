{"id":"1112010","title":"十一二用喜雪韵四首","dynasty":"宋","author":"吴潜","text":"水泼衾裘夜卧难，也休暖足唤端端。平生自是冰为氏，此际何妨火纪官。无色图从天地展，有声画与古今看。忽思十万边兵冷，肤体相关岂独胖。片片穿帷解捣虚，夜明细字亦堪书。五车现瑞从今后，一尺呈祥复古初。暖室温轩人起晏，远坊穷巷客来疏。茅山见说黄精熟，山友迷踪餍黠狙。长安贫者再炊难，臛肉苍头饫舌端。食雪自应还猛将，饮冰只合付清官。尚兴塞外鸣弦想，剩欲江头把钓看。只恐逢他吹铁笛，骨寒股战失吾胖。只堪闭户著潜虚，欲作遨头畏简书。乍密乍稀云冻后，半融半落雨收初。封条正恐观梅错，渍谷犹疑学稼疏。却喜明朝春税驾，气苏??与狙狙。"}