{"id":"282131","title":"长亭怨慢·沈雪渔同年年八十有六","dynasty":"现代","author":"金兆蕃","text":"更不许、湖楼重见。暑雨哀蝉，一声凄咽。笠屐翛然，晚晴难倚老来健。拂衣归去，还入侍、通明殿。俯睨旧湖山，那忍看、风骄云幻。绿遍。叹池塘梦醒，不似当时葱茜。垂虹好句。尚传诵、老人星见。定忆得、咫尺姚江，种春雨、芳兰盈畹。换绕墓寒梅，他日回车肠断。"}