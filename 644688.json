{"id":"644688","title":"勉学诗 其八","dynasty":"明","author":"方孝孺","text":"内则记孝养，檀弓著哀思。寥寥三代音，于此犹见之。我欲绘作图，岂乏丹青师。丹青状形体，性情那可为。冬夏适温凊，芳鲜在盘匜。二亲未饮食，如子渴与饥。奈何报木心，限以百岁期。飞鸟失其巢，尚且鸣声悲。创钜痛亦深，衰麻交涕洟。圣王为制礼，进退随天时。千人万人心，一人心可知。"}