{"id":"1206816","title":"摸鱼儿","dynasty":"元","author":"袁易","text":"裹空蒙、冻云如墨，匆匆人在南浦。灞桥蹇步驮愁去，递与快帆轻橹。堪恨处。正短烛烧残，未刻西窗句。荒林断莽。便闲了门前，近人鸥鸟，此意向谁语。行藏事，尽道日天也悟。流萍忽散还聚。玉缸春涨葡萄绿，准拟千觞飞羽。君听取。怕越客灯宵，留滞吴箫鼓。江村夜午。来共倚寒梅，吹香弄影，璧月照琪树。"}