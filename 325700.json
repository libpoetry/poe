{"id":"325700","title":"木兰花慢·游丝。同舍弟翰风作","dynasty":"清代","author":"张惠言","text":"是春魂一缕，销不尽；又轻飞。看曲曲回肠，愁侬未了，又待怜伊。东风几回暗剪，尽缠绵、未忍断相思。除有沉烟细袅，闲来情绪还知。家山何处为春工？容易到天涯。但牵得春来，何曾系住，依旧春归。残红更无消息，便从今、休要上花枝。待祝梁间燕子，衔他深度帘丝。"}