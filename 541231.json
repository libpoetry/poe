{"id":"541231","title":"和梁广文苦雨见寄","dynasty":"明","author":"叶春及","text":"高楼下枕鹅江曲，雄视神州一百六。二水晴分素练明，群山晓望朱旂簇。画栋崔嵬百丈遥，文窗绣户接青霄。凤甍径度诸侯宅，雉堞斜通学士桥。桥边宅畔多车马，赵瑟秦筝连日夜。虽然北市达楼前，更喜西湖注楼下。庄生被谇自雕陵，三日楼居不出庭。息阴解著绝交论，思过能忘闭閤情。忆昔鸠鸣江日暮，须臾覆手成风雨。鸱鸟朝啼水北云，飞帘夜捲河南树。世事因知顷刻间，转海排山不作难。遥想美人隔江浦，望而不见空长叹。忽传琬琰来荆璞，感子交情等山岳。待至天晴旭日升，为君重泛剡溪约。"}