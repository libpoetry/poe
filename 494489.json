{"id":"494489","title":"己亥腊月十一、十二日，同职方朱正郎簠、赵副郎伊，连日冒雨雪视卜义阡，","dynasty":"明","author":"湛若水","text":"兹晨凌沧波，昨日发姚坊。仙鹤逐麒麟，高桥度上方。率属至斯里，遵曲来夹冈。冲雪非谩游，卜阡何傍徨？念彼火中人，安得不为伤。圣仁泽枯骨，推之及无疆。息徒同人馆，同志致壶浆。同人风景奇，山水围孤光。万物正归根，归根为春阳。会兹同体理，荡荡见虞唐。"}