{"id":"1105343","title":"道中即事","dynasty":"宋","author":"方岳","text":"春泥滑滑欲溅裾，肯为梅花顾草庐。唤作诗人看得未，雨籉笠雪一肩舆。家人不寄扊扅诗，直恐藁砧官尚微。到了不过相爱耳，未论此语是耶非。十日山寒雨不休，仆其痡矣得无愁。老夫自爱归程好，肯为春泥怨鹁鸠。梅已飘零尚典刑，断魂篱落野烟青。灵均憔悴乃知此，到老可人宁独醒。荦确连云路不分，云侵衫袖白纷纷。亦知云自青山出，不见青山只有云。冲雨冲风莫管渠，晨炊蓐食便巾车。能无几日到茅舍，睡到日高相折除。对灶何妨客燎衣，溪翁且莫键柴扉。日之夕矣樵风冷，觳觫一牛将犊归。上到春山顶?头，更携烟雨入吾州。梅花便作乡人看，飞落酒杯相劝酬。画中亦爱雨中山，连雨山行却厌看。一夜东风吹作雪，问谁画我访袁安。野涨平溪已断桥，悔将辛苦上岧峣。朝来雨断才堪厉，依旧绿杨山径遥。晨光漏日鸟深春，况此泥行雨宿人。夜半瓦鸣惊梦觉，悔将蓬笠当劳薪。田翁不省雪模糊，紧闭柴门拥地炉。自许小厖分席坐，是间宁复著吾徒。剡溪船后灞桥驴，著我荒村一笋舆。却后几年俱作画，未知雪句定何如。"}