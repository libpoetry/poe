{"id":"566540","title":"予尝梦昼所决不为事心恶之后读唐书李坚贞传稍解焉","dynasty":"明","author":"徐渭","text":"坚贞十七，之死靡他。数梦男子，百两以御。贞觉而恚，莫知其谓。华盛来胥，我貌未悴。废沐垢首，尘肤败裳。如叶未秋，虐使萎黄。自兹以往，夕寝旦觉。角雀谢穿，筐梅罢摽。卷娄虽膻，理不乐蚁。矧巳肉矣，曷感而蛾。万有胶轕，曷可诘呵。皇矣北帝，其将谓何。"}