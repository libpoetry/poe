{"id":"817039","title":"江浦留别","dynasty":"清","author":"缪公恩","text":"浪游到处感离群，几度骊歌讵忍闻。十六年来犹故我，五千里外忆诸君。白门望眼迷烟树，吴下愁心隔暮云。别绪匆匆吟不得，那堪红雨更纷纷。一番惆怅独徘徊，何日扁舟我再来。岁月半从愁里去，烟花空向眼前开。浪传乌桕欢能合，谁信飞星往不回。百结枯肠真欲断，长吟且覆掌中杯。江干碧涨一篙匀，细雨才晴柳色新。芳草连天无奈别，落花满地可怜春。篷窗镫影听渔篴，马足风声起辙尘。驿壁从今题句去，未知属和是何人。临歧为语莫伤神，聚散应知有夙因。万里尚劳天外梦，一枝须寄陇头人。春潮浩浩催舟急，杜宇声声促客频。回首山城残照里，满江波浪碧无垠。"}