{"id":"815084","title":"送赵秋谷宫坊罢官归益都","dynasty":"清","author":"查慎行","text":"竿木逢场一笑成，酒徒作计太憨生。荆高市上重相见，摇手休呼旧姓名。刘鲁封章指摘生，沧浪大可濯尘缨。肯言预会皆名士，谁似君家老叔平。君别蓬山作谪星，我从雾谷拟潜形。风波人海知多少，聚散何关两叶萍。南北分飞怅各天，输他先我著归鞭。欲逃世网无多语，莫遣诗名万口传。"}