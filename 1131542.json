{"id":"1131542","title":"用黄子益韵二首","dynasty":"宋","author":"裘万顷","text":"青衫日日困尘沙，安用浮名与世誇。已过半生真似梦，未荒三径且还家。恨无沈水纡香穗，喜有寒泉瀹茗花。袖却西归遮日手，园林幽处看桑麻。睡起忻然思虑少，病馀犹觉应酬艰。招摇风月聊须竹，收拾云烟幸有山。但要世缘随手断，莫忧诗债几时还。追奔富贵非吾事，且占林泉一味闲。"}