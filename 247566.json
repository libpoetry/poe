{"id":"247566","title":"水仙歌·锦鳞未下红波靡","dynasty":"现代","author":"石任之","text":"锦鳞未下红波靡，两钩罗袜逗秋水。洛浦腰肢翠欲流，汉陂素腕缠金蕊。引樽似共梦华长，醒来不记时世妆。烟汀幽绝曾独立，泉石移根在玉房。露眼半开先默默，窗纱初透春消息。玄圃云浆冷于冰，琉璃馆里暖香国。凤炬沈檀爇娇雾，芳时易得断肠句。明朝稍减鬓边青，可惜不向瑶台住。输却瀛洲几斛尘，朝菌原自等大椿。夕抟五色绮里药，感荡莫若无吾身。梅兄矾弟何自苦，必也占春为谁妩。此际东风欠分明，春心他日成灰土。要知茝榝皆刍狗，休嗟罔象遗珠久。灵均高洁喻其芳，逆旅之子贵其丑。岂不谓戕伐肆虐天无亲，悲兮乐兮我忘耦。"}