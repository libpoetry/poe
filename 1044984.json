{"id":"1044984","title":"双树海棠 其一","dynasty":"宋","author":"徐积","text":"独树已难有，双株岂易培。东风三月后，浓艳一时开。种是鸳鸯骨，根非玳瑁胎。英英万千数，滴滴四三枚。恐淡添猩血，矜香弃麝煤。鲛绡翡翠眼，宝钿珊瑚杯。绛节朝真去，丹砂驻貌回。童妆两株色，花格一仙才。自得骖鸾侣，何烦跨凤台。明珠留汉水，碧洞寄天台。对举霓裳步，高铺绣被堆。超如御烟雾，势欲摆尘埃。冶艳皆泥滓，卑枝亦草莱。好临湘水照，莫近宋家栽。汉殿昭阳宠，唐家学士才。浴终兰液溅，帖就茜罗裁。惜粉轻匀面，偷霞试点腮。急窥鸾鉴了，齐报玉人来。不是沾红雪，仍非污落梅。啼痕才彷佛，伫立各徘徊。真态有如此，深情安在哉。歌阑都不语，舞困可堪推。淡若疑相犯，烘然笑自媒。画眉郎忽误，挟弹客应猜。洒绛谁先戏，挥朱亦共陪。差肩奉青帝，联袂踏苍苔。好被金钱掷，宜兼玉箸催。罗巾如可试，瑶枕谩为灰。供帐朝还暮，买春琼与瑰。一枝怀旧物，百醮费新醅。目断秦山远，心分荆渚隈。柔姿谁是偶，温德汝为魁。绰绰闺房秀，匆匆风雨摧。离歌连理曲，送酒合欢杯。坠脸殷金谷，冤情怨马嵬。烟波水东去，歧路日西颓。遗恨传芳草，馀阴伴绿槐。香魂如未散，相吊复相哀。"}