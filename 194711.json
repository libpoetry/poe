{"id":"194711","title":"对岩桂一首寄曹使君","dynasty":"宋代","author":"毛滂","text":"玉阶桂影秋绰约，天风为卷浮云幕。婵娟醉眠水晶殿，老蟾不守余花落。苍岩忽生云月裔，仙芬凄冷真珠萼。娟娟石畔为谁妍，香露著人清入膜。夜深碎月寒相就，酴醾却作伤春瘦。弄雪仙人淡紵衣，烟裙不著鸳鸯绣。眼中寒香同谁惜，冷吟径召梅花魄，小蛮为洗玻瓈船，晚来秋翁葡萄碧。"}