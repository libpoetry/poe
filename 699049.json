{"id":"699049","title":"送在杭司理湖州","dynasty":"明","author":"徐熥","text":"少年拥传暂还家，捧檄新乘上汉槎。地接洞庭多橘柚，郡称泽国半桑麻。省刑网好开三面，判事才能出五花。手折衰杨从此别，梦魂飞不到天涯。长安跃马主恩新，词客今为执法臣。苕水共看初带印，沧波由此罢垂纶。宽同汉室于廷尉，情似樊川杜舍人。何处公馀堪引眺，三江烟雨五湖春。曾将才藻擅词坛，此日新弹贡禹冠。早岁共称贤宅相，少年初拜汉郎官。霅溪水响褰帷听，顾渚山高拄笏看。自是法曹关象纬，霜威先已逼人寒。争传词赋是玄晖，捧得除书昼锦归。属吏共迎新绿绶，世家犹说旧乌衣。征亭霜冷孤鸿断，驿路天长驷马飞。君去已陪鹓鹭侣，不才空守钓鱼矶。"}