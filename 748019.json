{"id":"748019","title":"读王荆公鄞县经游记有感","dynasty":"清","author":"陈劢","text":"荆公宰吾鄞，学校振士风。石台足师表，楼王皆儒宗。留心及水利，经游详记中。旱涝切民瘼，往返劳行踪。当时青苗法，实惠遍村农。一旦秉钧轴，方期恢前功。任使非其人，海内滋怨恫。近世行社仓，藉口师徽公。良法鲜美意，流弊又安穷。社仓与青苗，得失将毋同。"}