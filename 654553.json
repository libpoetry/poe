{"id":"654553","title":"题明皇秉烛夜游图","dynasty":"明","author":"何乔新","text":"沉香亭上乌飞速，歌吹未终宫漏促。欢娱不足可奈何，夜游更秉西园烛。银盘万炬照天红，恍如赤日行晴空。更将羯鼓催花柳，共信圣主真天公。太真娉婷奉卮酒，愿上大家千万寿。隋家天子放流萤，熠耀微光讵能久。伶官再拜前致词，祗今四海皆熙熙。将有禄山相林甫，圣人不乐复何为。念奴高歌八姨舞，鳞脍驼峰荐雕俎。明朝且放紫宸朝，翠帐醒来日方午。金鸡帐里卧猪龙，内宠不减昔秦宫。昏昏醉梦日复夜，岂料兴衰在眼中。桃林一战血没踝，薄暮不见平安火。苍茫西出马嵬坡，驿舍无灯相枕卧。斜谷铃声暮雨寒，归来无复旧时欢。霜凝鸳瓦不成寐，怨对孤灯夜未阑。"}