{"id":"694320","title":"雨中偶述效康节","dynasty":"明","author":"陈献章","text":"江门何处遣诗怀，风雨终朝闭小斋。同社客来休见问，卧家人懒不安排。烟浮石几香全妙，露滴金盘酒极佳。半醒半醉歌此曲，不妨馀事略诙谐。今雨还留旧雨毡，满襟凉气似秋天。偶因门外无来客，得向山中作睡仙。樽俎喜欢朝暮醉，莺花撩乱两三联。只消诗酒为坚垒，肯放閒愁入暮年。山房四月紫棉衣，无奈连朝雨欲欺。老去杖藜终稳便，朝来花酒又淋漓。昔贤曾共骷髅语，今日宁求俗子知。莫笑狂夫无著述，等閒拈弄尽吾诗。"}