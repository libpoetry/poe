{"id":"787722","title":"咏草笠","dynasty":"清","author":"许传霈","text":"早云燎太空，头戴笠子好。惟笠质不同，农家费探讨。葛藤编林泉，箨箬裁篁筱。宜雨不宜晴，当夏用者少。忆昔有黄冠，黄色服以草。截去阶外蒲，诛就檐前茆。每年三伏初，西畴有事早。秧插荫随槐，畬锄香围稻。倏忽透炎威，依旧苦乾燥。曷若此笠成，迎凉经意造。圆样月玲珑，遍覆云环绕。薰风吹野田，珠露披清晓。秀色映须眉，佳气明瞳瞭。不愁红日红，耘耔忘杲杲。隐见傍钓矶，高低逗池沼。茅茨屋不除，莓苔榻无埽。铺席芦苇参，裁扇蒲葵小。天地一蓑翁，此物此时宝。翩韆携屐来，伊谁是坡老。"}