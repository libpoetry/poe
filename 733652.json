{"id":"733652","title":"海郎山灵湫神女歌","dynasty":"清","author":"吴兆骞","text":"海郎山色倚巉岩，山半灵湫映晓岚。公主旧台余翠岫，神女新祠傍绿潭。神女婵娟艳瑶彩，霏烟曳月迷年载。怨入青蛾忆汉宫，魂依白鹤长辽海。含睇凝情不可亲，乘风飒飒如有人。虚无琼佩空山雨，杳渺鸾骖绝岛云。和亲当日悲登陇，遗恨千秋尘澒洞。宝镜何时别紫阍，玉衣无处寻青冢。松花柽叶小祠荒，穗帐无人春日长。鸦翅发垂宫样髻，虎章腰结羽人妆。香粉长筵醉芳醑，巫女如花下灵语。踏露时闻石马嘶，腾波自共冰姨舞。一曲迎神芦管愁，年年赛火海东头。望乡莫更歌《黄鹤》，红粉魂归塞雨秋。"}