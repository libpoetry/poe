{"id":"511904","title":"点苍山","dynasty":"明","author":"童轩","text":"点苍山色何奇哉，芙蓉朵朵天边开。嶙峋直上九千仞，下视群岫皆蓓蕾。夸娥不能移，巨灵不能劈。南风十日吹不平，但见云开横铁壁。琪花瑶草四时闲，幽致彷佛非人间。千年老雪消不尽，龙湫六月生阴寒。我欲乘风升绝顶，倒控苍虬凌倒景。黄鹤仙人招不来，目断蓬莱五云境。"}