{"id":"1065974","title":"借书","dynasty":"宋","author":"苏过","text":"妙年不可再，白日谁能系。空惭粱肉索，不悟齿发逝。季子颇亦困，还家笑奴隶。经年得揣摩，尚可资游说。良田初不耕，拱手那望岁。谁令困不学，斯与草木弊。海南寡书籍，蠹简仅编缀。诗亡不见雅，易绝空馀系。借书如假田，主以岁月计。常恐遗地力，敢有不敛穧。便便五经腹，三冬良可继。傥磭愧寸阴，得无讥没世。"}