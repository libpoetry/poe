{"id":"843384","title":"湖居与仁先结邻赋呈四首 其一","dynasty":"清末民国初","author":"俞明震","text":"世转无穷境，人生有收束。老寻湖上庐，沧桑了无触。一篱分割据，图史罗百族。借君寒菜畦，画此井田局。我自娱寂寞，君还课耕读。童稚禀礼法，山水含亲睦。晨炊松柏香，书声过墙屋。日脚淡厨烟，饭熟书还熟。此是承平声，念之泪盈掬。汶汶五十年，旧梦今可续。"}