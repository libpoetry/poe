{"id":"917779","title":"大哉","dynasty":"宋","author":"杨简","text":"大哉孔圣之言，哀乐相生不可见，倾耳听之不可闻。不见乃真见，不闻乃真闻。子夏虽曰敢不承，实莫之承终于昏，误认有子为师道。曾子觉虽小，而悟孔圣之皓皓。濯之暴之觉之亏，即濯即暴无不妙。子思孟子亦近之，惜乎小觉而大非，其言多害道。二子名声满天下，指其非者何其少，滋惑后学何时了。安得朝家专主孔圣言，尽削异说明大道。比一二十年觉者寝寝多，几二百人其天乎。春秋冬夏风雨霜露无非教，风霆流形庶物露生无非教。君子不必相与言，虽在畎亩之中，默然即圣无他巧。大哉孔圣之至言，罔极之德何以报。"}