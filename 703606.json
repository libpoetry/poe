{"id":"703606","title":"戏效读曲歌体六章","dynasty":"明","author":"释函可","text":"辛苦道傍井，辘轳无停时。行路日千百，若个心相知。捶碎檐前钟，十年刚把手，此别更难逢。揖谢檐前钟，幸渠话未终，话终泣何穷。盘中堆红炭，炭热人亦聚，炭销人亦去。人去留不住，住亦无意绪。炭热盘不觉，炭销盘不知。劝君且住不须去，盘当再热时。大雪不得食，野雉马前飞。少年惜泥弹，只用马鞭捶。鞭捶死亦苦，其柰腹中饥。"}