{"id":"703330","title":"送陈季长与其郎君归闽","dynasty":"明","author":"释今无","text":"烟尘廿载倦飘蓬，曳裾王门识巨公。海外旧闻传信史，眼前归计托冥鸿。论心野寺怜孤鹤，舞綵平舆有二龙。庾信赋成名已满，可能闭户閟行踪。黑裘尚可敌风尘，片月珠江照剑津。慈孝喜当归日尽，琴书尤惜客中贫。长吟水驿添新兴，问旧乡闾即老人。犹忆前时孙给谏，因君一为讯芳辰。"}