{"id":"641077","title":"为广上人赋归云山房","dynasty":"明","author":"林鸿","text":"道山老禅七十馀，闭门不出祇园居。心将明月同清净，迹比閒云能卷舒。萧散浮云閒更閒，因风也或到人间。晴教海上千峰出，暝与天边一鹤还。归云寂寂山房暝，明月苍苍僧入定。禅心无着云无踪，一尘不染诸缘空。山中有僧人不闻，世上流俗徒纷纷。愿为松下小童子，閒与高僧扫白云。"}