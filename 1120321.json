{"id":"1120321","title":"立春帖子 皇后阁","dynasty":"宋","author":"周必大","text":"俭德闻中外，徽音继葛覃。化行人自劝，何待讲亲蚕。春入坤宁殿，夭桃暖更饶。直缘心不妒，岂有壁涂椒。何事新春胜旧春，阴阳顺序国安荣。坤元永赞乾元大，月色常修日色新。新年佳节喜相重，屈指元宵五日中。雪柳巧装金胜绿，灯球斜映玉钗红。千柱沉沉外第成，翟车拜庙礼容新。进贤自昔无私谒，锡宠从今不计春。"}