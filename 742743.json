{"id":"742743","title":"喜汪容甫过访长句赠之","dynasty":"清","author":"杨芳灿","text":"汪生俶傥出世姿，短衣孤剑将安之。江湖流浪苦复苦，人说才奇穷更奇。相逢每恨来何晚，扫室殷勤开酒盏。糁将何点白葵羹，捧出休源赤仓饭。狂来不顾世眼惊，相对拉杂谈生平。文人失职有同病，出吻各作寒号声。君言稚齿饥寒迫，弃掷诗书最堪惜。弱冠方传作赋才，壮年始夺谈经席。五经复兴鲁叔陵，累累著作充箱籯。心开窔深穾莫测，面若刻画森有棱。奔走风尘饥欲死，撑肠万卷徒为耳。肉食难分博士羊，草衣且牧公孙豕。羌余少小趋雕华，斧楶绣帨相矜夸。爱储奇字未满腹，惯拈强韵空聱牙。千秋绝业不同传，君入儒林我文苑。须识夔蚿总可怜，何当蛩蚷联为伴。坐谈不觉日影移，榜人催上河之麋。即今一见复奚益，翻令千里劳相思。留君不住我心苦，握手临歧涕如雨。他时相望越王台，何日同浇赵州土。布帆无恙凌风飙，秋来应看钱塘潮。潮头傥有双赤鲤，盼君寄我英琼瑶。"}