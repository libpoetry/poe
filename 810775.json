{"id":"810775","title":"送家叔季鸿先生游睢上谒后土祠 其二","dynasty":"清","author":"王又旦","text":"东风紫燕入丛祠，河上人家记旧仪。古砌半沈天上水，苍松全折雨中枝。依稀三烛流光夜，想像千官立仗时。独喜啼莺犹未歇，看花一路到汾睢。玉果犀钱伴客醺，此生投老恨空闻。对人敢说青箱字，隔水徒湔白练裙。三月扶筇登殿阁，一天垂柳下河汾。灵祠飒飒如风马，应有神光入夜分。"}