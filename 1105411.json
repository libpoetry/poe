{"id":"1105411","title":"次韵宋尚书山居十五咏 驻屐亭","dynasty":"宋","author":"方岳","text":"等得轻晴便一来，逢花不住恐花猜。丁宁莫挂桄榔去，怕损亭前称意苔。露浥晴光对洗妆，柔条无力不成行。阿环淡伫阿娇丽，一种风流各自香。此君老去更风猷，冰雪生寒我辈流。穿径略容携客共，交情畴昔雅相投。净洗从前两耳埃，溪声并逐雨声来。此奇赖有诗能领，一笑钟期安在哉。酒泻银壶莫近傍，怕惊花睡损残妆。拟题报答春风句，也恐春风未敢当。玉行敲断欲生尘，翻手那知局面新。到了不妨饶一著，旁观自有识机人。壑底云香不等雷，便携石鼎与俱来。鹁鸠唤得西溪雨，顿得春从齿颊回。有山如此且深登，等一逍遥鴳与鹏。只作住庵看便了，华阳衔亦不须称。半坞云侵藓石床，向来忧乐已俱忘。墙西有竹曾留鹤，梦亦相携入帝乡。风雪灞桥篱落间，寒驴乘兴寄曾攀。三生习气除难尽，也许渠分一半山。与山作计未为疏，尽有奇功可屡书。但得相寻双脚健，不须论报计琼璩。碧壶时与故人提，山带僧钟日去西。深不知寒双鹭浴，雪滩烟重碎玻璃。少日横刀属两鞬，玉花曾几试戎鞯。归来聊复观仁耳，不在惊鸿落劲弦。隔岸烟云一望间，夜深笙鹤与俱还。不缘曾识谪仙面，未必烟云住此山。佳木扶疏漏晓暾，书床留得夜来云。幽经谈尽无功课，自理东窗芝朮熏。"}