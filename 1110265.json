{"id":"1110265","title":"高南仲自云间归退轩盖明府以四诗送之末章专以见及南仲索和遂次其韵","dynasty":"宋","author":"孙应时","text":"丽泽存相益，和羹忌苟同。别怀长耿耿，见日苦匆匆。经派惩燕说，词源味国风。平生子陈子，一瓣记南丰。鹏鴳逍遥意，鸠鹰变化时。物生良自足，天命本无私。戚戚真何事，平平亦大奇。相逢一笑粲，无语自心知。清镜朝容减，寒灯夜影孤。身曾谙作客，情亦念携孥。宝剑千金重，晴虹万丈舒。功名生感慨，有路莫辞迂。少日诸公后，流年两鬓斑。世情春冰泮，行路太行艰。何计分珠履，空怀对玉山。风期知不浅，逸驾恐难攀。"}