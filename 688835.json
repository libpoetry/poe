{"id":"688835","title":"和赵瀫阳太史答黎瑶石内史偕游浮邱之作","dynasty":"明","author":"何即登","text":"行行出郭到邱中，旧路犹然一线通。鹤化不知丹灶冷，灵光常照碧池空。群公自是香山老，太史何惭司马翁。授简独惭诗未就，片云头上雨濛濛。古来谩道越王都，西有仙人宅一区。不问何年骑白鹤，空传九节长青蒲。山中到客浑如梦，池上衔杯即泛湖。何幸遥随清赏地，悠悠身世共三壶。"}