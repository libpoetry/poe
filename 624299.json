{"id":"624299","title":"梦中诗","dynasty":"明","author":"许国佐","text":"竹西歌吹路，薄暮广陵天。伊昔□公平，于今二十年。下帷掀帝度，结客赠龙渊。蓬矢知谁敌，兰桡信所牵。嘤嘤求彼鸟，跕跕视飞鸢。自许挝铜鼓，相期傅左贤。玉麟传信蚤，金粟注生前。捎网悲年少，射书忆鲁连。小人能击缶，中妇解安弦。声气由侯在，门墙自邺仙。肘方依旧好，腊屐近来穿。解带惭彭泽，从军笑仲宣。高烟迟落照，夜雨妒荒椽。视彼骄方极，伊予力是绵。填河疑夕七，孤注恰金千。纂纂闻歌枣，田田唱采莲。香山人未老，南海客曾迁。仰止先鸿宝，近居谈幻玄。峨峨姚给谏，巀巀黄经筵。蜀道惊心矣，秦廷痛哭焉。带绳常自续，贫病岂须痊。钟响堪资步，僧装漫试肩。流氛今已甚，荒歉又相联。臂指何其大，犬羊犹尚膻。抗心希所尚，作事遂多邅。俱委无如奈，孰知所以然。孔璋陈罪状，中散抒忧煎。淮水鲲鱼尽，梁山凤鸟颠。人皆百代仰，道自六经先。传说星长晓，苌弘血正鲜。麻生无曲直，骨傲有方圆。节度初开府，参军久备员。须眉才觉长，涕泪已成涟。彼岸悠悠过，从头细细研。贾生曾吊楚，苏子不居川。采石杯中物，青山望外烟。微赀宁足道，大义实无愆。秋信停回雁，花时盼杜鹃。外惭兼内负，昔羡与今怜。周道原如砥，人情可似弦。催科还幸拙，补救总惟蠲。马爱随支遁，牛能附贾坚。蝇头甘逐逐，蚁穴肯涓涓。文学来邹鲁，悲歌想赵燕。能言鸟可赋，没字碑堪传。刺史凭无客，孝廉颇有船。郑超宗楚楚，梁湛智翩翩。黎万诚胶漆，死生莫弃捐。所伤犹猛虎，聒耳更哀蝉。枣栗联床戏，金焦对榻眠。行行将辔揽，役役把裳褰。偶尔桓伊吹，遐哉祖逖鞭。应当愁隙过，矧未绝带编。抱影吟看夜，临风酌扣舷。飘蓬留泽国，薄业止山田。饥便呼仁祖，名曾试伯骞。金阊又带远，铁汉一楼悬。易水冠曾指，孤山棹未过。仍闻瓠子筑，艳说帝京篇。酬负心惟剑，击无礼则鹯。凭高多慷慨，回首即秋千。数阕箜篌引，一团苜蓿毡。斋心聊避俗，酒气忍通禅。不死方终幻，长年寿可延。榻悬陈仲举，笔正柳公权。白发料难变，乌丝况欲湔。词华徒委草，著述仅如笺。神禹分图怪，防风欠骨妍。孔□称皎皎，邢尹并娟娟。中使皆新撤，大仓尽饷边。时流安燕雀，交态等戈鋋。棋癖长安奕，禽空上苑畋。高台怜北蓟，司马怅南滇。若但依公等，何妨任我便。啸宜狂阮籍，弹不逐韩嫣。手眼轻于鹘，碑亭或是祅。无盐偏倩粉，疑鬼却遮軿。画舫明河汉，京艘越陌阡。遥怜桐扣石，忽望陇头泉。知我期千载，谋人必万全。休烦庸佼佼，莫叹尾涎涎。碧玉伊偷嫁，黄金尔饰鞯。登楼断有作，挂壁终无悛。造物应先定，神明系夙缘。千村烟纠绕，一水夜潺湲。越鸟几千里，胡麻当一钱。陷文辞不聿，写叶代繇拳。酒倦瓶花落，愁深短鬓偏。要须连马射，宁惜并旗搴。仆御空零雨，衣冠半受廛。山腰惟蔓蔓，驿路但芊芊。属国羊堪牧，芜亭豆作饘。焚香看内美，止水见心专。咄最嫌殷浩，斋应笑郑虔。他年招隐去，何处薄游旋。往恨消闻笛，新诗响落钿。餐霞金柱顶，晞发玉山巅。野鹿单思草，枯鱼勿泣筌。"}