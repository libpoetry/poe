{"id":"647613","title":"题高士谦画竹","dynasty":"明","author":"王汝玉","text":"钱塘高君爱脩竹，拄杖敲门看不足。经营惨淡入胸中，落笔纵横万竿玉。昔年曾向大梁游，曳裾王门经几秋。淇园睛菉数千顷，兴来信手风萧飕。白头老作京华客，暑往寒来岁频易。豪家僧舍总相迎，到处画屏留墨迹。夏官司马旧同乡，牙签玉轴图潇湘。只今君乘黄鹤去，此卷什袭归珍藏。公署朝回频展对，满堂冉冉生云气。山雨飞遮鼓瑟祠，江风吹碎凌空佩。我昔寻君白玉堂，檐花落尽青灯凉。宛然屈指疑昨日，自叹鬓影沾吴霜。人生聚散有如此，世间万事东流水。古今回首在须臾，何必溟波变桑梓。我欲招君不可追，芙蓉城里自芳菲。倘思故国平生乐，好逐岐山綵凤归。"}