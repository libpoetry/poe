{"id":"151673","title":"都门送杜枢院","dynasty":"宋代","author":"区仕衡","text":"赫赫中兴业，黼扆咨明辅。锋车召黄岩，端笏拜西府。昔簉讲筵班，倏接仪曹武。庶几进谠言，衮职万一补。璚琚厕珷玞，楩柟杂榛楛。镜几祈圣哲，夏构谋梁柱。云何梦傅时，而乃兴哙伍。指图玩金瓯，进箴骄玉斧。旦夕尚逡巡，调剂竭肝腑。志竟不可谐，洁身谢鵷羽。道岂荣抽簪，思恒记铭釜。公行且居东，衮归谒朱户。"}