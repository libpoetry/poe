{"id":"833852","title":"念奴娇 乘月江行","dynasty":"清末民国初","author":"易顺鼎","text":"楚天空阔，尽收入、四扇船窗非小。柔橹声中浑不让，七里桐庐放棹。水欲无烟，山疑有雪，原不因霜缟。乾坤清气，此时归我长啸。明日鼓角黄州，英雄词客事，只供凭吊。江月依然，应念我、不似当时年少。长笛家山，短篷身世，写出凄凉照。惊他飞雁，芦边误认初晓。"}