{"id":"915038","title":"二月二十四日寺丞田丈清叔及学中旧同舍诸丈拉予同屈祭酒颜丈几圣学官诸丈集于西湖雨中泛舟坐上二十人用迟日江山丽四句分韵赋诗余得融字呈同社","dynasty":"宋","author":"杨万里","text":"正月一度游玉壶，二月一度游真珠。是时新霁晓光初，西湖献状无遗馀。君王予告作寒食，来看孤山海棠色。海棠落尽孤山空，湖上模糊眼中黑。夜来三更湖月明，群仙下堕嬉殊庭。东坡和靖相先后，李成郭熙在左右。惠崇捧砚大如箕，大年落笔疾于飞。磨墨为云洒为雨，湖波掀舞山倾欹。画作西湖烟雨障，今晨挂在孤山上。同来诸彦文章公，不数钱起兼吴融。何如玉船一举百分满，一笑千峰烟雨散。"}