{"id":"811864","title":"鹧鸪天","dynasty":"清","author":"华长发","text":"高阁凝妆望若仙。姨姨娣娣并芳年。常疑鲛室珠为泪，不信蓝田玉有烟。增妩媚，对婵娟。凭谁深妒见犹怜。邻家小婢皆明慧，颂得庭前咏絮篇。卖赋经营索笑金。援琴犹未遇知音。一双白璧难为聘，十斛明珠岂买心。追往事，费沉吟。此情何况到如今。闲来偶过曾游处，青粉墙头覆绿阴。"}