{"id":"1053656","title":"过都监赵思正崇班容膝庵","dynasty":"宋","author":"释道潜","text":"公子居闲厌华屋，一官江海辞羁束。端能有志学渊明，数板垣墙营小筑。榜名容膝雅所宜，寄傲南窗聊自足。祖宗承平逾百年，胄绪蕃衍如云烟。敦诗阅礼不胜数，人物似君尤卓然。论文讲蓺未易料，虚己下士常折旋。忆昔初逢大梁下，风味向人如倒蔗。苦遭猿鹤促还山，回首相望惊百舍。谁言江路渺云涛，一舸春风重命驾。"}