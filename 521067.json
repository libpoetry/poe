{"id":"521067","title":"乐归为张椿庭赋","dynasty":"明","author":"顾清","text":"东皇运玄化，百物竞华滋。金商一司令，黄叶满庭墀。大块陶我形，有合须有离。古来贤达人，此事那能违。桓子治石椁，三年费鑴追。牛山感夕阳，哀伤涕沾衣。拳拳惜馀日，欲作无穷规。竟同草木腐，千秋有馀悲。贤哉椿庭翁，洞烛今古非。自言八十载，不蹈危险机。修身慎吾行，大化从迁移。幸此手足完，庶不惭恩私。生乎颓然顺，死当浩然归。陶潜拟挽歌，生与亲旧辞。司空游圹中，酣饮仍赋诗。二子信可人，吾今其庶几。酌酒自为奠，告终自为词。琅琅数百言，药石兼蓍龟。春风动歌吹，宾从相追随。山丘及华屋，一视了不疑。旷然世外游，岂为形迹羁。人生有此身，所贵能不亏。全归见其亲，此乐知者稀。尚怀子舆氏，易箦开衾时。往者信自贤，来日方未涯。愿翁劭厥德，优游过期颐。"}