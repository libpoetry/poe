{"id":"1199408","title":"方诸宫东华上房灵妃歌曲","dynasty":"魏晋","author":"无名氏","text":"紫桂植瑶园，朱华声凄凄。月宫生蕊渊，日中有琼池。左拔员灵曜，右制丹霞晖。流金焕绛庭，八景绝烟回。绿盖浮明朗，控节命太微。凤精童华颜，琳腴充长饥。控晨揖太素，乘飙翔玉墀。吐纳六虚气，玉嫔把巾随。弹璈南云扇，香风鼓锦披。叩商百兽舞，六天摄神威。倏欻亿万春，龄纪郁巍巍。小鲜未烹鼎，言我岩下悲。"}