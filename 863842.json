{"id":"863842","title":"送刘职方","dynasty":"宋","author":"王禹称","text":"罢直出玉堂，诏授尚书郎。朝佥假郡印，承乏来永阳。喜开黄纸书，云替刘职方。职方老状头，畴昔名擅场。宦游三十载，寸进鸳鹭行。未出六品班，须鬓已垂霜。顾予新进生，遭时恣翱翔。纶闱与内署，掌诰侍玉皇。夜召赴浴殿，春游醉柏梁。晚出银台门，朝服含天香。为儒能到此，自道摩穹苍。今年四十二，典郡清淮旁。卧锦郎位正，腰金服色光。见君深自愧，抚己庸何伤。古人重交代，子孙不相忘。西掖替左司，刘白形诗章。况我忝翰林，而君列文昌。待将官与氏，山寺题修篁。共保不朽名，他年比甘棠。升沉何足道，聚散安有常。且当唱此诗，为君送离觞。"}