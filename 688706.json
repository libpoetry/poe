{"id":"688706","title":"奉次少师桂翁赐宴纪恩","dynasty":"明","author":"严嵩","text":"凤麟瑞世真贤出，日月光天景运开。身辅虞廷兴礼乐，手调商鼎到公台。赐筵玉醴频繁送，褒诏龙笺焕烂裁。盛典本朝曾几见，百寮回首叹臣哉。圣朝褒礼重元臣，南省衣冠庆此辰。农野气和初得雨，帝城花满剩留春。玉堂黄阁勋庸盛，翠釜银罂赐泽新。历考中书谁似者，直从郭令到公身。"}