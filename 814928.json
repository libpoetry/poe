{"id":"814928","title":"满江红 书生佳人苦乐各一阕，用板桥道人体","dynasty":"清","author":"俞樾","text":"一片青毡，遮不足、万千风雨。止落得、飘零书剑，头颅如许。老大长充村学究，科名不到刘司户。剩凄凉、文冢哭秋风，书生苦。出建节，芙蓉幕。入画像，麒麟阁。尚青春年少，丰姿如鹤。束发交都收铁网，画眉人共听金钥。待功名、成了便神仙，书生乐。天付红颜，便交付、一生愁绪。浑不管、飘帘落溷，名花无主。玳瑁才栖梁上燕，胭脂又吼闺中虎。是前生、注定恶姻缘，佳人苦。叶子戏，樗蒲博。锦作账，珠为箔。有风流夫婿，相嘲相谑。姊妹甘心推福命，儿曹转眼登台阁。看妆成、绿鬓尚如初，佳人乐。"}