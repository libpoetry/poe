{"id":"1107096","title":"和谢吏部铁字韵三十四首 呈几叟仪曹四首","dynasty":"宋","author":"邓肃","text":"管中窥豹一斑耳，敢对江海更言水。赖公不作扬雄尾，舞雩曾许随童子。绨袍至今念故人，世人欲杀渠不嗔。更将妙语为高价，坐令玉表欲侔真。期公终始不相绝，回愚参鲁余亦拙。异时报德但脩身，那用张良袖中铁。世上乞怜帖双耳，得失毫芒汗流水。辕驹厕鼠端可怜，笑杀物外奇男子。先生眼中无可人，将军污足渠亦嗔。傥欲眠时遣客去，两忘物我渊明真。世间势位日悬绝，不能变渠平日拙。政如强弓五十步，无力可贯青唐铁。岭云去天一握耳，取死一分山下水。不辞舟车千里来，赖有陈蕃知孺子。当堂得酒觞故人，醉倒花前夜不嗔。我来一见欣如故，险语聊摅肺腑真。安得眼边万事绝，与君千首较工拙。乐死初无锸自随，那学祠东墓费铁。忽忽百年石火耳，偃鼠不踰一腹水。胡椒百斛何为哉，箪瓢便可安颜子。君看世间容悦人，胁肩摇尾恐人嗔。所得仅能毛发许，抵掌无由一笑真。期公便与此曹绝，折脚铛中归养拙。富贵鼎来即应之，鄂公未遇姑冶铁。"}