{"id":"494312","title":"已及首夏遂尔寻春与诸同志游胜泉寺时春花已罢遂观源泉怅然啸歌偶而成韵","dynasty":"明","author":"湛若水","text":"人生百年内，仅有百回春。若遭万日劫，倏忽成灰尘。古人爱春光，可以怡心神。是春无内外，天地为一身。何哉浴沂子，暮春六七人。我游坐迟暮，不见春花妍。大夏草木盛，生意瀰乾坤。何以瀰乾坤，四时本同原。吾以观源泉，啸歌人不闻。"}