{"id":"936402","title":"秋怀","dynasty":"宋","author":"陆游","text":"少时本愿守坟墓，读书射猎毕此生。断蓬遇风不自觉，偶入戎幕从西征。朝看十万阅武罢，暮驰三百巡边行。马蹄度陇雹声急，士甲照日波光明。兴怀徒寄广武叹，薄福不挂云台名。颔须白尽愈落莫，始读法律亲笞榜。讼氓满庭闹如市，吏牍围坐高于城。未嫌樵唱作野哭，最怕甜酒倾稀饧。平生养气颇自许，虽老尚可吞司并。何时拥马横戈去，聊为君王护北平。"}