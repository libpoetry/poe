{"id":"623336","title":"瓶莲数朵朝开暮落然馀芳则依依一室矣","dynasty":"明","author":"郭之奇","text":"瓶莲数朵开今日，自开自落君子室。团团始艳发清泉，片片馀菲归缥帙。窈窗寂静檐霭微，旖旎相依情倍密。千里何须电铄浮，五湖不用烟周溢。暑雨朝晴气或分，凉飙暮起光疑失。潘陆曹王不复生，采莲曲断辜华实。空有吴娃羞绀房，每愁越丽污缃质。回绡独叹尔何为，敛意含芳花自匿。是以离群忽向兹，相对幽居各有思。惜晨昏兮与时移，伤荣悴兮人岂知。"}