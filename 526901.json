{"id":"526901","title":"熙春书屋为长垣王赋","dynasty":"明","author":"潘希曾","text":"江汉千年地，风流一代豪。身居王者贵，心慕古人高。画栋充蝌蚪，琼窗秃兔毫。真知为善乐，不厌读书劳。种药生朱草，栽花吐碧桃。春风动和煦，秋意破萧骚。往事难同调，兹园固有遭。倚阑时啸咏，与客共游翱。圣瑞歌麟趾，词华睹凤毛。作诗传盛事，安得思如陶。"}