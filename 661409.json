{"id":"661409","title":"登凤冈","dynasty":"明","author":"史鉴","text":"眷兹邓尉山，尽日穷吟行。晚登凤冈顶，四顾何苍苍。群山如列城，峰岭互低昂。杳杳西日下，澄湖浮练光。野鸟相和鸣，凉风吹我裳。梵宇杂民居，楼阁郁相望。闻有赏心人，畴昔此徜徉。况当梅花时，玉雪被连冈。题诗动幽兴，写画在游踪。去后订重来，中为事所更。乃知百年内，为乐安能常。兴怀发孤咏，浮云共悠扬。"}