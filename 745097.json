{"id":"745097","title":"方湛崖春堤试马图","dynasty":"清","author":"胡敬","text":"垂杨匝地春如织，紫燕黄莺飞帖帖。裙腰绿尽湖上堤，一点星流草头疾。鬓痕鞭影花光中，侧耳四蹄如有风。举头西望忽大笑，正值京华吹软红。快意人生有如此，翩翩貌出佳公子。我愿相从薄笨车，千里之行共君始。黟山迢递漫思家，如此明湖尽足夸。胜他席帽黄埃客，贪看长安一日花。"}