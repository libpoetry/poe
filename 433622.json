{"id":"433622","title":"咏史四首","dynasty":"近现代","author":"程千帆","text":"徐娘老泪黦罗巾，梦逐多情入海身。半面作妆卿底事，九夷沽酒彼何人。波罗小技亦风流，三度油场夺状头。夜半瑶华宣密诏，忽惊身拜辟阳侯。亲敲檀板抱云和，独眷红灯一曲歌。纵传伶官遗面首，始知欧史阙文多。窃窥神器炫榴裙，祸水焉能覆六军。云雨虽亡新日月，解人终数郑台文。"}