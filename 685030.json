{"id":"685030","title":"赠程松溪内翰","dynasty":"明","author":"王渐逵","text":"星汉曾闻犯斗槎，远游真卧白鸥沙。康侯疏草传天下，苏轼才名重越淮。一榻醉同清海月，几年吟傍刺桐花。上林奏赋思供奉，会见金茎赐露华。澄江落木雁南飞，露静台空月正辉。久客岂堪秋又暮，故乡应有梦先归。猿啼浈峡晴岚合，梅引庾关晓径微。一别未须苦离索，五云红日待相依。"}