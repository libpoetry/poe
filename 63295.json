{"id":"63295","title":"题赵元临高房山钟观图","dynasty":"明代","author":"王行","text":"北苑貌山水，见墨不见笔。继者惟巨然，笔从墨间出。南宫实游戏，父子并超轶。岂曰董是师，赓歌偶同律。高侯生古燕，下笔蜕凡骨。舂容米家气，荦确老僧质。沄沄水墨中，探破造化窟。尝图得钟观，景象照云日。长松更飞泉，霞彩互飘欻。今朝见兹画，临写意无失。惨淡入窈冥，棱层隔岑蔚。乃知赵云子，后欲复奇逸。高堂时一舒，六月气萧瑟。平生丘壑性，尘土欣已拂。因之兴我怀，山中劚苓术。"}