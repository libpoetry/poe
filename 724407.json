{"id":"724407","title":"杂曲三首 其二","dynasty":"南北朝","author":"江总","text":"殿内一处起金房，并胜馀人白玉堂。珊瑚挂镜临网户，芙蓉作帐照雕梁。房栊宛转垂翠幕，佳丽逶迤隐珠箔。风前花管飏难留，舞处花钿低不落。阳台通梦太非真，洛浦凌波复不新。曲中唯闻张女调，定有同姓可怜人。但愿私情赐斜领，不愿傍人相比并。妾门逢春自可荣，君面未秋何意冷。"}