{"id":"203021","title":"丰乐亭·君为滁上守","dynasty":"宋代","author":"蔡襄","text":"君为滁上守，乘间务幽寻。群从留山阿，美望穷前林。良醼追佳赏，高亭旷遐临。烟云无定姿，水石唯清音。静见鱼鸟适，遥闻鸡犬深。时节屡丰有，民里无欺侵。岂独延众物，因兹托冲襟。大笔每绝唱，芳樽宁孤斟。别日念已长，来期讵能今。安得凌风翰，相从殚岁阴。"}