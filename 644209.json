{"id":"644209","title":"独漉篇","dynasty":"明","author":"释宗泐","text":"独漉复独漉，水深泥更浊。水深终见底，泥浊不见石。翩翩者凫鸟，引子游水湄。我岂无矰缴，怅然为尔悲。南山有乔木，北山有梓树。此物本无情，俯仰如有度。罗帏空堂上，尘暗蛛丝绕。倚门久踟蹰，慷慨不可道。床头龙鳞剑，中夜跃鞘频。父雠不及报，空愧七尺身。斑斑深山虎，白日下林麓。岂敢避生狞，人能食其肉。"}