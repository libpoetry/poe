{"id":"698183","title":"道经吴桥范质公吏部招饮澜园月上汎舟却赋","dynasty":"明","author":"倪元璐","text":"亦为数合解风烟，得入名园似辋川。刑鹬而盟范少伯，骑鲸欲去李青莲。大儒俱出景州道，清论如吟秋水篇。想见山公能启事，竹林尚有驿招贤。大略都如赤壁船，又为秋夜又坡仙。自关福享门当水，尽著情央月上天。遣啸入云淆鹤唳，分清与荻美鸥眠。无如诨语痴吟好，喜听人呼作水颠。侨札推襟非素欢，相逢不奈有云肝。世间几士闻鸡舞，月下孤舟即雉坛。除是求羊无客到，并将李郭拟仙看。请为文字三更饮，并问鲇鱼曾上竿。为问卢敖意得不，不逢若士岂成游。是风吹至滕王阁，有月明如庾亮楼。吟苦惟求迁醋瓮，别难宁使葬糟丘。定无人得知斯乐，明日之齐讯爽鸠。"}