{"id":"518092","title":"考满舟经十八滩因分各滩名赋诗 其三 天柱滩","dynasty":"明","author":"唐文凤","text":"斯名本高峰，移之托滩水。潺湲声肯停，春波学龙语。源口百尺流，山中一夜雨。沙痕自齧蚀，石势尤龃龉。地隘有涯岸，水束无洲渚。舟楫济不通，制器圣所取。如何逢险艰，利物功弗与。我欲问禹王，楚粤未经步。遗此疏凿功，斯民尚罹苦。乃无巨灵掌，亦欠五丁斧。愿继清献公，万夫力如虎。会当阻阨平，永除号天柱。"}