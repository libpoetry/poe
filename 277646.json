{"id":"277646","title":"赋铜瓶梅花","dynasty":"现代","author":"沈尹默","text":"铜瓶尺半不为短，清泉半尺不为浅。中有两枝三枝梅，短枝拗折生冰苔。长吟曼语千徘徊，秘香飞出盘云罍。瑶妃幽窅无鸾媒，琼花瘦尽还须开。龙卵初破凤初胎，座中隐隐闻春雷。玉女十万朝天回，火玉六出杂明瑰。玲珑窗户飞红埃，步虚声落云屏隈。坐笑刘彻非仙才，巾笈百卷胡为哉？人生寿命徒疑猜，尊酒全胜登蓬莱。对此一饮复一咍，丹鹤散去旋归来。"}