{"id":"1249552","title":"为潘仲晕题定使君所赠马郎中画鹤","dynasty":"元末明初","author":"刘永之","text":"郎中画鹤称第一，江海十年多见之。兰皋明月照独舞，雪影参差风倒吹。沧江玄圃三山上，琪树金芝日应长。万里怀归惜羽毛，中宵怨别流孤响。通泉素壁久漂零，忽见新图百感并。华亭旧叹伤心切，赤壁扁舟入梦惊。绿锦池边饲秋雨，骠骑多情每同赋。相思欲报故人知，为传一札东飞去。"}