{"id":"1063821","title":"同游云盖分题得云字","dynasty":"宋","author":"释德洪","text":"公才如天骥，超绝气逸群。低摧簿书中，一笑置勿论。我如剪翎鹤，俛啄穷朝昏。生涯无窖子，乞食尝扣门。但为口腹累，乖隔如参辰。此夕复何夕，共宿湘山云。境清藏胜气，情高发幽欣。天风吹笑语，乞与人间闻。念公翰墨场，少年策奇勋。世味如嚼蜡，喜著磨衲裙。裴公师黄檗，圆泽友李憕。因法偶相逢，则以法为亲。安知我与子，夙昔非弟昆。吾闻三生石，曾歌旧精魂。他年葛洪陂，相寻定烦君。先当理故事，过山寻老仁。要同夏口村，发瓮惊前身。"}