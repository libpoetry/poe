{"id":"708996","title":"摸鱼儿  答王迈人六叠前韵","dynasty":"明末清初","author":"曹溶","text":"曳青藜、笋舆休禦，炎光常带寒思。钱神脉脉无消息，何计挽迟为驶。堪隐矣。有作队鸥凫，栖向当年水。五噫声里。更罝网高张，麟枯凤老，相泣反前袂。天壤内，空阔仍同梓里。齐名敢觑苏米。书生习气难镵削，汉柳多情三起。些子事。莫近舍樽前，追忆黄垆醉。有家似寄。要缩取方壶，天风海屋，长剑辘轳繫。"}