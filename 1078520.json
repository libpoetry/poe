{"id":"1078520","title":"和李元叔秋怀 其一","dynasty":"宋","author":"綦崇礼","text":"移居寄城郭，阒如在郊坰。百卉暮凋翠，两山常对青。儿童渐吴语，气俗易薰蒸。喜闻淮师捷，神武畅威棱。叛寇不足灭，四夷其来庭。十年乱离厄，永夜乡关情。庶见丘墓邦，敢贪簪绂荣。故人致尺素，笑烹双鲤赪。清切哦十咏，飘零乖一觥。岁晚良可会，济世须时英。"}