{"id":"708947","title":"木兰花慢  采山亭北杏花盛开","dynasty":"明末清初","author":"曹溶","text":"问艳春何处，三四点，雨声中。便倩影裁成，疏红不闹，衬粉玲珑。枝头有些冷在，笑尚书、赋物未能工。好认一帘墙外，那如双鬓楼东。是他不放小园空，略比玉壶松。谅有意偎人，烟横渐拆，日淡斜烘。追看上林游侣，趁垂杨、夹道马蹄浓。旧梦不随妖冶，嫩情多寄微濛。"}