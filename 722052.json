{"id":"722052","title":"徐君自江左来广赋赠","dynasty":"明末清初","author":"屈大均","text":"秣陵城北是花城，花到君家色倍明。黄菊去秋容我摘，白鹇今日逐人迎。秦时梅岭犹天险，汉代崧台亦帝京。凭吊定知纷涕泪，江南人物本多情。牂牁一夕下炎天，珠浦维舟水驿边。汉使光辉思陆贾，越王雠耻在梅鋗。罗浮蛱蝶元称凤，南海菖蒲亦得仙。胜地招寻应不远，城西即是素馨田。"}