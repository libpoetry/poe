{"id":"531094","title":"补范石湖占阴晴谚谣","dynasty":"明","author":"杨慎","text":"朝霞不出市，暮霞走千里。日早雨淋脑，日晏雁晒趐。天道管难窥，农谈绰有理。星占湿土时，月验仰瓦比。喌喌鸡上笼，趯趯鱼秤水。云起楼梯天，日没燕脂紫。电光分南北，阴霁在俄晷。虹为水椿儿，雾是山巾子。黑猪渡斜汉，金乌抱双珥。聒聒卜蛙鸣，疆疆占鹊喜。戴帽视泡文，著裙看瓮底。釜星验杂出，灯花结双橤。昕夕恒目击，雨晹如掌指。方朔废射覆，洛闳休历纪。先哲有格言，林卧观无始。"}