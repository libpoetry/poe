{"id":"752252","title":"十三夜雨寻霁枯坐篷底一镫荧然感事怀人悢悢不已叠九日黄楼韵","dynasty":"清","author":"葛金烺","text":"愁人坐愁日兀兀，归心勃逐征鸿发。暝合极浦帆影迟，雨收隔岸屐声滑。伊人乃在秋一方，何处凌波见罗袜。芦摇残滴时作声，如鱼唾沫闻喋呷。悬知今夜山中人，快趁一犁负长锸。水程羁梦梦难归，风影刮镫镫乍杀。冥然入定辟支，恨不将身皈梵刹。破篷留隙吟商飙，宵深时答响咿轧。峭寒刺面殊洒然，知有霜华篷背压。清景一失逋难追，欲补已如齿成齾。东方渐高岸柝沈，葭薍丛中闹鹅鸭。吟成凄绝不忍听，柁尾水惊流霅霅。"}