{"id":"623407","title":"德安道中望庐山","dynasty":"明","author":"宋兆礿","text":"庐山去我不盈尺，我去庐山只一屐。相逢掉臂而过之，以意往还为朝夕。峰尖折合不记痕，历落空苍如展襞。此中名理大深奇，名贤文士而仙释。我于其中何居焉，车马匆匆相为客。山灵爱客如怜才，分明变现开幽寞。随我路中路不崎，入我舟中舟不窄。为问明日浔阳江上路，庐山将莫从人渡。"}