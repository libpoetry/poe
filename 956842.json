{"id":"956842","title":"大雨宿仰山翌旦骤霁混融云无乃开仰山之云乎出山道中作此寄混融","dynasty":"宋","author":"范成大","text":"谁开大仰云，此岂吾力及。日光千丈毫，弹指众峰立。衡山捲阴气，海市发冬蛰。韩苏两枯鱼，出语自濡湿。人厄与天穷，底用苦封执。但喜拄杖俊，仍欣芒屩涩。向来三尺泥，有足似羁絷。龙渊古桥皴，獭径寒溜泣。春浅山容瘦，风饕涧声急。一箪寄前村，野蔌旋收拾。猫头髡笋尖，雀舌剥茶粒。土毛冠江西，斗酒况可挹。聊同一笑粲，缓赋百忧集。"}