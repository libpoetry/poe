{"id":"771211","title":"念奴娇•过十刹海。一畦晚稻，昔之荷荡也","dynasty":"清","author":"陈匪石","text":"镜波澄碧，浸宫墙倒影，斜阳红妩。夹岸垂杨青未了，隐约藏春深坞。画鹢朝飞，珠帘暮卷，阅遍阴晴雨。湖山无恙，经行犹记前度。此地十里荷花，流连歌酒，几辈贞元侣。不信冷香吹又尽，一水盈盈谁语。沧海人间，野风门外，如彼离离黍。残蝉相送，倚鞭重认归路。"}