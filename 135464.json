{"id":"135464","title":"和祖无择题袁州东湖卢肇石","dynasty":"宋代","author":"任大中","text":"宜阳刺史才，祖择之维杰。大旱雨一方，尽使焦枯活。公退趣尚深，水石探其绝。长江北岸林，唐有卢子发。曾居此林下，高把簪组脱。岁远成荒墟，佳名讵泯没。有石数尺长，犹是旧时物。况辱泥涂久，实在坚重节。择之渡水见，力为心惨切。万夫一呼聚，挠动雷声揭。地险若驱来，岩谷俱震裂。幽辅郡东河，脱得太华骨。白玉漏纤纹，雨频为澡刷。草蔓渐盘遶，柳绿密挥拂。润恐欲迸泉，怪亦有奥穴。安知无蛰龙，时见微云出。几因牵夜吟，帘晓捲残月。气暗逼人寒，蒙笼未若别。烟重风扫开，独立势突兀。苏武见单于，傲睨腰不折。人皆画将归，予笔恨粗拙。择之岂不贤，天涯避谗舌。对此忧足忘，我观未甚悦。不得见娲皇，愿天无破缺。"}