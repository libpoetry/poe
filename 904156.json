{"id":"904156","title":"谒翁丈四十韵","dynasty":"宋","author":"李处权","text":"之子儒林杰，斯文国士称。词章曹植擅，典故叔孙能。秉哲中逾旷，撝谦外匪矜。世家非冠玉，人物是壶冰。海内休方驾，朝端且服膺。五车俱可复，万顷不劳澄。活国嘉猷告，匡君重任胜。侧闻金作砺，意在木从绳。昔旅西雍鹭，方观南海鹏。青冥翻蹭蹬，凌厉失飞腾。制礼初烦订，为郎顷见徵。祢生宜独荐，文子要同升。浪有膻供饵，虚传被襆绫。可嗟怀白璧，竟与污青蝇。直作悠悠去，从他衮衮登。时情尚驰突，吾道岂凭陵。善舞须长袖，良医必折肱。宁为栖枳凤，不作下韝鹰。郑谷成真隐，萧斋占上层。华胥久无梦，款段适堪乘。种柳追彭泽，栽桃学武陵。池凉蛙閤閤，径暖羽??。得句长须送，敲门稚子应。扫庭延墨客，过寺折谈僧。贱子孤怀切，穷途百虑烝。待沽希善贾，投分得良朋。戎马来何速，烽烟见未曾。神伤瞻雉尾，愁绝望觚棱。漠漠虽难问，苍苍尚可凭。人心无右袒，天意有中兴。厌世思蝉蜕，伤时泣土崩。渔樵甘混杂，贫病苦因仍。更短犹为簿，从聋也作丞。依仁剧山仰，饱德正川增。旧事将谁语，前非秖自惩。缘危时过栈，扶老渐携藤。笃义几虚辱，温颜岂谬承。醇醲须手漉，拨刺赖观罾。笑语朝曛隔，尘埃肺腑凝。尚期文字饮，相对夜深灯。"}