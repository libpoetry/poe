{"id":"433185","title":"游雪窦山四首","dynasty":"近现代","author":"钱钟书","text":"田水颇胜师，寺梅若可妻。新月似小女，一弯向人低。平生寡师法，开径自出蹊。擘我妻女去，酷哉此别离。老饥方驱后，津梁忽已疲。行迈殊未歇，且拚骨与皮。下山如相送，青青势向西。兹山未识名，目挑心颇许。入户送眉青，犹湿昨宵雨。云南地即山，践踏等尘土。江南好山水，残剩不吾与。自我海外归，此石堪共语。便恐人持去，火急命游侣。天教看山来，强颜聊自诩。山容太古静，而中藏瀑布。不舍昼夜流，得雨势更怒。辛酸亦有泪，贮胸肯倾吐。略似此山然，外勿改其度。相契默无言，远役喜一晤。微恨多游踪，藏焉未为固。衷曲莫浪陈，悠悠彼行路。天风吹海水，屹立作山势。浪头飞碎白，积雪疑几世。我尝观乎山，起伏有水致。蜿蜒若没骨，皱具波涛意。乃知水与山，思各出其位。譬如豪杰人，异量美能备。固哉鲁中叟，只解别仁智。"}