{"id":"1182248","title":"送张宗原","dynasty":"唐","author":"姚合","text":"东门送客道，春色如死灰。一客失意行，十客颜色低。住者既无家，去者又非归。穷愁一成疾，百药不可治。子贤我且愚，命分不合齐。谁开蹇踬门，日日同游栖。子行何所之，切切食与衣。谁能买仁义，令子无寒饥。野田不生草，四向生路岐。士人甚商贾，终日须东西。鸿雁春北去，秋风复南飞。勉君向前路，无失相见期。"}