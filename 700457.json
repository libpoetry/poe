{"id":"700457","title":"往来道中漫兴","dynasty":"明","author":"顾璘","text":"青山夹道引行舆，百叠屏风步步殊。雾窟尽容玄豹隐，风林时听白?呼。赋传台岭行仍远，啸比苏门兴更孤。安得龙眠李居士，写余衡岳访真图。糁径清霜午未消，背岩寒日照难交。天分福地藏朱鸟，地拔危峰出紫霄。虞舜巡来群后会，祝融居处百灵朝。江湖满眼千山小，始信人间五岳高。壮观平生属此游，快心真胜拜通侯。虚空秀岭呈丹凤，陆地仙人隐率牛。木食草衣那送老，酒瓢诗版暂忘忧。不知曲曲寒溪水，洗耳何人据上流。登山不自见奇峰，平地方怜紫翠重。石壁半含残雪冷，烟林斜映夕阳浓。深溪绝岸危桥接，古洞无仙乱草封。问法拟投兰若宿，回风先报隔林钟。水木相牵野念兴，草堂归梦绕钟陵。久知白石饥堪赖，况说青山盗不憎。老陟乌台真失计，生图麟阁本非能。锄瓜壅芋生涯在，底用求田向越僧。晴峰早布雪迎人，归路仍飘雨浥尘。地主莫言乘暇日，山灵真为借佳辰。穷高一览乾坤小，志怪初惊耳目新。信道宣尼登泰岳，吴门白马望皆真。"}