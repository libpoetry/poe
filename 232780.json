{"id":"232780","title":"法华小隐·偃盖着地卧","dynasty":"宋代","author":"周文璞","text":"偃盖着地卧，清瑶傍渠走。散入流觞台，转若珠曲九。淙淙不知休，还赴石黥口。湾澴合巨涧，横桥傍蒲柳。来看暮春馀，众绿浓似酒。摩挲苏陈刻，愈觉岁月久。寺僧爱光焰，捧送贵侯有。至今星散居，各自开户牖。自弃眠云身，谁缚钓月手。夕阳令我归，为尔重搔首。"}