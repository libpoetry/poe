{"id":"1129869","title":"颂古五首","dynasty":"宋","author":"释惟照","text":"缩水酒越浓，负心人越穷。铁刚刀自利，不用苦磨砻。草鞋头戴今何在，我见牵来劈面舂。小树子，傍山栽，华从叶里开。枝高攀不得，和树折将来。梨华一枝春带雨，金色头陀笑不语。龙宫海藏月明前，织女姮娥相对舞。笑者笑，舞者舞。十方无虚空，大地无寸土。千尺丝轮直下垂，一波才动万波随。江上晚来堪画处，渔人披得一蓑归。斋时一钵饭，饭后一觉睡。睡起去放尿，洗手成变异。"}