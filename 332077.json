{"id":"332077","title":"孤鸾·送陆荩思归武林，时新有悼亡之戚","dynasty":"清代","author":"曹贞吉","text":"新秋天气，正河鼓星高，牵牛花媚。禾黍西风，驴背一鞭遥指。有人巢青阁上，倚危栏、望穷烟水。那识猿啼鹃唱，早断魂千里。忆去年、瓜果闲庭里。看儿女灯前，乞巧欢意。萤火斜飞处，乍夜凉于洗。而今归来索寞，最无聊、黄昏窗底。鸾镜轻尘莫扫，剩盈盈清泪。"}