{"id":"97745","title":"闰七月二十日侍知府寺簿先生为石鼓山向园之","dynasty":"宋代","author":"赵蕃","text":"晦翁守南康，政成有余暇。驾言山之中，于日非聊假。紫霄作重阳，白鹿见图画。闻之几向风，恨不款段跨。今年五溪归，迩日三湘役。先生喜其至，舍以江亭阔。频能枉高轩，人骇非重客。那知先生意，于此自为德。兹日复何日，休沐著甲令。先生重过之，俱款石皷胜。西溪命题字，东岩俾开径。既除古莓苔，又索贤名姓。已焉兴未休，棹舟放中流。西风未却暑，一雨方回秋。僧坊远莫至，隐墅近得留。宁同岘山辈，不异舞雩游。"}