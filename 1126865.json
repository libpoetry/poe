{"id":"1126865","title":"次韵和台源诸篇九首 南屏山","dynasty":"宋","author":"黄庭坚","text":"襞积蓝光刻削成，主人题作正南屏。身更万事已头白，相对百年终眼青。烟雨数峰当隐几，林塘一带是中庭。红尘车马无因到，石壁松门本不扃。欲雕佳句累层峦，深愧挥斤斲鼻端。作者七人俱老大，昂藏却立古衣冠。千年避世朝市改，万籁入松溪涧寒。我有号钟锁蛛网，何时对汝发清弹。篁竹参天无人行，来游者多蹊自成。石屏重叠翡翠玉，莲荡宛转芙蓉城。世缘遮尽不到眼，幽事相引颇关情。一炉沈水坐终日，唤梦鹁鸪相应鸣。藤树谁知先后生，万年相倚共枯荣。层台定自有天地，鼻祖已来传父兄。虎豹文章藏雾雨，龙蛇头角听雷声。何时暂取苍烟策，献与本朝优老成。横阁晴虹渡石溪，几年钥锁镇瑶扉。洞中日月真长久，世上功名果是非。叱石元知牧羊在，烂柯应有看棋归。若逢白鹤来华表，识取当年丁令威。固蒂深根且一邱，少时尝恐斧斤求。何人比拟明堂柱，几岁经营江汉洲。终以不才名四海，果然无祸阅千秋。空山万籁月明底，安得闲眠石枕头。造物成形妙画工，地形咫尺远连空。蛟鼍出没三万顷，云雨纵横十二峰。清坐使人无俗气，闲来当暑起清风。诸山落木萧萧夜，醉梦江湖一叶中。洞天名籍知第几，洞口诸峰苍翠堆。彫虎啸风斤斧去，飞廉吹雨晓烟回。日晴圭角升云气，月冷明珠割蚌胎。种玉田中饱春笋，仙人忆得早归来。"}