{"id":"682678","title":"咏梅和郑过斋老隐","dynasty":"明","author":"区元晋","text":"霁霜玉笛满城头，晓探寒花劲气浮。恰是老梅屯雪阵，先将游骑骋清秋。清霜绛帐捲芙蓉，遥见文姬淡月中。自歛色香羞自献，肯随桃李媚春风。江门义口石桥东，雪后槎枒树树同。数点个中存一画，几人花外得神通。萧飒山堂一此君，岁寒非尔孰为群。双清不入繁华调，倚遍江村日暮云。平林漠漠淡含烟，绕径梅花别有天。短发可能催白尽，一回见尔一添年。抚景新诗敢自慵，冷香丛里兴无穷。半岩松雪才数朵，无限山林万古风。夜听吹笛满空山，睡起寻梅古寺间。一种孤芳谁解得，漫从僧舍伴云閒。"}