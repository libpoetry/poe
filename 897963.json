{"id":"897963","title":"种菊","dynasty":"宋","author":"张耒","text":"何馨香之芬敷兮，昌绿叶而紫茎。是其名为菊兮，爰植予之中庭。性清平而不躁兮，味甘爽而充烹。当秋露之惨凄兮，舒煌煌之华英。色正而丽兮，气芬以清。纯静秀洁兮，族茂群荣。采食以时兮，天和以宁。颖轻窍达兮，瞳子清明。散败流浊兮，风宣滞行。仙圣所饵兮，屏除臭腥。久嗜不废兮，将延尔龄。嗟予生兮，蹇薄烦冥。忧饥畏寒兮，微禄以生。终曷归兮，山林是营。膏粱鼎食兮，方丈纵横。炙熊之蹯兮，龙醢羊羹。彼得有命兮，吾奚尔荣。惟兹佳菊兮，野实以生。采撷咀食兮，荐俎盈登。求之孔易兮，世焉莫争。我有久疾兮，壅塞烦昏。支节坚痹兮，气阏于元。惫不能支兮，外壅中乾。疥癣得志兮，蛲蛔伏蟠。餐华秋冬兮，食叶春夏。集新易故兮，尔功是假。宁康我躯兮，骨节坚良。产和剔戾兮，其乐洋洋。反华于玄兮，易瘘以强。忘生绝俗兮，深潜远藏。骖驾云雾兮，呼吸太阳。招友彭咸兮，御风以翔。吁嗟此菊兮，吾于尔望。"}