{"id":"810859","title":"贺新郎 夜饮用蒋竹山韵","dynasty":"清","author":"王士禛","text":"过雨花如绣。正罘罳、低垂四面，繁英香透。结客十年知己少，何似银尊翠袖。莫须问、涛飞山走。且解金龟休作恶，未伤神、丝竹中年后。空泪堕，金城柳。长安一雨分新旧。更谁能、望尘膝席，争名鸡口。高誓安期灵气尽，一望三山似阜。但海水、尽成醇酒。鹦鹉螺卮金不落，问狂生、得似公荣否。休暂住，挨?手。把酒歌金缕。正迟日、和风小院，金衣梳羽。缓拍红牙青尊畔，蝉鬓美人相语。更掩映、花前白苧。钗挂臣冠交翠舄，细腰身、几欲凌风去。似燕燕，掌中舞。花奴妙合梨园部。便阿奴、岑牟犊鼻，为卿挝鼓。数弄渔阳平生气，不禁飞扬跋扈。自古道、英雄无主。胡粉搔头聊作剧，料思王、而在应相许。君但醉，酒如乳。"}