{"id":"643173","title":"听雨轩为夏节兄弟作","dynasty":"明","author":"胡奎","text":"朝听西窗雨，暮听西窗雨。暮暮复朝朝，弟兄同笑语。雨声一夜隔天涯，兄在它乡弟在家。千里情牵湘水竹，三年梦绕锦城花。吁嗟人事何草草，出门不如在家好。在家听雨声在床，出门听雨声在道。原上不须悲脊令，堂下不须栽紫荆。愿言四海皆兄弟，来向夏家听雨声。"}