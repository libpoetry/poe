{"id":"1207618","title":"白云海歌","dynasty":"元","author":"文质","text":"白云深，白云深，白云深处元无心。眼空瑶海一万里，山光不动秋阴阴。虚白英英启扃牖，袖拂天开落星斗。尽随玉气化为龙，不逐西风变苍狗。道人高居白云里，九重丹书徵不起。三生石上话因缘，春梦梨花隔秋水。风尘眯目横干戈，龙吞虎噬奈尔何。断蛇神器未出匣，海宇无复春光和。世事纷纷为落絮，百岁流光水东注。白云与我有深期，我亦相依白云住。"}