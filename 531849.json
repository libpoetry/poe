{"id":"531849","title":"端午张黄门燕集分韵得细字","dynasty":"明","author":"黄佐","text":"张君苍髯如拥戟，起家龙泉重当世。我昔幽栖祇树林，伦郎视我犹兄弟。君来奋髯发高论，意气豪雄略文艺。尊前击剑星斗动，月下放歌鸾鹤唳。伦郎一去未言返，招隐无人赋丛桂。聚散于今又一时，赤墀青琐多留滞。长安咫尺不相见，松筠寂寞门长闭。端午开尊延我曹，宾从过逢得偕诣。芳糈清酤溢筵几，艾叶榴花满庭砌。兴酣徙倚前荣下，促膝相欢谈往岁。火云消尽暮天碧，空翠时时落巾袂。世事追思尽萍梗，人生那得无根蒂。嗟我亦是江湖人，感时历历惭匡济。翠管银罂不可求，细葛香罗谁复制。阄诗怀古三叹息，呜呼盛事何由继。燕俗到今传角黍，湘累终古伤兰蕙。黄金高台未萧瑟，南薰古殿犹佳丽。盍簪乍可开怀抱，弹冠且莫誇遭际。张君爱客不知暑，执热传觞转容裔。酒阑挥手谢君去，纤月当空凯风细。"}