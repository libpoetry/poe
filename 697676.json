{"id":"697676","title":"和胡学士扈从再猎武冈","dynasty":"明","author":"胡俨","text":"武冈苍翠郁岧峣，日上千林曙色遥。驰道鸣銮闻涧谷，期门立表近云霄。角弓飞镝寒偏劲，猎火依山晚更烧。万骑前头笳鼓发，长歌吉日喜联镳。霜清辇路净无尘，甘露凝珠万树春。旷野飞鹰腾猎骑，行宫举㧘锡词臣。仲冬大阅昭时典，此日三驱仰帝仁。莫道角端曾应瑞，中山今已见麒麟。"}