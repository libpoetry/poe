{"id":"1236404","title":"次韵叶文范训导见寄二首","dynasty":"元","author":"陈镒","text":"骚客携书过远林，日长无事称闲心。路通岩寺僧供茗，树合山亝鹤听琴。两处怀思怜近别，一封书札寄新吟。玉溪风月浑如旧，应念青青竹数寻。我怀食口众如林，遣闷聊摅玩物心。容膝自安元亮宅，赏音谁识伯牙琴。溪头苍石看云坐，竹外幽轩听雨吟。多谢作诗相慰劳，却惭衰发老骎寻。"}