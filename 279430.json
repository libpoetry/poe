{"id":"279430","title":"八犯玉交枝·厦门南普陀观潮，用仇山村招宝山观月上韵","dynasty":"现代","author":"周岸登","text":"嘘蜃云高，沐螺烟湿，画出绿瀛苍屿。空际涛飞松万壑，半杂蝉声铃语。谁撑鳌柱。海客争说蓬莱，天青潮白生寒雾。如见驷虬骖凤，群真无数。遥望隔海烟峦，瑶宫琪树。神山知在何处。漫回首、朝元仙步。淼凝睇、吴城龙女。奈风急、冰夷乱舞。洞庭张乐愁归去。怕醉倒钧天，鱼龙喷薄惊秋雨。"}