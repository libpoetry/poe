{"id":"844062","title":"年周花甲勉赋四律","dynasty":"清末民国初","author":"陈毓瑞","text":"饱尝世变历艰辛，枉自蹉跎六十春。堪笑鲲鹏时未至，恰惭鸿鹄志难伸。乐天望月新添恨，宗悫乘风快问津。差幸一枝聊可寄，龙门仰企荷陶甄。都门三战罢秋风，何竟浮沈宦海中。虎口馀生谈色变，燕京贾祸怒冠冲。一家团聚天伦乐，万险胥平意气雄。讵料白云停舍下，重洋路隔恨无穷。海滨寄傲乐盘桓，诗句难邀刮目看。政治端宜师召杜，刑名奚必学申韩。居官誓守于公训，执法思求隽母安。世界变迁秋浪急，风声鹤唳我心寒。猥荷齐张厕荐贤，轮蹄憔悴历幽燕。勉酬先志缘收族，忝任民佣敢爱钱。谱以编年凭腹稿，家无恒产赖心田。满园春色饶生意，自寿诗成急就篇。"}