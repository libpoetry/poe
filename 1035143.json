{"id":"1035143","title":"题剑门","dynasty":"宋","author":"魏了翁","text":"江有瞿唐限，陆有双剑蹲。如熊罴当道，如虎豹守阍。屹然东北隅，奠此西南坤。昔岁在单阏，白日尘沙昏。人心不足倚，恃此两长垣。舟车之出入，筦钥有司存。衔舻下鱼复，委辔充剑门。薮逋乃如此，天险何足言。况于多蹊隧，不逮昔所闻。烈烈张睢阳，英英颜平原。古之善守国，人心以为藩。"}