{"id":"51493","title":"汨罗潭吊屈原","dynasty":"明代","author":"王叔承","text":"楚山迸断楚水寒，灵均死作青琅玕。酒星西堕吊冤魄，白云乱点秋江兰。兰花娇掇湘夫人，竹枝细奏云中君。吴钩拂潭潭喷雪，碧空孤雁流斜曛。衡岳为几，洞庭为杯。羞鵩酿酒，三酹楚材。霞开薜荔梦欲落，月出芙蓉魂忽来。鸾车翠旌飒如雨，星冠玉衣姣犹女。女媭扬灵宋玉啸，惨澹《离骚》映江渚。含悲投我辛夷簪，北斗回杓振南吕。苍梧冥冥帝何许，鬼火青青髑髅语。上官子兰生不人，荆王客死飘游尘。孤臣荒冢是鱼腹，明珠怒发骊龙鳞。逆鳞难批光易晕，七窍之心翻自殉。魍魉狐狸何代无，万古苍天不堪问。自君骚破潇湘天，词人，蠹鱼萤火浮残编。功名千态空言久，二仪七曜更相寿。狱中易亦穷愁书，六经晚激东归叟。扬雄赋反骚，徐卿复反反。是非靡定端，尽付葡萄盏。君也独醒吾独醉，远游且学神仙蜕。醉来一曲《沧浪歌》，天公其奈渔郎何。"}