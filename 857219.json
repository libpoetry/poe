{"id":"857219","title":"唐介","dynasty":"宋","author":"王令","text":"以谏得罪者为谁，四海多作唐介诗。俗儿口狭文字碎，欲状介事语反卑。嗟嗟我亦介之徒，此恨不助掀目眉。三更灯死百虑息，四睫不交双目眵。推枕起坐壮介节，以手扪臆为介思。信乎介亦壮男子，直能金铁其肝脾。雷霆之怒万钧重，人主之威犹过之。一语所犯百死在，要领可断族可夷。堂堂介也人之难，不畏所畏将所持。捧书入奏伏文陛，身视赴死如食饴。面折庭诤语论险，直舌铁硬坚不移。天子怒叱大臣语，众笏交抵侔戈挥。如何面笑目不瞬，气不略詟颜怡怡。即日议下得远斥，中使临遣监妻儿。奈何左右口吻毒，只有死请无还辞。然今天子甚明圣，虽暂盛怒终复归。呜呼能对治乱鉴，介也能抆其瑕疵。语曰五谏吾从讽，仲尼逮有激而为。后世巽懦禄位徒，缘此粉饰尸素非。必也事有不得已，宜乎讫死争不回。伟哉介也已不朽，日月为字天为碑。寄语琐琐媒孽子，介纵蹈死吾何悲。"}