{"id":"1199412","title":"魏夫人与众真吟诗二首 其二 十二月一日夜南岳夫人作与许长史","dynasty":"魏晋","author":"无名氏","text":"灵谷秀兰荣，藏身栖岩京。被褐均衮龙，带索齐玉鸣。表盘幽辽里，掷神太霞庭。霄上有陛贤，空中有真声。抑我曲晨飞，案此绿轩軿。下观八度内，俯叹风尘萦。解脱遗波浪，登此眇眇清。扰竞三津渴，奔驰割尔龄。"}