{"id":"357210","title":"莺啼序·和梦窗韵","dynasty":"清代","author":"黄人","text":"山河扫清再孕，警霜蟾闭户。伫遥想、遗佩人来，碧汉休恐迟暮。渺千里、登楼极目，来风已满晴川树。把攀残青柳，吹成半天浓絮。俊吕芳郊，纵辔挟弹，遂红尘紫雾。卸葺毳都换春衣，几家霜剪裁素。蝶成团、金泥渗袖，燕寻垒、红丝缠缕。踏青归，重订鸳盟，挈鸥携鹭。侬华无限，小劫旋生，好春似逆旅。恨只恨绿章如戏，丝旆无力，渐渐浮云，酿成淫雨。红鹃啼血，黄鹂惊梦，燕支金粉都狼籍，更横江、蜃气无人渡。香天锦地，谁怜费尽春工，化作冷烟芜土。伤高病洒，怅怅离群，断故情缟素。只悄对、金凫冷焰，铁马惊飙，曼衍鱼龙，登场墉舞。虫沙满地，鸿翱盈泽，黄金销尽还觅醉，听当筵、剑响铿庭柱。凭谁为、问东君，恁样春光，有无主否？"}