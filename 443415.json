{"id":"443415","title":"秋霁  忆西溪","dynasty":"当代","author":"魏新河","text":"清美江乡，记小舸浮秋，划破凉碧。近出芦花，中添庵舍，远拖一痕山色。雁题横幅。岫云半捲烟溪册。望水国。谁念，那时名胜忆琴席。遥岑冷翠，乱渚寒青，板桥幽红，都是相识。想当初，临流酹酒，菱歌唱月野苹白。三十六陂怀旧迹。万梅花下，他日定约重来，卜幽寻梦，剪香吹笛。"}