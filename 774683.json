{"id":"774683","title":"吴贞荆偕老照","dynasty":"清","author":"章甫","text":"山屏云峭壁，松楸翠欲滴。间有地行仙，坐忘山中历。当年意气豪，禹浪千层激。跨鹤上扬州，万里关山笛。物色出风尘，归来清于涤。笑彼名锁缠，碌碌长途觅。譬如驽马痴，恋栈终伏枥。谁似画中人，行乐无捣惄。更有中馈贤，黾勉鸡鸣惕。福本自德求，吉乃从惠迪。兰桂立森森，好花随意摘。旨酒晋爵来，难老歌永锡。古有齐眉称，迄今声未寂。今看偕老图，相与岁华历。道子妙写生，印印如准的。他年故事添，合与梁鸿敌。"}