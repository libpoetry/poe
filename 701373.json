{"id":"701373","title":"春日偕友人登崇文楼","dynasty":"明","author":"黄廷用","text":"与君同上帝城楼，楼上春云紫气浮。列殿层宫铺日色，长河素浐抱春流。星辰斜拂苍龙角，霄汉□临金爵头。魏武丽谯堪一笑，曾如今日赋瀛洲。朝回览胜帝城头，更上崇文第一楼。万里乡关云外是，九重宫阙日中浮。雪萦玉树晴犹湿，春入银河冻欲流。车马都门天下合，皇明世世此神州。高视中原酌酒杯，河山遥抱王京来。御街紫陌春声动，绣拱朱帘夕照开。自古风沈耽胜地，几人登眺到金台。燕昭郭隗今何在，上苑芳菲禁鸟回。神驭中天十二州，九关虎豹起重楼。雄图俯瞰乾坤合，王气常看口夜浮。仙侣云间丹凤曲，都人马上黑貂裘。登临谁似清朝客，王谢当年总漫愁。"}