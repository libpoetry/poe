{"id":"1227234","title":"读晋史九首 其七","dynasty":"元","author":"何中","text":"两贤不相厄，王庾乃如斯。天步政多艰，此岂私愤时。东山谢安石，造次威凤仪。三贤抱宏器，继出相等夷。风流文雅尽，同惟世所推。但恨立朝间，典礼殊未施。玄谈竟浇俗，逆臣终乱阶。汤武肇王业，伊周垂纲维。桓景彰伯道，管晏横要规。古人不作远，所立百世师。奈何民具瞻，退食徒委蛇。卜世固天定，欲责当谁归？"}