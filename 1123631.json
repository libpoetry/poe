{"id":"1123631","title":"郊居秋晚五首","dynasty":"宋","author":"赵蕃","text":"旧岁旱为虐，今年雨以时。如闻诸郡国，可脱半寒饥。我自无田者，空成乐岁诗。谁官太史氏，直笔要无遗。祇道秋萧索，木犀能再开。惊看倚修竹，便恐满苍苔。花瘦非畴昔，香深有自来。微吟真浪尔，细折为谁哉。庭菊种匪晚，秋风开尔迟。人嗟地力薄，我有岁寒期。兰芷元同类，蒿莱敢肆欺。怀哉非失所，社老谩衔悲。松柏有正性，风霜无横侵。南方异摇落，众木共青森。曲士应怀悦，我曹尝感心。诗成谁和者，弦绝未忘琴。霜雨飞何密，穷秋易作悲。长身竹孤瘦，短发草黄萎。渐迩风霜迫，谁无裘褐思。向惟逃夏日，今已念朝曦。"}