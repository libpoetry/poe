{"id":"797204","title":"月下笛 用石帚韵题于辛伯“南湖柳隐图”","dynasty":"清","author":"赵芬","text":"垂柳深深，词仙小隐，一楼烟雨。流莺解语。碧阴中、自来去。人间离别谁能管，只闲舞、东风万缕。爱陶庐幽寂，门无剥啄，飞絮盈路。延伫。寻诗处。想品入中条，青春鹦鹉。渔鸥再谱。小长芦客应许。湖天凉绿邀吟屐，问前梦、纤腰记否。采菱曲，欸乃声遥和，怒铁自度。"}