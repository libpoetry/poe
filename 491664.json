{"id":"491664","title":"江上对月歌","dynasty":"明","author":"刘崧","text":"明月初出云间时，炯如金盆光陆离。驻影疑遮青桂树，飞光直射碧桃枝。枝间烂烂花如雪，风力高寒吹欲折。便持玉案紫琼杯，还酹青天白银阙。白银阙，几千文，九州四海遥相望，一年十二度圆缺，惟有春时最和朗。我从抱病滞故园，十夕九雨增忧烦。此时朋游少欢聚，谁与共倒林中尊。只今玩月流江浒，却忆兄行弟游处。湘水天青路口云，雩山雪照罗岩树。独不见兮心惨伤，举头看月怜异乡。华山老鹤歘起舞，龙门流水横秋霜。人生富贵复何有，笑折花枝劝行酒。未须秉烛向西园，更与回尊唱杨柳。"}