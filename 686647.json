{"id":"686647","title":"奉送少傅䆳庵翁节制三秦","dynasty":"明","author":"边贡","text":"帝梦非熊起旧邦，侧思贤佐隐京江。三边羽檄来金殿，五色龙函到石淙。范老甲兵胸有万，李侯才气世无双。临戎制胜寻常事，早见边城筑受降。三十年来四入关，土人迎拜想开颜。风雷晚送蛟龙雨，藜藿春藏虎豹山。已遣北门归锁钥，更从西海弄潺湲。寥寥蜀相千年后，伊吕谁当伯仲间。"}