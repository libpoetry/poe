{"id":"1248418","title":"题遵道墨竹歌","dynasty":"元末明初","author":"张羽","text":"墨竹昉自何人始，辋川石刻今余几。后来萧悦稍出群，香山侍郎独称美。洋州太守善写真，长帽先生差可儗。江南谩作金错刀，枝叶离奇何足齿。北方作者夸澹游，房山继之妙莫比。湖州公子最擅名，同时亦数蓟丘李。蓟丘有子能传家，笔势翩翩此其是。一竿玉立无因依，风露淋漓犹满纸。想当涂洒发幽兴，静对山僧北窗里。江湖无人老成尽，百艺荒凉今已矣。展图三叹墨君堂，秋声满座悲风起。"}