{"id":"504299","title":"送辕儿一首","dynasty":"明","author":"李昱","text":"圣朝御六合，治化如陶唐。任贤去奸邪，纲纪日以张。细材桷与榱，钜材栋与梁。嘉谟满丹陛，玉佩鸣锵锵。府帖急星火，昨夜下永康。嗟汝玷儒流，乃以文学扬。文学本德行，纯孝多流芳。荧荧爝火微，讵裨日月光。我今七十翁，风痹卧在床。崦嵫既已迫，衰飒方自伤。齿牙半脱落，头发尽已霜。况兼左耳聋，两目俱茫茫。赖尔营束脯，糊口走四方。藜藿供我餐，汤药供我尝。今兹舍我行，言及我泪滂。念欲随汝去，十步九步僵。汝哭离我膝，我愁裂中肠。扶病送出门，东风为凄凉。吞声竟呜咽，气尽语不长。汝行勿我念，努力随忠良。所怜三小孙，路远不得将。不如弃沟壑，谁与输糇?。圣朝许侍丁，恩波浩洋洋。兹情傥得伸，望汝回故乡。"}