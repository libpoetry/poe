{"id":"698898","title":"每过兖辄拟谒阙里辙阻追赋","dynasty":"明","author":"徐渭","text":"明珠不解舍衣边，日祷骊龙枉自虔。借问儒家怀阙里，何如佛子慕西天。片香几买经过日，万木终悬会葬年。只尺翻来一不至，是谁骑马倩谁鞭。约如一竖牧千羊，博取三坟览百王。谁越殷周徵夏礼，独馀江汉写秋阳。孙枝岁久龙鳞暗，翁仲霜浓马鬣长。不用今朝愁不至，年年此路自堂堂。"}