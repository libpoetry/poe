{"id":"958464","title":"癸酉中冬四日江行","dynasty":"宋","author":"郑刚中","text":"新寒荡馀暑，小雨结离愁。行人向西去，江水自东流。我趁孤船归，回肠车万周。假寐桨声中，清梦何悠悠。恍若傅两翼，飘然得浮游。仙风入山骨，佳气遮林邱。尘外人物古，云间楼殿幽。自念此何许，而容区中囚。旁有老人笑，谓予失初谋。贪前慕垂饵，遂为香所钩。今兹穷瘁身，抱病炎荒陬。终岁骨肉念，百年离合忧。俛默事迎送，嗟嗟亦良羞。予欲从之拜，江波拍船头。危坐记惝恍，熏心省愆尤。玉玷容可磨，水跌那许收。"}