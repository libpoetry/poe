{"id":"658840","title":"苦雨二首 其一","dynasty":"明","author":"王鏊","text":"南方春夏交，正是插秧候。望望惜雨乾，事乃胡大缪。霖霪已弥旬，雨意犹未透。山头争出云，不断如饙馏。滑滑深路泥，幢幢泻檐溜。只愁地将浮，又恐天果漏。乖气乱暄寒，重阴错昏昼。灶硎产鲋鱼，庭树号饥鼬。梁柱亦何为，尚可充燎槱。嗟嗟彼苍生，其命固难救。洪范学不传，将谁执其咎。"}