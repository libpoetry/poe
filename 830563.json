{"id":"830563","title":"独游灵峰寺","dynasty":"清末民国初","author":"俞明震","text":"野寺泉无源，名山僧必俗。不寻山外山，转受烟霞梏。灵峰十里遥，秋色满平麓。微闻钟磬音，寺门隐乔木。想望诸天高，步步入幽曲。僧遇无言时，松经劫后绿。苍然古图画，对此心神肃。独游取空象，人境两无触。偶然意所是，云山徒碌碌。曳杖出青冥，止观吾亦足。"}