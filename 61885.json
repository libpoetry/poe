{"id":"61885","title":"陆义姑姊歌","dynasty":"明代","author":"陆之裘","text":"陆义姑姊女中不可无，少年嫁为蒋氏妇，夫亡抱子夜泣衡门乌。有弟天下选，给事留上都。抗章斥宰相，叩头伏阁当天衢。龙帏览书宰相罢，给事亦谪蛮滇隅。弟妻忽云没，弟在万里途。室中何所有，男女遗两孤。高堂胡夫人，眸昏但悲呼。义君闻之语：&ldquo;其子今日之责，非我其谁乎？汝谨守尔室，我往抚二雏。&rdquo;谁谓寡姑老，存亡甘与俱。日提岁鞠胜己子，侄亦相亲忘母徂。弟迁县令归缱绻，义君促弟宜疾驱：&ldquo;家有而姊在，行行慎无虞。&rdquo;弟无内顾忧，遂作兼程趋。三年上书赐完璧，二雏壮长明双珠。衣奁尽出义君手，日日缝纫到西晡。一朝婚嫁毕，复归蒋氏从儿居。弟率男若女，长跪亲捧壶：&ldquo;愿我姑姊百千寿，花前看舞红氍毹。&rdquo;卓哉陆家好兄弟，交游冠佩多名儒。共闻义君贤，入门皆叹吁。吁嗟乎弟有义姊，侄有义姑，嘉名籍，流东吴。鲁妇人，李文姬。钗布中，真丈夫。陆义君，斯人徒。金闺太史傥见采，知予义姑姊歌良不诬。"}