{"id":"773736","title":"安平镇","dynasty":"清","author":"朱仕玠","text":"重镇压瀛壖，周遭树营栅。东回瞻府治，十里惊湍隔。仡仡番子城，荷兰旧擘画。兴朝声教阔，外海恣开辟。维天生五材，并用敢离逿。设帅制狡犷，心输由吭扼。大阅当严冬，千艘壅潮窄。皂纛咽笳鼓，摩动闪云隙。令传齐三呼，狂趡汹涛黑。髣髴遌鲸鲵，森森斗鋋戟。誓将髑髅鏖，肯惜腰膂磔。渊客窜污淤，海童韬踪迹。张幕简趫材，僄狡迅鹯击。将军粲然笑，磊落赉金帛。颓阳入濛泛，馀霞烂西赤。饮至动铙歌，沧溟夜寥阒。"}