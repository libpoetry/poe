{"id":"1192371","title":"草堂吟","dynasty":"唐","author":"薛令之","text":"草堂栖在灵山谷，勤苦诗书向灯烛。柴门半掩寂无人，惟有白云相伴宿。春日溪头垂钓归，花笑莺啼芳草绿。猿鹤寥寥愁转深，携琴独理仙家曲。曲中哀怨谁知妙，子期能识宫商调。鱼未成龙剑未飞，家贫耽学人争笑。君不见苏秦与韩信，独步谁知是英俊。一朝得遇圣明君，腰间各佩黄金印。男儿立志需稽古，莫厌灯前读书苦。自古公侯未遇时，萧条长闭山中户。"}