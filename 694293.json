{"id":"694293","title":"次韵张廷实谢病后约游罗浮见寄","dynasty":"明","author":"陈献章","text":"沧浪共拟一桴浮，欲斫扶桑作钓舟。箕颍旧知尧舜大，留侯初伴赤松游。空中鹤爪挐云上，桥下泉声洗铁流。却忆平湖林县博，仙山从我竟何由。胸中千顷著南溟，何物岑蹄莽爱争。但得百千同买醉，不曾三十便收名。莺花衮衮新搜句，烟水茫茫旧路程。莫倚芳容欺老病，手扶青玉并君行。"}