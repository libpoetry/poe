{"id":"941132","title":"和枢上人评诗","dynasty":"宋","author":"陈宓","text":"赠我古锦囊，诗卷若笋束。吟头久不掉，邂逅适我欲。刺眼讶龙蛇，远意追鸿鹄。陋语固自愧，高词敢虚辱。大雅久矣亡，三叹对遗牍。不有靖节篇，何以悦我目。谪仙句无敌，有口不食粟。遂令后世儒，拳拳仰高躅。杜陵到圣处，正始顿牵复。挥毫动风雨，咳唾惊流俗。其馀闹蛙蚓，谁屑与类族。亡国悦郑音，俚耳习胡曲。勃兴出韩柳，一洗陋学独。变化云在天，鲜妍锦来蜀。骅骝就夷路，造父为之仆。方扬秋月辉，忽散春花馥。洪钧运不停，常窘苦见逐。我宋得欧苏，妙语起山谷。后山又角立，作者复陆续。流派自天河，巨浪翻平陆。和风扇寰宇，弦诵兴庠塾。搏虎寝其皮，屠龙食其肉。掷简海蜃浮，举手天浆掬。会当三月初，论文约吾属。引杯送残红，分坐占新绿。笑语剧鹅雁，酬倡交金玉。庶呈待聘珍，无以藏诸椟。"}