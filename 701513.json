{"id":"701513","title":"感雨二首","dynasty":"明","author":"黄佐","text":"三江水口浪如山，百万戈船一未还。即有转输愁骆越，况闻征戍厌湟关。寡妻群盗伤心外，乌合鲸奔转眄间。谁向苍梧报边帅，急抽精锐备荆蛮。去年优诏下明光，拜赐蠲租喜欲狂。岂意春农归浩荡，遂令生事转凄凉。护持松菊欣无恙，点检琴书湿不妨。野哭陆沉俱在眼，可能图画献君王。"}