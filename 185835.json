{"id":"185835","title":"赠郑元明术士自言安晚之孙故诗及之","dynasty":"宋代","author":"陆文圭","text":"梁灏八十有二岁，自从天福逮雍熙。中更乾德五得聚，晚赐龙头行玉专。吾今之年灏相若，布衣落拓何能为。吟诗独与熊儿和，作曹那求狗监知。龙钟久纳少年侮，耿介尤为诌子啧。吾闻长沙赵彦仁，豫知郑相秉化钧。从容杯酒旗二妇，端嘉之际俱名臣。是时宋德已衰谢，扶颠江左尚有人。安晚之孙今为庶，嗟我与子俱邅迍。不须谀我有许寿，且道何时脱子贫。清和四月天气新，共买一醉抛青春。穷通寿夭俱莫问，盖世英雄一窖尘，草间惟有石麒麟。"}