{"id":"691257","title":"罗浮杂咏十绝","dynasty":"明","author":"李孙宸","text":"闻道金风长紫芝，乘秋来赴白云期。空山寂寂无消息，黄鹤天边何所之。蓬莱仙路铁桥通，汗漫行歌亦御风。呼吸每忧干帝座，不知身在世人中。葛仙祠后丹灶存，葛仙祠前黄叶繁。瑟瑟秋山何所见，白云明月对开尊。西风几度送琅璈，响遏行云云渐高。怪底霓裳天阙近，不知原是羽人操。卖酒田边卖酒家，种秫不酿酿松花。看山客到便供饮，白云持赠不须赊。上界峰头卧赤霞，秋深明月冷蒹葭。天风吹落霓裳曲，散作湖边桂树花。会仙桥上会群仙，黄麟白鹿守桥边。怪他放我冲筵几，叱去下耕芝草田。晓起山堂雨过时，羽人有约复来期。出门笑问采樵者，昨夜松苓长几枝。杖策虽忙意自閒，半凭烟霭半登山。归来不闭山中户，留送鸣泉竟夜潺。踏尽云霞上界开，天然奇石结楼台。世人不信仙家近，看我瑶京驭鹤回。"}