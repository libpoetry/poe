{"id":"843544","title":"燕归梁 渔川为我刻集，并任校勘。莘弟感之，为绘校书图，缀以小词","dynasty":"清末民国初","author":"奭良","text":"数墨寻行意肯降。挥玉管，对银釭。字青纸白倚南窗。龙文鼎，力能扛。雄心直许扬云椠，怜才急，古无双。校书更比著书忙。辛勤意，两难忘。峰影嫣连树影低。数閒屋，隔前溪。蘧庐随处踏鸿泥。行吟罢，梦交驰。阿连曾走峨眉道，雄奇景，客能知。望衡一似北山移。无限意，辋川诗。寂寞宫庭尽日閒。梨花瘦，淡如烟。两三仙果落人间。可怜似，小儿拳。画师写入秋风扇，红褪彩，翠流鲜。望空那有月华圆。一株雪，尚东栏。"}