{"id":"417359","title":"水龙吟 家祭词","dynasty":"近现代","author":"吕小薇","text":"昔君孤寄南峤，稻粱遥啄嗟谋苦。书来尝共，百年深耻，怀今吊古。血没潮头，汗浇沙咀，竟非吾土。恨鲸吞鹯攫，交相践踏，痛不尽、珠沉处。肯信炎黄雌伏，望洪波、红旗招舞。奋归卅载，澹台桃李，勤栽风雨。剩有心魂，念萦海陆，伫收芳屿。告今朝、桥驾鼋鼍，合浦珠还知否。"}