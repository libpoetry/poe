{"id":"1056721","title":"和次道村田歌","dynasty":"宋","author":"吕南公","text":"蚕蛾已撒明年卵，蚕妇乍閒嫌夜短。圃柘无端长宿根，潭芦不住抽新管。时哉乐矣犁锄伴，箬笠团团麻裤软。日出离家日入归，岂论步武如轮转。强丁屡叹牵车远，稚子或诃鸣犊缓。暴雨晴雨忽蓊然，相惊不觉耕皋晚。老翁踞坐抵掌谈，奖借专勤讥懒散。草众当争第一耘，塍高勿厌重新刬。中天节近香醅绽，篘面色如人面?。里巷齐歌竞渡声，人人钱在鸡巢满。"}