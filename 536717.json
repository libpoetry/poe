{"id":"536717","title":"别李于鳞 其二","dynasty":"明","author":"王世贞","text":"遘难走齐郊，怦营厌微生。微生且不惜，焉在冠与缨。何意双丝短，羁绁我长征。羸马顾其辕，局蹐悲以鸣。对影惭须发，不如一缇萦。浮云东北驰，圆景赴西溟。俯见黄河流，溅溅感人情。宋意不可期，谁为变羽声。腆辞将飞素，白虹亘青冥。落木先蓐收，旦知清露零。匣中五丝桐，为我奏不平。诚知弦当绝，流水尽君倾。"}