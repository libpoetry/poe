{"id":"1140289","title":"有感","dynasty":"宋末元初","author":"陈普","text":"后人百事不如古，创立造为难悉数。一日苟且成千年，一夫阿徇弥九土。神仙不死岂有之，起自秦皇并汉武。蜀陵冀角民鼓乱，楼殿至今连海宇。从明未载心神飞，无根金人忽如睹。膏肓遂成不可治，五教壅塞生民苦。帝城元夜移三山，天河七夕桥织女。倡优侏儒为戏乐，淫词浮文作贡举。卖盐沽酒充科赋，吹箫执籥送丧死。一般更有乱生人，背弃劬劳事歌舞。造端良是魏隋间，以至开元遂为瘉。四海之人皆若狂，谀舌纷纷蔽明主。五凤楼前舞千秋，渔阳动地来鼙鼓。六飞仓卒冒烟尘，两京流血欲漂杵。此祸端从逸欲生，国无良臣致惑蛊。事君事亲不在是，福寿自有千门路。曲礼三千无一条，六经百氏无一语。空随流俗作愚蒙，并将四海苍生误。先儒未尝论及此，共庆重闱或可许。不知沿习祇可伤，明知故作非相与。忠告善道不是从，己所不欲当絜矩。岂知谬致一瓣香，面把党人作聋瞽。"}