{"id":"782483","title":"留赠原长清张明府稼兰四首 其二","dynasty":"清","author":"戴亨","text":"濯濯新杨柳，当春扬芬芳。秋风一夕起，枝叶尽萎黄。世情一何脆，君情一何长。情长令我感，亦令我悲伤。冉冉京华道，历历仕宦场。到处露肝胆，欢爱伏祸殃。顺逆忽异势，拯溺固难望。慷慨甫昨日，杀之何太忙。意有所倚薄，宁为少徬徨。交途饱阅历，世孰如君良。昔未接杯酒，今赖恤存亡。始知天下士，蓄念迥寻常。愿定百年交，千里若同堂。我心已匪石，君德信圭璋。"}