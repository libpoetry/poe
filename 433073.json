{"id":"433073","title":"尚湖秋兴八首","dynasty":"近现代","author":"徐兆玮","text":"穷秋风雨黯江城，阻我扁舟十日程。斗蚁河山催短景，吟虫身世悟浮生。玉壶满贮伤时泪，瑶瑟翻成变徵声。办得买山钱十万，碧云深处敩躬耕。琴水虞山寄一廛，微躯生值中兴年。占星文字巫咸术，钓雪经纶尚父船。天与归鸿闲岁月，人如翔鹭小神仙。近来诗骨愈坚瘦，懒向枫江斗夕妍。一角残棋子半枯，五湖烟水望模糊。横江已凿千寻锁，借箸空排八阵图。兰芷篇章悲楚些，菰芦人物陋吴趋。抱薪尚欲因人热，赁庑高风近有无？万叠忧心百结肠，南柯梦史费评量。东林钩党危明祚，江左玄谈蹙晋疆。未必中行甘间谍，岂如张俭老逋亡。辩奸旌直千秋事，独抱馋书暗自伤。逝水年华悟昨非，触藩知退未知几。麒麟轻出难为瑞，鹦鹉能言卒受鞿。海国云寒鲸浪恶，水乡秋暖雁粮肥。杜门自种忘忧草，差幸芜园屐印稀。近市营求不疗贫，中年哀乐丧吾真。倾囊角逐猪奴戏，篝火敖嬉鬼国春。燕邸题襟犹昨日，新亭垂涕更无人。栖岩自此成独往，独有寒蜩气味亲。酒国新权百里侯，骚心沉醉未禁愁。纵无醯瓮藏天地，可有浮槎上斗牛。花月荒凉重入梦，湖山萧瑟最宜秋。歌筵犹唱江南好，肠断珠娘一寸喉。木兰舟小两相宜，落纸云烟亦自奇。吴越水仙陶岘楫，开天野史杜陵诗。马牛呼我都无着，乌兔牵人有几时？续得示儿编一卷，北窗酣卧世皇羲。"}