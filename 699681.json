{"id":"699681","title":"祫祭陪祀四首","dynasty":"明","author":"郭之奇","text":"嗣岁之朝祫祭行，丰年欲向孔皆迎。繇来肇祀能无悔，直到雍歌见靡争。穆穆曾孙相越对，皇皇多士介昭明。在庭柷敔俱和肃，祖德维人不但声。于穆高皇骏有声，嗣文成祖肇禋行。一时帝子俱廊配，十七元臣允国祯。问礼欲知因每事，记功思作不徒名。即今多难追前烈，访落何人续庙清。首辟华夷出会清，重贻镐雒配于京。开天远驾千王德，继序新昭二祖名。指掌犹求烝禘说，闻声兼得武韶情。小臣夙夜思公在，为赋时周叶大明。单心我主日明明，夙夜维基受有成。在庙方将纯德显，于时端合笃恭平。畴为骍角当牺选，一任桃虫自鸟惊。嗟尔戎功能永念，虽歌小毖亦和鸣。"}