{"id":"704393","title":"奉送大司马王公还河东为李临淮作","dynasty":"明","author":"黎民表","text":"受钺曾登大将坛，九边重借惠文冠。受降城向山阴筑，岘首碑从上谷看。步履暂违天北极，山川不改晋王官。凤麟已在云罗外，应笑南征老据鞍。典午中朝席屡虚，殿头频上乞休书。沈碑汉水当阳事，挥涕东门疏傅车。谁识倚峰臣节苦，莫言前席主恩疏。纵怜松菊饶归兴，竹帛勋名在石渠。"}