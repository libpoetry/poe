{"id":"1010584","title":"还山","dynasty":"宋","author":"释文珦","text":"吾性本閒旷，素不喜城郭。而况宾主间，礼数相束缚。怅望西南山，佳气日参错。逸兴不可羁，飘飘出笼鹤。翩然曳杖还，专意在一壑。时方孟夏初，众花已零落。槠林晚雪香，麦陇残云薄。谷深绝游尘，苗田叫姑恶。幽人旧相知，一见心喜跃。谓言旧山畬，今犹可耕凿。日夕共登临，靡惮筋力弱。于焉得天真，毕志甘澹泊。初非傲轩冕，终又畏矰缴。置身声利场，何如且行乐。累累北原上，万古同寂寞。"}