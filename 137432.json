{"id":"137432","title":"答原父·炎歊郁然蒸","dynasty":"宋代","author":"欧阳修","text":"炎歊郁然蒸，午景炽方焰。子来清风兴，萧萧吹几簟。又如沃琼浆，遽饮不知厌。嗟予学苦晚，白首困铅椠。危疑奚所质，孔孟久已窆。群儒窒自私，惟子通且赡。幸时丐赢余，屡得饱饥歉。严严春秋经，大法谁敢觇。三才失纲纪，五代极昏垫。盗窃恣胠箧，英雄争奋◇。兴亡两仓卒，事迹多遗欠。才能纪成败，岂暇诛奸僭。闻见患孤寡，是非谁证验。尝欣同好恶，遂乞指瑕玷。反蒙华衮褎，如誉嫫母艳。救非当在早，已暴何由敛。苟能哀癈痼，其可惜针砭。风舲或许邀，湖绿方灩灩。"}