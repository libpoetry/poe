{"id":"1144093","title":"用夹谷子括吴山晚眺韵十首","dynasty":"宋末元初","author":"方回","text":"湖共江宽更海宽，遥天纵玩复横观。雅知山对吟肩瘦，未怯霜欺醉面寒。感召丰登饶粒食，抚摩瘦敝起彫残。生灵百万俱高枕，公亦官清梦寐安。三吴百越楚天宽，不厌登临不厌观。画舫红桥随处有，丹楼碧宇倚空寒。梅边吟思春光早，雁外归心夕照残。灯火沙河塘上路，岂无冻屋卧袁安。梯天直上俯平宽，故国繁华尚可观。西子有船春色去，伍员无庙暮涛寒。九原事往人难问，四序功成岁又残。米贱酒平慰迟暮，巢林聊得一枝安。抖擞羁怀强自宽，时登吴阜一閒观。陆机不作莼羹在，雷焕无踪剑气寒。倏忽池台荒草合，等閒歌舞落花残。兴亡生死真常在，命要深知分要安。泰伯封疆四望宽，胜将吴越旧书观。苧罗山下春才到，麋鹿台边沼已寒。不有采香专怙宠，可能尝胆便除残。今年木德临心宿，重见家家衽席安。一锥无地百弓宽，万事须分两眼观。仙子楼居凌倒景，野人卉服耐奇寒。金钗玉斝春帷满，黄卷青灯晓漏残。兴废荣枯手翻覆，几家能遣子孙安。荡荡天宽眼亦宽，区区笑尔井中观。帆来狗国毛人远，楼倚牛郎织女寒。迅速年华榆燧改，槁枯世味蔗滓残。绝怜棺粪纷纷梦，未必槐安果是安。情知新国用刑宽，坐致湖山复旧观。浙右谁非三世宦，江南终不十分寒。钱王陌上花犹好，苏小门前柳未残。革故鼎新谁料得，举安天下胜偏安。极目无穷六合宽，仰天如以浑仪观。日躔箕斗逢长至，月宿奎娄届大寒。肘后方多难却老，杯中物到莫留残。来年七十身犹健，容膝归欤亦易安。眼底胸中稍放宽，超然何肯惑荣观。馀年早已知天命，古道谁堪共岁寒。驿使寄梅心独远，禅师分芋口无残。十诗说尽登临意，我但徐行步步安。"}