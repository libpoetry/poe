{"id":"16735","title":"竹部·竹部竹山近","dynasty":"唐代","author":"元稹","text":"竹部竹山近，岁伐竹山竹。伐竹岁亦深，深林隔深谷。朝朝冰雪行，夜夜豺狼宿。科首霜断蓬，枯形烧余木。一束十余茎，千钱百余束。得钱盈千百，得粟盈斗斛。归来不买食，父子分半菽。持此欲何为，官家岁输促。我来荆门掾，寓食公堂肉。岂惟遍妻孥，亦以及童仆。分尔有限资，饱我无端腹。愧尔不复言，尔生何太蹙。"}