{"id":"1112827","title":"秋兴三首","dynasty":"宋","author":"张耒","text":"八月禾黍熟，登高望川原。山河豁清霁，风日开明鲜。晴光散草木，馀爽厉渊泉。飘飘孤飞鹘，击搏无留拳。幽独感摇落，端居惊岁年。谁为知心者，赖有浊醪贤。秋日照荆榛，空山莽萧索。人稀鸡犬闲，古道转城脚。旗亭数家市，炊烟起篱落。牛羊暮求群，归乌纷落泊。菅麻已在沤，黍稷行可获。岁丰农工勤，膏火通夜作。嗟余何为者，愧与众同乐。南亩亦易谋，咄嗟我力薄。寒日在东屋，邻家晚鸡啼。阑班黄叶地，白日虫鸣悲。扬扬旧香草，白露彫华姿。虽悲就摇落，所喜实离离。幽雅叙衣食，备寒戒先期。薪刍既收敛，酒醴亦时施。嗟我无一廛，薄游倦东西。眷言及农亩，岁晚空咨嗟。"}