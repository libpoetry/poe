{"id":"1077259","title":"次韵丹霞录示罗畴老唱和诗四首 其一 和古风","dynasty":"宋","author":"李纲","text":"快哉善知识，能以种种喻。我今亦乐说，渐修与顿悟。顿如草木芽，荄核已完具。又如大明镜，色像悉陈露。渐如鸡哺雏，羽翼劳覆护。又如苗成实，非一朝夕故。邈然孤峰顶，邂逅适相遇。历历亲见之，非是梦而寤。却来共谈说，妙契那复遌。精勤假修习，即得无生趣。清净摩尼珠，初无尘垢污。圆成一滴水，岂殊千里霔。妙药须对治，能起膏肓痼。欲观皎日轮，当去漫天雾。铁轮顶上旋，不复有惊怖。劫火洞燃时，自有安身处。了兹一大事，馀外复何顾。庭前柏树子，古庙香炉去。孤云与独鹤，何往不可寓。返观生死海，便是涅槃路。普化示全身，达磨携只屦。證道坐菩提，降魔成露布。乃知费千谈，不若行一步。丹霞真道人，愿力极坚固。眼从慧中得，法乃佛亲付。疋马与单枪，纵横自驰骛。愿见缘未合，临风增景慕。何以写予怀，继此龙津句。"}