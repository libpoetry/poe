{"id":"708901","title":"水调歌头  赠琴士程隐庵","dynasty":"明末清初","author":"曹溶","text":"铁笛老仙去，无复采花船。刚存湖角烟霭，夕照助苍然。晞发横觥旅舍，恰得提嵇挈阮，古意满朱弦。象板不须奏，大雅正当前。青冥处，无人会，调空传。一切浮华剥尽，高对逸人眠。携到蜀都眉黛，又拜汉家宫爵，此福恐难全。曲罢且危坐，香雪舞蹁跹。"}