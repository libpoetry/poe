{"id":"589727","title":"青山行","dynasty":"明","author":"许炯","text":"何者一孤坟，近在青山下。碑断字无文，白杨风潇洒。草深狐兔游，埋没双石马。野老向我言，前代故将军。当时敕赐葬，发卒二千人。鱼灯照永夜，银鸭闭青春。辽东鹤不归，华表空嶙峋。至今山下灌园者，云是将军之子孙。吁嗟世事何反覆，深谷为陵陵为谷。豪华终鼓雍门琴，功名安用南山竹。五侯七贵不足誇，时乎还种邵平瓜。君不见秦陵汉寝无人到，春风开遍棠梨花。"}