{"id":"569216","title":"醉歌行赠别吴明卿记与明卿别二十五年矣舟行二千里而访我作十日平原饮于其别也情见乎辞","dynasty":"明","author":"王世贞","text":"君如吕安忆中散，二千里外轻一面。我如廧女待成季，二十五年如过电。无论心腑利断金，各讶头颅白于霰。爱弟频倾澹圃尊，三儿递设弇山宴。河豚虽老乳尚新，石首非时玉初剸。鹅津水酿鸭头碧，虎丘荈压龙芽贱。为君鼓腹受杯斝，为君破戒呼笔研。更有牛耳持赠君，灰心不作城濮战。栏边木药丛几团，溪角桃花委千片。即令醉死亦不辞，人间此人宁再见。"}