{"id":"1118026","title":"晚兴二首","dynasty":"宋","author":"陆游","text":"偶扶藜杖过傍村，却倚禅床坐小轩。日落鸦栖津树暗，人归鹤踏钓船翻。挽弓从笑识丁字，刺绣终胜倚市门。羹芋一杯吾自饱，诸儿强为置盘飧。身如病鹤谢樊笼，白尽衰髯脸尚红。蒲苇陂塘新涨后，梧楸门巷夕阳中。遗名要耐千年看，快饮方誇百榼空。造物闵怜君会否，放教折臂老新丰。"}