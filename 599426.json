{"id":"599426","title":"陈剑岩西游走笔送之","dynasty":"明","author":"霍与瑕","text":"沙村水岸竹青青，送客寒天过短亭。春酒一壶怜岁晚，云帆千里趁宵星。左江腊月多烟草，郁水长洲女儿好。逢郎脉脉寄相思，水调山歌悲远道。鹧鸪声里唤奇奇，郎自西行可奈何。怀珍直上思明去，知尔文章会合多。思明主人旧相识，为说沧洲颇瞻忆。祇今虾菜傍樵云，欲寄湾书少鸿翼。行行山水路间关，风高莫上乌蛮滩。见说人心更滋甚，笑刀腹剑等閒看。匮中美玉随时价，应毋为是栖栖者。燕语莺啼桃李花，自可归来赴春社。"}