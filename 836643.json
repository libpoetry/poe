{"id":"836643","title":"登洪家天玉楼望火炎山诸峰","dynasty":"清末民国初","author":"陈肇兴","text":"众山如火光炎炎，九十有九昆冈尖。春风万古吹不到，山形骨立无留髯。洪家有楼高百尺，三层对峙飞雕檐。朅来引我缘梯上，俯视群峰成排签。不藉树木为奇古，空所依倚何森严。怪犀丑象纷罗列，缺处仍以云峰钳。鱼尾半赤红日坠，鹅毛一白青天粘。须臾变灭有千百，山耶云耶都相兼。屋后飞泉挂绝壁，千丈陡落横素缣。水光晶瑩照岩壑，下有蛟龙胡能潜。遥望良田如画罫，翠毯万顷初抽针。江山信美非吾土，坐脱狂兴来无厌。手摘星辰楼上望，直待月出擒妖蟾。山灵媚人更狡狯，列缺吐焰阴火熸。非鬼非物空赞叹，觉有好句时难拈。细听泉声杂风雨，林端已开金镜奁。"}