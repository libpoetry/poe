{"id":"20858","title":"岐路·北风送微寒","dynasty":"唐代","author":"鲍溶","text":"北风送微寒，徒侣勤远征。忧人席不暖，残月马上明。飘飘岐路间，长见日初生。重嶂晓色浅，疏猿寒啼清。人间多岐路，常恐终身行。回见四方人，车轮无留声。空谷亦堪隐，下田非懒耕。古人有遗训，饱食非亲荣。我生礼义乡，少小见太平。圣贤犹羁旅，况复非其名。"}