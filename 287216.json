{"id":"287216","title":"望南云慢·和少滨故宫杏花，用沈公述韵","dynasty":"现代","author":"夏孙桐","text":"寂寞愁红，对冷沼荒台，遮眼春光。依云傍日，已玉楼醒梦，有金井余芳。前夜东风悄，尚未觉、繁枝退香。此花何似，似侣伶元，拥髻残妆。空伤。泪滴铜仙，深严藏室，新移带草成行。红桑换劫，便葵麦玄都，一例悲凉。短发羞簪绿，任暗吟、江头断肠。客怀同倦，暮雨吴歌，别自思量。"}