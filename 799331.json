{"id":"799331","title":"亡妇榇归自闽生去死还惨裂心肺幽灵有觉亮亦同之爰述长途之踽凉弥感重泉之暌阻作魂归来歌觞而告之歌曰 其七","dynasty":"清","author":"李振钧","text":"魂归来兮登影堂，罗牲醴兮飶且香。省姑障兮心彷徨，欲前致词兮听茫茫。始裴褢兮由房，抚尘封兮嫁时箱。适将去女兮复回翔，灵风䬃䬃兮灯无光。呜呼七歌兮歌弥长，古有空同兮赋结肠。"}