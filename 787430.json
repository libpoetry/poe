{"id":"787430","title":"题自画《溪山秋居图》","dynasty":"清","author":"李宪噩","text":"男儿不封定边侯，破灭龟兹平尉头。便当埽径招羊裘，东山诗酒相优游。春花秋月吾自有，万里抛作蛮荒投。蛮方瘴疠山水恶，出入但与猺獞俦。白日无聊坐空馆，信笔挥洒模林邱。远远秋水疏林树，竹篱茅屋平沙洲。人生若不逞妄想，如此位置非难求。带金奉节岂无慕？壮年已过川东流。一名尚艰榜首署，千古安望青史留。但愿归寻故山乐，故山佳似图中幽。"}