{"id":"763601","title":"满江红 其二十七 思隐和悔庵二调","dynasty":"清","author":"曹尔堪","text":"我有荒庐，才半亩、傍池渔舍。门插柳、拟陶自命，也称林下。夏日篱边开木槿，蚕时邻圃分桑柘。到荷汀、六月晓风凉，来虚榭。鳌已钓，雕曾射。东观史，凌烟画。才勾消一笔，来投村社。故里春秋期共醉，戏场袍笏终须罢。试从今、踏破镜湖天，官家借。"}