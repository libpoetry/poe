{"id":"1108900","title":"和赵南塘离支五绝","dynasty":"宋","author":"刘克庄","text":"侧生海畔远难将，风日尤能变色浆。借问驿驰丞相府，何如辇致道山堂。却贡无因送上天，漫山如锦但堪怜。罗浮所产真奴隶，只为曾逢玉局仙。十颗千钱品最珍，北人鲐背未濡唇。若生京洛豪华土，买断丹林肯算缗。辇毂尝新著价高，土人弃掷梗弁髦。不嗔园客工偷窃，绝喜天公享老饕。风韵能令百果低，难将卢橘斗新奇。品题自合还诗祖，模写何须觅画师。"}