{"id":"1050088","title":"寄题吴子山孤云亭","dynasty":"宋","author":"郭祥正","text":"重华不可见，曾参久为尘。孝道遂零落，为子吟孤云。孤云泊南山，山下藏二亲。孤云自朝夕，坟草几冬春。悠悠我之思，孤云浩无垠。注视讵能揽，倾耳那得闻。音容劳梦想，涕泪濡衣巾。作亭坟之隅，奚止簠簋陈。扬名与行道，勉勉期终身。采彼孤云篇，为子书诸绅。"}