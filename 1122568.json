{"id":"1122568","title":"送沈虞卿秘监将漕江东二首","dynasty":"宋","author":"洪迈","text":"天上图书群玉府，仙晨日月道家山。行行合在烟霄地，去去犹参论撰班。使者绣衣看更好，从官华橐未应悭。褰帷了却江东事，不到终更便赐环。无复同趋尺五天，湖山佳处想联翩。看君挥手谢送者，使我销魂惟黯然。闪雨不成张祖席，停云空自寄诗篇。过家莫作多时住，闻道东人正可怜。"}