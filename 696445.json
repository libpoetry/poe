{"id":"696445","title":"岁暮写怀二首","dynasty":"明","author":"郑真","text":"书床斜傍竹溪虚，千古风流梦寐俱。汉祖每资萧相国，齐人多赖管夷吾。林丛月落狐狸啸，水国天寒雁鹜呼。岁暮故人寥落甚，抱琴祇欲赋归欤。故国山河战伐雄，新亭风景寂寥中。菁茅宁复供周祀，兰蕙谁能继楚风。瀛海边防寒络马，辕门警肃夜櫜弓。人间总是经纶手，彝鼎重刊社稷功。"}