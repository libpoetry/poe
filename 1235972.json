{"id":"1235972","title":"临江仙","dynasty":"元","author":"张弘范","text":"千古武陵溪上路，桃花流水潺潺。可怜仙侣剩浓欢，黄鹂惊梦破，青鸟唤春还。回首旧游浑不见，苍烟一片荒山。玉人何处倚阑干，紫箫明月底，翠袖暮云寒。爱煞林泉风物好，羡他归去来兮。世缘相挽又还思，功名当壮岁，疏懒记当时。肝胆自知尘辈异，凤池麟阁须期。风云满目任时宜，东山高卧处，丝竹醉吴姬。"}