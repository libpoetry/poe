{"id":"215852","title":"永遇乐·别院春深","dynasty":"宋代","author":"黄机","text":"别院春深，华堂昼永，嘉宴初启。翠玉樽罍，红牙丝管，睡鸭沈烟里。弄晴云态，行空絮影，漠漠似飞如坠。最多情，紫绵团就，错落乱星流地。史君自有，元龙豪气，唤客且休辞醉。蝶困蜂酣，燕娇莺姹，欢意浓如此。侃其笑语，止乎礼义，衣佩细纫兰芷。遥归去，残更欲尽，晓鸦又起。"}