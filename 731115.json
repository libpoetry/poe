{"id":"731115","title":"五十一年春二月二十四日回銮遇雨故作春雨行","dynasty":"清","author":"玄烨","text":"春雨难过时，春耕不可误。江南苦多霪，河北厌久煦。地湿易蒸云，土碱能散雾。年年常觌此，惟祝顺旸雨。纵然蒙天眷，更欲明三务。去岁银花盈尺馀，今看滂沛满沟渠。儿童应门有喜色，农夫奔走百愁舒。忙布种，治畦蔬，山谷原隰免欷歔。四民俯仰皆安业，庙堂忧悯当少除。娱目怡心愿后乐，又虑夏秋苗何如。仰冀阴晴无爽忒，方致大有登农书。"}