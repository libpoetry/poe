{"id":"906928","title":"依韵酬沈仍长官惠葡萄","dynasty":"宋","author":"李复","text":"异果乘秋熟，分来道路长。缄封湘箧重，题咏剡藤光。气蓄西河润，山围大谷凉。龙须初引水，马乳晚经霜。衣薄轻铅粉，包圆小紫囊。膏腴凝绀液，甘酢溢云浆。蔗浥含馀润，醅浮带旧香。药经难彷佛，画笔漫形相。泾洛宜秦土，汾岚利晋乡。鳞差分万叶，珠实缀千房。楚瑞惭萍实，江奴笑橘黄。破酲生静爽，涤热慰新尝。契阔初心在，提携远意将。茂陵遗客老，痟病證仙方。"}