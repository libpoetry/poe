{"id":"65053","title":"江上吟·江心系缆芦花渚","dynasty":"明代","author":"文翔凤","text":"江心系缆芦花渚，豚拜石尤燕作雨。网玳钩贝客此湾，采菱拾芡郎何处。隔江渔火点流萤，参差邻舟烟共语。银涛拍枕梦骑鳌，胯下蓬莱欲轩举。圣臣但攀若木枝，仙吏急索扶桑父。两炬鸡犀代烛龙，溯流犁扶夜明府。道士潜译火龙经，泾畔尺书传贵主。乍闻风鬓牧雷霆，洞庭测怆钱唐去。天门直者不可通，予为排闼致帝所。遂命天工下沅湘，重补鹤楼提玉斧。太白酒星抗手过，共踏芳洲和鹦鹉。君著宫锦我绮裘，却泛秦淮访参虎。咳唾六朝小晋吴，眼界金陵开万古。榜人流喝扰龟兹，蓬头飒尔?金鼓。鸣籁吹竽打桨飞，追他百艘凌远溆。燕矶霞顶两关情，望望钟山立天宇。"}