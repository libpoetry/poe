{"id":"431609","title":"鹊踏枝八首·半塘老人谓冯正中《鹊踏枝》十四阕郁伊惝恍，义兼比兴，次和十阕，载在《鹜翁集》中。予转徙岭南，抑塞谁语。因忆不匮室赠诗，有“君如静女姝，十年贞不字”之句，感音而作，更和八章。以无益遣有涯，不自知其言之掩抑零乱也。","dynasty":"近现代","author":"龙榆生","text":"斜掠云鬟凝睇久。宜面妆成，绰约仍依旧。病起情怀如中酒。带围省得新来瘦。折尽青青堤畔柳。梦结多生，未分今生有。悬泪风前沾翠袖。忍寒留约黄昏后。肯向人前嗟命薄。香烬灯昏，鸳枕拚孤却。雨过荒庭花自落。愁来忆得年时约。困掩犀帷甘寂寞。料理醇醪，花底勤斟酌。乍听笙歌邻院作。怎生赚取閒哀乐。扑簌鲛珠灯下坠。碧海青天，夜夜愁难寐。弹折素弦推案起。月明鉴取心如水。金井梧桐閒络纬。枉自多情，阊阖看深闭。谁与目成还两地。寻思抵得人憔悴。忽忆故人天际去。暗数征程，未遽伤迟暮。梦里相思争识路。朦胧月挂江头树。醉折花枝还自语。胡蝶翻飞，知到梁州否。流水一分风后絮。春心历乱归何处。谁道侬家心漫许。盼到归期，一箭流光去。未恨枝头莺乱语。思量总被婵娟误。自掩镜鸾愁万缕。水阔风高，涨断兰舟路。回首众芳零落处。抛残红泪君知否。败叶残霞红一片。向晚辞枝，飘荡随风转。倦对清尊伤聚散。芳林扫尽情何限。似剪狂飙争割面。满地繁霜，休道寒犹浅。渐远哀鸿听不见。新声自按伊州遍。梦里似闻鸡报曙。细数更筹，忽漫牵悲绪。日出三竿山吐雾。涓涓暗水漂花去。柳展金丝千万缕。苦罥春来，绊断行春路。叶底如簧新燕语。衔泥自办安巢处。多事金风催昼短。弱线閒拈，盼得番风换。院落凄凉人不管。雁音兵气连还断。嘶过玉骢衰草岸。哀角荒波，彷佛通霄汉。独坐黄昏谁是伴。殷勤为祝清光满。"}