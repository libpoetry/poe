{"id":"554957","title":"效古十九首 其十二","dynasty":"明","author":"黄仲昭","text":"秋风起天际，商声满寒谷。白露已为霜，晓气清且肃。人生无百年，奈此光阴速。去者日已多，来者日已蹙。何不畅怀抱，而乃长刺促。齐宋多名姬，罗绮生芬馥。持身良不苟，频年保贞淑。清商中夜发，激烈铿金玉。慷慨振衣裳，殷勤脂车轴。愿为高岗凤，飞向梧桐宿。"}