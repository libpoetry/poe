{"id":"469971","title":"夏玄成邀集中园歌","dynasty":"明","author":"吴梦旸","text":"君胡为乎衡门下，偃卧中园号桑者。满床图史安得贫，鸭阑鹤栅供萧洒。比邻大贾谁过从，柴桑篮舆多从容。生徒散去亦不索，退院老僧方打钟。我独来寻一二友，如君悠悠吾且朽。烹葵剥枣饶盘餐，不妨案头权设酒。有酒便堪酬酒徒，白头能傍酒家胡。人间何许快意事，大叫一掷成枭卢。清商旧谱新声续，还唱江南《采菱曲》。曲声半落风雨边，人影蹒跚灭华烛。今人之乐乐未央，古人一往谁能将。我怀古人色凋丧，出门空觅江都相。荒丘野蔓谁家宫，玉钩斜上吹凄风。欲将衰白变美好，八公山上皆青草。何如诸公达者为，使我一饮成淋漓。客散吾留雨如注，好君正在萧飒处。还将旧事仔细论，惟有邗江之上潮来去。"}