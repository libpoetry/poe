{"id":"1112003","title":"喜雪用禁物体二首","dynasty":"宋","author":"吴潜","text":"傍海风痴剪水难，偷他瑞叶散云端。可须滕巽同宣力，坐使颛冥不旷官。衣被麦苗搀腊到，装褫花树借春看。明年定赛今年熟，野老心腴更体胖。一帐谁将罩太虚，但怜雁字不堪书。江山尽在光华里，宇宙真成浑沌初。险地岂容呈坎壈，荒林无复露空疏。休将入蔡功名诧，思播新闻却众狙。"}