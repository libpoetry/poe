{"id":"70588","title":"水龙吟·一亭飞出层霄","dynasty":"元代","author":"许有壬","text":"一亭飞出层霄，昔人似为登高办。双眸千里，茫茫宇宙，滔滔江汉。一片秋光，青山红树，断云斜雁。想人生尘世，难逢开口，但酬节、何多汉。细数年年今日，误清欢、半因羁宦。迩来心事，无惭猿鹤，更齐鹏＊。华发新添，黄花任笑，乌纱频岸。且一尊倾倒，不须醉后，把茱萸看。"}