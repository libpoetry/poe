{"id":"1111523","title":"和乔尹四绝","dynasty":"宋","author":"何梦桂","text":"兰枻藤桡桂作舟，锦江江上泛春流。自怜野燕翅翎短，空望江头鹳雀楼。谁驾沧浪万斛舟，风涛未济正中流。同舟不用妨吟笑，自有舟师把舵楼。千古兴亡夜壑舟，悠悠世事水东流。閒花落尽无人管，飞过垂杨十二楼。剩得閒身野渡舟，风霜两鬓岁华流。人间万事邯郸梦，休记行藏去倚楼。"}