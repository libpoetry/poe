{"id":"947984","title":"忆昔","dynasty":"宋","author":"周文璞","text":"忆昔在童初，身轻俗累无。云霞明道服，日月缀仙都。屑玉三危露，泥金一丈符。遨游即阊阖，佩带或昆吾。学语窥真诰，谈玄校易图。竹间时搏拊，松下亦樗蒲。谪堕归岩壑，庸凡近仆奴。极知方匿景，何敢遽抟扶。请命书盈纸，祈真泪迸珠。但能觇帝座，不恨守天厨。谴巨知难逭，心安敢自诬。相随有芒屦，还欲化双凫。"}