{"id":"763589","title":"满江红 其十五 忆西樵湖上兼寄阮亭同展成既庭赋","dynasty":"清","author":"曹尔堪","text":"驼契湖山撑钓艇，鲤鱼风涨。吾与汝、罻罗才出，角巾无恙。半臂不须遗客坐，鸱夷每恨浮江上。在词场、少日早分镳，牛心饷。见三竺，烟霞漾。闻二谢，埙篪唱。闹竹西歌吹，名香异酿。且醉河东白堕酒，去扶槐里袁公杖。古来称、名士济南多，峥嵘状。"}