{"id":"1130974","title":"读鲍谢诗","dynasty":"宋","author":"韩淲","text":"山水能娱人，清气溢方州。曳杖僧坊侧，积潦看横流。风光草际变，云物天中浮。士岂悉慕蔺，吾其不梦周。缅邈五柳陶，归来事西畴。昼日夏方永，逝波川上惊。摇毫抒情思，莫知蛙黾鸣。老身偃仰间，遐心尚何征。顾步得所逢，挥手疑过清。黄流潏断港，青柳散前荣。夫我自荜门，伊人满芜城。景急语勿缓，混茫风雅生。"}