{"id":"1105835","title":"秋日野步和王觉民十六首","dynasty":"宋","author":"王之道","text":"芡觜静缄秋水碧，梨腮深抺夕阳红。近来诗社争相胜，幽讨冥搜字字工。桑林閒觉疏黄减，菜陇贫怜嫩绿添。秋水接潮还潋滟，晚风吹雨乍廉纤。穷愁长怕诗撩拨，幽愤须凭酒破除。对酒更遭诗债窘，可堪毛颖不中书。揉蓝拍岸秋涛信，列炬缘山夜烧痕。枫叶经霜红更好，晚来扶杖过前村。荷叶倚风摇败绿，蓼花沾雨卧衰红。物华虽逐穷秋老，诗句翻从壮岁工。迂愚长与懒相兼，岁晚空馀白发添。坐送夕阳还黯黯，倚看新月露纤纤。五穷韩愈烦驱逐，一室陈蕃倦扫除。我有埙篪旧诗集，当令阿买为君书。雨晴庭户生秋意，潮落溪桥见水痕。稻熟人家得相向，兵馀眼底两三村。酒嫩细斟浮蚁绿，芡柔轻剥汗衫红。搜罗物象嗟予拙，挥扫词章放子工。孤灯闪闪风还暗，清漏沉沉夜向添。案上数枝漙露菊，可怜疏落嫩纤纤。箪瓢不失生涯在，诗酒何当习气除。欲倩雕弧落新雁，足间寻觅子卿书。雨开繁菊金无价，风皱平池鉴有痕。日暮客帆何处落，柿林西畔荻花村。烟里山光陈水墨，云边日影乱青红。新诗有画人难到，高压澄江五字工。更穷诗债应难欠，纵懒书淫亦自添。水外修眉横翠巘，试凭张敞画浓纤。人言会饮辰嫌酉，我为求医日问除。老去谁能遵百忌，秋来只欲上三书。病怯酒杯微过量，瘦怜衣带颇宽痕。伤心故国迷烟草，秋日荒凉处处村。"}