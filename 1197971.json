{"id":"1197971","title":"李陵录别诗二十一首 其十七","dynasty":"魏晋","author":"无名氏","text":"童童孤生柳，寄根河水泥。连翩游客子，于冬服凉衣。去家千里馀，一身常渴饥。寒夜立清庭，仰瞻天汉湄。寒风吹我骨，严霜切我肌。忧心常惨戚，晨风为我悲。瑶光游何速，行愿去何迟。仰视云间星，所若割长帷。低头还自怜，盛年行已衰。依依恋明世，怆怆难久怀。"}