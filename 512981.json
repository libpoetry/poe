{"id":"512981","title":"谢宋承奉惠寿木","dynasty":"明","author":"沈周","text":"鄙夫今年逾七旬，无一用世人嫌嗔。读书不成愚固在，耕田无收家益贫。小儿造化苦玩弄，浩荡自谓无怀民。何愁白发不相放，生死已譬昼夜循。花前笑口几回酒，松下无言终古尘。也怜狗马有帷盖，安少一木藏吾身。堂堂七尺我自玉，乌鸢蝼蚁谁敢亲。青城古杉一千岁，天将为我留轮囷。宋公借力剪寄远，鲸波万里来犹神。质如金石坚可珍，其文纠纽腻且匀。霞肪晕紫香触手，舁入草堂惊四邻。自公好施发天性，岂以菲薄当其仁。鹿皮苍璧殊未称，短篇聊诉吾为人。"}