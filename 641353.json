{"id":"641353","title":"随堤行","dynasty":"明","author":"殷奎","text":"君不见镐池水枯鱼欲鲍，岁岁驱民筑驰道。又不见雷塘塘上吴公台，引水直从西苑来。西苑区区乐不足，诏巡淮海观风俗。千骑秦娥清夜游，院院承恩才十六。不如离宫别馆四十馀，水殿龙楼恣所如。舞态乱翻波影里，画眉争斗柳舒初。十年梦觉江都好，乐极悲来何太蚤。玉树仍歌建业宫，锦帆不返长安道。坏堤枯木锁寒烟，陵谷经今几变迁。落日人行河底路，不堪指点重回顾。"}