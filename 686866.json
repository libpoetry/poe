{"id":"686866","title":"香山八景诗 金鼓朝阳","dynasty":"明","author":"伍瑞隆","text":"晓日朦胧开紫清，万方如见帝心明。凤凰合在朝阳下，岭上先传金鼓声。城边河水碧如葱，城外扁舟晚渡风。日落月来天在水，行人浑入镜光中。秋水秋风秋渐匀，南台秋色日精神。青天一夜开明月，照尽城中城外人。闻道天南浮石山，随波上下此其湾。请看万里春涛势，自是神鳌带柱还。谁携彩笔上峰头，剡目擎天驾玉楼。直把银河为墨海，洗开云雾写神州。天上荷花天上开，不应吹落世间来。秋风昨夜香如酒，帝遣天池作寿杯。日照重檐紫翠高，飞泉百尺下奔涛。我曾亲手探明玉，浣尽龙图与彩毫。烟雨濛濛溪水头，长洲莫即是瀛洲。凭君为拨群峰看，似有玲珑十二楼。"}