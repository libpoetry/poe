{"id":"704316","title":"留都","dynasty":"明","author":"黎民表","text":"钟阜郁岧峣，河山望不遥。神宫侵日月，辇路上烟霄。弓与龙髯堕，笙随鹤驭飘。金凫知不灭，绛节下朝朝。六㝢神猷焕，三垓睿览存。铸金成九鼎，剪叶建诸藩。玉历调元气，琼枝荫本根。叨逢中兴日，不改旧乾坤。成龙占王气，游凤记高台。山色荆衡尽，江源巴蜀来。庙谟资一德，天险仗群材。壮观今如此，中流讵足哀。铜爵标霞外，金茎擢汉间。祥基开白水，御苑跨黄山。殿古宵钟彻，花深委佩闲。苍苍后湖月，应载凤游还。紫署招延地，时髦尽逸群。镐京陪湛露，韶舞续卿云。秀抱江河润，光生草木文。菁莪今日化，慷慨忆殊勋。伊昔风云际，谁依日月光。鹿穷归历数，龙变化侯王。俎豆丹青里，江山剑戟傍。铅刀思一骋，流恨向宫墙。水府荒南国，江津控百蛮。登秋来橘柚，踰海贡琅玕。岁月龙编远，风烟鸟道寒。朝宗真此地，王会万年看。幽蓟称岩甸，重襟亦在斯。尚纡南顾策，数费北门师。霜悴青苗尽，秋深赤羽驰。谁能如贾谊，流涕向明时。"}