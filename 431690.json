{"id":"431690","title":"闻县文教局将聘余修正音乐，以诗谢之","dynasty":"近现代","author":"刘凤梧","text":"美人迟嫁尚含羞，况复征歌到白头。忍抱铜琶弹别调，怕携檀板唱梁州。已抛丝竹中年后，更谢铅华半世秋。漫道周郎能顾曲，宫商不叶老伶愁。年届悬车念已隳，偶闻丝竹便心摧。蛾眉谣诼非无色，马齿增添枉有才。明月难邀千里照，西风不管万花开。杜陵头白知音少，怕听东邻玉笛哀。"}