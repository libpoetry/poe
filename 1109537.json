{"id":"1109537","title":"二月二日过吴德仁二首","dynasty":"宋","author":"刘挚","text":"清门令德江南吴，三纪兰洲心自娱。明时中林隐君子，蚤岁东门贤大夫。老去笑谈惟玉麈，病馀风韵更冰壶。世于出处罕无意，两忘未见斯人徒。三径长篱依断崖，筑堂能向紫溪开。案头日有青精饭，堈面常浮白玉醅。坐对云山飞鸟没，笑看花木早春回。高情不厌城中客，更许时时杖履来。"}