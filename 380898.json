{"id":"380898","title":"绛都春·溪堂卧雨，有巳秋愿夏之思","dynasty":"现代","author":"郑文焯","text":"残蝉送暑，近桂阴院落，轻暖轻寒。病枕睡迟，垂灯疏绮雨声閒。题红惯听吴桥水，翠眉曾损愁弯。半襟秋粉，一屏冷麝，梦老丛兰。几处登临泪眼，早花销酒力，草没诗痕。十载倦游，霜簪吟鬓镜尘昏。归期总为伤春误，故山应有啼鹃。断魂犹系，西风咫尺画阑。"}