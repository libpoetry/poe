{"id":"812737","title":"曹仁宪谨荣寿两韵体","dynasty":"清","author":"吴得彰","text":"古调琴弹施政广，涂歌里咏口为碑。万家甘雨万家想，一邑惠风一邑思。丝绣平原新气象，图传洛邑旧英耆。今朝且喜长生享，檀板金樽介寿眉。吏治群推清且肃，还将雅化及群英。孝经课诵童骑竹，小学刊施士辟荆。已把金针施教育，尤将玉尺就裁成。吾侪拜手赓多福，一缕心香达堑城。"}