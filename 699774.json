{"id":"699774","title":"花朝独对二首","dynasty":"明","author":"郭之奇","text":"一般清影照书窗，草碧花红亦自双。雨色潜教初月破，风光欲使片春降。已劳苍帝铺烟景，尚许幽人踞水邦。走觅南邻无可诉，此中真意独盈腔。天涯春绪寄幽岩，扑面风光近远涵。花片随泥黏雨屐，草烟隔水上春衫。怒蛙有气如争奋，好鸟无声或避谗。颇怪深林诸燕子，雕梁何处祇喃喃。"}