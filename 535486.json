{"id":"535486","title":"医无闾行赠吕湛溪太仆","dynasty":"明","author":"王立道","text":"医无闾，其山乃在幽州之阻、辽水之涯，盘纡峍屼几千仞，岿然上与北极通精光。羲和望舒坐自诎，麾使日月东南骧。忆昔康回怒倾地，此山自有神灵屃。至今天险压秦关，河山百二誇幽冀。圣王一出洗戈鋋，草木光华非昔年。直使屯田通韎?，还看勒石拟燕然。由来此地育龙媒，伏枥駉駉俶傥才。渥产尽惭称汗血，宛驹翻自愧驽骀。沙苑云群亘千里，况有边庭岁开市。帝念谁为景顺俦，特遣君行按东鄙。嗟君裔本出非熊，坐语能教凡马空。王良已去伯乐死，可怜騕袅嘶长风。近传乐府歌天马，知君自是应图者。骏骨已见千金收，肯使真龙弃中野。"}