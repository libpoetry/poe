{"id":"568299","title":"次荅沈叔明石屏歌","dynasty":"明","author":"陆深","text":"效古初开绿野堂，偶置屏石增清光。此屏来自万里道，产向滇南山水乡。点苍秀色多烟景，云雾重重玉龙隐。星斗高侵太白峰，海天常拂扶桑影。疑有阴阳变晦明，卧游坐对俱峥嵘。若非黑白分明见，必是丹青点缀成。猗予少日多游兴，今已白头寻蔗境。爱月时登庾亮楼，归田重理陶潜径。摩挲此石得大观，羲娥来往双转丸。独倚岩峦酒醒后，便觉空同眼界宽。微茫云外见新月，晃漾峰头馀积雪。长夜高堂如有神，衣冠满座皆含冽。多君珠玉罗胸中，落笔宛有唐初风。为我石屏歌一阕，安得持献天子明光宫。"}