{"id":"1223602","title":"赠龙岩上人草书","dynasty":"元","author":"蒲道源","text":"韩云浮屠多技能，祗今复见龙岩僧。高閒怀素去已久，肯向死灰求续灯。手追心慕忽有得，笔底涣然无滞凝。云烟结瞑鬼神泣，雷电索怪蛟龙腾。悬崖百寻泻瀑布，老树千岁垂寒藤。铁为门限自兹始，但恐纸价相仍增。我闻雪庵亦工此，好事往往输缣缯。都城颜扁妙天下，骤得荣宠非阶升。龙岩更须追三昧，无俾斯人专美称。"}