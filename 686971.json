{"id":"686971","title":"九日感事三首","dynasty":"明","author":"刘崧","text":"山寇能骑马，官军解掠人。徒然縻国赋，何以净边尘。周雅歌三捷，苗顽格七旬。又闻宽诏下，谁忍负深仁。钟步时传警，新安久被围。乡山孤垒在，戍卒几人归。夜月喧鸣柝，秋霜裂战衣。艰危依主将，羽檄夜频飞。闻道泸江破，伤心却复疑。六年犹力抗，群盗竟猖披。壮士乘危数，官军出援迟。几人全骨肉，夜走哭荒陂。"}