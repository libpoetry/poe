{"id":"686419","title":"送周纳言之金陵","dynasty":"明","author":"叶春及","text":"矫矫银台司，金陵气葱郁。策马晨度关，万里悬燕北。彤云东北驰，缥缈蓬莱色。行者日以遥，居者日相忆。所志在策勋，君行叩阊阖。伊余倦尘网，寂寞罗浮居。古人日以远，揽衣起踟蹰。雪浪天一方，斯人去己徂。欢爱若梦寐，念此徒欷歔。之子挺南服，行行嗣前车。祗役炎海涯，握手情相于。分飞怆鸣雁，惠我云中书。如何倏伤别，把酒临路衢。王命有严期，?能立斯须。"}