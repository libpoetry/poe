{"id":"635477","title":"腰石歌","dynasty":"明","author":"成鹫","text":"圣贤现作凡夫身，獦獠岂是寻常人。本来面目不增减，皮肉骨髓非所论。有时量等须弥卢，有时摄入邻虚尘。力绵体弱志不小，耸肩竖脊能负薪。朝朝荷担入城去，道旁侧耳闻经句。应无所住生其心，分明识得黄梅路。槽厂无人独任春，碓嘴花开知落处。夜半三更衣锦回，西天衣钵今南来。米熟犹存坠腰石，相将携手出黄梅。当时凿破混沌窍，麻绳紧系顽垒堆。贼人赶趁猎人养，万苦千辛不肯放。留在南华老方丈，要与儿孙为榜样。儿孙得此多倚仗，安坐端居需供养。前人已化空遗踪，后厨有米无人舂。我来问讯一稽首，摩挲拂拭尘埃蒙。絜之一肘侧五指，长短广狭依稀同。外边方直刓圭角，中间内附如张弓。我腰量与祖腰似，石重石轻何彼此。试将故物横在腰，想到黄梅更舂米。于今舂米岂无人，为法忘躯能有几。精粗生熟不自知，妄想壁閒书半偈。堂上人随堂下痴，野干唤作金毛狮。冬瓜印子大如粟，面门印破矜希奇。真龙活象匿山泽，蝇屯蚁附相师资。二时粥饭虚信施，不辨精凿还糠秕。石兮石兮，吾将与汝觅方便，还山有路无人见。置身物外任点头，一笑相逢须自荐。荐不荐，炼石补天天也穿，砥柱中流流不变。何如侧作枕头眠，庑下佣舂非所羡。"}