{"id":"436777","title":"画眉曲七首","dynasty":"金末元初","author":"蔡圭","text":"楼外春山几点螺，楼头望处染双蛾。不知深浅随宜否，却倩菱花问眼波。小閤新裁寄远书，书成欲遣更踟蹰。黛痕试与双双印，封入云笺认得无。纤叶斜横蜀柳条，拂成风思自妖娆。元和才子才犹拙，只对春风咏舞腰。画手新翻十样图，西巡故事出成都。凭君列置华堂上，与问丹青解语无。龙尾云根玉作纹，纹间有月半痕新。若为唤取文姬辈，分付云窗笔下春。未识春愁识晓酲，娇啼恰恰似雏莺。日高阿母嗔妆晚，促画鸦儿转不成。时世华妆巧斗春，张卿态度独清新。五陵年少多才思，数点章台走马人。"}