{"id":"140144","title":"黄成之求虚舟诗","dynasty":"宋代","author":"魏了翁","text":"黄君求我古诚州，求之不得还西游。所求易予胡不予，渠家自弄庄生舟。庄生传之贾太傅，便将死生同浮休。我家舟子与渠别，中孚之象刚包柔。仰山俯泽乘巽木，藏离伏坎含坤牛。中间至虚若无物，实理备具非空浮。此在太玄首黄宫，其於参同居中洲。会通古今贯微显，上下天地同周流。人将百年等浮沤，我以千载为春秋。我言似大而非夸，人人皆有不自求。黄君不信谓予赫，我自姬孔君庄周。"}