{"id":"431345","title":"济南元夕感怀二首","dynasty":"近现代","author":"王再咸","text":"楼船曾拥海天来，九点齐州水一杯。日月如龙相对出，山川走马自东回。沧波万古涉无极，青眼高歌且莫哀。俯仰长吟怀抱尽，谁知小杜霸王才。月明海气荡成团，高瞰星辰岳渎坛。廿载马牛游迹古，九州虎鼠将才难。元龙豪气今犹昔，飞鸟长空去未还。浩荡瀛寰三万里，无聊时向掌中看。"}