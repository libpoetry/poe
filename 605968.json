{"id":"605968","title":"送韩孟郁南还","dynasty":"明","author":"卢龙云","text":"去年挟策上皇州，握手为君赋远游。今年舣棹江之涯，杯酒逢君还白下。三献楚玉犹未明，令人感慨倍关情。由来遇合苦不早，幸君始壮匪晚成。驽骀未敢轻骐骥，霜蹄得路终千里。斑衣且暂傍庭闱，贾勇还期复大举。中朝事业俱名贤，结客何须但少年。丈夫许与恒不小，飞扬意气凌苍天。"}