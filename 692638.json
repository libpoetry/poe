{"id":"692638","title":"飞来寺","dynasty":"明","author":"杨起元","text":"峡中真境郁岧峣，帝子何年驻鹤轺。万里风云飞梵刹，九关虎豹护神幖。玉关猿返留中宿，金锁犀沉控海潮。便欲访求方外客，相携结屋住山椒。浈流南下越王台，连峡风烟望不开。下界舟航依石转，上方钟磬出云来。龙参静法来磨角，鱼悟慈恩去暴鳃。几度经过怜胜境，人间何必访蓬莱。烟霞四壁断人寰，独绾通津此一湾。阅世长川千古碧，催人短鬓廿年班。本心非有何须定，大药原无不用还。是事伤奇聊一笑，轻舟已出万重山。"}