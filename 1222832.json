{"id":"1222832","title":"游长春宫分韵得莱字","dynasty":"元","author":"袁桷","text":"珠宫敞殊界，积构中天台。神清历倒景，青红隐蓬莱。群山助其雄，衮衮从西来。八荒昔禹甸，为此增崔嵬。旧邑环蚁垤，清泉覆流杯。云低落日净，莽苍同飞埃。缅怀古仙伯，采芝雪毰毸。长春岂酒国，杀气为之回。天风起高寒，玉佩声徘徊。空馀水中轮，历录环春雷。之人去已久，松声有馀哀。"}