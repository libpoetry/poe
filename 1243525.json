{"id":"1243525","title":"梅友公游芙蓉峰探神仙遗迹登高长啸俯视尘世然后朗吟步月而归自魏晋之下曹氏父子桓温庾亮之徒登高对月饮酒赋诗其后寂寥千年世无斯乐今公乃能以雅道继之盖庶几焉予足不至此山几年矣因公之游遂唤醒旧梦从道复出诗见示遂次韵焉","dynasty":"元末明初","author":"叶颙","text":"空山学仙子，乘鸾烟雾湿。夜深吹洞箫，声断凤凰泣。佳人去后不归来，寒云古路迷黄埃。当年旧事总陈迹，回首此意千古空崔嵬。杉松弄影□仙盖，玉宇寥寥浮爽垲。洞门无锁昼不扃，云窗雪浪声澎湃。短世茫茫赴急流，功名误我三十秋。人间俯仰竟何补，便欲对此乘虚舟。登高探异物，梦魂皆髣髴。凛然心肺开，肝胆忽突兀。中有一人眉发奇，不言不笑看晴霏。芙蓉为裳云为衣，三花树下容巍巍。隔水微茫相对久，赠予灵芝饮予酒。拍手相从入紫霞，不觉麻衣湿寒溜。忽然而去不复应，山云叫断无人听。是中谁读黄庭经，耳边忽度琅琅声。醉笔题新诗，戏拈烂墨浇淋漓。西山红日忽已失，新月夜上横蛾眉。两袖天风清九窍，归去恐为神鬼笑。兴怀不尽下山来，洞口岩花羞自照。"}