{"id":"826758","title":"雨霖铃·芭蕉，依黄勉仲体","dynasty":"清末近现代初","author":"章钰","text":"高梧丛竹。要逃炎、那及天皆绿。临风大叶招飐，青鸾倦翮，将飞还伏。火伞张空，总不许、春梦惊鹿。此世界、何等清凉，配辋川、添雪成幅。阑干外、露光烟渌。住红尘、算占帷屏福。休争是树非树。高寄处、借他为屋。一样愁心，聊尔传书，也付斜束。且让我、听雨眠云，懒检弹文读。"}