{"id":"722744","title":"秦楼月 美人足","dynasty":"明末清初","author":"徐石麒","text":"谁雕琢。纤纤玉笋含香箨。含香箨。陌头轻步，似愁风恶。软红巧样真难学。阿郎寸指闲相谑。闲相谑。销魂被底，一钩盈握。愁无那。灯前似有人同坐。人同坐。新拈诗句，有谁曾和。阿谁暗闪金屏过。含羞吹却灯花堕。灯花堕。莫教好事，被他瞧破。垂帘幕。重重不锁春飘泊。春飘泊。柳丝花朵，几时牵著。睡乡写勾相思约。黄鹂窗外休轻薄。休轻薄。巫山正稳，不须惊觉。空房怯。徘徊顾影羞明月。羞明月。有怀不寐，又愁灯灭。见郎犹自声呜咽。绣衾几度嗔郎劣。嗔郎劣。怦怦不语，指头空啮。"}