{"id":"683570","title":"应城陈令自贵竹枉驾弇园小宴分韵得开字中字","dynasty":"明","author":"王世贞","text":"衡门春色日相催，况是新知万里来。绿鬓向谁谈拙宦，青云何处觅怜才。航留锦里先生泛，花待河阳令尹开。纵有唾壶那用击，与君相对但衔杯。春城忽尔下冥鸿，把酒论心事未穷。炙日暖将花共媚，临波影与石争雄。孤踪汝托浮云外，百感吾残返照中。莫恨须臾便成别，古来文苑几人同。"}