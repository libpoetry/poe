{"id":"690440","title":"赠冯慕冈华省衷何玉岘南还","dynasty":"明","author":"张萱","text":"往事诚颠覆，今王自圣明。孤臣濒万死，中诏赐馀生。司马能逃腐，弘羊正待烹。已闻干象纬，不用借公卿。扑遫辕驹辈，狰狞柙虎群。乞灵唯九庙，蹈尾有三君。补牍如填海，排阍空叫云。殊恩原不测，宁遣外庭闻。北阙开汤网，南冠释楚累。幸能全顶踵，勿复惜捐糜。洒血知何地，然灰尚有期。艰危吾道在，努力赐环时。尚书闻已授，孤愤未须申。始识雷霆怒，终为天地仁。黄沙虚请室，白日照累臣。为寄豺狼语，埋轮尚有人。"}