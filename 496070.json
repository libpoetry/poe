{"id":"496070","title":"大江东去 其六 答蒲汀惠蟹","dynasty":"明","author":"夏言","text":"夜雨秋尊，新烹蟹、又见一年风物。秉烛西堂聊自酌，时听蛩吟四壁。满壳膏肥，双钳肉嫩，味胜经霜雪。遍尝海错，还输此种为杰。芳鲜充溢雕盘，真堪咀嚼，清兴翛然发。却笑持螯人去后，风韵到今难灭。更待黄橙，也须紫菊，取醉娱华发。中秋在望，小楼酌共看月。"}