{"id":"1235952","title":"述古四章送范瑞卿回越","dynasty":"元","author":"岑安卿","text":"陶朱五湖客，相业霸于越。十年思复仇，一举强国灭。扁舟烟水间，千载仰遗烈。子今居是邦，景慕有前辙。试吏固云始，时至亦宏达。莱芜汉佳士，游宦不厌贫。辞友太尉府，甑釜生鱼尘。缅惟清俭操，千载闻一人。子今举无玷，得禄思养亲。尝闻饘粥绝，升斗谋诸邻。司隶百世士，揽辔思澄清。生罹党锢祸，殁有盖世名。善类既销歇，汉祚亦云倾。子材固不逮，识此已足称。善人不可见，千载思云礽。文正将相才，忧国还忧民。大开天章阁，奸邪日逡巡。至今姑苏田，利泽及后人。试吏计资算，积累犹涓尘。功名苟树立，富贵何足云。"}