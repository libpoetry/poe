{"id":"1122915","title":"寄吴警斋","dynasty":"宋","author":"胡仲弓","text":"去国翩翩又许时，爱君何日不攒眉。二贤出处分明甚，四谏声名今似之。朝奏一封排佞疏，暮收千首饯行诗。山林若问朝廷事，宝剑年来正倒持。豸冠风采动簪绅，天子如何不得臣。去后赤心常体国，从前冷语颇冰人。好官尽属时贤做，近事看来局面新。轮辙深依梅竹下，一僮一鹤伴吟身。"}