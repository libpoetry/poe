{"id":"1002030","title":"饯司理李季牖","dynasty":"宋","author":"曾丰","text":"天下万溪山，天上万星宿。摸索君胸中，往往无不有。中原染腥膻，岁月亦云久。匪伊丁未年，乃我旧阳九。天运穷斯通，国数奇且偶。吾皇岂不思，一扫虏之丑。金瓯玉帐人，未问姓名某。天家地理家，新代无老手。君才挟两长，白发尚蓝绶。高山有谁知，奇货难自售。钟鼎颇灰心，斗升容糊口。来参清海军，圜扉草长茂。诸公类知音，列剡争上奏。老骥时所须，那复留上厩。上穹意难量，往岁机已漏。星流烂亘长，地震危裂厚。君尝步且占，忧盛夷衰候。虏囚窜归巢，凶两迄戡首。言之若神然，识者其信否。庙堂二三公，宁不欲相叩。时哉似难逢，往矣其勿逗。道合一谈间，功成几年后。乾坤日月新，郡县版图旧。或遇坟而归，卷藏白云窦。生前志未酬，身后传不朽。传否两忘怀，更好李季牖。"}