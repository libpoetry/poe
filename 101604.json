{"id":"101604","title":"从驾巡游诗","dynasty":"隋代","author":"李德林","text":"大夏尧遗俗，汾河汉豫游。今随龙驾往，还属雁飞秋。天行肃辇路，日驭翼华辀。朝乘六气辩①，夕动七星旒。谷静禽多思，风高松易秋。远林才有色，遥水漫无流。京华佳丽所，目极与云浮。但睹凌霄观，讵见望仙楼。锁门皆秀发，鸳池尽学（文苑作觉）优。待君草封禅，东山观射牛②。"}