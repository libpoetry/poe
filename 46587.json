{"id":"46587","title":"虎丘次清远道士诗韵","dynasty":"明代","author":"高启","text":"神仙不可羁，乘螭蹑云汉。岂将避嬴刘，荒山事穷窜。何年东观海，一至此峰玩。悠悠清诗传，窅窅遗迹漫。我来继登临，长啸帻初岸。既秋烟萝疏，欲雨风竹乱。夜深空潭黑，月吐石壁半。龙惊汲僧来，鸟喜游客散。阁掩林下夕，钟鸣岩中旦。胜赏谁能穷，今古赋篇翰。飞腾子何之，汩没余可叹。安得契真期，超然豁灵赞。"}