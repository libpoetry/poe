{"id":"730347","title":"重九日作","dynasty":"清","author":"张之洞","text":"晓起开门风叶落，白日忆弟心不乐。佩壶欲上西山头，但愁日晚上城钥。渔洋老子耽秋吟，黑窑厂畔曾登临。今日平冈上樵牧，寒云碣石空阴森。忽忆慈仁有高阁，百级三休试腰脚。晴烟隐约浮觚棱，万瓦鳞鳞压罗郭。使我百忧今日宽，翩然衫履来群贤。开口且从杜牧笑，枯颅谁笑参军颠。力士酒铛舒州杓，仰天醉看春云薄。王郎摩挲井阑字，谢公面壁看书势。东向大嚼西停杯，二陈豪逸各有致。高台叶向夕风起，薄寒清瘦愁朱李。就中祭酒长沙周，承平先进常同游。手拊松鳞几围长，舍利满塔僧白头。董老五年离京国，幽栖良会惜难得。倒冠落佩都相忘，何用唐贤画主客。清霜未高蟹未肥，篱菊未孕寒花稀。莫嫌花少蟹敖瘦，犹胜岁晏征鸿归。夕梵钟鱼出林表，尚道行厨莫草草。却怜寓直潘安仁，高阁翳日思鱼鸟。佳日行乐须及时，楚客何必生秋悲。不见阁后累累冢，酬尽千觞彼岂知。门外马嘶奴执鞋，游客倦行主僧送。独携残醉辞双松，菜市燃灯街鼓动。"}