{"id":"902130","title":"行建溪上是晚同宿小桥感怀书事","dynasty":"宋","author":"张嵲","text":"上庸乱石满微水，建平孤屿横中流。惊涛穹隆旋云绕，经过亲见客沉舟。建溪物色两相似，使我恻贮悲西州。闽中穷腊春欲动，陈荄已见新萌抽。十寻岭树森翠葆，百尺瀑泉垂素虬。已遭霜露感人意，况复梅花欺客愁。沙村叫渡日色晚，野店投宿林灯幽。语言不通费辨数，逆旅主人才见留。十年敌骑遍寰海，北客走到天南陬。天高地迥岂不广，南来北去皆离忧。传闻敌骑又深入，旃毳欲临瓜步洲。吁嗟华夏半为鬼，干戈喋血冲斗牛。天公亦宜小解事，号令一使灾祸瘳。刜除欃枪殪旬始，弯弓一矢摧旄头。擢寇之筋洒寇血，永使万国无戈矛。山清海晏氛祲息，地辟天开宗社休。黄屋却临天北极，紫坛复在郊南丘。千官济济奉宸扆，万姓蠢蠢蒙皇猷。六营健儿易驱使，四海黎庶依田畴。老夫渐得反闾里，汛扫坟墓栽松楸。洗耳不闻兵革事，毕命邱樊何怨尤。愿言秪恐未成遂，作客蹉跎霜鬓秋。"}