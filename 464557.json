{"id":"464557","title":"齐天乐 重至甲山村，毅吾索赠言，爰为赋此","dynasty":"当代","author":"章士钊","text":"桂林晴处还飞雨，晴雨甲山村里。软碧空濛，千峰一水，此景天然能记。人言无俚。说脉络依稀，冈峦孤起。依傍从来，观山仍自扶墙意。楼台辽左似梦，幸风流未远，兵甲新洗。异地重逢，衰年独往，青眼谁堪比你。何时再至。愿共乞山灵，几分奇气。六一当年，环滁看数里。"}