{"id":"605977","title":"题金陵寺遂有亭董吏部在计曹时所建也","dynasty":"明","author":"卢龙云","text":"金陵城里金陵寺，当是金陵最佳处。一区僻地人罕过，几仞高丘亭可据。海畔忽来吏是仙，造士横经业已传。国计频烦方借箸，公暇犹能觅胜缘。寻幽挈伴山之麓，振衣直上纵遐瞩。诛茅辟石亭乃成，临高望远意偏足。郁葱佳气满钟山，翱翔宫阙五云间。二水分流江浩渺，鸥鸟帆樯日去还。城郭居人十万户，甲第连营纷指顾。缔造初开万载基，歌咏堪裁两都赋。主人登览未多时，内召程材荷眷私。记忆吾曹杯酒侣，中心何日遂忘之。"}