{"id":"1235243","title":"壬午秋自翁村回奕山三首","dynasty":"元","author":"尹廷高","text":"竟别桑乾水，归并却似家。春风故巢燕，夜雨废池蛙。石径曾栽菊，砖垆旧煮茶。自怜萍梗迹，何日定生涯。读了杜陵诗，伤今思故时。见应经事老，贫悔治生迟。醉可忘荣辱，吟无救乱离。老夫从所欲，世事尚堪为。十年流落苦，鬓雪几茎侵。松菊寒归约，桑麻热客心。年荒思乐土，故病怯清砧。未遂东归志，空成梁父吟。"}