{"id":"158632","title":"哭友人故校书王君夷仲","dynasty":"宋代","author":"员兴宗","text":"天台插天天一色，先生乃在山之侧。拥书万卷日逍遥，户外绝无尘土客。自跡诗书分战场，垂垂六甲皆科郎。治言说尽万物理，亦有苦语原天荒。保宁之军愤苛取，大夫回回军吏苦。公来约束仗忠信，健儿三千胆如鼠。倦游俯仰栖瀛洲，吏非散仙矧肯留。金门间作林下语。对之使我销百忧。人皆病心公病膝，归卧轻舟江月夕。君不见书剑只今谁访君，灵鹫萧萧墓三尺。"}