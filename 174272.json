{"id":"174272","title":"次韵杜永年东斋种竹","dynasty":"宋代","author":"郭印","text":"王郎英骨今已枯，风流声名浑未除。结交斯人千载上，唯君执手同登车。平生爱竹遂成癖，竹间醉倒无人扶。今日君醒竹还醉，区区手植不暇餔。颇怀种柳陶尹令，更慕滋兰屈大夫。况复此君尤洒落，幽斋安可一日无。尘埃捶楚纵未免，入门一见心自苏。是中真乐难语俗，耳目已谢声色娱。中虚自有天游地，应笑勃谿纷妇姑。竹叶问君能造否，何时饷我一樽酒。"}