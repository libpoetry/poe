{"id":"490364","title":"赠云峰长老","dynasty":"明","author":"朱朴","text":"云峰大禅师，佛日现真相。长耳深眸青，圆顶毫光放。得非惠远流，无乃汤休行。了心岩壑中，寄迹云水上。若人问所处，无住无来往。兹夏忽相逢，石门古方丈。翩翩山云衣，系以孤锡杖。天龙为护持，泉石作供养。时焚戒定香，遍阅华严藏。从游诸弟子，一一大小朗。我本尘蒙徒，心目稍清畅。此意良有因，累日得閒讲。行当谢不敏，作礼合吾掌。普济在众生，功德不可量。"}