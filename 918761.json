{"id":"918761","title":"何子楚为范明伦赋九疑石石吾不及见也读诗可以知其巑岏秀峙之状吾累卞峰石为小寒林兴寄不浅用其韵并及之","dynasty":"宋","author":"沈与求","text":"峨弁千峰倚天碧，上有修筠材可篴。月明三弄面巉岩，惊起哀猿啼峭壁。儿童斲石攒青瑶，寒林萧萧吹堕樵。坐令结习落幽梦，芒鞋竹杖归路遥。觉来只影徒相守，哦子清诗笔如口。眼中何必小玲珑，仿像九疑当户牖。神丹已失大江漘，谁与安期追后尘。分天隔日不可到，使我目断苍梧云。"}