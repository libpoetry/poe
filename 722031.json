{"id":"722031","title":"昭江春望代景子","dynasty":"明末清初","author":"屈大均","text":"黄皮裤褶已全收，泪洒空山葬紫骝。意气不堪三战尽，功名难向一人求。阴阴桑柘鸡声午，渺渺云山雁影秋。归去故园高卧好，男儿岂必尽封侯。春山雨过翠微新，千嶂青青欲染人。芳草渐侵樵路暗，落花初点野田匀。将归海峤嗟无计，已谢疆场幸有身。白发孀慈知健否，三年望断绣衣臣。"}