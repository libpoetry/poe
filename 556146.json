{"id":"556146","title":"李中麓文选藏书歌","dynasty":"明","author":"唐顺之","text":"中麓子，最好奇，平生苦心只自知。破冢将寻姬氏籍，凿山欲出禹王碑。鸟篆蚪文焚后字，白云黄竹删前诗。藏在阴厓及海窟，神物守护谁得窥。自从掇取归君屋，但闻胡山鬼夜哭。汗牛讵止盈五车，插驾应知满万轴。开函几席生云烟，五色纷纷耀人目。家中绫绮割截尽，更剪朝衣作装束。中麓子，几岁读书长闭门。自信中郎能一目，还轻左氏识三坟。迩来下笔作词赋，绝似先年石鼓文。却忆射策来京国，此时才士纷如云。雕龙白马争先后，一日逢君皆闭口。试问䶂鼠君已知，解对黄熊谁更有。共看飞腾迈等伦，早排阊阖上麒麟。遂令纨裤生叹息，公卿元是读书人。老大无闻予自怜，论交多愧十年前。可道壮心犹未已，时复从右乞一编。"}