{"id":"813948","title":"咏鹤","dynasty":"清","author":"陈士荣","text":"生来素质岁峥嵘，养就凌霄羽翮成。仙骨閒凭高士相，风神懒共俗人行。飞回洛浦孤踪冷，舞罢青田瘦影横。早晚蓬壶应可到，心期未许白鸥盟。九皋云净紫烟生，磊落低昂各有情。忽讶泬寥天万里，乍听清唳月三更。依依同警商秋露，寂寂还传羽客笙。此日声闻应更远，漫怜吴市一时倾。一种清癯野性全，寒汀寂立迥翩翩。松风吹过惊秋冷，涧水听残顾影怜。懒甚不寻沧海梦，病馀閒对白云眠。谁教骨格长如此，却笑人间浪学仙。翛然饮食自昂藏，不待乘轩兴更长。雅态肯同鸡鹜侣，高情谁共水云乡。昆崙珠树闲来往，瑶圃芝田足稻粱。独有主人恩尚在，天居崇绝最难忘。不向三山更买山，一声便欲过烟鬟。托身合在青霄稳，放志无如碧海闲。阅万古情空世累，寻千年迹到人寰。应怜无复林和靖，谁与西湖订往还。遮莫逍遥息世机，松林梅坞自依依。閒看旧侣摩霄去，独爱清池对影飞。心到静时残月晓，梦初回处一僧归。十年城郭虽如旧，未许逢人问是非。疏风吹下夜森沈，彷佛箫音起碧岑。阆苑有书犹未附，网罗何处漫相侵。天教松月同昏晓，地许沧江共古今。更有仙踪不到处，一群清影自追寻。世事桑沧一局棋，飘然相顾亦堪悲。翱翔才信乾坤阔，来去何嫌岁月迟。鸥鹭有情同浩荡，凤鸾无意偶追随。数声纵许人间听，流水行云两不知。"}