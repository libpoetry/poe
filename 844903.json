{"id":"844903","title":"冬柳次渔洋山人秋柳韵四首","dynasty":"清末民国初","author":"曹家达","text":"长亭岁暮迥销魂，如此荒寒类玉门。愁缕怕撩衰鬓影，华年难忆旧眉痕。景催瘦马投孤店，云拥盘鸦落废村。自别乡关愁庾信，生平萧瑟漫评论。望秋先自感离霜，况复凋零遍曲塘。垂老官军羁塞檄，税愁津吏发车箱。独留雨雪嗟行役，无复风姿动帝王。陵谷变时词客尽，令人常忆果园坊。相逢游子叹无衣，回首攀条往迹非。故国纤腰随日减，长途冷眼看人稀。九边羌笛愁天远，十月乡心傍雁飞。休向都门问青琐，一般萧瑟与时违。膏沐青丝剧可怜，为谁消瘦剩荒烟。未应南国春常在，自别西风力更绵。大好光阴思去日，再逢华茂定明年。姑苏台略垂垂树，每忆飞花落酒边。"}