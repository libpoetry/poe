{"id":"1127428","title":"依韵奉和经略司徒侍中寒食后池诗二首","dynasty":"宋","author":"强至","text":"放怀吟笑艳阳天，谁似征西相国贤。春酒丁宁终席满，风花点检几枝全。柳间莺踏柔条软，池面鱼吹细浪圆。东阁恨参宾客晚，五湖那暇忆渔船。置酒高吟禁火天，主人勋德重韦贤。庙朝论道看三入，樽俎谈兵已万全。晓竹洗烟丛玉瘦，春池溅雨乱珠圆。曲江壮观今芜没，不复红妆照客船。"}