{"id":"508071","title":"木兰花慢 庆寿","dynasty":"明","author":"李昌祺","text":"过元宵五日，灯山罢、寿筵张。喜盛集亲朋，争喧鼓吹，满泛壶觞。八仙共教童子，送蟠桃封寄与翁尝。甘比玉杯云液，冷如金碗冰浆。佳儿拜捧上高堂。擘破散奇香。恰半枚入口，身田温暖，腑脏清凉。管取延年却老，转颜红发黑更瞳方。此去才周花甲，从头再数何妨。"}