{"id":"1058315","title":"咏古十六首 其十六","dynasty":"宋","author":"华镇","text":"兰芷生幽薄，浥露搴华姿。芙容隔秋江，扁舟满江湄。丈夫抱材用，但愿君王知。宁生击牛角，载歌南山词。词终脱裋褐，缨佩暮萎蕤。人事非有定，斯言或难持。翩翩李将军，鸣弦压由基。馀威震戎虏，谈笑静边陲。桃李曾无言，嘉声满黄扉。心知堪万户，乃谓生匪时。烽火照甘泉，未能包虎皮。目视汉飞将，弃弃轻如遗。颇牧已黄土，忉忉勤缅思。如何中林士，坐视青云期。"}