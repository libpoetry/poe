{"id":"704848","title":"药室咏六首","dynasty":"明","author":"薛蕙","text":"山阶穿药井，石室置丹炉。壁挂三天字，函封五岳图。仙人邀对酒，玉女伴投壶。但逐云霄去，无论日月徂。寂寥花水上，结构羽人庐。窗户生云闇，松杉映月虚。犬灵因试药，鹤老解窥书。长揖当涂客，荣华不可如。春院焚香处，晨关却扫时。绿绨装古帙，白石种灵芝。招隐刘安赋，游仙郭璞诗。蓬莱多旧侣，题字问相思。自知灵气旧，转觉道情新。露湿星坛夜，泉生药院春。青泥含石髓，丹焰起龙鳞。若得金砂就，还须赠所亲。栖息那云僻，芳菲已自多。迹应无客到，景复有春过。户内三青鸟，花间五色蛾。传言远游子，不必向山阿。移床开药箓，鍊玉闭丹房。五石终朝转，双瞳几岁方。壶中能驻景，天上任飞光。永得长生术，将留不死乡。"}