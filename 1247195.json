{"id":"1247195","title":"题刘商观奕图","dynasty":"元末明初","author":"蓝仁","text":"遥峰苍苍松桧色，涧水无声晚烟白。围棋不见商山翁，伐木那逢会稽客。行人遥指烂柯山，洞里群仙白书閒。石床对奕岂知久，樵子旁观殊未还。执柯却坐莓苔石，胜负眼前誇得失。石烂松枯不计年，云子琼浆堪度日。斧柯已烂下山迟，城郭虽存故旧非。处处桃花无路入，双双白鹤背人飞。仙游寂寞秋山里，图画千年尚如此。社稷山河几局新，地老天荒遗数子。君看沧海变桑田，一木不支何足怜。"}