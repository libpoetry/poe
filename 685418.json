{"id":"685418","title":"送盛孔赴淄川丞二首","dynasty":"明","author":"贝琼","text":"天寒北风利，有客赴临淄。临淄古大国，山川何逶迤。小白相夷吾，尊周攘四夷。田单守即墨，一日走燕师。二子不复见，名今千载垂。为我吊精魄，伯功未可卑。魏有径寸珠，守境无檀子。照车十二乘，何如照千里。世乏威王贤，孰知天下士。所以饭牛儿，商歌中夜起。徒求南海产，半触蛟龙死。异才何代无，纠纷今可理。"}