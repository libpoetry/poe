{"id":"202547","title":"游谢仙岩飞霞观岩下李参政墓","dynasty":"宋代","author":"黄庚","text":"鬼工凿山骨，何年驱六丁。飞霞边石洞，缥缈开珠庭。永怀谢仙伯，坐断山水城。我来事幽雅，登临委客情。松风驱溽暑，自觉毛骨清。猿鹤亦仙意，人生空营营。石麟卧荒草，问是谁家茔。野老对我言，其人昔公卿。金玉埋黄坏，送日冠盖倾。兴衰变百年，所重非修名。乃知钟鼎贵，不如芝薇馨。所以世外人，返老还孩婴。倚杖空叹息，洞口云冥冥。"}