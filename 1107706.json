{"id":"1107706","title":"留别东郡诸僚友","dynasty":"宋","author":"司马光","text":"际日浮空涨海流，虫沙龙蜃各优游。津涯浩荡虽难测，不见惊澜曾覆舟。白璧紫金为世宝，贤愚知贵莫能名。庙堂祭器杯盘物，随处得之光彩生。楚国良金百鍊精，深藏求售价连城。岂徒丰狱吹毛利，兼有秦台照胆明。祖帐飘扬堤柳边，北来飞盖复连翩。追随不忍轻言别，回首城楼没晚烟。空府同来贤大夫，短亭门外即长涂。不辞烂醉樽前倒，明日此欢重得无。"}