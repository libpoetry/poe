{"id":"682610","title":"镇远行台一与剑潭熊太守夜奕","dynasty":"明","author":"区元晋","text":"银烛高烧刺史堂，一枰同此战秋光。着中先后谋应审，局上风云变靡常。淹坐可虞柯易朽，乘閒正值橘初黄。归来却怪婴情久，残月无多影半窗。竹影移荫满石坛，公馀棋子正堪弹。百年日夜消浮局，万古山河费几盘。鼎足暂分刘可守，鸿沟中断羽堪寒。奕馀指点玄玄谱，世事谁甘袖手看。"}