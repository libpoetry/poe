{"id":"771265","title":"秋宵吟•夜校瞻园诗词续，吷盦寄叙至","dynasty":"清","author":"陈匪石","text":"琐窗虚，画烛炯。露颗秋垂毫颖。尘笺理、几按谱吟商，醉中消领。满霜天，断雁哽。四壁蛩寒人静。茫茫恨。是照月梁空，过云无影。纵有丹青，认暮雪、凫潭胜境。校书刘向，梦笔江淹，往事问谁省。枫落吴江冷。淡墨山容，残睡未醒。想凭高、泪眼临风，邻笛吹彻怨夜永。"}