{"id":"443404","title":"绮罗香　瓶花 凡翁课作","dynasty":"当代","author":"魏新河","text":"带影移香，搴帘借月，逸品淩波新种。不管倾城，谁把剪来清供。凭问这、胆样瓶儿，能留住、几多春梦。最怜他、孤另燕脂，离魂长与旧枝共。更阑应忆伴侣，消得相思几度，年华珍重。瘦损徐妃，半委宿妆恩宠。纵占得、金屋情深，争比似、故园芳垄。待为卿、谱个新词，异时和泪送。"}