{"id":"289839","title":"风流子·倬盦邀集莂圃赏雨中芍药","dynasty":"现代","author":"郭则沄","text":"盈盈红似滴，蝶魂醉、绕遍翠栏干。正玉妃舞歇，画裙慵整，梦欹罗荐，啼损晶盘。为问怨春春解否，无语亸香鬟。凭赏堕琼，小帘扶起，背怜搓锦，流水催残。年光梅黄近，钿车断芳事，绮陌阑珊。惆怅凤池曾见，铅泪偷弹。怕唾壶点碎，雕筵恨别，带围瘦减，珠箔留寒。消受雾边衰眼，重赋愁鸾。"}