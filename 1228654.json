{"id":"1228654","title":"南楼乘月","dynasty":"元","author":"刘诜","text":"人间尘埃能几何，夜夜明月九州白。独提愁发御秋风，汉江染之不成黑。江流迎我来滔滔，古今销尽黄龙高。楼头携酒邀天饮，我与殷庚为三豪。吴姬肤肉映肪雪，笑倩坐客穿舞袍。胡床吹玉龙，朱阑悬豪曹。已倾四海添我酒，更推三山鲙其鳌。苻坚石勒竖子耳，尺组縻之如猿猱。昔人功名何足论，惟有风流千载存。当时结束不成兴，谁爱明月来端门。我起舞，君莫回，姮娥随人不可推。君捉我影入我手，酌君玻瓈三万杯。"}