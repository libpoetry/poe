{"id":"1129122","title":"偈十二首","dynasty":"宋","author":"释本才","text":"上封一句，海墨难诠。墙壁瓦砾，昼夜流传。若住听瑩，鹞子冲天。当阳不显迹，文彩未生前。只个平常处，壶中别是天。别是天，唯自到，缓行急行俱蹉过。红尘数尽去来人，李白元是痴措大。色本殊质像，声元异乐苦。眼耳绝见闻，半夜日轮午。日输午，与谁说，休向虚空重钉橛。烱烱森罗相对看，如净琉璃含宝月。无智人前莫说，打汝头破脑裂。二由一有，一亦莫守。拂子朝到西天，暮归唐土。也无佛，也无祖，夜半日输正当午。露柱灯笼?著时，谁道黄金如粪土。清机历掌，同道方知，格外称提。徒劳陷啄，句中有句。埋没已灵，句中无句。藏身北斗，拈灯笼向佛殿里。即且置将三门来，灯笼上又作么生。自是觑不见，刚道有遮护。智身迥出先天地，大用纵横不易知。鼓舞灵源宣众妙，人间天上仰无为。鸡鸣丑，一颗圆光明已久。忽然抖擞起来时，问著依前还漏逗。还漏逗，拟欲藏身北斗前，应须合掌南辰后。三界无法，何处求心。四大本空，佛依何住。直得清寥寥白滴滴，犹是真常流注。上无攀仰，下绝已躬。唤起怀州牛吃禾，捺下益州马腹胀。从教天下觅医人，炙猪左膊上。奇，奇，是是非非总不知。梦回瞥起临明镜，洎被张公错画眉。诸佛放光明，助发真实相。希有诸比丘，是中无比况。袖里暂闲医国手，岸巾来访卧云人。相逢一笑千峰顶，高下森罗百亿身。相逢一笑，万壑风清。大冶精金，应无变色。黄檗昔遇裴相国，当头一劄，冷暖自知。睦州久契陈尚书，剖露肝肠，清虚廓落。正当今日，宾主互换。觌体唱酬，似空藏空，如镜照镜。芥子拈来敲石窟，须知渠是个中人。画饼不足以充饥，大羹必资于敏手。净瓶趯倒，目前赢得大沩山。铁钵擎来，八万毛孔皆香发。口吞三世即且置，铁牛不食连鞭草。机梭不犯风云势，石笋从教劫外抽。秋风浩浩来，芙蓉花半开。秋风萧萧去，黄叶填山路。大块本无私，恩威各有遇。藏头白海头黑，明眼衲僧辨不得。"}