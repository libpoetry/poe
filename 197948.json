{"id":"197948","title":"题步生所居","dynasty":"宋代","author":"李复","text":"君今移居涧水东，涧水暴涨侵近路。尽取涧石成垣墙，生凿岸柳作桥柱。结茅构屋十数间，取次面势分几处。看山看水督耕耨，随意自在不计步。到处或坐或偃息，尽有室庐庇风雨。土床竹簟虽草草，已足自适奉寒暑。窗下瓦榼漆生光，贳酒提携老无数。客来安更问谁何，洒鱼拾蟹共烹煮。青黄错杂出木盘，野蔌山蔬四时具。久厌轻动踏市尘，未尝开口论世故。究竟得意此最多，向老尤要知其趣。一生遇事皆任真，仰首高风继巢许。"}