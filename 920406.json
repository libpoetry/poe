{"id":"920406","title":"游灵隐寺，得来诗，复用前韵","dynasty":"宋","author":"苏轼","text":"君不见，钱塘湖，钱王壮观今已无。屋堆黄金斗量珠，运尽不劳折简呼。四方宦游散其孥，宫阙留与闲人娱。盛衰哀乐两须臾，何用多忧心郁纡。溪山处处皆可庐，最爱灵隐飞来孤。乔松百尺苍髯须，扰扰下笑柳与蒲。高堂会食罗千夫，撞钟击鼓喧朝晡。凝香方丈眠氍毹，绝胜絮被缝海图。清风徐来惊睡馀，遂超羲皇傲几蘧。归时栖鸦正毕逋，孤烟落日不可摹。"}