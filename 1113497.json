{"id":"1113497","title":"七夕池上泛舟四首","dynasty":"宋","author":"张镃","text":"居士乘閒养就痴，争如灵鹊自知时。不从楼上求新巧，却向船中赋拙诗。秋入冯夷碧殿凉，仙游十万不分行。锦蜺香满烟蒙伞，翠凤光浮露涤裳。柳系荃桡句未成，拨船微动碧香迎。琉璃自爱无瑕翳，不放池西一叶生。夜雨连明旋出奇，涨平荷盖失参差。更教红莟肩齐水，要学湘妃晓浴时。"}