{"id":"253440","title":"跋韦偃病马图","dynasty":"金朝","author":"王寂","text":"开元天宝谁能画，韩子规摹出曹霸。惜乎画肉不画骨，坐使骅骝减声价。晚生韦偃非画工，少也得名能古松。试拈秃笔扫束绢，便觉天厩无真龙。胡不写明皇照夜白，弄骄顾影嘶长陌。又不写太宗拳毛騧，百战万里轻风沙。如何写此神俊物，剥落玄黄只皮骨。却思落日蹴长楸，风入四蹄追健鹘。呜呼往事今茫然，矫首有意谁其传。主恩未报忍伏枥，志士扼腕悲残年。安得老髯通马语，刍秣医治平所苦。行当起废一长鸣，要洗凡庸空万古。"}