{"id":"1109585","title":"费家风次韵二首","dynasty":"宋","author":"刘跂","text":"行年病肺热，当暑极燔炮。宵分偶小息，起步驻凉飙。咄此怪事发，天北起喧嚣。扶摇驾霹雳，万窍争怒号。双耳不及掩，对语何由交。木作麻苇拔，瓦如埃?飘。颠呶怖欲死，一一惊儿曹。所忧吾其鱼，遑赋屋上茅。须臾事亦定，骨肉相勤劳。东方渐杲杲，音响为谁销。风雷助神物，兹理古不空。邂逅一夕事，知有费家风。洛桥诵书女，泾川牧羊童。不知费氏子，业力与谁同。便能役蜚廉，颇复鼓丰隆。坐令城郭人，在尔动用中。剑出延平水，竹化葛陂翁。况尔得人趣，变现岂易穷。时时要雨泽，袢暑殊未终。勿逢金翅王，非尔能长雄。"}