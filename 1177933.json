{"id":"1177933","title":"与王二十一员外涯游枋口柳溪","dynasty":"唐","author":"孟郊","text":"万株古柳根，挐此磷磷溪。野榜多屈曲，仙浔无端倪。春桃散红烟，寒竹含晚凄。晓听忽以异，芳树安能齐。共疑落镜中，坐泛红景低。水意酒易醒，浪情事非迷。小儒峭章句，大贤嘉提携。潜窦韵灵瑟，翠崖鸣玉圭。主人稷卨翁，德茂芝朮畦。凿出幽隐端，气象皆升跻。曾是清乐抱，逮兹几省溪。宴位席兰草，滥觞惊凫鹥。灵味荐鲂瓣，金花屑橙齑。江调摆衰俗，洛风远尘泥。徒言奏狂狷，讵敢忘筌蹄。"}