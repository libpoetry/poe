{"id":"852589","title":"谢友人寄画","dynasty":"宋","author":"文同","text":"客从长安来，厚纸封小轴。题云此奇画，寄赠公可蓄。开之挂高壁，烂绢止一幅。中有两骆驼，气韵颇不俗。大驼载半髀，正面颈愈曲。小驼方就乳，蹲身脚微局。一马立其后，才露头与足。三犬乃子母，共卧衔脔肉。老胡抱朱旗，状貌何狠愎。端然立高岸，势若不可触。定是虏中酋，华旃盖鲜服。不知何所来，随从无一仆。初谁作此画，精妙亦可录。应馀右方在，次第不止独。更愿君访来，我肯万钱赎。"}