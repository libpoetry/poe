{"id":"792804","title":"暨阳怀古二十三首 其一 有吴延陵君子之墓","dynasty":"清","author":"缪徵甲","text":"呜呼致其哀，有吴表其国。延陵本其心，君子重其德。十字旨甚微，褒以麟经笔。后儒多致疑，真赝说凭臆。篆疑汉代书，石指丹阳勒。风雷怒赫然，特为显而出。顷刻碎复完，初不假人力。迄今无缝衣，丰碑江上植。聚讼障先贤，神来解尔惑。"}