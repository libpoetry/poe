{"id":"701410","title":"次户侍霖原侄孙赠翰撰环江还朝韵","dynasty":"明","author":"黄廷用","text":"共次夔龙舜日边，曾将礼乐献三千。暂违天上游名岳，岂是人间作谪仙。魏阙承恩仍玉笋，汉宫缓步复金莲。独惭山寺牵缨冕，芳草萋萋花满川。直北星辰望不穷，明朝策马各西东。尊当霞绮含斜日，篷寄江舟带晚风。回首不堪离别处，论心仍在梦魂中。何缘桑梓联姻娅，况复官阶几地同。"}