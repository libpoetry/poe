{"id":"423864","title":"水龙吟·闻共党肆扰长沙，感作","dynasty":"近现代","author":"常燕生","text":"当年倚啸东门，操戈早信胡雏狡。徙戎远论，绕朝长策，只供一笑。牛李恩仇，何王玄义，湖湘血稿。叹夷甫诸人，身犹未朽，新亭泪，谁凝抱。日暮洞庭波渺。赋招魂、汨罗人杳。三湘猿鹤，七泽虫沙，九关虎豹。竖子成名，时无俊物，眼中群盗。尽悠悠此辈，清流数尽，料升平早。"}