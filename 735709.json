{"id":"735709","title":"喜罗浮屈五过访","dynasty":"清","author":"朱彝尊","text":"春风蝴蝶飞，绿草南园遍。知是麻姑五色裙，罗浮山下曾相见。开门一笑逢故人，远来问我桃花津。若非绿玉杖，定跨黄麒麟。不然出入京洛一万里，何为布素无缁尘？相知乐莫乐，不用金箱图五岳。况今天地多战争，赤城华顶风烟惊。山阴道士不得见，四明狂客谁相迎？由拳城南春可惜，竹石如山水千尺。从此扁舟范蠡湖，长歌来往裴休宅。"}