{"id":"682065","title":"送常对水","dynasty":"明","author":"余继登","text":"三十年前曾聚萤，与君清夜坐谈经。蹉跎愧我头先白，濩落看君绶始青。此会且?酩酊醉，明朝何处短长亭。天涯朋旧怜星散，厌对骊歌不忍听。太原亦是先王地，质朴犹馀太古风。君去好携循吏传，政成宁让晋阳公。桑麻处处深山里，弦诵家家明月中。何日仙凫飞汉室，都人应避五花骢。"}