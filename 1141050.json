{"id":"1141050","title":"白酒歌为岩翁赋","dynasty":"宋末元初","author":"黄庚","text":"火云烧空日色烈，暑气著人方郁结。岩翁宴客水亭东，竹色蕖香献清绝。瓜削水晶莲剖珠，象箸犀盘盛陈列。银罂捧出白玉醅，透鼻香浓风味别。传来未到心已寒，滟滟琼光瑩而洁。初疑炎帝行冬令，壶结冰澌洗袢热。又疑仙掌流沆瀣，破□倾来和玉屑。谁向蓝田拾瑶英，酿成奇液色澄澈。恐是太华井中溢，修绠铜瓶汲不竭。又恐夜半雷破山，石髓分流乳泉裂。既非西貉绵羊酥，又非缑山仙鹤血。胡为照眼光陆离，药玉盘中色难别。令人敢咽不敢漱，怕有飞霜寒齿颊。一杯一杯复一杯，肺腑尽化为冰雪。忆昔曾诵坡仙诗，白酒无声泻油滑。开编自觉馋涎流，讵谓今朝得亲啜。主人酝藉如此酒，气味清醇韵芳冽。餔糟诸子醉六经，抱负长才特施设。君王作醴思用贤，应向商岩求曲糵。"}