{"id":"246501","title":"齐天乐·奉题空山琴雅图","dynasty":"现代","author":"王蛰堪","text":"碧纱烟外空山语，泠泠更传秋韵。露湿亭桥，云迷岫峪，依约泥痕鸿印。清商漫引。怅环佩声稀，九天难问。写入丹青，弄愁还又到霜鬓。携琴归去未忍。冷蚕空自茧，犹酿馀恨。月隐星沉，杯深醉浅，消对灯花一寸。低徊暗忖。怕廿载前踪，抚缣重认。幻作芭蕉，托魂栖梦稳。"}