{"id":"314233","title":"疏影·瀛山老屋","dynasty":"清代","author":"高士奇","text":"瀛山老屋，有古柯繁蕊，当夏芬郁。懊恼花开，虚度今年，春华不驻轮辐。闲身得遂园林愿，又苦被、沈痾拘束。想插天、几树垂垂，点缀小山岩谷。隔水问行望远，俄惊半壁里，堆紫攒绿。晓散馀霞，气候清和，步障如张西蜀。恐他片片随流去，早画出、生绡横幅。倘有人、问迹探奇，不用更拖筇竹。"}