{"id":"502698","title":"奉饯林思和秩满之天官","dynasty":"明","author":"王恭","text":"三月闽州柳堪折，泮林上客来作别。自言官满欲朝天，不向家山卧明月。君家兄弟并承恩，冠盖联蝉共一门。看君已是丈夫行，况复少卿贤子孙。太常峨峨綵云里，君见才名亦如此。黄鹄高飞隘九州，骅骝一蹴行千里。倾盖逢君惜未深，相看又动别离吟。兴回暮雨孤尊酒，目送南鸿一片心。吴樯积水丹枫坝，淮树青山秣陵社。白下亭中醉墨时，凤凰台上弹琴夜。故园迢递白沙堤，榕叶青青拂石猊。功成早著还乡绣，毋令睇望空云泥。"}