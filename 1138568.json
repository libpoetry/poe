{"id":"1138568","title":"麻姑仙坛歌","dynasty":"宋末元初","author":"汪元量","text":"麻姑飘飘出烟雾，红尾凤飞骑不住。青城山高风露寒，佩环挂著山花树。花雾濛濛香湿衣，一点柔红泻香露。群仙行酒擘麒麟，玉盌金盘间犀箸。琼璈铁笛含氤氲，二十三弦语幽素。琼台宴罢醉不归，月出昆崙天未曙。青衣结束金丝蕊，鹤扇双行引归路。白云叠叠水潺潺，神仙窟宅知何处。"}