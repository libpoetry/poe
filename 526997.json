{"id":"526997","title":"夜泊藤县次韵酬湛内翰","dynasty":"明","author":"潘希曾","text":"泛舟苍梧来，又泊藤江口。去国万馀里，遥夜瞻北斗。冉冉岁月逝，厥柄忽临丑。银河注清浅，经纬烂星宿。低头阒无人，图书陈左右。残灯耿明灭，炉烟细当牖。正尔不能寐，忧来欲皓首。迢迢江湖心，匪为行役久。望眼不可极，云山互缠纠。中道欲何依，赖兹同心友。珠玉时见投，缪戾亦予咎。驽马逐骅骝，竭力常恐后。"}