{"id":"356932","title":"霜花腴·寄怀安定君","dynasty":"清代","author":"黄人","text":"劫风陡起，搅碧空、华蕴狼籍天冠。萝屋萧寒，篷瀛清浅，人间万事艰难。步虚路宽。且忏除、身后身前。更瑶台、十二藏春。绣襦回避雪霜寒。莫向软红回首，早罗裙蠹蝶，蜕玉销蝉。玄女灵飞，紫姑粤祝，相思重叠鸾笺。绛河舣船。好渡将、新月娟娟。把人间、两种啼痕，隔花同照看。"}