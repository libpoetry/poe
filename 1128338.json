{"id":"1128338","title":"寒食书怀二首","dynasty":"宋","author":"舒岳祥","text":"晓寒飒飒侵驼褐，山色盈盈入酒杯。人物风流随逝水，故都文宪没苍苔。黄鹂杜宇匆忙过，卢橘杨梅次第来。气运总随时节变，人逢寒食自须哀。天机妙处莫形容，难把丹青写太空。万古碧山留色在，千江皓月此心同。乌纱燕子开门雨，白发杨妃掠面风。欲问清明休检历，杜鹃啼血滴岩红。"}