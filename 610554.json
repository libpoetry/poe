{"id":"610554","title":"拟古杂体十九首并序 其十八 善哉行","dynasty":"明","author":"邓云霄","text":"百年何蠢蠢，少女看木槿。一朝失顾盼，红颜零落尽。来日苦短去日长，麻姑金母发如霜。蓬莱山下水，已种数株桑。感此芳时春将晚，酒朋棋伴郊游远。牵落日，倩游丝。黄鹂唤东风，为我停须斯。杖头休道酒价乏，隔岸榆钱飞策策。借问海上仙，何如此欢伯？歌善哉，醉方归。"}