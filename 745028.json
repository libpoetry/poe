{"id":"745028","title":"发平乐至阳朔","dynasty":"清","author":"汪全泰","text":"岭门椰树风骚骚，临贺故城天半高。猺姬雨种作芦寨，洞客星居开石窑。伐船朝从浦口入，惨澹中流日将黑。清霜暗下独鹳巢，野火潜烧老猿窟。山根泊时寒浪清，榜人夜食当明星。木瘤浸泉苦药气，石乳挂岩枯笋形。幽景凄凄兴无极，前头秋阴滩声急。客子淹留惟暂时，明晨更下湘源驿。"}