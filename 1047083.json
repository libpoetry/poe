{"id":"1047083","title":"漱玉泉","dynasty":"宋","author":"蒋之奇","text":"断崖天削成，半腰为坳窊。殿阁在其中，乃是释子家。初疑无路通，去必淩紫霞。屈曲转山足，云萝可攀拿。忽然至其上，金碧藏谽谺。却见岩下路，目睛眩生花。僧有定慧者，来自蜀道赊。五代方乱离，相此山水佳。卜居不复出，焚香拥袈裟。嗟余但企仰，涉世空喧哗。安得寄遁此，可以忘幽遐。"}