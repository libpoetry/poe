{"id":"252044","title":"忆旧游·题《秋雪庵观芦图》","dynasty":"现代","author":"邵林","text":"问谁将素笔，凉蘸秋烟，点染鸿冥。万苇初回雪，送扁舟荡出，渺渺寒汀。一枝醉边轻折，双袖白云生。渐远浦溟茫，斜晖落漠，清籁无声。溪亭。似相待，奈满目浮埃，隔断吟程。已自飘零久，怕芦花入梦，梦也飘零。古今多少词客，归去棹痕平。漫赋了闲愁，霜风夜月欺鬓青。"}