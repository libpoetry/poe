{"id":"677632","title":"万通政承诏归省十一韵","dynasty":"明","author":"胡直","text":"泽国标英誉，天官振藻词。初参鸳鹭侣，已践凤凰池。错落连牛宝，骠腾历瑰奇。含香三署首，题柱九重知。宠锡非常数，雄飞自异资。恭承丹凤诏，远慰白云思。酒倩麻姑酿，桃怜王母持。遥知花漫烂，应照舞逡迤。康伯亲能训，黄香孝可移。征麾出紫甸，祖席怨青骊。伫挹黄花露，台阶见羽仪。"}