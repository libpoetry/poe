{"id":"754163","title":"杨太真华清宫上马图","dynasty":"清","author":"沈纕","text":"野鹿衔花宫禁悄，沈香侍宴归来早。念奴报道宿醒消，果下名驹鞲初好。春风扶困上雕鞍，娉婷仙骨何珊珊。杏子裙遮金埒暖，鸳纹袖笼玉鞭寒。香尘暗逐飞花外，半响鸾铃摇月佩。邀得君王带笑看，生怜冠绝风流队。那知铁骑起渔阳，鼙鼓惊残歌舞场。无奈六军皆不发，马前宛转殉红妆。"}