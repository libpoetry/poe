{"id":"874332","title":"多景楼醉歌","dynasty":"宋","author":"刘过","text":"君不见七十二子从夫子，儒雅强半鲁国士。二十八宿佐中兴，英雄多是僰阳人。丈夫生有四方志，东欲入海西入秦。安能龌龊守一隅，白头章句浙与闽。醉游太白呼峨岷，奇材剑客结楚荆。不随举子纸上学六韬，不学腐儒穿凿注五经。天长路远何时到，侧身望兮涕沾巾。"}