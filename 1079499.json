{"id":"1079499","title":"外弟赵才仲数以书来论诗因作此答之","dynasty":"宋","author":"吕本中","text":"君才如长刀，大窾当一割。正须砻其锋，却立望容发。平生江海念，不救文字渴。茫然揽辔来，六骥仰朝秣。病夫百无用，念子故疏阔。未能即山林，颇复便裘褐。前时少年累，如烛今见跋。胸中尘埃去，渐喜诗语活。孰知一杯水，已见千里豁。初如弹丸转，忽若秋兔脱。旁观不知妙，可受不可夺。君看掷白卢，乃是中箭筈。不闻铁甲利，反畏彊弩末。舆薪遵大路，过眼有未察。君能探虎穴，不但须可捋。"}