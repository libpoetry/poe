{"id":"745129","title":"精忠柏","dynasty":"清","author":"孙原湘","text":"万木畏枯枯则薪，一株独以枯见珍。神斤鬼斧不敢近，忠义之气缠其身。蛟虬翠郁风波亭，一夜号泣枯精英。奸邪气横正气绝，感愤物理同人情。不见百口保飞宗，正卿窜身南海以死争。上书讼冤刘允升，横尸棘寺鸣不平。区区小校犹忠诚，竟欲斩艾邪蒿萌。柏虽草木气至清，肯与贼桧同时生。死八百年挺不屈，蜕尽龙皮剩龙骨。中有丹心不肯枯，只是春风吹不活。天欲吹活柏固辞，偷生半壁匪我思。除非痛饮黄龙时，枯枝一一回青枝。天亦不能彊活之，任其一木乾坤支。表忠但敕风雷司，霹雳老桧分其尸。吁嗟南渡朝廷小，泥首北风如偃草。只赏西湖花柳妍，浑忘朔漠椿棠老。构兮构兮木不良，大厦以桧为栋梁，长城如檀翻见戕。不如此柏有本性，直与精忠同正命。但看枝枝北向枯，木理犹知朝二圣。从来死贵得其死，不见死而不死树如此。"}