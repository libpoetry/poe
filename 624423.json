{"id":"624423","title":"拟谢康乐游永嘉山水","dynasty":"明","author":"梁以壮","text":"绿嶂日夕深，江屿两峰峭。无以遣幽怀，索异纵瞻眺。新道倍周折，众壑深窈窕。林木抱翳郁，□日舒寒照。积叶杖履滑，薜萝引泉窍。观流寻止处，微鳞懒垂钓。密岩绝人烟，霜清鹧鸪叫。阴晴既无时，变幻不可料。天地蕴文章，鸿濛发光耀。物各含馀情，万籁争相召。旷渺动疏散，空虚倚清啸。"}