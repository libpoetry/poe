{"id":"661417","title":"挽吴安晚","dynasty":"明","author":"史鉴","text":"徂谢易永久，奄忽移阴阳。涖卜告门东，日月得其良。祖载出中庭，送子归山岗。愁云结重阴，白日黯无光。前旌御广柳，丹旐随风翔。徒御皆涕零，素骥亦悲鸣。行行适幽宅，税驾斯焉藏。明器杂前陈，苞筲瘗柩旁。顾视但漫漫，长夜永无明。骨月行当化，魂气杳飞扬。恸哭不复闻，祭奠安能尝。送者各自归，谁为少徬徨。狐兔如有情，时来戏玄堂。千秋万古后，犹悲思故乡。"}