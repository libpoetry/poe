{"id":"685719","title":"寄题乡友聂长义沧浪轩四首","dynasty":"明","author":"邓林","text":"天书未召沧浪客，且筑沧浪旧隐居。荻渚潮回幽地窄，竹檐云卧小窗虚。溪人采绿春相问，沙鸟忘机日与俱。见说西邻犹可卜，欲来撑酒看芙渠。莲子塘西草尾湾，幽亭风致隔尘寰。莓苔浥润归青壁，杨柳分阴与画阑。春满一犁江上雨，晚横双黛海门山。沧浪歌罢无人和，白鸟飞来相对閒。忆昔寻幽碧海隈，槎仙拉我到蓬莱。路从黄荻州边过，潮自乌潴巷口来。把酒凭阑山似画，濯缨临岸水如苔。晚晴一曲西风笛，凉月飞光满钓台。树带斜阳水满矶，卷帘又见钓船归。美人笑隔荷花语，稚子闲将竹笛吹。半点嚣尘无路入，一般意味有谁知。品题如欲穷幽胜，须待岑参到渼陂。"}