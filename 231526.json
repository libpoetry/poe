{"id":"231526","title":"和忠献堂诸官韵","dynasty":"宋代","author":"释善珍","text":"魏王为将过颇牧，转佐转高萧相国。洗光日毂上天衢，海宇竦瞻如立鹤。定储不用招四老，知公狐鼠视产禄。青苗一疏更奇伟，时宰喙硬心愧服。当时元老不在廷，中外知非宗杜福。至今荒棘没铜驼，志士泪尽以血续。故祠金貂色已暗，英风可扫炎海酷。尚想乔岳初降灵，风采龙文照山麓。闻孙来补翁祖处，玉题绣井新前躅。落成举杯文字饮，高台何必糟丘筑。百年往事陵谷改，故国苍然但乔木。公归补衮居上前，谏草家藏皆可覆。才如苏梅宇内少，流落应怜犹未复。晓枝蝶闹不足云，晚节要看秋圃菊。"}