{"id":"861626","title":"和祝圣予送行韵","dynasty":"宋","author":"王炎","text":"少年困裋褐，妄意取圭组。徒为出岫云，不作润物雨。三年葭苇丛，凫舄堕江浒。忧患鬓先凋，惊呼髀空抚。过期释重负，揆日趋在所。投簪诚未能，束担亦良苦。汉庭士冀北，不可一二数。顾我最平凡，辱君误推许。皇明照百工，天高日亭午。海岳虽兼受，涓埃谅无补。汲汲为身谋，人生几寒暑。轩冕既傥来，金璧又难贮。试看辕下驹，何如黄鹄举。莫待婚嫁了，径为松菊主。大隐在城市，高人恋衡宇。相期数过从，脩绠同汲古。"}