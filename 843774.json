{"id":"843774","title":"自寿","dynasty":"清末民国初","author":"许南英","text":"懒云出岫本无心，六十年来阅世深。苍狗白云随变幻，红羊黑气几销沈？浮生大梦隍求鹿，诡遇羞称御获禽。吾道污隆何所补？先生哑笑作聋瘖。百年剩此肉皮囊，历尽艰难困苦场！何日得偿儿女债？一生未识绮罗香。蓼莪废读思阿父，风木增悲泣老娘！目极云山千万里，临风涕泪湿衣裳！"}