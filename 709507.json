{"id":"709507","title":"短歌行","dynasty":"明末清初","author":"陈子升","text":"有酒盈樽，嘉宾在门。直须延坐，庭光已昏。悲当用叹，唇亡齿寒。鲁酒伊何，围彼邯郸。瓶之罄矣，惟罍之耻。人生何为，忧来不已。萧萧暮风，吹我榈栊。悲满君怀，醉颜不红。交交好禽，枝閒好音。胡不如鸟，人各有心。莺娇始簧，燕狂以䀪。断鹤续凫，云胡短长。琴则可歌，笙则可吹。惠而好我，与子同衣。"}