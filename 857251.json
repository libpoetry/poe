{"id":"857251","title":"寄题宣州太平县众乐亭为孙莘老作","dynasty":"宋","author":"王令","text":"令君架亭乐荒幽，得地适与万景投。亭成虽名为众乐，地僻无客谁与游。讼休民去吏随散，独有文字与令留。把书开阖坐自笑，回视令职忘卑陬。昔闻酒贱喜易醉，今说鱼美予何忧。弹琴有声尚近俗，要解弦绝以意求。况持高怀屈下邑，志气略与彭泽侔。身婴民忧手持版，心爱山水宁非偷。景好不见但闻说，使我耳目私相仇。亭前行迹不破草，亭下野鸟常喧啾。山云朝嘘翠巘出，海月夜下清溪浮。春花夏荫已有爱，况使风雪回冬秋。惜予不得与快意，共上岑崒望九州。黄山闻好眼未识，梦想欲到迷无由。图传粉墨固未好，愿假壮笔一揽收。果逢来篇骋雄胜，若执造化穷凋锼。一时文工岂不伟，千里寄我何以酬。耳昏俗语久欲洗，为我一谢山前流。"}