{"id":"736657","title":"逐鹦鹉诗","dynasty":"清","author":"周龙藻","text":"丹穴有灵凤，生为百禽王。苞采备五色，和鸣应时康。岂期鹦鹉子，潜身来南方。虽具明慧性，其才本非良。逢迎恃巧舌，百变如笙簧。一朝惑凤听，剪拂置高冈。既窃竹实食，又傍梧枝翔。遂使燕雀辈，闻声互游扬。公然鹓鹭前，爪嘴夸擅场。肯顾不密危，形势日鸱张。秋天下雕鹗，搏击乘严霜。力逐鹦鹉去，为凤立纪纲。从此羽翼戢，下上安厥常。宋都鹢早退，鲁门鸟尽藏。廓然六合清，枭鸾各分行。来仪指虞廷，万古颂德昌。"}