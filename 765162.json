{"id":"765162","title":"青萝书屋家礼垣别墅也落成之日为赋短歌一章","dynasty":"清","author":"张晋","text":"董生下帷园不窥，后世别墅无乃非。主人筑墅为诵读，一时忽变董生局。青萝之名清且幽，雅意欲仿岑嘉州。十万钱易数弓地，花木楼台烦位置。主人工诗复善琴，坐即挥弦卧即吟。昨日园中设清宴，良朋至者无不羡。贱子颂祷别有辞，不以称扬而以规。停杯却坐引身起，百感茫茫不能已。驹隙光阴叹此生，男儿三十贵成名。君不见，下帷筑墅何足较，若不读书董生笑。"}