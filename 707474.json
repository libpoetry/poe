{"id":"707474","title":"烛影摇红 十月十九日","dynasty":"明末清初","author":"王夫之","text":"瑞霭金台，琼枝光射龙楼雪。群仙笑指九阊开，朱凤翔丹穴。云暗雁风高揭。向海屋、重标珠阙。彩鹓飞舞，日暖霜轻，小春佳节。迢递谁知，碧鸡影里催啼鴂。骖鸾不待玉京游，难挽瑶池辙。黄竹歌声悲咽。望翠瓦、双鸳翼折。金茎露冷，几处啼乌，桥山夜月。"}