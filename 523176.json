{"id":"523176","title":"荡子从军行","dynasty":"明","author":"李梦阳","text":"胡兵十万起妖氛，汉骑三千扫阵云。隐隐地中鸣战鼓，迢迢天上出将军。边沙远离风尘气，塞草常萎霜露文。荡子辛苦十年行，回首关山万里情。才闻突陷贤王阵，又遣分围右校营。纷纷铁骑朝常警，寂寂铜焦夜不鸣。沧波积冻连蒲海，雨雪疑寒遍柳城。地分玄徼指青波，关塞寒云本自多。严风凛凛将军树，苦雾苍苍太史河。扬麾拔剑先挑战，征旆凌沙犯霜霰。楼船一举争沸腾，烽火四连相隐见。戈文耿耿悬落星，马足骎骎拥飞电。终当取骏效先鸣，岂暇论功称后殿。征夫行乐践榆溪，倡妇衔怨坐空闺。蘼芜旧曲终难赠，芍药新诗岂易题。池前怯对鸳鸯伴，庭际羞看桃李蹊。荡子别来年月久，贱妾空闺更难守。凤凰楼上罢吹箫，鹦鹉杯中临劝酒。同道书来一雁飞，此时缄怨下鸣机。巳剪鸳禽帖夜被，更薰兰麝染香衣。屏风宛转莲花怅，窗月玲珑翡翠帏。个日新妆如复罢，秪应含笑待郎归。"}