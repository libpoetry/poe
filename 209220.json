{"id":"209220","title":"冬节忤寒·雪毛舞风学喓跃","dynasty":"宋代","author":"郑清之","text":"雪毛舞风学喓跃，冻落天孙碎云织。玉肌不粟彭祖方，戏挟奇芬笑安息。生僧万花肯同调，嗤点寿阳聊半识。结根不向青桂宫，绝交月姊无难色。谁能柔此老强项，朝暮隆隆转娲石。春风为媒懒结子，来访苔痕娱梦得。人间要觅尔许清，语渠肉食乃无墨。"}