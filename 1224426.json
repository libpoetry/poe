{"id":"1224426","title":"题李坦之诗卷","dynasty":"元","author":"黄溍","text":"神仙中人世莫识，政以文章为戏剧。李生也复可怜人，手种蟠桃待春色。山空岁寒谁念汝，青枫堕影霜露白。远游赋成一朝去，翠盖云旗暮何适。蓬莱烟雾秋冥冥，邓君白鹿无消息。袖中骊珠三百颗，夜深勿近蛟龙宅。金华之山青矗天，山人看山忘岁年。黄精芝草幸可食，安得与子巢其间。石床醉听松风眠，无为长歌怨如哭，使汝恻怆凋朱颜。"}