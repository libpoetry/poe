{"id":"226106","title":"同齐节初游吴园登四时佳兴楼有怀张史君","dynasty":"宋代","author":"黎廷瑞","text":"澹澹池中华，离离池上树。缅怀龙山翁，婆娑此成趣。相招桃源舟，蹇予莫能赴。翁今为飞仙，乘云还帝所。归燕随秋风，翠楼渺烟雾。会面良独难，知心那复遇。空余千岁怀，冷落香碧句。平原若为绣，钟子安可铸。萧萧众芳尽，冉冉流年度。浮生欲如何，三叹出门去。"}