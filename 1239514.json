{"id":"1239514","title":"悯鹤次韵顾语溪","dynasty":"元末明初","author":"陶宗仪","text":"豪家辟池馆，千金买猿鹤。青衣职糇粮，雕笼涂粉雘。客有芝田生，飞佩风前落。清类春水鸥，奋若秋天鹗。偶触虞罗机，遂失云松乐。翻怀丁令威，流睇青山郭。不乘卫公轩，讵中唐帝缴。沧海几扬尘，丘陵或为壑。主翁载驰驱，高情渐衰薄。俄然忧患来，难以谈笑却。玉帛奚足云，繁华顿成昨。宗族永参商，妻孥苦凌虐。出狱携敝裘，徙边无远橐。而汝混刍豢，编名从寄泊。铩翮并州刀，惊梦周庐柝。长鸣聊自悲，俛啄亦云作。虽愁蕙帐空，莫厌鸡群恶。念彼远行人，视此更离索。泪落返哺乌，愁对青城雀。安能招汝游，吹笙上寥廓。"}