{"id":"268080","title":"齐天乐·茶声","dynasty":"现代","author":"何振岱","text":"隔窗谁与吟秋籁，沉沉画帘风细。浅梦初回，浓寒搁后，早酿闲中诗意。支颐屏际。记薄暝花阴，银笙消醉。手检龙团，竹炉黄叶旧风味。频年缁尘燕市。负松扉泉岭，星情霞思。眼候鱼过，声停蚓泣，斜逗丝丝云气。瓶枝静对。更酒渴诗狂，山童贪睡。檐月窥人，余寒倾叶吹。"}