{"id":"1129883","title":"偈颂二十九首","dynasty":"宋","author":"释清了","text":"不假千头说，炽然无闲歇。深密密处光彩顿生，明历历时混融皎洁。若也和身放倒，随流任真。始信百般计较不成，运用本无欠缺。傍参密旨，妙会玄宗。句在混沌前，岂涉今时路。在无舕人解语，无情者皆闻。通途消耗不分时，灵脉浩流无闲处。暗里抽横骨，弥天句已彰。明中坐舌头，匝地无纹彩。混不容其迹，照不留其痕。金乌子夜出乾坤，浓云停午生岳面。穷微丧本，体妙失宗。一句截流，渊源及尽。粗中辨细，门里出身。石女不孤，机梭暗泄。细中辨粗，身里出门。暖气虽消岩上雪，冰壶未破劫前春。六门活计冷翛然，万顷琉璃寒彻骨。居动而常寂，处暗而愈明。不堕二边机，当头谁敢触。正按傍提有据，真慈妙应无穷。虚玄及尽，见处偏枯。明湛不摇，想中渗漏。藏身处，没踪迹，浩意融时谁辨的。没踪迹处莫藏身，蓦移步处妙难寻。枯根石里花明秀，劫外威光密密新。无功妙旨，不涉玄徽。一念潜通，全机密运。易奏高山流水曲，难传虚空夜明符。暗中灵句许谁知，化外威光须自看。不行青嶂路，争到白云根。家音历历，的要难通。绍了非功，忘其担荷。户上有动从断径，坐中无照胜燃灯。既知活计现成，便合深沈消耗。刹尘一扫，大小量空，念劫两融。前后际断，不离当处，圆应无穷。安住是中，周施不怠。未休休去，未歇歇去。豁然宝镜当台，无限清光满户。莫怪石头饶舌，便道灵源明皎洁。功成照不失虚，妙尽明无间歇。如今果尔难藏，尽逐秋光漏泄。为报海内道人，参取个中时节。披毛游火聚，焰里藏身；戴角混尘泥，光中转步。灵珠绝点，卞玉无瑕。一念廓融，千机秀发。里许明如日，丝毫无隔碍。一灵不假胞胎，四大孰为主宰。如今彻底露堂堂，运用随缘常自在。终日分别，只是分别自心。堪笑念彼观音力，毕竟还著于本人。黄头老衲，有理难伸。为什么有理难伸，贼是家亲。雨洗摩尼增秀色，全身不昧一丝头。灵源倾泻无闲歇，添得滁山水逆流。沿流无定止，真照不留踪。千峰秀处鹤难栖，万水澄时鱼自稳。樵人罢赏，钓客迷巢，古渡深云，同歌绝韵。日月镇长灵，古今常不改。如何特地新，各要施三拜。及尽无依体自玄，双六盆中休喝彩。机回明位，妙尽转身。一梦青山，满船白月。子夜云收碧汉，中秋露混银河。芦花深处蓦相逢，谈笑饮茶无处避。百亿毛头，花开不犯春风。三冬雪里，争芳全彰浩意。云凝谷晓，滴水冰生。活计现成，凭谁受用。头上青灰三五斗，明明不堕晓来机。祇恁么，休寻觅，见成堂堂忘得失。假使心通无量时，历劫何曾异今日。圣僧堂里坐，金刚门外立。广长舌相耀乾坤，半夜乌飞白如漆。运步不当机，个中无肯路。明密浩难齐，未前超佛祖。及尽回途恁么来，撒手相逢无回互。旨外明宗，玄中辨的。古帆不挂，洞水逆流。黄芦渡口奏阳春，偃月城头吹画角。岂止异苗繁茂，须知别有圆音。更休烂炒浮沤，便请乘时撒手。纯清绝点，似镜长明。照不失虚，万像体妙。细中之细，雪尽冰消。功就之功，任运现成。世尊有密语，古渡春残。迦叶不覆藏，落花流水。见闻觉知绝，四维上下通。玉凤舞中霄，金轮舒半夜。幻灭灭故，非幻不灭。光无不透，明无不彻。长歌吹起棹头风，永夜恣眠篷底月。虚而灵，寂而妙。明密浩然，犹落鉴照。道得第一句，不被拄杖子瞒。识得拄杖子，犹是途中事。"}