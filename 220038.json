{"id":"220038","title":"文度以大笏见遗奇伟特甚非鄙人所称拟柏梁体","dynasty":"宋代","author":"李处权","text":"南越巨象何壮哉，齿牙脱落岁几枚。削木混真易以埋，玩视常恐生怒猜。良工到手能剪裁，成此大笏莫与偕。远随舶贾凌涛雷，论贾奚啻百琼瑰。异贶忽自王孙来，珍藏十袭敢遽开。莹如截玉无纤埃，照人冰彩满袖怀。惟君许我王佐才，我亦自负刚不摧。他年致主登中台，垂绅峨弁直斗魁。正色凜凜天可回，帝傍奸佞须击排。恢复洪业平泰阶，写之丹青上云台。"}