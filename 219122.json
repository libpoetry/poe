{"id":"219122","title":"次沈商卿见怀韵","dynasty":"宋代","author":"章甫","text":"歌喉宛转变鸣禽，载酒曾同花下吟。寒潮不应宿渔浦，挑灯还忆夜深语。十载故人谁似君，便拟卜邻桑柘村。青钱未办归期远，满目青山空秀婉。有酒何须身后名，高轩未必如徒行。朝看桃杏发红萼，晚来风雨嗟零落。寻幽选胜不应迟，百岁光阴能几时。问君何日憩奔走，忍令春色成乌有。"}