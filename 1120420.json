{"id":"1120420","title":"送禅照大师四首","dynasty":"宋","author":"周行己","text":"海雁年年自往来，迢迢此去几时回。春风满路真消息，应是桃花处处开。千峰如画不安排，的的天然更莫猜。草碧花红春鸟叫，此中何处问如来。行行识取灵岩路，多少游人只么回。门前有个擎天柱，千万归时带取来。脱却多年破草鞋，脚根步步踏如来。昔人根钝真堪笑，直待血流方始回。"}