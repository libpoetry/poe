{"id":"810947","title":"南浦三首","dynasty":"清","author":"王时翔","text":"幽筑画中无，恁林园靓秀，亭榭清敞。管领属闲人，支颐坐、镇日安排新赏。银塘几曲，潆洄抱宅涵春涨。住惯花天和月地，添个兰舟水上。不须更觅篙师，有雪儿移棹，红儿弄浆。长昼载茶烟，无人处、好试莲歌菱唱。柳边斜系，夜阑只许鸳鸯傍。多少他家桃叶怨，淼淼一江风浪。雪霰冷芸斋，正悠扬半空，浑似飞絮。卯酒注盈觞，浇不了、堆肠万千离绪。黯然魂断，未分早作临分语。不知解缆张帆日，怎忍听歌南浦。回思二载书窗，共展卷烧灯，吟风坐雨。臭味已如兰，交情重、更指青松相许。王程渐迫，姓名悔入招贤谱。异时纵有鹓鸾伴，谁是今时俦侣。银瓶绠绝，看沉沉、金井一何深。重忆海棠天气，双燕舞春林。花底分飞无奈，有晓风、暮雨伴孤吟。似清猿独唤，断鸿高唳，谁肯和哀音。多谢何颙好佛，掩金经、忽起化身心。约略调铅吮粉，拂袖写离襟。若是玉台真作，较情深、意不在同衾。算不如相见，泥他帘下诉瑶琴。"}