{"id":"264960","title":"水调歌头·为张目寒兄题陈树人先生月桂图，在晋祠所画也","dynasty":"现代","author":"王陆一","text":"丛树招何许，秋色浩无端。并州剩写微月，天地绝高寒。莫问浮云西北，还让流波吴楚，清露冷谁看。塞草今宵白，人去事初难。一条心，一江水，万重山。相持草莽微命，沉痛向人间。不是披香前殿，散作寻常花影，歌与月重环。风景无殊处，人意谢江关。"}