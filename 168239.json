{"id":"168239","title":"喜雨·去年春旱种不移","dynasty":"宋代","author":"岳珂","text":"去年春旱种不移，后来虽雨那及时。至今田野有菜色，麦熟未救民啼饥。今年雨泽知时好，出水身针随处早。晴无十日雨辄随，雨及一犁日还杲。天心一念本好生，去年今年何爱憎。古来藏室五千字，每叹凶年由大兵。只今崆峒才小熟，沟壑未甦犹五六。兵端倚伏讵可量，且原藩篱谨西蜀。"}