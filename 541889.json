{"id":"541889","title":"示秣陵王卜者长歌","dynasty":"明","author":"谢榛","text":"杖藜来自建业城，何术遂有江湖名。邺中共讶严君平，心悬日月照万里，西向玄圃东蓬瀛。几言入微谁复精，历窥千山蚁穴殊分明，众流不混浊与清。剖鱼得子信无数，能辨孰为龙兮孰为鲸。龙施霖雨鲸翻海，世间灵异由天成。忆昔梁园初识面，下帘对客谈贵贱。一谈贵人文凤来，梧桐正花彩云见。又谈穷苦水塞河，鹭鸶俛首冒霜霰。野夫问命却不同，上指老鹤仍飞九霄遍。谓我八十馀年可到否，讵学渭川垂钓叟。圣代疏慵无所系，花下徵歌时进酒。慎勿太洁且尘垢，高士传中何必有。壮年排难不畏人，而今世路好缄口。京西山水昔游处，昨宵梦掇湖中藕。还拟蓟门走马摇丝鞭，紫氛碧霞浩相连。山灵暗护鬼物遁，岸帻醉呼身似颠。无限精华方寸贮，尔露天机何见许。白头不死更探奇，望望安期空枣树。传书道来竟不来，月出深松独延伫。百岁凡骨草同枯，神追扬马越徐庾。王生之言起予兴，说与香山旧禅侣。"}