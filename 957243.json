{"id":"957243","title":"游灵石山寺","dynasty":"宋","author":"范成大","text":"西湖富清丽，城府尘事并。我独数能来，不负双眼明。骚骚残絮罢，飐飐新荷成。岁华日夜好，游子能无情。午阴酿初暑，稍喜巾袂轻。小风吹鬓毛，将我入松声。崖寺金碧暗，石泉肝胆清。寿藟万蛟舞，灵峰双髻撑。仙人昔来游，笔墨上朱甍。举臂寻丈高，聊得儿童惊。老矣谢狡狯，题诗记吾曾。"}