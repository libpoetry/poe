{"id":"1253213","title":"谩兴七首","dynasty":"元末明初","author":"唐桂芳","text":"平生自许有志客，到老返无家可栖。多赖晓风相慰藉，乱抛云气过前溪。青青荠菜和云瘦，白白梅花亚雪开。怪底江鸥野心性，窥鱼照影去还来。山路阽危可数里，野桥横度恰三家。健如昨日有文卖，贫到今年无酒赊。日上半阶犹有雪，风生老树却无云。多情不及双坑水，流到桥西未肯分。杜门十日坐风雨，声到松梢转竹梢。却似家居方广寺，一湾流水石为桥。老子行年五十馀，面纹百摺发萧疏。黄金散尽无遗物，犹有胸中半卷书。病来意态愈龙钟，历尽关河千万重。说与诸公休强起，容吾饱看雪山松。"}