{"id":"534800","title":"送大司寇笠翁先生赴召北上十四韵","dynasty":"明","author":"尹台","text":"紫匦传新命，彤轺发旧京。三垣卿月丽，五夜法星明。鼎业光儒术，彝功阐帝纮。祯符占贯索，泰纬应阶衡。祖席郊关展，离弦渭唱并。怀贤怜汉佩，惜别咏河缨。亭晚吴天豁，江秋蜀涨平。挂帆云出浦，倚棹月临城。淮树行相引，徐山若处横。鲈莼乡思剧，鸿雪旅情惊。白闼悬珂影，朱扉听履声。祥刑钦吕德，淑问想皋名。岁晏松筠劲，霜寒葭菼鸣。何时尺笺堕，一诵慰平生。"}