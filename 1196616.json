{"id":"1196616","title":"登郡楼书怀三首","dynasty":"唐末宋初","author":"刘兼","text":"烟雨楼台渐晦冥，锦江澄碧浪花平。卞和未雪荆山耻，庄舄空伤越国情。天际寂寥无雁下，云端依约有僧行。登高欲继离骚咏，魂断愁深写不成。边郡荒凉悲且歌，故园迢递隔烟波。琴声背俗终如是，剑气冲星又若何。朝客渐通书信少，钓舟频引梦魂多。北山更有移文者，白首无尘归去么。莫嗔阮氏哭途穷，万代深沉恨亦同。瑞玉岂知将抵鹊，铅刀何事却屠龙。九夷欲适嗟吾道，五柳终归效古风。独倚郡楼无限意，满江烟雨正冥濛。"}