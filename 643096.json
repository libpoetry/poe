{"id":"643096","title":"送人赴燕山","dynasty":"明","author":"胡奎","text":"神仙中人不易得，三花云是神仙术。一花一叶著奇芳，说与世人俱不识。阿翁生子子生孙，南北医传良相门。一色杏花随地种，百年大树至今存。忆自六飞南渡后，玉带金鱼赐高手。虢国曾闻扁鹊来，上池何待桑公授。盐官故家遗庆长，埙篪迭奏含宫商。东汉中郎知郭泰，长安女子识韩康。仲也敲门来话别，大帆直指燕山月。星汉遥通析木津，关山正及梁园雪。紫塞霜高雁背寒，酒酣上马驼裘单。一七神楼须报捷，早凭南使寄书还。"}