{"id":"1043008","title":"题合肥县效裕堂诗","dynasty":"宋","author":"刘攽","text":"九月霜降公堂成，江侯寄诗求所名。定名揣称事不易，以予朴直言必诚。百词号呶片语决，十役漫汗一教行。令乎于此有馀裕，堂以效实非无形。庭罗芳草寒转碧，池有鱼鸟閒不惊。左经右律给啸咏，雨轩风槛含秋声。今我不乐岁云暮，蟋蟀在堂鸿雁鸣。主人爱客岂有极，助尔美酒长河倾。"}