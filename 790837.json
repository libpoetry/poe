{"id":"790837","title":"壬寅夏令纪事后歌","dynasty":"清","author":"张洵佳","text":"吾乡地势高，水田连山麓。不畏大雨霖，但畏骄阳曝。今年交夏令，雨仅沾霢霂。秧针初插时，秧水已不足。尚有未耕田，专待雨如瀑。何期一月来，痴龙竟藏伏。青苗萎欲死，水田乾成陆。即欲播杂种，亦视土膏沃。霖雨既愆期，安望种能熟。似此荒象成，争向县官告。县官摇手言，报灾君且莫。国债急如火，更比骄阳酷。杂税且加赢，正赋乌能缩。急将夏税完，免与施敲扑。君国不暇顾，何暇顾民瘼。施赈官无钱，平籴仓无谷。转瞬开冬漕，尔再毋轻渎。乡民闻此言，齐声问一哭。"}