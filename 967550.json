{"id":"967550","title":"风流子 中秋群贤集于蜗舍，值雨作，和刘随如","dynasty":"宋","author":"赵以夫","text":"忆昔少年日，吴江上、长啸步垂虹。看飞出玉轮，十分端正，幻成冰壑，一碧澄空。当此际，醉魂游帝所，凉袂扬秋风。桂殿凤笙，妙音何处，莼羹鲈脍，清兴谁同。今宵欢娱地，千钧笔、模写拟付良工。无奈云沈顾兔，雨挂痴龙。误骚客宿吟，杯仙梦醉，负他佳节，戏我衰翁。毕竟孤光长在，后夜重逢。"}