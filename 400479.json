{"id":"400479","title":"角招","dynasty":"民国末当代初","author":"饶宗颐","text":"晚烟瘦。依稀绿绣陂塘，只欠垂柳。飞来川上岫。无数海鸥，时与招手。沧江卧久。早变了、桑田连亩。隔岸云深树渺。不堪一片苍茫，路歧空搔首。纵有。螺鬟茜袖。乱波孤屿，漠漠江涵秀。盛年惊急溜。无奈残阳，际临分候。怀乡感旧。对半壁苍山衔酒。伴我哀丝漫奏。恐新月、唤愁生，归来后。"}