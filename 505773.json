{"id":"505773","title":"骏马歌","dynasty":"明","author":"练子宁","text":"君不见穆王八骏游天路，迹遍寰宇尚无度。乐同王母宴瑶池，赖得君牙挽周祚。又不见明皇幸蜀八马龙，天宝不及开元中。渔阳鼙鼓烟尘黑，玉环妖血鞍鞯红。君看玉蹄三十二，莫是天闲旧骐骥。残阳一片雨馀天，芳草何年牧扫地。雄姿逸态汗血新，风鬃雾鬣腾踏匀。一嘶一齧各有趣，或行或止森同群。奚官控出尘飞动，岂是造父王毛仲。麒麟虽在地上行，光价合为天下重。摩挲猛气犹腾骧，出世即论周与唐。吾皇不受千里献，黄金乐施涓人方。骏兮骏兮渥洼种，际会风云擅才勇。还君此画歌我辞，阊阖风生毛发竦。"}