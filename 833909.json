{"id":"833909","title":"扫花游 游怡园，用张玉田韵","dynasty":"清末民国初","author":"易顺鼎","text":"檀栾婀娜，蘸金碧楼台，片云初晓。帘栊窈窕。有千莺万蝶，旧家亭沼。镜里落花，闲看鸾翎自扫。复长啸。坐竹馆弹琴，黄月来照。绛都春浩渺。称想管蛮笺，题句逋峭。词仙纵老。倚蓬山不许，人间秋到。玉尘谈玄，客比晋时更好。绿烟悄。问瑶愁、洗空多少。"}