{"id":"296155","title":"閒居苦郁作歌写怀","dynasty":"现代","author":"梁鸿志","text":"三十过去四十来，二毛始见老已胎。男儿志业竟安在，不成闵世先自咍。路人不恤转见取，说汝智慧誇汝才。岂知堕落入眢井，正坐六凿相挽推。十年京国一转眼，眼中已换千池台。相逢年少杂耆旧，不夷不惠谁取裁。天心好乱士风改，举体自货羌无媒。家居大好却撞坏，我曹何异为舆儓。故山田宅百无有，有泉可听松可栽。何时把茅足盖顶，逝将去汝宁迟回。诗人题碣署生圹，饥来吃饭死便埋。区区揭橥未可遂，后有览者知吾哀。"}