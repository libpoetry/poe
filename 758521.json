{"id":"758521","title":"迈陂塘","dynasty":"清","author":"吴藻","text":"一年年，花开花谢，春来还又春去。无人会得东皇意，错怨枝头杜宇。春纵住。问簌簌残红、可有安排处。春应笑语。说碧桃花开，黑罡风起，也合作香雨。销魂路，杨柳千丝万缕。丝丝难绾飞絮。天涯何必多芳草，门巷绿茵如许。谁复主。君不见、月楼花院留春寓。茫无意绪。但流水声中，夕阳影里，添了送春句。"}