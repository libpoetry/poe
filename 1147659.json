{"id":"1147659","title":"小山歌","dynasty":"唐","author":"万楚","text":"人说淮南有小山，淮王昔日此登仙。城中鸡犬皆飞去，山上坛场今宛然。世人贵身不贵寿，共笑华阳洞天口。不知金石变长年，谩在人间恋携手。君能举帆至淮南，家住盱眙余先谙。桐柏乱流平入海，茱萸一曲沸成潭。忆记来时魂悄悄，想见仙山众峰小。今日长歌思不堪，君行为报三青鸟。"}