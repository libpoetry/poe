{"id":"825538","title":"杂诗 其二","dynasty":"清末近现代初","author":"郑孝胥","text":"能书由天资，成就在学力。遍搜古人奇，一悟或有得。篆分绝矜严，取势常以逆。草真趋隽永，神味务自适。庸庸宋益弛，晋魏诚造极。扫去殊未能，岂免为人役。幼年慕从祖，淳古仍宕激。中年观忠端，独往深莫测。米颠恨其手，坐受谈口厄。纵手且勿谈，破柱来霹雳。"}