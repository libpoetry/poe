{"id":"845114","title":"红豆和谢女士韵三首","dynasty":"清末民国初","author":"黄摩西","text":"血诚迸出夙根存，敢作倡条冶叶论。狂喝雉绯孤注壮，冷挑绳鼻一檠昏。红珠帐薄难成梦，绛雪丹灵易返魂。错认春风吹细蕊，一门桃李悄无言。秾华无数委寒潮，独守青箱色未消。彤琯半生垂老别，红牙三迭念奴娇。珠盘细算情千种，金弹重开路一条。淡是泪痕浓是血，燕脂虽买不能描。小影团圆透枣帘，逡巡席上裹巾拈。榆钱暗换星千树，桂粟平分月一奁。火凤乱弹寒紫甲，玉虫细蚀牡丹尖。梢头丹蔻休相妒，活色生香未许兼。"}