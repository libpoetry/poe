{"id":"695980","title":"送王元美二首","dynasty":"明","author":"欧大任","text":"鸡鸣戒轩车，朝日照衣襘。我友奉简书，肃穆远行迈。溅溅黄河流，燕赵下飞旆。淮徐不可期，疾驱过吴会。越人望前绥，海邦尽萦带。嵚崟天目山，顾念心所爱。青荧双龙剑，并跃万里外。勉矣茂芳猷，及此熙明代。矫翼值嘉运，遇子淮河干。斗酒无常期，倾盖良已欢。驺虞不践草，凤凰顾其鹓。一语可千载，萧艾亦为兰。冠盖岂无友，绸缪唯肺肝。松柏岁未阴，蟪蛄知天寒。中宵念美人，明月西南端。子其策高足，思我河上言。"}