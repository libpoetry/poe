{"id":"403603","title":"水调歌头 思归","dynasty":"近现代末当代初","author":"徐震堮","text":"归去复归去，梦寐水云边。赁得山园半亩，种竹养风烟。检校一庭花药，问讯六桥鸥鹭，饮啄得天全。长日更无事，欹枕北窗眠。一箪食，一瓢饮，自欣然。万事空中过鸟，小大不论年。一卷床头老易，几度尊前醉醒，我与我周旋。为谢载醪者，老病已忘言。"}