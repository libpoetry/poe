{"id":"1253147","title":"简刘子卿谢其得谬藁送至","dynasty":"元末明初","author":"陈谟","text":"神螺之山江水东，娟娟玉树梅林中。自惭晚识青云器，多谢时临白雪翁。旧藁飘零随落叶，馀生放浪逐宾鸿。江皋步屧频来往，更待藜光丙夜同。一片停云咫尺中，似应秋水隔芙蓉。槎横银汉三千尺，桂锁蟾宫第几重。原色又添新雨润，藻情还似远山浓。多时谬藁劳收寄，免作人间酱瓿封。"}