{"id":"739973","title":"九月十九日出都别友","dynasty":"清","author":"邵齐焘","text":"鶢鶋愁钟鼓，麋鹿思长林。柰何抱拙讷，久此玷华簪。罢秩归温凊，曲成恩已深。征桡候秋澨，枫岸日萧森。十年旧伦好，樽酒叙离襟。骖騑俨就路，觞至不暇斟。投分知有别，不谓已在今。登车一洒涕，所感非升沈。假足欢遗草，分山怆完禽。久敦四海敬，能无歧路心。向者并游乐，于兹渺难寻。寡过谅所期，山阿伫嘉音。"}