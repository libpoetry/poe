{"id":"694978","title":"表忠卷为宁德李太华死倭难次韵三首","dynasty":"明","author":"庞嵩","text":"百里郎官正属贤，闽山漳浦遘烽烟。撄城厉剑思酬主，裹革旋缰誓死边。林木夜寒归宿燕，野郊春尽忍闻鹃。浮名敢拟垂身后，独秉丹心一寸全。义重生轻一羽尘，颠危犹切拯时屯。未论胜败兵家算，空付纲常社稷身。烽火门虚应有日，将垣星陨此何辰。乾坤浩气刚风在，汗简还今照古人。间关原不避艰难，瘴海霜风阵阵寒。壁垒奇才惊忆葛，敌人凶胆怖倾韩。粮空矢尽犹拳手，缨绝锋横未解冠。千载宁阳遗血食，俎盘蕉荔荐黄丹。"}