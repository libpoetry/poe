{"id":"1228891","title":"送马少卿伯庸南祀嵩恒淮渎","dynasty":"元","author":"薛汉","text":"总章盛金德，斋明赫当宁。皇皇遣天使，肃肃承圣语。三熏礼岳渎，万里涉梁楚。祝釐归尧舜，降神出申甫。南斗迎文星，西风起仪羽。乐张洞庭月，旆湿湘岸雨。壮吟鄙骚怨，高谈洗儒腐。过家猿鹤喜，揽辔鸿雁聚。青闱闵贤劳，黄屋深记注。归骑慎勿徐，席虚玉堂署。"}