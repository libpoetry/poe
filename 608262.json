{"id":"608262","title":"初归故园 其三","dynasty":"明","author":"区大相","text":"游客久念还，道长苦难越。解缆当麦秋，到家已菊月。玉露凝寒条，金风飘素节。兴言行役久，坐叹时芳歇。四兄感今归，子侄追昔别。置酒高堂上，丝竹清音发。仕宦未极意，符瑞辉闾阀。开轩望场稼，次第桑麻说。击鲜绿沼中，时菊承露掇。自我去八载，积念隔凉热。欣兹返衡茅，节物复可悦。暂息朝市喧，终养丘园拙。"}