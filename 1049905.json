{"id":"1049905","title":"蒲涧奉呈蒋帅待制","dynasty":"宋","author":"郭祥正","text":"菖蒲涧底生九节，流水遂作菖蒲香。安期服之已仙去，漫脱双舄留秦皇。秦皇杀伐自无度，年龄社稷何由长。蓬莱毕竟不可见，十祠千载聊相望。散发追之又无迹，后来诡谲传崔郎。至今正月二十五，城北夹道珠帘张。元戎要宾锤大鼓，老蛮献馔烧肥羊。倾城尽作蒲涧饮，美俗眷恋神仙乡。穿云丝竹度别浦，绕山金翠明残阳。我乘款段到已晚，越台仅得参壶觞。公携大句使我读，冰澌戛齿清琅琅。张侯继作亦精敏，兰茝相倚传芬芳。却寻陈事考僭迹，死佗称帝鋹称王。基山控海恃远崄，大明一出旋消亡。岂如戴主效臣节，白骨虽朽忠名彰。只今神孙太母圣，天下击壤歌时康。佳期不邀墓中鬼，乐民之乐真循良。勒词苍崖告万古，蒲涧之会无淫荒。"}