{"id":"296390","title":"百字令·须社百集，题填词图","dynasty":"现代","author":"章钰","text":"少风波处，尽云酬雪唱，清尊遥替。一片黄芦连涨海，偏仿会琴高寄。稻蟹思乡，荆驼行国，疑血还疑泪。浮图安顶，九成谁道容易。笑我沓舌方心，登场舞蔗，依旧将军技。偷活草閒愁万古，那问居前糠秕。鲍老郎当，杨妃评泊，聊与诸君戏。此生才分，百篇甘让仙李。"}