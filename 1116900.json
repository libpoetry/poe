{"id":"1116900","title":"再和三篇","dynasty":"宋","author":"苏颂","text":"莫叹潜鳞久在池，已喧才誉满朝知。雄辞自可吞云梦，博识应能对仲师。荣辱早谙真采选，竞谦不校古儒棋。使还即见金门召，况有中和乐职诗。闻君八法擅临池，擪押工夫世少知。学者伏膺虞秘监，时贤求范永禅师。流传异日须悬帐，交质何人敢对棋。敛手姜芽柳家样，解嘲几困老刘诗。兵厨酿酒宅连池，为郡优悠每自知。铃下文移归幕府，案前颐指走签师。农桑课罢聊行乐，朱墨閒来好序棋。饱食将何报丰禄，歌时惟咏阜财诗。"}