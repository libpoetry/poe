{"id":"356765","title":"忆旧游·记斜帆送暝","dynasty":"清代","author":"冯煦","text":"记斜帆送暝，破帽欺寒，曾几经过。认取羁鸿迹，又空波卷絮，冷雨吹萝。酒边渐觉春尽，谁按百年歌。但漠漠车尘，潇潇铃语，欢少愁多。消磨。旧游历，算列骑防秋，夜幕横戈。各有闻鸡感，正星垂平野，冰断寒河。庾郎赋笔无恙，枯树此婆娑。奈倦旅淮南，吴霜半入青镜皤。"}