{"id":"588223","title":"雨后登越王台眺望","dynasty":"明","author":"王渐逵","text":"魄月耿耿三星残，鳞云片片飞檐端。东方既白曙色起，越台晓气生烟寒。回峰曲巘纷冲郁，万户千门如翠沃。祥飙下拂琅玕宫，赤霞傍射芙蓉谷。层林深处乱鸣泉，东山尚带青苍烟。喜晴禽鸟竞鶱鶱，爱日花枝争丽妍。闲来正值好天气，短葛青筇探幽秘。良朋尽是羊裘踪，奚童亦领烟霞意。危盘滑磴缅跻攀，上方缥缈烟萝间。几阵松涛送天籁，一声幽磬空人寰。吾闻仙都注符箓，富贵山林不相足。缃葩翠萼易飘零，结驷余皇带倾覆。君不见刘王昔日繁歌钟，欲将孱质希乔松。只今寂寞呼銮道，惟有落叶号秋风。"}