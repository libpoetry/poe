{"id":"653369","title":"赋得怀姑苏送人归长洲","dynasty":"明","author":"张宁","text":"怀姑苏，隔千里，风景繁华似流水。去年雨水溢田畴，野草不生禾尽死。黄童白发拥道周，朱颜绿鬓无人收。阊闾门外夜深处，饥魂饿魄声啾啾。城中大家称万石，坐食人多徵借急。新廪生尘旧廪空，纵有黄金何处籴。市廛罗绮贱如泥，吴蚕薄熟难为丝。公家租赋虽停止，官府征徭仍旧时。长安贵人游侠客，骑马行行过阡陌。回头笑指虎丘山，却道繁华犹似昔。九重天子念穷庐，太守新乘使者车。巡治敕分都御史，平衡全任老尚书。君归为我询同里，故宅多应换新主。隐山桥下水茫茫，去任舍冤死生苦。"}