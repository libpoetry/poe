{"id":"467255","title":"依韵奉和雨溪先生《自挽诗七章》","dynasty":"当代","author":"陈振家","text":"年逾八十世间稀，染翰赋歌犹骋驰。庾信暮年文俊健，杜陵到老句魁奇。阎罗真借十年寿，仁裕休夸万首诗。薤露准凭声乐赏，骑鲸捉月未应辞。人本娲皇一撮泥，大千世界寄些时。庄言处世同魂梦，佛谓此身为臭皮。且读陶潜归去赋，但吟李白出尘诗。死生原是等闲事，乘化何时一任之。岁月无情鬓发凋，盛衰之理孰能饶？存生当耻徒虚度，寄世唯求树德昭。一笔已堪尘界敌，万篇足向后昆骄。寿居耄耋天酬厚，百岁期颐路尚遥。夕照光辉宁有多，诗肠鼓荡但高歌。帝乡谁谓居方士，乐土何曾住佛陀？一切皆空当寂灭，万般无奈叹蹉跎。渊明只恨饮难足，且把香醪飨一河。显贵无朋诗有俦，岭东文籍载名流。一身早富诗书画，八卷今藏宫馆楼。老树逢时春怒放，古泉未竭涌难休。作词自挽尤高雅，月洒山河一笛幽。天其降任自艰辛，博学鸿儒多陷贫。曾子捉襟常见肘，范丹破甑屡生尘。柏松寒苦成梁柱，桃李芬芳有后人。即便此时骑鹤去，也当含笑赴洪钧。荆山之玉貌磷磷，厉武无缘且自珍。蒲柳虽将行作谢，梅花未憾辗成尘。浮名只配平庸辈，青史不欺骚雅人。何日阎王来柬帖，殿边应是翰林臣。"}