{"id":"538121","title":"正月六日雨阻江上因记昨岁同于鳞诸君访茂秦于华严庵分韵赋诗一时之盛怅焉有怀爰赋十韵","dynasty":"明","author":"王世贞","text":"昨岁还兹日，相携出建章。去乘支遁马，来借远公房。所遇皆同志，焉知在异乡。天花沾草木，佛日转冰霜。诗辨三乘体，经翻四大藏。降心皈鹿女，说法礼狮王。有会因能就，言离业转长。弥天今落落，大地各茫茫。雨雪逢南土，风烟阻上方。未须论幻迹，吾道本何常。"}