{"id":"845123","title":"踏莎行","dynasty":"清末民国初","author":"程颂万","text":"柳外斜阳，花间断梦。心情病酒芳寒重。雕阑六曲有人凭，苍苔暗补闲阶空。痴绝蜂忙，娇回莺哢。怜伊倩影凌波送。巧持纨扇索题诗，回头半露钗梁凤。白纻衫轻，紫罗裙小。断堤疏柳寻来到。知他门掩阿谁边，红楼那角珠帘悄。叩槛鸥眠，窥菱鸳笑。盈盈女伴归来早。断云残雨做相思，阑干十二空斜照。"}