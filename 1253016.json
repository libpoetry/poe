{"id":"1253016","title":"自都回至通州寄普达世理原理二首","dynasty":"元末明初","author":"刘基","text":"旦辞文明门，回首望宫阙。长云拥蓬莱，烟雾中滃郁。相去不崇朝，杳若隔溟渤。扁舟指吴云，离梦萦燕月。虽怀归乡欢，复怆知己别。裁诗寄悠悠，感念深至骨。西风吹青冥，征鸿暮萧萧。一辞都门去，便觉京国遥。轻霜入秋鬓，落英罄寒条。念我且哖友，高谊薄九霄。恨我处遐远，不得陪晨朝。绵绵久要心，万里匪为辽。鳣鲂赴清渊，孔翠依兰苕。飞潜各有适，分得无外徼。伫立望阊阖，倾耳聆箫韶。"}