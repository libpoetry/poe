{"id":"1070311","title":"道山堂后小桃著花颇有幽态","dynasty":"宋","author":"程俱","text":"春阳入花骨，疏叶皆昌丰。蓬山足松桧，不作倚市容。小桃三四花，擢秀冰雪中。頩颜澹无言，绰有林下风。无人对清赏，似笑华发翁。老来懒寻芳，挂杖无青铜。不知春色深，但怪风日融。颇闻西郊路，欲作朝霞烘。何须逐流水，有马如游龙。骑驴哦新句，醒醉同一空。当年玄都观，葵麦栖残红。却顾此幽绝，萧然对繁秾。"}