{"id":"462808","title":"过纪南城郢都故址，遥望熊家冢楚王陵封土堆，环临地下车马阵发掘坑","dynasty":"当代","author":"幻庐","text":"寰间泉下孰真假，事死如生竟抛舍。朱辀金軎吹寒灰，礼弛六驾龙为马。兆吉王霸楚江萍，鲁叟犹称幸获也。窥器问鼎西徙东，郁郁宗周求诸野。湘云荆树列王行，辚辚旌旆千驷者。歃盟攻伐诸侯师，一鼓披靡钩戟下。蹄灭颅枯烽燧息，朽烂竹书功大写。君不见，蓬窠刺棘纪南原，犁断绳文半陶瓦。成王败寇编春秋，君飨鼎斝氓充鲊。盗尽崇陵椁室空，声聒归乌颓日哑。"}