{"id":"682815","title":"林见山自寿次韵","dynasty":"明","author":"区越","text":"见山标格本清真，酒兴诗怀两出尘。事外延缘方外士，闲中联属社中人。未须东海量深浅，且共南山迭主宾。青鸟忽传王母降，独将桃实荐公辰。得处衡茅任养真，悟来方脱网罗尘。洛中谈寿多鲐背，莲社参诗有醉人。樱粟助吟花老眼，琵琶荐饮果嘉宾。五千言里雌雄定，浮世无劳问甲辰。"}