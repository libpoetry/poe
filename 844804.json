{"id":"844804","title":"喜得果园寄怀之作集杜报之十二首","dynasty":"清末民国初","author":"曹家达","text":"大雅何寥阔，先生艺绝伦。江湖后摇落，鹰隼出风尘。不愿论簪笏，生涯脱要津。宽心应是酒，白发好禁春。良会不复久，三年独此心。艰难归故里，感动一沉吟。人见幽居僻，真为烂漫深。几时杯重把，秀气豁烦襟。故人得佳句，颇觉寄来迟。意惬关飞动，忧端且岁时。烟尘独长望，花柳更无私。今日明人眼，残尊席更移。万象皆春气，梅花年后多。深知好颜色，且得慰蹉跎。胜地初相引，古人谁得过。不知沧海上，君子意如何。牢落乾坤大，吾生亦有涯。说诗能累夜，得醉即为家。日晚烟花乱，无村眺望赊。今朝好晴景，百草竞春华。壮惜身名晚，因人作远游。风尘三尺剑，天地一沙鸥。星落黄姑渚，貂馀季子裘。散才婴薄俗，心折此淹留。东郡趋庭日，超然欢笑同。竹深留客处，花发去年丛。去远留诗别，更长爱烛红。本无轩冕志，不儗哭途穷。近公如白雪，益破旅愁凝。客礼容疏放，忘形向友朋。昔承推奖分，况浥酒如冰。老去才难尽，词场愧服膺。眼边无俗物，散帙壁鱼乾。途远欲何向，穷愁岂有宽。平生感意气，吾道属艰难。同调嗟谁惜，塌然摧肺肝。去郭轩楹敞，新诗更忆听。侧身千里道，逐客一浮萍。蓄志思江汉，斯人尚典型。别离伤老大，愁绪月冥冥。杖策时能出，清晨向小园。桑麻沾雨露，岁月在衡门。长日容杯酒，非君谁与论。天涯故人少，北望苦销魂。用拙存吾道，空闻二妙归。论交翻恨晚，兹日倍多违。黤黤长江去，轻轻花絮飞。杖藜从白首，道远素书稀。"}