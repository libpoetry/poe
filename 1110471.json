{"id":"1110471","title":"利见置酒燕超轩袭明赋诗次韵二首","dynasty":"宋","author":"孙觌","text":"杯行到手莫留残，忍听金钟吼夜阑。红雨乱飘花帽动，碧云吹断玉笙寒。破除孤闷千痾散，邂逅良图一笑欢。老去便须勤秉烛，对花浑似雾中看。芋火鹑衣对懒残，铜瓶泣雨又更阑。枕流洗耳真堪笑，映雪看书且耐寒。共惜分襟能几日，直须把酒罄交欢。风流喜见佳公子，未信穷途白眼看。"}