{"id":"1244442","title":"挽李心原徵士","dynasty":"元末明初","author":"郭钰","text":"时清多士奋，道屈哲人嗟。伊昔敷文治，如君实国华。衣冠倾望族，文字撷天葩。蓟阙驱车远，吴山倚剑斜。诸生亲教授，前辈倍笼笯。鹗表誊乌府，薪歌载鹿车。苦心抱冰蘖，高兴托烟霞。老景期如蔗，中原乱似麻。汉官思再睹，周翣去难遮。夜怨云巢鹤，寒啼宰树鸦。诸公纷诔笔，贱子忝通家。洒泪桐江上，悲风咽暮笳。"}