{"id":"577012","title":"送余德禔归羊城","dynasty":"明","author":"陈琏","text":"闻君前日来，几时别乡县。大江咫尺间，无由一相见。忆昔会皇都，春风二月初。看花驰骏马，换酒解金鱼。嬉游凤凰台，纵览鳷鹊观。兴来动豪吟，落笔词华焕。欢遇惜未久，暌违似参商。君先归广海，我独向滁阳。君今又南还，谓言忆慈母。朝看庐阜云，暮宿西江雨。行经十八滩，指日度梅关。家山应不远，遥见白云山。山中有仙人，扫花坐磐石。闻君已归来，携琴喜相即。授君长生诀，遗君九节蒲。调笑碧霞里，此乐谁能如。嗟予久别家，瞻云泪盈袖。何日承恩回，堂前祝亲寿。"}