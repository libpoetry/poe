{"id":"700993","title":"癸亥秋寄家兄弟","dynasty":"明","author":"梁维栋","text":"五斗栖迟洛水边，思家步月转凄然。人居百粤东西隔，书滞三秦鱼雁偏。客底青灯伤独夜，镜中华发感流年。吟诗游宦俱成拙，愧煞虚名说惠连。晚风吹月上帘钩，坐对清光愧薄游。南北势悬悲雁字，浮沈情倦忆菟裘。露漙玉树新含色，天转银河欲倒流。强起题诗寄健足，梦魂飞逐古恩州。"}