{"id":"921245","title":"次韵和王巩六首 其一","dynasty":"宋","author":"苏轼","text":"君谈阳朔山，不作一钱直。岩藏两头蛇，瘴落千仞翼。雅宜驩兜放，颇讶虞舜陟。暂来已可畏，览镜忧面黑。况子三年囚，苦雾变饮食。吉人终不死，仰荷天地德。我来黄冈下，攲枕江流碧。江南武昌山，向我如咫尺。春蔬黄土软，冻笋苍崖坼。兹行我累君，乃反得安宅。遥知丹穴近，为斸勾漏石。他年分刀圭，名字挂仙籍。"}