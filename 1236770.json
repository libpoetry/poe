{"id":"1236770","title":"用前韵送王君玉西征二首","dynasty":"元","author":"耶律楚材","text":"湛然送客河中西，乘兴何妨过虎溪。清茶佳果饯行路，远胜浊酒烹驼蹄。结交须结真君子，君子之交淡如水。一从西域识君侯，倾盖交欢忘彼此。当年君卧东山重，守雌默默元知雄。五车书史岂劳力，六韬三略无不通。诗咏珠玑无价直，青囊更有琴三尺。奉命西来典重兵，不得茅斋乐真寂。鱼丽大阵兵成行，行师布置非寻常。先生应诏入西域，一军骇异皆惊惶。武皇习战昆明上，欲讨昆明致犀象。吾皇兵过海西边，气压炎刘千万丈。先生一展才略穷，百蛮冠带文轨同。威德洋洋震天下，大功不宰方为功。隐居自有东山月，风拂松花落香雪。退身参到未生前，方信秤锤原是铁。先生应诏将征西，湛然送客涉深溪。徘徊一舍未忍去，兵车暂驻天驹蹄。犹忆今春送君子，桃李无言映流水。寒暑推迁奈老何，秋风革律重来此。关山险僻重复重，西门雪耻须豪雄。定远奇功正今日，车书混一华夷通。先生纯德如矢直，讵为直寻而枉尺。功成莫恋声利场，便好回头乐玄寂。故山旧忆松千行，奇峰怪石元异常。前日盟言犹在耳，猿鹤思怨空悲惶。我掷直钩鱼不上，须信游鳞畏龙象。冥鸿一举腾秋空，谁羡文章光万丈。道兮人作非天穷，区区何必较异同。语默行藏在乎我，退身奚论无成功。安东幸有闾山月，万顷松风万山雪。收拾琴书归去来，修心须要金成铁。"}