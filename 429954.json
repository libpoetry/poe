{"id":"429954","title":"题黄黎雍千山觅句图","dynasty":"近现代","author":"黄浚","text":"松鶱蔽灵扃，月下堕幽嶂。泉声若悲筑，万象纳一壮。千山吾未至，意作如是状。吾宗辽海杰，好咏天所贶。谓言泓峥窟，佳句如储酿。杖藜憺忘归，归必富诗帐。信兹仁者乐，搜拾有不让。嗟吾久欲东，隐几每嗒丧。终当披君图，把臂始相访。传语千安僧，幸留松饼饷。"}