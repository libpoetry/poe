{"id":"681673","title":"送丘黄门甥林士元归闽","dynasty":"明","author":"陈维裕","text":"南闽九月天尚热，北京九月寒将迫。北居南人却忆家，一日梁桥几人别。君家旧住闽山陬，柴门流水清且幽。薰风琴韵林间石，清昼书声松下楼。黄门舅氏真儒者，每日相亲情更雅。春山载酒共追随，曲几新诗兴来写。一从去作青琐郎，螭头载笔侍君王。几年会面不可得，万里相思道路长。相思万里情无已，跋涉担簦游帝里。都城城北忽相逢，倾盖论情一何喜。朝回日日相欢娱，花下酌酒斟满壶。长安晓月随吟步，公邸春风拂坐裾。寸心乍伸欢未久，又向都门惜分手。满天秋气尽白云，几处微霜脆疏柳。男儿读书须成名，看汝骨骼何峥嵘。相期折桂朝金阙，还言似舅即贤甥。"}