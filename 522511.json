{"id":"522511","title":"过陆宣公墓","dynasty":"明","author":"王绅","text":"峨峨忠州山，隐隐哲人墓。寒烟锁铭碑，落日照封树。缅惟贞元间，唐室失其驭。偪仄梁洋行，间关奉天驻。烝黎纷播迁，小大怀忧惧。不有拨乱才，苍生孰依据。维公王佐资，极力殚衷愫。回天挽日月，朵颐挥众侮。相业虽未终，功名亦朝露。左迁固未辜，兹焉岂其所。至今读遗事，令人泪如雨。我行全蜀间，舟经冢下路。风顺帆腹饱，日入川光暮。扳跻不可得，踯躅频延伫。舣棹山月生，开篷展中慕。"}