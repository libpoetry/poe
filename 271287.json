{"id":"271287","title":"玉蝴蝶·残秋独游后湖","dynasty":"现代","author":"吴梅","text":"雨过半湖新霁，残霞掩映，坏堞高低。棹转蘋风，凉气乍透綀衣。暮烟凝采菱歌涩，秋意老打桨人稀。最凄迷，乱鸦衰柳，如入青溪。当时，水乡移棹，几曾辜负，银汉星期。一卧吴山，锦城丝管已全非。指十里丛芦渐白，怕再来霜叶添绯。叩舷归，淡月笼云，独上平堤。"}