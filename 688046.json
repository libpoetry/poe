{"id":"688046","title":"钟山","dynasty":"明","author":"朱元璋","text":"游山自盘旋，俯谷仰奇巅。松声细入耳，云生水石边。敲竹猿长啸，临崖视鹿眠。白鹤来天翅，玄裳羽翼鲜。采芝携桂子，任意恣蹁跹。野人溪外语，黄莺啭更便。山静鸟归疾，林深紫暮烟。樵还渔罢钓，畅饮乐吾年。暑往钟山阿，岩幽清兴多。薰风自南发，森松鸣弦歌。玄猿啸白日，丹凤巢桐柯。灵芝秀深谷，祥云盛嵯峨。树隙观天碧，天青似绿荷。迥间樵采木，曲涧沿珠螺。鸟乐山深邃，予欢颜亦和。野人逢问处，乐道正婆娑。"}