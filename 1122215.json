{"id":"1122215","title":"赠蒋文学三首","dynasty":"宋","author":"俞德邻","text":"车声马迹任营营，芦溆襄羊境最清。万卷图书双鬓老，五湖烟浪一舟轻。忘机已信驯鸥狎，洗耳那愁斗蚁惊。更喜瓯窭秧水足，倚风扶杖看春耕。庞眉鹤发一诗翁，肯伴渔夫理钓筒。芦溆柳塘新涨外，竹篱茅舍晚烟中。乡书再捧衣犹白，村酒频沽颊借红。万事无言归一笑，仲车元不是真聋。忆昔携书衮绣堂，扁舟曾此濯沧浪。苍龙飞去未成雨，老鹤重来知几霜。人物半凋嗟世事，典刑犹在得诗章。何当去卜西枝隐，同汎渔舟夜击榔。"}