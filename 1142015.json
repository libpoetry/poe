{"id":"1142015","title":"题赵子固画岁寒三友图次韵","dynasty":"宋末元初","author":"龚璛","text":"借问僧窗梅几梢，从来只合谷芽焦。孤芳未辨切磋玉，细萼深藏繁衍椒。宣仲韵高春破点，补之豪迈气抽条。散花室里何人到，知见香中使意消。横轴更怜松竹映，卧游殊觉水天摇。何郎东阁无多树，逋叟西湖旧六桥。白石歌残徒自笑，彝斋去后更谁聊。蜂须作蕊容微吐，铁线成圈岂强描。昨夜前村吟悄悄，长年一笛怨潇潇。底须参透闲庵法，开落不知昏复朝。"}