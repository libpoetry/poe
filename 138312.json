{"id":"138312","title":"次韵沈漕使寄和碧云亭之作","dynasty":"宋代","author":"吴芾","text":"衰年压尘劳，久念作净观。奉祠还故山，阅岁更过半。草草结茅庐，虽无轮与奂。水作绿罗衣，山为青玉案。自足了余生，岂谓浮名绊。牵从江上来，去国同王粲。既与猿鹤疏，还惊鸥鹭散。公余坐危亭，四顾云影乱。新诗忽鼎来，累日饱吟玩。洗我胸中尘，宛如睹清盼。信知隐侯家，句法有成算。方今苦乏材，当馈屡兴叹。如公人物英，宁久从远宦。会见御追风，起自长淮畔。"}