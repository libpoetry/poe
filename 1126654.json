{"id":"1126654","title":"校文京庠呈黄立轩朱南湖十首","dynasty":"宋","author":"萧立之","text":"十日工夫不到诗，绳床兀兀夕阳低。黄昏几点敲窗雨，又是西风趱木犀。旧嫌诗被西湖隔，一笑谁教却此同。为有简书闲不得，不知吟鬓又秋风。西山南浦住经时，又住吴山送落晖。燕子不知家近远，年年秋社一番归。独自携文校短长，隔帘人静雨沧浪。龙公倒捲西湖水，一夜满城荷气香。远枕惊回昨夜秋，月痕依约去年愁。移床欲避梧桐去，谁有西风背处楼。笼鼕饭鼓动回廊，乍换生綀浴晚凉。双鹊自闲来又去，不知帘底有人忙。雪绕冰围不可支，轻纨那得敌炎威。雷公恶发夜来雨，试问热官何处归。山水宜秋风雨后，坐窗得瘦奈愁何。传闻近长湖船价，天气乍凉游子多。头脑涔涔醉梦中，起梳短发受西风。青綀要换秋来著，自汲寒泉濯软红。月过阑干客睡迟，官河桐叶学鸦飞。鬓丝不了三千丈，也费秋虫促夜机。"}