{"id":"213838","title":"送乔执中秀才归高邮","dynasty":"宋代","author":"王安石","text":"薄饭午不羹，空炉夜无炭。寥寥日避席，烈烈风欺幔。谓予勿恶此，何为向子叹。长年客尘沙，无妇助亲爨。寒暄慰白首，我弟才将冠。邅回岁又晚，想见淮湖漫。古人一日养，不以三公换。田园在戮力，且欲归锄灌。行矣子诚然，光阴未宜翫。负米力有余，能无读书伴。"}