{"id":"732487","title":"慰公夜听老僧说大龙湫余为述其语","dynasty":"清","author":"李邺嗣","text":"两山劈相对，体凹而头出。怒势角终古，欲磕仅不磕。飞瀑自顶来，悬喷下离壁。惊飙忽吹过，左抟或右结。急裹万串珠，疾圜千捧雪。立下触巉岩，一跌扑再跌。回飙忽吹转，团物上未擘。磕石复一响，片片始飘屑。风伯太奔忙，雷君喊无歇。百灵不暂停，混沌至今日。慰公适语我，夜同老僧榻。听说大龙湫，惊起唤奇绝。恍若置此中，狂叫荡魂魄。足仄不得收，目瞬不计睫。始叹世外奇，天地偶一设。老僧既善状，得过慰公舌。慰公既善谈，得入杲叟笔。山神最遥待，高僧与词伯。请更说匡庐，泉声落三叠。"}