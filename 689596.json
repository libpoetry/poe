{"id":"689596","title":"山中即事四首","dynasty":"明","author":"吴琏","text":"僻地六七亩，好邻三四家。逐时买鸡犬，随雨种桑麻。瓮泼新篘酒，梅开老树花。不愁甘旨缺，随处见生涯。一拨红尘便入山，山中甘旨慰慈颜。坐开黄卷清窗净，卧掩柴扉白昼闲。癖好诗书增白发，衰凭丹药助朱颜。赤松子候同游乐，婚嫁何年了世间。四角黄牛一草庐，一山松竹一江鱼。饮馀盏酒即寻睡，了却些农便看书。挺岁萱花堂以北，争春兰茁雨之馀。故人若问陶元亮，飞鸟还林只自如。一入青山即当仙，野禽幽鹿伴清眠。诗书剩买无论价，风月频赊不用钱。林外軥辀花外蝶，径中松竹雨中莲。少开老眼成真趣，翻恨红尘误少年。"}