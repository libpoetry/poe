{"id":"743095","title":"扑满分韵得复字","dynasty":"清","author":"戈涢","text":"空其中，硕其腹，以瓦为之代箧椟。上开狭孔容一钱，鬻向儿曹作私蓄。入窍虽易出窍难，抱持把玩从翻覆。不劳费扃钥，不须防厮仆。但嗟器易盈，满便遭敲扑。锵然一掷落纷纷，青蚨遍地如撒菽。黄童快意白叟笑，终岁积来不盈掬。金穴底深深，铜山高矗矗。既足遗子孙，兼之瞻亲族。戋戋能几何，曾不给饘粥。小儿作计良足嗤，壮夫谋生虑宜熟。我曾四方事奔走，蝇头也共人逐逐。囊漏宁余润笔资，舌耕讵有逢年福。当时误信太白言，千金散尽还来复。人生由命匪由他，韩子至论今方服。枉羡金满籯，空买愁千斛。宁甘壁立贫，不效穷途哭。万卷从来敌百城，且收残编充败簏。"}