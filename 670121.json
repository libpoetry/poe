{"id":"670121","title":"答许右史 其二","dynasty":"明","author":"李攀龙","text":"王门隐者身坎坷，老曳长裾裾婀娜。自言能料一生事，及至干时计常左。从它惨淡复为谁，即得新诗题向我。雨雪蓬蒿共三径，春色俜伶馀药裹。浊醪但熟贫亦足，微官才罢病辄妥。胸中㙼块故须浇，乘兴往往无不可。白眼生成薄禄相，青山合就渔樵夥。赵壹疾邪众所摈，邹阳暗投才应坐。羡尔悠悠世上情，回头数子殊么么。"}