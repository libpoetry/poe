{"id":"843736","title":"寿施耐公六十初度","dynasty":"清末民国初","author":"许南英","text":"碧天如水月如霜，一点奎星作作芒。名士自天徵骨相，遗民随地见文章。轮回玉局三生劫，消受金钗十二行。寄语朝云勤护惜，须知此是鲁灵光！海东坛坫今何在，儒雅风流尚有师。一自乱离情愈挚，况经飘泊迹相随。是翁矍铄身何健，如我浮沈死尚迟！一肚皮容桑落酒，大家俱不合时宜。旧时薇省老中书，遁迹江干赋索居。仆亦愿随萧颖士，人无不识马相如。久经作客多奇气，偶有传文是燹馀。且住芗江过岁晚，一溪春水钓鲈鱼。漫云磨蝎是身宫，春在先生杖履中。落落元宗为傲吏，珊珊瘦骨是诗雄。论才久已无馀子，遗世谁能讽乃公？曾是玉皇香案吏，前身还与问坡翁！"}