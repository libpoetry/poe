{"id":"808904","title":"望乡吟 其一","dynasty":"清","author":"郑珍","text":"一滩高五尺，十滩高五丈。行尽铜溪四百滩，铜厓应当白云上。厓上还有千万山，一重高出一重颠。待到铜厓望乡国，始似从此看云閒。山高如梯水如箭，到家早晚樱桃绽。心随飞鸟去悠悠，白发红绷眼中见。万里真成一梦游，茗山重认雨中舟。桐花落尽春风老，杜宇催人坐白头。"}