{"id":"525931","title":"寄题俞鲁用分绿轩","dynasty":"明","author":"顾璘","text":"江南五月百草长，芭蕉绕檐十尺强。疏棂曲槛静相映，坐觉幽绿生虚堂。波文隐约微风动，红尘不到苍云重。榴花照眼徒为繁，葵枝孑孑将何用。太湖灵石高突兀，此外唯须数竿竹。名园广宅非君心，一咏一觞殊脱俗。我欲入轩分半主，独恨终年走尘土。郡斋秉烛为君吟，萧萧一夜闻秋雨。"}