{"id":"693642","title":"舟中寄怀张明成学士邓以德太史涂汝高侍御三先生二首","dynasty":"明","author":"邹元标","text":"维舟章江上，江门多故知。念我成远别，朝夕数追随。杂佩各持赠，伐木有馀悲。惭余虽驽马，敢复背良规。长风催彩鹢，恨恨不能移。招手成南北，永夜徒相思。学士富经纶，四海拟伊周。太史性寂莫，雅志耽玄修。侍御温如玉，澄清志已酬。我本淡荡者，干时诚足羞。我性非干时，我志在千秋。所志如未偶，长揖谢王侯。为语冥寥士，异派终同流。"}