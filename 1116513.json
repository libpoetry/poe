{"id":"1116513","title":"次韵柳子玉过陈绝粮二首","dynasty":"宋","author":"苏轼","text":"风雨萧萧夜晦迷，不须鸣叫强知时。多才久被天公怪，阙食惟应爨妇知。杜叟挽衣那及胫，颜公食粥敢言炊。诗人情味真尝遍，试问于今底处亏。如我自观犹可厌，非君谁复肯相寻。图书跌宕悲年老，灯火青荧语夜深。早岁便怀齐物志，微官敢有济时心。南行千里成何事，一听秋涛万鼓音。"}