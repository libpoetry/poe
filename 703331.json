{"id":"703331","title":"喜郭骙臣秀才见访索赠","dynasty":"明","author":"释今无","text":"朔风吹海寺门凉，喜有宗雷到上方。游里定编高士传，衣间全带薜萝香。行从花县分襟短，吟向冰崖出峡长。我久忘形君有道，便从今日契空王。匡庐北去可停舟，特探鸾溪一溯流。月色冷空寒谷影，鸿文高为道情留。风尘黯澹真堪惜，书剑鲜明是壮游。但使渊明能入社，东林从此记中州。"}