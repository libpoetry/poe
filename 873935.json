{"id":"873935","title":"贺新郎 其一 寿王侍郎简卿","dynasty":"宋","author":"刘仙伦","text":"小队停钲鼓。向沙边、柳下维舟，庆公初度。平尽群蛮方易镇，此事多应有数。奈自古、功成人妒。君看乐羊中山役，任谤书、盈箧终无据。千载下，竟谁与。诗中带得西山雨。指天台、雁荡归欤，寿乡深处。缓急朝廷须公出，更作中流砥柱。笑痴騃、纷纷儿女。多少人间不平事，有皇天、老眼能区处。挥玉斝，听金缕。"}