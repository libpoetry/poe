{"id":"909929","title":"以古画观音易眉子石砚歌","dynasty":"宋","author":"李廌","text":"畴昔翰林苏谪仙，溪藤写赠眉石篇。欲寻此砚副此什，婺源烟水空茫然。君家宝砚多奇石，一一玄圭与苍璧。此砚初来众砚疑，厕居末品真可惜。宝林大士千亿身，吾家古画妙入神。欲持吾画易君砚，庶几速證西来因。我持君砚复何为，嵩山之阳颍水湄。茹藜咀藿坐蓬荜，漱流枕石书新诗。万事推迁皆传舍，世间孰是常存者，画砚伊余聊税驾。"}