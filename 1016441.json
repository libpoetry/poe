{"id":"1016441","title":"送松上人西归兼呈去佞隐君子及其家贤子侄致驰仰之意去佞方舟之子松其侄","dynasty":"宋","author":"释宝昙","text":"白云二十七，倒跨杨岐驴。相当子岁年，力挽千乘车。佛法全盛日，南方即吾庐。后来凿空辈，一一人为徒。诚负子远游，芒鞋费无馀。百饥仅一饱，抱病几亡躯。是病何所起，为药当何须。不如速归休，问津于故吾。方舟有家学，放光照西都。寄声为多谢，勿谓今无书。峨嵋旧时月，夜夜来东吴。"}