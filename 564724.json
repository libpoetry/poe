{"id":"564724","title":"送张君归延安","dynasty":"明","author":"孙承恩","text":"子瞻昔南谪，万里一孤臣。符生抱忠义，朝夕来相亲。男儿七尺躯，欲为知己许。从来燕赵足豪杰，未必今人不如古。张君亦义士，意气谁得如。使君直道寡交合，独许子也相嬉娱。空谷闻足音，重得使君惜。岂无箴规助新政，亦有慇勤慰岑寂。一朝使君归，千里仍追从。驱车发蒲坂，鼓楫游吴东。昔随使君来，今随使君返。防身一短剑，迢迢白云远。吴山亭亭水增波，萧萧落木西风多。重君高谊惜君别，为君慷慨发浩歌。"}