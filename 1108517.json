{"id":"1108517","title":"三和二首","dynasty":"宋","author":"刘克庄","text":"岂有丝毫补圣朝，去来扰扰费麾招。不能履屐供群谢，未暇纶巾拥二乔。著老莱衣侔服冕，食于陵粟胜操瓢。臣之少也犹疏懒，何况头今插素标。长剑拄颐刀纳靴，得如曝背趁阳和。买邻底用百万价，好事争为十二窝。异日史臣应有考，同时朝士欲无多。与君死守西山学，莫遣人讥末路蹉。"}