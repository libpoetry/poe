{"id":"1144354","title":"八月初游君山谊斋有诗同赋二首","dynasty":"宋末元初","author":"陆文圭","text":"晓渚风移画舫轻，秋原日射绣衣明。自携玉麈看山色，尽屏繁弦听水声。季子高风乔木古，春申往事暮潮平。塔铃自语无人会，饮散江空霁月生。此山犹姓楚春申，珠履风流几斛尘。樽俎一时俱上客，兴亡千载属何人。萧萧病叶悲霜木，采采幽花识涧蘋。白鹭不知今古事，临江一笑岸纶巾。"}