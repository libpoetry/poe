{"id":"1112243","title":"上许州吕相公嗣崧许康诗二首并序 嗣崧诗","dynasty":"宋","author":"宋祁","text":"彼岳惟崧，天作其神。嗣生我公，我公斤斤。嘉猷矢陈，柄国之均。帝亲命之，纂成前人。不显其道，惟申是保。公迈厥德，祗祗翼翼。柔嘉而直，模我彝伦。揉我方国，施于夷貊。百度是毗，庶绩允熙。罔敢不恪，惟公是若。帝诏执事，彻申土疆，衍沃腴良。赋舆溱溱，莫乐于申。昔在四岳，佑尧象禹，为国心膂。受民作邦，于今以光。帝告于公，绍胥尔宇。宪是文武，如申如甫，为周之辅。诞锡尔祉，惟申甫是似。乘车错衡，淑施英英，式遄其荣。公拜稽首，敢扬王休。祈天之久，为天子万寿。彼岳磐磐，松柏丸丸，公福禄实蕃。有崇而冈，有大而陵，公寿考是承。许丽而康，岳孙奠之。曰公之屏，实维似之。公徒增增，朱綅绿縢。不戁不惊，钩膺镂锡。称娖颜行，哕焉绥章。总我列侯，式时南疆。公之相攸，孔乐于许。其原膴膴，其川吁吁。有芃禾麻，有京稷黍。薮焉麋麇，渚焉鲂鱮。有李有桃，有柘有檀。树我之园，令居则安。公视于庭，师兵翼翼，孔武有力。公适于府，陪卿髦士，罔不就绪。公宴于堂，嘉宾我从。琴瑟鼓钟，或揳或摐。静好铿锵，万舞有容。左拂其殽，炰鳖燔羔，给鲜于庖。右烹其蔌，笋菭蒲菹，柔嘉惟馥。旨酒且多，其饮温克。摄尔攸仪，侑公宴嬉。俾胖而乐，俾艾而耆。明明天子，股肱一体。于蕃于宣，邦人咸喜。主芣之山，浚■之渠。弗童而材，弗竭而渔。皇惠斯人，俾公焉依。公报其成，帝曰还归。"}