{"id":"1089394","title":"次转庵寄用坡公赋梅韵","dynasty":"宋","author":"许及之","text":"一夜酸风惊拉槁，雪压茅檐攲欲倒。孰知寒谷自能春，斗坼琼枝故相恼。两年旧隐住容成，耐冷冲寒起常早。透窗疏影眠未佳，拥被孤吟诗易好。别来问讯迥相忘，养就苔文从不埽。诗人云远岁云暮，自插一枝怜鬓老。孤山在望不可到，惆怅馀香委芳草。谁邀配食水仙人，长笛横吹倚苍昊。"}