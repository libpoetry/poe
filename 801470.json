{"id":"801470","title":"送族弟瀛洲之官安县七十韵","dynasty":"清","author":"郑鉽","text":"朝廷设令长，盖为司牧计。远所岂异伦，小大无二例。要令瘠土民，俱受抚字惠。盘错如朝歌，虞羽乃径诣。王尊经九折，叱驭不留滞。奈何仕宦者，择地须佳丽。未论县紧赤，首欲系租税。其次问关征，再喜有邮递。意在攫羡馀，那肯顾一切。必得邻近邦，方免怨迢递。苟遇瓯脱乡，辄自长拂戾。岂知远方人，同是版籍隶。既已身许国，安可避劳勚。二者在今时，锢习亦陋弊。畴能力矫之，因以风当世。子本媚学徒，经术固根柢。探囊取甲科，志气莽精锐。区区百里秩，不足当睥睨。要登千仞峰，聊从一丘隮。今年始牵丝，僻在秦陇际。濒去忽量移，重得巴江澨。计程杳五千，封疆挟畛畷。旁观见尔尔，动色为㤞憏。子独貌怡然，西望便振袂。曰惟古蜀都，陆海富刀币。汶州在北面，剑阁门户闭。浮山嶂堞嵲，黑水波溶㵝。阴壑集猿猱，广泽潜鲮鳜。虎落带棕桐，人家映䇞筀。芋田收每倍，橦布美莫媲。自从崇祯末，豺貙肆狂噬。遂令周馀民，斩刈犹草薙。今虽渐生聚，弥望尚凋敝。所赖贤长官，煦妪流恺悌。颇闻近年来，为政复猛厉。旷土乍耕获，赋有日增势。譬之笃疾后，大虚损荣卫。参术未暇投，反进野葛剂。子去慎针石，苍生命所系。今人席未暖，往往即思替。入贷乞铨除，章绂郎曹缀。不思尔拜爵，恸哭几家毙。劝子勿欲速，精神壮年岁。况此号边方，铨司有新制。循资易腾趠，谁敢逾次第。笑彼事台宪，趋承竭智慧。璀璨黄金盘，磊落堆火齐。伛偻纳阶前，惟恐目不睇。子宁负生平，冰操应砥砺。当今四门辟，贤否难障蔽。果能饮水清，自尔动天帝。我与子同宗，吴越分支系。昔侍寒村翁，授经托深契。群从惟子贤，与我交早缔。论心十载前，游迹满燕蓟。今春又对床，直至鸣蝉嘒。非但外形骸，居然老兄弟。是以倾肺肝，知能恕狂呓。衣襟凉露湿，征路浮云翳。褒斜悬栈险，桔柏共流逝。前旌烟外飘，后骑林梢继。声声杜宇啼，物色凄沙汭。吊古女郎祠，握笔多清制。此邦称漏天，从来少晴霁。地湿岚气重，加饭宜子细。我方厌风尘，拟泛太湖枻。将从绿毛仙，金庭守杉桂。未敢散萍蓬，何时聚鄂棣。僧庐近青门，临别还小憩。杯行莫辞醉，酒尽当再贳。"}