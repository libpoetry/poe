{"id":"52049","title":"清凉台·清凉寺里清凉台","dynasty":"明代","author":"蔡羽","text":"清凉寺里清凉台，交岩互磴青崔嵬。扬子江边白鹭洲，白云红叶长悠悠。都门莲已落，蝉声满城郭。跻跳丹霞端，乾坤忽开拓。霸陵黄屋翔青云，钟山紫气何纷纷。秦淮水接建章宫，铜沟亦与寒潮通。层楼累阁分朱邸，主第侯家相对起。琼台砌断金沙路，秋千亦在青槐里。翡翠常衔苏合香，鸳鸯只浴胭脂水。繁华转伤心，今古多升沉。六代既冥漠，南唐亦安寻。水晶宫殿野棠开，千门万户生秋阴。四望何茫然，忽建城头羽。帆从采石来，烟分历阳树。遥川动霁景，碧草灭江渡。衔杯不尽江南情，与君仗剑歌升平。"}