{"id":"312356","title":"疏影·村居","dynasty":"清代","author":"陆求可","text":"秧针初绿，绕蓬门远近，高低如簇。日上山头，风到溪边，田父荷锄行速。儿童催却牛羊去，向高陇、笛吹村曲。任野人、无事徘徊南亩，堪娱幽独。城市红尘隔远，茅檐斟浊酒，胜如醽醁。但有榆连柳矗，也何用得，乔松修竹。逢迎野老威仪肃，周旋久、爱他朴遫。况秋来、高廪千家，真是太平风俗。"}