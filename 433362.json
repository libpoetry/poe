{"id":"433362","title":"水调歌头 纳凉达晓始眠，醒后因书所得。五首","dynasty":"近现代","author":"黄侃","text":"登楼遣凉夜，月照万荷花。凉飔催睡未肯，坐到玉绳斜。一任罗帱蚊宿，要听江城鸡唱，东向吸朝霞。暑气遁何往，幽意浩无涯。思芳草，悲落叶，叹浮槎。闲愁甚此都断，客子乍还家。但愿日长莱彩，纵令尘盈范甑，安稳过年华。一切世间谛，无表亦无遮。辛勤亲蜡屐，远虑尚嫌多。前有一尊佳酿，未饮已宜歌。正使二豪侍侧，无过螟蛉蜾蠃，宁问子为何。佳侠在尘表，相望渺烟波。惜往日，枌栩下，足婆娑。高堂明镜珍重，长照玉颜酡。若见南飞翡翠，便织回文锦字，月下漫停梭。莲漏自幽咽，良夜又虚过。微香何冉冉，细路独行来。柳下轻风拂鬓，权当挂冠钗。况有姮娥流影，似破幽人岑寂，到晓不言回。梁燕也惊起，花底共徘徊。疏星入，凉露泫，宿烟开。一宵清思堪赋，抒写阮生怀。莫问蝉今莺昨，尽伴长松横石，俗客漫相猜。有酒且斟酌，铺簟近莓苔。俯仰终宇宙，不乐复何如。得知千载蛊事，况有古人书。不恨兰衰蕙替，只恐化为萧艾，容易众芳芜。三秀亦堪采，岁晏孰华予。旧山好，未归隐，欲谁须。江湖翻恋魏阙，公子岂非愚。何似西畴早穫，闲便北窗高卧，绿树绕吾庐。邻好不烦买，二仲日相呼。故乡黄篾簟，炎昼且生寒。当门一片山色，送绿到帘前。只待骄阳西敛，好是余酲析尽，庭卉对人妍。左右清风至，客思更翛然。兴衰事，穷通感，付苍烟。昨宵圆月已缺，劝子惜流年。种得兰苕不采，采得芙蓉难寄，此意颇堪怜。吟罢独怊怅，翘首碧云间。"}