{"id":"307776","title":"水调歌头·澄江中秋，不雨不月，只寒风凄紧","dynasty":"现代","author":"詹安泰","text":"山月转难吐，寒力厉严冬。世间多少儿女，怅望玉楼中。不为娇羞却步，似恐密云作雨，归去竟无踪。直向天阍叩，环佩响乘风。飘然下，如乍见，又朦胧。何曾对影，相视一笑万缘空。纵是多情圆照，旧日尊前人老，乐事与谁同。但睡无复问，海宇正汹汹。"}