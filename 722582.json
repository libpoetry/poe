{"id":"722582","title":"送五弟还里","dynasty":"明末清初","author":"屈大均","text":"子行归故乡，劬劳将父母。虽无金满籯，有友贻琼玖。吴越多秀民，襄阳足耆旧。称诗相欢娱，为情若醇酒。谓我兄弟贤，无忝三闾后。揽执芙蓉袪，缠绵大道口。大道直如弦，汝行勿回曲。骐骥少壮时，飞扬苦不足。所难中规矩，千里自拘束。北风安可依，尘沙为我辱。岂无水草甘，未免为臣仆。宁为越翡翠，衔泥日三浴。"}