{"id":"51037","title":"戊申岁六月中遇火","dynasty":"魏晋","author":"陶渊明","text":"草庐寄穷巷，甘以辞华轩。正夏长风急，林室顿烧燔。一宅无遗宇，肪舟荫门前。迢迢新秋夕，亭亭月将圆。果菜始复生，惊鸟尚未还。中宵伫遥念，一盼周九天。总发抱孤介，奄出四十年。形迹凭化往，灵府长独闲。贞刚自有质，玉石乃非坚。仰想东户时，余粮宿中田。鼓腹无所思；朝起暮归眠。既已不遇兹，且遂灌我园。"}