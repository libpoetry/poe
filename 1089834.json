{"id":"1089834","title":"上左丞相寿二十韵","dynasty":"宋","author":"许及之","text":"阖辟乾坤迥，甄陶物象新。舜弦熏入治，商鼎味还淳。天贶方垂节，崧高已降神。清明开造化，精祲下星辰。谦损祇缝掖，尊严绝缙绅。怯惟闻己过，勇岂逊师仁。补衮工夫细，垂裳宠渥频。热官无倖位，寒士有通津。水旱犹亲奏，封章要广陈。栋梁须偃植，海岳待涓尘。自昔观前辈，于今迈等伦。调和全玉烛，鼓舞在洪钧。薄海归洪轴，中原望帝宸。两宫三圣日，四海一家春。少倚遐冲折，重看寿域均。无官酬竹帛，有节拟松筠。晓日驰中使，流霞出九旻。敬为丞相寿，恭上太夫人。盛德宁无种，长年宛似亲。小人因有母，惭愧器轮囷。"}