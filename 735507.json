{"id":"735507","title":"大风疾行二百里过马当小孤","dynasty":"清","author":"陆葇","text":"厉风击水使倒流，水声怒立为山丘。六鳌并起翻沧海，盘涡鼎沸驱蛟虬。白日黯淡鬼神泣，狂澜震摇天地愁。我行江中历旬月，淹留飘泊心饥渴。今朝一叶飞洪涛，遂使形神寄超忽。阳侯鼓浪如共工，层波相触群山空。排沙裂岸不可却，马当横绝居其冲。上云太行险，下云吕梁洪。地势何太逼，昼夜追风蹑影无尘声。复似修鱼鼓鳞鬣，任钩巨锱何敢撄。鸟翼徘徊不能上，商飙卷箨何其轻。羲和辔已迟，长江路盈咫。回首万重山，去若弦上矢。不向壶公借碧龙，那羡琴高骑赤鲤。"}