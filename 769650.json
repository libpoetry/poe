{"id":"769650","title":"贺新郎·戊寅元旦","dynasty":"清","author":"陆震","text":"晴日穿帘罅。喜今朝、梅花渍酒，辛盘蔫鲊。年入新春花放早，已有暗香飘射。共弱女、婆娑其下。闭户漫劳佳客到，更迂疏、但说逢迎怕。视桁上，无衣挂。山妻斗酒为余泻。叹生平、蓬头椎髻，双眉慵画。今日也因新岁至，学甚盘鸦堕马。只我已、鬓毛霜打。随分高歌真烂醉，卧牛衣、讵作吞声者。愿白首，惟卿藉。"}