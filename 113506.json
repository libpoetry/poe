{"id":"113506","title":"奉答子高见赠十韵","dynasty":"宋代","author":"黄庭坚","text":"柳径雨著绵，竹斋风陨箨。屏处人事少，晴余鸟声乐。诗卷堕我前，谓从天上落。君有古人风，诗如古人作。箪瓢谢膏粱，翰墨化糟粕。误蒙东海观，吾浅乃可酌。真成闻道百，自谓莫己若。谢生石韫玉，志尚本丘壑。虽无首阳粟，饮水亦不恶。跫然何时来，为我一发药。"}