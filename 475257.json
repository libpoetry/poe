{"id":"475257","title":"太息行赠平湖谢赞府","dynasty":"明","author":"陆粲","text":"太息复太息，悲风动河梁。浮云翳中天，白日不回光。谢子庐江来，脩髯宛清扬。伏阙三上书，雅道陈虞唐。九重天听高，臣愚不自量。臣有肺腑言，譬彼俗医方。和缓傥见收，足使疲癃康。退谒相国门，持书立堂皇。卑之无高论，咄尔书生狂。归来逆旅中，哀歌不成章。顾余伸前议，意气何慨慷。听之重为叹，泪下沾我裳。纷纷肉食者，俛仰随班行。而子饭藜藿，抗言一何张。坐令吾徒惭，喑嘿中自伤。严冬霜雪集，子行返南疆。薄宦栖远邑，别路悠且长。握手为子言，努力慎所将。明明辟皇闱，元化方日昌。嘉谋会当酬，良贾善深藏。势位无崇卑，名节要自臧。空言顾何施，令德有遐芳。"}