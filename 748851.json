{"id":"748851","title":"除夕小亭招饮座上举贾浪仙祭诗事","dynasty":"清","author":"沈丙莹","text":"小亭主人才高翔，秋来健笔摇岳阳。鹭堠乌亭足吟兴，归来示我诗满囊。满囊诗句满座客，高筑词坛作除夕。有怀岛佛撚吟髭，年年设祭陈新诗。韵事艳传许相效，莫辞共引琉璃卮。我愧粗官走尘土，不学浪仙作诗苦。穷年底事劳精神，欲饮茫然何所补。"}