{"id":"465358","title":"水龙吟 白鹅潭纪游","dynasty":"当代","author":"田汉","text":"肇香舫上凭栏，残阳影里苍波远。楼船矗立，布帆徐动，轻舟似箭。海舶遥来，浓烟拖墨，电光齐灿。想中山当日，白鹅潭上，为祖国，兴亡战。一带泛家浮院。伴红灯、歌声微颤。红衣疍女，不穿罗袜，盈盈送眄。盛景当前，盛筵难再，酒痕飞溅。只伤心狱底，有人此际，泪痕洗面。"}