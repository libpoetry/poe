{"id":"770988","title":"念奴娇九首 其二","dynasty":"清","author":"蒋敦复","text":"一堆黄土，劝卿休白眼，我来浇酒。痛哭平生才子泪，此泪除卿安有。我亦当年，最伤心者，宜落千秋后。风流尽矣，青山今日回首。多少典午衣冠，禅文九锡，人世何鸡狗。党籍遗风高士传，玉骨秣陵不朽。龙性难驯，鸿飞已冥，以酒全其寿。茫茫万古，醉魂知尚醒否。"}