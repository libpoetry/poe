{"id":"768124","title":"梦横塘 简筜谷","dynasty":"清","author":"李符","text":"鸭头酥雨，雁背尖风，峭帆催别春市。几月秦淮，换细葛、芙蕖香里。秧珑耕蓑，柘村缲茧，顿牵乡思。上层楼试望，甚处家林，斜阳外、重重水。西邻旧筑渔矶。共棋灯笛月，今隔千里。银沫青笺，盼不到、一双花鲤。料只在、吴根越角，谁与衔杯伴吟袂。且待归来，约移秋艇，采菱红莼翠。"}