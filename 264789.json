{"id":"264789","title":"白帝城·龙气飞扬腾八荒","dynasty":"现代","author":"王再咸","text":"龙气飞扬腾八荒，真人仗剑来西方。传经转拜卢子干，年少读书声琅琅。涿鹿城头生秋草，英雄那肯田间老。中原几帝复几王，可怜故里知音少。马槊清谈曹孟德，相逢京洛心已折。想当煮酒高论时，公等落落裈中虱。智者所见略相等，前有奉孝后公瑾。不负平生知己心，几回颈上刀光冷。刘郎浦口箫声细，娶妇何如吕野雉。佳偶江南艳二乔，吴儿终少风云气。曾上元龙坐上来，求田问舍胡为哉。怖者可向床下伏，举手招得青天雷。帐中玉人双侍侧，锁来空笑铜台客。楚歌歇后数百年，隆隼家风唯好色。何物名士刘荆州，何等节度孙仲谋。七十二败那足道，手拊髀肉心烦忧。一夕南阳龙起陆，骨肉君臣鱼水乐。从兹一片帝王心，深深置在先生腹。楼船拍拍回东吴，车骑摇摇来成都。多口兵间说仁义，无怪乃公薄腐儒。白衣摇橹荆襄地，讨贼春秋昭大义。明明正统赤伏符，小哉乃著仇国议。猇亭一着偶然耳，惜别伤离更哀死。追思韦布昆弟欢，多情自脱山河屣。负图家法师前朝，玉玺淋漓亲手交。嗣子不才君可取，有舜安得无唐尧。三顾恩深相对泣，老臣自呕数斗血。顿首奉诏即死时，岂待大星西坠日。三代以下论臣主，令人忽泣忽起舞。昔时曾老蜀宫人，此地今犹汉家土。西风历历兴亡事，李孟王明纷割据。一从魂去永安宫，有蜀遂无真皇帝。"}