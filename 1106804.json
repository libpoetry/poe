{"id":"1106804","title":"帅相生日二首","dynasty":"宋","author":"王洋","text":"季管吹灰木落洲，天边初献鹔鹴裘。邦家袭庆因前续，岳渎储精自几秋。秦晋君臣三昼接，安危将相百年求。休论辟谷功成后，只恐功名卒未休。整顿乾坤不作难，指间造化自多端。恩回春色华风暖，气接秋天绝塞寒。勋爵已增彝鼎重，功名长入画图看。锡公难老无他验，但觉斯民欲再安。"}