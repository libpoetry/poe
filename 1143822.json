{"id":"1143822","title":"戊戌元日三首","dynasty":"宋末元初","author":"方回","text":"班春踰半月，献岁换新正。马动人声喜，星明晓意晴。寒袪和气胜，病愈老身轻。七十二年事，沉吟暗自惊。炉香礼天地，再过古来稀。此日仍逢节，何时定许归。年高还拜怯，客窘久留非。遥忆小儿女，新春只故衣。彷佛晓钟鸣，家家起五更。物宜春后暖，人喜岁初晴。衰老犹能饮，虚空误得名。题诗思旧日，无此好新正。"}