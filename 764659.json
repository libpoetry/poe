{"id":"764659","title":"貂裘换酒 题吴宝崖停鞭拂剑图，和其自题原韵","dynasty":"清","author":"毛奇龄","text":"想此为图者。计生平、嵚嶙垒落，未经挥洒。富贵何时思量起，凡事尽如此画。纵满地、才源倾泻。但频年驱驰南北，到头末、抹却当时话。惟此剑，镇无价。从前只向车前挂。看中原、平沙万里，尽堪驰马。建礼门边题名后，便到晾鹰台下。且自解、双环重把。多少英雄今安在，遇甘蝇、莫折飞蓬射。穷与达，有时也。"}