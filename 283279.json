{"id":"283279","title":"暗香·依韵拟石帚，题枣花墨梅","dynasty":"现代","author":"姚华","text":"水痕月色。和冷烟作暝，先春愁笛。画里欲仙，一翥声声怎教摘。长使东风泪洒，添酸涩南枝吟笔。但照彻独夜青灯，香影扑凉席。南国。路寂寂。便种了墓门，堕叶黄积。照颜对泣。遗墨堂前悄相忆。惊断天寥午梦，人去住罗浮空碧。试问讯凭翠羽，几声唤得。"}