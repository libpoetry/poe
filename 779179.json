{"id":"779179","title":"天香 韫林君为余书小青诗卷，系以题句见慨，赋此答谢","dynasty":"清","author":"陈世祥","text":"散朗神情，幽闲风气，于今闺阁谁匹。豪寄鱼肌，健临狸骨，钗脚想应斯迹。澜翻千字。更首尾、精神如一。天壤王郎争信得，墨云生劈。却念才人堪惜。莽天公、有名无实。三寸管、真视万年鸡肋。自笑填词空老，难写尽、青衫旧消息。何意书生，佳人能识。"}