{"id":"211957","title":"金缕曲/贺新郎·风雨东篱晚","dynasty":"宋代","author":"刘辰翁","text":"风雨东篱晚。渺人间、南北东西，平芜烟远。旧日携壶吹帽处，一色沈冥何限。天不遣、魂销肠断。不是苦无看山分，料青山、也自羞人面。秋後瘦，老来倦。惊回昨梦青山转。恨一林、金粟都空，静无人见。默默黄花明朝有，只待插花寻伴。又谁笑、今朝蝶怨。潦倒玉山休重醉，到簪萸、忍待人频劝。今又惜，几人健。"}