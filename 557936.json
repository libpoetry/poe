{"id":"557936","title":"老罗行","dynasty":"明","author":"张弼","text":"老罗索书如索租，日日往返劳仆夫。长儿又来拜床下，举头怒气如于菟。又道去年书未了，今年作书须及早。明日归舟发潞河，南北天涯人渺渺。嗟予正坐案牍忙，夜归秉烛清风堂。磨墨数斗试一扫，蛇蚓虬蟠污麦光。老罗取去空自重，买薪博菜浑无用。不如烂醉江南春，百年随处华胥梦。"}