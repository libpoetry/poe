{"id":"1063287","title":"双榕","dynasty":"宋","author":"唐庚","text":"水东双榕间，有叟时出游。清风衣履古，白雪须髯虬。吟哦明月夕，簸弄寒江秋。惊传里中儿，不泊岸下舟。君看鬼趣中，有此风味不。安知非黄石，但恨无留侯。此生锄犁手，误入簪绅流。无功抵毫发，负罪平山丘。政尔求澡濯，闻之叹绸缪。抠衣倘可亲，跪履安敢羞。得闻半偈语，一解终身忧。性不喜伐国，兵书非所求。"}