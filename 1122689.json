{"id":"1122689","title":"同孙子直和李参政东园韵","dynasty":"宋","author":"洪咨夔","text":"扶持吾党谁为地，保护斯文赖有天。鼎欲大亨须玉铉，井于冽食定寒泉。治国宜将治圃看，垦除容易整齐难。沼泉莫放源头浊，种竹先教地步宽。破舰已风方汹汹，积薪未火又悠悠。天公解管人间事，甲子占晴稳有秋。狂蝶正便春从臾，好花犹怯冷禁持。从渠歌彻铁如意，输我兴来金屈卮。办得萧萧水竹居，闭门足了一生娱。坐忘老子慵开眼，强聒痴儿任挽须。食肉玉关徒自苦，然脐郿坞太生痴。人心溪壑元无底，富贵功名十二时。院落深沉燕子归，应时纳祜试春衣。海棠过雨精神索，杨柳无风力气微。大渡画河馀玉斧，祁山破贼只纶巾。圣贤深意谁能会，满径桃梅又着人。孔明遁世吟梁甫，范蠡遭时策计然。钟鼎山林非二物，莫随穷达较蚩妍。露下三更月满林，鹤眠未警独长吟。芭蕉身世都来几，天地中间要立心。"}