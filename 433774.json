{"id":"433774","title":"洛阳杂诗十二首选四 孔老相会处","dynasty":"近现代","author":"潘受","text":"二人于此一相逢，咳唾俱为万世宗。不待青牛函谷去，已知老子是犹龙。年少超迁欲列卿，故应绛灌忌才名。汉文有道诚何道，坐视苍生失贾生。铜驼巷陌几人家，照影鹃桥一孔斜。魏紫姚黄矜富贵，我来非为洛阳花。伽蓝荡尽况名园，追诉豪华众水喧。何日起衰看抖擞，洛阳重与壮中原。"}