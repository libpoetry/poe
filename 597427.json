{"id":"597427","title":"燕京侠客吟","dynasty":"明","author":"梁有誉","text":"翩翩侠客出燕京，长筵广宴罗簪缨。艳姬呈赵舞，少女擅秦声。庭前万树莺花明，眼看世事鸿毛轻。百遍飞觞欢未足，半酣更进伊凉曲。嫣然一转开心颜，却啸草玄谩幽独。杨花乱扑鹔鹴裘，谁能不饮空自愁。醉来拔剑起自舞，天边斫断黄河流。不肯敛衽事七贵，不学低眉谒五侯。向天长啸振林木，俯仰今古皆浮沤。万金筑成走马埒，尽道繁华人共悦。昨日车骑游如龙，今朝桃李飞成雪。桃李飞飞黄鸟哀，酌酒且上燕昭台。忆昔燕昭下士日，高谈霸略吞九垓。郭隗当师位，乐毅抱奇来。黄金销歇威棱失，千载雄图安在哉。又闻邹衍生，挟策事豪举。娇首聊将玉律吹，茫茫寒谷生禾黍。莫言造物不可期，人力回旋有如许。今人古人不相待，行乐莫使朱颜改。志何苦而隐南山，愤何深而蹈东海。有霞不堪餐，有芝不堪采。侠客豪来还自吟，长风日暮吹兰茝。"}