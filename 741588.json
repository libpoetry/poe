{"id":"741588","title":"万寿寺松树歌呈张祭酒","dynasty":"清","author":"姚鼐","text":"万寿寺有元朝松，七株偃仰无一同。五百余年到今植，几时变化风雨中。我来频见尚动色，拿攫未敢趋当中。甲戌京华夏初及，礼闱始散群贤集。翰林邀客会城西，寺门正带朝晖入。冥冥气蓄雷霆寒，飒飒风摇露枝湿。是时同辈八九人，鼐也年才逾二十。同披单衫趿轻履，一时散向松间立。风流诸客皆好文，当筵意气凌青云。有松尝经几辈客，高谕松前曾几闻。自从车马寺外分，十年一半为丘坟。呜呼此地松犹在，薄游曳杖僧窗外。万里秋吹辽海空，重阴昼塞西山隘。独听䬒飗恐欲生，况经摇落情先废。借问种松树，松树何处无。吾邑最南境，何止百万株。上枝摇荡潜霍云，下根磅礴松山湖。往往中有宋元植，荣枯萝茑腾鼪鼯。年少去之归老天，何泥不归使松孤。君不念男儿莫待齿发脱，无情松树始长活。"}