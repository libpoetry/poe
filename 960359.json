{"id":"960359","title":"题净梵院清虚堂","dynasty":"宋","author":"俞烈","text":"天清蚕麦馀，绿结桃李实。老僧诗衔袖，过我语言质。怀山意先行，如病梦芝朮。去□才一舍，鞭策不终日。堂筵新结束，空洞无长物。风来舞翠杉，土暖荣病橘。欲行意先清，舌评骥不及。何由解鞍卧，夜枕雨潇瑟。泉清韵磬远，林樾琅玕密。杯寒续飞斟，烟继香绕室。谈玄契参同，酒旨妙真一。怀新辜雅趣，意懒□健笔。亦如罢参僧，野禅缚枯律。"}