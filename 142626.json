{"id":"142626","title":"九华叶子真赋汴吴两都极陈治乱之原仍有诗用","dynasty":"宋代","author":"洪咨夔","text":"於皇永昌陵，食龟大梁都。坐控天下枢，卜世周鼎俱。圣贤六七作，夷夏同康衢。怀鸩玩积安，厝火忘细娱。黼京相与乐，兴亡视如无。元气付一锢，膏血供百须。但知豢富贵，金珠润黄垆。岂料醉梦中，蛊瘵生华腴。凄风暗离黍，斜阳渺烟芜。空令老忠简，渡河死犹呼。南来吴会雄，北望汴水枯。迓续赤帝脉，羁縻黄头胡。楚蜀壮襟带，江淮丰灌输。以此图中原，所嗟欠谋夫。平园旧宾客，清灯耿寒炉。搔首宿感集，拊髀流光徂。理乱有成鉴，天高不容呼。拟古赋二京，举一通三隅。谓堕狗监舌，宁老瓜芋区。谁能齿皋朔，俳优杂星巫。芙蓉归去来，月落长庚孤。"}