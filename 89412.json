{"id":"89412","title":"五月二十七日游诸洞","dynasty":"宋代","author":"刘克庄","text":"来南百虑拙，所得惟幽寻。矧余玉雪友，共此丘壑心。江亭俯虚旷，穴室穷邃深。是时薄雨收，白霭笼青岑。弃筇追野步，却扇开风襟。炎方岂必好，差远鼙鼓音。且愿海道清，莫问神州沉。徘徊惜景短，留滞畏老侵。昨游感莺哢，今至闻蝉吟。常恐官事絷，佳日妨登临。譬如逃学儿，汲汲贪寸阴。何因释胶扰，把臂偕入林。"}