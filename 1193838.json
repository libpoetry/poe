{"id":"1193838","title":"歌者十二首","dynasty":"唐","author":"司空图","text":"追逐翻嫌傍管弦，金钗击节自当筵。风霜一夜燕鸿断，唱作江南韨禊天。玉树花飘凤失栖，一声初压管弦低。清回烦暑成潇洒，艳逐寒云变惨悽。十斛明珠亦易拚，欲兼人艺古来难。五云合是新声染，镕作琼浆洒露盘。不似新声唱亦新，旋调玉管旋生春。愁肠隔断珠帘外，只为今宵共听人。十年逃难别云林，暂辍狂歌且听琴。转觉淡交言有味，此声知是古人心。五柳先生自识微，无言共笑手空挥。胸中免被风波挠，肯为螳螂动杀机。风霜寒水旅人心，几处笙歌绣户深。分泊一场云散后，未胜初夜便听琴。自怜眼暗难求药，莫恨花繁便有风。桃李更开须强看，明年兼恐听歌聋。白云深处寄生涯，岁暮生情赖此花。蜂蝶绕来忙绕袖，似知教折送邻家。重九仍重岁渐阑，强开病眼更登攀。年年认得酣歌处，犹恐招魂葬故山。绕壁依稀认写真，更须粉绘饰羸身。凄凉不道身无寿，九日还无旧会人。鹤氅花香搭槿篱，枕前蛩迸酒醒时。夕阳似照陶家菊，黄蝶无穷压故枝。"}