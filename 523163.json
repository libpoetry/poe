{"id":"523163","title":"登天池寺歌","dynasty":"明","author":"李梦阳","text":"庐山绝顶天池寺，铁瓦为堂白石柱。传言周颠劳圣祖，天眼尊者同颠住。崄绝下阚无底壑，屈曲穿缘惟一路。顷属秋晴强攀陟，俯之四海生云雾。岷峨累垂西向我，杳杳长江但东注。君不见寺东崖石镌竹林，穹碑御制山之岑。周颠胡不留至今，周颠胡不留至今，虎啼日暮愁人心。"}