{"id":"1111572","title":"观雪溪傍","dynasty":"宋","author":"利登","text":"平昔起常晚，兹晨独不眠。乍惊花绕院，顿觉树连天。竹压溪头路，冰垂岩下泉。四时长似此，未必有人怜。爱雪不能寐，凌晨步水滨。断梢惊宿鸟，倒竹碍行人。叠叠畬堪数，层层屋顿匀。梅花无处认，唯觉暗香春。山斋坐不隐，复此出衡门。溜涩冰还结，风高竹自翻。冻流看欲浊，饥鸟啄仍喧。好是今风景，令人忆故园。密雪飞零乱，开窗坐小轩。鸟寒飞不去，鸦啄俛仍翻。稚子争团塔，山翁半掩门。那堪长皓色，终古照乾坤。"}