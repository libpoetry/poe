{"id":"745964","title":"华阴令姜海珊招游华山","dynasty":"清","author":"林则徐","text":"神君管领金天岳，坐对三峰看未足。公余喜共客登临，恰我西行来不速。樱笋厨开浴佛时，暂辍放衙事休沐。灏灵宫殿访碑行，清白园林对床宿。凌晨天气半阴晴，昼永无烦宵秉烛。竹杖芒鞋结俦侣，酒榼茶铛付僮仆。云梦观里约乘云，玉泉院中闻漱玉。同侪各挟济胜具，初陟坡陀踵相续。嶂叠峰回路忽穷，谁料重关在山曲。微径蜿蜒蚁旋磨，绝磴攀跻鲇上竹。箭镞依稀王猛台，丹砂隐现张超谷。莎萝坪与青柯坪，小憩聊寻道书读。过此巉岩愈危绝，铁锁高垂手难触。五千仞峻徒窘步，十八盘经犹骇目。恨无谢朓惊人诗，恐学昌黎绝顶哭。游人到此怪山灵，奇险逼人何太酷。岂知山更怪人顽，无端蹴踏穿其腹。兹山峭拔本天成，但以骨挺不以肉。呼吸真教帝座通，避趋一任人间俗。如君超诣迥出尘，上感岳神造民福。荡胸自有层云生，秀语岂徒夺山绿。希夷石峡应重开，海蟾仙庵亦堪筑。独惭塞外荷戈人，何日阴崖结茅屋。惟期归马此山阳，遥听封人上三祝。"}