{"id":"829894","title":"二月十二日过新汀屈翁山先生故里，望泣墓亭，吊马头岭，铸兵残灶。屈氏子孙出示先生遗像，谨题二首","dynasty":"清末近现代初","author":"黄节","text":"式闾过里独彷徨，尽日追寻到此乡。一族义声存废灶，孤臣词赋痛浮湘。更谁真意紬诗外，不减春阴过夕阳。我愧长沙能作赋，摄衣来拜道援堂。西北经营似有无，荒原草木待昭苏。事难语世终多佚，名已从僧且易芜。著述尚闻传大岭，丛残曾见落三吴。载凭遗像殷殷祝，自有精心在八区。"}