{"id":"401802","title":"将别海棠花馆三首","dynasty":"民国末当代初","author":"吴未淳","text":"卅载宣南客，滨河卜隐居。地虽乖地利，吾亦爱吾庐。艳发棠花茂，青敷柏荫馀。杜门无长物，四壁古今书。物性今年异，棠花竟不开。知予将徙去，无日复归来。别梦重尝果，离愁一举杯。谁攀枝代柳，相送古城隈。书以多为累，金缘少是忧。载车装易满，辟室贿难求。邻里风云散，庭除岁月幽。断垣残屋里，万感此淹留。"}