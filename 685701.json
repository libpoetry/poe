{"id":"685701","title":"拟古杂体十九首并序 古思边","dynasty":"明","author":"邓云霄","text":"边马渴长嘶，夜过长城窟。欲饮嫌水腥，其中多胔骨。昨日鸣战鼓，今宵闻鬼啼。生入玉门他日事，深闺且慢梦辽西。悲来不数斑竹血，愁来不数青冢月。人心咫尺有别离，床前忽自成胡越。君不见相如已受长门金，茂陵欲娶成哀吟。道旁一顾停五马，蛾眉相遇黄泉下。杨叶开时学妾眉，杨条折处正伤离。杨花乱舞撩春思，况罥东风百尺丝。远期共携手，百年未为久。君看貌如花，倏忽成老丑。蓬山仙子金银台，坐见蟠桃几度开。为报看棋烂柯客，子孙不识好归来。关山随地阔，明月万里同。莫言万里同，更有雨兼风。嫦娥好独处，玉兔还为侣。闲庭月落尚捣衣，乞将灵药学轻飞。不然吹晕翻成缺，待与边城一解围。萧萧蓬与艾，稚子张罗戏。黄口动成擒，焉知青鸟志。高飞远食玉山禾，机械篱边奈尔何。古人钓国复钓名，严滩渭水未全清。美人修竿生自直，和烟砍却还青青。连举六鳌笑不取，桂舟浅浦何容与。寄语悠悠世上儿，江月江风本无主。当春绿桑柔，怀春女出游。不及秦氏女，百媚娇且羞。使君来，一何愚。停道侧，久踟蹰。使君不念立马疲，妾自归去怜饥。嫖姚北伐军声起，左贤祭马擐弓矢。汉胡格斗沙场里，伏尸如山一千里。不及明妃西入胡，胡庭美女皆羞死。翻将汉曲奏琵琶，雪碛穹庐冬见花。万古惟悲青冢月，谁怜诸将骨如麻。人道迩，仙道遐。不见王子乔，千年一去不还家，寂寥笙鹤令人嗟。彭祖巫咸前后死，玉棺何处葬仙子。出东门，临大道。道上来往人，一行一回老。莫嫌相对贫，相对贫亦好。将进酒，强牵衣。云离山，几岁归。车轮未转肠先转，万行涕下风吹断。君去郊送归郊迎，黄金斗印莫相轻。年年上巳与清明，九衢车马嬉春晴。琼楼弄琵琶，故作断肠声。何人传此曲，曲罢春郊遍青绿。踏青女儿年十五，纤腰如柳向人舞。蹴鞠蹴鞠夜忘归，归来庭畔月移午。不识三神山，乃在六鳌背。任公一举钓，失水翻成脍。谁知尔虾䱉，乃在蹄涔内。鄙夫营七尺，达士期方外。君不见古时九日烧天红，乌生九子巢日中。飞上天门尾毕捕，落翅徒伤后羿弓。乌乃叩阍诉天帝，后羿何不念其妻。窃药一入月，弯弓不射还嗟别。兔何德兮乌何辜，世间贞女多狂夫。弹箜篌，声正扬。河之水，流汤汤。被发之叟学吕梁，有身反向鱼腹藏。传语此公无渡河，渡河当更奈公何，人间平地多风波。世上何碌碌，名利驱人不遑宿。君看日亦无闲时，东海西山转如毂。誇父誇父何其愚，与日竞走胡为乎。井不吸，虚银床。桐易老，思鸾凰。削桐为琴扬哀音，秋思千重如井深。邻姑听琴夜独语，井鲋孑孑谁与处。百年何蠢蠢，少女看木槿。一朝失顾盼，红颜零落尽。来日苦短去日长，麻姑金母发如霜。蓬莱山下水，已种数株桑。感此芳时春将晚，酒朋棋伴郊游远。牵落日，倩游丝。黄鹂唤东风，为我停须斯。杖头休道酒价乏，隔岸榆钱飞策策。借问海上仙，何如此欢伯？歌善哉，醉方归。客来未饮酒，熏却东风醉。胡姬十二试当垆，见客含羞翻欲退。新教一曲能半能，歌喉娇涩水凝。豆蔻枝头花未吐，芳心一点轻于露。槽边㶁㶁滴酴醾，迷杀阳城下蔡儿。"}