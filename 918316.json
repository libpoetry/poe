{"id":"918316","title":"寄山臞滕主簿","dynasty":"宋","author":"汪炎昶","text":"臞仙非臞惟少肥，风骨耸峭无妍姿。有口不餐世上味，颇黎琢盌盛珠玑。手挼脚踏思烂熳，笔头芳香撷江蓠。出古彝鼎或莫识，欲为平淡愈崛奇。论攒众口每如此，近日始读阅古诗。瘦劲老硬铁诘曲，龃龉不棘险不巇。此天与才未易学，太白吻喉贺肝脾。我喜欲绝彼乃怪，颈被惊缩牢如龟。深閟龙宫足瑰诡，犀燃惜仅一二窥。咏歌盛功代有作，吉甫宗元愈奚斯。铿轰炳耀震宇宙，荡涤万世清风吹。先生笔力妙如许，模云绘月岂所宜。何不飞霞缀为佩，驷以玉虬翼两螭。直从昆崙阆风苑，横绝四海窥荒维。左拔太华取巉绝，右抉星宿分芒辉。一跳突入东壁府，涤砚倒泻银河漪。咀盘嚼诰继雅颂，音被箫韶记之夔。与仪鸾凤舞百兽，垂亿万载无穷期。夜梦群仙领此语，曰不如此材无施。先生首涂定何日，愿执鞭弭长相随。"}