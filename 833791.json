{"id":"833791","title":"沁园春 其八 蛙","dynasty":"清末民国初","author":"樊增祥","text":"唐十二陵，宋五六更，汝其司之。笑坐井公孙，枉称尊大，食糜天子，苦问官私。为告龙王，身今无尾，慎莫追寻蝌蚪时。堪倾听，是池塘春草，梅雨萋迷。两衙鼓吹如雷。合笑煞钟山孔稚圭。看略具爪牙，在田为虎，并无冠帻，入水为鸡。折足成蟾，无肠是蟹，也夺东方锦袄披。何年月，化宋家杨戬，骤躐凰池。"}