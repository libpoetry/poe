{"id":"693625","title":"天池寺次阳明先生韵","dynasty":"明","author":"邹元标","text":"嵯峨峭壁有高台，太乙谁将混沌开。见说远公曾说法，空中纷堕雨花来。问道山僧谁是主，山僧指点空中取。空中无相亦无色，龙过山头行暮雨。是处青山能作主，年来无住亦无取。琼浆一掬正泠泠，翻手为云覆手雨。趺坐凌空并鸟宿，雷声隐隐来东麓。须臾雨散银河净，月满岩头云满屋。"}