{"id":"1129222","title":"颂古四十首","dynasty":"宋","author":"释守珣","text":"兜罗绵手指天地，绀目重瞳顾四维。七步周行浑属我，一生卖弄小孩儿。瞿罢身心如泥，女子肝肠似铁。文殊贪寻锅子，罔明由来著楔。历观大地众生，不解闭门作活。不动干戈建太平，雨过青山如黛泼。涅槃一路同来往，寸步宁亏达本乡。鹙子黠儿轻借便，由如哑子吃生姜。月上女，太无良，不涂红粉自风光。金锁玄关留不住，百尺竿头信脚行。帝子游春不逐他，相邀诸姊入尸陀。死人堆里出身路，拨动烟尘见也么。灵利汉，不消多。回头踏著自家底，洞云深处旧烟萝。百万人天普请看，头陀末上独开颜。堪笑衣穿瘦骨露，一肩授手搭金襕。难兄难弟问来端，百衲金襕递代传。弟应兄呼成底事，免认刹竿头指天。展阵开旗便要赢，谁知御驾不亲征。把定锵旗收阵脚，直向熊峰不出兵。三拜勤劬雪到腰，觅心无处强相饶。神光冷地思量著，始觉春来雪自消。老大不堪用，约去了还来。伸脚缩脚里，贪程启快哉。有娘生面无爷姓，趁得昙华五叶开。不是风兮不是幡，几人北斗面南看。祖师直下无窼臼，眼绽皮穿较不难。倚灶为灵自不灵，灵踪断处一堆尘。野老不来敲祭鼓，打正因邪别是春。坐禅成佛心中病，作镜磨砖眼里华。一掣牢关金锁断，等闲信步便归家。马驹子，实堪誇。自从胡乱后，著处是生涯。庐陵米价若为酬，入市知行趣自由。借问年来何所直，大宋山河四百州。即心是佛一家风，马祖声传四海中。灵利衲僧才一顾，娘生赋性出天聪。近日尊位复如何，日面月面哩来啰。自从舞得三台后，拍拍元来总是歌。野鸭群飞势莫留，瞥然一过已高秋。和声搊著平生痛，短绠毋劳系鼻头。安国安家不在兵，鲁连一箭亦多情。三千剑客今何在，独许将军建太平。要得狸奴觌面酬，浑如钳口锁咽喉。一刀两段从公断，直得悲风动地愁。犀牛扇子用多年，历掌清机授手传。头角不全收拾取，雨馀风月满长川。红轮决定沉西去，未委魂灵往那方。踏得故乡田地稳，本来面目露堂堂。人只在，不曾亡。率陀天上非人世，须知别有好商量。贪观天上月，失却手中桡。石臼山下路，归计转迢遥。觌面光辉日，拍手笑吾曹。老倒丹霞烧木佛，院主眉须刚突出。罪过从来作底当，谁道千虚不博实。三种佳名一个过，邀君把手上高坡。时人自没登山力，空负当年一曲歌。连天野火了无涯，起处犹来辨作家。眼里瞳人双翳尽，面前遍界绝空华。道吾老，也堪誇。汲水僧归林下寺，待船人立渡头沙。孰云天地与同根，事角争如理见亲。一槛庭花浑己物，满天风月与谁论。堪笑南泉老作，犹来因语识人。可怜陆亘大夫，对面埋没家珍。青青庭柏指西来，赵老门风八字开。岁寒枝有深深意，谁把灵根著处栽。张公末醉李公扶，从此嘉声满道途。却被金刚开口笑，谁能爱你护身符。见成公案便相当，秤则称兮斗则量。非较非年三十棒，至今平步也翱翔。终日看天不举头，桃花烂熳始抬眸。饶君便有遮天网，到得牢关即便休。无寒暑处洞山语，多少禅人迷处所。寒时向火热乘凉，一生免得避寒暑。捲则浑崙无缝，舒则八面生光。百千诸佛，同处一方。转机轮于掌握，奋大用于当场。非独三十年后，面前薝卜馨香。残羹馊饭，无处安著。换手搥胸，劈头盖却。两个无孔铁槌，一样无绳自缚。发足超方，地头亲到。遇著险峻道途，杀活杖子变豹。米仓大路平如砥，未免漆桶里著到。不搽红粉也风流，大抵还他肌骨好。无孔笛子两头吹，韵出青霄彻九维。可怜一对冤家种，人人鼻孔大头垂。云门糊饼对超谈，多少禅流看不穿。若是孔门真弟子，自然知道化三千。问佛唯言乾屎橛，非独抽钉兼拔楔。不是韶阳老古锥，争得亲言出亲舌。鼠既不灵，官马相踏。借使乘风，厮挨厮拶。干戈中立太平基，凛凛嘉声振兰若。借婆裙子拜婆朝，问佛唯言汝惠超。万古石头城下水，终归大海作波涛。泥水未分红菡萏，雨馀先透碧波香。千般意路终难会，一著归根便厮当。问处分明答处亲，青峰八字打开门。头头尽是吾家物，何必临歧更问津。"}