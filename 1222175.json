{"id":"1222175","title":"书磨崖碑后","dynasty":"元","author":"郝经","text":"汝南昔曾谒公祠，霜日皓冽森英姿。乃今江馆坐牢落，夺目忽睹中兴碑。神明焕若还旧观，义烈凛凛生见之。滞气激起天宇豁，快意发冢挥金锤。生平每为二贤惜，以技掩节公羲之。不阿桓温止殷浩，遗世脱屣终游嬉。平原突兀杲卿死，李唐中叶公能持。政令二贤书不工，只字片楮犹当奇。矧于超出二王笔，冠冕百代书家师。坡仙论书至公止，此本于公又奇至。正笔篆玉藏李斯，出笔存锋兼汉隶。古硬陵轹瘗鹤铭，韵胜韬抉兰亭记。离堆雄峻仅能亚，画赞沈深还栉比。书法至此为绝尘，顿觉诸家异端异。恢宏正大极遒紧，驰骛刚方穷壮丽。万古千秋讨贼心，二十四城忠义气。惜哉岁久颇残缺，苔蚀潮舂寖磨灭。去国几年似者希，沧海遗珠亦奇绝。酒酣对酌虎贲郎，况乃摩挲是明月。断画崭崭屹断金，倔彊常山笔端舌。中间剥泐尚含胡，惨淡中丞面馀蔑。载看激裂壮士肝，意苦时危将泣血。置书勿论抚膺叹，更有何人似公节。忠贞端不负巡远，文字尤令重元结。只今谁识段文昌，世上焉知李希烈！终南太华皆可磨，后人竟莫堕嵯峨。惟馀浯溪青天一片石，照耀邃古驰江河。谁能与世见此不朽业，荡攘邪秽蠲祅痾。再立元气攎浇讹，踵武至德肩元和，九原起公吾其歌。"}