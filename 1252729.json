{"id":"1252729","title":"二月归田舍作四首","dynasty":"元末明初","author":"谢应芳","text":"十年为客不窥园，数日还家独闭门。儿女牵衣拂尘土，亲朋折简问寒暄。江南花柳青春好，淮上风烟白昼昏。闻道贼渠今磔死，雨窗欢喜倒清樽。馀生甘分老渔樵，竹径柴扉掩寂寥。舍后薄田堪种秫，门前流水喜通潮。人遭岁歉餐榆粥，天假春晴养麦苗。早起冯高望西北，楚氛犹自未全消。鸦鸣鹊噪总无灵，庸孺讹言更莫听。万国山河春荡荡，一时烟雾昼冥冥。官军自足追穷寇，县吏犹劳募壮丁。何日卖刀仍买犊，花村鸡犬共安宁。飞刍挽粟未能休，嗟我乡邻日夜忧。何事群凶■猖獗，半年诸将拥貔貅。桃花过雨红颜老，杜宇伤春血泪流。堪笑腐儒无可用，下帷依旧说春秋。"}