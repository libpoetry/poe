{"id":"654569","title":"题南山晚翠图","dynasty":"明","author":"何乔新","text":"姑苏才子凤池仙，气吐胸中常浩然。能书能诗亦工画，妙处往往逼辋川。不学赵昌画牡丹，金丝粉瓣誇清妍。不学徐熙画渚莲，绛绡翠幄映漪涟。酒酣放笔恣挥写，峥嵘磥砢天机全。墨汁淋漓云雾湿，黛色暝与徂徕连。生平抱负与众异，劲气凛凛见毫端。初疑晴影落屏障，六月飒飒秋飙寒。又疑潜蛟在素壁，带得寒涛洒四筵。毕宏韦偃称好手，此图与之孰后先。玄都障子不复见，三绝令人怀郑虔。我昔见松武侯庙，龙虎攫拿锦水边。又尝见之晋山麓，屈铁交错森戈鋋。归来对此为动色，摩挲老眼思昔年。固知画者有深意，画中有意谁能言。亭亭有若桥与梓，并立云际擎苍天。异材自合栋清庙，何事老弃荒山巅。繁柯亦足备榱桷，匠石未遇空连蜷。吾皇圣德迈姚姒，将建明堂招俊贤。林间朴樕尚收拾，况此异材忍弃捐。我家季方爱此画，不啻弘璧出蓝田。宝藏高阁遗孙子，肯数米家书画船。临风更招杜陵老，和我南山晚翠篇。"}