{"id":"164219","title":"水龙吟·吾皇神武中兴","dynasty":"宋代","author":"李曾伯","text":"吾皇神武中兴，直须整顿舆图旧。岂惟天顾，岷峨一角，但西其首。遮护咽喉，扶持气派，宁无医手。有庙谟先定，傍观何待，留侯蹑、魏侯肘。天眷我家仁厚。盛英才、载量车斗。中流孤艇，千钧一发，老夫何有。休对秋风，移宫换羽，吟无绝口。看福星，太乙临梁，此虏自不能久。"}