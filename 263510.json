{"id":"263510","title":"酒集法源寺送龙知县汝霖试用","dynasty":"现代","author":"王闿运","text":"朝作白头吟，夕代东武讴。西风一夜起秋色，满堂宾客增离忧。送君西行太行道，滹沱连云没秋草。人生富贵须少年，倏忽穷愁至将老。京华来往十四春，布衣疏食家仍贫。只言白璧报知己，惟见黄金赐近臣。一旦繁华人事改，百道鲸波喷沧海。匣中宝剑三四鸣，万户侯封不相待。坐中有客奏兵机，绝国萧条无是非。空开西域蒲桃酒，且尽墙东鹦鹉杯。持杯却问霜台客，祇恐中兴有遗失。致君尧舜公等知，七疏书成万人惜。卑官落拓更可怜，嗟君欲去知君贤。莫辞便作折腰吏，何时得种公家田。从来形势称三辅，太原雄关任腰膂。借问年年汾水秋，即今谁作并州虎。此别东西各自悲，古寺钟鸣来客稀。惟有鸣蝉聒人意，夜来啁哳在高枝。"}