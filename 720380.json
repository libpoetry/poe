{"id":"720380","title":"沁园春·题袁重其负母看花图，和纪伯紫韵","dynasty":"明末清初","author":"钱肃润","text":"循彼南陔，厥草油油，北堂在前。睹穿帘舞燕，楼檐宿鸟；夕来朝去，娱悦高年。陆绩思亲，仲由孝养，橘可怀兮米负肩。真堪羡，喜慈颜如旧，儿鬓初斑。婆娑地上金仙，看膝下蹁跹乐事全。正熏风池馆，端阳佳节；葵榴满放，杨柳三眠。绢拂鹅溪，笔推龙爽，点染韶光景更妍。留题遍，想莱衣戏彩，旷世同传。"}