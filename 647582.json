{"id":"647582","title":"古砖篆文歌","dynasty":"明","author":"王汝玉","text":"范阳卢君好奇古，罗网前闻用心苦。荒岩穷泽遍探求，断画残钩总裒聚。昔过僧宇见陶甓，上隐遗书可瞻睹。斑痕不假琢石磨，缺角宁烦炼金补。剥苔剜藓试研寻，浣土涤尘细摩拊。未知纤悉无舛讹，已觉纵横合规矩。疑从盆缶窥禹鼎，似向萑蒲获荆楛。世远那能究源委，纹完尚可推编部。诡形转摺龙盘拿，逸态飞腾凤骞舞。整如康衢驾列驷，踞若高冈蹲怒虎。气吞鄢郢练三千，价陋咸阳城十五。蛇奔虺走莫徒誇，剑拔弩张安足数。范模既不类臣斯，体骨未应同诅楚。恍驾孔壁得科斗，真讶岐阳逢石鼓。吁嗟篆法多变化，惆怅简书趋莽卤。不知此字谁挥洒，欲与籀史争参伍。缅想东吴称霸强，曾闻季札听韶濩。一时文物岂无传，千古字书当有祖。后人自合重千金，故物不宜充百堵。拟令仆夫遂携挟，无奈主僧犹吝予。中心往来累暮朝，缠次周流更子午。我昨重来经旧地，卢君已殁归荒土。壁倾僧去物幸存，水濯雨淋文不窳。巴夷那识贵阳春，瓯骆由来贱章甫。世无博雅同赏鉴，独发长吁为收取。终然雄剑起丰城，毕竟明珠还合浦。可怜卢君难复生，赖有阮咸能嗣武。尝临沧海眺三韩，曾入青徐吊梁父。箧里富储金石录，胸中宏辟图书府。愿言持送归宝藏，请共知音辨鱼鲁。"}