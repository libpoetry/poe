{"id":"1121269","title":"憩瑞安北湖诗三首","dynasty":"宋","author":"林季仲","text":"去去春无语，融融物自骄。饷耕怜野老，随犬过山桥。晚唱缘溪口，晴晖绊柳腰。迂儒欲何用，只合伴渔樵。径深松翠重，风软马蹄骄。水绕谁家屋，门飞小竹桥。龟开平野兆，蜂引断山腰。生理吾能免，趋林拾堕樵。吐晴林雨薄，弄水夕阳骄。风定云横野，马鸣人度桥。藓斑封石骨，花影动溪腰。谁破南窗梦，空山落断樵。"}