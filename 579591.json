{"id":"579591","title":"冀北春阳歌为杨绣衣赋","dynasty":"明","author":"江源","text":"柱史芳年四十强，豸冠高耸立朝堂。皂囊满贮三春泽，白简仍飞六月霜。乘骢不数汉桓典，埋轮复见今张纲。奉天殿前天子命，手提绣斧巡朔方。朔方万物久憔悴，闾阎赤子多痍疮。自从君来按节后，三边山岳皆辉光。况闻九达走狐兔，又闻四野无豺狼。屈者伸兮冤者白，惟刑之恤心虞唐。穷檐暗室回白日，阴崖寒谷生春阳。看君今日已如此，何况他日登岩廊。春阳定作商霖雨，足慰天下苍生望。"}