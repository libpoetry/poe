{"id":"93927","title":"题徐载叔双桂楼","dynasty":"宋代","author":"杨万里","text":"遥怜天上桂华孤，月中何不种两株。唐人此句真绝唱，後来诗人半语无。向来何人秋风起，吹脱广寒双桂子。落向君家楼阁前，种玉开花今几年。清宵双影写窗户，却兼月里成三树。年年八月九月时，黄金粟缀青瑶枝。秋风吹香入月去，风回却带天香归。容齐仙人为作碑，诚斋老人为作诗。金蟆玉兔已傅诵，莫问姮娥知不知。"}