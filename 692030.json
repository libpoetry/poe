{"id":"692030","title":"再别子与","dynasty":"明","author":"李攀龙","text":"徐卿宠送酒如河，半醉当筵楚调歌。握手燕山春草色，缄书西省白云多。马上垂杨绾别愁，樽前斜日为相留。明朝何处风尘吏，回首青云是旧游。蓟门山色雨中开，三月渔阳春水来。愁杀故人看锦字，白云秋树满燕台。知君起草建章宫，每见徵书问画熊。在昔汉臣多领郡，黄金先赐右扶风。"}