{"id":"1141969","title":"读汉书","dynasty":"宋末元初","author":"龚璛","text":"张汤多巧诋，公孙但从谀。甚恶刀笔吏，亦鄙章句儒。在廷无党偏，惟有汲长孺。徒为右内史，几以不悦诛。武帝欲云云，顾问当何如。陛下内多欲，奈何效唐虞。申生言力行，较之得皮肤。惜不能用黯，为御史大夫。丞相取充位，不用董仲舒。对策最纯正，尚忧书自书。六经日表章，儒效旧阔疏。治道固有本，千载一长吁。"}