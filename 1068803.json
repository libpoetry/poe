{"id":"1068803","title":"曾徽言学士求赋所蓄端砚曾尝避乱海陵家赀尽没于贼独携此砚脱去","dynasty":"宋","author":"张扩","text":"君家文房珍，尤者一二数。端溪从谁得，不记岁月古。中洼隐天成，外削馀雷斧。色羞龙尾乾，质陋雀台窳。平生依石丈，什袭费调护。向来萑苇中，险作百碎补。脱身间道还，神物远侵侮。他年沉香亭，奉诏翻乐府。周旋妃子手，借润毛与楮。"}