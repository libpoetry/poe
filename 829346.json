{"id":"829346","title":"忆江南","dynasty":"清末近现代初","author":"陈方恪","text":"閒睡起，庭树午阴圆。百尺冰泉吹露井，几竿石竹间茶烟。长日静如年。閒坐起，零露湿罗衣。屐响暗回波影动，发香微度晓风吹。滋味忒凄迷。閒语罢，露叶点团龙。庭际早梅低屈戍，桐阴眉月映房栊。人影小屏风。閒醉罢，归去满鞋霜。门馆春灯迷曲社，石桥烟月照牌坊。行迹祗凄凉。"}