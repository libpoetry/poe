{"id":"458695","title":"寄薛信中随写过年歌","dynasty":"当代","author":"卢青山","text":"年年难过年年过，年年酒恼青衫破。南柯槐阴年年梦，年底方知年年错。吁，年年踏歌鞭瘦马，秋风之侧嵯峨下。秋风秋风吹堕帽，漏舟朽楫青萍道。忽尔叩壶忽叩剑，忽尔向天射白眼。白眼不到游云尽，游云尽处天自永。天边高人采紫芝，偶尔回觑人世景。茫茫大块起荒烟，冥冥浩渺极泰颠。下笼涧壑迷龙径，上塞玄元无苍天。我携短杖立其间，悲鸦绕树三匝苦哀缠。悲鸦悲鸦卒不栖，回眸铩羽望空池。空池淡淡留白鹇，白鹇戛戛若高闲。讵识树边张罟网，有人投饵在其边。一失足，更莫赎，樊笼锁扃长抑促。三日不食卒不得，引颈一鸣乃长绝。孰能见此不叹息，回头掩袖双眼泣。大鹏浩起起北溟，击水震石奔雷鸣。忽尔烟中失故道，愤扇天埃牝牡老。力终不济中天摧，其骸渺渺横陆岛。我捏双拳裂双目，急火烧肺莫可扑。欲斥高人冰为肠，视之浑如不见物。高人长笑指玄元，此中因转几万年。年年如此奚可改，此心到处已悠然。我初闻之若有悟，细勘渺惑无向处。今年于此已无功，但期明年不与今年同。"}