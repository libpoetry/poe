{"id":"263891","title":"水龙吟·杨花和东坡韵","dynasty":"清代","author":"尤侗","text":"美人满院红妆，绿珠忽向高楼坠。非云非雨，非朝非暮，一天春思。绣阁娇慵，厌他轻薄，重门深闭。奈偷从墙角，窣来窗畔，人前故眠羞起。可惜风流扫地，赖多情、青苔牵缀。生成薄命，飞来又被，鹦哥啄碎。一缕残魂，浮萍再世，去随流水。想深宫拾得，踏歌连臂，有人垂泪。"}