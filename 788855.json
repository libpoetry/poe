{"id":"788855","title":"水龙吟 有赠并索美人画幅","dynasty":"清","author":"李恰","text":"嫩寒纤雨依微，晚妆怯倚帘帏薄。鸭垆翠袅，猩瓶红湿，芳心遐托。脂点黏唇，波痕浸腕，一枝柔约。乍生绡细展，闲愁淡扫，春色在眉山著。韵事而今寂寞，恰香闺、占将清乐。金钗度曲，乌丝写艳，流霞递酌。断梦湘南，软尘燕北，同嗟栖泊。看东风渐老，幽娥素绢，肯忘前约。"}