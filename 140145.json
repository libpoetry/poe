{"id":"140145","title":"浣花即席·轻飔濯袢暑","dynasty":"宋代","author":"魏了翁","text":"轻飔濯袢暑，清与耳目谋。江山新容态，真意烂不收。榜人以戒余，将事东郊游。川后且静波，冯夷亦安流。联镳载群彦，骈筵驾方舟。月中乱平渺，高舂尚夷犹。俯瞰大江横，仰看苍云浮。滔滔去不息，亹亹生无休。俯仰三太息，发我心悠悠。未省昔之人，曾有此乐不。团团转兰枻，突见龙棹头。哄然两敌国，蒿矢迅不留。所争何为者，对面如仇雠。少须游人散，天暝赐泠飕。"}