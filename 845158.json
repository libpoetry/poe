{"id":"845158","title":"定风波 饮蔡耐余圃","dynasty":"清末民国初","author":"程颂万","text":"莫倚春慵不看花。花边能剩几人家。前度持觞花腼腆。重见。玉兰丛碧上檐牙。水阁半欹兵动后，药栏贪看日西斜。商略诗签兼酒券。闻劝。世途争避路三叉。风韵篱边绝世人。素妆和雨靧残春。等得晴初亲拗折。轻雪。恐教吹作路旁尘。抵死要留花活计，余生拼得酒温存。归坐胆瓶纱间隔。娇劣。小春能够几黄昏。"}