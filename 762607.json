{"id":"762607","title":"述怀三十韵，送九弟任畦还里门","dynasty":"清","author":"孙元衡","text":"三年守海东，中土断音信。送子归故山，言也何能讱。当其入门时，亲知来问讯。子为我具陈，履危非处顺。遇事尽邅回，逢人寡豪俊。秋冬风则盲，春夏地屡震。涤涤俯山川，嗷嗷叹饥馑。仳离新寡妻，踯躅老田畯。告籴缓流亡，省刑佐蠲赈。蔀屋甫安堵，戎行启潜衅。偶语沸平沙，兵声骚巨镇。杂乱犬羊群，奔腾鱼鸟阵。稍已搴赤旗，幸未露白刃。事以臧获败，情由将帅吝。桑林感成汤，干羽庆虞舜。甲冑逾丁年，霜根入愁鬓。波浪阻层洋，荆榛莽千仞。游鱼因鳞鬣，飞骑失神骏。问涂身在悬，内顾疾如疢。乡国如已无，慈闱安得觐。梦沈先垄云，魂痛诸兄榇。异域颓朽株，饥颜萎夕蕣。老奴迫壮役，一子生百慎。毫釐身自轻，升斗禄徒徇。素不染而污，坚恒磨以磷。泾气郁为蒸，炎威毒不烬。衣衾蛊鼠侵，膏血蚊蚁趁。深嗟白驹隙，久厄黄杨闰。愿子默识之，艰虞此其仅。长梢维劲风，大海势方振。壶乾一挥手，猎猎风帆迅。"}