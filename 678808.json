{"id":"678808","title":"题青云一骑卷送邵振声会试春官","dynasty":"明","author":"陈桭","text":"忆昨联骑榕城东，意气相许相磨砻。蒙恩叨乘桓氏骢，乘之愧未苏民痌。君家枥上八尺駥，骨相岂与凡马同。铁花连钱雾作騣，霜蹄抹电珠汗红。近逢伯乐鉴别公，七千云路杳莫穷。缥缈迥与天门通，彩丝簇辔光茏葱。腾骧蹀躞追飘风，吴门一见气若虹。仆夫晓秣何匆匆，青云此去推豪雄。渥洼奇种皆避锋，解鞍剪拂趋瀛蓬。于时春色方融融，九重宫阙切昊穹。金银闪烁朝曈曈，振鬣骄嘶达圣聪。玉阶牵过回重瞳，赐浴龙池绛帕笼。直入第一天闲中，回头冀北群已空。人言此骑真游龙，待予复命蓬莱宫。云衢并辔摇玲珑，共展逸足收奇功，庶几上答皇恩隆。"}