{"id":"1127893","title":"离齐州后五首","dynasty":"宋","author":"曾巩","text":"云帆十幅顺风行，卧听随船白浪声。好在西湖波上月，酒醒还到纸窗明。画船终日扒沙行，已去齐州一月程。千里相随是明月，水西亭上一般明。文犀剡剡穿林笋，翠靥田田出水荷。正是西亭销暑日，却将离恨寄烟波。将家须向习池游，难放西湖十顷秋。从此七桥风与月，梦魂长到木兰舟。荷气夜凉生枕席，水声秋醉入帘帏。一帆千里空回首，寂寞船窗祇自知。"}