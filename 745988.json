{"id":"745988","title":"题郎海西画马","dynasty":"清","author":"程恩泽","text":"吾闻天马不受绊，谁欤操此青丝缰。拂耳顿足三万里，草头一点西风长。绝其刍豆傥能走，世岂复有豢龙手。玉镶金錽朱排沫，一战功成骨先朽。伯乐不及支公癖，放与逍遥啖春碧。汗血全乾四蹄重，不使银鞍覆虎脊。得无覂驾更齧膝，致令画者三掷笔。画者乃今曹将军，能通马语取马神。飘飘尾鬣堆若云，蓄怒未许奚官驯。猛士掣之力不均，祇恐绳绝飞且奔。海西所画已难得，何况骐驎出西极。君不见骐驎出西极，又言在德不在力。"}