{"id":"1112356","title":"再用前韵","dynasty":"宋","author":"张九成","text":"野涧江湾三两枝，一时清绝破愁思。纤纤弄蕊霜秋里，滴滴开花叶落时。借问哦诗记幽梦，何如把酒对东篱。不然采向林逋庙，并与寒泉荐一卮。凭谁为斲凤凰枝，欲寄朱弦写我思。著叶浪同烟雨里，开花独向晚霜时。羞随燕麦争春色，故伴乔松栖败篱。唤取老嵇挥数弄，不辞满引帐前卮。"}