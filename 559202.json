{"id":"559202","title":"修玉简塔完登眺漫赋","dynasty":"明","author":"林熙春","text":"岭外岧峣地，春游亦壮哉。南原标玉柱，北望映金台。七级峥嵘复，三朝象纬恢。黄堂增几案，赤县仰崔嵬。益显文星耸，先占泰运培。初临愁雾塞，少选幸云开。父老供新醁，山灵辟旧苔。步从天上起，声自谷中来。满目峰如画，凝眸海一杯。石牛凭去住，穴虎任徘徊。甘露微玄贶，仙踪长绿莓。慈封瞻涕泪，亲舍接蓬莱。纵切登高兴，谁堪作赋才。但期鱼鳄徙，凤啸应三台。"}