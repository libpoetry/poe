{"id":"1131353","title":"挽薛艮斋","dynasty":"宋","author":"甄龙友","text":"骥不由穷巷，龙曾演瑞图。衣传袁道洁，梦接邵尧夫。四十年全未，三千行岂无。飘然何太速，愁杀奠生刍。赠别文章妙，分携六见秋。真书藏相府，循吏说湖州。不作三公入，同谁八极游。朔风吹壮泪，应满藕池头。有子才而美，知君死不亡。刀圭徒有验，兵法岂无妨。玉树新埋没，金丹旧渺茫。魂兮来止些，极乐在西方。"}