{"id":"907038","title":"辛顺忠唐得道之士真身今在河州寺","dynasty":"宋","author":"李复","text":"少年游嵩丘，登高吾独见。西游渡陇坂，脱屣古河县。削发俗网裂，绝味诸漏断。卧胁三十年，凝尘满羌簟。六月大地燋，炉中结冰霰。牛头实栴檀，降出九重殿。正就寂灭时，泉竭悲禽散。直从开元初，到今色不变。破屋闭真相，野鼠嗅香篆。时有碧眼人，酌乳供新献。"}