{"id":"429182","title":"送陈石遗先生归里","dynasty":"近现代","author":"黄浚","text":"骄兵堕名城，众志悉溃涣。养痈累百战，积毒快一旦。哀时老词客，归泪迸珠弹。翩然别秀野，秋卉若含惋。神州果瓦碎，净土孰可逭。聊复卧故山，陶江淼以漫。平生思乡意，不共征雁断。由来骚人厄，八九丁离乱。等身积诗卷，千载足自捍。徒令问字人，跂踵但嗟叹。"}