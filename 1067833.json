{"id":"1067833","title":"题兰亭修禊图","dynasty":"宋","author":"李彭","text":"商飙吹汉皋，水满郎官湖。狂策上秋兴，拂尘观画图。娟然春风面，觞咏聊欢娱。中有超绝人，髯髯多髭须。笔端吐奇胸，紫凤兼天吴。草木方变衰，安得兰蕙俱。生绢如无有，酣放间歌呼。可怜谢馀杭，沾醉攲坐隅。诗悭遭重劾，罚酒输行厨。遥遥数千里，定交在须臾。金谷望尘友，鸾鸟何其愚。嗟彼许敬宗，握笔侍玉除。将图来此传，悬知不相如。画中见胜韵，真欲诛奸谀。临风增想像，候雁度晴虚。"}