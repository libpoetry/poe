{"id":"518488","title":"上东门行","dynasty":"明","author":"唐文凤","text":"上东门，在何所，河阳城南瀍水浒。旧时豪华今已空，惟有当年一抔土。闻说汉家全盛秋，门前列第皆王侯。朱轮翠毂日来往，凝笳叠鼓长喧啾。画栋雕檐接宫观，十里香尘飞不断。天上频颁丹诏下，民间屡免田租半。白发老人不识兵，闾阎小儿歌太平。斗鸡走马寻常事，岂有纷纷愁叹声。乞归二傅章初上，会此公卿盛供帐。道旁观者如云屯，杂綵从车凡几辆。韶华转眼流星过，倏忽荆棘埋铜驼。逢萌挂冠固已矣，石勒倚啸将如何。往事伤心难自保，惆怅东门不能道。君不见北邙山头四五陵，玉匣珠襦委荒草。"}