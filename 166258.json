{"id":"166258","title":"瑞鹤仙·金枝联玉叶","dynasty":"宋代","author":"吕胜己","text":"金枝联玉叶。世代有宗英，声华烨烨。君侯更超绝。抱不群才气，壮图英发。津途轨辙。□武上、青宵迥别。自玉阶、契合君王，拍拍满怀风月。奇绝。身居萧散，志在功名，眼高天阔。恩来魏阙。长江上驻旌节。待胡尘有警，纶巾羽扇，谈笑周郎事业。恁时看、国倚强宗，诏褒伟烈。"}