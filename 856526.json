{"id":"856526","title":"念奴娇 其一 和鲁如晦中秋","dynasty":"宋","author":"王之道","text":"碧天无际，乍雨清烟霭，风开云月。人在南楼，剧谈胜咏，拥碧油旌节。银阙腾辉，冰轮驾彩，颢气资高洁。大星不见，更容萤火明灭。须烦翠杓琼杯，华笺象管，与我酬清绝。谁使琵琶声到耳，轻赋荻花枫叶。露脚斜飞，河阴低转，香篆环三杰。莫辞终日，舞腰重看回雪。"}