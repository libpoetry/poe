{"id":"696064","title":"题册中四画送方比部之金陵 珠浦云帆","dynasty":"明","author":"欧必元","text":"仙航箫鼓逐潮开，珠浦津头夜月催。万里海门秋色早，乘槎疑自日边来。虎踞龙蹯旧帝城，白云仙吏佐持平。庭閒不少歌风什，宁美张衡赋两京。驯雉堂清海月残，政成琴在几年看。谁将一曲南薰操，散作临岐别鹤弹。阴阴桃李夹朱坛，春色千林雨露宽。纵得成蹊人已远，恐教天上倚云难。"}