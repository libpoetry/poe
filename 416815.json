{"id":"416815","title":"兰陵王","dynasty":"近现代","author":"胡士瑩","text":"草痕直。楼外沧波咫尺。湔裙路，妨柳碍桃，一一钿车趁寒食。青芜满故国。凄寂。珍丛醉客。红栏畔，莺燕有情，还似江南旧相识。馀寒漫将息。又暗雨催灯，诗梦无迹。轻衫乍试东风力。看水榭吹絮，露桥迎月，芳情冷后忍再觅。尽春意狼藉。谁忆。旅愁积。况野岸花疏，村店酒密。斜阳箫鼓春城急。甚蜀纸封泪，楚云邀笛。归程何处，待梦里，定认得。"}