{"id":"1213494","title":"吕梁洪","dynasty":"元","author":"陈孚","text":"沂泗之水来鲁邦，平沙千里流淙淙。忽逢吕梁万石硔，势与石斗不肯降。半天捲起千尺泷，怒声日夜相摏撞。有如万骑腾骊䮾，左挟贲获右羿逢。恶若哮虎鼎可扛，踊槊跃矢横矛鏦。风云蛇鸟万旌幢，大呼击碎龙文杠。死战不复留空羫，我生事业在北窗。蒙庄一卷映秋釭，每羡老叟何其憃。忠信出入言非哤，及此更觉心悾悾。西风吹衣衣茸尨，茅店沽来酒盈缸。篙人赠我尺鲤双，扣舷而歌和柷椌。问禹何故留此洚，何当理我小舽艭。东浮溟海西岷江，沛然一口吸老庞。要使后土安鸿厖。"}