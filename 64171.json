{"id":"64171","title":"寓怀诗·太白蚀金方","dynasty":"明代","author":"刘黄裳","text":"太白蚀金方，蚩尤出辽野。右卫已土崩，左贤气腾瓦。顷来石州破，&lt;革阑&gt;蔽日舍。城中无虚井，儿女血涂赭。叹息问边人，问罢泪如洒。简子攻卫城，居身犀蔽下。行人烛横戈，陈其先君者。大将爱其身，胡能驱士马。翩翩谁家子，龙虎姿态扬。白马全络头，翻身绿沉张。驰至射熊馆，一发下双鸧。马上赋豪士，悲歌声琅琅。途乖淹郡县，矢心系名王。春风国士老，秉耒耕于乡。吾贱不能举，把袂涕沾裳。"}