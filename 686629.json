{"id":"686629","title":"春日王监察天宇过访留酌二首","dynasty":"明","author":"边贡","text":"豸冠春访薜萝衣，晴日池台燕子飞。心为感时偏耿耿，话因谈旧转依依。閒过别院题青竹，却望南山指翠微。欲问野夫栖隐处，九槐溪上一柴扉。笑我贪书日苦辛，爱君风采是埋轮。青骢独系垂杨晚，白屋长甘旧业贫。千里海邦开雨雪，万家山郭转阳春。回骖却傍黄昏路，萝月纤纤喜近人。"}