{"id":"466538","title":"蝶恋花","dynasty":"当代","author":"汤国梨","text":"滞酒恹恹人闷损。薄暖轻寒，春也如人困。过了花朝寒食近。缠绵不断芳时恨。岁岁东风消息准。转绿回黄，何以人无分。换了朱颜还不信。镜中万一回青鬓。镜中万一回青鬓。月夕花晨，休再蹉跎尽。双燕来时须借问。如何弥补青春恨。月样团圞花样俊。容易消磨，当日何曾忖。此际回肠怜寸寸。千回万转黄昏近。"}