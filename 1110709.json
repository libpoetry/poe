{"id":"1110709","title":"和颜长官百咏 边庭","dynasty":"宋","author":"朱继芳","text":"年年塞草欲秋时，左右红旗说战机。介胄粗官应有语，而今宰相好吟诗。角声吹裂肺肝愁，说与将军莫逗留。男子生当侯万里，死判马革海西头。一剑沙场独苦辛，天阴杀气作黄尘。沉思鸟尽弓无用，肘后累累却顾身。探使归来半信疑，帐前相语怕人知。沉香雾里娇弦暖，莫遣边愁到两眉。征夫战骨洒桑乾，帐下苍头自转官。一骑红尘天外落，筹功更说几多般。公主琵琶胡地秋，将军刁斗汉关愁。相逢老病无依卒，未说沙场泪已流。苍苔白骨满黄沙，马汗成冰带雪花。夜夜鞘中长铗吼，教人不得梦还家。有客新从塞上回，解包收得战场灰。营家未敢分明哭，请看刀痕始欲哀。虏退边方得暂宁，枣儿红近莫休兵。汉家错信和亲议，不见胡雏与父争。北风吹骨最酸辛，白面书生四角巾。战士总成亡命鬼，将军才是有功人。"}