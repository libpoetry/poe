{"id":"1085062","title":"次韵梁尉秦碑古风","dynasty":"宋","author":"王十朋","text":"姬嬴遗迹存者希，世传石鼓稽山碑。石鼓揄扬得韩子，文与二雅争驱驰。秦碑夸大颂功德，埋没草莽无人知。或言山顶石犹在，上有虎豹龙蛇螭。神藏鬼护荆棘蔽，崖悬磴绝登无岐。广文好奇穴探禹，梅仙喜事僧寻支。我赞其行要亲睹，勿受世俗流传欺。望秦秦望两崭绝，何山壁立东南涯。礼碑屹植最高处，不知磨灭从何时。剔苔扫墨了无有，模糊片纸亦足奇。浓云霮䨴黯将雨，古木槎牙蟠老枝。归来走笔出险语，诃政叱斯同小儿。诗成得得写寄我，词严意伟法退之。我闻秦人灭六国，酷若犬磔临江麋。先王法为秦所负，负秦况有秦有司。五经灰飞儒溅血，尧舜周孔何能为。上蔡猎师妙小篆，奴视俗体徒肥皮。东封太山南入越，大书深刻光陆离。沙丘风腥人事变，鬼饥族赤谁嗟咨。汉兴万事一扫去，惟有篆刻馀刑仪。磨崖欲作不朽计，其如历数不及期。蚩尤五兵纣漆器，人物美恶宁相疵。我虽过秦爱遗画，南山入望频支颐。不须峄阳访枣刻，不用迁史观雄辞。虚堂默坐对此纸，闭眼暗想君勿嗤。要知秦碑没字本，却类周雅无辞诗。"}