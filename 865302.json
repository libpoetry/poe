{"id":"865302","title":"别施君叔异","dynasty":"宋","author":"邓肃","text":"泮水儒生急寸禄，白袍干人如立鹄。争注虫鱼股置锥，世外语言不到目。我嫌人醉还啜醨，常嗟心迹两相离。邂逅得君能我意，笔端聊复出新奇。爱君未冠少年郎，语出辄惊鹓鹭行。若不纷华替初志，事业他时未易量。今被青衫走尘土，满面春风归仕路。拄笏政可望西山，莫见輶轩腰伛偻。我今絷维犹未释，相思何处访纵迹。为君时望斗牛间，期君光芒高万尺。"}