{"id":"816346","title":"四用前韵","dynasty":"清","author":"黄遵宪","text":"撼门环哭呼高皇，钟簴何人奉太常？坠地金瓯成瓦注，在天贯索指银潢。归元纁箧催函送，计口缗钱责币偿。岂独汉唐无比祸，五洲惊怪国人狂。聚语踦闾二大夫，报书未服五单于。华离倘免分瓜苦，棼乱难迟蔓草图。藉口岂徒徵纪甗，空拳尚欲曜威弧。祷天莫作迁延役，早已荆榛万骨枯。"}