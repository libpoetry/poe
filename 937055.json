{"id":"937055","title":"游合江园戏题","dynasty":"宋","author":"陆游","text":"朱朱白白池台间，好风妍日开未残。我来觅醉苦草草，常恨不如花意闲。山鸡飞起乱花落，下上青林穿翠壑。世间动步即有拘，常恨不如禽意乐。人言功名恐不免，我愿徜徉娱岁晚。熟计淫书理白鱼，何如纵猎牵黄犬。成都四郊如砥平，安得双鞬驰出城。鞚飞尘起望不见，从骑寻我鸣鹘声。"}