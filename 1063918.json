{"id":"1063918","title":"宣和七年重阳前四日余自长沙还鹿门过荆渚谒天宁璋禅师留二宿作此","dynasty":"宋","author":"释德洪","text":"孤城渺湖天，长堤篆湖水。柳衙行未穷，已过沙头市。连樯来万艘，荻丛出千雉。节物近重阳，风日正清美。忽惊楼阁开，宝坊堕平地。璋公十年旧，出迎一笑喜。□夜及相山，岁月入叹喟。兹行归鹿门，已作终焉计。不辞信宿留，爱子多故意。说禅有家法，翻手了千偈。铁脊敌魔外，宗风永零替。我留固随缘，思归亦偶尔。为君赋新诗，万象困朝戏。去留未用较，吾生真一寄。"}