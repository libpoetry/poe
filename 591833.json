{"id":"591833","title":"华阳行赠王孝廉归晋陵","dynasty":"明","author":"欧大任","text":"华阳馆前秋雪飞，幽州道上行人稀。当年筑馆人何在，今日拂衣君独归。萧条策马辞京阙，关门一片西山月。胡姬葡萄酒初泼，垆头把臂与君别。君为荆川太史之门生，弟子都讲往往皆名卿。独守师说奉大对，公孙侧目辕固行。滹沱河水冻偏早，驿楼官树叶如扫。上有燕台之衰草，下有荆卿之古道。行行旅食不堪陈，渔钓江湖且煮莼。子虚傥遇乡人荐，老作金闺侍从臣。"}