{"id":"684584","title":"塘园四景回文诗","dynasty":"明","author":"王佐（汝学","text":"熙熙暖日映花娇，习习和风捲嫩蕉。时雨过空西望远，透滩滩水绿平桥。浓阴好爱西桥过，影午交枝几树榕。钟秀地形山叠叠，鬨声滩势水重重。分洲小水秋蘋白，接渚平田晚稻香。云薄挂枝疏叶落，村前对坐午天凉。鸦归晚树半黄昏，景寂孤吟坐掩门。斜日短天寒极目，冷云含雨暗村村。"}