{"id":"1253379","title":"山中时景四首","dynasty":"元末明初","author":"蓝智","text":"层层金碧倚岩阿，花径春浓有客过。行到野桥观石瀑，始知人世挽天河。野亭分坐纳微凉，绿树青阴昼景长。不有山林深更僻，人间无处避骄阳。强与登高行路难，溪桥危坐对秋山。白云红树添诗兴，月上长空忘却还。独钓寒江雪满蓑，数峰相映玉嵯峨。闭门谁念山中客，自比袁安懒更多。"}