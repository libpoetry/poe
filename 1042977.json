{"id":"1042977","title":"和杨彦文嵩山诗","dynasty":"宋","author":"刘攽","text":"杨侯作邑山水中，县南百里维青嵩。官閒身老诗笔健，乐与丘壑研豪雄。是时新凉背炎夏，草木秀丽全天功。重青叠碧百万状，有如耋老携儿童。悬泉落崖泻万丈，震雷发地声隆隆。阴风岩洞忽悽怆，寒生六月如凝冬。祠官祀典有常秩，扫除给复何其恭。孕灵产异远不极，面周负郑人殊风。生云触石始肤寸，倏忽澍雨成冥濛。群山相望不足算，礼若小国来朝宗。幽人羽客此独往，深处时与神仙通。念君吏职有章绶，池鸿笼鹤思长空。暂留灵境寄心赏，仰止万古希遐踪。梯高径侧目力短，涉历庳下非穹崇。山中居人亦富逸，翠竹寒松名素封。愿言携家事卜筑，采薇饮水欣长终。岩田种芝地高下，茅屋溯水溪西东。君能挂冠共此约，何必绮季东园公。"}