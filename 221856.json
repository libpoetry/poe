{"id":"221856","title":"峡州楚塞楼","dynasty":"宋代","author":"冯时行","text":"东南上流蜀之门，领略形胜斯楼存。岷峨之西江发源，势如建瓴注平原。出门顿息波涛喧，五溪七泽相吐吞。蜿蜒纡余带城垣，山亦却立且踞蹲。排青叠翠来庭轩，座隅仿佛闻清猿。我来新律当正元，天地清夷日晏温。主人延客开清樽，酒酣疏襟忽孤骞。北望两京手可扪，感时抚事销客魂。比闻狂酋如封豚，灰飞烟灭华夷分。赤县神州宜细论，翠华几时驱育贲，归挽天河洗乾坤。愿见从来中国尊，老夫日拭双瞳昏。"}