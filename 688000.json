{"id":"688000","title":"锦岩杂咏五首 看上门","dynasty":"明","author":"成鹫","text":"入门有句客须知，举止抬头是阿谁。霹雳一声看点额，不妨识得转身时。莫道登山自不迷，路逢高处便须低。凭将一具云霄眼，俯视下方齐不齐。一念贪痴万劫饥，山翁何事不忘机。明知信施难消得，日日城中乞食归。石榻纵横长绿茵，枕边花发几经春。五龙出蛰成仙去，留与岩头打坐人。何年鬼斧斲嶙峋，石上犹存碧藓纹。满眼青钱无用处，空囊盈贮锦岩云。"}