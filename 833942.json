{"id":"833942","title":"齐天乐","dynasty":"清末民国初","author":"易顺鼎","text":"短箫凄咽登临恨，天涯赏音谁是。剑气俱销，琴心欲倦，来访吴侬乡里。刘郎老矣。要醉卧青山，被花扶起。吟袖弓?，半空飞过粉香细。人生一般如寄。便阑干好在难得同倚。海上船回，江南花落，往事空随流水。扁舟料理。怕载酒重来，旧鸥都异。桃叶飘零，暮潮还又至。"}