{"id":"698297","title":"次韵于景瞻百样娇","dynasty":"明","author":"倪谦","text":"雕阑频倚暗销魂，其奈风前百媚存。春醉半醒霞晕薄，晓妆初罢粉香温。淩波仙子娇相倚，解佩江妃笑欲言。宜化彩云归阆苑，纷纷凡卉敢同论。群芳秾丽不沾埃，六月才从塞北开。玉颊争妍偏惹恨，锦苞凝艳半含胎。雨滋巫峡行云倦，风引昭阳侍宴回。可是多情怜国色，殷勤分种客窗栽。"}