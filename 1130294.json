{"id":"1130294","title":"奉陪王少监朝请游南涧宿山寺步月二首","dynasty":"宋","author":"释德洪","text":"朝为北山游，暮作南涧宿。此生亦何幸，称心良易足。青灯委昏花，笑语暖幽独。月出东南峰，升此一轮玉。开扉发清啸，意行无涧谷。胜韵高摩空，妙语清到骨。亲朋万石门，门吏千钟禄。如何饭薇蕨，衲子相追逐。明年守北屏，夜直黄金屋。应怀此夕游，梦想亦清淑。定有寄来篇，吴笺烦自录。单衣喜和风，诗眼爱空翠。野亭亦翛然，散坐聊倦倚。坐久忽闻樵，见视一笑喜。那知深林外，曲折见流水。幽光弄绀碧，春色泼秀气。去为千顷泽，堤柳相妩媚。月光方下彻，浮空见赪尾。投砾戏惊之，扑摝沙禽起。归途望林壑，烟霭隔山寺。便如斜川游，岁月亦相似。"}