{"id":"1046226","title":"至游堂","dynasty":"宋","author":"杨杰","text":"人孰不好游，外物常求备。佳胜穷山海，纷华乐朝市。不知务内观，未得游之至。达士靡窥牖，天道已昭炽。六合极周流，万化览要会。潇洒须川守，名堂慕高致。政清民讼简，庭木交苍翠。间关林鸟鸣，跳跃池鱼戏。逍遥成咏歌，吏隐欣得地。视听与人同，所适与人异。翻笑列禦寇，不出终身愧。吾亦爱吾庐，岂独壶丘氏。"}