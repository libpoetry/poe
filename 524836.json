{"id":"524836","title":"游通真岩与数子商作思柳亭","dynasty":"明","author":"顾璘","text":"荡舟缘西溪，风物始虚爽。忽得通真岩，众喜得奇赏。石壁倒千仞，洪涛漱中广。通天贯灵窍，云气恣来往。玉髓堕阴滴，莲花抱烟长。居然神仙窟，所愧系尘鞅。缅怀柳愚溪，千载寄幽想。其人虽已没，精华尚星朗。愿言作新亭，延此烟月党。今古两悠悠，江波日东响。"}