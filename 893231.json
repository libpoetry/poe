{"id":"893231","title":"和登山城望京邑","dynasty":"宋","author":"宋祁","text":"子牟怀魏阙，陈咸思帝城。他乡岂不美，吾土乐所生。况复抚凋节，凭高怀上京。山川不可见，葱郁凝神县。紫气抱关回，玉斗侵城转。负羽长杨猎，撞钟平乐宴。高冠照华蝉，英俊皆比肩。朝奏主父牍，夜召贾生贤。五侯交荐币，诸公亟为言。我生流离极，十年悲去国。叶愿洛阳飞，鱼宁武昌食。当弃关下符，一对危言策。"}