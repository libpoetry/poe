{"id":"950918","title":"予控免不获命恭读诏书圣训有朕正欲为卿直前枉之语感激思奋始决小草之谋","dynasty":"宋","author":"岳珂","text":"平生一寸心，不为世涂折。平生七尺躯，拟慕志士烈。吾门古乔木，每抱岁寒节。三世秉一心，炯炯常不灭。虽如卞献玉，自比来嚼铁。闭门著辨诬，其事已合辙。及逢明圣知，所遇皆夐绝。隆兴录旧李，一诬出奎札。嘉熙今诏书，复以枉为说。人生贵知心，万事等一吷。矧以万古光，下比覆盆揭。忆昔贾奇谤，同舟忽秦越。关弓比射羿，舍镞不虚发。仍是同功家，以豢反得啮。静思诬与枉，二字谨区别。两朝寓至鉴，四海仰日月。荡诬贵昭昭，错枉岂孑孑。此恩无以报，蛇雀况微物。匪石心可转，襆被计当决。尘匣开青萍，何时衅妖血。"}