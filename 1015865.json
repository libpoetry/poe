{"id":"1015865","title":"偈颂一百六十首 其一三四","dynasty":"宋","author":"释宗杲","text":"昨日梦说禅，如今禅说梦。梦时梦如今说底，说时说昨日梦底。昨日合眼梦，如今开眼梦。诸人总在梦中听，云门复说梦中梦。驴唇先生开中笑，阿脩罗王打勃跳。海神失却夜明珠，擘破弥卢穿七窍。三人上座请谈禅，平地无风浪拍天。禅禅，不用思量卜度，非干文字语言。仰之弥高，钻之弥坚。岩头刬之则曰是句非句，临济用之则曰三要三玄。禅禅，吞却栗棘蓬，透发金刚圈。休论赵老汉庭前柏树子，莫问首山新妇骑驴阿家牵。但请一时放下著，当人本体自周圆。梦里明明有六趣，觉后空空无大千。"}