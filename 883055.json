{"id":"883055","title":"吴文伯用李允蹈追字韵见赠亦次答之","dynasty":"宋","author":"孙应时","text":"鸡鸣市声起，冠盖日相追。终然寡同调，千里怀风期。忆从十年前，识君黄绢词。安知淮海来，得此埙篪吹。武库森器宝，清庙陈尊彝。持君胸中富，自足夸一时。况今亨衢开，秣马随所之。功名何足道，谈笑观指麾。交情无远近，人事有合离。他年一尊酒，长恐劳相思。"}