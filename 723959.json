{"id":"723959","title":"赠安成诗","dynasty":"南北朝","author":"谢灵运","text":"时文前代，徽猷系从。于迈吾子，诞俊华宗。明发迪吉，因心体聪。微言是赏，斯文以崇。用舍谁阶，宾名相传。秘丘发轸，千里知贤。抚翼宰朝，翰飞戚蕃。佐道以业，淑问聿宣。相彼景响，有比形声。始云同宗，终焉友生。棠棣隆亲，頍弁鉴情。缅邈岁月，缱绻平生。明政敦化，矜恤载怀。用掇良彦，循我人黎。江既永矣，服亦南畿。解袂告离，云往风飞。挥手未几，钻燧推斥。青春屏辔，素秋系迹。媚彼时渔，恋此分拆。我劳行久，实获予戚。昔在先道，垂诰亨鲜。亦曰于豹，调和韦弦。清静有默，平正无偏。钦隆令绩，尉沃愿言。驽不逮骏，莸不间薰。三省朽质，再沾庆云。仰惭蓼萧，俯惕惟尘。将拭旧褐，朅来虚汾。畴咨亮款，敬告在文。"}