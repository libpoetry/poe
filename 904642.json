{"id":"904642","title":"山图","dynasty":"宋","author":"李石","text":"丹砂山中期，交梨海上约。崎岖九折坂，准拟一丸药。至今山仙翁，已跨紫霄鹤。鹤去当归来，尘世忆如昨。天使自天降，招去游五岳。洞府日月长，流水花片落。我来似天意，一官不足缚。道气迄未充，何以痊瘴恶。云霞閟灵蕊，雾雨罩仙萼。臭稗杂菁英，凡草混荃若。未免七十毒，谁敢试口嚼。上焉忧国病，下者念民瘼。安得如昔人，一举翔寥落。"}