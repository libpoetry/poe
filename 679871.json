{"id":"679871","title":"感遇","dynasty":"明","author":"郑阎","text":"瑶台有孤鹤，脩洁仙中禽。本与凤鸾偶，翻为鸡鹜寻。谷食颇自耻，松栖亦何心。徘徊失所止，惆怅谁能禁。引领望徒侣，茫茫玄圃深。徒鸣九皋远，孰赏凌空音。俯仰再三叹，凄然沾素襟。泣玉愿一顾，投珠难至前。中山未见与，直道皆徒然。君子耻自献，达人甘弃捐。衡门有遗叟，千载高其贤。"}