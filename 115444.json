{"id":"115444","title":"感春·南山如佳人","dynasty":"宋代","author":"张耒","text":"南山如佳人，秀色慰我思。微风从东来，清洛摇春漪。驱马出门去，悠悠踏长堤。暖日丽花草，微云渡南溪。高丘者谁子，断裂岗前碑。当年岂不伟，泯泯今谁知。老翁驱牛耕，坟草半已犁。功名但若此，达士观如遗。饮酒复饮酒，劝君无复辞。人生百无益，惟有饮庶几。"}