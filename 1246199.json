{"id":"1246199","title":"题湘湖图","dynasty":"元末明初","author":"刘基","text":"君山洞庭隔江水，彭蠡无风波浪起。明窗晓晴图画开，兴入湘湖三百里。湘江两岸山纵横，湘湖碧绕越王城。越王城荒陵谷在，古树落日长烟平。游子天寒孤棹远，七十二溪飞雪满。浩歌不见濯缨人，沙鹤野猿相对晚。湖东云气通蓬莱，我欲从之归去来。蛟鼍塞川陆有虎，两臂无翼令心哀。"}