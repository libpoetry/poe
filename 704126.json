{"id":"704126","title":"退朝即事","dynasty":"明","author":"解缙","text":"圣主恭勤日万几，每因朝退问前疑。挥毫亲写蝇头字，常见宫官报酉时。赤栏红映夕阳齐，蹀躞天骐度不嘶。侍讲报来应锁甲，乘舆又过御桥西。㭨子南来百粤中，黄藤纯束赤筠笼。恩颁内阁分携去，犹有大官黄纸封。大将平胡兀亮阿，旌旗云拥照山河。明朝借我双雄凤，直上青天听凯歌。北京官酒甜于蜜，高品传宣侑膳珍。圣主御筵犹未饮，便令分赐及儒臣。"}