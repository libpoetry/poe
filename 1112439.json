{"id":"1112439","title":"菩萨蛮","dynasty":"宋","author":"张元干","text":"天涯客里秋容晚。妖红聊戏思乡眼。一朵醉深妆。羞渠照鬓霜。开时谁断送。不待司花共。有脚号阳春。芳菲属主人。微云红衬馀霞绮。明星碧浸银河水。欹枕画檐风。愁生草际蛩。雁行离塞晚。不道衡阳远。归恨隔重山。楼高莫凭栏。雨馀翠袖琼肤润。一枝想像伤春困。老眼见花时。惜花心未衰。酿成谁与醉。应把流苏缀。泪沁枕囊香。恼侬归梦长。甘林玉蕊生香雾。游蜂争采清晨露。芳意著人浓。微烘曲室中。春来瀛海外。沈水迎风碎。好事富馀熏。频分几缕云。"}