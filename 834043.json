{"id":"834043","title":"内家妆 忆梅","dynasty":"清末民国初","author":"易顺鼎","text":"倩魂低颤水，阑干影、惊被冻云封。正湘妃蛟脊，偷描淡妩，海仙凤尾，遣探芳丛。悄吟处，敲诗红烛冷，酹酒碧尊空。竹里春愁，暗蟾悽惋，苔边秋梦，病鹤惺忪。湖桥分锦路，销凝久，画角吹怨东风。曾伴斜楼倚笛，窄径扶筇。又日暮天寒，窗前翠袖，曲终人远，江上青峰。纵有何郎词笔，别后都慵。"}