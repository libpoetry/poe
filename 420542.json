{"id":"420542","title":"洞仙歌 其一 折枝晚香玉，得重台者，未开时骨突作浅红色，芳烈妖冶，秋花尤胜，赋之","dynasty":"近现代","author":"张克家","text":"研南瓯北，倩幽花相伴。素袜凌波玉人面。讶前宵醉月，未解春酲，娇脸上、微晕红潮色泫。又重台宛抱，双结雌雄，不信秋风感团扇。纤手摘来时，一抹斜阳，浑疑似、指痕轻按。只馣馤、差同薛芸娘，任锁骨玲珑，暗中偷换。"}