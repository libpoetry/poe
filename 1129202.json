{"id":"1129202","title":"颂古四首","dynasty":"宋","author":"释守净","text":"析尽尸骸没一些，从兹遍界是那吒。直饶见得无纤翳，未免重添眼里花。普请开田力已齐，纷纷带水又拖泥。展开两手人休问，昨夜三更月落西。不知此土何为验，拈起新罗人草鞋。汉祖殿前樊哙怒，鸿门一踏为谁开。涅槃偿债更无殊，劈破长沙肘后符。一句全提无话会，钱塘八月浪花粗。"}