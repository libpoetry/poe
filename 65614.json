{"id":"65614","title":"万历己酉秋初游白下潘景","dynasty":"明代","author":"胡梅","text":"我家白板扉，覆檐乌桕树。远山若画屏，颇适栖迟趣。每忆七岁时，摊书未能句。偷线作钓丝，频遭邻媪怒。得鱼辄放去，倒向萍汀卧。梦一白髯翁，引行松下路。教我学吟诗，茫不知其故。携手登高坛，失足遂惊寤。此梦宛未散，长渐耽词赋。自谓口出云，人讥泥染絮。今秋二十余，远游桃叶渡。遍访众骚坛，旗鼓各争竖。结社留小巫，气索不敢赴。孤舟若病马，到家岁云暮。相对妇攒眉，瓦瓶沽白堕。醉吟长五言，书之挂蓬户。无佛处称尊，一笑颜微破。"}