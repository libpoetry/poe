{"id":"1120667","title":"次韵元素自东皋寄新诗贼退犹未久","dynasty":"宋","author":"周紫芝","text":"北风胡马自长鸣，月到南枝鸟共惊。留我小溪回短棹，看渠红旆作长城。人思庞老皆知隐，贼说康成亦畏名。乱后欲从君一笑，满林荆棘未堪行。先生老去以诗鸣，乱定诗来眼倍惊。但把明珠照兼乘，未须白璧换连城。人言陶令尝耽酒，我识玄真不钓名。晚日追随叹才尽，始知天马足能行。"}