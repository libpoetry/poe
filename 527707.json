{"id":"527707","title":"子昂画马歌","dynasty":"明","author":"何景明","text":"学士宋王孙，画马皆龙姿。曾写飞黄出天厩，尚留云影落瑶池。池头马官锦靴裤，缓鞚长牵时拂顾。万里精神开绢素，百年毛鬣生风雾。吁嗟内乘无人识，想见奔腾过都国。翠仗朱轩数往来，金羁玉勒增颜色。只今天子罢南征，又闻东巡辽海城。安得四马忽然生，登台一顾千金轻，天上常随八骏行。"}