{"id":"625279","title":"游海淀题石上","dynasty":"明","author":"张家玉","text":"棱棱碧山骨，奇与巧兼擅。似经鬼斧斫，谁遣神鞭转。主人国柱石，搜罗置亭院。岩壑相蔽亏，峰峦互隐现。云生莲势动，雨过苔文绚。既藏宛委篇，亦竖韩陵片。铿铿流赋响，铮铮答歌串。生成补天物，五色不待鍊。岫幌昼常开，磴道时独践。会当逐灵槎，言归天汉畔。岁旱望为霖，好作零陵燕。"}