{"id":"1053305","title":"寄史院王正仲曾子开二学士","dynasty":"宋","author":"释道潜","text":"太史久不作，千秋想前人。朝廷理故事，董职须绝伦。青钱两学士，班马相并邻。婆娑金闺中，婉娈得所亲。学海扬波澜，词林蔼芳春。青编炳金雘，允显无曲陈。翘翘茂令德，谔谔规缙绅。玉堂行见跻，清切凌紫宸。野人蹈江海，放浪无边垠。相思邈何许，共此青桂轮。"}