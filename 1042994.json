{"id":"1042994","title":"邓圣求往为武昌令刻石元次山洼尊及苏子瞻谪官黄州游武昌见前刻后同在翰林因有诗示余余为次韵和之","dynasty":"宋","author":"刘攽","text":"侧江小屋香酒醅，出林缭径丛花栽。溪风暂过响修竹，岭雪未尽兼寒梅。往游武昌值佳境，白云漫漫萦崔嵬。孙家旧事颇可见，樊山杳霭临钓台。赤壁楼船不馀烬，属车豹尾空尘埃。埋名腐骨彼谁子，正见邱墟黄土堆。三分割据亦徒话，今人尚为羞瓶罍。谢公伏令首佳句，游衍相与期江隈。次山孟宰继有作，洼尊取饮摩苍苔。两公雄才又超拔，明珠照人眸睑开。腾龙始知爪牙壮，掣鹰无复毛羽摧。腰金佩鱼见官秩，不似迁客谈象雷。朝廷一入不得出，丘壑何事烦公来。南人歌声易慷慨，公诗感激成叹哀。"}