{"id":"1112305","title":"次韵范纯仁和郭昌朝寺丞见寄二首","dynasty":"宋","author":"宋庠","text":"岷峨秀气入京华，鹏翼抟风势莫涯。昆玉照人呈美璞，楚兰芬畹擢新芽。朝廷迁陟先诸彦，闾里光荣在一家。不鄙蒙阳疲病守，肯来同醉岸乌纱。言路再居无少补，护边三岁乏微勋。非才自合投閒地，竭节终期报圣君。老去风光流似水，病来世味薄如云。读书记一将忘十，少壮谁教不自勤。"}