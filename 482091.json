{"id":"482091","title":"古东门行送别金彦桢","dynasty":"明","author":"张洪","text":"仆夫顾我悲，辕马局不行。古来离别地，青草不复生。居人攀桃李，怅望难为情。流尘起阡陌，远树花冥冥。莫向秦东亭，唱此《东门行》。土中有死骨，闻之复心惊。食荼莫言苦，饮醯莫言酸。世间万事易，惟有离别难。既辞还执袂，临行复据鞍。对面相宽解，回头涕已澜。人生谁非客，何独此哀叹。但令长寿考，相报各平安。"}