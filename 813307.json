{"id":"813307","title":"乙未随计赴都述怀","dynasty":"清","author":"李文安","text":"匆匆随计赴都门，千里离情不尽言。七秩慈亲违杖履，三春游子感晨昏。过庭屡促行装早，奉檄翻忧世事繁。敢以显扬矜一等，等闲难报百年恩。此身碌碌付劳薪，小别鸰原百感频。鸿爪几经江浦雨，马蹄新踏蓟门尘。尚烦诗礼闻犹子，共励冰渊慰老亲。从此陟冈南望处，故园花月十分春。自从嫁得浮云婿，十日归家百日游。未免多男为尔累，尚无交谪重吾忧。奉亲甘旨先宜蓄，教子宽严有善谋。望我成名休化石，山山指日是刀头。欲赋将离惟尔恋，各勤远志体吾心。莫辞书卷千回读，须识光阴一寸金。入世要知今古事，怡情且寄短长吟。功成果自殊头角，才是书香有嗣音。"}