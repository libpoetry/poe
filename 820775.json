{"id":"820775","title":"花心动 牵牛花，同子年韵","dynasty":"清末近现代初","author":"郭则沄","text":"银汉分凉，误婵娟、仙衣五铢初试。露缀钿轻，风飐铃圆，扶上晚篱烟紫。锦棚一角秋来早，只閒伴、吟人无睡。蓦肠断、红墙浅梦，暗蛩啼碎。宛转愁丝自系。偏盼到星期，替人憔悴。妒煞汉宫夜月，鸳机虚伴，渚莲香坠。洗车消息前番雨，认绡碧、几痕残泪。数离绪年年，倩伊细记。"}