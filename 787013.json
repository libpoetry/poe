{"id":"787013","title":"过贻谋东轩听易堂弹琴","dynasty":"清","author":"敦敏","text":"易堂久擅中郎调，高山流水时歌啸。东轩偶为一挥弦，松韵泉声彷其妙。我素不识琴之音，泠泠静听清人心。我亦不知琴之曲，抑抑漫聆空尘俗。昔闻无弦陶渊明，能得琴趣薄琴名。我欲问君弦指妙，到底指鸣共弦鸣。弹罢无言拂衣起，满天明月凉于水。"}