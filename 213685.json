{"id":"213685","title":"真珠帘·蜜沈烬暖萸烟袅","dynasty":"宋代","author":"吴文英","text":"蜜沈烬暖萸烟袅。层帘卷、伫立行人官道。麟带压愁香，听舞箫云渺。恨缕情丝春絮远，怅梦隔、银屏难到。寒峭。有东风嫩柳，学得腰小。还近绿水清明，叹孤身如燕，将花平绕。细雨湿黄昏，半醉归怀抱。蠹损歌纨人去久，漫泪沾、香兰如笑。书杳。念客枕幽单，看看春老。"}