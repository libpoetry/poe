{"id":"699294","title":"东皋隐居集陶诗二首","dynasty":"明","author":"袁华","text":"少无适俗韵，山泽久见招。结庐在人境，种苗在东皋。披榛步荒墟，晨出肆微劳。坐止高荫下，我行岂不遥。绕屋树扶疏，敛襟独逍遥。涉暑惊秋霜，寒风拂枯条。时驶不可稽，浊酒且自陶。提壶挂寒柯，聊以咏今朝。世短意常多，久去山泽游。草庐寄穷巷，嘉穗养南畴。凄凄风露支，司田眷有秋。我实幽居士，终怀在归舟。有客赏我趣，引满更献酬。菊为制颓龄，酒云消百忧。至德冠邦闾，自古有黔娄。"}