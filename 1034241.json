{"id":"1034241","title":"送袁著作守徽州","dynasty":"宋","author":"戴栩","text":"明月峨进贤，飞霞粲朝服。归着莱氏斑，堂前问凉燠。肘旁一印悬，字刻新安牧。清时宝静恬，颓俗迷返复。而君膝上传，剩此名节馥。赪鲤跃天池，群鲰荡相逐。中乃有一鳞，不洄亦不洑。骊龙雷电威，闪光注两目。未知豢者谁，欲使同豭鹜。君家此二图，厥理探已熟。翩然九门去，饫尔万家福。风移户赋稠，雨足山苗彧。一将兰芸香，尽洗筒缿牍。手别阻齐房，心期属帆轴。昔闻孔敬康，埋采彼深谷。迟君膏觐车，后乘载幽独。"}