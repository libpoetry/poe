{"id":"417335","title":"水调歌头 摘右派帽后，答舜华自北京来书","dynasty":"近现代","author":"吕小薇","text":"书来风雨夕，百感涕纵横。四年方寸千里，澎湃海潮声。尽涤肝肠渣滓，才别人间泾渭，捽发见深情。生死有馀痛，歧路思还惊。转东风，薰爱日，快新晴。美人相望京国，魂梦绕江城。遮莫缁尘霜鬓，喜看芝兰玉树，岁月共峥嵘。天际伫归雁，积愫与同倾。"}