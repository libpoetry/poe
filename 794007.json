{"id":"794007","title":"咏史三十一首 其十四","dynasty":"清","author":"黄毓祺","text":"操初得彧从，即比诸子房。彧劝操取兖，亦比诸高光。既为操也臣，岂为汉也亡。其仁先管仲，司马准的伤。其道似伯夷，大苏稚且狂。牧之不云乎，教盗以穴墙。发匮不同挈，乃欲居于良。或云彧自杀，志亦良可伤。方彧留寿春，抱疾仍徬徨。操也馈之食，发视但空筐。正如周亚夫，赐肉景帝傍。大胔不置箸，杀机盖已彰。然则操杀彧，世论徒蜩螗。"}