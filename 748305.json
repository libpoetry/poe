{"id":"748305","title":"题钱仑仙㸐烛修书图","dynasty":"清","author":"曾国藩","text":"腐叟音尘湮，千载无完史。断代自班生，鈲摫破大体。茂先赏三志，编摩或索米。旧书留衅瑕，但为吴生诋。数贤不足珍，除外况靡靡。圣代盛文章，群英躐前轨。殷鉴曩成编，唐经今继美。磊磊南董伦，彯缨足幡纚。钱子邦之良，弱冠捋金紫。泾渭原胸中，衮鈇极笔底。朝踏东华路，柴车等败屣。夜归南窗下，椽烛照大几。一字褒幽潜，片言殛奸宄。曲直在豪端，谁能矜爪觜。我亦载笔臣，大弨久复弛。三载糜官钱，甑尘亦莫洗。披图聊粲然，作诗一洒耻。"}