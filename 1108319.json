{"id":"1108319","title":"谒江华曾百里","dynasty":"宋","author":"刘过","text":"抠衣三十年前事，曾以诸生傍绛纱。一国所尊吾白下，双凫犹远令江华。时来馆学总馀事，老去衣冠怀故家。共怪我门郊岛外，狂生尚有一刘叉。鬓发已皤非故吾，依然破帽老骑驴。江边游子断肠句，汉殿逐臣流涕书。父祖松楸三世冢，弟兄桑梓百年居。狐丘未死归心切，未有相如驷马车。"}