{"id":"1115192","title":"余处恭少师左相郇公挽辞三首","dynasty":"宋","author":"杨万里","text":"上圣临三极，维师正百工。忠清两杨绾，诚一再温公。衡岳摧天柱，明堂失栋隆。初元得名相，不待卦非熊。孝庙乘乾日，光宗宅震宫。夔龙池集凤，黄绮翼高鸿。初政扶皇极，三朝抗大忠。期年坐黄阁，万古一清风。天下非无士，胸中自有人。如何初拜相，首荐一遗民。恩我丘山小，怀公骨肉亲。白头哭知己，东望独伤神。"}