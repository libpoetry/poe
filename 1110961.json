{"id":"1110961","title":"次秀野杂诗韵 又五绝卒章戏简及之主簿","dynasty":"宋","author":"朱熹","text":"暮年药裹关身切，此外翛然百不贪。薏苡载来缘下气，槟榔收得为祛痰。锦文缕切劝加餐，蜃炭扶留共一柈。食罢有时求不得，英雄邂逅亦饥寒。向来试吏著南冠，马甲蚝山得饫餐。却藉芳辛来解秽，鸡心磊落看堆柈。个中有味要君参，螫吻舂喉久不甘。珍重人心亦如此，莫将寒苦换春酣。高士沉迷簿领书，有时红糁缀玄须。定知不著金柈贮，儿女心情本自无。"}