{"id":"814032","title":"曹仁宪谨荣寿七言截句","dynasty":"清","author":"陈词裕","text":"雨露咸沾德泽深，栽培桃李有甘霖。弧星彩耀重阳后，拜祝添筹福海临。仰慕弦歌德可钦，殷殷乐育振儒林。甘棠载咏兴南国，记取冰壶一片心。寤寐维思一曲琴，薰风拟再入新吟。衣冠旧族推嵩洛，五载淡江水最深。翩彼飞鸮集泮林，八千椿算翠森森。华封晋祝麦邱颂，是采芝图嗣旧音。"}