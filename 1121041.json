{"id":"1121041","title":"予归未省松楸将以初秋望前汎湖之龙门已戒舟舰而连夕雨作不见月因赋天问二章","dynasty":"宋","author":"岳珂","text":"拟放平湖月下船，棹歌中夕发长川。蘋风好为云开幕，兰桨不妨人扣舷。猿鹤候迎将晓日，鱼龙悲啸未晴天。玉川塌额金沙上，阊阖封词漫一笺。小心风伯紫宫回，眼看银蟾海上来。玄豹又成漫谷雾，断虹犹作隐山雷。便教雨积三时害，未信晴无一日开。待试平生补天手，为君明镜再安台。"}