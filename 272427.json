{"id":"272427","title":"青黛湖上吊吴宫双玉祠墓","dynasty":"清代","author":"吴藻","text":"湖中水暖鱼吹絮，湖边花发莺啼树。吴宫花草久成尘，瞥见吴宫双玉墓。双玉复双玉，玉貌皆婵嫣。白鹤解舞影化烟，各有冤愤沈黄泉。才人解惜婵娟子，瘗玉埋香访遗阯。绣襦甲帐写真形，如向黄泉重唤起。君不见玉波荡漾双莲冷，当年队长无留影。又不见施夷光、郑修明，馆娃宫圮屣廊尽，苏台空有苔花生。玉人如玉年娇小，争似婷婷双玉好。《离骚》哀怨为招魂，应有碧云来缥缈。雀扇铢衣好画图，千秋金粉重三吴。回首兰因吊花影，黛湖何似美人湖。"}