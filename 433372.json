{"id":"433372","title":"挽沈涛园先生","dynasty":"近现代","author":"黄浚","text":"乔木临霜悴，连淞泪不冰。弥天收一卧，垂死望中兴。汉表愁仍上，浯碑事岂应。相韩家世恨，遗句最崚嶒。嗜左如君实，能诗逼后村。不平棋局近，独醒酒场尊。札短书逾劲，谈清䫉益温。向来涵盖意，今日付邱原。殊业思文肃，馀皇纪愤诗。即今资社鼠，复此失丛罴。陈紫伤忠惠，硫黄误退之。坐令横海侣，新泪更羊碑。归旆黔山黯，临江庾宅开。钞诗仍细字，过阙几深杯。结带惊公瘦，回车念我才。平生香一瓣，何敢寝门哀。"}