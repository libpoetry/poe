{"id":"95052","title":"再併赋瑞香水仙兰三花","dynasty":"宋代","author":"杨万里","text":"水仙头重力纤弱，碧柳腰支黄玉萼。娉娉嫋嫋谁为扶，瑞香在旁扶着渠。春兰初芽嫩仍短，娇如穉子无人管。瑞香绿阴浓如雪，风日不到况路尘。生时各在一时许，畦丁作媒得相聚。三花异种复异粧，三花同韵更同香。诗人喜渠伴幽独，不道被渠教断肠。"}