{"id":"660487","title":"阻风夜泊郑家口","dynasty":"明","author":"谢迁","text":"黑云匝地风怒号，河流突兀翻波涛。轻帆大橹不得展，舟师撑拄惟长篙。长空冥冥飞鸟绝，村墟烟火俱萧条。邮亭隐见郑家口，泊舟仓卒横塘坳。前途伴侣旋相失，挑灯挝鼓烦频招。灯前呼儿具尊酒，胸中磊磈差可浇。狂歌一醉且高枕，征途逆旅随所遭。天工阴晴亦叵测，摩娑醉眼看明朝。风恬日出波浪静，一息千里真鸿毛。浮生行止每如此，客心何用空焦劳。"}