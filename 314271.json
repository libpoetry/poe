{"id":"314271","title":"东风第一枝·堤柳风和","dynasty":"清代","author":"高士奇","text":"堤柳风和，宫槐阴绿，篆烟吹满香雾。螭头才听胪声，雉尾扇开频顾。朱衣仗里，谁得似、凌云能赋。玉鞭梢、快拂花骢，嘶过曲江归路。争传道、五湖才薮。便占了、天街独步。催他罗袖珠钿，笑指红楼几度。云璈天乐，看缥缈笙歌迎舞。更纱笼引到瀛洲，遥睇烛莲花吐。"}