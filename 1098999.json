{"id":"1098999","title":"明月堂闻松风","dynasty":"宋","author":"张侃","text":"此去中秋才七日，明月堂前秋可即。山深水远断人踪，僧云居此探消息。老松夭矫双凤翔，翠色依月新凝光。神仙所居无乃是，我来访古摩藓苍。夜长月正当窗白，风入松梢声划划。娥江元自通涛江，脱似江潮撼僧床。君不见东坡先生豪一世，寄语重门休便闭。胸中吐出黄初诗，诗势如潮夐无比。又不见后山居士真仙人，每遇奇观精神生。悠悠江水流不尽，晚日浮沈潮势平。披衣起坐寂无语，松影参差复如故。风声四散不暂停，遥见江流趁东去。"}