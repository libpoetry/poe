{"id":"1175462","title":"文祝延二阕 其一 祈神","dynasty":"唐","author":"沈亚之","text":"闽山之杭杭兮水堋堋，吞荒抱大兮香叠层。腾气清浑兮朝昏，神生其中兮宅幽凝。居如山兮惠如水，处端卓兮赴下而忘鄙。集人之祈兮从人之所市，攀清明兮叩髣髴。我民清兮期吉日，愿听诚兮陈所当。侯临我兮恩如光，照导兮天覆。惠流吾兮乐且康，恭闻侯兮饮食失常。民萦忧兮心苦疮，饱我之饥兮侯由有谷。神有泽兮宜荫沃，脱侯之恙兮归侯之多福。群卑勤之恭洁兮，鉴贞盟乎山竹。"}