{"id":"800188","title":"华峰顶","dynasty":"清","author":"潘耒","text":"昆仑之脉从天来，散作岳镇千琼瑰。帝怒东南势倾削，特耸一柱名天台。天台环周五百里，金翅擘翼龙分胎。峰峦一一插霄汉，涧瀑处处奔虹雷。华顶最高透天顶，万八千丈青崔嵬。乘云御风或可上，我忽到之亦神哉！游氛豁尽日当午，洞视八表无纤埃。南溟东海白一杯，括苍雁宕青数堆。千峰簇簇莲花开，中峰端严一莲台。华藏世界宛如此，醯鸡不识良可哀。渺茫夸阆苑，荒忽求蓬莱。何如天台灵异在人境，劫火不到无三灾。神泉自流，琪树不栽，弥山药草，满谷丹材。应真隐显混樵牧，飞仙游戏同婴孩。羲之乏灵骨，太白非仙才。已住神山却归去，空馀石屋寒苍苔。我已梦觉墙根槐，安能更逐鱼龙豗。径须习定栖峰顶，饱看沧桑三百回。"}