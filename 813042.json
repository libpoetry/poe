{"id":"813042","title":"陈紫林以所画一鱼一刘海戏蟾寄赠兼索书匆匆作此答","dynasty":"清","author":"张怀泗","text":"松江曾记四腮鲈，万里归来老钓徒。三十六陂烟水阔，藤笺一幅墨痕孤。我亦江湖浪宕身，每从斗酒悟前因。与君共作蛟龙吼，可是烟波透网鳞。忽把金钱幻老蟾，画图游戏更蹁跹。几回欲逐刘仙去，长看瑶台皓月圆。孝子闵贞高相国，本朝大写最知名。紫林楚产三巴客，元气淋漓万古情。"}