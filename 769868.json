{"id":"769868","title":"满江红•华逊来与予同甲，以端午前一日生，因有此赠","dynasty":"清","author":"彭孙遹","text":"不饮何为，把一切、穷愁尽扫。看门外、花明草暖，天中时到。绣虎银符都插遍，那堪令节成吾老。唤红巾、翠袖为君歌，声缭绕。人世事，堪成笑。馀子辈，宁须道。尽东涂西抹，誇他年少。拟作山中同甲会，天涯知己樽前少。向南邻、呼取洛阳生，同倾倒。"}