{"id":"432684","title":"蝶恋花","dynasty":"近现代","author":"庞俊","text":"蜜炬围春帘不卷。依旧东风，款款飞双燕。看煞羊车人婉娈，熟人却是初相见。入手翠尊休待劝。不道中年，争信春宵短。叠鼓垂灯新句练，落梅天气深深院。恼乱春情空省记。不怕春来，只怕春归易。遥夜乌啼骄未睡，香篝替护寒衾翠。薄醉惺忪还问字。银烛幽窗，暗识深深意。平日酒悲无遣计，为君强忍人前泪。梁燕飞飞来又去。竹路荷风，记取相携处。半臂微凉心最许，人生难得秋前雨。棚底茶烟生细缕。下九初三，那有閒情绪。奈得短亭谁定误，无端恼煞西园路。携手中园灯色晚。款语花前，尚惜花阴浅。明月不辞相送远，望中贝阙清光满。街鼓凉声人欲断。易散难逢，最是秋宵短。偎近云鬟香雾乱，袜尘拼取明朝换。霜叶枝头吹渐尽。次第寒花，依旧香成阵。秋病春醒常是困，眉痕总带年时恨。钿约钗盟休更问。惯讳相思，那寄青鸾信。月影穿窗珠寸寸，悠悠人远蓬山近。"}