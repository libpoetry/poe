{"id":"721151","title":"将归香山旧隐留别刘汉臣","dynasty":"明末清初","author":"何巩道","text":"归似征鸿爱及秋，家山多半是曾游。童年种树闻遮路，往事题诗忆在楼。他县岂能淹八口，故人偏肯送孤舟。亦知定有秦川梦，难共流澌到陇头。荷芰衣寒想旧林，片帆江上别秋阴。树无多叶那堪落，燕有空巢尚可寻。古驿夕阳停一马，石梁明月抱孤琴。十年同此离家兴，今日输君久住心。"}