{"id":"1149817","title":"酬乐天","dynasty":"唐","author":"元稹","text":"放鹤在深水，置鱼在高枝。升沈或异势，同谓非所宜。君为邑中吏，皎皎鸾凤姿。顾我何为者，翻侍白玉墀。昔作芸香侣，三载不暂离。逮兹忽相失，旦夕梦魂思。崔嵬骊山顶，宫树遥参差。祗得两相望，不得长相随。多君岁寒意，裁作秋兴诗。上言风尘苦，下言时节移。官家事拘束，安得携手期。愿为云与雨，会合天之垂。"}