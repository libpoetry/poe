{"id":"1114815","title":"和清湘蒋省干酒色财气韵","dynasty":"宋","author":"李曾伯","text":"烂醉非生涯，小人若甘醴。斧斤戕天和，狂药害正礼。可惜竹溪逸，不饮颍之水。名教有馀乐，公未知趣耳。风花落春红，岁寒傲霜竹。彼欲褒姒笑，焉知周人哭。白发悲梨园，芳草惨金谷。无使桑间音，乱我杏坛曲。网者弃鱼小，猎人贪鹿肥。不见阿堵物，见恶宁馨儿。铜山变荆棘，锦帐启藩篱。万物与同毁，千驷吾何为。乾坤一枰棋，今古一杯酒。悲哉易水筑，陋矣鸿门斗。将军跨下出，宰相篑中有。唾面使自乾，拭之费人手。"}