{"id":"56776","title":"癸卯闰三月十九日奉旨代祠宝公遇环中子于山","dynasty":"明代","author":"陶安","text":"不出圆悟关，已入清净境。长松闭虚岩，阒坐吊孤影。我行宝珠林，闻君万缘屏。意将叩玄奥，未敢辄呼警。童子倚马睡，侍卒息驰骋。飞亭揽空翠，木末潮万顷。茕然忽我即，握手语高岭。脱屣人世外，豁若春梦醒。霏霞栖泬寥，幽云荫苍冷。万叶发远香，半天觉清迥。山水多胜事，兴到暂同领。嘉君匪逃儒，默几聊习静。楼阁起太空，先见常炯炯。沸海指龙涛，神光破溟涬。惜无浮生闲，共此白昼永。"}