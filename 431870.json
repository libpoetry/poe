{"id":"431870","title":"代友人和张野秋侍郎戊戌秋感原韵","dynasty":"近现代","author":"许宝蘅","text":"楚客凄凉绿鬓雕，远书归梦两迢迢。西风气肃朝生雨，汉水波澄夜有潮。据陆龙蛇歌未得，朝天车马去何遥。杜陵身世秋多感，憔悴行吟意也销。每倚阑杆望紫微，绕枝乌鹊夜南飞。谁令识字生忧患，喜有书词定是非。人海莽苍重足立，天河迢递素心违。三更梦被关山隔，月斗霜寒桂雪霏。圣朝家法重优容，雨露朝朝下九重。凯料闻人堪衅鼓，几教深内有疑钟。龙头荐士真成梦，虎尾占爻果是凶。显赫当年朋党论，升平回首望康雍。风起云飞汉武乡，无端余闰厄黄杨。从来党祸能阶历，或为殷忧卜祚昌。君子莫辞化猿鹤，诸公何以靖蜩螗。囊中三尺青锋冷，不敢当筵舞夜霜。艰难底事开边衅，仓卒谁为赏盗谋。痛哭不闻阊阖远，流离深遗乘舆忧。堪怜狡兔营三窟，忍使苍龙掷一筹。利钝固非臣所料，鞠躬应尽武乡侯。曲江风度久心倾，玉尺量才到海瀛。要采珊瑚归铁网，算缘鸥鹭忆前盟。艰危时局输忠爱，浩荡乾坤见正声。努力好承新诏宠，道侔伊吕话生平。当年亦是凤鸾姿，羽敝风摇又几时。听鼓南衙嗟薄宦，通辞北海愧相知。秋来洗面新亭泪，夜半惊魂远道思。未忍离居且还住，颇闻仙侣采华芝。"}