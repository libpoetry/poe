{"id":"608198","title":"赠七弟 其一","dynasty":"明","author":"区大相","text":"哲士怀远略，乘时册天府。朝从布衣游，薄暮饰簪组。遭逢岂不奇，契稷良自许。蹇余实蒙昧，于世寡俦侣。中岁偕令弟，比肩事明主。大册承天颜，崇班簉鹓羽。溯彼原鸰篇，匪曰但禦侮。馥馥泽中兰，众草岂其伍。懿兹王者香，贻来美人所。昔也产幽谷，今焉发瑶圃。所愿我同心，勋名茂鼎吕。"}