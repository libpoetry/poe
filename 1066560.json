{"id":"1066560","title":"钱氏通惠泉","dynasty":"宋","author":"葛胜仲","text":"山翁彻骨清，日饮一瓢水。天公隐其穷，殆将贻石髓。先敕西神君，一派疏清泚。初惊石罅出，盈科来未已。其潴为渊潭，其汇则沼沚。酌比九陇泉，饧味参差是。一瓯紫笋春，牙颊留甘美。馀波共濯缨，溅沫邀洗耳。山中有异事，喜甚屐折齿。长安昊天观，秦吴隔千里。妄云脉络通，道人真疏矣。寄语赞黄公，未应停水递。"}