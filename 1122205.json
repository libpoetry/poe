{"id":"1122205","title":"怀林绍先三首","dynasty":"宋","author":"俞德邻","text":"长淮滚浊澜，春半尚严寒。久客愁无寐，怀人醉不欢。读书狂李白，忘事老师丹。何日归林下，悠然饭一箪。岁岁苦担簦，飘然云水僧。星霜变玄鸟，天地有青蝇。留滞慵僮仆，怀归畏友朋。求田端有暇，谁复问陈登。羁怀不自憀，明日又花朝。我畏杖藜远，君难折简招。愁长怜发短，室迩叹人遥。剪尽西窗烛，凭谁慰寂寥。"}