{"id":"684154","title":"送宗伯赵公应召北上二首","dynasty":"明","author":"王弘诲","text":"文昌星彩接奎躔，清世夔龙荷宠偏。东省追班联玉笋，北扉侍直赐金莲。吴门练影拟随马，钟阜欢声早卜鳣。前席好裁宣室对，孤忠应有汉皇怜。文采风流玉署仙，并游江左岁华迁。匡时礼乐南宫藉，抗疏声名北斗悬。花柳欣欣迎雨露，江湖冉冉隔云烟。向来珠树和鸣鹤，何日相随五凤边。"}