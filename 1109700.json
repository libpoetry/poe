{"id":"1109700","title":"树下二首","dynasty":"宋","author":"刘敞","text":"中庭两佳树，密叶如翠帷。擢干一何高，铺阴被前墀。清风自翩翻，正昼无炎曦。拱揖在我前，我常往参之。隐几旦复暮，卷书坐忘疲。安知非华屋，聊以庇荫为。瑶室陨帝辛，璧台丧周姬。由来灭亡祸，不为草野施。偃仰更何顾，欣欢方在兹。召公爱小棠，百岁俾勿拔。仲尼憩大树，一宿辄已伐。圣贤岂殊途，人事有穷达。出处何可常，我身固微末。上无燕伯遇，下无宋人孽。从容圣贤间，得此亦已窃。"}