{"id":"466885","title":"新编系列剧《天龙八部》 第一卷八首","dynasty":"当代","author":"杨启宇","text":"仙家点石可成金，不屑寻常生意经。觅得倚天玄铁剑，横裁竖割售昆仑。馀音何止绕梁尘，耿耿银河灿巨星。唱到口干舌燥处，如雷贯耳只绯闻。长杨赋罢又长门，文字当年误马卿。今日论才非昔日，但凭丰乳与肥臀。薄有才名轻李杜，断无学识笑苏辛。自荐文坛充状首，可怜评委尽亡睛。乱坠天花转法轮，侈言白日可飞升。怜他玉骨冰肌女，竟作焦头烂额人。月姊风姨新眷属，雷公电母旧交情。莫讶虮虱招摇甚，大腹便便处帝裈。暮四朝三引律文，惯从袖里弄乾坤。燃灰再溺神活现，丞相方知狱吏尊。银獭金貂覆锦衾，冰蚕火鼠供盘飧。奢华似此犹称仆，赖有苍生作主人。"}