{"id":"711890","title":"方邵村以诗序见贻赋此谢之且以送别","dynasty":"明末清初","author":"陈恭尹","text":"大暑已过风初秋，金陵归客停扁舟。满城冠盖争饮饯，一日三醉尉佗楼。醉来翰墨无所惜，巨笔如龙飞肘腋。盈箱绢素积未开，一篇及我山中客。鸿文铁画光陆离，义心苦调君所知。枯树王裒今老矣，白头玄晏非公谁。方公方公何潇洒，十年不复乘骢马。地生名胜咨幽人，天与闲身作游者。燕支之北昆明西，罗浮日出闻天鸡。槟榔荔枝日大嚼，丹砂石髓如红泥。为君歌，送君归。不能黄鹄比翼事四海，双犍相伴还扶犁。"}