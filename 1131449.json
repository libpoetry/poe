{"id":"1131449","title":"再委赵丞阳山送龙祷雨","dynasty":"宋","author":"虞俦","text":"传闻神姥产英灵，雷电当时亦晦冥。好雨固宜随祷应，夜窗曾误几番听。关心病守头空白，失喜农夫眼倍青。水溢旱乾宁有数，人间无路叩天庭。老龙高卧复何求，韬敛风雷自一湫。不恨如麻无雨脚，却愁生耳有禾头。向来河内惭移粟，此去江边欲具舟。龙若有灵须早计，霖霪莫待火西流。"}