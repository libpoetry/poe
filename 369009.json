{"id":"369009","title":"木兰花慢·爱清淮水阁","dynasty":"清代","author":"杨芳灿","text":"爱清淮水阁，珠袖卷、玉帘丝。唤载月青舟，酒痕零碧，吹上生衣。几度腾腾浅醉，听红鹃、啼过落花时。梨梦悠扬蝶见，桃魂黯澹莺知。天涯。佳约断星期。艇子却归迟。好踏歌小海，湘灵凄怨，瘦损吴儿。萧萧夜潮寒色，怕惊乌、难恋定风枝。留客新弹短烛，香苔閒写情痴。"}