{"id":"975714","title":"用韵为席婿寿","dynasty":"宋","author":"项安世","text":"仲吕欲转蕤宾宫，巽位未放离风通。世有大族传伊嵩，天与峻秀包邙熊。生申降甫何穹崇，赤昴太白来虚空。星光岳气煜以充，圣樽贤斝醒复中。援琴大叫苍梧风，呵斗插向南云东。向来两手超逢蒙，连取三鹗摧其衷。南宫作赋羞雷同，坐见瓦釜欺玲珑。老驓迥立雌群雄，大花晚折王众丛。不妨吾事日以隆，小待造物观其终。良金美玉无不公，阳春白雪无不聪。琅函毡字书春功，绣鞯绒坐开晓幪。我时一醉衰颜红，但愿玉贵甘冰穷。"}