{"id":"843005","title":"志道乐净山房落成赋赠","dynasty":"清末民国初","author":"陈宝琛","text":"爱山避有名，卜筑拣尘表。一邱孕水石，世眼习不瞭。畸人海西至，五岳遍登眺。眷兹太行陉，专壑心愿了。初来但张幕，听泉坐昏晓。徐规居高明，岩嶂左右缭。屋成召我落，岚翠泛杯醥。俯视林薄中，错置数亭小。下坡径蓦涧，迅疾比过鸟。当水石倍瑩，触石水随绕。湍激度以彴，洼盈闸为沼。枕漱随所便，樵牧戒勿扰。去秋留宿处，帐庐月正皎。弹指感凉炎，栖心羡深渺。披吟道书足，还往俗客少。稍慊乏乔木，尚烦补丛筱。留题抵作记，真隐匪外矫。"}