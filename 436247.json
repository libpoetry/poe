{"id":"436247","title":"史伯友好礼斋","dynasty":"金末元初","author":"段克己","text":"禹门山壁石巃嵷，惊涛拍岸石疑动。奔腾西去疾于飞，千里一折不旋踵。山水不得独当奇，异气钟人生将种。乃翁阴德及后昆，墓木而今犹未拱。大儿膂力号绝人，挟槊弯弧贾馀勇。小儿精神大于身，野鹤乘风欲高耸。人物风流此一时，坐使山河价增重。读书已能了大义，稼穑还知依亩陇。孰谓人閒杞梓林，肯与樗栎同拥肿。良心一发不可遏，油然而上若泉涌。悦亲诚身固有道，不得乎友深自悚。一豪骄气不可作，好礼名斋心益悚。敷陈几席待佳士，却扫门庭谢凡冗。善言急闻闻必拜，未之能行后惟恐。结袜何尝愧古人，亲诣仍能越常奉。慎恭勇智咸有节，人伪不私无所壅。汝之所得亦已多，更须道义相切磋。佳时劝客金叵罗，主人起舞客齐歌。遁庵野叟鬓已皤，坐中不觉衰颜酡。六龙冉冉奔羲和，年年事业毋蹉跎。君其为我疾挥鲁阳戈，我亦浼君颠倒挽黄河。他时策杖重来过，更名此里为鸣珂，名与西山俱不磨。"}