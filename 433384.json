{"id":"433384","title":"为畹华饯别后再赋二律题缀玉轩话别图","dynasty":"近现代","author":"黄浚","text":"一春殢酒总花前，每恨愁多损昼眠。芍药小名原惜别，柘枝来日恐成颠。培风远翼看千里，回雪新声记十年。闻说蓬莱今水浅，未应张乐得钧天。平生未拟叶星期，别梦红亭惝恍疑。不向若耶矜小史，好将砀极诧天儿。覆巾施咒虞山愿，搦管摹歌检讨词。赖有春风入横幅，月槎安稳祝临歧。"}