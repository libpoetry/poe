{"id":"1114310","title":"秋居杂咏","dynasty":"宋","author":"李弥逊","text":"久怀简书畏，幸解绅笏束。忘年效儿女，适意挥僮仆。植杖理新蕉，埋盆养寒菊。前除驯鹊乌，近槛游麋鹿。遐观时倚楹，瞑坐或忘烛。门阑迹如扫，我亦甘幽独。薿薿庭前林，离离夹中道。灵柯结繁阴，颜色四时好。岂无霜雪侵，不改凌云操。缅怀壮士心，雅契幽人抱。如何方寸摇，悬若风中纛。吾庐偶与邻，聊拟七松号。青春背我去，白日不吾谋。霜飙惊草木，寒威戒衣裘。寓形复几时，四序忽一周。世路伏剑戟，中怀孕螟蟊。营营事长久，颓龄如置邮。丘园倘未卜，悟悦心自休。穷秋杂花远，眷此霜下杰。明金委珞璎，宝璐缀环玦。依依风递兰，皓皓日穿雪。若无夭冶姿，不受众目悦。共杯泛其英，揽之肠为结。谁能踵高门，持以浣中热。出门泥活活，不闻车马喧。一身谢羁绊，百事从弃捐。坐旷非息虑，逃空遂忘言。青灯有馀烬，妙香无续烟。涓涓檐间霤，猎猎窗上鸢。夫物具成礼，胡为尚求筌。颙颙集癯仙，娟娟罗静女。孤标与秀色，翛然出环堵。我来三二月，离立仅成伍。及秋新梢敷，接叶庇风雨。一日不可无，幸兹共寒暑。高枝有垂赏，鸣凤在何许。驾言出城阙，行行陟崇山。舒怀到昭旷，未觉天地宽。鴥彼离群雁，嘹嘹浮云端。嗟我远兄弟，千里同岁寒。举头不见日，况复远长安。归飞胡不早，听此彫朱颜。茅茨八九椽，中有插架轴。琅函与贝叶，落落皆在目。闲依净几翻，缓绕疏篁读。困即抱之眠，拥鼾宁厌熟。不知老将至，一时肯载腹。此乐殊未央，吾生亦云足。公园十亩馀，日陟亦成趣。浮阴未全收，晴沙已胜步。杖藜相与行，童稚杂冠履。枯鱼泳微澜，悴菊饮晞露。欣物各有时，抚怀偶轩虑。安得三径馀，诛茅种瓜芋。凝云吐秋曦，翳目眩晴昼。扶行憩高堂，恍若历辰宿。清涵城角池，碧耸林端岫。微茫纵遐瞻，佳处时一觏。冷风生襟裾，俯仰小宇宙。何必如云翮，超然追禦寇。"}