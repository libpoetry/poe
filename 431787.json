{"id":"431787","title":"虞美人·越数日重过公园，花事已阑，残枝空在，怜香悼玉，悲从中来。续赋二首","dynasty":"近现代","author":"刘鹏年","text":"天荒地老都无计。人替花垂泪。几多姊妹斗新妆。剩汝匆匆开落为谁忙。随风恐堕尘埃里。也莫随流水。埋香奠罢酒盈卮。更把侬心作碣刻哀辞。相思不共流光变。隔岁仍相见。纵教清影似年时。可奈潘郎双鬓已成丝。春来春去纷迎送。一枕南柯梦。偶然游戏住人间。莫作寻常花草一般看。"}