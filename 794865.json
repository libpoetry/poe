{"id":"794865","title":"金缕曲 重九忆亡妹掌珠","dynasty":"清","author":"曹景芝","text":"最是关心处，算年年、重阳时节，凄风苦雨。一自三秋分雁字，忍把茱萸重数。便剪纸、招魂来否。寂寞夜台尘土隔，问黄泉、可有悲凉句。参不破，幽明路。眼前事事添愁绪。况天边、几行征雁，雁声凄楚。触景伤情双泪落，不道此生难聚。更不道、梦魂无据。转眼红颜成白骨，冷清清、一片埋愁土。惟此恨，足千古。"}