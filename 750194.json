{"id":"750194","title":"蕉阴秋梦图","dynasty":"清","author":"张鸣珂","text":"银河迢迢露华冷，残缸焰短漏声永。单衾瑟缩枕红蕤，月白珧窗澹无影。绿天未晓宵沈沈，井梧叶落秋风深。疏砧万户动遥响，梦魂遍绕蕉花阴。星稀雾暗悄难待，美人何处泪痕在。鸳鸯卅六隔圆波，环佩惺忪鬓丝改。何如选帐梅花根，云鬟泥笑倾瑶樽。双栖翠羽咽春韵，肠断罗浮挂月村。"}