{"id":"1119231","title":"端砚六绝","dynasty":"宋","author":"陈宓","text":"昔我高皇渡江日，拟将文治复舆图。炎方不敢珍韶石，来献君王写禹谟。忆昔先臣从武皇，最承天宠与恩光。孤儿白发虽图报，见著乌号泣数行。紫琼宜墨世间稀，合与韩公属好辞。若是只教誇染翰，献之难受属羲之。一段无瑕真万金，临窗忽见洗尘心。中间方寸君知否，便是仙家绿绮琴。至宝非关少识真，都缘未睹十城珍。如何绝域穷南地，却有唐朝辅相人。少年刻志好临池，老去方知大是痴。今日开奁聊一笑，暂时把玩似当时。"}