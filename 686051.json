{"id":"686051","title":"答李张二郡博二首","dynasty":"明","author":"卢龙云","text":"问月曾同李谪仙，风尘去住感流年。翻从异地思联榻，犹记芳樽恋别筵。海上兵戈烽未息，天涯朋旧梦相悬。八行欲寄加餐字，搔首云间一雁还。薄宦栖迟旅思劳，故人谁与问绨袍。长吟渭北天边树，未识玄都观里桃。旧雨不堪诗伴隔，荒台曾共月轮高。此时对酒空相忆，何处天风下玉璈。"}