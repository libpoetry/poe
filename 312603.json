{"id":"312603","title":"水龙吟·题芃生天荒地老图","dynasty":"现代","author":"刘鹏年","text":"人间何处埋愁，千生万劫来兹地。榛烟锁梦，苔衣绣碧，猿啼鹤唳。石不能言，天犹待补，岁时谁计。任朝朝暮暮，风风雨雨，无人唤，拚酣睡。回首当年身世。误浮名、鬓丝憔悴。美人骏马，青灯黄卷，消磨才气。薜荔山阿，桃花溪水，閒情空寄。对沧桑幻影，高歌一曲，慰荒凉意。"}