{"id":"1000489","title":"和向倅韵 其一","dynasty":"宋","author":"彭龟年","text":"误身利名场，无异一釜甑。置之水火间，谬以力取胜。人生具天则，发见亦有證。如水行地中，投隙即流迸。但恐人欲纵，勃若一民横。志师傥自强，万虑当退听。谁能学禅伯，绝物以求定。吾闻至人言，当识动中静。万变不可齐，一念终难正。口耳固在我，视听复谁令。须从事上学，宁有物外性。能用使太平，不用我何病。斯言闻亦多，究竟终未瑩。从今三爇香，愿以公为镜。"}