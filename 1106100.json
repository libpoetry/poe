{"id":"1106100","title":"次韵酬吴彦珍见寄二首","dynasty":"宋","author":"王安石","text":"君作新诗故起予，一吟聊复报双鱼。杖藜高径谁来往，散帙空堂自卷舒。树外鸟啼催晚种，花间人语趁朝虚。春风处处堪携手，何事临池苦学书。篁竹荒茅五亩馀，生涯山蕨与泉鱼。家贫殖货羞端木，乡里传书比仲舒。白日忆君聊远望，青林嗟我似逃虚。春风渺渺乌塘尾，漫得东来一纸书。"}