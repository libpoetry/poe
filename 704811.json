{"id":"704811","title":"简焦李罗刘四侍御五首","dynasty":"明","author":"薛瑄","text":"绿柳红葵满宪台，几陪簪笏共徘徊。昨朝一别长官去，直到新年院里来。文明门外水悠悠，妓子归来雨打头。却笑道人心似铁，久无飞梦到青楼。铁扇都门镇日开，无风车马也尘埃。雷公不吝连朝雨，洗尽炎蒸一快哉。每忆清谈对数公，别来无日不从容。少陵自是能诗者，却笑樽中酒屡空。黄榜同年双进士，青毡并榻两先生。四君高论应难及，别后深知鄙吝萌。"}