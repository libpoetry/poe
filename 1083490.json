{"id":"1083490","title":"寄题钱伯茂致政奉议遥碧轩","dynasty":"宋","author":"范浚","text":"君不闻汉时遗荣两大夫，群公祖道倾京都。去尘寂寞绝继踵，但见画手空传图。君今心事能超古，早束衣冠挂神武。掉头不待迫悬车，广受视君知孰愈。世人分著金笼头，或贪微名鱼中钩。宁如君脱宦海去，饱看遥碧临清流。似闻远目增明处，宛如画出城南句。款门何日赴幽期，坐挹云岑为君赋。想当遐瞩穷天垠，吟怜修眉浓绿新。应嗤争利推车客，不惜青山碾作尘。"}