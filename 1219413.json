{"id":"1219413","title":"送达兼善秘书","dynasty":"元","author":"郑元祐","text":"木天高拱夜何其，翠被初寒更漏迟。上帝录书藏紫禁，贵神燃火出青藜。悬知策府稽诹处，预想虞廷献纳时。厚报亟盈荼荠颂，湛恩心写蓼萧诗。岂徒述作矜雄艳？政以都人启蔽亏。国典每濡双赐笔，宠光长发万年枝。从容宝鼎开金镜，缥缈祥烟度玉墀。儒术致君还有道，皇明鉴物本无私。庙谟已发群生秘，岩穴宁令一士遗？歌咏太平还有日，腐儒头白在茅茨。"}