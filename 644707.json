{"id":"644707","title":"扇","dynasty":"明","author":"方孝孺","text":"寒藤阴壑悬风霜，刳皮捣骨收溪光。银汉半边秋月白，璚台一幅春云香。青旗翠纛湘潭竹，宝刀纤纤破寒玉。束来十二碧琅玕，凤骨凝香冷盈掬。吁嗟造化由天功，乃知制作归良工。胶漆投情作鸾偶，卷舒怀袖生清风。清风飘飘可人意，忽觉声名满天地。南州溽暑恩爱多，只恐凉飙入庭树。"}