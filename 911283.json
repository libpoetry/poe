{"id":"911283","title":"十五日同登大慈寺楼得远字","dynasty":"宋","author":"李薰","text":"重楼得云气深稳，户牖谁能发关键。楼下轮蹄涣散驰，行人一顾不容返。好游独是我辈閒，褰衣直上相推挽。层轩危槛倚欲遍，更假胡床同息偃。西南繁会惟此都，昔号富饶今已损。填城华屋故依然，孰为君王爱基本。茫茫八表聊纵目，情知日近长安远。白云浩荡飞鸟没，玉笙凄凉红纷晚。梁王吹台得李杜，黄公酒垆醉嵇阮。高峰千载凛莫攀，与世相浊徒混混。荷衣蕙带芙蓉裳，野服犹堪敌华衮。去梯熟复共君谋，杀马毁车从此遁。"}