{"id":"811057","title":"丙戌七夕五首","dynasty":"清","author":"王家枢","text":"相传良夜会神仙，风送笙歌设画筵。定有美人天上降，倚阑斜睇不成眠。瓜果庭前月渐移，红丝穿罢醉佳期。天孙如许人间巧，一点灵机付阿谁。痴情多少寄瑶琴，暂捲帘钩耐冷侵。盼断银河秋耿耿，半庭凉露湿鞋心。自怜生小不风流，不解悲秋不解忧。艳说女牛今夕会，倩侬惹起十分愁。瑟瑟凉飙半夜时，霓裳仙子来何迟。可怜天宝年年恨，不是嫦娥那得知。"}