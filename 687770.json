{"id":"687770","title":"东昌舟中","dynasty":"明","author":"庄昶","text":"万里江湖数起居，乾坤历历过青徐。得风水远孤帆外，牵月河长百丈馀。俗债可容还醉笔，老魔犹与战残书。可知酒兴今多少，自点秋滩问买鱼。何地江山不可居，风光满眼已非徐。王程算路三千外，老病趋朝五十馀。北阙到应还几日，南舟来即问家书。子陵滩水芦花月，犹忆秋江旧钓鱼。"}