{"id":"534562","title":"芃芃斯蔗四章　寿冯司徒郎也","dynasty":"明","author":"邱云霄","text":"芃芃斯蔗，有旨且甘。彼美君子，洵修孔扬。脍炙我人，嗜服不忘。敬哉昭事，爰锡无疆。芃芃斯蔗，实红实紫。彼美君子，颜其渥赭。颐厥天和，中心达若。令仪孔淑，尔介尔祉。芃芃斯蔗，民用需只。彼美君子，爰究厥泽。侯施斯溥，畴民不宅。维民动天，维天无斁。芃芃斯蔗，节言次升。彼美君子，斯迈斯征。以介期耄，孔茂厥龄。如川之逝，遐进不盈。"}