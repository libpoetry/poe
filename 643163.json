{"id":"643163","title":"梅月双清歌为宪司经历赋","dynasty":"明","author":"胡奎","text":"罗浮仙人乃在琼瑶台，炯然玉立无尘埃。乾坤清气不常有，白月飞上青天来。常时见花不见月，一色梨云万株雪。只今有月复有花，幕府芙蓉共清彻。吾闻扬州何水曹，东阁赋诗清兴高。又闻孤山林处士，诗名清似西湖水。吁嗟今夜月，曾照古时人。古今同一趣，花月长相亲。冰为神兮玉为质，铁石心肠人不识。会当弄影舞婆娑，花前重写双清歌。"}