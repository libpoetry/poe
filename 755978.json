{"id":"755978","title":"谒三君祠","dynasty":"清","author":"刘文嘉","text":"三君祠外啼鹧鸪，三君祠前路盘纡。妇孺瞻仰官长拜，千秋俎豆虞韩苏。昔日天涯叹沦落，天遣先生为木铎。不教廊庙展经纶，却向蛮荒兴礼乐。党祸无人鉴覆车，石工姓字不忍书。汉庭指佞无屈轶，岭海尊贤有鳄鱼。致君尧舜古难必，蛾眉谣诼偏多嫉。百年荣瘁总成尘，一片浮云能蔽日。当时行迹没苔钱，此日崇祠锁暮烟。应羡山堂阮太傅，圣朝际遇胜前贤。"}