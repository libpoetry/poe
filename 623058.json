{"id":"623058","title":"周五主","dynasty":"明","author":"郭之奇","text":"宇文窥欢入晋阳，高王悔遣归复命。此儿瞻视果非尝，英雄耳目真堪竞。讨悦初收秦陇心，迎舆始作尚书令。操戈宁肯复授人，魏脩枉就长安阱。宝炬空将玉烛燃，安定已司军国政。金墉胆丧东人悲，渭曲柳株西人咏。府兵属军军寓农，周礼命官官复正。如此施为出汉秦，奈何事主同枭獍。子觉称周未一年，宁都及三天禄竟。弘我周家非鲁公，逆护谁教落斧柄。三教归儒佛道除，六师指邺高齐并。可怜二九日孜孜，狡童一旦居天圣。乌丸漫捋好公须，杖痕宁改凶人性。剪羽摇根自速亡，天时人事互相庆。天元天兴法驾还，曙星曙入东宫映。南北从兹王气合，杨花满目中华盛。"}