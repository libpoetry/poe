{"id":"829369","title":"吴宽仲先生挽诗","dynasty":"清末近现代初","author":"陈曾寿","text":"故国寻耆旧，同心独此君。早轻南郡士，愤著北山文。高节甘僧服，刚肠绝世氛。晨星苦相数，邻笛岂堪闻。师执馀公在，交期刘宋间。九原终不负，卅载邈难攀。贱子蒙湔祓，凋晨慰往还。独惭虚一诺，欠写鹿门山。救国违初志，怀贤纫楚芳。事功一太岳，翰墨两襄阳。终郁青霞气，愁霾白日光。示儿传绝笔，遗恨薄天阊。"}