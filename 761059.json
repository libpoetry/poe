{"id":"761059","title":"念奴娇 友人见示江南春图兼寄金陵怀古之什感事因题","dynasty":"清","author":"郑文焯","text":"酒旗风影，漾回波，不断春愁千斛。中有过江，名士泪，销得新亭一掬。老子婆娑，英雄割据，莫举伤高目。江南春好，送人惟有哀曲。谁念玉尘风流，虚元谈未，了神州沈陆。空吊金城衰柳色，依旧江潭悽绿。故国鹃声，荒山龙气，终古苍黄局。歌尘如梦，野花开遍陵谷。"}