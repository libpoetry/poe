{"id":"479006","title":"谒韩蕲王墓","dynasty":"明","author":"吴宽","text":"家国何多难，推寻为蔡童。嬴秦方逐北，周室竟迁东。江左朝廷在，淮南驿骑通。天终怜宋土，时则有韩公。一剑横天外，诸酋在目中。南云当箭镞，黄盖走艨艟。伐越期成霸，于潜耻会戎。萧墙狼跋尽，野穴鼠群空。聚米筹三镇，开门待两宫。齐王真济美，鄂国与争雄。有诏从中制，惟诗咏内讧。闲游嗟我独，和议约谁同。殉葬长弓劲，题铭片石穹。龟趺呈细刻，龙额表孤忠。草树樵苏断，粢盛享祀丰。神灵悬皎日，生气亘长虹。异代今全盛，当论保障功。"}