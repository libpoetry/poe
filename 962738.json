{"id":"962738","title":"讽虞嫔诗","dynasty":"宋","author":"柳开","text":"惟尧则天舜弗复，诞妃冈极恩亭育。遏密无闻血盈目，南巡胡为泪染竹。父轻夫重当何淑，沅湘岸筠烟莓覆。凝纹叠斑殷郁郁，猿缘鼯号钩辀宿。朋悽助惋声几哭，剩疑下尤禹湮渎。功充民戴荷百禄，重晖并耀难停毂。元居不宁逝如逐，悲啼负冤生莫卜。卒颠沈澜远昌族，讴讼肇私归永福，柔阴惨尅咎深速。前睇九山排矗矗，到今云颜愁可掬。"}