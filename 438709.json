{"id":"438709","title":"题苏李合画渊明濯足图","dynasty":"金","author":"刘从益","text":"天机本自足，人事或相须。东坡画三昧，乃与龙眠俱。黄州富丘壑，馀杭渺江湖。已困口嘲弄，更堪手糊涂。其来本游戏，所到非功夫。平生斜川翁，尚友千载馀。可闻不可见，风标定何如。笑倩李居士，为予巧形模。临流想有诗，沧浪元非渔。不入声利场，政恐吾足污。二公有深意，百年留此图。不著色尘相，澹然如游天地初。主人牢缄縢，丹青有渝此不渝。"}