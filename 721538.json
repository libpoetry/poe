{"id":"721538","title":"燕京述哀","dynasty":"明末清初","author":"屈大均","text":"先帝宵衣久，忧勤为万方。捐躯酬赤子，披发见高皇。风雨迷神驭，山河尽国殇。御袍留血诏，哀痛几时忘。谁使黄巾乱，乾坤满战尘。寇雠原赤子，将帅半清人。抚字无良策，诛求损至仁。君王频罪己，钟鼓不遑陈。无端招抚策，群盗藐王师。一自潼关失，频令紫极移。至尊催战急，司马督兵迟。可惜舆尸拙，三军食尽时。求言空下诏，谁解圣明忧。隔岁降章去，当关内使留。恩威俱致乱，臣庶不同仇。草野惭无补，终身涕泗流。万岁山前树，无春到澥棠。宫云空漠漠，沟水自泱泱。天地馀蒿里，龙蛇有白杨。陇西鹦鹉在，何处问君王。阴雨煤山树，君臣各一枝。内城吹角急，前殿击钟迟。玉辇迁无路，珠丘筑几时。可怜燕父老，弓剑至今悲。岁岁逢寒食，西山哭圣明。股肱无稷契，涕泪有皇英。涿鹿何曾战，髯龙不下迎。凄凉阊阖外，落日动边声。"}