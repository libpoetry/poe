{"id":"228136","title":"与张草庐予欲嗣奏聘君草庐寄声止予歌以答之","dynasty":"宋代","author":"赵汝腾","text":"姑蔑之墟，郡郭之隅。幽閴兮陋巷，卑渫兮绳枢。真人兮匵藏，道貌兮山臞。有时兮过市，徐行兮当车。天津游兮闻鹃而慨汉，鹿门登兮采药而踌躇。明月兮啸咏，白云兮卷舒。我评其人，陶邵之徒。畴昔岁兮司银台，力抗疏兮徵玉庐。朝奏墨兮欲下，暮出昼兮尼。诸君一笑兮草芥，余三惜兮璠玙。拟笺天兮嗣请，近因风兮止余。仰高致兮慕予，积卑忱兮原摅。善不进兮不已，终当谅乎纯愚。"}