{"id":"588034","title":"明月歌别蒙杨二子","dynasty":"明","author":"王渐逵","text":"有月有月孤且明，三五载望精魄盈。祝融前驱氛沴灭，昭回星汉凝太清。东皋缥缈低芳树，渐渐灵光生绮户。斗柄西回河汉横，七襄东注黄姑渡。今夕何夕辰独殊，乾象迢迢灏气虚。尊俎宾筵钟别思，仆夫在道歌离驹。高秋击节商星壮，塞雁南飞转惆怅。空阶促席月涵杯，似惜离人倍相向。二子对月兴自高，呼卢喝雉声更豪。凭阑叱咤千尊废，眇观宇宙如鸿毛。但愿金轮满不惜，金尊不空闽燕北。倏然去此月，何时得再逢。今年春夏生魔障，雨雨风风阻清况。只怜汨没栖人间，岂怨清辉靳天上。君不见韶光奄忽如流梭，有月不对将奈何。王侯列鼎无消息，愁看荆棘生铜驼。"}