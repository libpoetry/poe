{"id":"1109965","title":"海陵病中","dynasty":"宋","author":"吕本中","text":"病知前路资粮少，老觉平生事业非。无数青山隔沧海，与谁同往却同归。先生高卧了残冬，我亦年来不讳穷。夜半打窗人不会，满天风雨角声中。客游历历都如梦，身事悠悠略似僧。只么随缘作官去，不知从古更谁曾。往来车马闹泥涂，一室萧然百事无。语默二途俱不涉，不劳辛苦对文殊。久谙罢卧懒呼医，剩读文书不疗饥。数有故人来问疾，更烦耆旧与传诗。"}