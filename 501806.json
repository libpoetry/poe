{"id":"501806","title":"赠王同野阃史归建三十韵","dynasty":"明","author":"林弼","text":"圣理济夷夏，边陲重镇绥。藩臣分节出，佐政辟文帷。君拔千人杰，民瞻一郡师。汾河遗泽在，滕阁逸才推。子佩锵经席，王章肃奠仪。堂鳣嘉瑞兆，阃鹗荐书驰。简量称三语，清名慕四知。济时行贾策，论事迈萧规。烽燧犹南国，风云渺北墀。登楼粲空赋，入幕超能诗。退食欣多暇，忘机慰所思。凉薰榕下榻，长日竹间棋。细藻流清泮，香蕖泛绿池。应劳书牍尾，未许撤皋比。江左陈琳檄，淮西韩愈碑。文章长叙论，赞画足匡裨。已喜才堪试，何惭位尚卑。骅骝霄汉步，松柏栋梁姿。天地心如铁，风尘鬓未丝。弹冠差可庆，结袜讵云痴。云树连同野，家山近武夷。蕉书频日报，兰棹及秋移。椿绿霜中干，槐青雨后枝。韦编课儿诵，綵袖奉亲嬉。至乐皆人愿，微名祇自縻。朋簪资丽泽，客袂忍分岐。荔熟丹砂颗，醪香碧玉卮。离忧从马上，言赠且江湄。瑞世凤麟睹，清班鹓鹭期。行哉须努力，千古志皋夔。"}