{"id":"817453","title":"开原八景 龙冈春望","dynasty":"清","author":"戴梓","text":"吹尽东风柳未黄，归鸿唤客上龙冈。侧身莫向西南望，云白天青万里长。寒星明灭戍楼空，地近扶桑得早红。无那浮屠不系日，催人白发又来东。花宫欲曙露华清，枕上疏钟夜夜声。谩道五更人尽睡，羁人起听最分明。鸦栖林啸水潺湲，落日回光射塞门。极目崦嵫浑不见，松风花雨遍黄昏。空天映雪海鹰青，云锦追驰犬嗅灵。羡杀健儿围后渴，虎腔饮血不知腥。翠盖擎珠露正圆，六郎不语净娟娟。无端棹破鸳鸯梦，藕断丝牵唱采莲。一轮边月破秋旻，影落龙湫净塞尘。碧汉不知乡土异，二分还照广陵人。游丝如絮篆群芳，艳逸相倾春未央。无语有情风细细，招来蛱蝶送斜阳。"}