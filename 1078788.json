{"id":"1078788","title":"次韵酬彦达","dynasty":"宋","author":"张纲","text":"浮荣过眼风脱叶，鸳行无复清梦接。柴门昼闭雀可罗，寒日晖晖弄疏樾。已种芳兰滋九畹，更遣胎仙舞三叠。李侯壮志亦可人，举目万里欲横绝。醉眼时看石棱紫，吟鬓半作霜棘折。方今圣主躬俭勤，奏赋不须誇羽猎。中兴盛事要磨崖，老于文字谁踰结。愿君勉力上扶摇，渺渺云海出飞楫。莫随铩翮卧穷巷，漫学啼螀吊寒月。"}