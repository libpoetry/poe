{"id":"822148","title":"凤归云","dynasty":"清末近现代初","author":"汪东","text":"眺暮景，云物苍茫，沙洲静寂，隔浦渔舟，漂泊随潮，恍如萍泛，半生羁旅。动情怀、是垂老年光，首夏时序。怕更听、淅沥窗外雨。常恁欹枕愁眠，背镫凝伫。记往日、执手花前，并肩柳下，芳陌恣游，宴同张百，醉无辞誓，拌长共、故人欢聚。叹分离骤，燕翼西飞，鱼波东注。未须问、道远甚时重遇。却幸地老天荒，寸心休负。"}