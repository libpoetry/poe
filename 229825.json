{"id":"229825","title":"题袁州东湖卢肇石","dynasty":"宋代","author":"祖无择","text":"袁山之阳秀水侧，草覆遗基谁氏宅。皆云子发其姓卢，往往文章名籍籍。宅中旧物何所存，惟有嶙峋一区石。阔才三尺高倍寻，久卧尘沙群瓦砾，余心好异因独往，下马环观聊拂拭。地表可见十二三，已足怪骇动魂魄。呼工运锸壍其旁，挽以长絙百夫力。杂然鼓譟登大车，恍尔如蒙巨灵擘。选置东湖最佳处，四面澄波映天碧。倚空突兀无与邻，顿觉亭台增气色。弯环幽窦莫敢撢，恐有乖龙飞霹雳。余尝南游到阳朔，众峰矗矗春筍植。扪萝踏藓穷之遍，若此奇卓曾未识。郡人奔走来如云，故老惊视复唧唧。乃言此石遇真赏，屈指于今年二百。沈埋旷代谁尔珍，一日光价逾荆璧。嗟余束发大夫后，区区志尚惟孤直。十年再谪非不穷，犹慕坚纯无改易。如何故老不我愚，感物再三形叹息。石不能言人有言，勿使他时重湮阨。"}