{"id":"832577","title":"六幺令 忆西园池上红梅","dynasty":"清末民国初","author":"朱祖谋","text":"石阑栖影，零乱几枝玉。年年冷漪荒翠，心事孀娥独。一笑飞琼戏挽，消得珠成斛。料量金屋。吹箫声里，唤起新妆倚修竹。谁信空尊易泣，颠倒伤春局。多少飘麝楼台，落靥东风扑。莫为题琼客去，流怨松陵曲。翠禽还宿。却收镫火，自下罗帏梦蛾绿。"}