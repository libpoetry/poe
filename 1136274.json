{"id":"1136274","title":"送临安洪行之次鲜于伯几韵","dynasty":"宋末元初","author":"方回","text":"丈夫志四方，出户无万里。焉能缩如蜗，郁郁久居此。于思今子骏，落笔甫友美。衮褒一字难，何独赏之子。勿谓貌甚尪，力可拔象齿。隘哉招海柳，讵识子路喜。橄榄政复苦，异彼道傍李。岂其谏涂开，可口不见纪。峨峨黄金台，梯飙凌太紫。大川楫方舟，明堂栋文梓。新丰马周足，斗酒可以洗。"}