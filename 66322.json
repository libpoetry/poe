{"id":"66322","title":"题普春上人所藏谢孔昭画","dynasty":"明代","author":"徐章","text":"葵丘先生才绝奇，诗情画笔追王维。家君曾延主西席，讲罢我辈从游嬉。呼童时背锦囊出，宝马金鞍过南陌。春色不知何处来，柳花乱卷东风白。普春上人尤知心，相逢留坐长松阴。闲将瑶琴抚一曲，散作青天鸾凤吟。是时先生纵吟目，对景写成图一幅。兴阑人散夕阳西，长笑一声山水绿。先生仙游已十秋，至今惟有斯图留。持来索我赋长句，等闲成作古今愁。"}