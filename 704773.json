{"id":"704773","title":"南京十咏 钟山叠翠","dynasty":"明","author":"薛瑄","text":"自是皇都第一山，峰峦高下似龙蟠。岚光翠满金银阙，秀气青连虎豹关。瑶草不随秋意老，琪林长共晓霜寒。年年涧谷蒸云气，散作甘霖宇宙间。北湖清浊自天开，势恊龙图一水来。百里烟霞环岛屿，绕城波浪动楼台。九霄气迥通银汉，五夜天低转斗魁。绝胜蓬莱山下水，洪源终古不尘埃。淮清桥下水连空，桥畔依依柳色浓。香絮有情皆作雪，柔丝无力尽含风。楼台掩映深春后，市井凄迷暮雨中。近水向阳千万树，年年长是发生同。晋室人才数俊髦，艰危深感与时遭。君臣义大如天地，父子生轻似羽毛。昭代旌忠时飨盛，丰碑镌德古祠高。想应当日偷生者，才入脩门意自劳。郭外云开见石城，绿苔经雨自层层。明时正是龙飞地，终古犹存虎踞形。万里长江通海白，三山远岫入天青。登临不尽千年意，拟与丹崖共结盟。金陵千尺凤凰台，台上春云向晓开。绿草雨馀淮甸合，青山崖转楚江回。谪仙此日知何在，丽句当年未易裁。定鼎只今逢有道，九苞行复自天来。江东门外大江头，古渡微茫接远洲。月窟殊方通上国，云帆大舸满中流。垂杨芳草三春暮，红蓼黄芦两岸秋。顾我济川才思少，几回临想兴悠悠。长江浩浩绕神京，霜落烟波万里清。灏气西来通滟滪，寒潮东下接沧溟。几行雁影涵空碧，两岸芦花映月明。西塞山前秋色里，夕阳惟听棹歌声。朝阳楼阁倚天开，日驭朝看海上来。晴旭乍分龙虎势，清光已满凤凰台。御沟水向东华转，仙禁云从北苑回。玄圃瀛洲真在望，不须方外觅蓬莱。上方台殿翠微中，石磴盘崖一径通。客至有风还扫榻，僧来不语自鸣钟。竹窗下见浮云白，祗树斜临返照红。自笑无生浑未学，懒从方外共谈空。"}