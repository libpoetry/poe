{"id":"576969","title":"游七星岩","dynasty":"明","author":"陈琏","text":"五岭炎蒸地，宜人惟桂林。江流绿罗带，山列紫琼簪。矧兹星岩胜，近在漓水浔。松桧自萧瑟，石洞生幽阴。使君天上来，览胜思登临。冠盖集群彦，迤逦度高岑。使节驻玄关，尽日穷幽寻。稍已骋遐目，遂兹舒郁襟。乾坤正纳纳，岁月去骎骎。行乐当及时，有酒宜共斟。俯仰百年内，何人知此心。"}