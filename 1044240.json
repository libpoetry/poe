{"id":"1044240","title":"自警","dynasty":"宋","author":"范纯仁","text":"忆昔为小官，位卑职易营。朋知喜其勤，民口亦见称。中间忝台谏，已觉言难行。然赖识者恕，尚谓无攲倾。数年忽遭遇，用大过其能。名虚称不实，任重力难胜。具瞻不可欺，举动招讥评。士论固不与，自知亦甚明。禄厚难报答，徒滋骄侈萌。子孙忘艰难，服用饶夸矜。清白素风减，冗长浮费增。亲旧多责望，厚薄贻怨憎。贫贱胜富贵，古语信可凭。请病蒙罢免，方幸忧责轻。俄复统一道，抚民帅边兵。寇狂适偃蹇，民疲未苏醒。胜负系司命，休戚及群民。细务委将佐，大事禀朝廷。所禀有违从，委择有不精。差失虽毫釐，致败或丘陵。殒身何足道，误国玷家声。可不常惕惧，临渊履春冰。庶几免危溢，书此为心铭。"}