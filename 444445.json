{"id":"444445","title":"淡黄柳 颖庐远惠江西银毫并赋此调，因念前游，转生怅叹，捡去岁九溪道中所折红叶一片报之，即次其韵","dynasty":"当代","author":"王蛰堪","text":"残鹃断续，啼得芳菲歇。浅醉醒时长夜阔。一羽津桥付却，谁识西湖旧红叶。怕长别，重逢鬓如雪。更何日，共舟楫。怅天涯夜色同环玦。剪烛情怀，那堪愁缕，消与吟窗化蝶。"}