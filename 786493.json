{"id":"786493","title":"谢先为生圹来徵诗，为题四作","dynasty":"清","author":"洪繻","text":"人生如蝉蜕，终与大化游。面目如刍灵，尻骨如轮辀。有时归一尽，处世如寄邮。彭殇岂异致，物宰无短修。粪壤同蝼蚁，早暮同蜉蝣。如何不达人，视死如视仇！岂知身在世，未死犹赘疣。或有浮慕者，远企神仙俦。神仙不可期，玉棺来无由。亦有放佚人，未死营糟邱。或作终隐计，既老营菟裘。皆非旷达观，高厚一身囚。何如谢先生，乘气出九州！请谥冥漠君，荷锸随老刘。牛山鬼兆域，马鬣栽松楸。阴阳作攒輴，天地为堲周。近在锅鼎山，豫凶及窆幽。华屋告生存，蒿里歌劝酬。岂似杜元凯，生前营首丘！西瞻晋宫阙，东奉二陵秋。同人车三过，腹痛莫泪流！千秋万岁后，尔我皆枯髅。生诔陶渊明，安命素所求。生祭杜牧之，埋骨宁所忧！我来进生刍，一笑先生休！"}