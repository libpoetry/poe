{"id":"699455","title":"小妇别诗","dynasty":"明","author":"袁宏道","text":"一身狼狈踰冬秋，姊妹人人叹白头。刚得在家三日好，明朝行李又杭州。弱柳轻帆快送人，巫山原是女儿神。愿随泼火清明雨，洗却钱塘十里尘。轻寒轻热养花天，个日钱塘更可怜。骢马欲嘶嘶不得，白公堤畔柳如鞭。涌金门外柳条丝，岳有新祠白有碑。一句叮咛君记取，西陵莫作小苏诗。"}