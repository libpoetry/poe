{"id":"677411","title":"过匡庐阻雪不得登怅然增怀因赋短篇报九江牧射陂朱君","dynasty":"明","author":"胡直","text":"危磴忽惊呼，卷帷万峰矗。岧峣回斗杓，连亘横地轴。积雪石门高，屯云外相逐。上有古仙人，双双骑白鹿。我欲造其庐，饥餐琼蕊馥。尘鞅乏凌风，层冰阻回毂。神超无来往，迹隔成踯躅。眷思故交亲，绾符在山麓。形骸疲劻勷，心神栖元穆。长共仙人语，入室披瑶椟。薄暮吾当来，相见叩元幄。愿言同斯人，永结霞外辐。五岳俨岩峋，遍缀青琳屋。纵浪出方区，何啻践兹谷。"}