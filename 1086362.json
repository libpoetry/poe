{"id":"1086362","title":"题蒋元肃蕴仁堂","dynasty":"宋","author":"王十朋","text":"人孰无父母，图报良亦难。忽兴风树悲，莫尽菽水欢。君羹不易尝，而况荣以官。向来蒋令君，庆具颜方丹。手折东堂桂，口咏南陔兰。生封拜君命，戏彩慈颜温。教之由义方，蕴之在仁端。仁熟椿亦老，亲荣心始安。堂在人事非，思亲诚益殚。已足广文饭，方弹贡公冠。愿移前日孝，要作忠臣看。"}