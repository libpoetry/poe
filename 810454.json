{"id":"810454","title":"冬日观象台","dynasty":"清","author":"梦麟","text":"木落风高画角哀，霜浓野阔一登台。云旗天转桑乾出，日驭烟横碣石开。黑水遐封思禹迹，金方借箸失边才。汉家养士恩如海，谁伏青蒲请剑来。严飙吹雪满西山，原野苍茫积素间。钲鼓一军劳挽粟，风沙十月忆当关。重闉日落铜符出，大漠云驱塞马还。骠骑贰师俱寂寞，短衣拟缀羽林班。"}