{"id":"1118586","title":"东窗四首","dynasty":"宋","author":"陆游","text":"九折危途寸步艰，至今回首尚心寒。元来自有安身处，茆屋三间似海宽。才薄常为世俗轻，还山力不给躬耕。即今赢得都无事，袖手东窗听雨声。俗事纷纷意不摅，兀如头垢念爬梳。东窗且复焚香坐，闲看微云自卷舒。寂寂东窗午梦残，更堪春雨作春寒。蛮童未报煎茶熟，一卷南华枕上看。"}