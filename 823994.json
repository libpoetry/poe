{"id":"823994","title":"高阳台 题风洞山","dynasty":"清末近现代初","author":"高燮","text":"汉月萧条，胡笳断续，忍看满地斜阳。万种牢愁，故宫犹剩红墙。酸辛莫把从头话，负恩儿、甘作降王。最堪伤。两颗头颅，一样收场。青衫红粉飘零矣，甚鸾颠凤倒，要问苍苍。如此因缘，天公怎太荒唐。裙钗却抢千秋节，坐蒲团、兀自思量。忽回肠。埋近忠坟，魂魄皆香。"}