{"id":"505317","title":"蓟州","dynasty":"明","author":"唐之淳","text":"蓟州古渔阳，地势殊丰隆。三河漾其西，石门限其东。兵馀岁屡歉，四野无恒农。老少衣裋褐，园庐缺垣墉。况兹久旱乾，冬春苦多风。小雨不破块，犁锄讵能功。麦秋未含穟，苗田但高蓬。朅来览原陆，匹马方从戎。解鞍憩官舍，绿树空亭中。有鸟鸣树间，其雌和其雄。物性有至乐，人情怀苦悰。畴能抚罢民，和辑与鸟同。张郭久不作，高山仰遗踪。"}