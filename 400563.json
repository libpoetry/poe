{"id":"400563","title":"大酺    新春早起","dynasty":"民国末当代初","author":"饶宗颐","text":"望朔云昏、东皋暗，飞雪斜敲林屋。远峰初日起，挂铜钲，时与小星相触。残月辞人，孤灯障梦，闲倚高楼深竹。流年刚过了，听雨声未断，黍炊初熟。正湖海瘴生，画阑烟悄，伴人清独。穷冬归又速。尚堪送、清景劳飞毂。算只有、江云愁岭，霞碎笺天，说离居、自烦心目。何况归帆少，空目断、画屏千曲。蓦回首、江南国。迎岁莺语，多少帘栊桃菽。驿梅正宜对烛。"}