{"id":"1065692","title":"再和","dynasty":"宋","author":"苏过","text":"吾君如汤仁，常为无灾惧。一夫恐不获，贸贸悲辑屦。二斗东南忧，诏书走晨暮。陈陈发囷廪，粒食不待诉。知公经纶手，故以民社付。汪然叔度陂，不见伟节怒。德星所临次，民瘼消朽蠹。祝祠往无愧，飞雨来半路。耕犁及二麦，浸灌休老圃。何人执笔书，为瑞非虚语。应言颍川凤，未要猫相乳。益欣狱讼少，三尺略细故。丞掾从歌呼，讴谣入章句。谢公未赋归，赤子犹待哺。"}