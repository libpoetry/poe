{"id":"271847","title":"赠王莪孙丈","dynasty":"现代","author":"李宣龚","text":"王城与瓯脱，聚散同一尘。市人与朝士，隐现同一身。持兹平等观，于君宁足论。国事昔糜沸，纷纷经几秦。衣冠狗脚朕，玉貌谁能臣。拂袖耻世网，甘心侪流人。知交杂华管，妙分莸与薰。辟地栖一廛，俗物恼比邻。懒卧不肯起，闻欢一欠伸。口吃作吴语，居然颊生津。时亦相可否，龙性终难驯。今年岁在酉，寒鸡宜专晨。斗酒急自劳，慰君安在辰。雪色入户牖，青毡坐成春。好客到妇子，清谈逾饮醇。得此足忘老，岂但忘其贫。"}