{"id":"302975","title":"凄凉犯·乍秋已凉，楼坐成咏，和白石","dynasty":"现代","author":"黄侃","text":"碧梧坠叶，微凉早，先惊节候萧索。柳丝渐短，蝉吟渐倦，怕凭栏角。金飔又恶，算罗幌罗衣并薄。奈寒烟仍添暮色，远览更寥漠。因念乡园好，九畹兰滋，隐栖真乐。燕归近矣，恐须臾众芳零落。漫拟飘蓬，等风定依然滞着。报山中俊侣，待我践旧约。"}