{"id":"812946","title":"初冬与黄裕堂小酌","dynasty":"清","author":"张士元","text":"落叶满柴门，开门见佳客。熟知仲蔚贫，屡顾蓬蒿宅。命妇治盘蔬，留客浮大白。话旧成清欢，素怀多蕴积。今年旱难耕，村酒薄于昔。酒薄不成醉，取足破孤寂。小儿不畏客，座侧牵衣语。衫履皆村状，愚陋上眉宇。诗书诚当知，稼穑终可取。贫家缺衣食，力田固其所。惭无孺仲高，谬得故人许。令子他日来，荷锄俨宾主。"}