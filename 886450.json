{"id":"886450","title":"沁园春 为董叔宏赋溪庄","dynasty":"宋","author":"严羽","text":"问讯溪庄，景如之何，吾为平章。自月湖不见，江山零落，骊塘去后，烟月凄凉。有老先生，如梅峰者，健笔纵横为发扬。还添得，石屏诗句，一段风光。主人雅兴徜徉。每携客临流泛羽觞。想归来松菊，小烦管领，同盟鸥鹭，未许相忘。我道其间，如斯人物，只合盛之白玉堂。还须把，扁舟借我，散发沧浪。"}