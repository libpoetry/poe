{"id":"757422","title":"壶中天 题莲趺先生芙蓉湖棹歌后","dynasty":"清","author":"顾翎","text":"回塘数里，渐秋风剩绿，吹满凉意。潇洒闲园，临岸住、最称幽人游憩。竹阁来欧，荷亭延鹭，曲槛通流水。相招兰艇，还邀鱼弟同载。何殊泛宅龟蒙，笔床茶灶，寄赏尘嚣外。从此云波，幽绝处、好听渔歌欸乃。蓬影遮晴，秋灯碎雨，几度鲈乡醉。湖干烟月，料应染遍吟翠。"}