{"id":"1136029","title":"西斋不寐三首 其一","dynasty":"宋末元初","author":"方回","text":"夜卧户不闭，夫岂无窥觎。偷儿定知我，空室一物无。向来穷太守，解官五载馀。小儿近挈累，故乡已宁居。弃屋俟买□，竣事将届途。囊中米几斗，案上数帙书。弊衣及破褐，载之不盈车。饥寒久安命，不寐何所谟。攲枕背暗灯，自笑如鳏鱼。早知事乃尔，曷不倾我壶。"}