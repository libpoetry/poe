{"id":"800020","title":"元夜禁中观放烟火歌","dynasty":"清","author":"汪懋麟","text":"明月如轮碾金殿，蒙蒙玉露垂深院。万里高天无片云，凤凰城阙分明见。此时禁庭人影稀，但听铜龙下银箭。忽然天乐来九霄，耳边仿佛闻箫韶。步辇从容出复道，华灯的皪明春宵。赭黄盘龙覆御榻，羽林排列皆腾骁。便殿前头竿百丈，彩绳高系青天上。银花火树齐开张，珠斗明星尽奔放。金鹅赤凤无不有，玉女仙人各奇状。云中宝塔何嵯峨，海上蜃楼起烟浪。更有奇花次第悬，千枝堕地生金莲。火山吞吐走日月，急如万弩离箭弦。爆竹声中作霹雳，又如铁马攻战相回旋。夜静笙歌转清彻，两傍侍臣时叫绝。一回花放乐一阕，此曲人间岂能窃？何意书生按拍听，果然妙舞《霓裳》月。羽骑传呼催返驾，钟鼓楼前已三下。飘若浮云风雨过，万点灯花一时谢。独倚危栏似梦中，月影沉沉转台榭。"}