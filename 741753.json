{"id":"741753","title":"仲秋同人拟补韩昌黎登华岳诗即用韩衡山诗韵","dynasty":"清","author":"傅玉书","text":"臣承帝命佐相公，乘骢司马行师中。天威遥夺魑魅魄，敌忾争效貔虎雄。涂经华岳纵轻策，万八千丈诚难穷。此时清霁值秋半，臣掌岌嶪生高风。意象惨淡慎语笑，真觉呼吸青旻通。白云丹霞起足下，绣苔石室嵌晴空。天台势拄玉宇正，莲华光抱朱曦融。省方西极帝所驻，岳灵守护非其宫。真泉玉盆混虚碧，瑶芝琪树纷蕤红。采芝酌泉食且饮，芳香精白生予衷。俯仰六合但直视，凭吊万世惭藐躬。古称登岱小天下，孔子既没无敢同。自顾不在弟子列，斯文未丧责未终。即如此行庙算定，雅颂待纪神圣功。题诗未毕日将入，洪河落处烟冥濛。照我苍颜立华顶，挥洒爽气横关东。"}