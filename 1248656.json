{"id":"1248656","title":"秋怀五首 其五","dynasty":"元末明初","author":"陈基","text":"我有一尊酒，独饮不成欢。岂无骨肉亲，悠悠隔河山。亦有平生友，合并良独难。古人千载上，世远不能攀。何如与明月，徘徊松桂间。月既知爱我，流辉照衰颜。我亦知爱月，托心同岁寒。长愿玉宇净，河汉生微澜。四海仰馀照，亲友各平安。夜夜见明月，人人无苦艰。此月不可负，此尊不可乾。天地等逆旅，流年剧惊湍。古人虽云远，其言若芝兰。举觞以和之，对月更盘桓。"}