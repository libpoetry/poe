{"id":"1053873","title":"九日独登曹亭","dynasty":"宋","author":"孔平仲","text":"重阳不见菊，节物愈凋零。性复不嗜饮，对酒只如酲。秋堂静便卧，既起思殊清。登高未免俗，亦不造林坰。屋西连郡郛，木末乃曹亭。杖藜只独往，坐对南山青。萧瑟西风高，泱漭滞雨晴。断云见天色，残潦知地形。遥峰落照敛，别浦暝烟生。归鸟向村急，孤舟当渡横。此时有佳兴，乃恶闻人声。况令预尊俎，而使听竽笙。嗟吾趣尚僻，取笑世上英。岂宜滥簪绂，但可老柴荆。"}