{"id":"6240","title":"左仆射相国冀公东斋幽居","dynasty":"唐代","author":"岑参","text":"丞相百僚长，两朝居此官。成功云雷际，翊圣天地安。不矜南宫贵，只向东山看。宅占凤城胜，窗中云岭宽。午时松轩夕，六月藤斋寒。玉佩罥女萝，金印耀牡丹。山蝉上衣桁，野鼠缘药盘。有时披道书，竟日不着冠。幸得趋省闱，常欣在门阑。何当复持衡，短翮期风抟。"}