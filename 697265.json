{"id":"697265","title":"寄赠项观察二首","dynasty":"明","author":"胡应麟","text":"幕拥青油坐绿苔，高牙三辅近蓬莱。函关吏识终军貌，宣室神占大傅才。雪地呼鹰回乐堡，霜天驰马赫连台。谁言帅府多袁伏，露布千篇属手裁。片语鸡林百镒传，何人不慕项斯贤。飞扬北府谈兵夜，磊落南宫谒帝年。绝塞雄风回白羽，长空明月堕朱弦。高门倘记登龙客，一借胡床玳瑁筵。"}