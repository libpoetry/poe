{"id":"304854","title":"题王石谷山水","dynasty":"清代","author":"陈鹏年","text":"突兀见山山不移，云光树影摇参差。平桥跨壑几千尺，桥下水声无已时。溪北溪南路如线，来往骑行仿佛见。谷静云深人不知，万松独锁空王殿。别构精庐杳霭间，千盘鸟道难跻攀。有路才通避秦客，无钱得买支公山。作此者谁石谷子，笔补造化真奇诡。坐卧十日沧洲髯，游仙只住青冥里。"}