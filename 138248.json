{"id":"138248","title":"和闾丘莘叟中秋玩月","dynasty":"宋代","author":"吴芾","text":"平生爱明月，夜坐长忘眠。每见冰轮上，两足先跰跹。清赏意未足，常恐云油然。老来有余兴，犹不减少年。今岁值秋半，一醉拟流连。无何山雨来，不见觚棱圆。尚意闰余夕，百分棹觥船。居然遂此愿，使我喜欲颠。引满对清影，席地仍幕天。岂知贤伯仲，亦爱此婵娟。与我嗜好同，清夜耸诗肩。此景已买断，初不用一钱。况复有佳句，还与月争妍。愧我无好语，滥继联珠篇。"}