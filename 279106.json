{"id":"279106","title":"锦园春三犯·公园赏牡丹，和蒲江韵","dynasty":"现代","author":"周岸登","text":"翠酣红倦。正迷香睡蝶，密围窥燕（解连环）。幄锦团娇，怕东风愁卷（醉蓬莱）。传签午宴。六铢重舞，霓裳初遍（雪狮儿）。碧唾琼盂，霞承雒步，花移春院（醉蓬莱）。玉环醉妆乍见。沈香亭北，曾斗蓉面（解连环）。凤佩羞衔，伴露痕轻剪（醉蓬莱）。倾城恨远。梦云逐雨花飞散（雪狮儿）。国里青芜，年芳换了鬘天壶箭（醉蓬莱）。"}