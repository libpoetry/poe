{"id":"836398","title":"摸鱼儿 何颂圻比部属题西湖放棹图，宋张梅渊有重过西湖，此阕因次其韵","dynasty":"清末民国初","author":"叶昌炽","text":"正清和嫩晴天气，湖光山色如浣。烟波一舸重来处，回首旧游未远。莺燕唤。不似断桥流水寒雅岸。市朝苦短。怅南渡沧桑，西泠烟柳，共此岁华换。嗟今昔，狐貉一邱相伴。贤愚同尽何限。滔滔谁作中流柱，金石波心不转。嵇阮懒。不过是徜徉载酒江湖畔。乾坤尘满。且揽辔登车，鸣珂儤直，来适子之馆。"}