{"id":"1118581","title":"杂咏四首","dynasty":"宋","author":"陆游","text":"少日狂疏触怒嗔，每缘忧患丧吾真。晚收咄咄书空手，却作腾腾任运人。得过一日且一日，安知今吾非故吾。袖手明窗读周易，不辜香饭一斋盂。松肪燎火满炉红，罂粟煎汤到手空。试问斋居守丹灶，何如醉卧听松风。旧闻五岳多灵药，晚遇高人得秘文。梦境此身常是客，几时归卧华山云。"}