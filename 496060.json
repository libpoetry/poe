{"id":"496060","title":"沁园春 其二十七 赠涂佥宪东潭见访","dynasty":"明","author":"夏言","text":"三十年来，看花旧侣，特地相过。念南浦挐舟，遥遵江路，龙冈策马，直访岩阿。经济长才，风云壮节，揽镜容颜鬓未皤。却谁遣，东泽一曲，早占烟萝。平生凤阁鸾坡。愧独受、天边宠渥多。奈相业无堪，久宜休避，圣恩未许，几度蹉跎。丹桂堂边，白鸥园里，此日兰舟泛芰荷。喜相逢，须教尽醉，莫遣停歌。"}