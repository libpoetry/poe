{"id":"523183","title":"顾侯寄陈留公砥柱障子并诗予为作歌","dynasty":"明","author":"李梦阳","text":"东吴顾子相公客，扫绢画水复画石。天冲地击河怒号，嶷嶷一柱当洪涛。突立固知气势稳，鼓荡转见孤棱高。淋漓新题墨犹湿，封缄远寄心诚劳。昔公平章握军国，执义委有排山力。甚哉赣如汉汲黯，老而纯过唐师德。言违谏阻去何决，群倩众怒不动色。同时门客顾最亲，隔绝梦寐怀伟人。峨峨砥柱公实伦，顾也歌之情句真。画者谁子笔更新，数尺绢面开嶙峋。遂令观者重回首，堂上恍忽河声吼。嵚岒若遘虎豹踞，蹙沓似睹蛟龙走。奇怪常虞霹雳夺，孤危定遣神明守。君不见鳌极有时臲，昆崙有时翻，柱乎柱乎永且安。"}