{"id":"788896","title":"金缕曲 秋柳次张仲远韵","dynasty":"清","author":"孙鼎臣","text":"明月扬州路。是何人、玉箫低咽，伤心金缕？司李风流销沈后，一片竹西烟雨。又瑟瑟、江天迟暮。绣陌弓腰看不见，上寒潮、淰淰荒江渡。霜信紧，角声苦。长堤曾系龙舻处。数前游、钿筝北里，画船南浦。十里春波明如镜，照见樊娘眉妩。恨残照、西风无绪。旧事芜城重触忤。袅柔丝、不绾人愁住。歌板在，忍重诉。"}