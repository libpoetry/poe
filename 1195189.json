{"id":"1195189","title":"荔枝二首","dynasty":"唐","author":"徐夤","text":"朱弹星丸粲日光，绿琼枝散小香囊。龙绡壳绽红纹粟，鱼目珠涵白膜浆。梅熟已过南岭雨，橘酸空待洞庭霜。蛮山蹋晓和烟摘，拜捧金盘奉越王。日日薰风卷瘴烟，南园珍果荔枝先。灵鸦啄破琼津滴，宝器盛来蚌腹圆。锦里只闻销醉客，蕊宫惟合赠神仙。何人刺出猩猩血，深染罗纹遍壳鲜。"}