{"id":"511704","title":"松泉辞一首送陶厚归金川隐居","dynasty":"明","author":"童轩","text":"西风惊秋纷落叶于晴川。感物叙之易变，念游子而未还。胡扰扰以迷形役，徒俯仰于百年。繄乡关之安在，怀旧隐于松泉。尔其命驾晨征，仆夫在门。望青山兮千里，愁芳草兮吟魂。溯轻风兮舟飏，澹斜日兮江云。睇遥遥以前路，心孑孑而悬旌。倏家林之在目，俨桑梓之犹存。于是杖策来归，柴荆启扉。僮仆嘻嘻，稚子牵衣。叹误罹于尘网，迫衰朽而何之。幸松泉以无恙，期投老而支离。若乃有绿盈庭，有酒新酾。或席阴以箕踞，或临流而赋诗。已矣乎富贵非吾愿，功名不可期。慕赤松而长往，缔泉石以为知。浩歌白云乡，徘徊芳草涯。胡为乎，荣辱之相缪。逐膻腴于末路，钓声利于颓流。涂实迷而未远，事既往而奚尤。怀古人而不可见，伤病俗之难瘳。招白云以怡悦，请息交以绝游。匪怀珍以为洁，惧突梯而吾羞。侣空山之猿鹤，脱尘溷之蜉蝣。念田园之未芜，顾琴瑟之尚留。聊优游以卒岁，时偃仰以消忧。为逸民于斯世，乐夫天命复何求。"}