{"id":"735433","title":"送田逊庵少宗伯册封靖藩使竣还朝","dynasty":"清","author":"王顼龄","text":"朱邸开南服，丹书下帝阊。周屏崇吕伋，汉柱重田郎。册授容台长，符分异姓王。皇华今揽辔，藜杖旧腾芒。天禄尊刘向，仪曹得李刚。双锋辞北阙，八座出南荒。鳌岫枫初暗，螺江水正长。风阴蕉叶嫩，雨热荔支香。鸟道通冠盖，蛮方识衮裳。授圭瞻虎节，负弩拜龙章。客对梁园月，醴陈楚国觞。名藩叨雨露，使节凛冰霜。去拥相如传，归轻陆贾装。吴山堪历览，越水暂徜徉。孔李通门旧，荀陈德曜光。旌麾欣左顾，鸡黍愧方将。远近惊星使，殷勤话草堂。山川归太史，风俗纪江乡。去鹢秋涛迥，回辕皂盖张。三台原北极，照耀紫微傍。"}