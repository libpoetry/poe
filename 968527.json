{"id":"968527","title":"水调歌头 其八 丁已长沙寿王枢使","dynasty":"宋","author":"赵师侠","text":"台星明翼轸，和气满潇湘。长淮胜处地灵，应产股肱良。共仰三朝元老，要识一时英杰，人物自堂堂。直气薄霄汉，德望耸岩廊。拥貔貅，森棨戟，镇藩方。折冲樽俎，春融花柳侑壶觞。两世麟符玉节，九郡恩风惠雨，仁者寿宜长。凤诏来丹阙，绣衮觐明光。"}