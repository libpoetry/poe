{"id":"685138","title":"绝句六首","dynasty":"明","author":"王跂","text":"晓聒东邻赊早秫，暮敲西寺寄迟眠。盈围髻发今成蒜，饶尔清狂更几年。常思见面人多逝，未得开唇事已休。半世营途成跛鳖，十年问舍得蜗牛。花朵正怜多?鞢，柳梢偏爱小差池。陶潜狭室夸容膝，庾信低窗诉碍眉。门延宿鹭藤蹊细，园报高秋栗罅粗。无酒少留醒去客，有箱多贮借来书。久许来还赊酒债，只言去索作碑钱。自今有物时相抵，已度桥门作钓船。烟帷瑟怨九秋虫，霞锦书浓万里鸿。未得振衣千仞上，直须埋照一杯中。"}