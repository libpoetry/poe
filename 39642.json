{"id":"39642","title":"失题·美哉良友","dynasty":"魏晋","author":"陆云","text":"美哉良友。禀德坤灵。明照远鉴。幽微妍精。超迹皇英。质如瑶琼。赠我翰林。示我丹诚。道同契合。体异心幷。自顷西徂。合于五楼。迟想欢嬿。观我良畴。亦既至止。愿言莫由。室迩入鬲。中情则忧。抱恨东游。神往形留。何以合志。寄之此诗。何以写思。记之斯辞。我心爱矣。歌以赠之。无秘尔音。不我是贻。"}