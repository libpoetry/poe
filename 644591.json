{"id":"644591","title":"近述基命录粗载三代帝王宽厚之政以寓忠爱之私幸彻睿览过蒙赐诗宠褒词高旨远复增惭荷谨依韵略陈情以谢万一云","dynasty":"明","author":"方孝孺","text":"明哲昔御世，虚心礼贤臣。令名昭简策，千秋播清芬。贤王启大藩，懿德贞且纯。英姿迈前烈，高志企古人。圣学自得师，旷代莫与邻。睿谟粲可述，善政难具陈。况复抱雄才，著作妙入神。下笔百川涌，润泽义与仁。陋儒亦何幸，趋召奉丝纶。恩言宠赐褒，猥谓堪致君。仰惟文献国，济济申白宾。图治超太古，馀光能见分。欢歌拟雅颂，烜赫继丘坟。"}