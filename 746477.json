{"id":"746477","title":"酬汤海秋仪部","dynasty":"清","author":"徐宝善","text":"我昔宫亭厄于水，赤脚夜踏鼋鼍宫。君昨长安危于火，白昼吼空飞赤龙。我时与君不相识，猿鹤幻化随沙虫。君不死于火，我不死于水，玦环櫑具如隽生，世上谁为■公子。黄金台倾易水枯，燕市落落亡屠沽。狂歌逢君忽青眼，诵声金石出户枢。纵横上下商述造，但贡直戆忘阿谀。平生奇险各举似，疣赘翻笑吾生愚。脱我昔年从阳侯，扬舲北渚骖赤虬。首乞玉皇诏，永奠黄河流。忍使金钱百万縻帑藏，岁岁溷杂泥沙投。君若化祝融，定觉曶爽开群蒙。九幽日月万古照不到，悬以两目代烛龙。天公嗔汝太多事，罚令不死使以文字镌心胸。君官仪曹冰雪冷，啖咽鲑菜甘奇穷。我官词垣乏仙骨，笺注《尔雅》成书佣。我矢歌，君酌斗，人寿百年世何有？御龙豕韦奚足夸，志士古来期不朽。"}