{"id":"1125499","title":"和毛中书劝农韵三首","dynasty":"宋","author":"袁甫","text":"曲奏梅花促晓更，更声方断又鸣钲。篮舆咿轧亲巡野，枥马喧填看勉耕。酒酌田翁添醉色，泽均牧叟助欢声。天公也欲催佳句，特放晴光分外明。历遍田畴问我农，都言杼柚久虚空。吏胥祇是工椎剥，仓廪何曾识腐红。愿得家家歌乐岁，直须日日扇和风。如今拙手徒餐粟，惭见天民四者穷。劳农因得步河桥，仰视前贤隔九霄。凡骨难仙安素履，腐儒学吏守邦条。荷公美意鞭驽质，惠我名篇胜翠翘。痛饮春醪那可强，胸中磊块把诗浇。"}