{"id":"957715","title":"游先主祠堂置酒","dynasty":"宋","author":"范祖禹","text":"驱车出郊坰，涉溪上青岑。峰头野寺不足到，先主祠堂犹可寻。祠堂之前流水长，翠屏重叠摇清光。老松窈窕入云汉，五月郁郁炎天凉。庙中女巫日歌舞，神去神来何处所。龙吟虎啸生风云，未似当时臣遇主。三分割据霸业开，山河气象皆西来。功名烜赫陵宇宙，顾盼可使彊敌摧。西南历数俄迁改，岷峨霸气今何在。万里浮云卷壮图，空馀江水东流海。山风吹月海上来，松间云气嘘酒杯。高歌且醉一杯酒，昔日英雄安在哉。此时分散已陈迹，何足惨怆令心哀。"}