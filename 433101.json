{"id":"433101","title":"癸亥杂感（四十三首选十二）","dynasty":"近现代","author":"徐炯","text":"吾衰已甚梅仍笑，野战未休鬼亦愁。夜雪荒江悲白发，孤灯细雨读青邱。悠悠岁月还吹笛，黯黯乾坤懒上楼。等是百年同作客，闲看飘瓦打虚舟。橘柚黄时霜始晴，夜檐无复子规声。屋空杼柚薪如桂，风动旌旗兵满城。愁向洞天逢米贼，每从丝管识花卿。七星桥下江潮恶，何事不平夜夜鸣。庭前惆怅菊花残，晓起不胜风露寒。万骨烦冤埋剑外，九年离别忆长安。嗈嗈空羡苏门啸，寸寸同嗟蜀道难。试向玻璃江上望，漫天大雪一渔竿。从古可怜此蜀川，治居最后乱居先。异端血染芙蓉郭，同志军兴亥子年。殿上侏儒饱欲死，釜中萁豆恨相煎。书生不识太平策，心醉缁黄口圣贤。万事传来不忍闻，道人脚踏青城云。夜调龙虎金丹熟，坐看江山南北分。凛凛横刀争夏口，嘤嘤有鬼哭秋坟。天风吹下赤松子，我醉欲眠谁与云。每于枕上望天明，误数三更是五更。近郭惊添新壁垒，故人善作短歌行。吹来晓角日无色，流到巉崖血有声。愁对几行汉时柏，青青犹绕锦官城。古来宁有白头贼，下界宜生赤脚仙。乍遇云开才见月，复忧花谢不成眠。苍生满眼闲挥麈，碧树伤春夜听鹃。自是兴亡成往事，野棠红处一潸然。何事摩挲智伯头，晋阳风雨有深仇。相逢泚水休倾盖，莫到雍门又射钩。世乱英雄皆混沌，劫来天地亦沉浮。雁声初过闻长啸，双剑峣峣一色秋。忽听军声变楚歌，欃枪夜落凤凰坡。两川血雨送刘辟，五岭腥风走赵佗。劫后琴书真有幸，花时莺燕已无多。青青不断伤离别，伫望春江可若何。开辟何尝有此奇，为鸮未已复为鸱。山林城市百无幸，揖让征诛两不宜。洪水竟淹洙泗脉，黄巾合驻尹王祠。可怜经籍销沉久，万卷只能供一炊。一任无情江水流，谁怜战骨垒嵩邱。市朝处处逢魑魅，氛雾阴阴翳斗牛。天欲兴刘陈涉死，秦如称帝鲁连羞。公孙经术卫青贵，羡煞人间万户侯。权归庆父贼犹强，鲁难重重不可当。欲上青天观太白，怕浮黑水遇摇黄。深宵杜宇泪成血，大野人民饭是糠。一部春秋何忍读，伤心鱼烂叹梁亡。"}