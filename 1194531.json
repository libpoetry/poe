{"id":"1194531","title":"望远行","dynasty":"唐","author":"李珣","text":"春日迟迟思寂寥，行客关山路遥。琼窗时听语莺娇，柳丝牵恨一条条。休晕绣，罢吹箫，貌逐残花暗凋。同心犹结旧裙腰，忍孤风月度良宵。露滴幽庭落叶时，愁聚萧娘柳眉。玉郎一去负佳期，水云迢遰雁书迟。屏半掩，枕斜欹，蜡泪无言对垂。吟蛩断续漏频移，入窗明月鉴空帏。"}