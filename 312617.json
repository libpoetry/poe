{"id":"312617","title":"忆旧游·题田君翠竹燕窝萦梦图","dynasty":"现代","author":"刘鹏年","text":"上壶山凝睇，天柱层云，远映湖光。休问堂前燕，自才人去后，故垒都荒。记得依山结屋，三径菊花黄。有林磬敲烟，江帆挂雨，暗饯沧桑。已分浮家惯，只玄都前度，尘英难忘。试抚江潭柳，怅春风作絮，亲鬓添霜。閒处恐消英气，高咏立苍茫。料尺幅神游，依稀翠羽歌画梁。"}