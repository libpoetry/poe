{"id":"812721","title":"自题批鳞草后","dynasty":"清","author":"吴保初","text":"一叩君门深九重，不知涕泗复何从。君无失德言空激，臣本当诛罪不容。为主应同狂犬吠，杀身还负逆鳞龙。横流四海疮痍甚，惭愧无能报列宗。臣子难言孝与忠，诗书千古此心同。鹘鸠休笑枪榆辈，鸾凤宁栖枳棘丛。生拟归田依老母，死当地下见而翁。皋夔逢比今安适，浩气终留天地中。悻悻人间小丈夫，愤来直欲斫珊瑚。谁为天下奇男子，臣本高阳旧酒徒。正则怀沙终为楚，子胥抉目欲存吴。何堪更作哀时赋，萧瑟江关泪已枯。"}