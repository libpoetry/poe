{"id":"748316","title":"题彭旭诗集后即送其南归 其一","dynasty":"清","author":"曾国藩","text":"日日送归客，情抱难为佳。老彭复去我，内抚焉所偕。往予初遇子，睇睐无等侪。鹰眼回高秋，势不甘尘埃。自言困乡国，横被口语猜。绛侯畏牍背，田甲欺死灰。脱身来洛下，稍摄惊魄回。风波一震薄，万事何有哉。雄篇忽枉我，峻句何崔嵬。险拔肝胆露，忧患才地开。终然达紫气，幽狱难可埋。男儿要身在，百忤宁足摧。临歧不知报，努力乾深杯。"}