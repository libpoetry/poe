{"id":"525210","title":"栋塘行赠李封君","dynasty":"明","author":"顾璘","text":"山翁种栋野塘上，岁久根株如邓林。高标上拂星汉迥，长枝下盖千人阴。气凌风雨力排荡，根盘厚地穷幽深。甬水回波恣润泽，龙山飞翠连萧森。玄蚁移封不敢近，游龙挂影时兴霖。白鹤生子于其上，露下青天扬远音。山翁依之结茆屋，百里亭亭望乔木。手校诗书课子孙，身备人伦化乡曲。万石何惭古朴风，太丘善变浇漓俗。憩阴看山谁与语，投竿取鱼非所欲。有子乘骢清四方，顾此讴吟意恒足。君不闻陶令五柳垂清风，王氏植槐生上公。李翁之栋兼二美，家声世泽何终穷。"}