{"id":"104207","title":"和绮翁游齐山寺次其韵","dynasty":"宋代","author":"梅尧臣","text":"苍山南望截云烟，中有绀宇通诸天。长桥直度清溪水，寒湖收潦旷平田。古木阴森大堤上，千峰浓淡高楼前。龙笋未迸角出缩，虎石乱踞筋拳挛。阴崖乳泉湿苔藓，阳谷暖气留兰荃。涧户晓辟烟的的，松轩夜启月娟娟。闻有谪僊乘兴入，飘然欲拍洪崖肩。玩游逐胜不觉远，露奇发怪工无全。扪萝但识康乐径，饮酒安问远公禅。清猿不到俗士耳，香草已入骚人篇。水鸟念佛次净界，野鹿衔花来象筵。在昔探赏犹可数，深景秀句今得传。辞韵险绝兹所骇，何特杜牧专当年。重以平淡若古乐，听之疏越如朱弦。秘藏褚中为不朽，咨诹坐上皆曰然。谁意麤官获此贶，洗去鄙吝空池边。聊欲报言罕驿使，春郊唯见雁连连。"}