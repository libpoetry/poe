{"id":"120701","title":"命书·命书唐滥觞","dynasty":"宋代","author":"陈造","text":"命书唐滥觞，委源传吕后。有倡莫为遏，波荡今不救。字育叵数计，八字讵所囿。甲子动垓亿，举一百万漏。荒唐无稽据，诵言指休咎。柰何聪达人，颇复安此谬。怀刺曳长裾，偃蹇文士右。夸诩走干谒，荐墨不待叩。士有待濡法沬，百请不一售。我昔游江淮，知识间新旧。文士不到眼，此辈日交簉。辞章轻杯水，羡彼行橐富。鳃鳃问利禄，吾儒所深陋。自笑与世违，迂论取排诟。"}