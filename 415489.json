{"id":"415489","title":"国武兄示我《铁船峰歌》叠韵，意甚过誉，爰再索枯肠叠和，用报知遇","dynasty":"近现代","author":"俞律","text":"海上仙山梦曾攀，左鲲右鳌独放船。寤觉周体和汗栗，自惜而今老无力。昔我赤身人间来，茫茫世界多险崖。前经嶙峋后嵔垒，书剑不成泪随水。遂从樊稼学种田，耒耜锄犁开荒山。汗滴禾土几时已，自分馀生老于此。一朝赦书召我回，临歧百感辞翠微。头颅镜里看欲白，白发郎潜未能息。穷途步兵何处去，猿马心意那可驭。昔日深山隐巢由，今日深山人人游。人爱匡山深且崛，上有一船身铸铁。金光黛色丽锦雯，俱是仙人画笔皴。仙人似向我招手，招我放船出山口。我但怃然垂头笑，倚杖叹息非年少。安得大力负船与君同游频解颐，绝胜石头城上老眼吴楚看天低。"}