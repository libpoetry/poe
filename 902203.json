{"id":"902203","title":"乘舟阻风","dynasty":"宋","author":"张嵲","text":"泽国天低星斗湿，疾风吹波作山立。岸头草木皆震动，鸡犬鸣吠纷相及。通宵万窍无停声，平明更作春涛惊。青天东下日杲杲，风伯盛怒何当平。人言航河只一苇，咫尺犹须论万里。乃知世事不可期，指点舟人转船尾。常悲无梁越长川，我今操舟翻百难。平生所遇半如许，岂独此事堪长叹。吁嗟屏翳真可鄙，岁岁祠官费秩礼。我闻敌骑南渡年，万里长江波不起。"}