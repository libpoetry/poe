{"id":"58167","title":"南归诗·伯兄性寡营","dynasty":"明代","author":"李流芳","text":"伯兄性寡营，生理日萧条。两弟皆食贫，汲汲度昏朝。为农力不任，课儿亦无聊。余润或望余，自顾无脂膏。今当遂长往，念此中心焦。勉谢诸兄弟，此非人力邀。吾宗自薄祜，先达皆早雕。从兄与仲氏，当年踵登朝。至今同籍人，秉枢冠百僚。逝者倘可留，翩然亦云霄。大命既有制，电露安可饕。我虽老风尘，寿命较已牢。与其夭斧斤，宁以樗散逃。伤彼泉下人，悯我道路劳。兄弟更相慰，烹蔬倾浊醪。婆娑阿母旁，此乐何陶陶。富贵有此否，何乃为我骄。天伦岂世情，菀枯同所遭。但当崇令德，慎勿望门高。"}