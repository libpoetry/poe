{"id":"686355","title":"褚公庙乐章二首 迎神","dynasty":"明","author":"史鉴","text":"天苍苍兮九重，神皇皇兮云中。乘飞龙兮翱翔，览宇宙兮无穷。临睨旧乡兮顾怀，载云旗兮下来。飘风屯兮零雨，慰我民兮夙思。民思兮焉极，意恍惚兮有奕。鼓钟将兮和鸣，神既留兮为民饮食。庭燎有辉兮夜向明，云掩冉兮光晶荧。神其醉饱兮欲旋，溘埃风兮上征。驾云车兮驷玉虬，耸长剑兮挥厹矛。斩夔魖兮屠蚩尤，廓妖氛兮无外匪，独贲兮此州。"}