{"id":"870240","title":"酬永乐刘秘校四洞诗","dynasty":"宋","author":"司马光","text":"贫居苦湫隘，无术逃炎曦。穿地作幽室，颇与朱夏宜。宽者容一席，狭者分三支。芳草植中唐，嘉卉周四垂。讵堪接宾宴，适足供儿嬉。自问安取法，前脩果慕谁。非如太古民，营窟避寒威。又非学射人，空石专致思。又非沮漆俗，陶复习西夷。又非楚司马，金奏相宾仪。又非郑伯有，壑谷甘糟醨。又非越王子，丹穴免忧危。又非张巨和，崇岩立师资。所慕于陵子，欲效蚓所为。微窍足藏身，槁壤足充饥。养生既无憾，此外安敢知。唯祈膏泽布，歌啸乐馀滋。岂羞泥涂贱，甘受高明嗤。何言清尚士，善颂形声诗。困剥固未尝，井复敢终辞。"}