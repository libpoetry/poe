{"id":"775144","title":"催科役","dynasty":"清","author":"洪繻","text":"门前咆哮鸣，屋后锒铛声。父老不敢出门视，催科到处鸡犬惊。催科狰狞如虎狼，催科震怒如雷霆。不为尔曹贿赂至，菽粟岂能生公厅。前者催科归业户，业户自知辛苦情。今者催科归我曹，我曹惟有醉饱行。某月某日下新令，新供旧供火速清。老农闻此语，方知前日是太平。"}