{"id":"556027","title":"从军行送吕兵曹募兵辽海","dynasty":"明","author":"唐顺之","text":"匈奴十万入云中，烽火照耀甘泉宫。战士三春不解甲，天王一怒欲临戎。追奔尽选流星骑，并敌齐分明月弓。虏气凭凌恒候月，汉兵超忽若乘风。巳闻旧戍黄花口，复道新屯细柳中。飞沙飒沓迷亭障，组练缤纷皆北向。赤羽朝征六郡材，白茅夜拜五丁将。吕郎磊荦似刘生，许国从来气不平。匣里雄韬藏豹变，腰间宝剑作龙鸣。敕散万金收猛士，身骑匹马出长城。雁行暗结辽西阵，鱼贯晴开海上营。誓同鲁仲能飞箭，岂学终军漫请缨。建节行行通大漠，檄书马上时能作。瀚海连云太白高，燕然雪照旄头落。知君意气坐相邀，五百神兵集一朝。渔阳突骑蛇矛锐，幽并侠客铁骢骄。车上磔人常贾勇，帐前戏槊屡争标。共道百年胡运息，直教一战虏尘消。归来奏凯献天子，功名绝胜汉班超。"}