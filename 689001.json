{"id":"689001","title":"怀陈宾五","dynasty":"明","author":"何转书","text":"北风吹众木，木叶高下飞。笑此无家者，踽踽何所归。百鸟投暮林，凤皇览德辉。嗟彼世中人，将是以为非。腰石任劳苦，披发故佯狂。贤哲不可希，阔步犹康庄。揽衣中夜起，泪落湿君裳。明发又挥手，滔滔江水长。海上有神仙，可望不可即。琅玕有美实，可思不可食。秦皇汉武愚，奢愿何由得。感君青精饭，使我好颜色。"}