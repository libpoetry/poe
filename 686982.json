{"id":"686982","title":"感赋七首","dynasty":"明","author":"刘崧","text":"闪闪一星赤，西林夜色高。乾坤自空阔，景物故萧骚。庭迥栖凉叶，门深翳雨蒿。狐狸浑不见，竟夕向人嘷。中郡秋防寇，边亭夜筑关。遥闻大军出，定向几时还。粟仰南船运，弓从北骑弯。侵寻寒落景，何处问溪山。岛屿通群盗，风尘动六州。苍茫淮海暮，摇落楚荆秋。城垒从堕废，弓刀竟隐收。向来经国意，徒重腐儒忧。传闻南寇盛，惯捷海中船。兵甲今如此，风涛正渺然。鱼龙秋气外，貔虎暮云边。自倚皇威震，谁为赤子怜。壮士今忘战，愚民乃弄兵。风霜工杀戮，雨露惜生成。未扫屯云蚁，犹遗拔海鲸。闾阎思倚伏，回首歘心惊。白发前朝叟，偏伤丧乱频。泣逢南上卒，惊问北来人。老大心情异，艰危世变新。眼前怜稚子，萧飒向风尘。飞檄时时急，防边事事虞。度关频阅验，鸣柝递传呼。干羽终来格，豺狼得尽诛。皇恩自远溢，何以慰民痡。"}