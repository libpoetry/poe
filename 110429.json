{"id":"110429","title":"林元美司户耕乐亭","dynasty":"宋代","author":"陈俊卿","text":"天地秘绝景，雅属幽人居。卜筑俯清流，旷然心目舒。岂惟水澄碧，山色佳有余。凉风左右来，竹柏相扶疏。亭中何所有，缥囊万卷书。亭外何所有，青蒲映红蕖。客来何所为，高论唐虞初。文字共发越，琴槊一以娱。冬寒饱霜蟹，秋思多鲈鱼。良田自种秫，酒瓮春浮蛆。无事时痛饮，有时还荷锄。试问田家乐，田家此乐无。"}