{"id":"801342","title":"妾受命辞","dynasty":"清","author":"沈用济","text":"妾受命兮少孤，师氏教以《诗书》。阿母爱予早有家，托君子以贱躯。乘华轩兮归德门，曳绮縠兮罗金尊。上事公姥兮无间言，俯蓄五子兮今有孙。何以奉君朝餐，铜盘或炙或燔。何以奉君御寒，裁缝越布吴纨。鼠穿墉兮狼入室，唇干口燥兮不可与说，无褐无衣兮迫冬日。晨鸡咿喔天雨霜，明星煌煌出洞房，为君秣马游四方。丈夫气磊落，朗如日照临。渴莫饮盗泉水，倦莫憩恶木阴。出门常苦远，在家常苦贫。女子当门户，百难萃其身。思我君子兮蔚为国华，富贵勿喜兮贫贱勿嗟，履仁服德兮名乃纷葩。"}