{"id":"699690","title":"寄赠冯令君尔韬初擢给谏二首","dynasty":"明","author":"郭之奇","text":"寒蝉秋至满空枝，鸣凤朝来见羽仪。五谏方思臣职尽，七争岂为圣朝移。绘图持节真何日，补牍牵裾又一时。过署遥看新拊髀，弹车肯作旧歌辞。对弹初向赤墀阴，藏副先传碧岭岑。每念驹遐难絷足，因思鹄举倍怀音。榕江梧掖三年梦，枫阙蓬门两地心。一自长安誇日近，几回空谷望云深。"}