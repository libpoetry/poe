{"id":"687067","title":"题枯林上人墨兰四首","dynasty":"明","author":"刘崧","text":"曾乘桂楫上清湘，明月苍波野兴长。欲采幽兰浑不见，深林风定忽闻香。掩冉晴云飏晓风，碧兰紫穗故成丛。湘娥西去遗仙佩，翠羽明珠满涧中。步入深林有所思，苍茫白日澹华滋。美人欲渡湘江晚，袅袅金枝出翠旗。杜若䕷芜忽已残，西风泽国故多兰。閒来竹底拾翠羽，月下不知清露寒。"}