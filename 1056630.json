{"id":"1056630","title":"鱼虾","dynasty":"宋","author":"吕南公","text":"神龙在重渊，群鱼喜回环。自矜龙族类，安佚无后艰。晓戏腥浪馀，暮游浮沫间。轻则远拂渚，深之下穷湾。或掉其尾萃，或昂其首颁。或扬鬣锋锐，或耀鳞文斑。众虾亦恣睢，不虑器质孱。跳骹弄牙须，翕习事狠顽。渔师畏龙威，不敢数往还。操舟变色过，战汗常盈颜。虽有网与矢，岂容垂且弯。鱼虾尚忿愠，出没如嫉奸。一朝风雷动，波荡若银山。神龙舍渊去，恍惚达九关。鱼虾不自喻，固欲严追攀。奔冲竞上击，细大不肯閒。须臾云雾息，堕落如见删。或委顿砂砾，或摧伤草菅。里儿争择拾，穷血弥望殷。渔师啸其徒，气貌特愉憪。漉渊尽取之，不复计锊锾。鱼虾虽有悔，已死谁悲潸。"}