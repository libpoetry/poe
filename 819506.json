{"id":"819506","title":"后汽车行","dynasty":"清末近现代初","author":"赵熙","text":"渝州启行脂挂轴，苦羡蜗牛身戴屋。不道新车六百里，插翅如飞排大陆。自出鹰关弯复弯，荣昌隆昌箭头镞。车中别自一天地，路上人如蚁无足。村童笑我地乌龟，爬沙洒洒风过目。昔坐火车京汉站，万头钻入蜈蚣腹。夜过黄河空际桥，电灯如珠灿龙烛。今我小车仅容膝，计程铁道无兹速。未晡已抵自流井，王生挽我银行宿。人人惊问何时发，指数经途骇僮仆。人生适意在一快，荣井路通更奇福。须臾劄劄响飞机，嗟我跛鳖推馀毂。"}