{"id":"527404","title":"城南妇行","dynasty":"明","author":"何景明","text":"城南有寡妇，见客泣数行。自言良家女，少小藏闺房。青春娇素手，白日照红妆。父母偏见怜，嫁我不出乡。前年弥鲁乱，腥秽入我堂。弟兄各战死，亲戚俱阵亡。嗟哉华艳质，忍耻罹凶强。忧愁云发变，辛苦朱颜伤。昨闻故夫在，息消通两方。百金赎我身，三年归旧疆。归来门巷异，人少蓬蒿长。转盼夫亦死，儿女空在傍。薄田无耕犊，寒腊无完裳。人生固有命，妾独遭此殃。况复官军至，烧焚庐井荒。主将贪贿赂，百死不一偿。朝廷自有法，出师亦有名。妾身何足道，无乃乖天常。"}