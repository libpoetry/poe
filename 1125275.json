{"id":"1125275","title":"武陵春","dynasty":"宋","author":"晏几道","text":"绿蕙红兰芳信歇，金蕊正风流。应为诗人多怨秋，花意与消愁。梁王苑路香英密，长记旧嬉游。曾看飞琼戴满头，浮动舞梁州。九日黄花如有意，依旧满珍丛。谁似龙山秋兴浓，吹帽落西风。年年岁岁登高节，欢事旋成空。几处佳人此会同，今在泪痕中。烟柳长堤知几曲，一曲一魂消。秋水无情天共遥，愁送木兰桡。熏香绣被心情懒，期信转迢迢。记得来时倚画桥，红泪满鲛绡。"}