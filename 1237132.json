{"id":"1237132","title":"过扬州忆昔四首","dynasty":"元","author":"袁桷","text":"汉东之国古随州，一老昂藏死即休。黑发虎头真骨相，青春麈尾斗风流。人言谢傅为朝镇，谁信钟仪作楚囚。浩荡乾坤纳今古，好将汗简写千秋。空遗蒸壤白如银，不见当年指画因。高视汉庭无出右，清谈洛学竟成真。极知羽扇为痴具，更恨乌衣是偶人。六合车书端有意，百年荆棘已生春。萧萧冻雨湿旌旄，犹著殷红旧战袍。金盌昔闻归马埒，牙牌谁肯信龙韬？楼头换箭鼓声急，堂上传杯歌韵高。到底奸雄有真态，木绵庵畔鬼车号。四城赋拟张衡丽，十鉴书同贾谊哀。腹里春秋纳云梦，案头今古起风雷。青山不受折腰辱，白眼岂知徒步回。舟泊城南更回首，寒风吹泪下天台。"}