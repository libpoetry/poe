{"id":"307802","title":"永遇乐·仲琴丈属题陈恭甫旧藏武梁石刻","dynasty":"现代","author":"詹安泰","text":"灵剑飞霜，冤禽衔石，遗恨江表。黄土丹花，青闺红泪，鬼母腾空啸。白衣豪送，头颅轻掷，感慨悲歌燕赵。自当年、天留祸水，那关匕椎颠倒。愁云万叠，伤心重见，休问舞阳图貌。梁燕巢林，仙娥荷担，说与旁人笑。古今一梦，山河睡去，裂肚斩袍谁吊。试呼唤、英雄画里，听吟变调。"}