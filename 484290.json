{"id":"484290","title":"赠吴居易别","dynasty":"明","author":"杨基","text":"黄梅雨晴桑重绿，南风楝花开蔌蔌。故人谒我此山隈，带束乌犀帽轻縠。入门相顾如梦寐，名姓虽忘面仍熟。久之稍稍忆旧游，尚恐非真问童仆。遂昌先生客满座，君时雄辩众宾服。先生博学且敬君，况我才疏敢相逐。苏台一别已十载，世事飘如电经目。羡君游侠印屡悬，嗟我巢倾卵俱覆。去年谪官向河洛，手脚酸皲双鬓秃。归来亲友半死生，不意逢君此江曲。摩挲老眼为君喜，更觉君颜美如玉。龙江花落乳燕飞，芙蓉叶大笋过竹。杀鸡沽酒招我饮，烂醉颓然坦其腹。深情密意语未终，舟楫匆匆去何速。临流索我题诗送，诗句难工羞再读。庐山东来五老峰，大孤小孤青乱矗。着我茅茨一二间，悠然醉把东篱菊。"}