{"id":"1023712","title":"送西苑径上人见深居冯常簿求寺记","dynasty":"宋","author":"释道璨","text":"西苑宝峰麓，占地宽一弓。梵放殷青冥，与峰相长雄。鬼域何方来，包举归提封。楼钟不敢鸣，僧趋邻寺钟。径也铁石姿，直欲笺天公。天高不可叫，虎豹守九重。六年长安道，往来如飞蓬。云开日正杲，死草生华风。青山复入手，尽埽狐兔踪。鱼鼓发新响，松桂还旧容。掘地寻泉源，锄荒理菊丛。桃李一家春，万古无异宗。玉色十丈煇，秀润净磨砻。大书付谁氏，千载深居翁。他年来读碑，病眼摩朦胧。为碑三夕留，卧听寒岩松。"}