{"id":"633418","title":"寿姚六康明府","dynasty":"明","author":"释今无","text":"昆山斲结不斲离，碫锋淬锷有所为。芳春兰蕊老秋发，浓香蕴蓄终无时。大贤况复秉宿志，解断悬缚肌疮痍。惠阳姚君蕴藉深，豪杰气谊贤圣心。才华赫誉渐过耳，老却竹箭淹南金。宽和髯颊如春温，昔因不类人间人。国之桢干法门柱，东阿白凤西山麟。属吾师翁早投契，白衣弟子缁幅巾。四百名峰遗刹地，护之若护睛中尘。赤髭白足频来往，山阴道上欲分身。秋深结束趋朝右，组带曳腰符系肘。仁心义术希所济，肯厌蹄轮竞趋走。畴昔逢君燕蓟遥，银缸雪盌凌晨宵。道心尘事两融彻，磈礧廓落沙尘销。眼空三辅豪华燄，气夺五陵裘马骄。古来贤达各有重，富张杨李皆高僚。庆君揽揆服官年，沆瀣辉流丽日边。祝君固比金刚体，东南流峙尽浮烟。"}