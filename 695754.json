{"id":"695754","title":"上林春晓","dynasty":"明","author":"欧大任","text":"澹荡韶光物候新，离宫初霁已消尘。飞英乍似黄山路，细草曾沾渭水春。风飒彩旌连曲榭，云围缇幕满芳津。五陵车马欢娱地，多是西游讲德人。禁籞周遭百里斜，玉泉流水涌金沙。新莺曙啭龙池柳，游骑晴嘶御苑花。幄转林光初映日，山藏春色半蒸霞。西都亦有抽毫客，谁奏甘泉入汉家。"}