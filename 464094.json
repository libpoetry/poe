{"id":"464094","title":"水龙吟 陪胡一川老友游西湖","dynasty":"当代","author":"卢鸿基","text":"今朝雨送重阳，登临踏遍湖山路。谈谈笑笑，寻寻觅觅，雨中情趣。竹径韬光，鱼争花港，桂香千树。况孤山廊庑，黄龙石洞，更别有，追怀处。四十五年光景，看而今、新图遍布。当年社长，皤然白发，依然健步。且喜相逢，便尔倾盖，旧朋新侣。问明年南海，荔枝时候，会重来否。"}