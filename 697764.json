{"id":"697764","title":"次韵","dynasty":"明","author":"胡奎","text":"客里流年衮衮驰，鸟声如语复如悲。破除午梦凭茶鼎，鏖战春愁是酒旗。下榻定留徐孺坐，敲门还问子云奇。人生何处无知己，和得回仙七字诗。筑得春城似锦官，东南烽火喜平安。花前起舞还提剑，李下行歌莫正冠。铅澒昼开苍术火，罗衣朝试杏花寒。鸣笳鼍鼓军中乐，应念高堂菽水欢。"}