{"id":"1118947","title":"和柴大监留郎中游郁孤及喜雨之什","dynasty":"宋","author":"陈元晋","text":"冰壶清对玉衡秋，台府同时尽胜流。南国恩波如海阔，西江和气接天浮。山川真借两贤重，翰墨仍为八境留。见说九重思魏笏，书帷更欲学君畴。农亩皇皇望有秋，肩赪背裂汗衣流。疲氓不得一饭饱，我辈应惭多食浮。乌尾督逋无迫遽，鼠牙有讼怕淹留。两君一念回天速，天雨看看粟满畴。"}