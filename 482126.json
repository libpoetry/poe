{"id":"482126","title":"答胡光大","dynasty":"明","author":"解缙","text":"去年雪中寄我词，一读一回心转悲。结交谁似金兰契，举世纷纷桃李姿。我观百岁须臾耳，人在乾坤犹酿器。清浓糟粕总成空，四海滔滔不知醉。我是浮云与世乖，醉醒各判自难谐。天地悠悠尚应尽，百年草草为形骸。吟诗作赋愁肝肾，绝颖屠羊争笔阵。劳筋苦骨竟何为，一榻清风万年尽。襄阳太守何其愚，沉碑水底誇龙鱼。至今人笑陵谷改，亡吴帝晋竟何如。我有穷愁何日宽，醯鸡起灭閒独看。痴儿细子能萋菲，毁誉荣辱吾何干。今年春到花应早，预拟南园踏芳草。细看春色天上来，万树芳花照晴昊。庄生久矣喜逍遥，陶令何曾恨枯槁。啜醨一醉也徒然，一诺千金永相保。"}