{"id":"122983","title":"灩澦堆·灩澦之石谁劖镌","dynasty":"宋代","author":"范成大","text":"灩澦之石谁劖镌？恶骇天下形眇然。客行五月潦始涨，但见匹马浮黄湍。时时吐沫作濆淖，灂灂有声如粥煎。蜀江西来已无路，凿山作浍方成川。瞿唐之口狭如带，乃欲纳此江漫漫。奔流下赴故逼仄，汝更争道当其前。舟师欹倾落胆过，石孽水祸吁难全山川丘陵皆地险，惟此险绝余难肩。东坡笔端喙三尺，愿与作赋评嘲喧。云非此石峡更怒，臼头忽作倾城妍。我从巫山飞一棹，欢喜偶脱蛟龙涎。是非信否未暇诘，且上高齐清昼眠。"}