{"id":"669725","title":"天马歌","dynasty":"明","author":"李攀龙","text":"天马下阊阖开，汗以血騑离哉。河之精龙之子，视浮云无万里。绝流景蹑遗风，今安驾幸回中。天马徕从西极，经千里归有德。天马徕竦予身，挟飞电化若神。天马徕循东道，承灵威服帝皂。天马徕岁执徐，陕四海将安如。天马徕出峤山，逝昆仑排玉关。天马徕龙为友，北击胡驱群丑。"}