{"id":"274236","title":"木兰花慢·农历正月三日与贞白、蕙庼同游虎丘","dynasty":"现代","author":"汪东","text":"近郊花市外，指烟岫，散轻颦。笑历劫依然，磐陀听讲，残碣题真。摩挲壁间断句，似冥鸿、飞去尚留痕。倦憩孤轩拥翠，仰看坏塔穿云。清尊。同酹骚魂。愁思极，醉颜醺。自霸图销后，空余剑水，摇荡波纹。家山自成秀丽，恨天涯、犹有未归人。重倚曲阑回首，初三夜月微昏。"}