{"id":"811231","title":"游西岩灵境院七用前韵","dynasty":"清","author":"丘逢甲","text":"七百年中电火忙，元城游处佛灵彰。后来鹦鹉新禅长，曾忤猢狲旧队王。山尚有神能迓客，僧关何党亦投荒。行人难解衰朝恨，黄叶空林话夕阳。绿失榕阴老树枯，津梁疲后佛心孤。劫尘西起遮灵鹫，禅派东来出野狐。何事挥拳学僧耳，共惊遗教演鸿儒。登高欲写哀时意，十里残山叫蟪蛄。"}