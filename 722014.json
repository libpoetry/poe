{"id":"722014","title":"癸酉秋怀","dynasty":"明末清初","author":"屈大均","text":"欲作潇潇雨，先之落叶声。似闻天上雁，嘹呖满江城。迟暮人何在，悲凉事不成。匆匆忧用老，有负是生平。今年摇落早，风木助予悲。岁又将寒候，天无复曙时。病难依墓久，贫易出门迟。明发何曾寐，幽幽灯火知。老来难学问，况在极贫时。往日真堪惜，穷秋未足悲。白头思殉母，黄口忍捐儿。已矣王孙裸，重泉速朽期。霜降从零落，蒿非美菜莪。所生今已矣，无忝更如何。丧礼贫难尽，哀吟老易多。无心还养寿，采药向岩阿。飓风秋大作，无恙墓堂新。孝感非孤子，神灵是二人。竹多留凤尾，松未破龙鳞。一一栖乌在，飘零祗洽旬。夜夜精魂接，音容在梦中。照愁无白日，吹老有悲风。地下身应佚，人间路已穷。霜华满青草，肯放白头翁。惨怛真无告，天民此益穷。水浆情未尽，霜露怆难终。涕泪全枯柏，形骸半死桐。痛深悲创巨，斩剡势相同。摇落又如此，吾今亦变衰。萧萧馀两鬓，白白但双垂。清露惟须濯，凉风不用吹。羸躯休更病，已有老相随。白冠依太古，衰绖忍离身。苦忆惟慈爱，劳心是棘人。时时闻叹息，点点湿衣巾。顾望无瞻见，苍茫泣上旻。血随清泪尽，号泣但馀声。心弱思难尽，神衰梦易成。雁边霜乱下，萤外月微明。不寐时吟叹，栖禽亦未惊。零落高堂菊，秋霜凛冽中。花随人事尽，叶共岁华空。歌断哀谁告，魂招赋未工。泪沾衰草里，都作雁来红。叶叶啼痕湿，非关清露滋。栽培垂老日，黄落未寒时。虫食何曾苦，蝉嘶不自知。蟏蛸丝已断，喜母更无期。幽居已萧瑟，秋气益生悲。落木一相感，哀猿无尽时。心随萱草死，泪向竹枝垂。往日多行役，空伤孝养迟。老始为人子，身归父母迟。谁令英霸器，自失乱离时。日苦挥无力，天憎问有辞。秋霜肯相念，且莫鬓如丝。泪多双镜浊，欲待菊花明。九日无佳色，三冬始落英。沉冥非此日，哀痛是平生。衔恤知何向，茫茫永慕情。"}