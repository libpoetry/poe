{"id":"1125441","title":"踏莎行","dynasty":"宋","author":"秦观","text":"冰解芳塘，雪消遥嶂。东风水墨生绡障。烧痕一夜遍天涯。多情莫向空城望。淡柳桥边，疏梅溪上。无人会得春来况。风光输与两鸳鸯，暖滩晴日眠相向。晓树啼莺，晴洲落雁。酒旗风飐村烟淡。山田过雨正宜耕，畦塍处处春泉漫。踏翠郊原，寻芳野涧。风流旧事嗟云散。楚山谁遣送愁来，夕阳回首青无限。"}