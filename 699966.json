{"id":"699966","title":"仲雪见示花朝二诗依韵奉和","dynasty":"明","author":"钱谦贞","text":"春色平分已自奢，今朝风物更鲜华。山因绿柳常含雨，天为红桃不放霞。芳草齐时看宝马，好风多处见香车。笺天有事君知否，要乞轻阴为养花。花下挥杯对月邀，千金何处买春宵。桃开旧面还如笑，柳长新眉不用描。病后三分应重惜，愁中一片忍轻飘。阳春绝调人间少，莫怪花朝变雪朝。"}