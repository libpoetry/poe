{"id":"144602","title":"投宿山家·山家忘四时","dynasty":"宋代","author":"释文珦","text":"山家忘四时，力作倦还息。鸦鸣知欲曙，鸡栖念当夕。两男皆长成，尽解供赋役。季女方及笄，亦复能纺绩。老翁独无事，醉饱岸巾帻。喜客到柴扉，扫室具枕席。枣栗非外求，园蔬更堪摘。殷勤话生理，颇觉计自得。我生独何为，转徙常寄食。语残灯欲死，划际虫啧啧。"}