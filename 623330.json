{"id":"623330","title":"黄卧庵新守苍梧因羽寄怀兼示谢子星源","dynasty":"明","author":"郭之奇","text":"眼中苍梧水，悠悠散粤云。一麾谁出守，五马动朝曛。为问腾骧时凡几，能使冀群推騄駬。男儿怀抱本难知，豹变其文亦有以。梧峰万叠九疑通，此内烟霞尚可公。不厌他时车笠下，我将筑室居其中。因思雨散年十九，所忆云从二三友。三山人士复何如，谢子相逢复困居。南溟有物天池满，志怪齐谐安可算。自料归休未有期，且求一壑依前伴。紫芝烨烨俟秋菲，芳草离离静落晖。千里思莼鲈正美，莫讶衡阳雁反飞。"}