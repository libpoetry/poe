{"id":"213383","title":"水调歌头·赋魏方泉望湖楼","dynasty":"宋代","author":"吴文英","text":"屋下半流水，屋上几青山。当心千顷明镜，入座玉光寒。云起南峰未雨，云敛北峰初霁，健笔写青天。俯瞰古城堞，不碍小阑干。绣鞍马，软红路，乍回班。层梯影转亭午，信手展缃编。残照游船收尽，新月画帘才卷，人在翠壶间。天际笛声起，尘世夜漫漫。"}