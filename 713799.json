{"id":"713799","title":"寄赠高博罗","dynasty":"明末清初","author":"屈大均","text":"使君昔宰罗浮西，讼堂水接罗阳溪。使君今宰罗浮东，浮碇高冈在县中。罗山为主浮为客，罗与浮分峰四百。使君岂亦一仙人，长与罗浮合精魄。为政风流近若何，著书应比葛洪多。仙方不屑言黄白，王道惟知保太和。我别罗浮亦已久，从军欲出飞狐口。不似浮山有所依，长与朱明为户牖。当年著得罗浮经，欲待功成勒翠屏。使君词赋应多载，留照山中御简亭。"}