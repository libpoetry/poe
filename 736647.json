{"id":"736647","title":"登北固山","dynasty":"清","author":"吴铭道","text":"北固江山围铁瓮，波涛浩浩兼天送。金焦门户两浮杯，阅世如流真一梦。很石之名亦已矣，紫髯桑盖谈微中。北人乘马南人舟，祇说风帆绝飞鞚。一朝鼓角地底鸣，舟似老牛鞭不动。岸上奔呼杀声恶，弃仗连营嗔腿重。烟中尚见梅花岭，血色模糊指螮蝀。雄镇原无韩岳功，廷诤谁来陵黯戆。徒然猛黠非长城，岂能别驾偕雏凤。江山相对各悲怆，风景凄其失豪纵。海潮岁岁齧山根，木柿竹头填石缝。东来流涕竟何人，饮竭黄垆嫌未痛。卧龙已去狾儿亡，纵有狂谋知不用。浪淘日落无余观，空教事往留深恸。"}