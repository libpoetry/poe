{"id":"308171","title":"紫玉箫·阶前五色凤仙，落子重生，秋来第一胜事","dynasty":"现代","author":"赵熙","text":"仙女思凡，秋娘生子，与谁重化香魂。年华转转，似小红犹小，依旧腰身。笑白头客，消受了两世佳人。三生事，似灵不灵，结下情根。相思正自无路，偏命续鸾胶，过夏犹春。秦楼梦好，趁碧天凉月，彩凤归云。问香奁里，曾记否、俊指留痕。韦郎醉，亲挽玉箫，各诉前因。"}