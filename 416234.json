{"id":"416234","title":"百字令　蒙特尔山中作","dynasty":"近现代","author":"汪精卫","text":"苍崖四合，悄无人，惟见玉龙飞舞。万仞盘纡行渐上，却似凌虚微步。众壑森森，连山簇簇，捲入云涛去。一峰未没，傫然如作孤注。堪叹玉宇琼楼，清寒如此，留得何人住！纵使素娥能耐冷，脉脉此情谁诉？小梦醒来，残辉犹在，滴滴沾衣露。曙霞红映，霓裳应为君赋。"}