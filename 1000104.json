{"id":"1000104","title":"上运使工部","dynasty":"宋","author":"强至","text":"纲纪提诸郡，朝廷重外台。举今持使柄，第一议公才。心计笼寰宇，时名薄斗魁。邦家经费足，山海利源开。待哺充兵口，图丰积帑财。酂侯惭首汉，唐室愧称裴。干济谋无敌，澄清志不回。谄言迎刃破，奸胆望风摧。美课连优异，繁司久剸裁。由来藏器业，所趣在公台。岂俟更书满，当闻迅诏催。帝前推惠泽，天下活枯荄。贱子今州县，孤踪始草莱。十年参绂冕，再命尚尘埃。驭吏犹防盗，怜民甚抚孩。官箴诚自勖，士毂复谁推。近幸穷山侧，亲瞻大旆来。霁威宽局蹐，赐坐许徘徊。短效时令献，微躬或见哀。光华生裸壤，飞燄发寒灰。古亦伸知己，愚宁愧自媒。铸颜惟此尔，舍鲁更何哉。巨野容顽矿，良工取散材。愿由恩馆出，毕力策驽骀。"}