{"id":"386764","title":"寿楼春·秋气渐深，旋归有日","dynasty":"清代","author":"樊增祥","text":"怜芳时开樽。正金鞍载到，侧帽词人。漫说秋宵寒重，画屏围春。珠箔卷，蟾光新，照烛边、绡裳如云。笑画里明姿，词中绮语，花下暂时身。歌初阕，香犹温。怅流霞不驻，荑手轻分。过尽碧天新雁，绛河如银。朱户隔，黄尘亲，怕月中、吹箫犹闻。莫寻梦西楼，花阴露凉逢玉真。"}