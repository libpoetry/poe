{"id":"693576","title":"屯田二首寄胡用晦","dynasty":"明","author":"邵宝","text":"从军古云苦，况复远戍边。强者乘障去，羸弱乃屯田。恶土不生草，漠漠沙兼天。犁锄亦病甚，幸免荷戈鋋。但得烽火息，聊以延岁年。边塞少雨雪，岁丰亦如荒。相逢莫相问，丰荒两无望。荒岁固饥饿，一死足以当。幸哉遇丰年，诛求益遑遑。有生不如死，长恸天苍茫。"}