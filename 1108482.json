{"id":"1108482","title":"书事二首","dynasty":"宋","author":"刘克庄","text":"黄旗旁午责军需，括匠搜船遍里闾。士稚去时无铠仗，武侯屯处有储胥。粟空都内忧难继，甲出民间策恐疏。昔补戎行今简汰，空搔短发看兵书。人道山东入职方，书生胆小虑空长。遗民似蚁饥难给，侠士如鹰饱易扬。未见驰车修寝庙，先闻铸印拜侯王。青齐父老应流涕，何日鸾旗驻路旁。"}