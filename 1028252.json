{"id":"1028252","title":"赠光孝益老","dynasty":"宋","author":"楼钥","text":"鸰原鸿雁行，此理悬诸天。万事可变灭，天性难推迁。显庵幼出家，洁饥同玄蝉。一钵寄西东，悠悠经几年。外慕等浮云，百念灰无烟。难兄忽相逢，触动欢喜缘。光阴信可惜，征袂何翩翩。叱胥掩簿领，来同妙峰禅。剌剌道家世，客泪如迸泉。玉堂与黄閤，衣钵亲相传。游宦非为贫，不敢替所先。老师虽宴坐，至情岂唐捐。此会非偶尔，绝倒秋风前。手持诗卷来，谓予得无言。晓以天性语，人生要有原。嗟哉伪日薄，萁豆本同根。一旦成仇敌，釜中急相煎。宁知有佳人，芳草梦阿连。相见无几时，瞥如鱼跃渊。固知出世法，惜别讵不然。又当作大观，勿为爱网牵。千山元不隔，毋庸对床眠。"}