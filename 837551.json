{"id":"837551","title":"探芳信·己巳立春日社集，咏春饼","dynasty":"清末民国初","author":"夏孙桐","text":"荐新早。趁翠韭登盘，黄羊分灶。又醉酬佳节，芳饵佐清醥。配将鲑菜宜兼美，叶卷田田小。旧京时、风味依然，艳称春咬。吉兆卜晴昊。愿麦陇风来，老农同饱。缺齿残牙，更休说、红绫好。胜他名士空描画，健啖当筵笑。赋酥花、且喜东风乍到。"}