{"id":"844684","title":"泊临清州二首","dynasty":"清末民国初","author":"夏孙桐","text":"下闸冲津纳卫漳，双流咫尺会舟航。中原襟带开岩郡，漕运枢键接帝疆。水市万家烟户密，浮图九级古陂荒。悠悠此去江南路，羁客临歧感夕阳。秋潦残堤水势宽，城闉隐起暮烟寒。一行远雁连霜树，数点昏鸦立电竿。行旅方知关吏贵，灾区还念赈需难。嗷嗷中泽严冬迫，谁向监门画里看。"}