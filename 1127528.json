{"id":"1127528","title":"寄润之弟兼附呈伯兄","dynasty":"宋","author":"彭汝砺","text":"一棹孤舟接杳冥，无聊长恨别离轻。利名汩汩乱人意，南北悠悠分我情。风触鹡鸰寒影散，日蒙棠棣绿阴成。莫令泽国频回首，时倩江鳞寄一声。江外如今独转蓬，思君不敢望飞鸿。寸心引逐征云北，孤梦争先落叶东。卧病此时千里隔，微吟何日一樽同。却嗟逐客为羁客，还见春风换朔风。风规落落已非俗，气宇堂堂知有才。安得骅骝归道路，不甘楩梓滞蒿莱。青阳路径新萌柳，白雪林亭欲放梅。愿逐羽翰归故国，相从歌酒趁春来。"}