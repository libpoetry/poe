{"id":"703444","title":"奉和老和尚梅影","dynasty":"明","author":"释古邈","text":"瘦骨横斜夕照中，依林傍砌意何穷。漫将幻质怜冰雪，却厌繁华惹蝶蜂。迟月入楼香尚远，倚风临水色全空。当时不与群芳竞，顾影宁辞雨露同。一自孤山多逸兴，何如此夕最堪思。板桥霜滑花开后，茅屋灯残月上时。独放狂歌怜好景，谁将幽梦破空枝。寒岩雪夜须珍重，云外孤踪未易期。"}