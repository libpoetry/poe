{"id":"1010712","title":"晓步十韵示山友","dynasty":"宋","author":"释文珦","text":"隐居绝他营，晓步缘涧壑。水深鱼影閒，林密鸟声乐。晴空极清明，孤云何住著。原穷得危磴，路转见横彴。啸响空谷传，吟情古灵觉。所遇皆隐沦，论心遗厚薄。在山无小草，忘世胜大药。馀生岂须计，此兴谅非错。其适在閒旷，何用嫌落魄。书此以告君，狂言君勿噱。"}