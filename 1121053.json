{"id":"1121053","title":"二十七日复有旨除帅江西一旬之间两奉除音再赋二首","dynasty":"宋","author":"岳珂","text":"披腹忱词久未呈，浃旬两诏下宸京。老臣何路通忱悃，圣主无私烛物情。鹤陇未渝耕陇志，牛衣空换锦衣荣。九重自是真知己，莫惜捐糜负此生。郊廛不隔马牛风，枌梓环阴跬步通。湖带江襟邦畛接，雨帘云栋物华同。未须豫计荒三径，幸有需章达四聪。尚想东湖海棠闹，祇今未改旧时红。"}