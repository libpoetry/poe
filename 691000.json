{"id":"691000","title":"送孙稚明","dynasty":"明","author":"李云龙","text":"我自离乡国，三年怀此都。閒谈击剑术，空对和歌徒。京邸少投剌，关门曾弃襦。烦君驻徵骑，为问酒家胡。献策长安后，回翔已十年。身为万夫长，家有十三篇。忧国惟双涕，治装无一钱。相逢湖水上，同调转相怜。湖水明于玉，春风好泛舟。如何杨柳色，忽挂别离愁。少妇空多恨，萧郎梦远游。情知匹马道，萧飒蓟门秋。"}