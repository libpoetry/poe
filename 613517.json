{"id":"613517","title":"再题金粟泉书苏公祠壁","dynasty":"明","author":"李之世","text":"茫茫大海汎玻瓈，奇甸波心一叶挈。中有寒泉漾碧光，宛如荷面珠明灭。谁云海眼与潮通，泉味夐与咸潮别。石缝澄澄几许深，飘来金粟纷如屑。山上常闻产玉禾，井中谁解有金埒。僧雏誇语未足信，居人拾得为余说。我来窥井窅无见，恰如贫子思金穴。何须海外觅黄芽，一歃神瀵甘且冽。曾浮杨子饮中泠，此泉堪与相颃颉。天荒海阔无人到，羽也泉经安得列。前余饮者苏端明，冷庙颓垣碑孑孑。入门见像不肯拜，手自扪萝看古碣。佳水佳山信有缘，要待奇人成三绝。二十年前我梦游，光景明明目所阅。却恨端明不我见，江山千古留馀缺。今来挥手与山辞，泉声为我增幽咽。流波滚滚送游人，五百年后何人啜。"}