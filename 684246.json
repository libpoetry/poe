{"id":"684246","title":"托翁雨宿浣花草堂和韵二首","dynasty":"明","author":"王立道","text":"闇闇江云拂地生，百花潭水月微明。乍看宿鸟惊枝堕，忽听流泉倒槛鸣。人事天时无定迹，江湖廊庙独关情。少陵寂寞遗篇在，翠筱红蕖足雨声。自羡茅堂得此生，玺书谩复下承明。拟将出处同龙卧，况有文章应凤鸣。保傅正看今日事，咏怀终见古人情。禁河徙倚归朝晚，想像溪桥流水声。"}