{"id":"902253","title":"题石井","dynasty":"宋","author":"张嵲","text":"精蓝负东岑，奇石护山麓。嵁岩如车轮，一镜方黛蓄。沉沉不动容，澹瀩立山木。日射翠气浮，游鳞翻寸玉。泉边群石润，净映僧房绿。庐阜势相高，鱼龙争起伏。奇章昔好此，忽弃不见录。青丛晚花明，涧草幽气馥。树深春去远，景至夏方燠。此地风长清，萧萧似秋肃。南来眇万里，云峤几经目。安知绝世境，在此近山腹。超遥轻前游，慷慨谢双足。向非来远客，所见信局趣。宁非造物意，设此慰羁束。人世足埃氛，山林有高躅。何当襆被来，共此岩下宿。"}