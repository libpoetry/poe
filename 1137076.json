{"id":"1137076","title":"金缕曲 其八 和潭东劝饮寿觞","dynasty":"宋末元初","author":"刘辰翁","text":"拍瓮春醅动。洞庭霜、压绿堆黄，林苞堪贡。况有老人潭边菊，摇落赏心入梦。数百岁、半来许中。儿女牵衣团栾处，绕公公、愿献生申颂。公性歰，待重风。人生一笑何时重。奈今朝、有客无鱼，有鱼留冻。何似尊前斑斓起，低唱浅斟齐奉。也不待、烹龙炰凤。此会明年知谁健，说边愁、望断先生宋。醒最苦，醉聊共。"}