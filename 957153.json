{"id":"957153","title":"倪文举奉常将归东林出示绮川西溪二赋辄赋长句为谢且以赠行","dynasty":"宋","author":"范成大","text":"绮川亭上凌云赋，人在回仙旧游处。谁教书剑走长安，荻月霜枫等闲度。朱门不炙钓竿手，万卷难供折腰具。偶然把箸忆莼羹，乞得闲官径呼渡。江涨桥头有渡船，船头历历东林路。云烟如画水如天，笑忆红尘问良苦。我亦吴松一钓舟，蟹舍漂摇几风雨。因君赋里说江湖，破帽蹇驴明亦去。鸡犬相闻望可见，鸥鹭同盟心亦许。相过得得款溪门，雪夜前村听鸣橹。"}