{"id":"768247","title":"无俗念 赠曹秋岳侍郎","dynasty":"清","author":"龚翔麟","text":"当年元老，傍星辰曳履，螭拗天际。一十六双排棨戟，锁钥雄关曾寄。雁塞羊城，碧幢紫籀，未是平生志。拂衣归去，但携绿齿芳蚁。深喜。今日从游，春风入座，朱李称同辈。侧席方劳人主念，莫恋溪山真意。杜曲诗星，庐陵史笔，再见先生矣。祥琴鼓后，停骖多在花底。"}