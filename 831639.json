{"id":"831639","title":"与吕生厚庵、沈生祝澄、侄幼春夜话作","dynasty":"清末民国初","author":"林朝崧","text":"掩关东郭外，懒拙世所轻。二仲披草来，欢甚扫榻迎。是时山花落，鴃鶗林间鸣。感彼春芳歇，欣此亲爱并。题诗五色笺，煮茗龙头枪。夜阑语往事，破窗风雨惊。自从不周碎，坤轴东南倾。蠕蠕裈中虱，一饱各自营。凤凰长苦饥，玉山禾不生。修陵植华藕，枝叶安得荣？回也困陋巷，孟荀老于行。与世苟凿枘，贤哲亦无成。吾道在固穷，何用吐不平！沧江有鸥鹭，可与洗心盟。"}