{"id":"813775","title":"感怀","dynasty":"清","author":"沈光文","text":"未伸靖节志，居此积忧忡。退避依麋侣，流离傍蜃宫。身閒因性懒，我拙任人工。岛上风威厉，衾寒梦未终。采薇思往事，千古仰高踪。放弃成吾逸，逢迎自昔慵。花枯邀雨润，山险倩云封。即此烟霞外，心清听晚钟。不改栖迟趣，偏因诗酒降。晨风摇远树，夜月照寒缸。地静长留古，心幽岂逐尨。兴来怀友处，结韵老梅桩。蓬蒿老仲蔚，卜亦卖成都。独钓丝千尺，分耕云半区。乐饥水有泌，行乞市非吴。但是栖依者，相将莫问途。朋来閒话旧，感叹到斜曛。联袂招新月，分途送暮云。梅寒摇梦影，笔冻冷花纹。兴倦登楼矣，依刘今未闻。往事平生恨，株牵且俟河。触藩谁遣触，磨蝎命先磨。海屿薇原少，天南雁不过。支扉当夜静，霜月影婆娑。南来积岁月，又看荔将花。志欲希前辈，时方重北衙。隐心随倦羽，寒梦绕归槎。忽竟疑仙去，新尝蒙顶茶。忽尔冬将半，居诸不肯停。新诗萦雪梦，愁思入寒扃。同调孚声气，时贤重典型。敝庐依大武，遥接数峰青。"}