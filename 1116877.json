{"id":"1116877","title":"蜀公范景仁忠文公挽辞四首","dynasty":"宋","author":"苏颂","text":"雅丽文园令，深湛扬大夫。初为蜀词客，终作汉真儒。荣遇封公爵，归休职禁涂。逢时致君事，自与二贤殊。仁祖倦勤日，公居献纳司。累朝论国本，三接叹忠规。未奋经纶业，空留典册词。二名彰美行，千古有遗思。追忆词场旧，交游四纪馀。编年逢绝笔，议乐见成书。忽怆题丹旐，无由走素车。伤心寝门恸，南望涕涟如。岁在龙蛇会，思贤屡感伤。未收空土泪，又送蜀公丧。士类将安放，交情何日忘。共传金石刻，俱是大文章。"}