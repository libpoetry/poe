{"id":"1045789","title":"焦夫子画","dynasty":"宋","author":"吕陶","text":"予不见夫子之身，不知夫子何如人。但见蕴之为之赞，与可笔其神。二公规鉴少许与，独于夫子何勤勤。意是抱道者，有志不得伸。洁操蜀江泉，栖心岷岭云。野饭有藜糁，浊杯无醨醇。平居不荷蓧，来者莫问津。笑歌千古已白日，睥睨六合皆红尘。气貌特怪陋，意味尤酸辛。破褐聊被体，如敝履之安贫。爬痒颇适兴，如扪虱之自珍。五六十载一邑间，安宁寇乱昏复晨。世累不我及，浩然保天真。尝闻西南维，是古多隐沦。令伯纯好任公贤，风范皆足师吾民。仲元高明君平晦，声迹长共日月新。当时传公议，后世仰嘉闻。夫子虽不达，见于绘像诗与文。清标可想味，素节难等伦。从此千万年，焜耀寂寞滨。"}