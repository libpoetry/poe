{"id":"703826","title":"当筵曲","dynasty":"明","author":"韩上桂","text":"芙蓉织就剪春衣，翡翠妆成压绣围。最是醺人朱粉气，可堪照客绮筵辉。杯浮玉液行双羽，灯发琼枝焰九微。锦帐定添连理树，画屏休写只鸾飞。垆烟袅篆拂云低，桐叶裁诗和露题。莫断葡萄怜细蔓，怕惊鸀鳿爱双栖。人疑白璧初还赵，酒似青州欲到齐。一曲绕梁声未歇，听歌须佩辟尘犀。羡为明镜对华妆，愿作纤罗护绣裳。瑶草共誇荆俗斗，玉钩争学汉宫藏。风迎桃李千金笑，露浥芝兰九畹香。独愧短才逢解语，更堪多病入柔乡。池花斗脸意如倾，砌草萦裾亦有情。蝉咽似羞歌串啭，蝶翻犹怯舞衣轻。如渑桂醑欢难竭，和锡鸾膏恨转明。堕珥已酣齐客席，牵裳谁绝楚臣缨。欲折池荷惜藕丝，广栽庭树觅相思。乐传唐谱清平调，舞拂燕馀大小垂。纨扇可能调翡翠，月团嬴得解荼蘼。多情却笑张郎笔，懒向书斋学画眉。"}