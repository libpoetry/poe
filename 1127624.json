{"id":"1127624","title":"许国公生辰","dynasty":"宋","author":"彭龟年","text":"入事其亲，愉色融融。出事其君，惟命之从。威仪抑抑，曷不肃雍。有而弗恃，是之谓恭。天下之恶，不如一僭。天下之善，不如一俭。物有不足，于我何欠。人欲无穷，俭乃防检。人不自泰，以居故移。人不自奢，由养所为。胜之有道，惟书与诗。愿言君子，载思载惟。恭自内出，俭非外饰。恭俭而实，是之谓德。作德日休，心广体逸。何以曰寿，由是而积。"}