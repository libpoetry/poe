{"id":"788039","title":"金莲花","dynasty":"清","author":"胤禛","text":"菡萏敷鲜彩，绚烂云锦重。茜裳杂缟袂，擢艳白复红。根株遍陂泽，名品将无同。昔传天竺师，钵咒青芙蓉。非关造物力，色相自虚空。独有金莲号，图谱考莫从。我来古塞北，野卉竞丰茸。罗生岩谷底，琐屑焉能穷？灿然睹奇葩，谁施冶铸工！六丁鼓炉鞴，几费丹阳铜。镂刻成千瓣，片片黄金熔。碧茎袅翠叶，挺出薰风中。俨如九品台，宝络垂玲珑。金仙此趺坐，演偈降狞龙。幽芳宜见赏，辇路会当逢。亭亭黄屋侧，照耀衔壁釭。宸游每披拂，香气向日融。愿言植阶砌，净浥清露浓。惜哉远难致，忍令伍蒿蓬。缀词续花谱，以冠群芳丛。"}