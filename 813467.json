{"id":"813467","title":"登三峰二首","dynasty":"清","author":"李寄","text":"毕竟三峰天削成，五千仞积斧斤痕。剑锋上走苍龙岭，花蕊中趺玉女盆。云口雪崖霾雨府，药炉丹井列仙村。诸峰层叠如城郭，北向棱棱启一门。草草游华不当游，莲花仙掌暂凝眸。飘飘双屐同霞举，点点遥山似泡浮。帝座直将佳句问，野心易被白云留。短衣再拜金天下，偿我重游在仲秋。"}