{"id":"1220739","title":"二月十六日晚青兵逼城红不战而溃暂匿近壕小屋夕走横溪","dynasty":"元","author":"周霆震","text":"孤藩酣春霖，战舰一时集。喧呼惊弃甲，填道戈可拾。黄昏烟燄起，近郭俯藏蛰。夜深相随行，间道众岌岌。败走馀群丑，邪径俄掩袭。叫号互失亡，颠仆免系絷。策骡叟狼顾，襁孺妇饮泣。带褫衣苟完，靴沾足难给。相失但闻声，疑路翻却立。屡休幸鸡鸣，襟袖寒气湿。贯鱼累童稚，前阻后惶急。萦回阡陌间，恒恐追骑及。重冈释心掉，湛若恩露裛。推挽达人烟，开颜见舂汲。儿扶集悲喜，亲故走迎揖。坐定饥渴生，酒浆更劝挹。惊魂久徐定，强笑寄于悒。翻思堕危机，性命在呼吸。家乡固残毁，所幸存井邑。杖策归去来，戒此轻出入。"}