{"id":"1118144","title":"闲咏五首","dynasty":"宋","author":"陆游","text":"萧萧华发映乌巾，五十年前故史臣。正使老来无老伴，未妨闲处作闲人。按行池水知增耗，点检庭花见故新。更有庵中策勋事，投床鼻息聒比邻。事业无闻负圣时，沧波自照角巾攲。养成林下无穷懒，占尽人间彻底痴。小麦绕村苗郁郁，柔桑满陌椹累累。医翁筮叟真堪友，搜索残尊与共持。谢事归来一把茅，村深樵牧日论交。未言客路尘衣化，最恨书窗铁砚凹。恋恋故袍谁复念，便便痴腹敢辞嘲。卜居虽僻吾犹悟，失却岷山理鹤巢。白头羁客更堪论，身寄城南桑竹村。一榻琴书春寂寂，四山雾雨昼昏昏。常情共笑门庭冷，好事虚推辈行尊。烧笋炊粳真过足，儿曹不用致鱼餐。危途九折浩无津，晚幸收身作散人。俸禄既空忧患少，酒殽虽薄笑歌频。多添布褐方知老，净扫茆衡不觉贫。南陌东阡元在望，柴车懒驾动经旬。"}