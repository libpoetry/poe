{"id":"149796","title":"高文庙·盛朝陵谷远","dynasty":"宋代","author":"赵汝譡","text":"盛朝陵谷远，遗庙林麓长。美哉汉二君，百世常流光。功高拯涂炭，德盛敦农桑。兴礼表儒化，授经恢士方。尽令秦网坏，汔复周道康。下国崇明祀，令人荐嘉赏。豆笾列臣佐，冠佩参侯王。苍发商山中，素编谷城傍。曾云绛灌辈，敢厕萧曹行。奇才洛阳子，抱策意激扬。兰芷吊沉日，风沙欢游湘。遇合从古难，赋骚空自伤。逮平袭衰绪，终献委绝网。罔念开承初，巍巍炎祚昌。阶庭上藓迹，祝史陈椒浆。跪起敢不敬，咏歌独无忘。"}