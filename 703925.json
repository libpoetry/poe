{"id":"703925","title":"次韵和夏濮山侍御园亭","dynasty":"明","author":"韩日缵","text":"结庐地近紫宸居，玉室雕窗碧简书。古柏亘连温树密，玄亭宽借御园纾。但将公事朝参了，不遣台倌簿领馀。迟日起看衣襘映，辚辚门巷过轩车。即于闹处成幽胜，岂为忙时废赏心。试看官斋凉似水，不妨翰墨拥成林。兴来搦管呼红友，倦去移床就绿阴。但使清时宽主圣，从君散帙且高吟。虽云日涉能成趣，忆伏青蒲出每迟。北斗阑干焚草候，南薰宛转倚床时。经旬自曝藏书笥，几首人传即事诗。坐爱山容聊拄笏，朝来爽气恰心知。薙草芳亭才数耜，垂萝曲径自何年。衙参放后供长日，鼙鼓喧闻忆远天。坐对烟鬟香共袅，醉摇霜管树还娟。端居亦有时移感，鸟哢莺啼唤柳眠。"}