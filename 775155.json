{"id":"775155","title":"洋兵行","dynasty":"清","author":"洪繻","text":"鲸鲵出尾闾，鼋鼍鸣海峤。雨淫山鬼啼，风凄木精啸。杀气干青霄，白日昏不照。三三五五群，佩铳横剑鞘。军帽小筒圆，复帛双股绕。靴袖束紧身，时或长衣掉。其黧而贱蠢，裸形露两窍。呜呜满街衢，酣醺一狂叫。是为东洋人，但觉兵威耀。当其整队行，兵气肃无声。惟闻马蹄铁，郭郭来重轻。背负一糇囊，腰缠一革縢。木箱驼炮子，稻草覆釜甑。炮车转轮至，殷地时轰轰。进退无金鼓，指点非旗旌。笼鹅又牵牛，路上掠牺牲。入市索民舍，居房折户闳。偶闯入人家，携取两手盈。大者胠囊箧，小者及罍瓶。俘杀非王意，将令失章程。台民不堪扰，或思愿属英。英夷岂吾类，转劣倭文情。倭人处处是，黄色白肤理。岛居有婆娘，貌近中华美。照影在图中，纤纤裹素指。兵人携在身，戏欲配汉子。前朝有往来，最敬中邦士。今丁国势衰，侮吾此为始。祸胎谁养成，依稀傅相李。"}