{"id":"736661","title":"谒明祖孝陵","dynasty":"清","author":"周龙藻","text":"郁郁复苍苍，园陵气渺茫。城回江独涌，云散殿空凉。攒乱功初震，开基德倍昌。断蛇无剑化，铸鼎有弓藏。隧道悬钟鼓，明楼带阜冈。乌朝分早暮，芝产辨阴阳。象设规模壮，祠官礼数详。岂期休运厄，忽使寇氛攘。率土成猿鹤，弥天纵虎狼。燕京旋改玉，沧海遂栽桑。门欲罘罳坏，庭谁謦欬扬。中珰头总白。遗户业俱荒。亭破抛宫瓦，碑残压御墙。樵余松柏秃，烧后黍禾长。尚喜龙回驭，重闻骑捧香。烝尝修异世，肸蚃动今皇。登拜仪严肃，宣传语炜煌。共惊唐六典，犹重汉三章。故国游仍到，新亭感可忘。衣冠原庙尽，抔土何须惜，家居苦自亡。画难追贾、邓，史忍读宣、光。乍对铜驼泣，还凭石马伤，蒋山形胜在，落日半昏黄。"}