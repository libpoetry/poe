{"id":"1120290","title":"留别金陵韩帅二首","dynasty":"宋","author":"周必大","text":"十二麟符玉截肪，腰间仍映带围黄。化行江国春常早，讼息阶除日自长。槐影缓趋三接昼，棠阴先满十连堂。子渊去踏长安道，待赋中和奏未央。再点宾筵又一期，千金敝帚赖提撕。泮宫正采僖侯藻，太学俄甘吏部齑。人似塞鸿春向北，心随江水日潮西。太平勋业须公助，不用频年恋节犀。"}