{"id":"98108","title":"南风行十八日早作","dynasty":"宋代","author":"赵蕃","text":"吾闻黄帝张乐洞庭野，始意庄生言故假。又闻湘灵鼓瑟进玄螭，亦意屈子夸厥辞。属行洞庭四月半，南风三日吹不断。黄昏犹是天陆离，午夜忽成云片段。病夫数起不知睡，数起侧听仍熟视。恍疑帝乐尚铿鍧，又谓湘弦发幽閟。乃知二子元非虚，吾闻自用耳目拘。须臾月落天向晓，依旧南风波浩渺。"}