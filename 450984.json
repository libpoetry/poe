{"id":"450984","title":"一萼红 晚晴","dynasty":"当代","author":"黄绮","text":"伴朱樱。拾流霞绮思，晚立共风清。过鸟无言，炊烟欲断，回首树远天平。且独认、此中憨态，从未觉、宇宙似孩婴。更过横塘，忽怜芳草，凉意盈盈。七载重来旧地，甚无多离怨，又忌谈兵。故国饥寒，边城歌颂，总是伪业虚名。已醒劝、尽拈书卖，始一笑、儒累自今轻。世事可堪醉赏，砸破瑶觥。"}