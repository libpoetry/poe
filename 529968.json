{"id":"529968","title":"寄题泸州韩道人霞外山居","dynasty":"明","author":"徐祯卿","text":"霞岭新刊处，由来古洞天。仙人炼金液，蜕此百馀年。其事竟莫述，丹书空秘玄。忽有飞霞子，诛茅卧紫烟。虚府澄物滓，灵根归自然。苍龙守神室，白虎伏阶前。游心碧海外，高咏阆风巅。孤流振往派，绝理悟真诠。余读相如赋，飘飘窃慕焉。欲跨青牛去，思餐金屑泉。至道岂虚想，铭心非薄缘。瑶池应有会，琼笈愿相传。"}