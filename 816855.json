{"id":"816855","title":"西子妆二首","dynasty":"清","author":"蒋敦复","text":"梦草黏天，愁阴匝地，人比去年还瘦。眉山叠叠万千重，镇无聊、晚风吹皱。烟僝雨僽。有谁管、陌头杨柳。算春来，也亏他挨到，牡丹时候。凄凉彀。只是重帘，冷闭无清昼。今年燕子不归来，料双栖、画梁难又。天涯絮酒，深深种、他生红豆。暗销凝、烛泪铜盘渍透。著屐寻诗，拖筇入画，雁外一天秋思。螺峰叠叠峭生愁，古墙阴、乱虫声起。凉波影里。有几点、疏花摇曳。问西风，甚今年瘦得，垂杨如此。高楼外。岩桂青时，招隐人归矣。枯瓢只合挂松关，笑闲云、又飞尘世。吟怀料理。好携手、鸥盟鹭契。下斜阳、衣上空山冷翠。"}