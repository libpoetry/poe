{"id":"1126718","title":"喜雨用前韵","dynasty":"宋","author":"黄干","text":"莫愁尘土压天飞，六月栽田未是迟。待得麦麻收拾后，通宵好雨定知时。云霓天外起层层，毕月相随彻夜横。费得天公能几力，数州愁苦变歌声。睡觉歌声古道傍，有人中夜揽衣裳。床头斗酒聊自酌，不为书窗一夜凉。山中书生休浪悲，燮调自有皋与伊。清香一瓣来天竺，更把民饥作己饥。"}