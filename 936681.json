{"id":"936681","title":"病后作","dynasty":"宋","author":"陆游","text":"骨相坐一寒，仕宦经百谪。晚入文昌省，又坐烦言啧。诏书复收召，付以大典册。期年甫奏篇，皇恐亟自劾。归来稽山下，三食新穫麦。草屦布裙襦，徒步老阡陌。今年疾屡作，恍若将归客。道士言犯土，拜章安舍宅。巫言神去干，剪纸招魂魄。把臂忽自悟，此岂屋漏脉。尽去囊中药，默观鼻端白。正气徐自还，鬼子何足磔。"}