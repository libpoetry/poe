{"id":"663433","title":"病妇行为恽功甫悼亡","dynasty":"明","author":"边贡","text":"妾嫁郎，才十五，辛苦为郎立门户。舅丧未了复姑丧，十载牛衣一环堵。荐书初下郎有名，寒冬携妾来京城。可怜弱质犯霜雪，春花一夜成秋零。左揽儿，右牵女。泪湿枕花红，凄凄背灯语。招魂须故衣，埋骨须故乡。郎恩岂云薄，妾命自不长。解钱系儿褓，留市梨和枣。拔钗穿女裳，留作嫁时妆。儿女勿啼郎勿哭，丧车不反泉台毂。"}