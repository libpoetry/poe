{"id":"1106527","title":"清江劝驾送举人二首","dynasty":"宋","author":"王炎","text":"藏山有良玉，潜渊有明珠。宝气露光彩，见者讵肯遗。贤士抱良贵，又与珠玉殊。方其未达时，眇然一布韦。时来取通显，乘轩而执圭。鹤书出阊阖，嗣圣清明初。弹冠今汇征，骎骎上天衢。显亲与事君，忠孝当无亏。黄堂暂虚位，劝驾属守丞。金石方遏密，不敢歌鹿鸣。吉蠲置觞豆，少洽宾主情。西风吹桂枝，马首将东行。春官奏高第，天子开延英。亲策降清问，健论摅丹诚。解褐跻膴仕，何止为身荣。二刘与三孔，至今流芳馨。愿言踵前脩，勉矣垂令名。"}