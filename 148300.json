{"id":"148300","title":"即席赋会昌章簿出示假梅","dynasty":"宋代","author":"曾丰","text":"早探梅春南俗惯，今年不料寒裂骭。梅花索价似太高，虽现幽姿犹匿半。小小樽前白玉盘，忽移全树教吾看。仅高一尺辄峥嵘，才吐数枝如烂熳。远观不足近视之，始觉是真还似幻。笑问主人谁所为，疑是女娲残手段。锻石所传非有方，补天之妙人无间。满堂坐客俱眼生，吾其付之一笑粲。大庾岭头春寒空，犹是阳和假相换。认假为真世所同，莫怪此花渠改观。吾将真假一样看，岂为造化小儿玩。"}