{"id":"1171285","title":"戏题枢言草阁三十二韵","dynasty":"唐","author":"李商隐","text":"君家在河北，我家在山西。百岁本无业，阴阴仙李枝。尚书文与武，战罢幕府开。君从渭南至，我自仙游来。平昔苦南北，动成云雨乖。逮今两携手，对若床下鞋。夜归碣石馆，朝上黄金台。我有苦寒调，君抱阳春才。年颜各少壮，发绿齿尚齐。我虽不能饮，君时醉如泥。政静筹画简，退食多相携。埽掠走马路，整顿射雉翳。春风二三月，柳密莺正啼。清河在门外，上与浮云齐。欹冠调玉琴，弹作松风哀。又弹明君怨，一去怨不回。感激坐者泣，起视雁行低。翻忧龙山雪，却杂胡沙飞。仲容铜琵琶，项直声凄凄。上贴金捍拨，画为承露鸡。君时卧掁触，劝客白玉杯。苦云年光疾，不饮将安归。我赏此言是，因循未能谐。君言中圣人，坐卧莫我违。榆荚乱不整，杨花飞相随。上有白日照，下有东风吹。青楼有美人，颜色如玫瑰。歌声入青云，所痛无良媒。少年苦不久，顾慕良难哉。徒令真珠肶，裛入珊瑚腮。君今且少安，听我苦吟诗。古诗何人作，老大从伤悲。"}