{"id":"517756","title":"柳丝长","dynasty":"明","author":"黄淮","text":"柳丝长，摇春愁。春愁万缕多如织，容华消烁应难留。江南春正好，东风弄和柔。纷纷绮罗子，往来陌上头。柳丝绾作同心结，回嚬索笑争娇羞。谁知同心亦易解，盘旋百结空绸缪。离亭二三月，行人送离别。骊驹曲未终，柔条已先折。行人一去归不归，执手相看那忍诀。纵使柳丝千万丈，折来难系愁肠绝。我与韶华情更悭，十年顿足圜扉间。时向墙头看柳色，有手欲折何由攀。一心愿作双飞燕，还向春风旧庭院。飞飞不离柳丝旁，却笑离人空断肠。"}