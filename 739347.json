{"id":"739347","title":"鲤石行","dynasty":"清","author":"李锴","text":"吾闻东海之鲤能变化，湖山飞越唯须臾。此石形状苦神似，往者毋乃真巨鱼。怒目轮囷大于斗，鼓鬐振鬣势欲走。倚峡犹飞失水心，冲天直奋吞舟口。惨澹风云入憔悴，土花石藓空鳞次。江湖何日得相忘，蝼蚁能无受其制。阴潭秋雨沈沈急，龙母叫啸鲛人泣。君不见朽瓜乌足何太神，解化江鱼与胡蝶。"}