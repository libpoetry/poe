{"id":"1111270","title":"赠黄藻二章","dynasty":"宋","author":"许月卿","text":"参军一梦到词场，难弟想应瞻圣皇。此去捷音来鼎鼎，向来诸老去堂堂。马头雪絮天街玉，人迹板桥茅店霜。君去世科传伯氏，钓舟留我住严光。星邑唐诗韵一天，参军生死别经年。君来佳句宾朋诵，我愿世科昆弟传。别语明晨绕朝策，秋风来岁祖生鞭。难兄难弟誇京邑，莫负当年梦惠连。"}