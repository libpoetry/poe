{"id":"598855","title":"拟古十九首 其十二 东城高且长","dynasty":"明","author":"姚光虞","text":"高城郁崔嵬，阿阁壮且丽。复道相回环，云雾森亏蔽。郊墟草树黄，飒飒北风厉。狐兔走平陆，荏苒将暮岁。青楼有佳人，倚柱多幽思。当此摇落时，怀人不能置。闭户理朱弦，宫徵一何备。曲罢仍徘徊，清歌助悲慨。含意将告谁，沉忧叹寤寐。思为兰麝香，得近君衣被。"}