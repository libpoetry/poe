{"id":"1058357","title":"书李西台诗帖","dynasty":"宋","author":"华镇","text":"古来论书如论马，不看皮毛看筋骨。赤骥虽瘦神彩骏，骨筋强奇气突兀。点画筋骨生笔端，昔人小伎不自忽。用笔临纸如用兵，敌阵深攻横驰突。水墨淋漓无顾藉，锋毫来往轻陵捽。皂雕苍隼搏秋天，老蜃长蛟结幽窟。李唐末年天下乱，剑戟纵横文艺缺。钟王遗法散不传，二百年来更芜没。卧豪侧管不到纸，狐渡春冰轻窸窣。寻踪貌影见形似，坐拟前人已超越。秃尽南山千兔毫，妙绝曾无一毛发。西台老李得古意，挥洒工夫通恍惚。昔闻已觉心思启，今见顿使蒙蔽发。缥襮欲卷更复开，明发临风到华月。"}