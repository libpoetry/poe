{"id":"943711","title":"再次韵答节推司理路监岳","dynasty":"宋","author":"陈造","text":"世传秀句我既不能如唐王维，民依慈母亦复不能如汉杜诗。一官彊颜窃温饱，粗免庚癸形廋辞。分从村歌趁社鼓，厌见翻云覆手雨。橐中仅办买山钱，径当拂衣践此语。三子表表吾眼中，趣操肯复衰朽同。辞坛崭然推大手，官业行矣收隽功。老夫老矣暇他恤，灌园之隙要治疾。折腰曳裾今痛定，端知缩鳖取卒律。谁能违性誉所天，俛眉屏息前乞怜。回思一挽间千托，带索弹琴有馀乐。"}