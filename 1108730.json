{"id":"1108730","title":"试笔二首","dynasty":"宋","author":"刘克庄","text":"商山昔有卑辞召，傅野今无审象求。世态众狙更喜怒，市声百鸟各喧啾。力耕且趁农东作，懒出难陪知北游。九万里天浑是月，夜深无伴独登楼。老子归来作么生，扫空诸有觉身轻。触蛮大战两蜗角，甫白相酬二鸟鸣。煨芋僧高曾约话，负苓者黠不传名。世间无过村田乐，莫怪庞公懒入城。"}