{"id":"704161","title":"大田坪八景 惠妃古迹","dynasty":"明","author":"赖万耀","text":"何年粉黛逐狼过，三石遗踪势嵯峨。兵男已从黄土没，灶烟犹起白云阿。月明竹院惊烽火，风动松篁奏戍歌。苔藓半封碑记古，千秋赢得玺褒多。山翠重重百尺楼，楼高傍月倚天浮。前亭水绕金波动，小阁烟笼柱影幽。把盏明珠悬掌内，捲帘玉镜挂床头。醉来恍遇霓裳舞，疑驾冰轮上苑游。丹崖深处五云连，幽境中开别洞天。壁险时闻猿啸月，草青疑觉钵生莲。红尘迥隔蓬莱晓，匹练空明河汉悬。不向鹿门期九转，褰衣到此悟真禅。岩碧嶙峋耸巨阿，半藏天处半藤萝。谷中敲月千峰静，木末吟风万壑和。试剑巉岩连斗落，振衣危磴碍云过。遥看琼玉交加翠，应识函关紫气多。"}