{"id":"12290","title":"奉和常舍人晚秋集贤院即事寄徐薛二侍郎","dynasty":"唐代","author":"司空曙","text":"蔼蔼凤凰宫，兰台玉署通。夜霜凝树羽，朝日照相风。官附三台贵，儒开百氏宗。司言陈禹命，侍讲发尧聪。香卷青编内，铅分绿字中。缀签从太史，锵佩揖群公。池接天泉碧，林交御果红。寒龟登故叶，秋蝶恋疏丛。颜谢征文并，钟裴直事同。离群惊海鹤，属思怨江枫。地远姑苏外，山长越绝东。惭当哲匠后，下曲本难工。"}