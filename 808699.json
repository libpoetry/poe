{"id":"808699","title":"题家刑部公所遗双龙图","dynasty":"清","author":"严遂成","text":"六鳌镜没三山立，风吹舶趠天吴泣。两两屏障星模糊，逼视双龙墨痕湿。刑部家亡胜国秋，百年彝器有谁收。兵火摧残盗胠箧，舟移壑徙水东流。此图不信有还理，龙之为灵昭昭矣。画师画龙通龙语，龙乎龙乎奈何许。人间好赝无真龙，龙今下天天朦朦。不如画上僧繇壁，待汝飞鸣雷雨夕。"}