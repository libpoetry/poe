{"id":"166212","title":"寄题向伯恭侍郎企疏堂","dynasty":"宋代","author":"李弥逊","text":"太冲扶策招隐士，德璋移文谢逋客。欲分胜地高世流，未辨贤愚相什百。芗林居士人中珍，胸中不点元规尘。平生绝口向阿堵，能使地上流钱神。紫荷晓直动天语，昼日骈蕃不如雨。急流乃作尺蠖盘，唾手功名何足取。归来结屋清江干，十十五五窗岩峦。北窗岸帻夏日静，夜雨对客春杯寒。汉廷宫传计不早，笃老辞荣身已槁。那知黑发践亨衢，脱身纷纭事幽讨。华堂未用标新目，两翁政自睎高躅，更从碧眼问入廛，却访赤松求辟谷。"}