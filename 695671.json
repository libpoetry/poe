{"id":"695671","title":"燕京卧病书怀五首","dynasty":"明","author":"欧大任","text":"梦里潘舆远，三年侍奉违。灵台深寄宿，上国久思归。儿懒忧渔钓，家贫念蕨薇。何因常负米，朝夕傍慈闱。都养吾能给，长安旅食馀。人怜贫仲叔，客笑病相如。三谢雕胡饭，频窥贝叶书。白头思牧豕，只合在田庐。问讯沧江上，疮痍日可怜。射潮喧弩士，下濑请戈船。刍粟深忧里，冠缨醉影边。飨军曾不乏，今借水衡钱。辛苦防倭戍，千夫愤未消。国威虽不损，师律恐成骄。星垒连江雾，云旗蔽海潮。东南堪一尉，深仗圣明朝。伏枕惊还喜，天颜一笑开。露桃方朔献，白鹿叔卿来。灵圉多留馆，通天更筑台。岂堪沧水使，容易奏蓬莱。"}