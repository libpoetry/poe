{"id":"674458","title":"送推刑周梅厓考绩","dynasty":"明","author":"范嵩","text":"闽岭风高候雁分，寒生水郭夕阳曛。数株衰柳散疏影，无限离情逐去云。先生本是濂溪裔，奕叶蜚声谁可俪。早年劝驾入成均，玉雪精神真伟器。司刑三载迈群英，远携政绩觐神京。万里风云生骥足，一方黎庶拥行旌。把手邮亭情未巳，山城斜月沈江水。骊驹歌罢酒杯空，笑指前山暮烟紫。江上梅花扑面清，江村烟树雪初晴。行看高步云霄上，伫听徵书出帝城。"}