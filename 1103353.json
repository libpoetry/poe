{"id":"1103353","title":"跋晋王大令保母帖","dynasty":"宋","author":"周密","text":"王郎擅风流，笔墨美无度。残砖与断刻，亦有神物护。埋光八百载，复出疑有数。伟哉羲献迹，并见山阴路。抗衡丙舍帖，突过黄初赋。景师与阳朔，漶漫不足数。要须中山石，乃可与之伍。十行百馀字，一一生媚妩。家鸡与野鹜，此论吾不取。佳处将无同，閟妙未易语。我贫乃嗜此，字字若可煮。不知何物媪，托此传万古。却怪玉匣书，反累昭陵土。"}