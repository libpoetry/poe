{"id":"375456","title":"贺新郎·仰屋和谁语","dynasty":"清代","author":"蒋士铨","text":"仰屋和谁语。计年华、人生不过，数十寒暑。转忆四龄初识字，指点真劳慈母。授经传、咿唔辛苦，母意孜孜儿欲卧，剪寒灯、掩泣心酸楚。教跽听、丽谯鼓。十龄骑马随吾父。历中原东西南北，乾坤如许。天下河山看大半，弱冠幡然归去。风折我、中庭椿树。血渍麻衣初脱了，旧青衫、又染京华土，败翎折、堕齐鲁。"}