{"id":"424505","title":"雨中花慢·索湖帆画荷，鹤亭谓非钱英致也。赋此调之","dynasty":"近现代","author":"袁思亮","text":"绿雾吹澜，赪霞绚晚，风光锦藉平川。看萍茵睡鸭，蓉帐栖鸳。十里香云罨霭，千幢宝相庄严。天然画稿，何须买绢，不要论钱。空花在手，陈迹留痕，何如一笑忘筌。拚待到、凉生水国，梦老鸥天。蘋笛渔歌夕照，菱榔人语秋烟。相思记取，娟娟遗佩，佳约明年。"}