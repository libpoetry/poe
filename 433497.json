{"id":"433497","title":"夜坐杂书寄舜卿","dynasty":"近现代","author":"黄浚","text":"严风动城闉，夜久人马冻。灯光有畦畛，背影压寒梦。梦见洪塘江，葡萄泼新瓮。故人意少悰，拿舟远相送。雨声破梦境，乃是汤鼎哢。日月奈老何，愁入海山空。岂无览辉思，无竹泣饥凤。北风不能南，望雪或为凇。近局如博投，顷刻易市鬨。君宁长忍之，肝肠郁深痛。颇闻江南黎，叹息我言中。别居城东隅，矮屋绿板扉。洗瓶插梅蕊，当户亚桃枝。扫地辄如镜，琴几宜参差。小妻甚能贫，煮茗不更炊。斗室自广大，安心常在兹。西宅虽隘湫，聚族免恒饥。大男就塾归，青灯对唔咿。中男岁病尪，慧能解声诗。长女剪云鬋，稚子牵裳衣。缘法故尔尔，苦乐皆不辞。但忧干戈急，未敢鬓发窥。作诗告故人，委运从推移。"}