{"id":"507168","title":"题黄主事璿感螺诗卷","dynasty":"明","author":"夏原吉","text":"蜀山突兀高嵩衡，蜀江浩渺连巴荆。储精毓秀产多士，中有孝子璿其名。方当龆龄家居日，祖母遘疾乖天和。参苓屡进莫一瘥，荐加烦渴思田螺。田螺自是泥中物，僻沼荒池深汨没。矧维冬冷尽蛰藏，挟贝囊金何处鬻。慈严戚戚璿心伤，携筐独走南冲塘。塘深水阔冻已合，玻璃万顷生寒光。璿兮遽掷风前履，踏碎水花蹴泥滓。迥旋探索穷塘坳，忽有群螺来触趾。且欣且拾登筠筐，恍如坐获千明珰。持归便促家人馔，苾芬香味闻高堂。高堂老母思正切，一歠烦扃若开鐍。百骸九窍生清凉，二竖三虫走颠蹶。吁嗟如此岂偶然，实由诚孝通于天。天通故俾螺冬出，螺出须令母疾痊。孟宗乞笋号霜竹，王祥求鱼卧冰渎。二贤孝行谁与伦，千载惟璿继芳躅。况璿蚤已穷经史，射策金门拜天子。只今列职民曹郎，卓卓能声在人耳。愿言自此加勉旃，惟忠惟孝期两全。我虽老钝不能为尔制佳什，尚当拭目看尔云路高飞骞。"}