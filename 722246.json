{"id":"722246","title":"白华园作","dynasty":"明末清初","author":"屈大均","text":"舒卷因风雨，芭蕉亦有心。秋来无一事，叶叶写新吟。水气含云白，山光吐雨青。帆低争拂树，过我浣花亭。雨随云气去，雷逐电光来。为爱秋凉入，轩窗面面开。先秋林叶落，片片作声乾。坐久生明月，苔花不觉寒。霜凋采菰米，为饭何香脆。更得鲈鱼羹，可以娱荒岁。溪鸣知水涨，木落觉山空。野鹿閒相过，黄花食一丛。暮天晴遂定，秋使月明多。最爱云光薄，微微拂绛河。秋人易不眠，中夜起长叹。不若能鸣鸡，犹知天欲旦。隔浦如烟雾，那知是月明。凄凉林木外，一叶亦心惊。雨含黄口气，野外半阴晴。处处陂塘水，秋来一夜平。紫蟹得霜肥，衔禾上钓矶。閒垂兄弟钓，更得白鱼归。明月化为水，微茫入太清。坐随河汉落，一啸至天明。城南休骋望，秋色未分明。云作穹庐气，风为觱篥声。暮天俄惨淡，海作飏潮风。吹水来高树，疏疏雨点同。平生何所食，命寄首山薇。采义劳妻子，无端此乐饥。最恨乔松上，无端是兔丝。缠绵枝与叶，直至后凋时。一片空濛里，泉飞似白云。随风将落叶，总作雨纷纷。犹乘五十时，多学母为师。膝下如南面，无令游子知。白芋持为粉，良姜用作齑。雌雄多笋竹，一夜出林齐。生憎蕉叶大，受得雨声多。不寐思天曙，明灯在薜萝。阶下多孩菊，庭前复女兰。汲泉频灌溉，持作老亲欢。璅?羹清绝，河豚美在肝。养亲多海错，不用采芳兰。龙江多美酒，春白与秋红。注以离支液，香生玉盏中。海鱼称第一，䱽与马膏鲫。疍女持相赠，烹来一室香。四星明狗国，犹在斗魁东。天象何时变，吾兹怨道穷。一阳生小雪，梅蕊已纷纷。梦里知开落，香多竟不闻。凉蝉饮风露，流响满空林。独自为高洁，应非吾子心。坑田肥美甚，种得芋渠多。稚子喧争好，秋来未刈禾。香好消魂梦，氤氲至夜分。馀烟飞不尽，凝作半床云。毛茶自乐昌，五内尽清凉。屋角新泉水，微含石乳香。蛮瓜争络树，梨实共垂垂。未忍除花架，霜风任倒吹。阶叶飞难远，依依故树边。朝来含白露，知是泪痕鲜。朵朵供朝饮，兰膏是露华。秋来无肺病，不用更餐霞。何处忘人世，平生此石床。秋来难出户，恐负菊花香。"}