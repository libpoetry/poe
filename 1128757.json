{"id":"1128757","title":"送汪叔野","dynasty":"宋","author":"谢逸","text":"汪子躯干小，劲气横秋霜。累累诸儒中，轩然无老苍。平生读书功，短檠照夜窗。相从近两年，觉我旧学荒。为言将远适，随兄泛潇湘。欲濯尘土心，胸怀吞九江。愿言勉此志，无为忧患伤。待得秋雁飞，寄书来草堂。两汪皆于菟，季也何其怒。三年屏鲜腴，藜藿未尝饫。铁心不可拗，出语等刀锯。贪夫既激昂，壮士亦惊顾。落笔波涛翻，可接乃兄武。科名盖馀事，文章徒媚妩。欲筑平生基，更师黄叔度。"}