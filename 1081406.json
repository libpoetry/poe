{"id":"1081406","title":"梦觉一首时将解安邑赴调","dynasty":"宋","author":"赵鼎","text":"明月入破窗，一室炯如晓。幽人睡易惊，遥夜正寒悄。自缘怀抱恶，安得梦寐好。推枕惘不乐，念念堕空杳。所思天一涯，忽忽令人老。老境足悲伤，穷愁更萦绕。嗟余竟奚为，滥为策名早。漫浪戏一官，不觉成潦倒。况此百日中，随分接纷扰。跧如辕下驹，孤甚沙洲鸟。未妨公事多，但使痴儿了。州县定劳人，侏儒尚能饱。毋作腐鼠嚇，要同牛骥皂。更怜爱酒陶，未免空囊赵。去矣莫留行，峥嵘岁云杪。三宿恋桑下，千载归华表。更堪无定居，惊飙转蓬葆。卧闻南飞鹊，悲鸣树三绕。念尔将安之，天阔风霜渺。不如刷劲翮，去蹑鸿鹄矫。"}