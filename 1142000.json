{"id":"1142000","title":"次贡仲章登虎丘韵","dynasty":"宋末元初","author":"龚璛","text":"远客喜旧交，相逢乘兴游。轻帆不用楫，出郭望林丘。旭日时来暑，春服何清修。涉世儒生腐，寻芳僧寺幽。红尘避人远，绿阴入山稠。奕奕文翰英，于于江海陬。凭高剧吊古，濯缨便临流。蒸郁变雷风，倚徙客迟留。取凉尽酒尊，沾湿坏诗篝。空濛驾归舸，起灭波中沤。"}