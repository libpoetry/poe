{"id":"1128592","title":"用立方韵二首","dynasty":"宋","author":"葛胜仲","text":"山村艰食宇昼合，斋钵相呼坐僧榻。今朝瘦羊忽入馔，云是馂馀彻膢腊。年大才疏合退休，尚玷恩华只自羞。赏延亹亹来踵武，命服童孙尚羁午。仕宦由来须遇合，未遇杜门宁穴榻。尊无泛蚁浪经春，突有悬貆偶乘腊。郡印还官得小休，桑枢席门何足羞。幽居不羡裴掌武，绿野堂前桥号午。"}