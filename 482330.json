{"id":"482330","title":"题李白观瀑布图","dynasty":"明","author":"方孝孺","text":"天宝之乱唐巳亡，中兴幸有汾阳王。孤军疋马跨河北，手扶红日照万方。凌烟功臣世争羡，李侯先识英雄面。沉香亭北对蛾眉，眼中巳见渔阳乱。故令边将储虎臣，为君谈笑靖胡尘。朝廷策勋当第一，圭组不敢縻天人。西游夜郎探月窟，南浮万里穷楚越。云山胜地有匡庐，银河挂空洒飞雪。醉中信马踏清秋，白眼望天天为愁。金闺老奴污吾足，更欲坐濯清溪流。英风逸气掀宇宙，千载人间宁复有。梦魂飞度南斗傍，笑酹庐山一卮酒。云松可巢今在无，九江落照连苍梧。欲从李侯叫虞舜，尽倾江水洗寰区。"}