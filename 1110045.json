{"id":"1110045","title":"蔬食三首","dynasty":"宋","author":"吕本中","text":"杀物以活己，肉食固多惭。况无一事勤，敢于滋味贪。今晨病少间，调羹有酸咸。居然饱笋蕨，自足慰清馋。磨刀向猪羊，渠有千种苦。厨人尽心力，博汝一笑许。此道在忠恕，观彼更观汝。圣人虽未言，宁可自莽卤。夫子钓不纲，于理已不隐。浮屠断食肉，此语说始尽。人生惯便习，奉法乃不谨。要当守淡薄，万事可坚忍。"}