{"id":"49977","title":"四张歌张六丈七十","dynasty":"明代","author":"徐渭","text":"开元之唐有张果，乃云生长陶之唐。师汉帝者张子房，子房之后有张苍。张苍之龄百余许，老无牙齿只吃乳，夜夜枕前罗十女。子房辟穀祈不死，先师黄石公，后约赤松子。张果骑驴驴是纸，明皇药果杯酒里。果齿焦黑如漆米，起取如意敲落之，新牙排玉光如洗。三郎惊倒谓玉环，我欲别尔渡海寻三山。玉环泪落君之前，梨花春雨不得干。繄彼三仙人，是君之祖君是孙。今年己丑腊嘉平，正君七十之生辰。三祖消息虽寥寥，桃仁传种还生桃。况君作诗句多警，又如尔祖张三影。三影诗翁八十余，此时特娶如花姝。正宜七十张公子，夜夜香衾比目鱼。"}