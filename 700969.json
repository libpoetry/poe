{"id":"700969","title":"秋怀","dynasty":"明","author":"梁宪","text":"近闻朝议欲西征，敕选飞骑出上京。大将赐来黄带子，亲王自领绿旗兵。乌蛮洞里烟初寂，白帝城头月正明。日暮海螺吹万帐，照天烽炎满州营。极目关河万马嘶，平原草色已萋萋。客行紫塞归何日，人倚高楼望欲迷。蜃气至今疑海上，龙媒长自忆辽西。封侯不是书生事，白发难堪听鼓鼙。"}