{"id":"687285","title":"又菊四咏 醉杨妃","dynasty":"明","author":"孙传庭","text":"宿酒沉沉困未抛，犹馀醉态倚香苞。真同妃子柔无骨，殊异先生懒折腰。妆罢岂容飞燕似，睡来不数海棠娇。凌霜晚节胡如此，堪与倾城作解嘲。飞锡篱边日欲斜，遗将破衲冷霜华。远公旧在渊明社，释氏应拈隐逸花。不分禅心常寂寞，故教秋色满袈裟。何当收向维摩室，笑指诸天落晚霞。孤芳无分侍东皇，惨淡堪怜委径旁。羞傍晓星迎剑佩，故教秋露冷衣裳。自知应著寒篱色，谁谓犹携满袖香。遥忆上林红共紫，每陪春赏沐恩光。耻作空斋老蠹鱼，携樽篱畔兴偏馀。我方欲纵千觞酒，尔却先开万卷书。求解自知元亮懒，欲眠谁道孝先疏。坐看蓓蕾愁呫哔，一任西风仔细茹。"}