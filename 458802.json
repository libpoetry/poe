{"id":"458802","title":"重读太白传作","dynasty":"当代","author":"卢青山","text":"天收残雨黑若漆，蛩喑蟋老渺如泣。我推古蠹读白传，摧眉裂腑有冰炭。大哉莽古千年月，小哉莽古千年月。大兮小兮莫可辨，魄落人间清若雪。阴翳浊云横塞路，茫茫壑畴迷津渡。君胡向此走兀然，剑成锈铁眼如土。卒有光华射牛斗，天阍帝睡不可睹；卒有傲魄耸群鸡，翻被群鸡啄金羽。满地民泪满地血，一袭青衫拭之安可灭。拭之不尽乃长吟，吟犹未足喉已裂。貔貅登车驰大道，罴兕据台戴绶帽。发为人言食人肉，饮人膏液剥人骨。君竦长身立天地，抽彼天柱天欲折。持以扫尽安可尽，力不能济发已白。白首花间一壶酒，大鹏翅断杯中囿。鹏既堕兮不可返，月落于水兮不可挽。哭笑如蚊竟谁闻，掷此残躯委渊深，濯月之辉兮弄月魂。君诗潏湟若天浪，我每读之忽惆怅。俗子间间誇君笔，我则弃之如咳鳖。解人千载安在哉，遗魂一夜飞月台。我知公恨未可已，夜夜徘徊江水里。吁嗟我对明月必醉吟，每对月兮如对其人，其人去兮不可再，酹此一杯兮浇天海。"}