{"id":"1246596","title":"渡江云　 初夏即景","dynasty":"元末明初","author":"刘基","text":"麦秋晨气润，嫩凉院落，细雨乍晴时。定巢新燕子，睡起雕梁，对立整乌衣。庭空昼寂，但尽日、帘幕低垂。归去来、不堪重赋，两鬓漫成丝。伤悲，斜阳难系，逝水无回，想佳期应未。愁正浓、如何消遣，惟有心知。瑶琴调苦弦先绝，任冷落、玉轸金徽。凝望处、啼鸦飞上高枝。"}