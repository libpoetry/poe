{"id":"1128145","title":"潘提刑生日四首用以介眉寿为韵","dynasty":"宋","author":"程洵","text":"泉以沙故浑，草以风故靡。谁能表独出，屹若柱立砥。先生抱懿德，取喻当奚以。孤高衡岳松，清润湘江水。华堂敞千楹，居者嫌陋隘。安知圜扉中，虮虱生杻械。先生虑囚时，矜测逮鲜介。此心即天心，不为门闾大。天心本广大，有外宁合之。咄哉吝骄者，妄自分町畦。先生克己学，不起一念私。斯道愈光新，渠用夸扬眉。贤者必得贵，仁者必得寿。天人何閒然，如契钥相受。先生迈种德，无觊报自厚。应笑昌黎翁，区区说南斗。"}