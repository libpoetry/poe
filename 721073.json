{"id":"721073","title":"咏史二十七首","dynasty":"明末清初","author":"王夫之","text":"箕子生传淇范，刘歆死击谷梁。叛父祇求媚莽，称天原是存商。堕泪曲江秋燕，白头小范黄花。变雅三年破斧，续骚一部怀沙。桎梏荀卿性恶，逍遥王衍无为。指鹿不迷物则，问蛙方證希夷。安世不藏父恶，南轩尽掩前羞。迁史直承尧典，紫阳曲学春秋。公主盘飧赌命，上卿片唾输头。偏是羁孤臣妾，贪他菌蟪春秋。中垒传经烧汞，东坡抗疏逃禅。梦傍昌黎床榻，炉兼万毕铜铅。信陵饮酒近内，步兵泣路驱车。赢得不知别苦，难忘聊复愁予。田丰死争官渡，鸱夷不谏夫椒。未到水穷山尽，难回坠石狂潮。凤杳扬雄拾羽，龙乖谷永探鳞。奇字詅痴万卷，危言卖绽千春。元载饥寒扫迹，苏秦车骑迎门。裹马装妻勾当，髑髅血肉乾坤。李绩逢人便杀，西巴见鹿犹怜。自让孟孙眼孔，何须武瞾金钱。泜水潍城垓下，陈仓子午褒斜。先手偏争后着，一羊不奈三叉。曹魏登坛舜禹，萧梁塔庙瞿昙。酸得不禁太苦，悟来妙在无惭。代契丹憎延广，为司马爱谯周。一线容头活计，二毛肉袒风流。肯死魔留佛种，再来鹰化鸠啼。借问邦昌伪相，何如任永淫妻。方寸止知老母，始终唯报韩王。家鹜尽供玉馔，元禽长寄雕梁。魏篡陈思堕泪，晋亡谢客挥戈。夺嫡封侯愿力，顽民义士风波。孝逸妆台授钺，崔生穹帐修文。临镜妖狐国史，擭阑鹦鹉将军。郗鉴生怜逆子，沈充死愧贤孙。桂蠹何伤芳树，兰芽不染滫根。着面维州黑子，还魂免役青蚨。皮砌只争燖揉，头倾忘却支吾。狄青非万人敌，韦皋亦百里才。学击鹰鹯誇俊，知音黄雀生灾。子厚县崖题壁，昌黎华岳投书。小人可使有勇，君子其蔽也愚。擒守忠如捉鳖，奉嘉王亦建瓴。流汗帆风摇橹，埋头白昼囊萤。习气齐邱说法，门头唐主参禅。圆顶方袍天子，黄扉紫阁神仙。家法销兵杯酒，朝章决狱风波。无信人言采苦，其则不远伐柯。蟋蟀消归秋壑，鹦?生受思陵。几队吟虫语鸟，一抔秋州冬青。乍可黄冠归宋，羞将白血殉元。蜜蘖不争甜苦，猿虫各有精魂。"}