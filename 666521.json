{"id":"666521","title":"文徵仲画老子见赠旧寄观音像并此奉谢","dynasty":"明","author":"薛蕙","text":"本家楚濑乡，远师周柱史。流沙竟长往，谷神应不死。真源古县近西原，祠宇荒凉旧宅存。不见犹龙写生色，秪同摸象解空言。衡山先生今顾陆，赠我真人真一幅。天机渊默藏根柢，日角分明辨眉目。先生高士非画师，一纸千金难易之。四方求者苦不得，我未往求先见遗。往年曾寄圆通像，髣髴白衣来海上。今者挥毫图伯阳，恍惚青牛归故乡。老夫家居贫转剧，偶然富与公侯敌。箪瓢匮乏无斗储，箧椟缄縢有双璧。平生嗜好释与仙，幸遭同病还相怜。已将彩绘作佛事，更拟形似传灵筌。学通二氏我何有，画备六法谁能先。不惭俚调酬妙品，往来聊结三生缘。"}