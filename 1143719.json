{"id":"1143719","title":"次韵沃梅泉见寄并见和鄙韵","dynasty":"宋末元初","author":"方一夔","text":"谩道萍踪日夜浮，自惭迟钝恋菟裘。圣传杯里兰亭帖，婢熟山中笠泽秋。有信付将来去燕，无心寄与没浮鸥。去年曾记梅花下，细雨离魂阻胜游。散仙自在步如飞，络脑黄金不受羁。篱菊清香须把酒，京尘红涨不缁衣。倚楼看剑浮名逼，闭户寻诗过客稀。水击枪榆俱有得，不妨着我子陵矶。"}