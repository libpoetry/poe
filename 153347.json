{"id":"153347","title":"三山·南朝凤皇台","dynasty":"宋代","author":"贺铸","text":"南朝凤皇台，置酒昔高会。酒酣望三山，宛在青山外。长哦谪仙吟，如啖鲸鲵鱠。明日信东风，孤帆出其背。荒戍接江濆，开门适相对。鼎足跱长川，不为舟楫碍。雨阳云吞吐，早晏潮进退。万古免浮沈，曾微拚鳌戴。伊余厌尘坌，闭目何可奈。爽气豁襟灵，山乎吾有赖。尝闻晋阿童，万舻飞戈快。径造此山陲，沧波为之隘。顾我疲软姿，功名让前辈。玄晖昔凭眺，物色颇有在。他时挂武冠，刀剑行且卖。山价略可酬，庵栖谢当代。远持三山矶，况彼七里濑。犹得傲狂奴，吾无故人待。"}