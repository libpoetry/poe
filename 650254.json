{"id":"650254","title":"赠傅子楫德安教授","dynasty":"明","author":"金幼孜","text":"京师仲冬月，天气寒栗冽。客怀已无欢，况与故交别。先君昔教临江时，我亦携书侍讲帷。春风游泳泮池上，惟君与我最相知。君心磊落怀奇宝，自分青云致声早。一从领荐上京华，拜官得似儒官好。蕲州振铎经几年，广海旋闻席再迁。栾城契阔三载馀，又闻书考来朝天。相逢顿觉容发改，却羡当时好风采。论心但喜别怀舒，话旧犹看故情蔼。只今南去沐荣恩，尽道德安风俗淳。朝回相送情匆匆，作诗聊以申殷勤。征车轧轧金台路，落日风沙渺烟树。人生聚散胡尔为，况乃相看各迟暮。君行远道勿蹉跎，正值岁寒霜雪多。德安早到如相忆，莫道衡阳无雁过。"}