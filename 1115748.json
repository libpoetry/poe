{"id":"1115748","title":"晓起探梅四首","dynasty":"宋","author":"杨万里","text":"一生劫劫只长涂，投老山林始定居。梦破灯青窗欲白，犹疑雪店听鸡初。打并人间名利心，万山佳处一溪深。仙家忍饿禅家苦，老子梅边政醉吟。一祖南枝派五房，红黄萼绿蜡鸳鸯。杏红千叶元无种，谁子翻腾个样妆。江梅小树打头开，便有红梅趁脚来。趱得杏红开火急，春风已落第三回。"}