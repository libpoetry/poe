{"id":"142914","title":"示诸儿·徂徕古君子","dynasty":"宋代","author":"洪咨夔","text":"徂徕古君子，泾渭何太明。一奸众稷契，诗作奇祸萌。奸人挤之死，既死气未平。锐欲剖其棺，谓北走犹生。妻子坐冻馁，不断啼号声。富韩各分俸，买田活其婴。吾疏视彼诗，历数群公卿。触怒非一竦，举朝眼瞠瞠。所赖天子圣，不死五鼎烹。斥归天目下，石田力躬耕。田少食指多，读书饥鸢鸣。此身不足忧，忧我身后惸。富韩不常有，勉哉自玉成。忍贫知好修，道在困亦亨。"}