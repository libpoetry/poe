{"id":"597907","title":"新春九日步自东山上方广洞俯瞰沧洲抵暮而还因和洪广文十二韵","dynasty":"明","author":"林大春","text":"微霭郁春宵，朝来积翠遥。言寻曲水会，漫作小山招。古庙遗忠烈，荒林见海樵。天开金粟洞，地隐赤城标。缥渺祛尘虑，孤高绝市嚣。风声惊远浦，雨意涨新潮。壁立沧洲近，霜飞白鹭骄。归途馀谢屐，世路感陶腰。山暝云随佩，壶倾月在瓢。犹闻村鼓急，时讶野烟烧。钓艇依城郭，行人夜度桥。幽怀殊未已，雅咏得琼瑶。"}