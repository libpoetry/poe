{"id":"687264","title":"送田御宿大参归里","dynasty":"明","author":"孙传庭","text":"惜别兼怀感，衔杯意未平。烽烟归远道，雨雪去孤城。罪合边臣任，功惟野史明。相看馀侘傺，不独为交情。已作贤人隐，那禁义士伤。鱼还谁矢直，鸟尽尔弓藏。五岳游堪壮，千秋气转扬。惊看双鬓短，元不负君王。自抗西台节，已高北斗名。射墉矜独力，斥仗忌孤鸣。众论方纷沓，天心厌治平。故因寇祸搆，竟使撤长城。正切北堂恋，何妨早拂衣。荣名轻节钺，乐事慕庭闱。况有兰芽茁，更兼棣萼辉。悬知归子舍，绕膝共依依。白云萦渭水，紫气动函关。遽遣双龙失，惟将一鹤还。遗编窥韦绝，初服著莱斑。独我悲离索，冥鸿不可扳。旧有蓬蒿径，新经兵火馀。到家惟四壁，解橐独群书。自信名心薄，宁嫌生计疏。公归吾意决，小草欲何如。图隐有新寄，懒斋及澹园。数椽兰作室，十亩竹为垣。静有琴樽对，僻无车马喧。避居非傲物，吾道拙中存。何物送君去，城头勾注山。浮云连冀野，明月满秦关。拙宦终成蹶，工诗早得閒。二华几案上，行矣任开颜。拂袖归秦陇，嚣然故作豪。人情泾水浊，君意华山高。结客怀燕侠，论诗续楚骚。悲歌亦我事，永矢托绨袍。吾生常落落，于世总悠悠。龙剑殊难合，骊珠岂易投。浮樽分郢唱，飞舄共梁游。自许生平在，当为知己酬。"}