{"id":"860821","title":"得孙以诗邀立夫兄次明丈作看客","dynasty":"宋","author":"王灼","text":"我生苦不谐，所向如登天。老眼始见孙，便觉了世缘。一阳谨初度，剥极宜复旋。神气已秀发，玉虹照晴川。家书或有托，似能守青编。免翁费十牛，令渠受一廛。使君与别驾，同是峨眉仙。肯来摩其顶，飞盖相联翩。丘也亲抱送，已输徐氏先。游夏实高弟，庶几文学传。"}