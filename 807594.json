{"id":"807594","title":"玲珑四犯  苦雨同云臣用梅溪词韵","dynasty":"清","author":"陈维崧","text":"屈注银潢，问天畔河流，还剩多少。风雨争驰，铁骑金戈齐到。只有几叠屏风，上画著、吴天晴晓。叹年光、销沈何处，都付汀烟水草。今年纨扇凄凉甚，未西风、早辞怀抱。檐端漫讶红轮吐，却是榴花照。无数词客城南，久冷落、酒垆欢笑。怪天公也学，铜仙流泪，向宫门道。"}