{"id":"711878","title":"过杨伊水西郊草堂因送之游吴越","dynasty":"明末清初","author":"陈恭尹","text":"君家草堂在西郭，不远人间似岩壑。浮丘一点下平芜，郁水千峰映篱落。触热相过五月中，凉飙不道炎蒸恶。开轩气象已爽垲，入座清言复玄著。爱君识鉴精莫伦，过目雄雌辨飞鹊。爱君墨妙不可当，下笔峥嵘走龙蠖。千年论事直指掌，八法从心绝缠缚。闲来为我言素怀，便欲从兹理芒屩。尚平多累粗已毕，吴越清秋有前约。钱塘怒涛若车马，九华峰峦如剑锷。揽将明秀入毫端，直取幽奇恣挥霍。快哉壮志我所同，恨不俱飞比黄鹤。胸中约结开何时，梦里江山已成昨。倚栏惆怅见千里，落日回风散城铎。虞翻故苑空青蝇，赵尉馀基尚丹雘。远天暮色方掩霭，近寺疏钟满寥廓。出门一揖因送君，白头好纵青山乐。"}