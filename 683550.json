{"id":"683550","title":"四月二日即事","dynasty":"明","author":"王世贞","text":"方除忽展类西清，隐隐莲花踏处生。天语独传三字切，玉衣真见五铢轻。流霞欲动灵旗色，滴露如残警佩声。闻道穆公夸飨帝，吹箫元只为秦嬴。小阁文窗影绿波，葳蕤不启动轻罗。竞承初日芙蓉媚，忽转轻猋翡翠过。巫雨髻鬟看渐吐，楚云环佩听来和。欲寻别后群真位，只在黄庭内景多。五云佳气蔼充闾，一绶如虹挂太虚。忽展凌波无缝袜，贪看争日砑光裾。金庭白鹿愁骖驾，玉局青羊惜授书。洒壁天浆浑胜蜜，人间大有渴相如。琚声缥缈复徐徊，拂栋香云袅未开。北绝上妃应怅别，南真司命好重来。丹砂剩得仍为米，桃核藏来可是杯。最幸导师还召对，略言尘世有仙才。"}