{"id":"1127119","title":"东坡先生真赞三首","dynasty":"宋","author":"黄庭坚","text":"子瞻堂堂，出于峨眉，司马班扬。金马石渠，阅士如墙。上前论事，释之冯唐。言语以为阶，而投诸云梦之黄。东坡之酒，赤壁之笛。嬉笑怒骂，皆成文章。解羁而归，紫微玉堂。子瞻之德，未变于初尔。而名之曰元祐之党，放之珠厓儋耳。方其金马石渠，不自知其东坡赤壁也。及其东坡赤壁，不自意其紫微玉堂也。及其紫微玉堂，不自知其珠厓儋耳也。九州四海，知有东坡。东坡归矣，民笑且歌。一日不朝，其间容戈。至其一丘一壑，则无如此道人何。岌岌堂堂，如山如河。其爱之也，引之上西掖銮坡。是亦一东坡，非亦一东坡。槁项黄馘，触时干戈。其恶之也，投之于鲲鲸之波。是亦一东坡，非亦一东坡。计东坡之在天下，如太仓之一稊米。至于临大节而不可夺，则与天地相终始。眉目云开月静，文章豹蔚虎炳。逢世爱憎怡怡，五朝公忠炯炯。"}