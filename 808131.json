{"id":"808131","title":"声声慢 题陶凫香客舫填词图","dynasty":"清","author":"杨芳灿","text":"莼香浅渚，鹭影明波，一枝柔橹轻摇。待舣乌篷，漫空晚雨飘萧。遥山数峰愁黛，对离人、商略无憀。翻旧谱，正空江独梦，落月归潮。愧我长年漂泊，怅鲈乡钓里，小隐谁招。渺渺蘋洲，输君吟到魂销。何时共呼烟艇，趁水天、凉夜吹箫。声未了，伴小红、低唱过桥。"}