{"id":"693514","title":"荅朱廷补","dynasty":"明","author":"邵宝","text":"春风三月动新袍，泉上归来兴颇豪。流水有情双涧远，浮云无数九峰高。醉颜不是烧丹苦，病骨犹堪艺圃劳。日夕怀人何处是，草亭烟水注离骚。知子才名日月深，宫花真合一枝簪。理从后宋能超拔，文到先秦已浸淫。百战力回千里足，九成丹熟一丸心。明时莫叹遭逢晚，六行宾兴古即今。"}