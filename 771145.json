{"id":"771145","title":"西湖月","dynasty":"清","author":"蒋敦复","text":"不知垂柳垂杨，恁著个词仙，都殊尘境。画堤金缕，东风绿遍，夕阳初暝。桃源人世在，但目断、湖湘烽火警。笑栗里、归去来迟，误了几时清兴。南湖旧号鸳鸯，问可似西湖，六桥烟冷。秀州城郭，旗亭酒壁，万丝春影。红船三板小，看荡入、微波鸥梦醒。待他日、桐笠寻君，劈笺烹茗。"}