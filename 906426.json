{"id":"906426","title":"蹈元作诗谓仆不当以莲为妩媚而有偶有现空相之语复次韵以效齐物之说","dynasty":"宋","author":"李弥逊","text":"登天不登山，观海不观水。认苗须认根，论士须论世。君以空说莲，无乃涉瓜李。我以莲喻色，亦堕绮语戏。二罪一状领，政坐各有以。一以清净观，一以富艳弃。不知真色中，即是大空耳。物生天地间，各以形自媚。若云皆实相，斯理恐无谓。君诗如乌有，我诗类亡是。得失付之塞上翁，对花大嚼金壶空。"}