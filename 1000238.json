{"id":"1000238","title":"寄辟疆","dynasty":"宋","author":"强至","text":"忆昨枉君轩，始来就客邸。尔仆方息肩，顾我遽屈体。守阍前通名，倒屣出致礼。相见吐论议，所学愈根柢。徐为出巨编，彻若涉清济。昏膜得篦刮，尘心逾易洗。我亦露狂简，君曾不诃诋。于时园正花，长日瓮盛醴。插枝必满头，饮盏须露底。未几踏归镫，相将洒别涕。恋恋有情照，数数辱书抵。自言困道途，仅能足盐米。频吟口燥吻，久骑肉消髀。首飞诗人蓬，肠苦孟郊荠。学舍勉栖托，亨会复倾徯。黄卷乐往圣，青襟列诸弟。爱子乏先容，何人堪密启。努力著要策，随诏献文陛。"}