{"id":"507538","title":"续海棠吟奉教作","dynasty":"明","author":"李昌祺","text":"覃怀之山内谽谺，小径逗入如萦蛇。其间海棠迨千树，屈曲枝干相交加。清明节近蕊将放，涧壑照耀皆丹霞。晓风夜雨恣吹洒，默无语言尤可嘉。从春复秋迭秀悴，几度空谷悲年华。恣态娉婷孰怜惜，讵解知尔为名花。白头樵夫束成担，赤脚饷妇簪盈髽。凭谁报与好事者，凌犯危险来幽遐。竹篮带土两肩荷，数里方上移春车。剔除莓苔细剪拂，置彼乐善东平家。地浆滋培养根本，辘轳灌溉樊篱遮。逡巡青回旧着叶，次第绿茁新生芽。绮窗朝玩雾露湿，绛烛夜照星河斜。胭脂浓染未尽吐，撩乱万点红鬖髿。天孙织就机上锦，仙人鍊出垆中砂。玳筵逐朝递欢赏，富贵素位非豪奢。汝今邂逅得奇遇，名园列植蒙矜誇。西川还有奇绝品，无由自达沦泥沙。我因稽首问造化，如何予夺令偏差。苍穹高远莫予答，抚图痛悼长咨嗟。"}