{"id":"1235796","title":"和韵赵敬德杂兴四首","dynasty":"元","author":"吴景奎","text":"九皋时听鹤长鸣，林下幽栖远市声。明月凉天秋最好，幽花小树晚多情。云山发兴宜双屐，桃竹何人赠两茎。马足车尘名利客，蛇行蒲伏可怜生。秋至吟腰瘦几分，野情萧散意欣欣。幽怀自爱求三友，高咏何妨对五君。尊酒醉眠松下石，山人不寄岭头云。枕流净洗巢由耳，世事年来了不闻。连天芳草不胜秋，为报王孙已倦游。松菊故园山北面，渔樵别业水西头。英雄每被功名误，豪侠惟将意气酬。道术相忘贫亦乐，养真衡宇足优游。客怀物意两翛然，故老相逢每问年。种菊已成霜下杰，脱巾时漉酒中贤。门无俗吏来相过，架有残书补未全。小立芳洲采兰杜，披纷萧艾正堪怜。"}