{"id":"431719","title":"秋柳四首 用渔洋韵","dynasty":"近现代","author":"刘东父","text":"柔条漫说系离魂，黄叶萧萧正打门。断雁忍寻春梦影，流萤难认旧啼痕。晓风残月迷官渡，衰草斜阳没远村。见说灞桥霜信早，几株摇落不堪论。谁怜宵露拂征衣，万缕情牵客思非。秋入平芜霜杵急，风寒古戍塞鸿稀。却愁远浦孤帆逝，坐见离亭落叶飞。回首春闺好眉妩，妆台尘掩此心违。飘零堤上太堪怜，留得愁丝伴暮烟。游子河梁伤判袂，天涯芳草忆吹绵。苔荒旧院吟虫夜，枫冷吴江驻马年。试向东皇问来岁，风流似否玉楼边。风入疏林见草霜，清漪一曲梦横塘。歌声已断云和谱，舞扇徒抛金镂箱。憔悴添来伤紫陌，繁华销尽礼空王。可怜多少灵和种，难问青青故里坊。"}