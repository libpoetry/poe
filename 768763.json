{"id":"768763","title":"摸鱼儿 送宋月樵同年之官闽中","dynasty":"清","author":"赵庆熹","text":"记天街一条软绣，马蹄催送归意。杏花开满旗亭路，又早芦花风起。人去矣，看一棹秋江，万里还千里。宦游谁比。有处处青山，题诗选胜，莫厌折腰米。天涯好，最好武夷仙地。榕城万绿如水，放衙听鼓何曾惯，且学黄绸拥被。成卧理，料养鹤调琴，都在红蕉底。讼庭无事，但竹马骑来，儿童笑说，领略荔枝味。"}