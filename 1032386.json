{"id":"1032386","title":"送方此山归盘中","dynasty":"宋","author":"黎廷瑞","text":"渴不饮盗泉水，热不栖恶木阴。飞蚊营营蚋漫漫，掇拾馀酝搜残斟。祝融老子亦忘剧，于君大是相知音。娱娱炎埃场，遗以清风林。苍藤老树覆林涧，芸夫纶叟时相寻。太虚茫茫纳宇宙，云来云去初何心。送君盘中居，且作盘中吟。双溪渡头一笑去，落日孤舟秋水深。"}