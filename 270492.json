{"id":"270492","title":"一枝春·岱麓访碑图，孝涛索题","dynasty":"清代","author":"吴庆焘","text":"纪号东封，问消沈记载，别风淮雨。新图乍展，倦眼豁开烟雾。池临玉女。指秦篆、石函深处。应胜似、衡鹿岣嵝，破荒妄谈神禹。嗟予昔逢岁莫。竟匆匆、策马三番虚度。徘徊阙里，一到东山小鲁。持将礼器，较奇福、总将君妒。千八百、妙迹谁存，尚烦细数。"}