{"id":"439529","title":"渡水僧二首","dynasty":"金","author":"赵秉文","text":"落日前溪渡，钟声隔岸闻。秋水深可涉，挽衣踏行云。行云忽破碎，波动生鱼鳞。化为百千我，何者为我身。此身尚非我，况复影中人。画师真具眼，了此起灭因。三生嗣幻梦，一笑语前尘。一僧杭中流，杖笠行相随。波纹生足指，照影光瀰瀰。一僧到彼岸，前引如导师。腰间两不借，身外一伽黎。一僧方欲涉，结带如有思。前山鸟飞夕，后山云起时。君看眉颊间，中有摩诘诗。"}