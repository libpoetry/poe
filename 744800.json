{"id":"744800","title":"迂言","dynasty":"清","author":"庄宇逵","text":"牖外掷双丸，年华去如水。俯仰舆盖中，太仓一粟秕。瞿然抚此身，丛过不可理。几希竟安在，言之颡有泚。蜉蝣炫其羽，楚楚者谁子。野雉求其雌，有鷕鸣不已。饥狼卜其食，厥智一何诡。人也而此鹜，相去何倍蓰。俗累易轇轕，差不为所使。伊余有结习，词章雅所喜。孔雀有文采，其毒即在尾。沿流忘溯海，缘枝昧根柢。候虫与时鸟，好音倏过耳。讹种锢童蒙，读书博青紫。如何四子言，干禄一编视。初念本轻肥，得志徒尔尔。五更钟未鸣，沈酣黑甜里。纷纷蕉覆鹿，攘攘槐中蚁。谁呼寐者觉，中衣蹶然起。后古人而生，先古人而死。长生本无方，不死良有以。口体皆顽腐，炯然者惟此。嗜欲铄厥真，宁静保厥始。秘兹径寸珍，金石不可毁。迂言以自箴，庶不从风靡。"}