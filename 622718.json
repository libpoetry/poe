{"id":"622718","title":"春山八事 其四 春云","dynasty":"明","author":"郭之奇","text":"幽人卧空山，起视山已绿。春云自东来，所向无拘束。林峦坠其中，安知空与曲。朝弥万谷皴，夜补千岩瘃。大哉天地容，四海互瞻瞩。雷雨之所屯，日月之所浴。悠悠出岫情，遂满群生欲。岂为神女行，肯受襄王辱。嗟彼荒淫者，千年徒蹢躅。是以君子心，永言肤寸触。愿同春作霖，每念秋如玉。予曰上天需，谁当山下告。"}