{"id":"1130154","title":"颂古二十六首","dynasty":"宋","author":"释嗣宗","text":"千年石虎产麒麟，一角通身五彩明。金锁玉关浑掣断，毗卢界内鼓烟尘。一见明星梦便回，千年桃核长青梅。虽然不是调羹味，曾与将军止渴来。过去心不可得，收纶罢钓秋江碧。扁舟古岸恣闲眠，明月芦华深稳密。现在心不可得，法王家法存今昔。谋臣猛将定封疆，说甚隋珠并赵璧。未来心不可得，不可得中只么得。石含玉兮地擎山，惟證乃知难可测。千古流芳谁共知，清风匝地有何极。不是风幡不是心，祖师正眼只如今。如今不识山河碍，识得如今海岳沉。铁牛耕破洞中天，桃花片片出深源。秦人一去无消息，千古峰峦色转鲜。鬼子挂起那吒面，赤脚跨定须弥卢。铁牛鞭起黄河岸，大洋海底食珊瑚。不是心兮不是物，那吒夜入苍龙窟。铁鞭击碎明月珠，从教大地如翻墨。石里藏金谁辨别，游人但见藓痕斑。却被石人窥得破，铁船载入洞庭山。妙净明心，一句全真。山河大地，日月星辰。舒肝沥胆，照彻古今。个中如不昧，遍界是黄金。象外横该宇宙身，圣凡极尽不容尘。衲僧意气合如此，当场谁是夺标人。婆婆不在五台山，平地行人作易难。蓦直坦然今古路，区区却过赵州关。一路雄兵犯界河，烟尘塞路绝人过。安邦赖有张良在，画角城头唱楚歌。万仞峰前握手时，清歌一曲少人知。但见瞎驴惊宇宙，不知法眼付传谁。午夜霜凝星斗寒，长空云尽山月落。青天吃棒人尽知，苍龙退骨谁能觉。金凤冲开玉锁关，麒麟掣断黄金索。迢迢劫外孰能拘，南北东西迥超卓。明头落节，暗里吃交，毒手当渠痒处搔。雪里鹭鸶飞不见，一只银瓶挂树梢。笊篱木杓，钱贯桶索，说妙谈玄俱是错。清平鼻孔塞乾坤，天下衲僧无处摸。明来握土成金，悟去百草皆药。拗折俱胝指头，踏断赵州略彴。平常一句用无穷，限量知见徒斟酌。后园驴吃草，可怜无限虚生老。半夜盲人问故乡，不知身在长安道。生死既不可求，根尘万病俱休。从此俱空独露，蟾轮一片清秋。乌龟三眼红如火，一角麒麟快似锥。土宿夜游南赡部，泥牛脚下火星飞。舒无踪，卷无迹，日午晴空轰霹雳。衲子惊迷失路头，神号鬼哭知何极。新罗渤海，南岳天台。纤尘不碍，岂涉去来。回头敛念，解脱门开。反忆善财寻胜友，百城游遍不知回。贝叶收不尽，一句无私万法印。千圣满口不能宣，岭梅漏泄春光信。古冢不为家，渔翁举棹出芦花。湛水无风江月迥，长空撒尽暮天霞。不劳车马迹，文王去后无消息。月华影里钓鱼矶，万古清风长历历。一镞三关俱透脱，从前汗马休拈掇。须知旧阁快龙舟，当年曾把锦标夺。妙圆金地绝纤尘，到者当观无相真。莫道玄门难近向，举头便是塔中人。"}