{"id":"842006","title":"故邑侯刘谦山先生循吏也，计其在江阴时于今已二十年，向者暨阳舆诵吾无与焉。今以世变返云南，因送之以诗。四首 其二","dynasty":"清末民国初","author":"曹家达","text":"南宁城下浣江滨，小别家山几十春。百里未忘昭代简，二毛重见故乡人。催科政拙方知养，赠别诗多不算贫。曾记乐桥南畔路，到门不遇一伤神。"}