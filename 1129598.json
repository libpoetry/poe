{"id":"1129598","title":"常思惟大士赞","dynasty":"宋","author":"释居简","text":"瞪目谛观时，风丝万绪风。一声潮雪响，打入正思惟。海雾敛，山容开。神珠在掌，明镜当台。普门无锁钥，俗客不曾来。声成文，谓之音。作如是观，海底摸针。空王至今，悠悠我心。趁队选圆通，无端立下风。当时供死款，错说在闻中。轮珠一百八，数了从头数。念兹在兹，不知其数。自谓初于闻中，驴年入流亡所。补陀月，龙眠笔。笔有痕，月无迹。迹其迹，普门寂寂。迹既忘，四达皇皇。声亦观，色亦观。空劫后，空劫前。风动尘起，山深水寒。万窍不风，千波弗澜。天低月高，山深水寒。普门无路入，终始不曾关。从闻思修，错了路头。将错就错，随流入流。补陀山鬼窟，海月半轮秋。从闻思修，入三摩地。动静二相，了然不生。补陀小白花山上，弗听流莺啼一声。篮盛鱼，不盛水。弗自噇，提入市。秤子无星，钩头有饵。为散乱人，现如是相。方其定时，孰为此像。定乱一如，此像亦无。若言无像，天地悬隔。"}