{"id":"648568","title":"晚翠亭为张司徒作","dynasty":"明","author":"薛瑄","text":"花木何纷然，各竞芳菲时。一夕下霜霰，憔悴无故姿。严严司徒府，后圃殊逦迤。而于岁寒日，挺此万竹枝。群芳尽摇落，兹物独见奇。密叶既不凋，劲节亦不移。一径入深处，横桥夹清池。池亭昼虚敞，宴坐生寒飔。清影落四檐，静与秀色宜。适契君子节，贞固老不衰。为取亭中琴，弦我晚翠诗。"}