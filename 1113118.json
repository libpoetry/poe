{"id":"1113118","title":"题税轩新筑送青亭四首","dynasty":"宋","author":"张矩","text":"花木中间著小亭，檐虚不碍两峰青。数声啼鸟闹中过，不似家山子细听。日抱吟情到此亭，捲帘孤坐看云生。诗怀恰与云相似，一点悠然度太清。白云尽处青山小，红雨飞时绿树新。佳致仗谁同管领，野禽啁哳话深春。日移花影上疏帘，香鼎烧残逐旋添。春事已随诗入梦，一庭芳草绿纤纤。"}