{"id":"835291","title":"金缕曲 己酉夏五，大观亭公宴作","dynasty":"清末民国初","author":"沈曾植","text":"浩浩恢台夏。荡归心、楚江晴涨，朝宗东下。手种樱花三百树，准备春红娅姹。照明岁、初颜尊斝。贱子平生丘壑兴，要长康、遍著诸公画。霜鬓点，颊毫借。数峰清峭山无价。漫相笑、回旋地小，舞衣狼藉。叔子底如铜雀妓，绝倒会稽颠傻。付清簟、疏帘棋罢。澹澹长空孤鸟没，渺皖公、仙去周郎霸。千载上，几人也。"}