{"id":"765102","title":"貂裘换酒 寄梁冶湄，时擢延平守","dynasty":"清","author":"徐釚","text":"曾记西湖醉。恰清明、画桡箫管，满城桃李。小住为佳垂手别，越鸟燕云无际。羞割肉、一官如寄。别后双鸿时见忆，奈君腰、久折伤流辈。乘五马，便应喜。鸥眠波冷衰荷醉。响渔叉、月明花港，儿童歌起。残碣菊香坟尚在，半阕凄凉何已。真好事、惟吾与子。抛却杭州今已去，想勾留、一半烟和水。闽州荔，又尝矣。"}