{"id":"800404","title":"拟刘太尉伤乱","dynasty":"清","author":"章静宜","text":"宗社觏厄运，夷夏乱皇纲。神州尽纠纷，腥膻逼晋阳。余本炎精裔，投职事危疆。思将南山石，一补天柱荒。妖氛煽四野，中道罹昆冈。上惭楚包胥，请师救国殃。下愧汉窦融，保境拒强梁。遗轨宁不仰，微志竟莫偿。身同南冠囚，抚膺涕泗滂。心如高悬旌，因风尚飞扬。吹篪凄我怀，鸣笳断我肠。孝行既已亏，忠名徒自伤。功勋付逝水，意气亦何常。"}