{"id":"1115425","title":"晓坐荷桥四首","dynasty":"宋","author":"杨万里","text":"雨后晨前绝爽时，胡床四面是荷池。荷珠细走惟愁落，为报薰风莫急吹。四叶青蘋点绿池，千重翠盖护红衣。蜻蜓空里元无见，只见波间仰面飞。碧玉山边白鸟鸣，绿杨风里翠荷声。草花踏碎教人惜，为勒芒鞋款款行。帘影窥池到藕根，水光为我弄朝暾。鱼儿解作晴天雨，波面吹成落点痕。"}