{"id":"119566","title":"次韵陆子高","dynasty":"宋代","author":"陈造","text":"一从别君来，圆缺几望舒。相与兄弟然，异姓殊厥居。向来帆归船，欲去仍趦趄。平安可但已，拟凭双鲤鱼。两地邈千里，二年能几书。了知故人意，记忆犹勤渠。当君访甓社，值我留南徐。参辰巧相避，终冀或起予。扣户听剥啄，果尔不作疎。属者久契阔，兹焉不踌躇。甚欲挽袖留，扣子万卷储。子家老嗣宗，三赋陵相如。阿戎青山蓝，万壑赴归墟。宸廷奉大对，百韫财一纾。有偕仲补衮，无取辛引裾。俯视汉诸公，彼馁此有余。置之不吾即，欲刃捐礛{石诸}。南台复西掖，高位为谁虚。未须芹藻地，脱口鎗佩琚。平时交游间，别酒惯搀祛。如君可畏敬，且复同乡闾。求全待补劓，涉险资闲舆。滔滔多面朋，著眼增欷歔。视我若浼然，於君何赖与。原言风谊重，暇计日月余。许寻十日盟，妙论穷终初。治具有赤脚，抄诗戒小胥。安得方角轮，一昔生君车。"}