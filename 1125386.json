{"id":"1125386","title":"次韵裴仲谟和何先辈二首","dynasty":"宋","author":"秦观","text":"闻说何郎操行端，萧然环堵若为安。鸟啼花发阻携手，水远山高空凭栏。别后想多黄绢作，春来尤厌惠文弹。两章读罢知高义，贵贱交情自古难。汝南古郡寡参寻，兀兀长如鹤在阴。支枕星河横醉后，入帘风絮报春深。青山未落诗人手，白发谁知国士心。多谢名郎传绿绮，愧无佳句比南金。"}