{"id":"279158","title":"过秦楼·得内书，次清真韵","dynasty":"现代","author":"周岸登","text":"露滴花房，月窥虚幌，紞紞鼓声初断。如云梦绮，似水年尘，莫遣怨吟秋扇。无寐倦倚，枕屏灰尽更香，数残更箭。想幽闺屈指，归期难准，雁沈天远。愁见说、冷怯冰纨，尘生秋箧，怕检旧时熏染。泥金画蝶，獞锦裁鸳，颜色可怜都变。持问君心，寄将机上回文，青禽难倩。但荧荧泪满，鲛绡新痕旧点。"}