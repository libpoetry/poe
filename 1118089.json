{"id":"1118089","title":"春晚二首","dynasty":"宋","author":"陆游","text":"寂寞又过桃李时，东园微雨草离离。破囷食外有馀粟，残发白中生黑丝。小疾已能忘药石，馀年宁复问蓍龟。饰巾待尽从来事，闭户烧香更不疑。正见山陂草木芽，狂风忽扫万枝花。病怀久已忘春事，老眼犹能惜物华。枕上有诗频自改，尊中无酒不妨赊。昔人漫道伤幽独，野鹤分巢即是家。"}