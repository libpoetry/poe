{"id":"603131","title":"刺诡","dynasty":"明","author":"区大枢","text":"大易崇易简，小雅称正直。德业亮天地，福禄绥邦国。师师风渐邈，寅恭谊寖忒。谈笑类优俳，机锋不可测。平胸藏鳞甲，周道树荆棘。涂面事贵人，竿牍匪时入。猱升讵无因，茑施阴有力。闪烁千万端，变幻如鬼蜮。我想贤哲衷，青天并皎日。精白对友朋，靖共修厥职。焉用兹诡遇，难逃众目识。穷达况有命，显膴何必得。伤哉无耻徒，何为长太息。"}