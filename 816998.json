{"id":"816998","title":"题霁峰园十八景 西江月 水廊印月","dynasty":"清","author":"熊琏","text":"碧沼层层皎洁，回廊处处空明。水光月影十分清。摇动玻璃千顷。镜里冰壶争爽，阶前荇藻交横。天风吹下玉箫声。人在瑶池仙境。叶叶打窗棂。络纬丝多彻夜鸣。覆屋阴疏秋到枕，三更。不是风声即雨声。有客梦难成。起坐敲诗剔短檠。十二云屏凉似水，凄清。卷上湘帘月倍明。斜月穿窗，游仙幽梦谁惊觉。霜华寒悄。花上独眠鸟。白了人头，天地何曾老。风吹杳。声声听饱。催得千家晓。黏花湿柳春千顷。楼前便是西湖景。淡墨洒生绡。青山带雨描。窗纱凝晓绿。倚遍阑干曲。荡漾一溪云。挥毫画更新。凉亭近水。槛外红桥横晓翠。满壁波光。卷上珠帘对夕阳。风来闪闪，画出苍茫浑一片。徒倚何人。薄暮高歌响入云。图书四壁画苍茫。满室蕙兰香。试把虚窗洞启，波光倒浸天光。阑干曲曲，晴霞片片，点染斜阳。烟际数声渔笛，此身疑在潇湘。遮窗碧，树树势凌霄。千尺龙蛇风动影，寒生六月响萧萧。浑似奏云璈。极望总玲珑。似在云峰。横吹一曲月明中。片片梅花何处落，响入高空。古调许谁同。跨鹤仙翁。飘然亦欲御天风。十指寒生双袖薄，唤醒蛟龙。"}