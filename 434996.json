{"id":"434996","title":"赠出家张翔卿","dynasty":"金末元初","author":"李俊民","text":"大袖斜襟粗布袍，髻丫撑似弥明高。滑稽自谓世可玩，清净不守形徒劳。百年光景已强半，容易便把青春抛。欲向蓬壶寻福地，柰何龙伯钓后负山无海鳌。欲驾天风朝帝阙，柰何巫阳去后九虎守关牢。养生未获一溉力，那忍遽绝平生交。但令造物哀正直，岂肯屈曲从仙巢。留侯学道欲轻举，尚且强食扶金刀。安期当年本策士，意气直谒扛鼎豪。平地作仙亦不恶，或恐上界官府名难逃。君不见醉吟居士不归海上山，又不见昌黎先生屈曲自世閒。况非出尘风骨羽化难，夜叉白日守天关。黄庭正恐坐误读，铁锁纵垂那可攀。我笑学仙王屋著道冠，只待河南李侯脱去然后还。"}