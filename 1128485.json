{"id":"1128485","title":"李楚老尚书挽歌词三首","dynasty":"宋","author":"葛胜仲","text":"席宠三台后，疏恩八座荣。朝廷真大蔡，边鄙更长城。戾社符刀梦，王墀识履声。阴功归壤子，衮衮出名卿。东里推人杰，西清列从班。裤襦康二蜀，裘带靖三关。赤白囊无警，朱丹毂遂还。登龙门旧贵，奕叶道家山。得谢恩重起，追荣爵更崇。龙蛇新岁忌，鹓鹭旧行空。图象人怀惠，尊名帝念功。遭时淹陈寔，大耋偶相同。"}