{"id":"702353","title":"腊月半后祠堂前并后园梅花盛开敬次家君卷中旧韵二首柬克俭","dynasty":"明","author":"程敏政","text":"年来空对写生堂，的见冰容自不常。疏影似龙清战月，贞心如铁冷欺霜。秪知菉竹堪为友，转觉凡花不是香。风味独当充鼎实，肯随脂粉媚含章。亭亭玉立晚风前，春意终归雪意先。后院根如前院好，南枝花比北枝妍。边城旧曲吹山月，姑射新妆照水天。明发定应劳梦想，乞将消息往来传。"}