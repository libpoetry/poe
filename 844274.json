{"id":"844274","title":"次韵幼春归里却寄","dynasty":"清末民国初","author":"林朝崧","text":"莫言为庶尚清门，洒削椎埋世所尊。五亩蓬蒿初谢客，一经耒耜欲传孙。儒巾侠剑成长物，马磨牛宫在小村。淡泊齑盐吾敢恨？十年前已算牢盆。满地江湖独闭门，单车峻阪谢王尊。屈身只可随龙蠖，清白还期示子孙。短梦华胥天外国，馀年儋耳海南村。回头往事真堪笑，十掷皆犍五木盆。"}