{"id":"695483","title":"锡宴次韵","dynasty":"明","author":"林俊","text":"秬鬯明禋宛旧仪，大烹传赐出前墀。南宫让席承偏重，中使分庖散转迟。兽舞凤仪呈雅乐，天申岳䧏会昌期。荣陪愧少耆英后，饱德同歌既醉诗。平章礼绝星辰上，燮理心悬夙夜时。旷典特从昭异盛，缛恩兼为诞弥私。经纶岁久四朝属，版宇功深九庙知。最是保恩平格在，谢归客放赤松师。"}