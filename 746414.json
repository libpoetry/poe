{"id":"746414","title":"出南郭寻毕文简墓不得","dynasty":"清","author":"张梦兰","text":"西风禾黍响飒飒，峞嶪荒城云峰杂。野径苍茫阒无人，蝉声蛩语互相答。九原可作其谁归，我公大度殊巍巍。力赞莱公排钦若，契丹解得澶渊围。苦恨小邑无文献，借才聊为读书劝。盛德曾无抔土留，神鸦社鼓传哀怨。闻道画像亦被焚，香烟矗起团成云。一样子孙不识字，魏公村里趋耕耘。山河不殊风景别，茫茫古今电光掣。斜阳荒阪姑少留，九龙港口水呜咽。"}