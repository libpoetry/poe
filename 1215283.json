{"id":"1215283","title":"送僧希道迎母之宣州","dynasty":"元","author":"丁复","text":"宪郎早是诸侯客，宅相须兴内氏家。徙舍曾闻习俎豆，行台今见重才华。名门已道从张掖，逸足端知产渥洼。绣斧喜来初奉檄，板舆迎去欲看花。深冰自跃供江鲤，常日仍思致海鲑。禁脔羹辞璚面兽，贡馀汤献锦文瓜。怡声即有平安报，按部宁令造次差。豸角剡霜书载续，雀牙行路俗休哗。固应反哺宜栖柏，亦复承恩拟泛槎。会著瑶池亲赐宴，玉桃三熟寿无涯。"}