{"id":"829913","title":"澳居杂诗","dynasty":"清末近现代初","author":"黄节","text":"倚栏树不到檐庭，白日初黄月淡青。楼外是山山后海，人生难得此居停。一湾水弱不流花，寂寂连山长草芽。五月海风多带雨，乱帆随雨过前沙。湿草低田旱亦枯，海洲谁谓水都无。憬然中谷三章后，不是忧深独老夫。巢鸟因风落短檐，屡回头处语詹詹。此情只有卿能识，雨后阑干不上帘。淘河洿泽日啁啁，岂有飞鱼更可求。三十六鳞初上水，却无人钓马留洲。"}