{"id":"810929","title":"采桑子三首","dynasty":"清","author":"王时翔","text":"梨花小院东风谢，无主残春。燕子专人。巷口斜阳记不真。个侬背面罗窗下，粉泪偷匀。立到黄昏。淡月微风上绣裙。凉波倒浸层楼影，疏柳寒塘。帘里重阳。一朵秋花点鬓黄。无端惹起离人恨，不住回肠。约略新妆。曾把茱萸酒数行。连朝梅雨端阳近，阿措花开。深院闲阶。鸟啄猩红下翠苔。绿窗记得倾蒲酒，曾有人陪。斜点金钗。衬出香符彩胜来。"}