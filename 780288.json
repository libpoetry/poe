{"id":"780288","title":"念奴娇 初十夜得素生泰安旅次书赋寄","dynasty":"清","author":"周星誉","text":"尺书飞到，讶秋声满纸，凄人心魂。客里思亲兼忆弟，极目吴天空阔。荒店闻鸡，乱山跃马，落日孤城黑。艰难行路，青衫揾泪都赤。可奈负米长贫，读书最贱，受尽天磨折。想尔高歌燕市上，剑斫唾壶红缺。落木关河，西风砧杵，一片归心裂。不知今夜，长安多少明月。"}