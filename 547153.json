{"id":"547153","title":"瀛海仙人歌为任丘刘翁双寿赋","dynasty":"明","author":"于慎行","text":"君不见碣石高悬海上台，九河之水昆崙来。一入淮阳五百载，地灵犹向瀛州开。瀛州云气何超忽，北拱渔阳连汉阙。赤畿总号帝王州，瑶堂别有神仙窟。仙人碧发更方瞳，天姥霓衣出阆风。台上时骑双彩凤，垆边共跨两茅龙。当年自种蓝田璧，瑶草琳华堂下植。学士丝纶接上台，中丞节钺通南极。宁亲暂许帝师旋，几道封函降自天。上食分将仙禁酒，舞衣携得御炉烟。七十已稀况八九，如此齐眉古未有。蓬莱谩道枣如瓜，度索虚传桃似斗。嗟乎仙人谁与俦，瀛州平地是瀛洲。从今岁月真多少，海水还成浅碧流。"}