{"id":"757185","title":"罥马索 送崔二再游黔中，兼讯李斯年。","dynasty":"清","author":"朱彝尊","text":"玉骢嘶，须把青丝罥他住。燕歌易酒，莫辞今夕离亭聚。浮云一望，绿波千里，满目销魂江淹赋。计落花时节黄陵，楚竹湘烟响柔橹。行旅，罗施天末，木瓜金筑，且伴参军作蛮语。乱水孤舟逢人少，惟有冷猿昏雨。南寻李白，问讯何如？为报频年相思苦。道故人别来时卷，总是人间断肠句。"}