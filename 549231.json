{"id":"549231","title":"挽赵公子并何烈妇","dynasty":"明","author":"曹于汴","text":"皓雪晓山寒，棱棱赵氏子。抱琴入长安，一鼓清尘耳。冯门称高足，拟畅六经旨。刚肠有父风，萎薾不啻耻。以是范厥躬，刑室亦以是。忽忽去修文，何媛继而死。觅死再且三，竟死芳逾芷。死此百年身，不死者万祀。我读烈妇传，涕泪不能止。世态颓波流，赖兹为柱砥。"}