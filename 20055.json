{"id":"20055","title":"北原情·洛阳城北山","dynasty":"唐代","author":"刘言史","text":"洛阳城北山，古今葬冥客。聚骨朽成泥，此山土多白。近来送葬人，亦去闻归声。岂能车轮疾，渐是墓侵城。城中人不绝，哀挽相次行。莫非北邙后，重向洛城生。卜地起孤坟，全家送葬去。归来却到时，不复重知处。叠叠葬相续，土干草已绿。列纸泻壶浆，空向春云哭。"}