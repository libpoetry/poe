{"id":"740546","title":"雷州道中读道园学古录忆甲申冬曾读于此用录中韵作诗寄萚石蕴山未窥其旨也爰为改作","dynasty":"清","author":"翁方刚","text":"公撰南州仿中州，何啻宝书述左丘。惜哉仅传石问答，空此妙语临芳洲。南渡而后文渐敝，销金锅内米淅矛。程学盛南苏学北，各主一二难兼收。是时江表余前修，那无奇字扬付侯。百年文献天半壁，孰与索隐还阐幽。大都文儒富馆阁，亦有殷士将羊牛。内府图书谁复识，宰相世系或可求。在朝在野都一集，风雅可当元春秋。所以自负汉庭吏，不肯毫末铅粉留。惜墨几无一字著，岂碍万丈光芒流。曲折渟蓄皆有故，彼夸多者真浮游。杨范揭辈藻已弱，对此疑古彝鼎舟。温研一过又三载，轺边海月凉悬钩。"}