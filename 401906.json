{"id":"401906","title":"金台四首","dynasty":"民国末当代初","author":"聂绀弩","text":"蓬蒿何处有金台，怅对空天问郭隗。七十二城俱下矣，望诸君尚何为哉。英才奇迹惊神器，庸主私心尽鬼胎。不到黄金台不见，已教反间计频来。焉用黄金与郭隗，我真好士自多才。非才碌碌邀奇赏，国士惺惺肯远来。豫让桥边无货贿，燕昭台上合蒿莱。何人不赞黄金策，广武登临一啸哀。风云龙虎事难猜，骏骨真招远者来。士以金来士良丑，马因闲死马堪哀。剧辛乐毅果何物，落日燕山兴古怀。吊罢陈人忽狂喜，黄金今不预人才。远人却为黄金来，误尽苍生是此台。七十二城余鬼哭，火牛阵血动天哀。秦兵一出燕齐举，渔簏愁无鹬蚌猜。郭老昭王皆鼠目，一匡天下两樗才。"}