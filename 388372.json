{"id":"388372","title":"迈陂塘·送女静仪偕婿归赣感赋","dynasty":"清代","author":"谈印梅","text":"望盈盈、绿波春水，依然向时来路。长途但恐多愁思，忍把羁怀述与。聊送汝。念以往难留，留亦终须去。推蓬延伫。叹满目云山，无穷烟草，乡井在何处。轻帆住，若见天涯旧侣。身心为报非故。病馀客久情形改，禁得又添离绪。闲院宇。任听雨听风，谁伴晨昏语。增人酸楚。只忆姊丁宁，牵衣宛转，绕膝小儿女。"}