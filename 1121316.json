{"id":"1121316","title":"台州兜率寺淳熙三年孟春作","dynasty":"宋","author":"林宪","text":"一榻江色近，夜气欲空濛。柔橹晚潮上，寒灯深树中。四山杳烟雾，月华忽陵空。我亦众念息，帘影空玲珑。春江泼天明，萧寺踞山坞。荒阶下鸟雀，古木飒风雨。徐行石苔花，徙倚望江渚。日暮山更寒，檐头铃自语。寺门阚南江，江势浩相向。风云互吞吐，山色豁林?。潮头捲飞烟，白雨挟春涨。中夜鹅鹜喧，谁家海船上。月色半古寺，虫声杂疏钟。江城缭山色，星斗摇空濛。徐行不自觉，徙倚树影中。忽然变烟雨，江上东南风。老树半藤萝，野色入窗户。空明浮屋梁，萧爽发幽趣。晚凉进微风，平江泻烟露。露久山月来，蝉声发高树。"}