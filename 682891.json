{"id":"682891","title":"资阳潭石矶特奇怪艮斋赵使君招宴即席二首","dynasty":"明","author":"尹台","text":"独柱支撑何大奇，资潭回抱迥逶迤。林悬石阁飞梁袅，径折峰亭曲栈垂。四海登游无此地，百年谈笑几今时。不妨扶醉留歌舞，并接凉蟾倒玉卮。百丈孤矶耸碧涛，熊幡鸟旆此招邀。岩倾讶俯鼋鼍窟，石出疑横乌鹊桥。坐久玉绳当户落，酒残银汉向杯摇。欲因霞岛辞朱绂，长挟飞仙倚凤箫。"}