{"id":"752671","title":"雨中泊舟虎牙潬南望荆门忾然有作","dynasty":"清","author":"屠寄","text":"孟冬滞寒雨，弭棹苍江隈。湓流忽雷呴，圆渊若云回。水落沙渚出，气肃霜柯摧。虎牙嵥竖起，荆门阙竦开。溟濛远岩失，泐嵼曾厓颓。兹水不可厉，兹山讵能排。巴梁藉紟带，荆郢冯崔巍。在德信作固，逆理翻为灾。田戎与任满，覆车使人哀。铁䨑亦易断，浮桥已成灰。桓桓岑吴功，画像悬云台。清时外户辟，岛夷重译来。市舶恣径复，津吏不顾猜。空潬隐战舰，古辟夷草莱。军府辍右盼，羁旅徒心痗。短歌苦促迫，闻者姑裴。窃比《剑阁铭》，愧非孟阳才。"}