{"id":"235244","title":"连雪五日有无尽观","dynasty":"宋代","author":"吴龙翰","text":"平生酷爱雪，老我看不足。安得走五台，六月漱寒玉。无计巢雪山，与佛结幽独。方舆多奇观，出门欠车毂。天公副微愿，连朝遣滕六。寒林振琳琅，朔风扇琼木。楼台炯夜光，地灵惊玉局。幻成银世界，一旦饱双目。清泠天地气，吸入空洞腹。賸欲呼夜舟，飘然访林麓。"}