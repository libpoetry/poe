{"id":"683946","title":"杂诗六首","dynasty":"明","author":"王世贞","text":"开卷意不怿，躧步临清池。好风从东来，披拂中所宜。群植欣向荣，谁能安后时。踟蹰将西暝，稍稍见清辉。明月虽投怀，不鉴中所悲。非因一尊酒，畴为蔽余思。萋萋谷中兰，素质何葳蕤。仰不睹天日，敢望雨露滋。虽或微芬发，寂寞聊自知。萧艾升君堂，左右争光辉。与子固殊途，安用迫相疑。谡谡庭际松，一生恒孤植。幸以斤斧馀，风霜时摧击。亮无栋梁具，又乏桃李色。安能媚春阳，为人事雕饰。去去勿复言，敛分终山泽。班姬奉增成，衔理甘曲局。宁知迫岁晏，商飙粟寒玉。李平一侍儿，咳唾黄金屋。朝矜赐膏沐，夕矜荐丝竹。勿谗纨扇歌，此歌本当哭。山鸡具五色，毛尾长离蓰。顾影殊沾沾，凤皇当如斯。不独时世人，娄朱亦见欺。栖栖檐际凫，颈秃爪距卑。稻粱不时沾，鼎俎偶见遗。寄声于凤皇，何忍亦何疑。采薇吴山阿，行行日将夕。道逢羽衣子，授我药五色。谓我当服之，与天无终极。生趣久已沦，安能淹兹域。饰申以待归，留者翻为客。顾叹此寸心，千载谁当白。"}