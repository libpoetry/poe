{"id":"436743","title":"鹧鸪天 再游青阳峡奉和遁庵兄韵","dynasty":"金末元初","author":"段成己","text":"行彻南溪到北溪。山回万马合长围。花如有旧迎人笑，云自无心出岫飞。挥醉墨，带烟霏。婆娑醉舞拂青丝。昔时心赏今犹在，但恐风流异昔时。瀑布岩前水满溪。青阳庙下四山围。歌残白雪云犹伫，舞落乌纱鸟忽飞。迷晚色，锁晴霏。野花如绮柳如丝。一尊不惜颓然醉，明日重来已后时。"}