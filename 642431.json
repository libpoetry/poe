{"id":"642431","title":"七夕曲","dynasty":"明","author":"胡奎","text":"妾在河东郎在西，妾秉机杼郎扶犁。夫田秋来不收谷，妾织锦云空满轴。一年一度寄郎衣，妾抱苦辛郎不知。今宵河畔一相见，风露无声乌鹊飞。乌鹊飞来莫飞去，借尔河东白榆树。树头结巢生子孙，不愁填河河水浑。百年三万六千日，今日谁云逢七七。人言织女嫁牵牛，灵鹊作桥天上头。妾是河东天帝女，郎司天田妾机杼。年年不敢误秋期，愿田有黍机有丝。丝能煖人黍能饱，妾亦何心频赐巧。"}