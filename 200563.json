{"id":"200563","title":"上李太傅·陈人尝传李太傅","dynasty":"宋代","author":"郑獬","text":"陈人尝传李太傅，云作太守来此州。顷遭暴水拉堤出，设施画略排横流。大偷尝欲穴堤腹，掩之即日断其头。至於小猾幸民祸，钩罗姓名皆不留。陈人恬恬但眠食，恃公牢固如山丘。今兹水暴潴外郭，眼见盗贼何由仇。况我方在艰阨中，窜奔日惧蛟龙求。乌乎不见李太傅，使我涕泪成沈忧。"}