{"id":"475791","title":"庚子三月八日奉命充经筵讲官有感赋十二韵","dynasty":"明","author":"黄佐","text":"春风环佩集群仙，回首瀛洲二十年。院柳绿垂鸾驾外，宫花红入凤池边。晓承纶綍开经幄，夕佩兰英拱御筵。青琐赤墀聊复尔，璇题珍馆故依然。三阶瑞气缠黄道，六籍荣光出翠川。祖武直从高帝始，人文真羡孝皇前。翩跹鹓鹭趋清漏，缥缈麒麟飏紫烟。芸阁秘书频驻辇，羽陵遗策自忘筌。座临北斗沾尧酒，帘卷南薰协舜弦。长乐赐来霞锦艳，上林擎出露桃鲜。赓歌此日光华旦，下拜何时咫尺天。遥望帝城珠树里，金华凉月夜娟娟。"}