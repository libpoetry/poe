{"id":"491649","title":"寄赠陈侯短歌并柬项性高陈宗舜二进士","dynasty":"明","author":"刘崧","text":"陈侯昔尹兴国时，为政喜尚清而夷。讼庭无人山鸟下，蒲鞭日挂甘棠枝。闻君佳誉喧两耳，玉树亭亭照秋水。至今父老称诵之，满县春风散桃李。锦袍羽箭乌角弓，身骑官马如飞龙。只今出入宰相府，帐下貔虎皆骁雄。羡君多才仍好武，轻骑能冲阵如雨。酒酣肝胆向人倾，起拂吴钩坐中舞。我有狂客陈村民，为言昔者长相亲。幕宾况有项文学，安得一见清心尘。潋江沙晴秋草绿，却望崆峒歌伐木。王郎定棹酒船过，我行不归将奈何。"}