{"id":"786860","title":"过七里滩","dynasty":"清","author":"牛焘","text":"故人已作赤符帝，公坐钓台羊裘敝。三公不见此渔舟，华衮讵足当埤堄。星辰一夜犯帝座，九重旧交深相契。谁与天子共榻眠，惊天动魄事非细。人言桐江钓虚名，名岂寻常称遁世。天子不臣成高尚，此事由来关遭际。又言公非佐命才，许由岂屑谈经济。郎官将相列云台，功名再世不堪夸，气节千秋永不替。君不见七里滩，至今清澈底，清风不愧梅家婿。"}