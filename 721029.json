{"id":"721029","title":"小霁过枫木岭至白云庵雨作观刘子参新亭纹石留五宿刘云亭下石门石座似端州醉石遂有次作二首","dynasty":"明末清初","author":"王夫之","text":"松级偶晨登，樾馆聊夕止。轻裾挟馀滋，溪烟宛方起。夫君碧云期，良会伫难委。凌霄岂有扪，步秀方可纪。流耳延雨声，惊华粲石理。架阁馺微霄，初英散新紫。云观权众木，神楼耸弱水。仙游亦在区，魏榭空云绮。淹宿有馀清，实归载留喜。三岁度岭行，薄言观世枢。壮心销流丸，林泉聊据梧。归心存醉石，取似在枌榆。江湖忧已亟，神尻梦可趋。漆吏称昔至，周臣怀旧都。流止互相笑，外身理不殊。委形凭大化，中素故不渝。兴感既有合，触遇孰为拘。海尘无定变，聊崇芳兰躯。"}