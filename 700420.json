{"id":"700420","title":"吕太史仲木舍对菊三首","dynasty":"明","author":"顾璘","text":"客心惊日月，对尔惜年芳。取醉开金盏，流馨满玉堂。不辞霜霰苦，聊伴鬓毛苍。寂寂青宵半，含情傍烛光。幽贞移楚泽，摇落对吴天。采采三秋后，依依独客边。深杯摇素月，孤烛耿寒烟。一别陶彭泽，何人更尔怜。飘蓬俱异域，聚面复都城。幽兴关时物，衰年恋友生。黄花堪一醉，白发苦多情。坐久浑忘去，邻鸡且莫鸣。"}