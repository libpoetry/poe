{"id":"732594","title":"游靖江孤山","dynasty":"清","author":"杜浚","text":"丘壑性所耽，未尝弃拳勺。矧兹江海间，一石颇巉削。隔宿啸游侣，凌尘理芒屩。舟行屡延望，先见惟赭阁。既登必造颠，长江四回薄。梗断托一方，风沙年代作。左瞰特无际，举手揖海若。远水流下天，余波喷为壑。绿畴亦云广，晚田犹未获。孤城炊数家，阙状如舫泊。降寻及山根，了见夕阳脚。古苔讵人绣，怪石倘天凿。逐景至于晏，会心方命酌。寂寂无人知，秋英涧中落。"}