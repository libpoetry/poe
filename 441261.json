{"id":"441261","title":"金陵城上乌南京大屠杀国家公祭日作","dynasty":"当代","author":"秦鸿","text":"金陵城上乌，白头泪眼枯。连月铁隼至，毒焰燃洪炉。日暮不敢下，血色填城隅。丁丑冬月日十一，金陵天日黯如漆。江东门下欲断流，杀人竟如割稻秫。金陵城上乌，瑟缩不敢呼。城破何处匿，泪下毛羽濡。汉中门外三千馀，鱼雷营里九千馀，宝塔桥边三万馀，中山码头五千馀，煤炭港下三千馀，幕府山下五万七千馀。大屠二十八案十九万，零杀八百五十八案十五万，血浸石城无馀寸。金陵城上乌，霜风栖影孤。归巢思反哺，出巢思将雏。如何直立者，不与禽虫俱？"}