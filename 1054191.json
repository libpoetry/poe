{"id":"1054191","title":"久雨","dynasty":"宋","author":"孔平仲","text":"一日三日雨，雨中有青天。未能舒叆叇，何苦弄潺湲。卷海长风里，倾河白日边。泥鸣万丸跃，瓦破百绳穿。鸟雀深依舍，蛟龙痛着鞭。醉阴昏翠巘，走浊乱青川。急洒随奔电，馀霏倚断烟。兴居愁湿热，行步阻流泉。闵仆衣为障，看儿板作船。稍移茶近火，更使带添绵。僻陋无人迹，幽閒足昼眠。梦回闻点滴，垂晚兴萧然。"}