{"id":"1039080","title":"谢并帅王仲仪端明惠葡萄酒","dynasty":"宋","author":"韩琦","text":"并门昔岁叨拥旄，公厨酒熟醺葡萄。公时帅谓辄驰献，助临军享投芳醪。辱公诗答极爱重，气骨雄健凌风骚。公今大卤盛开府，我得乡守均疲劳。却烦新酿远相遗，故人义比丘山高。衰翁拜赐喜自酌，持杯有感生郁陶。忆昨朔边被朝寄，亭燧灭警兵锋韬。时平会数景物好，齿发未老胸襟豪。当筵引满角胜负，金船滟溢翻红涛。间折圆荷代举酌，坐客骇去如奔逃。我乘馀勇兴尚逸，直欲拍浮腾巨艘。此来病质极枯瘠，两目眵泪颠无毛。较前饮量复何有，十分耗谢馀釐毫。复婴风眩戒食味，馋口绝望沾珍螯。虽然公酝敢轻用，留吞药剂倾甘膏。纵逢嘉客衒公贶，三爵已命缄封牢。锦堂风和弄弱柳，螺榭日暖烘夭桃。兹辰庆我重加惠，勉与父老同春遨。"}