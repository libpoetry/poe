{"id":"997330","title":"薛乐道自南阳来入都留宿会饮作诗饯行","dynasty":"宋","author":"黄庭坚","text":"薛侯本贵胄，射策一矢中。金兰托平生，瓜葛比诸从。数面尚成亲，况乃居连栋。交游及父子，讲学连伯仲。奴人通使令，孩稚接戏弄。相怜负米勤，同力采兰供。每持君家书，平安觑款缝。秦人与吾炙，忧乐一体共。释之廷尉曹，微过成系讼。从此张长公，不肯为时用。丘阿无梧桐，曲直不在凤。生涯谷口耕，世事邯郸梦。自君抱忧端，酒椀未忍嗅。高秋自南归，意气稍宽纵。黄花尚满篱，白蚁方浮瓮。私言助燕喜，且莫戒辎重。霜风猎帷幕，银烛吐螮蝀。密坐幸颇欢，剧饮宁辞痛。疏钟鸣晓撞，小雨作寒霿。厩马萧萧鸣，征人稍稍动。九衢槐柳中，纵缓青丝鞚。朱楼豪士集，红袖清歌送。河鲤献鲙材，江橙解包贡。蟹擘鹅子黄，酒倾琥珀冻。举觞遥酌我，发嚏知见颂。行行鞭箠倦，短句烦屡讽。"}