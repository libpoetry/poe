{"id":"1069986","title":"秋思","dynasty":"宋","author":"程俱","text":"凉飙动秋思，中夜一长叹。月回西南隅，澹若霜华乱。清甘吸露井，起坐待晨盥。毋为事安眠，急景不可玩。午阴日以薄，坠叶黄且枯。绕舍足榆柳，鸣条眼中疏。芸芸悴方荣，发白不再青。所以姑射子，骑龙出苍冥。残炎如老健，虽壮宁复久。新凉若涓流，已快执热手。萧然发朝暮，羽扇一刍狗。移夺定谁尤，论功亦何有。饥蝉得清风，向夕声更急。林间鸣络纬，长伴幽蛩泣。青灯对青编，秋气已复然。谁谓月有恨，正应人可怜。"}