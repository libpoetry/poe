{"id":"49021","title":"下直怀北山隐者","dynasty":"明代","author":"袁凯","text":"载笔侍云陛，向夕始余闲。抚彼清冷觞，慰此忧戚颜。出轩月才皓，临街露已繁。广庭行且止，修槛去复攀。幽树蔼深翠，余花发微殷。俯仰不知久，星汉勿西还。归来空房卧，严城漏欲残。鸦呜九井动，剑佩亦珊珊。将随夔龙后，祗肃谒重关。缅怀息心侣，遗世在云山。焉能从之去，逍遥岩桂间。"}