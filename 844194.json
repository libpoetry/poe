{"id":"844194","title":"满江红 渡黄河作","dynasty":"清末民国初","author":"易顺鼎","text":"眼底黄河，已送尽、兴亡无数。都付与、夕阳西下，乱涛东注。客子梦随鸥鹭冷，英雄气挟鱼龙怒。把闲愁万斛掷波心，奔流去。倚长剑，妖鲸怖。吹短角，哀鸿顾。更高歌击楫，片帆飞渡。划破江山南北走，浮来天地中央住。问书生何处觅侯封，乘槎路。十二金牌，天下事、不堪问矣。竟销尽、江山半壁，西湖锅里。名父子全忠孝去，小朝廷要英雄死。叹从今寡妇与孤儿，无生理。朱仙镇，公营垒。汤阴道，公乡里。有精忠祠庙，足光桑梓。白雁一声天水碧，黄龙余恨燕云紫。待招他豪杰两河魂，归来只。"}