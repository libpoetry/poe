{"id":"467518","title":"七哀诗","dynasty":"当代","author":"姚佳","text":"人生何可喜，草木自无患。所见千贤圣，奚如八诏蛮。崇山闲怅望，狭路厌跻攀。未及怀三岛，先堪叹九原。流光岑寂外，往事渺茫间。寒日但相照，残春独往还。登高怜意尽，极远觉神完。造物犹如梦，天机宁敢言。一身将独醉，万籁正轻安。返顾红尘闹，思来轻鼠肝。行天终拙寂，举世竟奢淫。独有三更月，同生一寸心。烟云摇玉色，杨柳弄清阴。虚白琉璃水，空明夹缬林。怀之凭啸傲，感此费沈吟。芳草入青眼，惠风飘醉襟。落花邀舞剑，长夜抚鸣琴。流水犹真语，高山尚好音。岂知流寓者，樛结瘦难任。川壅而土溃，万化亦如之。大地终无语，熙春如有期。只愁听雨久，莫恨看花迟。冷月纵盈水，和风不满旗。由开生死卦，归赋去来辞。但得为闲处，岂能忘倦时。沧桑难自我，世事便从兹。陋室宁知夕，栖迟远怨咨。"}