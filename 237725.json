{"id":"237725","title":"次韵翁士秀雪再作","dynasty":"宋代","author":"曾协","text":"尚记东郊千顷白，夜不闻声晓盈尺。飘洒速若赴敌兵，密阵横空谁督责。且从膏泽落田畴，不厌寒威凌枕席。曷来重见冻云凝，似欲飞花袭遗迹。起寻藜杖行东皋，麦陇芊芊净摇碧。平生殷雷转空肠，此日准拟千仓积。老农甚喜天破悭，尊酒相携慰疲剧。土膏渗漉入锄犁，丁宁孙子耕须力。劝农使君软语多，莫待官侬费鞭策。人言回天古所难，坐变乐岁须臾间。丈夫行志自其所，会作一朝黄鹄举。"}