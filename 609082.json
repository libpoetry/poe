{"id":"609082","title":"送王光禄削籍南还","dynasty":"明","author":"区大相","text":"汉储昔未定，谏者何悲辛。力尽满朝士，功归四老人。是谋非圣主，兹议起廷臣。左掖囊封盛，东朝羽翼新。一言谁止辇，丹地子批鳞。削迹还南海，登舟望北辰。莺声怜逐客，草色送归津。远水孤臣泪，他乡万里身。帝歌黄鹄举，君咏紫芝春。遥想重轮日，当迎园绮宾。"}