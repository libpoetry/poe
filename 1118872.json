{"id":"1118872","title":"火后借居君子亭书事四绝呈粹翁","dynasty":"宋","author":"陈与义","text":"天公恶剧逐番新，赖是今年有主人。君子亭中眠白昼，燕公楼上眺青春。祝融回禄意佳哉，挽我梅花树下来。一夜东风不知惜，月明满树十分开。斫竹和梢编作篱，微风如在竹林时。无人来访庞居士，晚日疏阴光陆离。入山从此不须深，君子亭中人不寻。青竹短篱围昼静，梅花两树照春阴。"}