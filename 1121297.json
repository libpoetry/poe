{"id":"1121297","title":"杂述","dynasty":"宋","author":"林泳","text":"号谪仙人太白老，称村夫子少陵诗。眼花贺监犹差黠，气性杨公却自痴。弃稿谩浮瓢里去，爱诗曾入藏中来。护持不信无神物，磨灭应难入劫灰。坏事曾闻嗔怪鬼，捉囚可不畏天公。抚床卫瓘宁非醉，对策刘蕡恐是风。仙掌承来求大药，法身赎得费千金。两宗曾误国家事，百世谁明佛老心。兴亡岂料秦为晋，广莫宁知魏有梁。万岁是非同变灭，四维上下可思量。恨无短剑乘风去，纵有长绳奈日何。谩说千年归鹤表，最怜九代入鸡窠。一念重来如祖忍，三生尽见有图澄。虎虽化女心常在，鹰已为鸠眼可憎。身无用处法当隐，诗要工时例是穷。东海校书称钓客，香山学士作渔翁。俗交毋惜三分话，道眼须看上一层。太傅莫疑高屐客，都官休厌紫衣僧。人生作计蛇添足，世事难知卵有毛。养得元身差快乐，具他法眼始孤高。"}