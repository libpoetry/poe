{"id":"734042","title":"谒项王庙","dynasty":"清","author":"张玉书","text":"项王祠枕长河水，拔山气沸惊涛起。阴森白昼啼鼪鼯，萧瑟西风黯菰米。座傍乌骓伏不鸣，馀怒犹欲乘云腾。想象悲歌出垓下，可怜遗恨迷阴陵。英雄坎壈识天意，失路东归亦何济？万户轻身赠故人，一死何颜见义帝？往事东流逝不回，雌雄壁垒空尘埃。君不见下相城头望丰沛，樵歌暮上歌风台。"}