{"id":"496077","title":"大江东去  庚子初度，石门少傅、松皋太宰、介溪宗伯治具来贺，即席和答二阕 其二","dynasty":"明","author":"夏言","text":"大药难求，看人间、那有长生之物。沧海桑田经几变，说甚乌江赤壁。麟阁图形，燕然勒迹，博得头如雪。古今代谢，几多贤圣豪杰。小子今日生辰，醉后狂歌，聊为诸公发。富贵功名都是梦，只有芳名不灭。男子头颅，丈夫意气，要有冲冠发。寸心耿耿，冰壶凉沁秋月。"}