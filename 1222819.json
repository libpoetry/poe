{"id":"1222819","title":"再从侄瑛幼孤学道龙虎山自伤不能鞠携述祖德以勉之","dynasty":"元","author":"袁桷","text":"煌煌玄冑，家越徙鄞。隐道閟躬，三世养真。是生祥符，观光绩文。占籍浚仪，佐邑孔勤。粤有光禄，亦奉于越。聿魁开封，老守于括。少保恂恂，卑退静阅。太保灵承，逃难乘筏。大耋韬明，闾里胥洽。笃生卫公，乔柯茂丰。敦让诒则，摄狱自公。绝蔓秉仁，千人著功。冥报氤氲，维垣锡崇。于赫少傅，受学族祖。习绎典谟，正献同宇。正献首科，少傅踵举。复师以研，繄我族父。昭穆会稽，非宗畴谱。同源迢迢，宴堂是叙。相臣嫉忠，同党同锢。正学勃兴，象山武夷。相继登朝，奉常羽仪。维我少傅，抱其魁奇。曰：经武有本，日用不疲。绝币罢书，感励孜孜。乃登东观，乃佐宰司。岁为阉茂，正肃冠廷。正献休休，少傅绳绳。载史纂谟，致事以行。少傅作程，均赢纪经。翼翼京邑，十载敉宁。憬彼介狄，回戈指淮。铁驷豗喧，为厉之阶。公在宥密，展诚弼谐。悉卒宵征，拉其妖霾。总戎辅京，秉纛受齐。奸沈于渊，公归在里。徵彼寿俊，悬车告止。三启公府，永楚赐履。复荒于齐，终越以祀。冢子庐陵，克谨其承。曰惟瑞安，俭不近名。生我俊兄，志学蜚英。上试铨曹，计偕荐膺。余年尚孩，企焉战兢。女纪既蒙，讫箓更符。匪曰愚智，阨穷同途。火焚高闳，戚戚告瘏。不敏其芸，莫植其居。泯奄长夜，衋然永徂。念子之稚，孔薿孔朗。不宁以糊，俾游泬荒。我虽异途，与汝同情。无为夸淫，无溺燕朋。壹尔气神，履冰奉盈。我宗匪微，德芬匪沬。来者之荣，逝者之戒。沾沾怀新，不究其败。鉴彼太素，曷其有坏。述我祖德，送尔言迈。匪穷咏歌，申以用诫。"}