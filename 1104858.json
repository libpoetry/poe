{"id":"1104858","title":"挽许秋浦","dynasty":"宋","author":"马廷鸾","text":"纷纷顶板尽圈红，伯仲高鶱槐市风。一第不酬攀桂客，千年祇泣感麟翁。苍颜白发王官谷，绿幕黄帘六馆生。阅世旧嗟身偃蹇，怀人新有泪纵横。青门何在从瓜熟，玉水难忘对竹哦。政复安车裹轮好，情知老子不婆娑。歌骚读尽远游篇，淡日寒空引绋天。绕浦黄花秋易老，晚香留付子孙贤。"}