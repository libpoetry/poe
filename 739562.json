{"id":"739562","title":"碣石行","dynasty":"清","author":"全祖望","text":"孑遗孤臣头雪白，不死东宁死碣石。吾戴吾头吾知免，一枝幸藉将军力。冥鸿何处觅安宅，老罴帐中堪避弋。鸱鸮不敢加弹射，几社故人最生色。夏公感叹何公喜，更有陈公同太息。相与惊魂且动魄，谓斯人者从何来，古心所照天地碧。碣石风雷生画戟，谁知中有柳车客。海王闻之司眠食，朝看扬潮夕重汐。在昔韩王亦无辈，竟卖钟离足长喟。"}