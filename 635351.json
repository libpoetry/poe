{"id":"635351","title":"寿黄兴岐","dynasty":"明","author":"成鹫","text":"先生先子之所畏，忆我为儿始七岁。大人抱我置左膝，隔坐与君论文字。我时仅识之与无，侧耳静听无欢呼。上客骐驎笑相许，岂知长大成蹇驴。蹇驴畏走三城道，踯躅秋风啮秋草。故人相见惊相识，我渐就衰君已老。我衰不足惜，君老头还黑。交游半作乘车人，诸生尽是文章伯。先生两眼大如箕，世上红尘污不得。一日读书能几回，山中甲子去复来。诗书之外何有哉，眼前穷达皆尘埃。青兕爵，丹砂杯，为君寿，酌君醅。饮此不得老，日月重皑皑。海水浅，河水清，美人更筑黄金台。"}