{"id":"190138","title":"彦升索春晖亭诗予昔登亭上见凡赋诗率比兴於","dynasty":"宋代","author":"李新","text":"雕龙雏老师，块坐司莩灰。东皇驾青车，先动一信来。咸池洗日光，拥出扶桑台。从前幽谷根，细甲亦以开。百嘉各分荣，差遍岭头梅。玉壶花箙迟，舒景讵可催。河冰澌液流，暖意何限回。要见物化工，无处求枯摧。晴晖最浩荡，气律浃九垓。慈母融和心，抚弄从提孩。明眸照封胡，笑齿发老莱。君求赋春晖，世岂无邹枚。孝报日益丰，但先植三槐。"}