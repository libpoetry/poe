{"id":"799501","title":"晋卿注墨子属余评校粗校一过归之以诗","dynasty":"清","author":"范当世","text":"驺衍何堂堂，与人谈九州。彼亦持方柄，圆凿何能投。诸家顿罗网，探处无人钩。悠悠四千载，此子出一头。飞蛇腾上屋，铁脚沙中蛑。岂能道羊角，胜于童首虬。二足既插地，大老施鞭鞧。猖狂亦不贵，庶哉骐骥流。江河蹈空阔，蓦涧超凡沟。所以龌龊语，孟荀两不收。真气浩如水，不得同浮沤。墨子矧脱烂，泥土不足抔。上不为曾参，下亦当黔娄。玆道亦已摈，何须君力摎。与君不胡越，百岁期同舟。兼旬惜我别，万言致绸缪。为君覆此著，以当琼琚酬。"}