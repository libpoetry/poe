{"id":"237354","title":"梓潼帝君祠","dynasty":"宋代","author":"马廷鸾","text":"梁山剑阁横岷嶓，梓潼七曲高嵯峨。真人初基斧画河，灵君受职山之阿。丹碧岌页龙虎呵，拄天功业石可磨。江流滔滔东逝波，灵之来兮自江沱。结屋兮奉祠，酿桂兮羞芝。神格思兮士曰诗，跃渊兮天飞。冠若箕兮剑拄颐，长策用兮奇谋施，敌北遁兮灵西归。锦幡兮宝盖，导霓旌兮驾玉螭。吾言非夸兮，神之听之。"}