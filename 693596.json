{"id":"693596","title":"太平山房","dynasty":"明","author":"邹元标","text":"凿石临青嶂，开门俯碧流。生涯聊自适，世网复何求。睥睨千峰晓，藤萝万木秋。牛羊三径里，樵唱好赓酬。出郭才半里，小构两三间。禾黍平高下，牛羊任往还。穿林寻窈窕，移步弄潺湲。架上书千卷，閒居取次删。邻曲两三家，晨昏共岁华。春来烹细笋，雨后试新茶。嵎虎成朝市，林蜂散午衙。居然寂寞意，静景得无哗。一榻挂楼居，八窗映碧虚。观空腾野马，纵目数游鱼。懒慢身堪寄，登临眼独舒。门前花鸟乱，疑枉故人车。"}