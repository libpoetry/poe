{"id":"271591","title":"貂裘换酒·和伯兄都门消寒之作即依原韵","dynasty":"现代","author":"吕景蕙","text":"朋旧微佳会。羡豪游、轻狂俊赏，上林春醉。莽莽燕云风雪地，饮似长鲸吸海。只雷岸，离怀未坠。寒雨薶愁愁刬月，抚镜鸾瘦损青蛾改。飞绿蚁，烹银脍。故园梅萼依然在。问何时、夜窗刻烛，清吟还再。悟彻浮生如梦雾，著我艰辛卅载。况春日，莺花无赖。回首关山应怅望，隔云泥遥洒西风泪。千里外，乡心碎。"}