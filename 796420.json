{"id":"796420","title":"百字令 题一奁吟","dynasty":"清","author":"叶淡宜","text":"镜台无恙，忽一霎尘生，音容顿绝。今古伤心遗例在，自是解人难得。恨海空填，情天莫补，辜负如椽笔。红笺吟遍，返生香总乏术。未知底事干侬，读君诗罢，宛转愁无极。一往情深谁遣此，岂独销魂醉骨。词述黄门，神伤奉倩，哀思应绵结。斯文斯恨，天长地久不灭。"}