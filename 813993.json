{"id":"813993","title":"园居偶作三首","dynasty":"清","author":"陈式金","text":"六年避地左思多，挈眷归来鼓兴歌。神佑适园当祀祖，天留寄舫合安和。丹青更易诗千首，课读需求书万车。更觅棕鞋方玉杖，从今踽踽老岩阿。亭林差幸不纷更，深慰辛勤十载情。知我倾囊宜守素，任人劫饬合安贞。碑留残卉漱芳润，庭有丛花餐落英。三径荒芜姑一整，扫除浊秽即光明。修残补缺缊云乡，图画寥萧素壁荒。随寓可安奢念远，还淳返朴俚言长。蘼芜石径一池碧，空洞山堂四面芳。未有园丁供下走，良朋从缓再移觞。"}