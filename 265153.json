{"id":"265153","title":"采莲赋","dynasty":"唐代","author":"王勃","text":"昔之赋芙蓉者多矣，曹王潘陆之逸曲，孙鲍江萧之妙韵，莫不权陈丽美，粗举采掇，顷乘暇景，历睹众制，伏翫累日，有不满焉，遂作赋曰：非登高可以赋者，唯采莲而已矣。况洞庭兮紫波，复潇湘兮绿水。或暑雨兮朝霁，乍凉飇兮暮起。黛叶青跗，烟周五湖。红葩绛蘤，电烁千里。尤见重於幽客，信作谣於君子。尔其珍族广茂，淑类博传。藻河渭之空曲，被沮漳之沦涟。烛澄湾而烂烂，亘修涨之田田。岂直水区泽国，江漘海壖。是以吴娃越艳，郑婉秦妍。感灵翘於上朔，悦瑞色於中年。锦帆映浦，罗衣塞川。飞木兰之画楫，驾芙蓉之绮船。问子何去，幽潭采莲。已矣哉！诚不知其所以然。赏由物召，兴以情迁。故其游泳一致，悲欣万绪。至於金室丽妃，璇宫佚女。伤凤台之寂寞，厌鸾扄之闲处。侍饮南津，陪欢北渚。见矶岸之纡直，觌旌旄之低举。上苑神池，芳林御陂。楼阴架沚，殿彩乘漪。张拜洛之容卫，备横汾之羽仪。箫鼓发兮龙文动，鳞羽喧兮鷁首移。咸靘妆而丽服，各分骛而并驰。苹萦桨碍，荇触船危。视云霞之沃荡，望林泉之蔽亏。洪川泱泱兮菡积，绿水湛湛兮芙蕖。披惜时岁兮易晚，伤君王兮未知。折绀房与湘菂，揽红葩及碧枝。回绡裙兮窃独叹，步罗袜兮私自奇。莫不惊香悼色，畏别伤离。复有濯宫年少，期门公子。翠发蛾眉，赬唇皓齿。傅粉兰堂之上，偷香椒屋之里。亦复衔恩，激誓佩宠。缄愁承好赐之珍，席奉嬉游之彩斿。绣栋曛兮翠羽帐，瑶塘曙兮青翰舟。搴条拾蘂，沿波溯流。池心宽而藻薄，浦口窄而萍稠。和桡姬之卫吹，接榜女之齐讴。去复去兮水色夕，采复采兮荷华秋。愿承欢而卒岁，长接席而寡仇。于时蓟北无事，关西始乐。雾静江垠，气恬海漠。消怪气于沅澧，照荣光于河洛。殊方异类，舞咏相错。王公卿士，歌吹并作。则有侯家琐第，戚里芳园穿池。灞岸之曲蓄水，河阳之源堤防。谷口岛屿，轘辕嘉木。毕植灵草，具繁沈桂。北之丹藕播荆，南之紫根郁萋。萋而雾合，灿而霞翻。洎乎气彻都，鄙景华川。陆麦雨微，凉梅飇浅。燠命妖侣于石城，啸娱朋于金谷。乃使绿珠捧棹，青琴理舳。樽芳醪藉，珍餗泛玉。潭之弥漫，遶金渠之隈隩，石近水而苔浓。岸连山而树复。排芰末而争远，托芦间而竞逐。赴汨凌波，飞袿振罗。风低绿干，水溅黄螺。上客喧兮乐未已，美人醉兮颜将酡。畏莲色之如脸，愿衣香兮胜荷。徘徊郢调，凄惨燕歌。念穷欢于水涘，誓毕赏于川阿。结汉女，邀湘娥。北溪蘂尚密，南汀花更多。恨光景兮不驻，指芳馨兮谓何。若乃南郢义妻，东吴信妇。结褵整佩，承筐奉忽。君子兮有行，复良人兮远征。南讨九真百越，北戍鸡田雁城。念去魂骇，相视骨惊。临春渚兮一送，见秋潭兮四平。与子之别，烟波望绝。念子之寒，江山路难。水淡淡兮莲叶紫，风飒飒兮荷华丹。剪瑶带而犹欷，折琼英而不欢。既而缘隈逗浦，还归橹睠。芳草兮已残忆，离居兮方苦延。素颈于极，涨攘皓腕于神浒；惜佳期兮末由，徒增思兮何补。又若倡姬荡媵，命侣招群。淇上洛表，湘臯汝坟。望洲草兮翡翠色，动浦水兮骊龙文。愿解佩以邀子，思褰裳而从君。恐时暮，愁日曛。呜环钏兮响窈窕，艳珠翠兮光缤纷。怜曙野之绛气，爱晴天之碧云。棹巡汀而柳拂，船向渚而菱分。掇翠茎以翳景，袭朱萼以为裙。艇楫凌乱，风流雨散。鸣榔络绎，雾罢烟释。状飞虬之蜿蜿，若惊鸿之弈弈。艇怯奔潮，篙憎浅石。丝著手而偏遶，刺牵衣而屡襞。乃有贵子王孙，乘闲纵观。何平叔之符彩，潘安仁之藻翰。税龙马于金堤，命凫舟于石岸。锦缆翻洒，银樯照烂。日侧光沈，风惊浪深。纡北渚之新赠，恣东溪之密寻。鸳鸯绣彩之文履，瑇瑁琼华之宝琴。扣舷击榜，吴歈越吟。溱与洧兮叶覆水，淮与济兮花冒浔。值明月之夕出，逢丹霞之夜临。茱茰歌兮轸妾思，芍药曲兮伤人心。伊采莲之贱事，信忘情之盖寡。虽迹兆于水乡，遂风行于天下。感极哀乐，声参郑雅。是以缅察谷底，穷览地维。北尽丰镐涝潏，南究巴越。沂莫不候期应节，沿涛泛湄，薄言采之兴言，服之发文。扃之丽什动，幽幌之情诗。使人结眷，令人相思。宜其色震，百草香夺。九芝栖碧羽之神雀，负青之宝龟。紫秩流记，丹经秘词。岂徒加绣柱之光彩，文井之华滋。已矣哉！向使时无，其族代乏。厥类独秀，上清之境，不生中国之地，学鸾凤而时来，与鹣鹣而间至。必能使众，瑞彩没群，贶，色沮汤武，斋戒伊臯。延伫岂俾，夫秦童赵仆，倡姬艳女，狎而翫之，撷而采之乎。时有东鄙幽人，西园旧客，常陪帝子之舆，经侍天人之籍。咏绿竹于风晓，赋彤管于日夕。暑往寒来，忽矣悠哉。蓬飘梗逝，天涯海际。似还邛之寥廓，同适越之淫滞。萧索穷途，飘颻一隅。昔闻七泽，今过五湖。听菱歌兮几曲，视莲房兮几株。非邺地之宴语，异睢苑之欢娱。况复殊方别域，重瀛复嶂。虞翻则故乡寥落，许靖则生涯惆怅。感芳草之及时，惧修名之或丧。誓剗迹颍上，栖影渭阳。枕箕岫之孤石，泛磻溪之小塘。餐素实兮吸绛芳，荷为衣兮芰为裳。永洁己于丘壑，长寄心于君王。且为歌曰：芳华兮修名，奇秀兮异植。红光兮碧色，禀天地之淑丽，承雨露之沾饰。莲有藕兮藕有枝，才有用兮用有时。何当婀娜华实移，为君含香藻凤池。"}