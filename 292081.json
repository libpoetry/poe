{"id":"292081","title":"贺新凉·竹根滩即景","dynasty":"现代","author":"常燕生","text":"箫鼓喧清夜。渐向晚、溽风收谢，素灵潇洒。偷取浮生闲半日，来看鱼龙游冶。正水态、山容如画。应似浮江漂断叶，问几年、长共船和马。容冉冉，暗销也。夜阑旅舍垂灯下。有何人、胡琴幽怨，瘦枝低亚。顷刻惊雷催震电，扫尽蚊蝇世界。又卧听、飘风吹瓦。一日天心已数变，况百年、人事营营者。寻暮景，惜长夏。"}