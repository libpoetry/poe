{"id":"1105252","title":"次韵梅花","dynasty":"宋","author":"方岳","text":"岁晚何人肯卜邻，梅于我辈最情亲。两山尽是经行处，一雪不知多少春。先后花随人意思，横斜枝写月精神。寒香嚼得成诗句，落纸云烟行草真。云藏山坞坞藏梅，春意适从何许来。天与此翁娱寂寞，日携扶老上崔嵬。草堂须小难为客，霜月正高谁与杯。分上下番开自好，登临且莫遣诗催。"}