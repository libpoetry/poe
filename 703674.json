{"id":"703674","title":"诏复滨海迁民故业三首","dynasty":"明","author":"释函是","text":"市上惊传鬻海鱼，几年禁令忽闻疏。流民多恐无归日，望里翻愁空故墟。城犬随人寻旧路，野鸦迁树避新锄。不堪悲处还成喜，童稚编篱且种蔬。官府唯闻复故基，荒凉田舍欲何为。馀生便是承恩日，后死弥深设虑时。已分辞根同败叶，却因回律惜残枝。夜塘寂寂春虫切，雨过疏篱带湿炊。死生谁复问身名，尚在屏幪怆倍生。妻子流离今已过，家园存没眼前成。辞巢社燕先秋恨，泪血啼鹃薄暮情。天道好还凭未得，人心将作感恩平。"}