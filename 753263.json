{"id":"753263","title":"说诗用琥韵","dynasty":"清","author":"严复","text":"昔者鲁东家，太息《关雎》乱。紫色杂蛙声，何由辨真滥。文章一小技，旧戒丧志玩。泯泯俗尘中，持是聊是浣。譬彼万斛泉，回洑生微澜。奔雷惊电馀，往往造平淡。每怀古作者，令我出背汗。光景随世开，不必唐宋判。大抵论诗功，天人各分半。诗中常有人，对卷若可唤。捻花示微旨，悟者一笑粲。举俗爱许浑，吾已思熟烂。"}