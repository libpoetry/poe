{"id":"292202","title":"摸鱼儿·凌云话别，和胡玉津韵","dynasty":"现代","author":"张慎仪","text":"理征鞭、又将去也，骊歌唱得声破。别怀枨触浑无俚，况又自伤轗坷。生憾者。问此去，青山更有谁知我。欲留未可。且落叶扁舟，联吟拌醉，怅玉津渔火。记倾盖。正是那时雪堕。岁华还虑虚过。岚边行榼花间屧，准备嬉游最妥。君恋么。便风絮，浪萍凄悄荒邮左。明年春娜。有残月晓风，芦沟杨柳，寻梦正无那。"}