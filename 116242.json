{"id":"116242","title":"寄刘伯声·别君几何时","dynasty":"宋代","author":"张耒","text":"别君几何时，人事浩千万。身如张射侯，忧愁剧强箭。崎岖走穷县，艰苦君未见。未知菽水丰，已感霜露变。羁孤寄穷海，亲友谁吊唁。析图补冬裘，乞米煮朝饭。无聊犹自思，援溺固谁愿。人生不终否，此语非我分。英雄伏泥涂，暂晦久必现。如予百不能，理自合贫贱。岂当议隐显，而有不遇叹。但思窜山林，远脱人世患。有田足耕耘，有水足罩仙。萧然便终老，到死百不问。平生泥佛祖，久已师壁观。况将无生禅，下视有为幻。吾子出群材，千牛有余刃。行当脱尘埃，鸣佩侍清燕。高卑各有得，愿勿讥尺鷃。不有行道人，谁当佐尧舜。时哉勿自滞，功业在力劝。握手不可期，此计吾行辨。"}