{"id":"487474","title":"观舞篇","dynasty":"明","author":"张元凯","text":"春宵曲宴通兰房，亭亭玉树生夜光。绣幕遮风银烛定，纷纷妓乐俱成行。中有燕姬善楚舞，当场可以掌中举。翩跹喜曳鲛人绡，柔弱才胜翡翠羽。应节依歌不自持，疾徐宛转能擅奇。明珠盘里相错落，惊鸿天外来差池。徊翔素腕飞香雪，虚空屡顿凌波袜。五尺芙渠摇绿波，一片轻云荡明月。颦容慢睇如有情，步摇条脱断续鸣。公子歌谣惟燕燕，佳人名字只卿卿。舞罢低回整金凤，矜娇顾影嫌钗重。羞称十五嫁王昌，登墙三载曾窥宋。漫将长袖拂芳尘，自是行云行雨身。恍惚高唐梦中见，敢云平视甄夫人。"}