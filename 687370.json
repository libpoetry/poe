{"id":"687370","title":"舟中对月四首","dynasty":"明","author":"孙承恩","text":"明月清江上，临流思爽然。练摇无定影，璧碎不成圆。鸟雀翻枝警，鱼龙抱影眠。美人渺何处，孤笑落云边。良夜不思寐，蓬窗漫倚风。月光连浩渺，水气接空濛。大地将无尽，银河似可通。谪仙还许约，乘兴访龙宫。月映千山雪，波摇万道金。水风生澹爽，林木坐阴森。远塞征人泪，高楼独妇心。有怀多感慨，吾亦动悲吟。皓魄开无际，清辉满大千。白榆摇历历，玉露滴涓涓。羁旅添愁思，家园兴渺然。年年看月白，吟倚草堂前。"}