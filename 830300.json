{"id":"830300","title":"感别小帆世丈移藩湖南","dynasty":"清末民国初","author":"陈宝琛","text":"人生聚散安可量，五年君再官吾乡。别后相思莫复道，灯前感旧真断肠。我乘轺出遂归卧，君亦剖竹浮沅湘。积年党籍坐不调，转徙岭表鸣循良。豸衣入闽髭满颊，相视此别周星强。是时节府气沆瀣，喁喁滨海希天浆。君独胡为慕止足，潞河厂市閒相羊。徵书强起牧旧治，无乃造物巧报偿？艰虞欲引义未可，龙性肯与时低昂？公馀墨墨就我语，玉堂天上谁能忘？当年忧天亦自哂，宁料及世沧尘扬。山中麻鞋阙奔问，读诏西向涕泗滂。伏蒲碧血半亲故，招魂那更哀国殇！长安如棋近廿载，陆沈谁实尸其殃？亲贤再起天不憖，剧哉国殄人之亡。君今移官何所骋？不管耆孺怀甘棠。哀鸿在野鼠在社，念此岂独离情长。吾衰倘免蹈海死，还望三至绥南畺。"}