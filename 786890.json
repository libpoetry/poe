{"id":"786890","title":"送友至武定金沙江教读","dynasty":"清","author":"牛焘","text":"此去金沙江，日饮江中水。此水来吾乡，清冽孰比美。我昔游五马，行行到马市。遥知蜀西路，迢递接西迤。沪水五月渡，千载诸葛垒。自从玉斧挥，河山划表里。汉祠安在哉，革囊亦已矣。铁锁跨长虹，山川何迤逦。临流可赋诗，茫茫谁遣此。念子儒雅风，慷慨燕赵士。拔剑刌水犀，破浪跨琴鲤。蜀山与滇山，长啸风云起。方今声教敷，文翁远可企。边陲息瘴烟，春风生岸芷。把我玉龙雪，溉彼桃共李。一卷赋心传，流芳古越巂。"}