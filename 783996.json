{"id":"783996","title":"出城篇","dynasty":"清","author":"金朝觐","text":"出城见禾黍，精神渐已旺。附都百万家，食指庶堪望。东南事转输，储需众企仰。齿繁地不辟，矧可游手旷。念此力田农，妇子勤馌饷。炙肤当炎熇，没骭被新涨。颗粒易金钱，宁有富贵想。富贵须生成，岂能人力创。一食中人产，一衣百宝装。踏青油幕车，问夜销金帐。瓜果荐冰槃，焚香合郁鬯。那知终岁勤，仅堪出入量。风雨不从人，灾祲转多恙。歉收少盖藏，所幸免寇攘。乃者官符下，老幼生惆怅。西邻有逃亡，问尔胡不防。东邻有杀牛，问尔胡未访。株累经旬月，不能达一状。堂上养威严，但愿速加杖。黄口尚待哺，残喘泣相向。安得念民艰，尽如太守况。"}