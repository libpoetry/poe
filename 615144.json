{"id":"615144","title":"春尽喜南薰","dynasty":"明","author":"梁元最","text":"浮云不可扫，落日春光老。过雨碎飞花，夕阳薰细草。蝶怨晓风忙，蝉爱浓阴好。东郊车马停，西园芰菱早。有客有客自弹琴，一曲南薰舒素抱。恍如江上水龙吟，乍觉游鱼浮绿藻。飘飘清响入云霄，仙子乘鸾羽衣皓。东风吹尽锦堂春，白眼青天歌浩浩。知音千古者云谁，我欲从之向霞岛。"}