{"id":"189727","title":"精思·精思洞元化","dynasty":"宋代","author":"秦观","text":"精思洞元化，白日升高旻。俯仰凌倒景，龙行速如神。半道过紫府，弭节聊逡巡。金床设宝几，璀璨明月珍。僊者二三子，眷然骨肉亲。饮我霞一杯，放怀暖如春。遂朝玉虚上，冠剑班列真。无端拜失仪，放斥令自新。云霄难遽返，下土多埃尘。淮南守天庖，嗟我实何人。"}