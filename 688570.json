{"id":"688570","title":"黄鹤楼公宴","dynasty":"明","author":"许相卿","text":"楼台仙迹古城隅，尊俎英僚胜会初。全楚雄图归指顾，清湘幽愤入踌蹰。江光蜿蜿晴虹迥，沙渚娟娟野日虚。客子自多云水意，扁舟却羡洞庭渔。一雨江城五月凉，重楼危槛俯苍茫。烟芜七泽浮元气，晴树千村动夕阳。竞挽龙舟怀正则，遥思綵扇出明光。高堂此日还蒲艾，游子尊前忆故乡。"}