{"id":"469057","title":"浔阳送别图","dynasty":"明","author":"唐寅","text":"寂寞浔阳白司马，青袗掩骭官僚下。献纳亲会批逆鳞，忽以谗言弃于野。当时藩镇在谋逆，谋以如公不易得。欲济时难须异才，琐尾小人有何益。谠言不用时事危，忠臣志士最堪悲。一曲琵琶泪如把，况是秋风送别时。是非公论日纷纷，不在朝廷在野人。他日江州茅屋底，年年伏腊赛鸡豚。"}