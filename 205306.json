{"id":"205306","title":"赋南墅竹·物得气之清","dynasty":"宋代","author":"卫宗武","text":"物得气之清，钟秀莫如竹。是谓东南美，群植可奴仆。虚心而独立，劲节不囘曲。傍屋著数插，能洗尘万斛。截之作凤鸣，雌雄相配六。杀以为汗青，奚啻十年读。有体兼有用，迥异凡草木。骚人互题品，国风尝纪录。子有步仞丘，殆类筼筜谷。老筠依云根，错出胜千陆。矫虔相长雄，高下森立玉。霏霏雾滴翠，滟滟浪翻绿。蟠根龙蛇走，密叶鸾凤蹙。林飚振微响，环佩声戛触。琐碎流金辉，霁晓弄清旭。熙阳发菁花，婀娜舞桂纛。滋萌长云仍，一一锦绷束。火轮行长空，炎歊暑方酷。枕簟入幽深，洒若寒露沃。秋月映婵娟，清影夜相属。岁寒交胜友，南枝花倚伏。四序景无涯，风月任追逐。人谓小渭川，我忝共淇澳。邀朋对此君，岂惜醉醽醁。七贤迹已远，遗响犹可续。冰雪生襟袖，云烟散毫牍。只欠与可俦，写入鹅溪幅。"}