{"id":"497188","title":"咏嘉平雪二十四韵","dynasty":"明","author":"张元凯","text":"嘉平月既望，霰雪日交加。飒沓过山郭，飘零遍海涯。兆丰为地瑞，不染是天花。入水看无别，随风听有哗。践形怜倏变，呈象惜俄差。圭复能成璧，瑜真莫掩瑕。暗添青鲤涨，明积白龙沙。窒隙穿来细，搏空引去斜。幻时瑶岛合，迷处玉楼遐。谁种玲珑树，还开清净葩。飞英争堕盏，舞絮漫随车。寺失黄金布，峰留皓练遮。难昏频起鹊，易曙骤惊鸦。蝶冷庄周梦，鸥轻范蠡家。夜光含素霓，寒影结青霞。珠浦双遗佩，银河一问槎。褰裳霜缘履，捲幔雾笼纱。朔气横征雁，阴云湿暮笳。谢衣沾自好，剡棹兴偏嘉。鹤氅王恭适，狐裘晏子嗟。槁颜今起粟，蓬鬓乍生华。僵卧何堪稳，清酤尚可赊。郢人歌寡和，梁苑赋新誇。染翰冰凘满，淋漓字若麻。"}