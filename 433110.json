{"id":"433110","title":"六十年述怀十二律","dynasty":"近现代","author":"殷质卿","text":"饱阅沧桑已六旬，崎岖世路历艰辛。弱龄苦学曾呕血，壮岁求名不后人。戎幕何能偿宿愿，教坛尚未息征尘。清风两袖浑无事，乐道从来弗厌贫。藐躬生长僻穷乡，聚族耕耘傲帝王。自我开端攻制艺，任人改业习文章。邦人艳说齐家社，后起多登大雅堂。成德达材凭学力，毋忘映雪与萤囊。漫云养正在童蒙，纵熟经文愧未通。徒壁攻书并司马，寄篱舂粟等梁鸿。六番察院尝荼味，两战秋闱负桂宫。绛帐频年何日撤，也应桃李笑春风。敢辞岛瘦与郊寒，愿作齐民弗羡官。人爵何如天爵贵，贫家胜似富家安。学坚苦志恒忘食，教本良心不素餐。世道江河叹日下，愧无毅力挽狂澜。贫富由来本自天，老怀只望后人贤。每伤仲子何无命，差幸两儿可著肩。膝下含饴漫取乐，帷中破镜不求圆。卫生赢得身顽健，空气朝朝吸气鲜。"}