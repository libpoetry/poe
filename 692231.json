{"id":"692231","title":"赵彦如挽诗","dynasty":"明","author":"杨士奇","text":"潇洒清风满素襟，况兼文采映儒林。圣朝贤达皆推毂，晚岁京华始盍簪。书閤淹留春酒熟，斋房谈咏夜灯深。年来渐觉朋游减，坐看晨星怆寸心。邻并紫垣南畔住，寻常来往共襟期。可怜病起分携后，无复朝回坐对时。学行尚存舆论好，交游未澈士林悲。凤山原下千年石，不愧当年有道碑。"}