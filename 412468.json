{"id":"412468","title":"秋夜读孟东野集","dynasty":"近现代","author":"俞长源","text":"日月不并留，民劳讫小休。如何孟夫子，心顾与身仇。为诗鬼神施，句棘而章钩。失志吐枕席，风云为之忧。一字花三发，百字成白头。暮槁洛阳上，少卧嵩山秋。平生忘形契，昌黎与唱酬。揭德奋其华，于古乏其俦。唐音不中振，先生以劲遒。贞曜金商声，勿谓穷工愁。东坡顾非之，诗道其悠悠。吾年方华敷，伤春不自羞。俯未敦内美，仰欲法前修。苦吟不成寐，甘为诗马牛。当兹阴气交，抱集夜绸缪。荒灯坐煎膏，寒虫鬼啾啾。寒虫体不僵，其声终不收。"}