{"id":"483917","title":"题赵子昂书杜少陵魏将军歌赠钱雪界万户","dynasty":"明","author":"张以宁","text":"独不见唐时将军魏氏雄，铁马气无青海戎。杜陵老子歌都护，临江节士趋下风。我朝钱侯岱岳秀，英略与古将军同。投壶白日刺桐静，传箭清霜篁竹空。谁书此歌为侯赠，文章阁老吴兴公。侯昔受诏出阊阖，黄金虎符白雪骢。苕溪之上见舅氏，三珠耀日光瞳瞳。公时挥洒神与力，此诗此笔绝代工。廿年风云万变化，贯月夜夜横长虹。公骑麒麟箕尾上，侯射猛虎南山中。我为侯歌愧才薄，展卷况有杜陵翁。楼船去冬下濑水，白气宵缠牛斗宫。丈八蛇矛石二弓，曾血鲸鲵涨海红。钱侯钱侯莫袖手，侯家带砺今元功。"}