{"id":"870022","title":"和不疑送虏使还道中闻江邻几梅圣俞长逝作诗哭之","dynasty":"宋","author":"司马光","text":"昨夕邮吏来，叩门致书函。呼奴取以入，就火开其缄。不疑赋长篇，发自燕之南。痛伤江与梅，继踵良人歼。噫嗟知其二，尚未知其三。请从北辕后，覼缕为君谈。邻几虽久病，始不妨朝参。饮歠寖衰少，厥逆生虚痰。逮于易箦辰，皮骨馀崆嵌。遗书属清俭，终始真无惭。圣俞食寒冰，外以风邪兼。愚医暴下之，结轖候愈添。惙惙气上走，不复容针砭。自言从良友，地下心亦甘。钦圣体素彊，药石性所谙。平居察举措，敢以不寿占。一朝暂归卧，簿领不废签。讣来众皆愕，未信犹窥觇。兴言念三子，举袂涕已沾。英贤能几何，逝者迹相衔。君疑天上才，难得帝所贪。我疑人间美，多取神所嫌。茫茫幽明际，蓍蔡难穷探。忧来不可忘，终日心厌厌。"}