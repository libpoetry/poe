{"id":"1106498","title":"奏事入都出西湖上成四绝 西湖","dynasty":"宋","author":"王炎","text":"呼舟特地度西湖，欲访山中幽子居。山色湖光浑似旧，人间万事有乘除。羽衣引我度松关，借得湖山一眼看。去棹来桡皆物役，个中惟有白鸥閒。花骢油壁隐轻雷，消却冰山不复来。坟土未乾为馁鬼，园花虽好为谁开。鼎新堂殿郁嵯峨，中有方袍千指多。未审雪山黄面老，树边一宿意如何。"}