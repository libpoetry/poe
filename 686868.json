{"id":"686868","title":"杂咏","dynasty":"明","author":"伍瑞隆","text":"雨晴芳草满汀洲，新月如眉照画楼。照见佳人独眠处，水精帘卷一枝秋。莲花一朵佛中央，念遍弥陀在上方。昨日楼前偷看汝，不如今日礼空王。石榴初发一枝红，楼角摇香落晚风。女伴临池看新月，却传春在半天中。何处莺啼隔落花，声声吹送玉人家。君身可有双飞翼，不到红楼却自嗟。日色微红别翠裙，月光才上又逢君。谁知交甫怀中佩，只是襄王梦里云。懊恼巫山十二峰，高唐欲赋未从容。当时绿酒银灯夜，恨听高楼明月钟。莫愁湖上柳初齐，教妓楼前草欲迷。九曲明珠穿不得，有君针线作灵犀。接木移花本有师，花开木长更知谁。春风却自无情种，就是春风亦不知。镜里仙娥天上妆，吹箫不肯骂鸾皇。自身本是莲花骨，开合金池四色光。天上星辰海上山，梅花一点雪中间。却教明月知踪迹，勾引王乔独往还。流水多情去复来，绕篱穿槛到琴台。先生昨夜垂竿去，万朵莲花掌上开。"}