{"id":"444375","title":"石州慢 题夕秀词","dynasty":"当代","author":"王蛰堪","text":"藕孔魂迷，槐穴梦阑，秋气萧瑟。斜街冷社题襟，酒外窗痕山色。隔纱烟语，绛幡谁系金铃，番风凋尽群芳魄。眇眇正愁予，听山阳邻笛。岑寂。水西声断，梓里珠沉，恨犹堆积。万海千桑，镜里都成衰白。佩零环缺，拚教泪铸新词，劫尘不滓花间屐。残蜡渐成灰，剩春蚕丝碧。"}