{"id":"1020853","title":"辞观文赵忠惠坟","dynasty":"宋","author":"释善珍","text":"公归兜率，局面屡变。青云交绝，珠履客散。白傅草堂，裴公经院。僧定未起，樵柯将烂。老鹤倦飞，不慕霄汉。驽马恋主，非贪豆栈。风雨忧愁，常占春半。昔倚山岳，今悲露电。语犹在耳，事不如愿。病忆故乡，一筇易办。受恩莫报，迟回眷眷。入西州门，泪流被面。知音永已，弦断琴爨。袖香告辞，用写缱绻。"}