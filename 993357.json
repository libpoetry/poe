{"id":"993357","title":"韵语答永叔内翰","dynasty":"宋","author":"梅尧臣","text":"世人作肥字，正如论馒头。厚皮虽然佳，俗物已可羞。字法叹中绝，今将五十秋。近日稍稍贵，追踪慕前流。曾未三数人，得与古昔俦。古人皆能书，独其贤者留。后世不推此，但务于书求。不知前日工，随纸泯已休。颜书苟不佳，世岂不宝收。设如杨凝式，言且直节修。又若李廷中，清慎实罕侔。乃知爱其书，兼取为人优。岂书能存久，贤哲人焉廋。非贤必能此，惟贤乃为尤。其馀皆泯泯，死去同马牛。大尹欧阳公，昨日喜疾瘳。信笔写此语，谓可忘病忧。黄昏走小校，寄我东郭陬。缀之辄成篇，联以助吟讴。"}