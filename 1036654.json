{"id":"1036654","title":"念奴娇 上巳太守待同官曲水园，因成","dynasty":"宋","author":"卢炳","text":"快风收雨，正江城初霁，物华如许。丽日融和春思好，是处莺啼燕语。嫩绿成阴，落红堆绣，只恐春将暮。园林清昼，看看又见飞絮。太守无限风流，铃斋多暇，载酒郊原路。几队旌旗光闪烁，鼓吹更翻新谱。曲水流觞，兰亭修禊，俯仰成今古。为君一醉，归时楼上初鼓。"}