{"id":"844570","title":"挽徐君逢吉四首","dynasty":"清末民国初","author":"祝廷华","text":"南州高士旧门风，萝茑姻缘一梦中。六四寄甥嗟耄老，八三迈母赖帡幪。故家乔木云烟冷，世界沧桑感慨同。太息名流复千古，不堪重唱大江东。开封南渡梧塍里，刘墅分居近百年。祖德崇高惟笃行，孙枝彬蔚足称贤。才长学问益求是，额广仪容更肃然。腾茂蜚英希望富，一衿青后誉光前。鹗荐秋闱盼得名，分香蟾窟阻前程。青云有路刘蕡踬，碧海无槎博望惊。别具匠心攻实学，亿而屡中致奇赢。农林畜牧专精后，味胜图书拥百城。日谋公益俗缘多，掌失明珠累抱疴。子产宏猷著东里，卜商痛史纪西河。湖山灵秀供幽赏，身世悲欢付浩歌。离垢频年乍成主，挽诗题罢泪滂沱。"}