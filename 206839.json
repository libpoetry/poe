{"id":"206839","title":"哀巩仲至·老衰哭无泪","dynasty":"宋代","author":"叶适","text":"老衰哭无泪，行叹复坐嗟。荒凉鹤呜村，尚友初萌芽。当时各年少，涉世迷骊騧。中天悬明月，争欲伸手拿。朝语日再昃，夜谈更五檛。君文蚤贵重，蜀锦载胡车。离离三千首，雅正排淫哇。石碑富规制，玉策垂芬葩。简牍尤妙美，一字不可加。笑我自山野，悲君混泥沙。古称骚人穷，留与后代夸。临谁寄音信，已受南台衙。俄然被弹射，翻燎北坞畲。季也守大玉，千里畦稻麻。请登小芙蓉，万仞凌烟霞。兹游隐者事，亦用期屡差。书来病良慰，誓言指春华。秉我乌臼烛，瀹以蒋富茶。那知是绝笔，杨柳空白花。颇疑魂气升，彷佛天之涯。多生註周易，遥认草玄家。"}