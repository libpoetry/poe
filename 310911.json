{"id":"310911","title":"百字令·王石谷画","dynasty":"现代","author":"邓潜","text":"天生乌目，集宋元佳处，鍊成丘壑。不肯人间居第二，有笔南田长阁。万态云烟，一奁虹月，别境荆关拓。太平占国，后来元气都薄。我意百石斋头，定多赝鼎，此卷鸡中鹤。钤到悦生堂小印，玉笈如今零落。碧树笼秋，红桑变景，画里身难著。石渠藏本，近闻市估摸索。"}