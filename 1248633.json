{"id":"1248633","title":"题金人出塞图","dynasty":"元末明初","author":"李祁","text":"穹林立乔松，峭壁插平地。苍茫绝飞鸟，倏忽见群骑。杂袭衣与裘，蒙茸间毡毳。差池鞭弭间，孰识谁贱贵。忆昔从北征，驱车出幽蓟。天时大雨雪，道远恐遂泥。牛马俱阻寒，驴骡缩如猬。所见人物殊，适与此图类。当时皇风淳，声教浃遐裔。雕题与被发，商贾罔不至。自从烟尘生，河海隔氛翳。舟车断往来，榛莽极荒秽。邂逅见此图，俯仰今昔异。矫首欲无言，长空正迢递。"}