{"id":"856240","title":"对雪二首再用前韵 其二","dynasty":"宋","author":"王之道","text":"我笑袁司徒，闭户雪中市。高眠罢炊爨，冰榻对瑶砌。岂如王孝伯，鹤氅斗清媚。随风杨柳花，纵横扑襟袂。冬温犯春令，破白已为瑞。何妨盈地尺，万井共欢慰。草木含馀滋，山川郁佳气。清寒入诗骨，敢问酒价倍。日月同过鸟，燔烈又兴岁。老大不足悲，吾今但心醉。"}