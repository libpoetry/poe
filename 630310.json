{"id":"630310","title":"写怀","dynasty":"明","author":"释函是","text":"孤怀与谁论，经冬复徂夏。迟迟云中人，白龙不可迓。燕石久什袭，藏之乃愈固。千里想神驹，买骨期旦暮。伯乐匪无衣，喷鸣应有数。凤凰患朝饥，高飞且回顾。爰念修竹花，结实岂终误。我爱鹿门山，园林多蔓绿。护彼霜雪侵，淹滞同流俗。流俗安足依，蔓绿长芳菲。山鸟去仍来，悠悠盼春归。"}