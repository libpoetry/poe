{"id":"1127993","title":"已尝早稻晚禾得雨亦骤长出城按行阡陌历诸寺而还成七言二章","dynasty":"宋","author":"程公许","text":"欢谣千里庆西成，小队传呼略按行。雨足陈根重颖栗，眼明多稼尽坻京。灵君禅悦屏燔炙，乐岁人和喧送迎。老守何功享成事，祇凭一念辑和平。稻垄枫林锦缬文，秋郊乐事压芳春。为山谷访竹尊者，介卫公寻石丈人。午暑缓觞休北寺，夕曛趣驾度东津。胜游偶际文书暇，一笑溪山面目亲。"}