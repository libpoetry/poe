{"id":"184712","title":"送秘丞罗庭扬将漕湖北","dynasty":"宋代","author":"曾几","text":"湖南八九州，海内清绝地。与公白鸡年，接翼鸿雁使。高堂亲八十，无复远游意。奉承万事了，趋走三节至。诏书引上殿，帝曰汝国器。置之蓬莱山，身亦典中秘。乖离如许久，会念差足慰。胡为未暖席，归与不可制。人生故乡乐，况揽澄清辔。皇华遣使臣，光采宁有是。红尘跨鞍马，老矣殊少味。著鞭输公先，吾亦从此逝。"}