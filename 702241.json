{"id":"702241","title":"九日同诸贤登高甘泉山","dynasty":"明","author":"湛若水","text":"名节寻名山，四美兼二难。不知循去步，已历翠微间。独立在物表，高视乎尘寰。斯人苦长勤，时去未知还。高歌发长啸，连山起雾烟。泉山一方高，其高能几何。不能千尺耳，罗浮之丘阿。罗浮自海岸，万丈突巍峨。以顶等高卑，未知孰为多。此山系望远，地位累坡陀。此山可远望，紫气腾冲和。望之已可爱，而况来登歌。即事既已高，万丈如吾何。"}