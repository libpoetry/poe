{"id":"688823","title":"山居观物偶成作","dynasty":"明","author":"何乔新","text":"风暖空庭草色青，门如市处不曾生。閒中玩物窥天意，始悟春风也世情。双燕应怀旧主人，巡檐缉垒往来频。却嗟老圃春光暮，黄蝶纷飞过别邻。风和日丽百花香，坐看游蜂酿蜜忙。扰扰营营空自苦，蜜成端的是谁尝。灵乌噭噭集林端，浪惹群儿竞射弹。何似黄鹂逞娇舌，游人听罢有馀欢。"}