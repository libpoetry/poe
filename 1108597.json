{"id":"1108597","title":"寄题徐仲晦须友堂二首","dynasty":"宋","author":"刘克庄","text":"病翁岁晚朋从绝，细读高文面发惭。士贵切磋宁独学，僧虽苦硬有同参。名堂盖取伦之五，开径那无益者三。见说户庭来不拒，傥分半席待樗庵。西山仙去各离群，穷达区区不足云。仅有尹谯守伊洛，更无房魏说河汾。虎皮子盍闿新义，蠹简予方辑旧闻。何日蹇驴载樽酒，一灯析理更论文。"}