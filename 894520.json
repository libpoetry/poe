{"id":"894520","title":"和答吴充学士见寄长韵","dynasty":"宋","author":"宋庠","text":"多士秀王国，珍群鹜天衢。其间延陵季，煜煜承华跗。盛藻班蔡流，芳年终贾徒。签芸拥石室，札绨纷鸿都。刊伪富清暇，壮思弥天隅。投我尘外什，粲然风义俱。幽襟恣申咏，不觉颓阳乌。渴吻漱仙液，饥肠涵道腴。衰翁牵夙尚，骚雅尝驰驱。疲足道虽顿，流波心未渝。过门辄大嚼，临博犹狂呼。讵云获真赏，聊复惬所娱。矧繄绝唱赠，无胫来明珠。报之乏琼玖，宝玩徒区区。"}