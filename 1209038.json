{"id":"1209038","title":"穆护砂 烛泪","dynasty":"元","author":"宋褧","text":"底事兰心苦。便凄然、泣下如雨。倚金台独立，揾香无主，肠断封家相妒。乱扑簌、骊珠愁有许。向卜夜、铜盘倾注。便不似、红冰缀颊，也湿透、仙人烟树。罗绮筵前，海棠花下，淫淫尝怕凤脂枯。比雒阳年少，江州司马，多少定谁如。照破别离心绪。学人生、有情酸楚。想洞房佳会，而今寥落，谁能暗收玉箸。算只有、金钗曾巧补。轻湿尽、粉痕如故。愁思减、舞腰纤细，清血尽、媚脸肤腴。又恐娇羞，绛纱笼却，绿窗伴我检诗书。更休教、邻壁偷窥，幽兰啼晓露。"}