{"id":"869917","title":"二月中旬虑问过景灵宫门始见花卉呈君倚","dynasty":"宋","author":"司马光","text":"贱生参府僚，勉强踰半岁。终非性所好，出入意如醉。讼庭敲扑喧，众草绝生意。不知有青春，倏忽已改燧。周章连日忙，烂漫数宵睡。轩窗岌飞举，风雨颇恣睢。谓言芳菲物，狼藉应扫地。今晨呼马出，历狱问囚系。窈窕清宫深，仓琅朱门闭。广殿肃层阴，虚庭蔼佳气。长杨委嫩绿，老柏净新翠。薜荔垂蜿延，奇石立赑屃。豁然愁愤开，精神四面至。事役难少留，马去尚回睇。亦足慰无聊，年华不都弃。"}