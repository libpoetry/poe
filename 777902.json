{"id":"777902","title":"木兰花慢·石门湖秋泛","dynasty":"清","author":"陈家庆","text":"展晴帆一叶，向天际，漾轻舟。渐野水寒生，夕阳红断，暮色偏幽。清游石门小泊，看满湖、烟景正温柔。云影低摇碧浪，晚风微拂眠鸥。凝眸。芦荻掩汀洲。蟹舍暝烟浮。待隔篱呼酒，举杯邀月，消尽闲愁。悠悠水乡缥缈，便绿蓑、青笠足勾留。更羡渔娃笑语，浑忘魏晋春秋。"}