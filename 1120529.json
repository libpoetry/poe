{"id":"1120529","title":"追送友人李季允归蜀三首并寄所怀","dynasty":"宋","author":"周南","text":"独往知心在，晨风忆缆开。江涛宽屡涉，山鬼讯重来。甲子悲麟去，林庐有雁回。赠言吾岂敢，遗药可无猜。保终无智力，丽泽慨重湖。白水当门户，清秋送舳舻。他山藏实录，稚子狎长途。自古多零落，空悲永夜徂。西州馀一老，六月上穷山。仲子何时到，三吴说鬓斑。土风添药费，圣代有生还。归梦商于近，音书报是间。"}