{"id":"1020250","title":"送孚藏主归江西","dynasty":"宋","author":"释惟一","text":"云卧胸中蟠万卷，舌端笔端皆具眼。评今论古知几何，寥寥百年骨不冷。有孙挺特尤掀腾，富有蕴藉如弗能。韬光铲彩事枯硬，不学乃翁牵葛藤。壁立万仞出一语，佛祖应无启口处。有时一默渊且深，尽大地人难指注。脚尖踢倒凌霄峰，挥剑活屠潭底龙。三条椽下四世界，破蒲团边兜率宫。秋风忽起故山兴，归本无归语何剩。江湖斫额应望君，莫作秤锤落深井。"}