{"id":"515837","title":"吊陈方伯辞","dynasty":"明","author":"周瑛","text":"怅独立兮思君，渺予怀兮缤纷。俨音容兮如昨，思之苦兮言不成文。天地辽邈兮公今何之，遍历寰宇兮公归无时。东挂弓兮扶桑，凌万顷兮茫茫。为观日兮忘归，岂沧海兮无梁。北饮马兮渤海，涉幽都兮屡惊以骇。疑道路兮孔艰，忽回辕兮中改。西揽辔兮流沙，问借宿兮谁家。寻青牛兮旧路，为聃老兮停车。南弭节兮百粤，探蛟龙兮窟穴。时海上兮遨游，弄明珠兮夜月。公挟元气兮与居，出有入无兮归于大初。梧桐影薄兮凤凰饥，丛薄不深兮麒麟絷羁。安得归公兮相与遨嬉。重曰骥马千里兮扼于中道，塞草秋黄兮商飙浩浩。长剑倚天兮殒于中宵，河汉凄凉兮斗牛寂寥。我调丹青兮绘公肺腑，意长笔短兮颇觉心苦。闽海之涯兮闽山之阿，招公不来兮涕泗滂沱。"}