{"id":"687258","title":"涵虚阁四咏 流觞","dynasty":"明","author":"孙传庭","text":"流觞溪水曲，杂坐列群仙。筹借新花作，杯凭细浪传。飞扬尘外客，潇洒镜中天。远忆兰亭迹，山阴脩褉年。众籁溪边寂，泉声枕上通。急来知带雨，远至想随风。宛转危桥下，清凄乱石中。拂琴聊一曲，流水调堪同。兰桡侵晚荡，桂影逐人来。舟似珠盘转，溪如镜匣开。映波霜欲立，浮濑雪为堆。还视涵虚阁，依稀逼玉台。"}