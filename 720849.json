{"id":"720849","title":"红梅","dynasty":"明末清初","author":"张凤翔","text":"雪山石滑走白兔，羽衣翩翩铁桥路。手撚三尺紫珊瑚，一片丹霞映霜素。渴服胭脂井底泉，饥餐玛瑙瓮中露。换骨曾分紫府丹，出尘不借清风屦。乾坤二月春气浓，幸好逃奴逞妖嫭。仙人绛节上璚霄，吹落香风满寰宇。黄鹤楼头玉笛吹，无缘得见蓝桥妪。安能尽度世间人，个个红颜老能驻。"}