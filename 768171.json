{"id":"768171","title":"金缕歌 登道场山绝顶","dynasty":"清","author":"李符","text":"雨洗春山好。种浮筠、风敲戛玉。四围青绕。伏虎重关岚光合，苔磴落花谁扫。过几处、精庐僧少。径转醅香茅店冷，听杨梅、叶底相思鸟。沽一醉，接篱倒。攀云更上峰娟妙。趁筇枝、寻香凤子，也难飞到。裘敝尘埃形憔悴，嘱与山灵休笑。呼猿鹤、振衣长啸。下有竹兜连桂楫，问游人、几个能登眺。望城郭，一丸小。"}