{"id":"1164911","title":"阻戎泸间群盗","dynasty":"唐","author":"岑参","text":"南州林莽深，亡命聚其间。杀人无昏晓，尸积填江湾。饿虎衔髑髅，饥乌啄心肝。腥裛滩草死，血流江水殷。夜雨风萧萧，鬼哭连楚山。三江行人绝，万里无征船。唯有白鸟飞，空见秋月圆。罢官自南蜀，假道来兹川。瞻望阳台云，惆怅不敢前。帝乡北近日，泸口南连蛮。何当遇长房，缩地到京关。愿得随琴高，骑鱼向云烟。明主每忧人，节使恒在边。兵革方禦寇，尔恶胡不悛。吾窃悲尔徒，此生安得全。"}