{"id":"1060903","title":"宗门一句","dynasty":"宋","author":"释守卓","text":"宗门一句，明明独露。孰辨端倪，胡为指注。指注不真，镜像空尘。空尘何立，镜像谁入。当机则应，头头非剩。触处俱宣，句句通玄。门门宾主，互正互偏。含容透脱，千江一月。无在不在，谁憎谁爱。焕尔既明，森然不碍。不碍既明，金刚眼睛。穷幽测显，神妙体灵。妙灵不住，无生不生。是宜超越，所以纵横。"}