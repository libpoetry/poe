{"id":"467384","title":"忆江南 济南杂忆","dynasty":"当代","author":"林修竹","text":"济南好，昔日我曾经。万里黄河萦北郭，齐烟九点列如屏。一望佛山青。济南好，秀色满华山。十里稻花开水面，芙蓉天上露云鬟。相对意闲闲。济南好，潇洒大明湖。四面荷花三面柳，一城山色半城蒲。云水总模糊。济南好，名士古来多。曾巩文章鸣历下，并时李杜寄清歌。唐宋尽包罗。济南好，历下水中亭。七十二泉清澈底，游船如织画中停。风景逼西泠。济南好，忠烈铁公祠。燕啄皇孙臣子恨，城门一击总嫌迟。碧血写英姿。济南好，文诚忆丁公。十四经刊崇朴学，堂开尚志整文风。一代想儒宗。济南好，勤果记张公。一代治河成伟绩，千秋俎豆祭祀隆。遗爱在山东。济南好，伟略想效公。力挽狂澜拒北伐，枪炮声里杜河工。慷慨是英雄。济南好，趵突起飞泉。三月桃花溪水活，庙中吕祖袅清烟。坐久境如仙。"}