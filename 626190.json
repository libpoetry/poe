{"id":"626190","title":"北舟","dynasty":"明","author":"黎景义","text":"南人造巨舟，可坐千人众。屹峙大海流，藐彼青山重。环观城百雉，巍望屋万栋。水负诚多力，天涯渺难控。噫气适相乘，凌虚飞鸟羾。胡为当风利，咫尺靡敢动。骇瞀方冥迷，袖拲尤倥偬。借问舟上者，指麾于谁共。生长幽朔间，晓习惟鞭鞚。一朝航南海，创见若奇梦。所以波浪恶，茫茫失操纵。付之非其人，何繇得大用。"}