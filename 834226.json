{"id":"834226","title":"凄凉犯 重台水仙，用梦窗原韵","dynasty":"清末民国初","author":"易顺鼎","text":"湘春水阔，单衣外、仙云暗护如叶。障风浅幕，瑶房闭久，洗妆乍湿。鲛程冻合，珠海双帆正涉。采香人，凉到骨，步入翠蓬叠。鬟朵压来重，小月钗梁，夜寒飞怯。粉弹未破，晕愁痕玉颜冰靥。金屋沉沉，问身世微波几摺。想重衾晚馥浓熏，缟梦灭。"}