{"id":"502395","title":"鬼妾行","dynasty":"明","author":"刘炳","text":"闺中女儿白如雪，县官娶作专房妾。黄金翠羽绣罗襦，枕边誓死心不渝。岂意荣华草头露，好似青藤倚枯树。一朝树倒藤无依，垂垂哀哭牵肠肚。依稀无复半年春，新官到任遣媒人。鸳鸯锦帐重还整，鸾凤金钗依旧新。洞房更结叮咛语，却说新情多胜故。自分飞花逐水流，为怜娇蝶无莺妒。伤心认着主衣裳，窗前临镜照新妆。青铜欲待销磨尽，几度春风几断肠。"}