{"id":"1132039","title":"闻前月时事君举象先皆与南宫之选是日读易诗春秋作四首","dynasty":"宋","author":"薛季宣","text":"一阳萌动黄宫下，正是寒威合海时。闭户先生莫惆怅，雷行龙跃定前期。我行永久亦何伤，仆马痡瘏不是忙。田卒污莱皇父去，憖遗将若守吾王。忧河之浊泣清之，每笑周人切见几。麟史究观王室乱，异情元不是公非。我不知人人我知，体交无味亦何为。朝阳鸣凤翔千仞，却是梧桐实未离。"}