{"id":"682742","title":"沙头杂咏六首","dynasty":"明","author":"区怀瑞","text":"昨夜瞿塘下，轻舟但信风。晓云吹不散，飞入楚王宫。沙寂扃歌榭，云寒掠伎衣。寇兵日来往，商舶尽惊飞。百里漾一碧，章华烟未销。映帘千万户，无复楚宫腰。水落星滩口，风恬滟滪堆。乘槎皆估客，应载蜀山回。西望蚕丛路，烟霏昼不分。帆归句亶国，惟认锦江云。醉杀湘酃酒，频醒虎渡茶。何须涉江采，并着渚宫花。"}