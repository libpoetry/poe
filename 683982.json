{"id":"683982","title":"赠周武冈胤昌时以考功法坐浮薄谪","dynasty":"明","author":"王世贞","text":"长安旭日动，轮鞅错中逵。飘盖青云端，徒御亦光辉。朝游平津邸，夕宴曲阳池。为快非一状，志士鲜所希。穷巷春风来，往往与醉期。一闻预汰议，幞被省中归。微哂向时人，兹险胡不夷。苍苍千秋色，沈沈何时旦。一与王生游，遂为浮薄冠。尊酒关他人，诗书同兹难。寻形诮嵇阮，传声依绛灌。虽邻长沙谪，尚迩交州窜。拂拭瑶琴徽，为君再三叹。子昔游荆门，守相效前驱。山川来笑人，手板今与俱。万事相低昂，吾道竟焉殊。峡雪寒自坚，巫云暮还舒。虽有千金药，狂疾勿令除。王生在东海，东海亦吾庐。"}