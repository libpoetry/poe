{"id":"697217","title":"题帷幄元勋册八首 宁夏献俘","dynasty":"明","author":"胡应麟","text":"十万材官奏凯旋，天威如电扫祈连。穷追冒顿萧关外，尽缚中行汉殿前。宿雾三河沈剑戟，新霜六郡洗戈鋋。金门咫尺瑶编就，何限殊勋太史传。五载干城急上材，传呼中令出蓬莱。长缨北系名王去，大纛南俘叛将来。净扫烽烟张掖郡，平销云雾赫连台。谁论淮蔡功成易，为说元戎是姓裴。飞骑纷纭易水傍，羽书题处笔如杠。月支故主仍修贡，日本残兵尽乞降。鼙鼓渔阳空大碛，戈船鸭绿静长江。经纶黄阁真谁并，一代凌烟照画?。清秋辽左阵云寒，伐鼓吹笳上将坛。乍见嫖姚屯细柳，俄传都护夺皋兰。千樯触浪长鲸碎，万弩乘潮巨鳄残。一望越裳天似洗，大标铜柱报金銮。一鼓居延万甲驰，风雷摇曳助搴旗。天骄胆落犁庭夜，日逐魂销度漠时。朔雪顿随騕袅净，阴风旋挟虎狼移。金城却问诸年少，可解营平授策奇。露布风驰入紫宸，何人第一画麒麟。双旌出塞元飞将，一柱擎天自老臣。突兀燕山铭处石，纵横辽海战时尘。橐驼千队南驱夜，不数周家白雉驯。巨筏连云尽度辽，纷纷乞命候封轺。单于剺面思归国，赞普输心愿入朝。九塞军容销战伐，八方民力谢征徭。安危华夏看今日，一骑何烦出渭桥。平明阊阖露华晞，六服怀琛候紫薇。岛虏行成祈北面，蕃臣重译到西飞。清风绝塞尘沙净，赤日扶桑燧火微。从此禦戎传庙略，上公横玉赞垂衣。"}