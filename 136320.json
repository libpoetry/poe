{"id":"136320","title":"燕岩行·有客来从天竺峰","dynasty":"宋代","author":"白玉蟾","text":"有客来从天竺峰，渡溪恰趁一篙风。秋风著力送行李，吹入燕岩松竹里。松竹凄凄天作秋，空来空去空中浮。高岩万丈耸空碧，仙翁骑鹤去无迹。丹炉不火草芊芊，数间岩屋掩寒烟。下有龙潭绿无底，瀑布悬岩千尺水。夜来月影满空山，石钟一响生秋寒。玉燕何年岩下舞，飞时化作满天雨。尽言此岩多仙灵，白鹤点破一山青。烟雾罩山石常润，莓苔满地翠无尽。我欲诛茅此炼丹，夺取人间千岁闲。有个高人陆岩主，抱琴对我弹中吕。劝我他年归去来，此岩莫被烟云埋。"}