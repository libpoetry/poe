{"id":"835544","title":"满江红 立夏步冰持送春原韵","dynasty":"清末民国初","author":"潘榕","text":"鴂后蝉前，早又过、清和时节。春去也、蝶犹寻梦，鹃犹啼血。玉树歌残檀板搁，金铃索断花幡撤。负年年、一片惜芳情，痴憨绝。庭院静，炉香歇。家山远，天涯客。把吟哦借此，销磨岁月。诗好只留供鬼唱，韵奇偏要教侬叠。遣闲愁、字句细商量，同磋切。"}