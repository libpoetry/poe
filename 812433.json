{"id":"812433","title":"秋暮师竹过访偕伍硕甫舟泛西湖纪事集成 湖滨携酒","dynasty":"清","author":"许传霈","text":"有客来远方，清晨入我室。遨游西子湖，此愿如饥渴。携步到湖滨，孤篷空无设。山色与湖光，对之叹奇绝。解意当垆人，助我兴活泼。遗我酒一壶，不愁秋瑟瑟。秋菊如人瘦，霜螯比肉肥。既得新越酿，尤爱是团脐。蟹本无肠物，辱身在涂泥。今享有心者，俨与樽俎齐。持来左右手，毕卓是也非。一波冲鸥鹭，偕至西湖西。濠上游观乐，游鱼乐何如。游人亦鱼类，其乐雅相于。三潭澄秋水，掩映有菰蒲。朝暾露城郭，波红一角铺。炎凉到水国，鳞族为之趋。凭栏忘归去，须知我非鱼。非虫亦非鸟，蝙蝠状独奇。又有可奇者，孤眠寺榻西。谈笑群客至，若不与闻知。岂病身小弱，我为袖携归。昏黄出山外，超然忽高飞。飞鸣出意外，此类犹知时。酌酒坐茅檐，檐短酒气吐。高树蔽目前，全湖茫无睹。结邻野人家，听我谈肺腑。肺腑无可陈，岳坟一抔土。洒酒不尽欢，拔剑思张弩。铁人知不知，墓门寒千古。里湖夹两山，地势倍周匝。左有放鹤亭，右有宝俶塔。吟啸出其间，高岸为之答。醉叱使退归，我亦素娴习。无乃孤山孤，生性未能合。樵歌起山头，竟不暇应接。"}