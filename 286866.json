{"id":"286866","title":"绛都春·分咏京师词人第宅","dynasty":"现代","author":"夏孙桐","text":"莲凋渚晚。问缑岭堕音，吹笙人远。豹尾退閒，蜗角幽栖依琼苑。重光词笔同凄怨。恁抱膝、繁华轻遣。倚阑曾是，梨花落后，望春深浅。一片。璇流漱碧，绕鸳甃、似带烟萝空眷。花底著书，席上题襟多英彦。乌衣三度朱门换。祗谢墅、巢痕寻燕。邈然裙屐承平，梦华恨断。"}