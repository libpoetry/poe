{"id":"1119738","title":"同徐吕二子游西湖复次前韵五首","dynasty":"宋","author":"陈造","text":"老去胡宜誓酒卮，兴来破戒为君持。自今排日花间醉，报答春光已后时。林仙金骨閟丘墟，松自萧森鹤自孤。灵魄在天联傅说，遗书落世仰潜夫。仙祠佛舍碧山边，扶路逢人有醉颠。火急向渠分此乐，徐郎多病我衰年。酴醾芍药借春回，似解商量陆续开。安得玄霜著花骨，不教容易染苍苔。天分天上灵河水，围作钱塘千顷湖。未有风亭花月观，已誇胜境世间无。"}