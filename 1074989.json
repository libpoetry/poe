{"id":"1074989","title":"秋霖叹","dynasty":"宋","author":"周紫芝","text":"去年阴山雪，平地三尺馀。人言土中蝗，入土不用驱。今年岁枯旱，野食无豆蔬。西来三尺蝗，旧岁雪不如。秋田有遗秉，未足饱一夫。细雨生谷芽，屯云几时舒。群凶剧豺虎，诸将劳驱除。横尸作京观，流血如决渠。高穹厌杀气，荆棘满郊墟。尚复此恒雨，未知当何如。岂欲令斯民，竟死不少纾。天亦念赤子，理岂有是欤。会当开晴云，却返羲和车。我廪虽巳殚，我地尚可锄。庶用种宿麦，更作来岁储。"}