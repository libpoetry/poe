{"id":"763826","title":"念奴娇 其二 述感，和彭羡门韵","dynasty":"清","author":"董俞","text":"几许奇才，与龙泉并瘗、夜光同碎。谁是黄梁初梦醒，甘作挂冠仙尉。挟瑟灯前，遗簪席上，且学淳于醉。荷衣桂桨，素怀欣此时遂。不妨轰饮悲歌，吹箫击筑，烂漫屠沽肆。淀水笭箵秋雨后，消受素莼丹鲙。词社凄凉，酒徒零落，一半嗷嗷鬼。黑甜软饱，问醉乡何如睡。"}