{"id":"400210","title":"念奴娇 久不得叶遐翁起居，甲辰春月得寄示咏紫丁香词，率依原调奉和","dynasty":"民国末当代初","author":"朱庸斋","text":"黄昏过雨，恁好春闲付，消凝一晌。费尽年年珍重意，愁与芳根潜长。绿腊难书，紫云空倚，各自成惆怅。旧家栏槛，分无蜂蝶来往。曾是款梦花边，传香扇底，事去供回想。多少温馨心上语，只换檀樱低唱。盝减馀脂，酒消前靥，吟绪随风飏。柔肠结后，夜来生怕笼帐。"}