{"id":"814894","title":"拟左太冲咏史","dynasty":"清","author":"俞廷瑛","text":"长安多王侯，冠盖盈通衢。区宇值清晏，徵逐相欢娱。开尊揖上客，弹丝出名姝。夜饮不知旦，此乐古所无。一朝匈奴入，失色同嗟吁。一谋迁货贿，再谋徙妻孥。仗剑出门去，颇思立殊勋。十年不得志，归来事耕耘。祇为入口计，敢辞四体勤。岁时斗酒会，即事多所欣。有客谈朝市，掩耳不欲闻。俯视清流水，仰看寥天云。"}