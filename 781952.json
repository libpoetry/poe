{"id":"781952","title":"游千山杂咏四首 其四","dynasty":"清","author":"戴梓","text":"别友友有脚，可期友往回。别山山无羽，唯期余重来。繄余岁云暮，羁困天之隈。遐情动芳趾，荆棘生群猜。老屋压白首，饥寒酿死灰。含泪向山愬，抚树空徘徊。酸风结云马，幽壑兴殷雷。情极不在语，默契答中怀。寒翠洒空雨，孤云来天街。世人不我惜，山当为我哀。何时重来此，坐视山花开。"}