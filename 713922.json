{"id":"713922","title":"季伟公赠我朱子纲目诗以答之","dynasty":"明末清初","author":"屈大均","text":"春秋之后有纲目，有如日月光相逐。月光元自日光来，紫阳一日三膏沐。地义天经总在兹，温公书法不曾知。背秦岂合诬周赧，篡汉那堪奖魏丕。昭烈一隅元正统，武侯六出本王师。乱臣贼子不诛灭，黄初却在建安时。笔削无过助凶逆，褒贬乃自行阿私。牝鸡亦可当尊位，吕武纪年此何义。英宗忽使考仁宗，父子可怜名实戾。真是尼山一罪人，紫阳不出无天伦。冠履一朝辨上下，血气自此知尊亲。史中有经何精粹，素王宗子真无坠。此书君乃肯相贻，诵读自今忘夜寐。年来辞赋已无心，早岁春秋元有志。书法只今在草野，一部成仁吾史记。上师尼父下紫阳，空名不敢遗天王。天留一岛作华夏，茫茫海外长相望。"}