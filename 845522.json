{"id":"845522","title":"伤双燕","dynasty":"宋","author":"无名氏","text":"燕燕于飞春欲暮，终日呢喃语如诉。但闻寄泪来潇湘，不闻有意如烈妇。夏氏狂儿好游猎，弹射飞禽类几绝。梁间双燕衔泥至，飞镞伤雄当儿戏。雌燕视之兀如痴，不能人言人不知。门前陂水清且泚，一飞径溺澄澜底。伤哉痛恨应未休，安得化作吕氏女，手刃其头报夫仇。"}