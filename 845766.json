{"id":"845766","title":"风流子","dynasty":"宋","author":"无名氏","text":"淑景皇州满，和风渐、催促柳花飞。过清明骤雨，五侯台榭，青烟散入，新火开时。绣帘外、傍人飞燕子，映叶语黄鹂。秋千昼永，绮罗人散，花阴笑隔，红粉墙低。青门多行乐，寻芳处、何计强逐轻肥。空对旧游满目，谁共开眉。遇有时系马，垂杨影下，风前伫立，惆怅佳期。回望故园桃李，应待人归。"}