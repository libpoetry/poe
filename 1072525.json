{"id":"1072525","title":"赠刘允升","dynasty":"宋","author":"王庭圭","text":"我家神螺峰，与子邻井闬。闻名初识面，逸气起天半。坐久语翻澜，诗文星斗烂。刺口论世事，极能原治乱。洗我冰雪怀，韵出眉宇灿。遂于交游内，得此一好汉。自言长沙来，幕府天下冠。相公秉旄钺，英僚照藩翰。辟书欲交飞，置我在门馆。事系国轻重，忽逐云雨散。请君企踵待，势若马脱绊。他年恐未免，成此奇一段。"}