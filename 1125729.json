{"id":"1125729","title":"和宋文渊送仲明举西归三首","dynasty":"宋","author":"郭印","text":"丈夫志万里，耿耿抱长虑。青云却倦飞，功业何由树。庙堂有先达，体国心焦劳。归来掩关卧，茅檐日色高。马蹄厌长道，讵忍别帝京。梦想子规啼，花落故园春。山驿暗孤灯，江城歇滞雨。悠悠秦蜀间，慨然念今古。朔风吹别袂，草色冷萋萋。凭高望佳人，天远浮云低。恍然从之游，神魂坐飞越。何当清夜语，分此半床月。"}