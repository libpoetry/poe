{"id":"1237406","title":"送王傅朋静江教授二首","dynasty":"元","author":"黄溍","text":"丞相威名震百蛮，萧条异代得吾贤。宦游忽过三湘去，家学应令四海传。北望犬牙连上国，夜占鹑尾直中天。炎风朔雪皆王土，未觉青春雨露偏。碧莲峰下驻飞骖，风土遥知久自谙。会有新书禆禹贡，坐闻旧俗化周南。深篁尽日迷山鬼，毒草无时起瘴岚。珍重斯文强餐饭，漫誇丹荔与黄柑。"}