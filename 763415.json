{"id":"763415","title":"念奴娇 冬日，偕野君、循蜚饮荩思斋头","dynasty":"清","author":"吴绮","text":"碧毡飘雪，正窗畔梅蕊，又开初腊。人有机云同载酒，倾倒小花蛮榼。醉眼横天，雄心问月，笑把刘伶锸。乌乌耳热，筑声夜半相答。更有秋浦先生，南州高士，拈韵朱丝靸。一曲旗亭成绝调，谁许浪称荀鸭。身外浮名，眼中怪事，总付风前蜡。倚楼横笛，为予更扫陈榻。"}