{"id":"689673","title":"峡山飞来寺","dynasty":"明","author":"岑万","text":"飞来何处是茫然，直拟蓬莱第一天。客入扪萝空慧眼，僧呼烹茗汲清泉。水声澎湃鱼龙隐，山色参差霄汉连。我欲凭阑歌一曲，恐惊云外旧啼猿。碧水遥从天际来，两山疑是巨灵开。啼猿归处流云湿，客子来时画角哀。黄鹄青冥人共语，疏林清磬鹤初回。上方更借绳床坐，閒对松萝一举杯。"}