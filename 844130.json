{"id":"844130","title":"消夏杂诗","dynasty":"清末民国初","author":"陈肇兴","text":"石壁丹崖小洞天，山如太古日如年。万竿竹下披襟坐，自有清风不用钱。避迹山中已半年，贪凉频到竹林边。绿阴满地日亭午，自枕松根企脚眠。雨过园林景色清，可人风日是新晴。无端唤醒南柯梦，万木阴中一鸟鸣。门前溪水绿漫漫，小坐垂纶意自宽。静极不知鱼上饵，一双蝴蝶立渔竿。排闼山光四望青，登临只隔一渔汀。偶携鸦嘴锄云去，斸得千年老茯苓。匝月幽居不出门，旧时山径长苔痕。一瓯苦茗三升酒，消受文人日又昏。枫林日暮晚风凉，散步谁知抱恨长。人自趋炎吾耐冷，两般气味各分尝。地僻无人问索居，清风入户替翻书。纸窗竹屋乌皮几，手写唐诗一月馀。山田青绿水田黄，看惯人家刈稻忙。乌雀也知禾黍熟，欢呼飞下野人场。烽火兼旬信息沉，故园回首棘森森。几回欲觅来人问，相对无言泪满襟。曾见黄巾此地过，连天鼙鼓达岩阿。儿童未解逢离乱，强折生梢学舞戈。平畴来往笠团团，一片骄阳汗不乾。漫道裸裎能浼我，野人原不著衣冠。为怜高洁绝尘氛，爱汝蝉声树里闻。笑杀于陵陈仲子，不能如蚓又输君。苍藤碧树绿交加，乳燕双飞日影斜。一阵晚风香不断，槟榔破孕欲开花。"}