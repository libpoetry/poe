{"id":"684164","title":"挽高前江挥使以勤事没于海","dynasty":"明","author":"王弘诲","text":"几年海上逐天吴，报主今捐七尺躯。龙抱团花和雨泣，鸟探残帜向云呼。忠魂黯淡西山暮，正气腾凌北斗孤。沧海茫茫空极目，一杯何处奠生刍。挥泪江濆引素旌，楚歌凄断不胜情。拔山力尽名空在，填海魂消气尚生。星陨故当五丈垒，鹤鸣无复八公兵。怪来白浪兼天涌，多恐英雄怒未平。戎马曾从百战场，殒身自许效边疆。长蛇尚在龙泉堕，飞鸟未尽乌号藏。湘水此时悲宋玉，东风何处问周郎。可怜天道每如此，徒使忠魂饮恨长。"}