{"id":"1224294","title":"祖生诗","dynasty":"元","author":"揭傒斯","text":"浦城孝子身姓祖，自怜性命如粪土。生才五岁遭乱离，有母更被官军虏。零丁二十八春秋，母纵得生何处求？天地茫茫明月恨，江山漠漠白云愁。忽得母书惊母在，看书未尽泪先流。书云流落河南县，河南蹋遍无由见。唐州境上忽相逢，白发萧萧霜满面。谁知喜极情转悲，傍人更问初别时。千生万死到今日，始为母子东南归。东南迢迢闽山路，入门犹记阶前树。居人传说尽相看，鸡黍提携竟朝暮。祖生母子真可怜，少壮离别老大还。同时乡井被兵者，几人骨肉能生全。愿生母子长寿考，四海升平永相保。"}