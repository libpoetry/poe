{"id":"267241","title":"六丑·沪上元夕，和梦窗吴门元夕风雨韵","dynasty":"现代","author":"朱祖谋","text":"渐梅英堕粉，翠幄暖、花风新掣。剪淞半江，春绡冰晕灭。密逗芳节。细漏丁东际，绣幡双影，近宝台高揭。蕃街走马嘶尘热。雾络消香，波帘卷缬。沈沈酽寒城阙。被琼箫成阵，迤逦吹彻。吟悰渐歇。况侵年苧发，记起传柑事，情味别。春芳又迟鸣鴂。溅行云倦趁，曲坊巾袜。银荷烬、闹蛾飞绝。不堪是、掷遍金钱换了，旧时明月。歌尘定、犹旋回雪。听笑语、凝白阑干外，清铅暗结。"}