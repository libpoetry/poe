{"id":"1128845","title":"偈颂五首","dynasty":"宋","author":"释了悟","text":"今朝七月半，丛林解制忙。当头老水牯，筋骨不堪当。大家团栾礼三拜，栴檀薝卜一般香。今朝开炉向火，诸方说禅浩浩。灵山一字也无，普请大家證据。一即三，三即一，碧眼胡僧数不出。少林面壁九年，大似抱赃叫屈。屈屈，黄檗树头，讨甚木蜜。倒岳倾湫与么来，小根魔子谩疑猜。神驹一跃三千界，空说门前下马台。昨日栽茄子，今日种冬瓜。一声河满子，和月落谁家。"}