{"id":"581637","title":"春日书怀","dynasty":"明","author":"苏葵","text":"春浅寒未退，榾柮煨炉红。人为夺造化，冷笑轻天工。野鸟窗外鸣，细草阶前茸。古柏与修篁，青青未抽丛。堪舆本无意，物态自不同。杜门玩周易，理妙阴阳中。否泰迭往来，剥复何终穷。漆园更恢廓，一扫万类空。夷蹠均亡羊，鹏鴳谁纤洪。招呼刘白堕，徐徐过墙东。不局斗筲量，满覆三千钟。酩酊临清流，喜照面上容。炎凉附抚掌，在在如崆峒。吹嘘任施为，寄声谢东风。"}