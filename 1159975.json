{"id":"1159975","title":"牛相公见示新什谨依本韵次用以抒下情","dynasty":"唐","author":"刘禹锡","text":"剧韵新篇至，因难始见能。雨天龙变化，晴日凤鶱腾。游海惊何极，闻韶素不曾。惬心时拊髀，击节日麾肱。符彩添隃墨，波澜起剡藤。拣金光熠熠，累璧势层层。珠媚多藏贾，花撩欲定僧。封来真宝物，寄与愧交朋。已老无时疾，长贫望岁登。雀罗秋寂寂，虫翅晓薨薨。羸骥方辞绊，虚舟已绝絙。荣华甘死别，健羡亦生憎。玉柱琤瑽韵，金觥雹凸棱。何时良宴会，促膝对华灯。"}