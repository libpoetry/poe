{"id":"794004","title":"咏史三十一首 其十一","dynasty":"清","author":"黄毓祺","text":"愚闻民所思，是则天所与。若乃民所怨，岂非天所去。思汉非一日，讴吟遍寰宇。从民上合天，大事斯可举。王常真忠臣，金石等心膂。何哉申屠刚，亦能作此语。人畔天所失，人归天所与。汉帝殆天福，难可人力诩。将军愧布衣，然诺怀首鼠。幺么井底蛙，虚交亦奚取。跃马终黄土，曷繇固吾圉。群雄方斗野，假号纷云雨。咸称卯金氏，人心盖如缕。流离愿一金，终焉死贫窭。矧乃神明祚，可得而妄处。润镬膏斧锧，逆节尸撑拄。丈夫昧废兴，匹夫不犹愈。卓然王命论，胸中具机杼。仍劝安丰侯，上书俯且偻。臣融虽无识，去就颇循矩。肯事奸伪人，背我真旧主。投足分轻重，相厚岂筐筥。譬诸左右手，形骸化吾汝。攀龙附凤皇，倏忽生毛羽。下视隗嚣宫，秋风动禾黍。"}