{"id":"768625","title":"百字令 泊铜陵感怀","dynasty":"清","author":"沈皞日","text":"晚江如镜，正木兰飘泊、山城如斗。十五年前游子路，那管罗裙消瘦。未识离情，初辞奁阁，爱醉斜阳酒。而今一梦，千条愁见杨柳。铁舟消息依然，町花畦草，冷落苔非旧。七里堤沙双屐健，似此閒心谁又。几点渔灯，星稀月黑，芦荻涛声走。荒鸡清柝，泪痕寒进襟袖。"}