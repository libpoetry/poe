{"id":"1113178","title":"和陈择之春日四绝","dynasty":"宋","author":"张栻","text":"花落花开总可怜，峤南亦复好风烟。雨馀起我故园梦，漠漠浮鸥水拍天。年华冉冉春将半，花事匆匆雨满城。想复东郊变新绿，未妨携酒趁初晴。泗上当时鼓瑟人，风雩岂是乐闲身。言外默传千圣旨，胸中长有四时春。日长渐有简编乐，春半已将樱笋来。无数青山相慰藉，有时明月共裴徊。"}