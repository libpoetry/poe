{"id":"1252318","title":"寄西峰道士七首","dynasty":"元末明初","author":"刘永之","text":"栖碧山人两袂轻，玉蜍盛得露华清。新诗不记人间事，尽写瑶台阆苑情。古墨轻磨紫麝脐，白云窗下小书帷。何时为写梅君传，换得鹅群映锦池。百尺飞楼接太清，万年枝上月华明。鹿车入谷无人见，应是仙人卫叔卿。小凤双吹紫玉簧，雪毛丹顶唱云章。碧桃开遍灵芝长，万壑千峰露气凉。夜礼珠衡佩玉锵，庆云低绕郁金章。空中鹤语神君至，睡鸭频添百和香。瑶擅丹柰景阑干，不比人间荔子丹。明月娟娟清露湿，碧苞珠实满金盘。石室虚明隔紫烟，灵文中閟白瑶镌。丹书隐字谁能识，岁月应题建武年。"}