{"id":"1035176","title":"木兰花慢 即席和韵","dynasty":"宋","author":"魏了翁","text":"问梅花月里，谁解唱、小秦王。向三叠声中，兰桡荃棹，桂醑椒浆。明朝濮渝江上，对暮云、平野北风凉。准拟八千里路，破除九十春光。砚涵槐影漾旗常。披拂御炉香。念人世难逢，玉阶方寸，陛楯颜行。休言举人文字，系一生、穷达与行藏。凡卉都随岁换，幽兰不为人芳。"}