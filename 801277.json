{"id":"801277","title":"题浔阳送客图为宋兰挥检讨赋","dynasty":"清","author":"柯煜","text":"梁园才子瀛洲仙，幕府读书方少年。浔阳楼高试骋望，雕阑一曲横江天。登临怀古意绵邈，生绡染出《琵琶篇》。当时白傅佐江郡，旷怀日习东林禅。无端送客成邂逅，京都音乐闻江边。青衫红袖两凄恻，千秋歌曲分流传。只今丹粉绚本事，水云仿佛鸣香弦。贞元朝士感沦落，善才弟子馀婵娟。《霓裳》《六么》疑可识，檀槽手抚神宛然。古来悲欢事何限，岂必同病才相怜。高歌妙绘恣挥洒，动荡胸臆开心田。乃知贤豪襟韵各有托，非同非异非言诠。奇章赞皇兼将相，岂岩香山佳句争流连。还君此画情悁悁，幽斋灯灺耿不眠。"}