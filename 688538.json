{"id":"688538","title":"崇祯癸酉下第还里后作四首","dynasty":"明","author":"纪坤","text":"十年求仕进，发白志不成。青云谅无分，决意谋归耕。良友喜我閒，携酒就我倾。谓我世虑澹，可与谈无生。丑女不得嫁，安可誇坚贞。敢以坎壈士，冒此高隐名。览镜照我颜，寒陋难为状。一一视妻孥，亦非簪佩相。桐柳不中梁，人生宜自量。况有黍稌田，不乏鸡豚饷。物无两大理，富贵宁兼望。已矣吾何营，颓焉适天放。儒生困寒饿，侘傺恒嗟吁。国家钟鼎养，岂以供尔娱。艰难求俊彦，将使忧患纾。假尔十万师，手握铜虎符。风尘满河洛，自信能平无。不如安尔分，从我持犁锄。伊昔游京华，怪我山林态。今日返田园，怪我乡音改。学步亦云劳，无益徒成悔。所幸匍匐归，吾足故仍在。看妇事机杼，呼僮课樵采。惟赖皋与夔，努力营四海。"}