{"id":"747184","title":"太史再和前韵三叠和之","dynasty":"清","author":"觉罗崇恩","text":"奇兵屡出不容罢，其势有如建瓴泻。九霄鹰隼奋一击，千里驽骀烦十驾。仙人啸树猿殊灵，陈编食字蠹曾化。各有微尚寄锻屐，未可强同执御射。听经猛虎犹能驯，斫阵生驹讵难跨。米颠洁癖不受污，子京印痴何足诧。缪篆虽变尚存古，分隶兼陈近杂霸。古人墨妙附骥尾，小玺红泥补诗罅。精斯入赏多取憎，古乃足珍俗可怕。间寻幽事细商榷，静镇狂澜遥慰藉。水退三篙笞上堤，云消数朵山当舍。袖中奇石富东海，箧里残碑影西华。翡翠啾啾响竹秋，蜩蝉寂寂过槐夏。向时奕垒审孤虚，池上开樽卞凉夜。"}