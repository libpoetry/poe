{"id":"108152","title":"送赵无己之临川","dynasty":"元代","author":"方回","text":"古之诸侯公侯伯，今之诸侯二千石。建邦作郡事不同，后车皆当载宾客。钓鱼吕望朝弃竿，饭牛宁越夜辞轭。云龙风虎机会偶，赫奕功名垂竹帛。原尝春陵四公子，珠履三千分鼎食。冯欢市义薄聚敛，毛遂歃盟却强敌。梁王兔园礼词人，相如之赋枚乘七。平津更有翘材馆，大开东阁英彦集。徒步常何起马周，落河房琯任刘秩。严郑公延杜子美，郭汾阳遇李太白。朱门若止藏歌舞，无一措大研文墨。不知稼穑友朋阙，傥非痴物亦俗物。临川太守千骑行，谁董琴瑟护书册。吾子从之大江西，训诱诸郎据师席。王介甫之学误人国家，陆子静之学杂彼禅佛。四海公论有如此，读书岂可无拣择。若夫拟岘台登临而赋诗，不妨寄我清江纸一疋。"}