{"id":"402157","title":"六幺令 书宛春扇","dynasty":"近现代末当代初","author":"徐震堮","text":"市桥灯飐，共醉他乡夕。沉沉绕楼风雨，摇暝烟丝碧。赢得春寒压鬓，江上暮潮急。酒杯荒涩，苍茫俯仰，海水枯桑并弦泣。莫道相看年少，早是风尘客。感慨花近高楼，愁眼惊春入。付与绿窗勘梦，掩抑红牙拍。故人应识，黏朱贴翠，总是关河乱离色。"}