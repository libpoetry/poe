{"id":"102353","title":"次韵和王巩·谪仙窜夜郎","dynasty":"宋代","author":"苏轼","text":"谪仙窜夜郎，子美耕东屯。造物岂不惜，要令工语言。王郎年少日，文如瓶水翻。争锋虽剽甚，闻鼓或惊奔。天欲成就之，使触羝羊藩。孤光照微陋，耿如月在盆。归来千首诗，倾泻五石樽。却疑彭泽在，颇觉苏州烦。君看驺忌子，廉折配春温。知音必无人，坏壁挂桐孙。"}