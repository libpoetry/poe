{"id":"871344","title":"一览亭","dynasty":"宋","author":"白玉蟾","text":"千山万山耸寒碧，桃花李花正春色。客来登此一览亭，东望长江渺无极。烟飞松坞晓苍凝，雨过竹林晚翠滴。人家楼阁下参差，天宇云霞上郁密。平湖青草覆白沙，峭崖断岸几千尺。芦荻丛中鸥鹭闲，来往渔舟三两只。柳阴浓淡夕阳斜，藓岩石磴满山赤。落鸦噪下枯树枝，鸡犬声中半樵笛。疏篱小屋可容膝，目对青霄一太息。满城车马走红尘，何人知享此幽寂。竹炉焚罢柏子香，瓷杯倾泻碧玉液。饮到如泥卧石鼓，醒来瀹茗自闲适。啸咏太空歌一曲，风吼千林月华白。一览亭前双目明，诗成自觉天地窄。云崖烟树几重重，三百六十真奇峰。我将持斧扣洞门，借问蟠桃几时红。流光瞬息付一电，万事转头如去箭。南康有个陈参军，心镜如如成一片，自笑浮生若春燕。"}