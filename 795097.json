{"id":"795097","title":"画屏秋色 悼白海棠","dynasty":"清","author":"袁寒篁","text":"绿纱窗侧。有一枝、玉润珠圆标格。素质娟娟，冰姿袅袅，天然国色。拟折供银瓶，又嘱咐、双鬟休摘。露湿粉光欲滴。好从他雅淡。随地清妍，伴我临书刺绣，两情脉脉。堪惜。西风狼藉。向苔阶藓砌堆积。试问花魂，断肠遗恨，何时消得。寂寂对、空庭蟾光，逗处偏馀白，梦去雪衣还识。休道易飘零，如伊皎洁，离尘离垢，深人思忆。"}