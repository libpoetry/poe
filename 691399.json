{"id":"691399","title":"春坊黄学士索赋刘缙草堂二首","dynasty":"明","author":"李昌祺","text":"静者茅堂近翠微，荜门松径往还稀。水生南垞雁初下，月出西岩人未归。迸笋乱穿苔藓破，残花故傍薜萝飞。清泉绕屋云林密，纵有淄尘得染衣。石角藤枝似瀼西，悬萝引蔓覆檐低。云来高树虚窗暗，春去深林好鸟啼。蛛网静粘飞絮雪，燕巢新补落花泥。碧山学士能相过，咫尺沧浪是浣溪。"}