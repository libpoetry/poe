{"id":"1132809","title":"次韵吕芳卿春游","dynasty":"宋末元初","author":"于石","text":"春光美于酒，我得醉其淳。春情浩于海，我得涉其滨。人生贵适意，何须苦悲颦。轩轩远游志，恨不穷入垠。流连虑忘返，岂徒玩芳新。游子多愒日，志士惟竞辰。二者孰得失，谁能究其因。俯仰天壤间，何轻用此身。骄惰由放逸，美好出艰辛。此日何足惜，我思古之人。"}