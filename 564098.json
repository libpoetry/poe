{"id":"564098","title":"草堂成漫述","dynasty":"明","author":"孙承恩","text":"小园理榛秽，经始搆此堂。幽深既临溪，轩敞复面阳。土木乏巨丽，规制亦颇良。八窗开虚明，炎暑生清凉。庭前数松树，屋后千筼筜。了无红尘侵，似觉白日长。我性本旷寂，远谢名利缰。况兹幽居成，自喜素心偿。临风倚曲槛，待月移方床。既以哦诗书，亦可款壶觞。鲲鹏抟扶摇，蜩鸴抢榆枋。为适各不同，吾兹感蒙庄。"}