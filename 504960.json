{"id":"504960","title":"题教子升天龙图","dynasty":"明","author":"乌斯道","text":"大龙气势何奋疾，小龙两角犹茧栗。黑云上下风荡潏，前顾后随恐相失。怪态迸发胡为然，乃是教子飞上天。天宇荡荡足蜿蜒，下视鱼鳖徒深渊。我闻龙性自变化，若待教焉良可诧。僧繇道子意太奇，醉墨淋漓为此画。君不见葛陂杖、雷泽梭，倏忽妙用尚尔多，真龙之子宜如何。"}