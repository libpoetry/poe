{"id":"151276","title":"龙多仙·金船载山知有无","dynasty":"宋代","author":"刘望之","text":"金船载山知有无，大千浮空佛所书。何人夜继海山臂，一手挈置西南隅。白虹发晴涪水现，翠凤下晓巴山趋。亮哉何邦实有此，但恐□舞皆凡姝。已从上头收浩荡，更著幽处藏萦纡。冯仙观中柏摩月，静老岩下泉跳珠。霜荷千树小雨暗，野竹万个秋风□。石囷□不了岁事，丹灶肯为凡人炉。惜无数桃出山崦，来藉芳草开春壶。从来山僧野道士。畏客誓不荒榛芜。问谁结屋据雄会，邑中令君秦大夫。此郎平生眼如鹘，视此亦足知远园。挽衣留客来置酒，要看碧浪摧天吴。我亦为渠脚力轻，拄杖插到青云孤。酒酣抚槛叫落日，共闵此世真区区。真须举臂游汗漫，莫向人间堕履凫。"}