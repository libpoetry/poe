{"id":"1111499","title":"招隐三首","dynasty":"宋","author":"何梦桂","text":"昔年有约共投簪，回首红尘白发新。物外烟霞逢野逸，山中风雨望佳人。好凭野鹤寻和靖，莫待山灵唤孔宾。迟暮不来松荫落，飞柯恐解折车轮。别后频惊束带宽，相逢亦复笑苍颜。祇今岁月青牛老，何处烟波白鸟閒。千古心期寒绿绮，十年世事堕黄间。修篁倚遍空江暮，枉杀招呼费小山。回头五十九年非，千里晨风翼倦飞。门外黄尘时事改，樽前白发故人稀。金河沙暖春鸿去，朱雀桥空海燕归。惟有严陵滩下路，年年潮水上渔矶。"}