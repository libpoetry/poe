{"id":"423812","title":"金缕曲","dynasty":"近现代","author":"王用宾","text":"游戏人间耳。半山林、半居朝市，隐埋名字。说甚稼轩姜白石，充做滥竽吹士。又几个、疏狂如己。残月晓风杨柳岸，更关西、铁板铜琶起。苏与柳，各言志。骏声清健词中砥。倘彭王、一时并重，惹人猜忌。三弄伊凉歌罢了，千顷汪洋声势。文字到、中年灵异。收敛雄心檀板下，把诗筒、咫尺勤交替。箴酒句，佩韦识。"}