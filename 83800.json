{"id":"83800","title":"池上醉歌·我欲筑化人中天之台","dynasty":"宋代","author":"陆游","text":"我欲筑化人中天之台，下视四海皆飞埃；又欲造方士入海之舟，破浪万里求蓬莱。取日挂向扶桑枝，留春挽回北斗魁。横笛三尺作龙吟，腰鼓百面声转雷。饮如长鲸海可竭，玉山不倒高崔嵬。半酣脱帻发尚绿，壮心未肯成低摧。我妓今朝如花月，古人白骨生苍苔；後当视今如视古，对酒惜醉何为哉？"}