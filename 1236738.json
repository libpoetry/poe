{"id":"1236738","title":"再和万寿润禅师书字韵五首 忧道","dynasty":"元","author":"耶律楚材","text":"不肯参禅不读书，徒喧口鼓说真如。未能即色明真色，只道无馀已有馀。法眼凋残浮海去，沩山寂寞少人居。一从三圣承当后，季世寥寥无瞎驴。宝藏翻穷贝叶书，方知真理本如如。一心不动无生灭，万古长空岂欠馀。妙药更灵难忌口，长安虽贵不堪居。毛吞大海浑闲事，谁讶瓢中出白驴。看尽人间万卷书，较量佛法总难如。本无妄疾刚寻药，幸有回波好乞馀。方丈名山真碧海，含元古殿是皇居。行人半老家何在？终日骑驴却觅驴。金马门前数上书，子虚新赋笑相如。万言警策才无敌，六国纵横智有馀。千里兵车讨奸宄，五更朝马候兴居。功名赚得头如雪，不悟团团如磨驴。囊里瑶琴驾上书，个中真味更何如。伴闲美竹千竿许，养老田园二顷馀。睡起焚香诵圆觉，兴来缓轸品幽居。夕阳半下山偏好，吟入烟霞稳跨驴。"}