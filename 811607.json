{"id":"811607","title":"海氛清 其三","dynasty":"清","author":"叶方霭","text":"于兴于泉，于汀于漳。乃扬沸汤，乃噪蜩螗。我有城郭，倏为沮汝。我有民人，倏为鱊鮬。忍死须臾，后来其苏。将士和睦，有凫在藻。既获贼师，如饥斯饱。或拔其角，或脱其距。或斧其吭，或截其膂。贼穷见窘，无地自处。四州士女，来迎王旅。君子维何，元黄在篚。小人维何，饔殄在筥。复为王臣，以耕以仕。歌帝之德，诵王之武。帝德溥将，涵负吐纳。百谷来王，天与地沓。何人不绥，何物不怀。何戾不蠲，何善不嘉。皇仁熙熙，云何不来。皇帝在位，受天之箓。东西朔南，无思不服。其有不服，自婴显戮，献馘于泮，献俘于庙。武功既昭，文德用绍。史臣奏雅，来哲是诏。"}