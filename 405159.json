{"id":"405159","title":"抗战百咏 其二","dynasty":"近现代末当代初","author":"田翠竹","text":"才喜言和议未终，忽闻胡骑入城东。寒鸦不解河山异，犹背斜阳恋故宫。杨柳枝头杨柳青，杨花和泪点离亭。行人莫折杨枝去，枝上啼鹃不忍听。临危生死见分明，千古争传大令名。莫把英雄比儿女，坠城身重坠楼轻。扬州今古极欢娱，小杜风流孰与俱。销尽繁华遭尽劫，可怜明月一分无。铁锁千寻亘大江，将军不战走仓皇。霜天剩有孤飞雁，明月芦花过马当。皑皑白骨垒城高，秋尽金陵鬼夜号。四十万人飞碧血，招魂谁与酹江涛。"}