{"id":"731850","title":"秋风豪士歌","dynasty":"清","author":"魏际瑞","text":"秋风一夜秋空发，星斗无声山欲拔。何人对此独欣然，一啸风前动眉发。古来豪士心不平，声名为重身家轻。十年磨剑光铓动，万里从军意气生。斗酒青天夜击铁，天涯大地同明月。丈夫得意死单于，安能荣辱分胡越。君不见赵有平原魏信陵，东西南北皆闻名。蛾眉骏骨尽乐事，岂论成城与倾城。"}