{"id":"377382","title":"九张机·一张机。含愁人在画楼西","dynasty":"清代","author":"蒋敦复","text":"一张机。含愁人在画楼西。金梭轧轧流如水，华年过了，婵娟二八，长自惜芳菲。两张机。双鸳鸯线两边齐。上边织个双头蕊，双花双鸟，双双偷觑，双脸各双偎。三张机。玉人微困小腰支。恹恹只恨闲天气，往常欢笑，绿纱窗子，日影不多时。四张机。红蚕心里只多丝。多情不管难眠起，一春蕉萃，丝丝吐尽，化作金缕衣。五张机。雌雄蝴蝶对人飞。教他莫逞千般媚，小儿见了，两边逢去，也有似侬时。六张机。中心安朵好花儿。好花只在侬机里。要他开到，王郎来后，不许再相离。七张机。铜壶永漏玉釭垂。满身香汗娇无力，近来消瘦，教谁知得，自解绣罗衣。八张机。明光织就欲遗谁。谁家十万缠头费，楼高西北，红绡一曲，城上乌夜啼。九张机。机中卫女旧相思。天涯草绿人千里，从前一段，如何抛却，不是不怜伊。"}