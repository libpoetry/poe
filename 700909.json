{"id":"700909","title":"燕京感怀","dynasty":"明","author":"梁有誉","text":"周室剪基横地轴，汉家开业扼河源。梯航万国龙图壮，礼乐千年凤扆尊。白玉殿中芝正茂，黄金台下草初繁。周南未用嗟留滞，故国风烟欲怆魂。东风旭日转觚棱，极目神州紫翠升。北海波涛三岛近，西山楼阁五云凝。牙璋铁戟迷秦垒，玉勒金羁出汉陵。督汉广阳俱莫问，暮天回首壮怀兴。山翠成围连积石，河流如带接崆峒。北巡终协成龙瑞，南幸曾看饮马功。彩仗参差垂象外，烟花缭绕画图中。独怜旅食真何补，帝苑风光自郁葱。尘塞戈铤血未乾，龙庭烽火报长安。拟擒可汗先开幕，欲拜嫖姚更筑坛。青海月明胡马动，黄榆风急皂雕寒。材官羽骑多如雨，夜夜旄头倚剑看。跃马却怜当日事，闻鸡忽忆十年时。思亲梦逐看花剧，去国情添折柳悲。天远更为招隐赋，路危空咏卜居辞。上林春色应无恨，谁遣江湖忆钓丝。"}