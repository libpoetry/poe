{"id":"179847","title":"晚步江浒有得鼋大如箕赎放之邻叟言此家前数","dynasty":"宋代","author":"李流谦","text":"卷帆江皋日西斜，散步聊纵腰脚麻。有鼋如箕谁所得，绳贯四足尚喘呀。偶然相值不忍去，倚杖却立空咨嗟。客囊虽云甚羞涩，数金何惜死可赊。破筐解缚置池上，初犹不动如磔蛙。舟人共观各呼舞，稍稍有力能爬沙。须臾一跃不复睹，去侣蛟鳄朋鱼虾。隣翁又传可愕事，宜志简牍懲凶邪。近尝得一付汤鼎，通夕烂煮劳薪葭。黎明发盎欲下箸，以水喷面摇其牙。此言听者惊自倒，小人不戒愚何加。我今赎放岂为德，逡巡得脱汝幸耶。不须叩门问长史，无用染指嗔子家。祝鼋好去勿浪出，水有网罟陆有罝。作诗快读不能寐，展转屡见灯生花。"}