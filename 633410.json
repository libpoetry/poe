{"id":"633410","title":"平黎曲","dynasty":"明","author":"释今无","text":"大块微生事，声教良最仁。椎髻习枭性，剿脔无完身。异类斥不育，雨露匪不均。珠崖拟弃捐，鳞介难具陈。德泽更千载，文物冠京津。四水环十邑，五指削天垠。巢居负深险，豕突雅难驯。画臂肖沉木，弯弓即鬻獯。鸠集乃叫呼，敢为猬与蚊。虎竹怫分阃，桓桓策六军。六军信神武，所事在征讨。月竁昔来宾，日际曾奉土。况兹未重译，蠢尔轻明主。大国德良亏，瑶阶缺千羽。防风杀二龙，不死见夏禹。大火方西流，日色草木枯。马蝗煽青燐，金牛暗毒雨。卸甲陟崇阿，免胄散行伍。料敌何必深，超距欲如虎。溪谷多嶙峋，所事在两股。树杪出金钲，阴岩潜玉弩。不怨从军难，所虑空村堵。一鸡响毗耶，驱蜂走神姥。所冀良牧仁，恻然动安抚。革心归所天，文教被终古。请移铜柱标，相看忘黠虏。"}