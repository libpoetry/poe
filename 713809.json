{"id":"713809","title":"紫霞杯歌","dynasty":"明末清初","author":"屈大均","text":"山之赤精石流丹，巢繇服之生羽翰。太玄赨黄作杯好，持酌酥醪颜不老。此杯不是芙蓉砂，君应得自神仙家。杯名甚美名紫霞，雄黄一朵雕桃华。连枝带叶大如掌，色似夭桃花两两。白石床中无此丹，此杯乃是丹干长。君今为寿见君情，自此觥船不用擎。百花仙酝频催酿，与尔林中日日倾。"}