{"id":"408289","title":"古项王庙","dynasty":"近现代","author":"冯振","text":"五湖风急秋涛张，四十万骑来腾骧。银盔金甲纷灿烂，云旗偃蹇参天长。大王灵魄留遗庙，千秋山水舒光芒。当时才气盖一世，何人敢与抗颜行。秦兵所向本无敌，呵叱如虎驱群羊。三年政令由己出，指挥天下诸侯王。七十馀战无不利，东城之厄嗟天亡。头颅不惜故人与，力拔山兮空慨慷。英雄成败何足数，至今神武垂遐荒。虞姬岩石留遗迹，去不百步长相望。杜默清狂空复尔，江东词客悲王郎。琵琶歌舞动幽怨，情词激楚为沾裳。我来吊古慰不遇，魂兮归来天一方。"}