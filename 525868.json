{"id":"525868","title":"书张大夫事","dynasty":"明","author":"顾璘","text":"张氏大王父，高皇之故人。执殳从前驱，﨣﨣称虎臣。请老解冠剑，归耕长淮滨。击壤歌神尧，何心瞻紫宸。一朝召上殿，慰谕展情亲。手持黄纸符，授尔职宣旬。衡鄂大岳牧，藩翰广敷仁。淮阳劳长孺，河内借寇恂。殊恩报思称，臣节实致身。全归保终始，天造良无垠。贤孙述兹事，奕世宠如新。大哉神圣谟，求贤本因民。文武唯所用，功成任洪钧。请著大史策，垂训诏千春。"}