{"id":"293649","title":"台城路·桃花庄春望","dynasty":"清代","author":"翁瑞恩","text":"春遍江南风细细。正是嫩寒天气。燕子衔泥，提壶唤雨，十里软红尘滓。袷衣初试。看波绿粼粼，野鸥乍起。一路桃花，浅深红到半山里。回忆岭南旧地。有万枝香雪，月明如洗。沽酒桥边，采桑村外，一样嫣红姹紫。春光无改。叹廿载浮踪，鬓丝添矣。它日来游，溪上桃花开还未。"}