{"id":"1107866","title":"即事君子堂","dynasty":"宋","author":"白玉蟾","text":"墙头榴火正烧空，风削苍云作数峰。避叶荷花如避暑，病香愁态若为容。南薰唤起莲花悟，西照催归燕子忙。自洗霜刀来切藕，传君嚼玉咽冰方。招风竹下凉生扇，弄水荷边香满衫。自拾落花揩面汗，唤将红白酒相搀。枝头尚有烂黄梅，次第荷花白者开。庭雀被人惊得惯，作群飞去又飞回。自点雌黄改自诗，苧衣不著著蕉衣。前山何故枯松上，半月巢空鹤不归。"}