{"id":"70586","title":"沁园春·次班彦功韵","dynasty":"元代","author":"许有壬","text":"旅食京华，蜀道天难，邯郸梦回。笑白衣苍狗，悠悠无定，黄尘赤日，扰扰何为。长铗休弹，瑶琴时鼓，倦鸟谁教强去来。衡门下，幸良辰良友，同酒同诗。功名少壮为期。柰身外升沉自不知。算人间难得，还丹大药，山中尽有，老树清溪。蕙帐云空，石田苔满，应被山灵怪去迟。春来也，向故园回首，归去休迷。"}