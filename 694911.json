{"id":"694911","title":"游崆峒山(1)","dynasty":"明","author":"岳正","text":"两壁微开一径遥，愁怀到此已全消。鸟声入谷成呼应，山色迎晖欲动摇。几处悬崖颓复定，千寻飞瀑堕还跳。圣恩若许宽羁绁，愿卜幽居作老樵。扪薜攀萝捷似猱，上方能到敢辞劳。象王世界三千大，鹏背扶摇九万高。露气依稀成沆瀣，泉声宛转奏琅璈。凭高不尽登临兴，怅望东南学舜号。金景晶荧散彩霞，白云中是广成家。群山缭绕青屏合，一水萦回玉带斜。古殿有基还草色，断碑无字半苔花。苍松两两岚光外，疑见轩辕旧翠华。古殿金容锁闲寥，断碑多是记前朝。桃源已觉茫无路，蓬鬓谁能老不凋。元鹤几年巢石窦，翠华何日度仙桥。鼎湖龙去仙踪远，留与山僧避俗嚣。好山多在乱山丛，紫翠葱茏出半空。但觉鸟飞青嶂外，不知身在画图中。人间车马尘难到，海上蓬莱路或通。最喜多情双皂鹤，飞来飞去广寒宫。万古崆峒胜不磨，洞天天下数无多。弯环冈阜眉横黛，重叠峰峦髻涌螺。石榻静宜行倦卧，仙桥危待酒醒过。广成已化轩辕逝，未炼神丹奈老何。"}