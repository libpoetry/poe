{"id":"921370","title":"苏子容母陈夫人挽词","dynasty":"宋","author":"苏轼","text":"苏、陈甥舅真冰玉，正始风流起颓俗。夫人高节称其家，凛凛寒松映修竹。鸡鸣为善日日新，八十三年如一晨。岂惟家室宜寿母，实与朝廷生异人。忘躯徇国乃吾子，三仕何曾知愠喜。不须拥笏强垂鱼，我视去来皆梦尔。诵诗相挽真区区，墓碑千字多遗馀。他年太史取家传，知有班昭续《汉书》。"}