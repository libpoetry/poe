{"id":"758288","title":"声声慢 其一 秋声仿竹山","dynasty":"清","author":"赵我佩","text":"远雁悲鸣，哀蝉暗咽，销魂齐作秋声。画角城头，斜阳冷带鸦声。怕听荒村落叶，近黄昏、古寺钟声。长亭外，有粘天衰草，响送车声。漫向门前问卜，但计程窗下，敲断钗声。檐铁铮琮，小楼前后风声。邻家又催刀尺，捣寒衣、一片砧声。黄花瘦，捲帘人、微褪钏声。"}