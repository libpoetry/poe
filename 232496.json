{"id":"232496","title":"渡钱塘江·怒潮出海门","dynasty":"宋代","author":"徐照","text":"怒潮出海门，巨浪贴天白。阿香击鼓喧，地轴忽崩坼。大令虬与龙，讋畏改窟宅。千艘未敢前，长年面忧色。水程八十里，动有千里隔。飞橹更无常，身世难可测。缚缆庙山脚，炊烟岸连碧。天无砲车云，风响稍自激。低回兀小篷，滉漾任所适。青瑶沐金蟾，四向山绝迹。仰面观斗柄，意可晓南北。吴桥淮楚棹，尽为声利役。天公悯我忧，江水平如席。何年变平陆，险危免经历。遥遥星火红，知近人家侧。惊喜愧老妈，梦远鼻吹息。"}