{"id":"773485","title":"金山变陆感咏","dynasty":"清","author":"洪繻","text":"金山如湘君，中流危插脚。大地将变迁，一朝忽起陆。嗟我东南天，六鳌不系足。黑风吹蓬莱，汹涛没大麓。此失鱼龙性，彼陷鲸鲵族。浮沉俱已非，颠倒何其速。而此立江干，犹可仰寥廓。失水迩尘寰，终胜沉重浊。我从苦海来，喜识山面目。灵山倘有灵，我欲诉胸曲。一溺至于今，何以脱诸梏。闻说山当时，亦染潢池毒。如来无完肤，与我同惨蹙。今已换金身，无异西天乐。宝塔凌天风，袈裟飘簌簌。妙台岂云晞，琳宫未寂寞。千磴摩旻穹，一洞入地轴。江流山欲飞，万景聚一簇。思作弥天谈，惜乎山僧俗。东望三台山，此犹一粒粟。试罢中泠泉，落霞满山隩。"}