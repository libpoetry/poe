{"id":"721072","title":"读易赠熊体贞孙倩","dynasty":"明末清初","author":"王夫之","text":"澄宇既涤，清霜欲飞。天地居然，云胡以窥。勿庸遐瞩，道岂远而。物生必偶，心动则奇。物无不应，心无不几。遇成秩叙，否必参差。雷风日月，载此为仪。孰敢自康，吉凶不违。油云在天，舒卷不齐。随风而东，歘尔还西。或飞甘雨，或散虹霓。君子攸行，不害先迷。经历纷纠，如取如携。比干殉殷，夷吾相齐。昏旦殊星，燕粤殊蹊。移之分寸，徙宅忘妻。哀哉群动，莫之能稽。百草陨芳，鶗鴂先啼。所以灵氛，告尔天倪。自我徂冬，元夜其修。晨光警曙，肃肃衾裯。我身则痡，我心则悠。潜与化寻，敢侈天游。遂历韶春，言迄凛秋。物不我遐，化不我浮。俄顷有枢，谁云迁流。六龙之辔，遍乎九州。因之致远，抑又何求。大圜如规，旦昏各半。道枢不留，气毂时转。理随象宣，通于一贯。如镜取影，但窥其面。坤不外生，乾非中窜。其去非亡，其来非幻。屯隐四阳，鼎阴未现。非有有无，唯徵舒卷。静言念之，即经为变。险易盈虚，穷通萃涣。岂不我繇，何为外眩。文王既没，文其在兹。赫赫明明，有彖有辞。志非所问，义著于蓍。日不可炀，天不可帷。宵人窃烛，不照须眉。周道茂草，别趋路歧。弄方如砌，画圆如规。星历相窜，巫觋是师。天化地产，玩如行棋。以谋羹炙，以询淫嬉。神所不告，覆讥其违。修吉悖凶，天鉴在斯。皇天弗尚，吾为尔危。昨日之日，为今日先。荏苒来兹，仰今为缘。有象皆后，理亦无前。华山有叟，胎息密传。谓天为后，别有先天。秘相授受，玩弄清元。划破乾坤，符火争权。我无羽翰，乘风而仙。居天之后，奚用此焉。雒阳看花，天津闻鹃。归之气数，莫匪自然。人用以废，天枢不圆。采苓首阳，其尚舍旃。脂我神舆，游于太虚。太虚匪虚，充塞无馀。火来阳燧，水赴方诸。水火无间，况道之储。荠麦夏成，款冬冻舒。摩荡无方，各含道腴。匪车何轴，匪户何枢。六龙并辔，互惜其珠。行地无疆，良哉骏驹。哂彼曲学，谓之乘除。心不可游，道不可拘。庶几夙夜，警我顽愚。悠悠我生，去日巳长。怀我友朋，墓草芸黄。父兮生我，罔极昊苍。莫宝匪命，含柔含刚。乾龙坤马，历历肾肠。日用不知，虽哲而狂。不耕之农，蚀彼稻粱。崦嵫既迫，朽骨空藏。亦既邂逅，矧敢斁忘。荆棘是芟，庶显康庄。多言为尤，自疚不臧。惟抒我忱，荐其悚惶。"}