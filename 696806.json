{"id":"696806","title":"杂画为师尚书逵赋 双清松鹤","dynasty":"明","author":"金幼孜","text":"脩翎如雪自飘飘，饮啄寻常不受招。野阔天高秋万里，长鸣直欲上青霄。扶桑浴日梦初醒，天上曾闻送好声。却爱羽毛成五色，梅花照影雪初晴。雪满琼林冻不开，数竿如玉立崔嵬。闭门尽日无人到，山鹊一双飞下来。骅骝騕䮍并传闻，牝牡骊黄竟莫分。圣代只今多入贡，大宛龙种动成群。绛桃枝上雨初晴，相唤相呼更有情。上林千树花如锦，好向朝阳杂凤声。"}