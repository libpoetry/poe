{"id":"696193","title":"与东丈并桨南归索余鹪鹩园诗舟次鹅湖萧然无事辄以艰韵成之政得五首言之不次冀略之耳","dynasty":"明","author":"罗奕佐","text":"会心不在远，人境寄幽栖。夹竹开丛径，穿池灌药畦。閒行扫石坐，得意剪桐题。岂但冥鸿理，还看养木鸡。一区虽近市，半亩暗通江。高柳低城堞，流萍漾绮窗。窥纶鱼泼泼，饮砚鸟双双。不厌南邻近，从君倒玉缸。君怀鸿鹄志，且托鹪鹩巢。野槿红相映，幽篁翠欲交。人疑张仲蔚，园近孟城坳。自有凌云赋，无劳作解嘲。一丘吾未遂，三径尔宁眈。玄豹山中雾，苍虬江上潭。卷帘花气入，散帙水光涵。何日投云壑，相期更结庵。选地非关僻，为幽胜自添。短篱藏曲折，片石露锋尖。茶火轻摇竹，城云半压檐。此中心便远，何事学陶潜。"}