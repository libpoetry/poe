{"id":"733855","title":"自千尺嶂缘猢狲愁行","dynasty":"清","author":"王又旦","text":"清晨杖轻策，入谷二十里。倾崖骤合沓，梯栈空中倚。无翼如何度，艰难方此始。万状石硙硙，纷垂繘纚纚。攀繘踏危石，足顿不能起。岩屋照颓阳，层岑倒松梓。养力憩烟霭，乃知崎岖美。东南得高壁，路隘不任趾。乱峡无全天，坤轴忽崩圮。猿狖怯方啼，吾生怅何恃。太息展远眺，前途尚㟪?。"}