{"id":"814685","title":"山中杂诗四首","dynasty":"清","author":"郑珍","text":"绿树成阴尽手栽，量枝数叶日徘徊。夜深屡下风婆拜，为有萱花一朵开。万事无心早闭关，慈云依映懒云閒。梦中悔送朝晖过，守著斜阳尚满山。绝怜乌子无朝暮，飞去飞来桂树閒。不以群鸦止贪饱，直须日落始知还。经旬积雨鸡不鸣，路断何人裹饭行。惟有瑶琴伴桑户，鼓来犹是旧时声。"}