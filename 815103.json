{"id":"815103","title":"西陵十首","dynasty":"清","author":"柳是","text":"西泠月照紫兰丛，杨柳丝多待好风。小苑有香皆冉冉，新花无梦不濛濛。金吹油壁朝来见，玉作灵衣夜半缝。一树红梨更惆怅，分明遮向画楼中。灯昏月底更伤神，马埒随风夜拂尘。杨柳已成初雁恨，桃花犹作未莺春。青骢点点馀新迹，红泪年年属旧人。芳草还能邀凤吹，相思何异洛桥津。九嶷弱水共沉埋，何必西泠忆旧怀。玉碗如烟能宛转，金灯不夜若天涯。山樱一树迷仙井，桃叶干条渺凤钗。万古情长松柏下，只愁风雨似秦淮。游丝一半蝶惊回，故似飘花入树来。上巳何须射马苑，清明仍作斗鸡台。凄迷蕙帐坟前杏，旷渺玄亭种后梅。只有新通花上月，梨魂寂寂五更开。微波一曲月苍茫，声起西泠叶叶凉。杜宇每随金管发，春风不及玉杯长。邀人画舫田鹦鹉，游女新绫织凤凰。况是绮花轻蝶里，止应十步有兰香。西陵云物自萧森，垄雊高岩涧水深。桂白小山惟叶落，梨红大谷识春阴。山阳最感邻人笛，东野时闻处女琴。尚有田园赋归客，栖迟无限洛川吟。脩脩林景在高柯，此夕西园行佩过。隔水何人匪别鹤，空山无树亦微波。黄梅自合钱塘雨，修竹谁传庚墓歌。落日怀人正江上，最令平子夜愁多。丛兰飞蝶似秋霞，翡翠巢空织素家。叶县偶逢双凫舄，南阳时有钿香车。河源杨柳今成雪，西域葡萄开早花。不信蛾眉蔽珠阁，相思应是玉钩斜。春风无限更花朝，宝瑟何繇声暗销。卢女弹空横却月，湘江吹罢欲回潮。惟闻缓缓椎苏小，已有盈盈学董娇。寂寞西泠烟雨后，才馀桃李隔溪桥。荒凉夙昔鹤曹游，松柏吟风在上头。苑吏已无勾漏鼎，烟霞犹少岳衡舟。遥怜浦口芙蓉树，彷佛山中孔雀楼。从此邈然冀一遇，遗宫废井不胜愁。"}