{"id":"1202902","title":"望海潮 为故相云叟公寿","dynasty":"元","author":"王恽","text":"炬明珂马，戟森兵卫，日长铃阁春凝。舜朝仪凤，傅岩霖雨，世传昂宿储精。天地入经纶。见东山高卧，一念苍生。谈笑金华，故事六合海波平。一杯福寿川增。请大人静听，贱子微诚。苏岭云霞，西溪梅竹，风烟画出共城。羽翼汉功成。尽山中名在，天外鸿冥。一点台星。清光长射老人明。"}