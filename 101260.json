{"id":"101260","title":"于潜令刁同年野翁亭","dynasty":"宋代","author":"苏轼","text":"山翁不出山，溪翁长在溪。不如野翁来往溪山间，上友麋鹿下凫鹥，问翁何所乐，三年不去烦推挤。翁言此间亦有乐，非丝非竹非蛾眉。山人醉后铁冠落，溪女笑时银栉低。我来观政问风谣，皆云吠犬足生氂。但恐此翁一旦舍此去，长使山人索寞溪女啼。"}