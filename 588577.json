{"id":"588577","title":"寿封君陶醒斋","dynasty":"明","author":"黄佐","text":"结宇庐山曲，雅性违嚣尘。默观大化迁，醨俗何由醇。黄虞去我久，糟粕安能神。澹然守吾枢，所味唯道真。阳明一相见，呼作独醒人。图书付儿曹，弦诵何莘莘。卓为柱下史，或充华国宾。泽物固自我，稍与轩冕亲。期颐玩日月，代序恒依辰。逸峰映澄流，信步多所欣。濂溪与鹿洞，素志诚殷勤。盈垣杏花发，觉有无边春。"}