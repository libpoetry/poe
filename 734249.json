{"id":"734249","title":"孤琴叹","dynasty":"清","author":"颜伯珣","text":"残弦少新张，孤琴久难理。回舟抱汝来，弃置复似此，譬彼良友朋，愈疏道深耻。平生所绸缪，焉能缺终始。时迕事竟违，幽情递变徙。况罹雉罗间，赤舄羞几几。晨床蒙蛛丝，宵月啮鼯齿。惨澹金博山，音断琅玕水。中庭买双鹤，饥鵛鸣未已。旧欢尚零落，新知安足倚。人生慎离合，明发泪清泚。"}