{"id":"498774","title":"武夷有茶灶石酒杯洞大藏峰翰墨峰仙机岩棋盘石天壶峰大小廪石幔亭峰仙迹石水帘洞投龙洞汉祀坛大隐峰升真洞一线天灵岩石晚对峰虹桥金鸡洞钟峰玉女峰妆镜台铁笛岩天游峰钓矶石偶即景写怀馀未尽书也 其四","dynasty":"明","author":"黄廷用","text":"不上幔亭上小舟，道人箫鼓泛中流。古今天地开仙迹，上下烟波破客愁。猿鹤曾惊涯树落，凫鸥长逐渚云浮。水帘空捲投龙稳，神彩高悬十二楼。"}