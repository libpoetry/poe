{"id":"220021","title":"钓台·先生志丘壑","dynasty":"宋代","author":"李处权","text":"先生志丘壑，溪山助幽兴。持竿聊尔尔，至乐在游泳。故人已龙飞，旌车远来聘。掉头藐不顾，长揖辞万乘。人生各有愿，可不安吾分。是在易之乾，曰遁世无闷。至今堂前竹，苍翠有余润。我行出祠下，敬谒仰胜韵。愧负营口腹，驰驱违本性。言归不敢迟，卖剑买鱼艇。"}