{"id":"697499","title":"长夏闭关散发高卧吟诵之暇时或焚香鼓琴殊有羲皇之适信笔六首","dynasty":"明","author":"胡应麟","text":"开卷小酬岁月，出门便畏风尘。十洲三岛游客，万壑千峰主人。谁言名教乐地，懒著沐猴衣冠。午睡不知日落，晏起欲废朝餐。科头不出城郭，散步或傍檐楹。前身灌园处士，今代闭户先生。尼父六经日诵，邺侯四部时开。领取千秋万世，从他九棘三槐。小草自甘惭忸，大椿终古逍遥。不梦有莘五鼎，高挂箕山一瓢。东郭飞花晏坐，北堂芳杜晨兴。回驭王阳自得，绝裾温峤何能。"}