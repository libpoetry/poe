{"id":"855107","title":"过静林寺与径山老禅曳杖溪滨俯浅涧寒洌可照随流而前即渊然清深为作数句以告同游","dynasty":"宋","author":"毛滂","text":"寒溪数寸尔，下有万里天。烟云自变怪，寸碧殊湛然。蘋风亦可人，宁妨暂漪涟。终观镜面平，与君受媸妍。有苔绿蒙茸，孺子俯可搴。前窥渐难量，忽此清泠渊。鱼虾亦无踪，但见空月圆。陶翁步屧处，独俾支郎肩。倚策心自知，鸥鹭纷联翩。"}