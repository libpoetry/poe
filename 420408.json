{"id":"420408","title":"一萼红 菖兰","dynasty":"近现代","author":"沈轶刘","text":"借云帆。载西欧奇卉，花镜倩谁芟。烟叶分蒲，露条抽蕙，水仙裁与青衫。记妆罢、红绒轻唾，洒芳尘、莲瓣转重三。点额宫黄，湔裙宫紫，蝶翅层衔。长想榛苓天外，恍蛾眉中酒，彼美朝酣。寂寂南华，蘧蘧北梦，漆园微旨同参。漫孤负、丁香年少，小绯衣，曾斗石家憨。待到春回空谷，还傍龙岩。"}