{"id":"805696","title":"贺新郎四首 其一","dynasty":"清","author":"史承谦","text":"何处难忘酒。正西窗、乱堆黄叶，薄罗寒透。容易梨花倾一盏，不敌晚来风骤。还只怕、醒时依旧。薄醉原难勾睡稳，更凉砧、冷雁相僝僽。黄菊影，如人瘦。吴侬心性卿知否。便思量，围炉软语，小屏风后。银蜡烧残清漏永，笑拥如花双袖。分江橘、手香消受。缥缈惊鸿来又去，判归迟、那惜横残斗。欢事往，空搔首。"}