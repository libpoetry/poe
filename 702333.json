{"id":"702333","title":"歌风台次韵三首","dynasty":"明","author":"程敏政","text":"万乘还家日，威生泗水前。楚声聊复尔，汉业已茫然。宿雨苔花乱，斜阳树影偏。一台惭戏马，相望亦千年。渺渺荒台上，萧萧白日前。籀文多剥矣，井汲尚泠然。故国誇形胜，新亭说地偏。向来怀古意，踪迹又经年。猛士歌难得，长思宇宙间。淮流应咫尺，不道恨潺潺。击筑悲游子，千秋忆沛间。后来鸿鹄调，同此泪潺潺。"}