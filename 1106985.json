{"id":"1106985","title":"徐师川典祀庐山延真观用送驹父韵饯别四首","dynasty":"宋","author":"王铚","text":"徐稚前风在，何劳白首归。书来寄文锦，诗报守寒机。驽骥难同力，鸾凰任自飞。前村幽独意，且放酒淋衣。都门两河路，谁送李膺归。人望终调鼎，亲慈早断机。漫虚昆阆集，不尽羽翰飞。酒圣君家事，霜清怯减衣。丁令飞升去，千年始一归。琳宫况庐岳，烟阙替尘机。洞口斜晖入，苍崖素练飞。水云会作伴，愧我薜萝衣。康阜如蓬岛，欲寻风引归。烟藤猿啸月，云碓水鸣机。剩结餐霞侣，深随杖锡飞。谢公行乐处，山翠扑人衣。"}