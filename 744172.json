{"id":"744172","title":"包山纪游","dynasty":"清","author":"韩是升","text":"我读先公诗，颇识包山胜。积想二十年，今始鼓游兴。嘉平月初吉，帆自胥口进。百里乘长风，波光静如镜。暮投消夏湾，一村无二姓。重门肃我入，主人颇加敬。越日游石公，林峦最明靓。归舟泊龙渚，怪石列奇阵。三宿枕山楼，风雨入清听。壶觞乐晨夕，淹留不为病。停午烟雾开，饭罢理鞍镫。破腊梅解苞，寒香逗樵径。林屋路转幽，仙源隔凡圣。探奇学蛇行，那复顾泥泞。蝙蝠红朱砂，仙人绿云鬓。恍惚梦见之，逢人作谈柄。斜阳下西岩，枉道穿密荫。枇杷正著花，古寺出清磬。秉烛纪胜游，累牍不能竟。所嗟限重湖，桅樯托身命。来去冲洪涛，后会那可定。先公两游览，遗翰实左证。小子寻旧踪，按图索神骏。闻者或见疑，到则真可信。洪荒未辟前。灵异于此孕。一经花石纲，采凿苦难禁。山人指云根，云是朱勔剩。艮岳今劫灰，名山永留镇。吾亦旅泊人，长歌等鸿印。"}