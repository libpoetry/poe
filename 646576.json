{"id":"646576","title":"春日闲居 其二","dynasty":"明","author":"法杲","text":"山头云，松际色，早晚对君君未识。淳于梦，王质柯，点君不省如君何。朱颜有时还不酡，君不闻，踏踏歌。情何浓，目何了。形骸龙钟鬓丝皓，机关不破终于夭。有心曾悟几浮云，有耳曾闻几啼鸟？檐树不风枝自鸣，落花半与春阶平。一天晴日已如是，况此夜来风雨声。霜前柳条春后莺，好花落尽弹空筝。"}