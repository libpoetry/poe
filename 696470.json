{"id":"696470","title":"用向知事韵律诗二首","dynasty":"明","author":"郑真","text":"床头旧笏积成车，阀阅前朝识故家。翠墨香浓廷疏草，彩毫光动诰绫花。濠梁雁过风生壑，归峡猿啼月印沙。将母不忘千里念，周诗应儗赋皇华。松桂山中夜月凉，碧天西望峡云长。帝乡旅泊春秋老，使幕宾陪旦夕忙。苍镜启奁惊鬓白，朱衣引骑迓腰黄。幸逢四海文明日，霄汉终看彩凤翔。"}