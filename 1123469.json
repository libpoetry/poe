{"id":"1123469","title":"逍遥歌 其四","dynasty":"宋","author":"赵炅","text":"灵元物象向天涯，古往今来圣事誇。无碍智通精进心，研穷理路互交加。开关寤寐来相逼，魄走魂归天地力。风扫尘埃蹑紫云，睹其颜邈难别识。康哉内景植仙桂，枝叶婆娑深根蒂。真宗妙法审来由，修鍊真空无涯际。要知逆顺莫相非，广演周遮隐玄机。先说艰难后始说，精穷运化遂相依。昔日神仙皆烧鍊，不说根由人岂见。本是凡情枉谩劳，何年待得成九转。"}