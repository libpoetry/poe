{"id":"1116902","title":"元丰己未三院东阁作 元丰戊午夏予尹京治陈氏狱言者以为推劾不尽诏移大理而理官推迹陈氏姻党干求府政纵出重辟事下御史推求己未岁予自濠梁赴台讯鞫卒不涉干求之迹而大理反有傅致之状虽蒙辩正听命久之不得出邑邑不已作诗十篇记一时事非欲传之他人但以示子侄辈使知仕宦之艰耳","dynasty":"宋","author":"苏颂","text":"防人不善自为谋，对吏方知口起羞。本为追胥宽逮系，何期僚属致增尤。溺灰竟欲焚安国，书牍谁将念绛侯。惟有丹诚贯金石，风波飘荡任沈浮。搆虚为实尽枝辞，直道公心自不欺。众口铄金虽可畏，三人成虎我犹疑。忠邪所赖圆穹鉴，通塞须凭大衍推。况是圣神方烛理，深冤终有辨明时。吏议推穷旧话言，畏途迢递冒风澜。两词罢对文移绝，一室常眠枕席寒。郁郁久居人共叹，皇皇求义我知难。谁将羑里匡陈事，便作閒堂紫极看。平日论心友与亲，白头临事斗如新。裸衣难喻疑金客，束缊应无乞火人。三省行藏知有命，十年流落困无津。物情世态经谙练，不假虚词问大钧。飞语初腾触细文，廷中交构更纷纭。纲条既甚秋荼密，枉直何由束矢分。御史皆称素长者，府徒半识故将军。却怜比户吴兴守，诟辱通宵不忍闻。纵出由来古有诛，徇私无实荷宽纾。已知公冶本非罪，免似邹阳更上书。刀笔任从文俗议，风霜方识宪台居。自惭衰拙将何用，学术无堪政事疏。名絓台章冒典刑，圣仁无滥许原情。尹京虽愧四方则，廷尉亦非天下平。三已自知无愠色，一廛归去愿为氓。君恩天地何由报，九死鸿毛比尚轻。推治无期任猛宽，苛留累月尚盘桓。风霜几日经摧挫，案牍逾旬未省观。失势我如鱼在网，操权吏甚虎而冠。南班小吏犹知礼，朝夕时来一问安。秋杪拘留冬欲阑，一旬参对累旬閒。适逢御史俱釐务，更值中朝久绝班。壁观无言休问祖，坐忘遗照且晞颜。是非荣辱知难必，反覆须臾觉梦间。罢尹一年重置对，去家千里涉寒温。青云交友难倾盖，白发慈亲正倚门。目断濠梁横涕泗，梦回京口役形魂。宽恩若未投诸裔，好奉安舆葺故园。"}