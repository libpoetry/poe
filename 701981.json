{"id":"701981","title":"寄永福寺友人刘润芳","dynasty":"明","author":"龚敩","text":"故里云松不厌看，又飞金锡度长干。钟山得似芝山好，道海何加学海宽。羡尔心如禅定久，愧予身与客毡寒。自从别后音书隔，天外征鸿字字安。江东游子问归期，之子何心去鲁迟。临汝雪晴宵剪烛，武陵花落昼哦诗。百年士论归名节，十载交情倚梦思。明日重来寻旧约，春风携酒看灵芝。"}