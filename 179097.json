{"id":"179097","title":"朱东父作室","dynasty":"宋代","author":"袁说友","text":"贪夫筑室齐云湄，满溢既死不可持。佳哉高人世念薄，丈室缉缀如茧丝。门前流水照明月，门里有诗清更绝。汲泉欲漱齿怯寒，携杖先登腰易劣。客不待速来往频，剥啄扣门有谁应。主人酌酒要客醉，坐客见花心自醒。长松古柏垂杨岸，为其一亩酒无算。花开诗酒足逢迎，花谢蝶蜂漫零乱。万物荣枯付达观，我欲从君著眼看。傥能剩扫床头金，笑彼人间痴死汉。"}