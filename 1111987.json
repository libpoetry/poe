{"id":"1111987","title":"四用喜雨韵三首","dynasty":"宋","author":"吴潜","text":"园林过雨宿荷香，犹挂轻綀佩水苍。老去只应休去好，秋来方是晚来凉。倦翎网已离三面，病颡车难服两箱。多幸时和岁丰美，只将心念报虚皇。背人岁月苦难禁，乌兔相追互起沈。点检平生如梦事，保全晚节是真心。围腰减削那胜带，种发萧疏不上簪。久悟盈虚消息理，香山莲社拟追寻。北岑飞雨过南岑，远嶂晴明近嶂阴。老桧婆娑方午色，孤桐摇落忽秋音。庭稀雁鹜飞符檄，海绝鲸鲵伏斧砧。此是老臣聊报国，仁声敢谓入人深。"}