{"id":"1085462","title":"徐孺子亭","dynasty":"宋","author":"王十朋","text":"一室不暇扫，心期扫天下。一榻不妄设，所待必贤者。南州杰出士，林泉事潇洒。闭门谢弓招，道合不吾舍。谁云性少通，得一不为寡。豫章岂私交，端欲重宗社。汉廷无此贤，忍使遗在野。交章荐天阙，聘礼备车马。高人竟不屈，清风凛华夏。寄声郭有道，一木难支厦。肯同樊处士，声名祇虚假。鸡酒吊知音，韬光老松槚。倘令居孔门，行藏似回也。江西今仲举，吏事饰儒雅。神交千载友，丹青妙摹写。作亭古东湖，鳞鳞万椽瓦。序嗤滕阁王，词偪长沙贾。佳客从公游，湖光瑩尊斝。孺子真可师，世途何土苴。行矣浙东西，锄犁各归把。"}