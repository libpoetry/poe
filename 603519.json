{"id":"603519","title":"简书美董母谢媛之德也谢媛秉德贞文以相君子实生司寇为时名卿纶綍再褒后命未艾史氏欲传其懿以为世训而作此诗十八章","dynasty":"明","author":"杨起元","text":"简书煌煌，豸服有宜。于乎不显，式贲其仪。其仪伊何，赫赫御史。亦既有文，乃亦有子。天作淑媛，为赠君之俪。维彼淑媛，诞自谢宗。维此君子，玉帛既同。于归有期，待雁之?。二姓争其囿，各速于狱。竞陨姻盟，寻于荼毒。父兮兄兮，畏我宗族。东邻方告割，西邻亦报绝。惟新是图，匪旧之屑。展如淑媛，独抱姱节。谓大义既亏，我生何为。绝粒不殊，赴身清池。觉彼诸母，疾呼救之。闻者缩息，见者怨悔。怒庶遄沮，詈庶遄已。嗷嗷之徒，尚翕翕訾訾。此顾彼虑，未敢有行。士女乖暌，谗言其兴。诳女也谓士不称，诳士也谓女不令。乃心如一，荷天之定。群祥既集，百两既陈。恶少流言，扼之梅津。淑媛俟之，三尺其缗。我命在我，勿问彼辰。君子乘梁，来迎有光。遂造门基，升堂及房。既见君子，我心则降。敬矣新婚，岂敢燕尔，陈图及史以劝。谓妇习女红，古训犹理。君子不学，人见薄鄙。偶鄙而生，实不如死。谓言不信，伊缗是视。爰始发愤，游心典坟。焚膏继晷，机杼齐勤。指彼锻者，以勖晨昏。肇学声偶，习其句读。工苦逾月，英姿骏发。日记千言，有作必杰。归宁与俱，诸谢吐舌。谓大器晚成，大道乃不器。惟勤克家，抱艺不试。道岸是登，为儒之轨。相彼鸣鸟，止于高冈。其雄为凤，其雌为凰。鹓雏济济，文明之祥。乃有司寇，出佐我皇。皇念肤功，载锡之命。发其幽光，贲于玄扃。骈蕃嗣兹，宜无不罄。谁作此诗，曰旧史氏。凡百家室，鉴其纯懿。佑我邦家，施于尔孙子。"}