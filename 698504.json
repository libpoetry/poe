{"id":"698504","title":"秋雨过徐尔常园再宿海曙楼三首","dynasty":"明","author":"唐时升","text":"面北层轩敞，携尊对断涯。暮云栖睥睨，秋水没蒹葭。复道传鲭鲊，回屏隐琵琶。自夸能辨曲，移榻傍人斜。老入欢娱地，谁能让少年。向来辞急盏，今夕趁繁弦。坐密宫商切，情忘笑语颠。酒酣佯潦倒，双倚侍儿肩。晶晶波烟阔，阴阴竹树寒。庖人扇鲑脯，小史箧衣冠。欲别频为约，斯游岂意阑。秋风吹早桂，未觉后期难。"}