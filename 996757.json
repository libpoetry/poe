{"id":"996757","title":"行行重行行赠别李之仪","dynasty":"宋","author":"黄庭坚","text":"行行重行行，我有千里适。亲交爱此别，劝我善眠食。惟君好怀抱，高义动颜色。赠子青琅玕，结以永弗谖。拭目仰盛德，洗心承妙言。子道甚易行，易行乃难忘。虚名织女星，不能成文章。微君好古学，尚谁发予狂。事亲见不足，择友知无方。大圣急先务，君其爱颓光。外将周物情，中不敦己道。以客从主人，辨之苦不早。行身居言前，悟理在意表。苟能领斯会，大自足诸小。勿念一朝患，勿忘终身忧。忠诚照屋漏，万物将自求。此道不予欺，实吾闻之丘。群居行小慧，宴笑奉樽俎。益友来在门，疏拙不见取。谁不闻此风，去君鸿鹄举。"}