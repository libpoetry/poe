{"id":"819580","title":"唐六如画松壁歌","dynasty":"清末近现代初","author":"杨圻","text":"众峰落平地，千松万松直。樵禁逾千岁，遂得高百尺。出林天忽明，到门松尽失。孤僧开晓窗，偕我面壁立。双松忽穿梁，丈人乃在室。虚翠动几案，秋阴出粉墨。何年托孤根，堂隍生黝碧。僧言六如画，弄笔寿幽僻。通神在岁久，十二万朝夕。夜闻风雨摇，梦见龙对啮。昔时墙欲倾，欲留不可得。今者粉剥落，墨光复清澈。曷若任墙倾，松当离壁立。其生也无根，使与岩柯接。妙手活迹象，不受造化力。或者挟风雷，其龙破夜出。下乃不死药，与君斸琥珀。"}