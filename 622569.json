{"id":"622569","title":"愁二水","dynasty":"明","author":"郭之奇","text":"江有水兮春有风，水西来兮风自东。两相遇，各相冯。岁之朝，吾以同。日兮杳杳，旬其再中。睇烟光之怫郁兮，几含思而自蒙。遭阳侯之泛滥兮，盖为余而造雄。心靡靡而难竞兮，就欹危之片篷。迷宵旦以摅方怀兮，绪沉抑而莫汎。愿寄辞于飘云兮，揖东君而陈衷。何回汉之浮浮兮，疑鼓浪于丰隆。望前山兮偃蹇，与极浦兮初终。伤幽峰之泻绿兮，怨碧渚之流红。惜吾不及无心之落花兮，依湛湛之露枫。折琼枝与瑶华兮，护微芳之远丛。恐时岁之如斯逝者兮，及秋霜而转蓬。吾且夷犹以自怡兮，观万象之魂熊。觅渔歌于佪溆兮，悟身外之塞通。时亦犹其未央兮，进亦无求其太匆。睹惊波之杳至兮，随游雾以塞充。接朝容之浩淼兮，下晓气于巃嵷。道何远而不达兮，志何立而不崇。万变其情岂可极兮，伫寸进之为功。吾将过牛渚而燃照兮，依鹭洲而启笼。藐蟠踞之龙虎兮，羡冥飞之鹄鸿。盼白门之遥色兮，悲金粉之日空。曾不知朝之几变兮，孰两江水之可穷。"}