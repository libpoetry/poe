{"id":"640521","title":"盛生诗","dynasty":"明","author":"童冀","text":"盛生德茂者，家世乃儒绅。厥兄舍铅椠，吏牍期致身。微文偶失愤，密网无纵鳞。逮系岸狱中，藁瘗荒江濆。生时奉菽水，升堂拜慈亲。泣血叩首路，弗惮千里勤。干戈犹在目，道路蕃棘榛。崎岖霜霰途，涉历踰十旬。间道负骨归，号恸惊四邻。先垄幸可祔，差慰地下魂。穷冬十二月，积雪遍郊原。上天忽敷祐，列岫明朝暾。窀穸甫安厝，浩荡风雪昏。天人良不远，一念至理存。我思天壤间，手足惟弟昆。周公称上圣，管蔡乃流言。舜象本同生，谋谟盖都君。前圣且不免，况复后世人。惟生诗礼家，孝义耳所闻。赵礼昔让肥，艰难贼推仁。缪彤痛自挝，诸妇感天伦。淮南自贻戚，斗粟悲汉文。陈思咏豆萁，魏帝伤同根。喟彼叔世士，相视越与秦。死丧孰孔怀，阋墙诚寡恩。我作盛生诗，庶使薄俗敦。"}