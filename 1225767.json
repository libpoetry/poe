{"id":"1225767","title":"迁居","dynasty":"元","author":"陈高","text":"迁居城南村，幽情意所适。室庐颇虚敞，结构自畴昔。倒桧护周垣，修竹荫奇石。涓涓井泉清，霭霭檐云白。去郭二三里，迥与嚣尘隔。于兹载寝兴，朝暮靡所迫。读书南窗下，奉食老亲侧。褰裾戏童稚，煮茗待宾客。身閒贫亦佳，机忘心已寂。旋种园中蔬，春叶庶堪摘。时危幸安处，生理宁复识。虽非旷达夫，玩世聊自得。"}