{"id":"909604","title":"沁园春 其十九 庚戌初度自赋","dynasty":"宋","author":"李曾伯","text":"弧矢四方，江汉一萍，少年壮游。叹而今老矣，祗宜野服，欲何为者，还著轻裘。匹马萧萧，孤鸾杳杳，城郭重来空白头。西风里，对一番新月，又荻花秋。依然千古荆州。问刘表诸人还在不。向亭前举酒，不堪北顾，船头击楫，忍负中流。远水长天，淡烟衰草，还是当时王粲楼。何如且，倩吴歌楚舞，一洗新愁。"}