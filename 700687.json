{"id":"700687","title":"山水","dynasty":"明","author":"商辂","text":"浮云积翠山棱层，烟波浩渺沧江横。就中风景如武陵，乂疑方壶与蓬瀛。高人妙得丹青趣，展素挥毫若神助。岩峣峭绝泻飞流，岚岫溟濛锁云雾。枫榆隔岸羊肠绕，渔舟荡漾忘昏晓。人间何处有此景，愿一登临散怀抱。苍崖万仞高插天，银河直与南溟连。画工绎思写缣素，天涯地角来笔端。晴峦晓嶂空翠湿，水色湖光渺无极。依稀远树含紫烟，隐隐平林带秋色。梦中忽向君山游，君山一发青如虬。觉来披图赋新句，潇湘云梦清气浮。"}