{"id":"428051","title":"木兰花慢 傅抱石以一九六五年九月廿九日午后一时零七分逝世南京，赋此志悼","dynasty":"近现代","author":"龙榆生","text":"正天清气爽，看健翮，好冲霄。奈午梦方酣，随归羽化，何处逍遥。舜尧。人民六亿，叹龙眠、去后倩谁描。挥洒淋漓大笔，江山如此多娇。明朝。满眼大旗飘。队队逞英豪。听雷音震迅，群魔胆丧，四野烟消。招邀。更同笑语，怅霜凋、两鬓不相饶。矫矫西江画手，枫林共把魂招。"}