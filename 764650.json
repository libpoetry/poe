{"id":"764650","title":"万年枝 梁司农师六十续娶","dynasty":"清","author":"毛奇龄","text":"蜡尽春还，御河冰未泮，苑枝如沐。柳又生稊，双雉朝飞遫遫。花甲周时花烛启，宝帐妆成百福。由来原有，尚书三娶，东山名族。万年觞卜。道从此、天长地久，鸾弦终续。华帼披来，副髲有珈皆玉。池上歌添黄竹好，探去金桃再熟。那弃人笑，桃花洞里、刘郎初宿。"}