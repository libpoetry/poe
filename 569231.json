{"id":"569231","title":"蔡文学去疾甫裒然小试首矣两岁冬袖所作贽余痛饮旬日而别意欲得余一言耳沃之酒歌以送之","dynasty":"明","author":"王世贞","text":"吾怜蔡荣名，不荣龊龊尘世名。纵然茂才冠东越，自有微尚依西京。吾怜蔡去疾，不去陶陶酒人疾。小饮犹倾三百杯，大醉须眠一千日。两年两叩先生门，沾沾所见惬所闻。袖携天台石，吐作弇山云。先生舍身作道民，南山黯没干将文。瓮头颇足中山酒，祇是无名可借君。"}