{"id":"720508","title":"念奴娇　潼关感旧","dynasty":"明末清初","author":"屈大均","text":"黄流呜咽，与悲风、昼夜声沉潼谷。天府突然称四塞，更有关门东束。未练全军，中涓催战，孤注无边腹。阌乡秋蚤。乍寒新鬼频哭。谁念司马当年，魂招不返、与贼长相逐。麾下兴平馀大将，难作长城河曲。朔骑频来，秦弓未射，已把南朝覆。乌鸢饥汝，国殇今已无肉。"}