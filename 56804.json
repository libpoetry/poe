{"id":"56804","title":"述寓·夙志慕前矩","dynasty":"明代","author":"陶安","text":"夙志慕前矩，琴趣愧难续。弃米曾赋归，云何效奔逐。慈亲日向老，无以报鞠育。明经不取士，奉养心未足。携家客秦淮，苍苔蔽荒屋。年丰公廪虚，半载不沾禄。妻子乐我贫，朝夕共釭粥。母心爱两孙，每食分鼎肉。自怜头上巾，兴到无酒漉。怡然坐窗下，一笑对秋菊。"}