{"id":"698438","title":"和游新吴寺诗韵有小序 黄字","dynasty":"明","author":"唐文凤","text":"步屧响回廊，庭虚月一方。栴檀云弄影，薝卜夜吹香。禅定猿窥钵，经残鹤护房。明朝觅归路，满地叶飞黄。驮经白马寺，创额赤乌年。宗续云门法，心参雪窦禅。松高留鹤语，树老蜕龙悬。长日翻经罢，蒲团礼佛前。倚杖閒寻寺，吟诗忽过桥。晚山含雨暗，秋水共天遥。自愧花封治，难从桂隐招。婆婆游世界，钟鼓乐清朝。"}