{"id":"845127","title":"望江南 竹仙有江关之思，因赋八阕，以广其意","dynasty":"清末民国初","author":"程颂万","text":"江南忆，最忆是青溪。柳色断桥双燕子，杏花春水小船儿。三月踏青时。江南忆，最忆是河房。晓起鹦呼新客至，晚妆人戴夜来香。水阁爱清凉。江南忆，最忆是红桥。水榭四围阑六曲，晴波一折柳千条。明月夜吹箫。江南忆，最忆是灯船。凤尾裙儿人按曲，虾须帘子月窥筵。波底照婵娟。江南忆，最忆旧宫门。冷月红墙无客到，晚潮青殿傍烟昏。歌舞种愁根。江南忆，最忆酒家楼。锦旆当门成小市，银灯隔座记藏钩。往事殢人愁。江南忆，最忆早春前。社燕晴衔飞絮影，纸鸢风扬落花天。白下梦如烟。江南忆，最忆暮秋天。残照阑干鸦影乱，晚风帘幕燕巢偏。惆怅一年年。"}