{"id":"518348","title":"进贺千秋节诗甲申十二月十六日","dynasty":"明","author":"唐文凤","text":"明朝遵祖训，赵国锡王封。宗社藩维壮，山河表里雄。祥光惟岳降，寿算与天同。祚胤千年盛，贞符万世隆。成功劳汗马，启运翊飞龙。鹤驾神仙府，鸾笙帝子宫。春回十日后，星拱九霄中。暖沁梅香洁，寒消烛影红。玺文金灿烂，佩响玉玲珑。愿效长生祝，常瞻不老容。献图来阆苑，问道向崆峒。善颂惭无补，丹心效寸忠。"}