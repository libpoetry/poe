{"id":"747540","title":"罗池谒柳柳州祠","dynasty":"清","author":"曹楙坚","text":"苍垠划穷荒，奔流恣潏淈。八龙蜿蜒来，遗蜕作山骨。画戟俨清森，云车睹恍惚。夙秉兰玉姿，谈笑朝天阙。朝披鹤头书，夕佩鱼须笏。置身九霄间，一堕烟瘴窟。失路各赍咨，对面判秦越。插州虽未迁，高谊不可没。秋江见鰅鳙，蛮雨啼深掘。健笔括混茫，真宰怒剞劂。衣冠渺一丘，文字开百粤。蕉荔罗芬芬，尘容怍修谒。颓垣读古铭，蔓草仆残碣。黄鹤去不还，丛祠掩萝月。"}