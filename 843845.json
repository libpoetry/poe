{"id":"843845","title":"咏史","dynasty":"清末民国初","author":"许南英","text":"太公置俎上，高祖欲分羹。帝王有大度，父子无馀情。天性已如此，何恤韩与彭！慷慨楚项羽，犹守弟兄盟！秦亡汉嗣统，报韩愿已酬。明哲善保身，留侯不可留。愿弃人间事，欲从赤松游。鸟尽良弓藏，淮阴羞不羞？帝王自有真，范增能望气。一剑得天下，功狗何足谓！独有吕雉淫，不知天子贵。转昵辟阳侯，镇略夫妻味！汉惠非帝舜，焉能格母嚚！徒挟赵如意，惊哭戚夫人。饮酒恣淫乐，五年丧其身。使无代王恒，二世如亡秦！"}