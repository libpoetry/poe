{"id":"1111058","title":"宿石岊馆二首","dynasty":"宋","author":"朱熹","text":"春江日东注，我行溯其波。扬帆指西澨，两岸青山多。青山自逶迤，飞石空嵯峨。绿树生其间，幽鸟鸣相和。搴篷骋遐眺，击楫成幽歌。独语无与晤，兹怀竟如何。停骖石岊馆，解缆清江滨。中流棹歌发，天风水生鳞。名都固多才，我来友其仁。兹焉同舟济，讵止胡越亲。舞雩谅非远，春服亦已成。相期岂今夕，岁晚无缁磷。"}