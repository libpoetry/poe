{"id":"208577","title":"送山芥与徐稚山","dynasty":"宋代","author":"朱翌","text":"北风撼坤轴，飞雪封高崖。万草坐冻死，不复存根荄。蔚然苍山底，有此紫玉钗。本无尘土侵，宁畏霜霰埋。偶为樵牧知，遂与薇蕨偕。坚瘦故耐久，苦森终怒俳。未免一时出，肯事众口谐。可以寄乐天，时供八半斋。可以送庾郎，三九代食鲑。朱门厌燖焰，嘉蔬日谁差。飞觞失行次，可口相推排。尔来走缸甖，遂费登山鞋。文昌列宿光，骑省后人佳。居官乃退步，养气能实骸。一箸须子同，苦硬求吾侪。"}