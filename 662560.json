{"id":"662560","title":"余既病目逾年窃自痛悼乃忆古之贤士亦屡抱痾漫作病士诸咏虽与靖节词旨不同质之原思亦复惭负读者体其情耳","dynasty":"明","author":"石宝","text":"子舆本达士，曲偻当盛年。辅车下参胁，会撮高指天。阴阳气有沴，中心良独閒。日勤平生唁，鉴井方便?。造物等传驲，乘之随化迁。俯安支离形，言笑恒晏然。汉廷论遗直，无如汲长孺。面数平津奸，庸知武安怒。将军感长揖，君王为冠屦。赐告礼已勤，拾遗志犹固。矫矫社稷臣，淮阳迫迟暮。千年仰馀风，理欲为君悟。上林多奇兽，万乘爱手格。耀武谁揄扬，临邛有词客。驷马志何壮，千金价非索。渴卧归茂陵，文君亦头白。负弩夸先驱，琴心贻内热。爵禄虽未充，声华固轩赫。鲁人固多兀，不独叔山子。亦有申屠嘉，谈精略相似。操几耽至言，遗形契真理。肝胆或楚越，何况颅与趾。能感高盖朋，视之若脱屣。咻笑虽塞涂，方游太虚始。"}