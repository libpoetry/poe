{"id":"148662","title":"至衡阳谒提刑范右司东叔同年兄","dynasty":"宋代","author":"曾丰","text":"西士无传不得宗，我公况是有家风。长卿东望轻云梦，太史南游小祝融。万里饥寒民所德，半生辛苦学之功。扩充更卒晚年业，杀等犹为小蜀公。久别重逢岳麓边，未遑扣谒已招延。杯盘一笑心相下，风雨三更膝辄前。我愧莫当公过礼，他求无复此同年。年来天厌义风薄，借吃湖南作样传。"}