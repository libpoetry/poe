{"id":"693962","title":"次答谢伯子","dynasty":"明","author":"陈邦彦","text":"谁向羊肠鉴覆车，盈盈京国盛簪裾。龙髯尚掩桥山涕，雁足新惊塞外书。甲恶可堪供偃仰，杼空何以策留馀。叩阍昨日惭疏拙，仓兄填膺半未抒。草莽何期奉御纶，归装犹映五云新。即教岩树能招隐，长向天章颂作人。晏岁别离惊远梦，他乡行色共江春。有怀报国君先达，案牍为劳莫厌尘。"}