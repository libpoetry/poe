{"id":"683717","title":"送张州守归蜀","dynasty":"明","author":"王世贞","text":"攀辕泪洒大河干，把酒毋歌蜀道难。倘遇贤兄京兆问，秋霜不改惠文冠。五马春风鬓尚玄，忽闻平子赋归田。吴江岂是无驯雉，子午山头响杜鹃。挂冠归去一身轻，瑶草华阳洞里耕。仙令祇今多少在，丹成凫鹤自来迎。万里桥下水连天，桥系东吴万里船。应有旧时松菊在，不妨杯酒傲霜天。"}