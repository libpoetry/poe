{"id":"432713","title":"重游惠济寺观银杏二首","dynasty":"近现代","author":"林散之","text":"破庙重来已不识，僧容佛貌共支离。丰碑久失神仙字，大树犹存虫蛀皮。风雨九朝年代改，峰峦几处性情宜。不堪陈迹寻今古，唯物唯心各一时。绕屋一围曾避雨，参天千尺独摇风。雌雄此处真难辨，伯仲之间有不同。因果几明成实论，死生已了涅槃宗。南梁北宋匆匆事，又见寒山日下舂。"}