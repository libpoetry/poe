{"id":"614657","title":"刘母曹夫人从夫任之滇舟次武昌金口驿群鹬冠袭之语逼母母惧不免投江死令子铨部君疏闻赐棹楔旌焉夫人有子三人伯季皆举孝廉仲即铨部也","dynasty":"明","author":"韩日缵","text":"若有人兮汉之滨，纫兰蕙兮折芳馨。遭险屯兮昼晦暝，猿秋啾兮狖夜鸣。誓九死兮捐所生，水横波兮魂冥冥。烈皎日兮薄高旻，乘白鼋兮雌霓旌。要巫咸兮侣湘灵，心悇憛兮何已。清且泚兮湘水，帝宠嘉兮翟珥。赐棹楔兮故里，荐江蓠兮与沅芷。夫人幸有兮美子，千秋百祀兮永不死。"}