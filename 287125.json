{"id":"287125","title":"雨后登眺江亭作","dynasty":"现代","author":"夏孙桐","text":"春郊逢雨霁，遐迩皆奇瞩。乱水浅塘分，归云众山簇。不惜障泥污，联骑踏新绿。芦滩未隐鹭，麦陇初呼犊。睛色野潭明，孤烟寺楼矗。抬级恣远眸，净碧手堪掬。不独山容润，万象如膏沐。对枰忘人境，瞑照入帘速。心仪金门隐，目笑成都卜。尘埋幸非深，鱼鸟亦已熟。我当办閒身，来与清景逐。"}