{"id":"467120","title":"鹧鸪天","dynasty":"当代","author":"陈永正","text":"昨夜春从梦里归。今朝庭院见花飞。不知陌上风风雨，一笑人间事事非。青满树，草侵蹊。阴阴只是误黄鹂。任他宛转留春住，自爱南熏第一枝。初夜新樽独自开。迷离身在好楼台。酣春都幻花成雾，宴罢俄惊蜡已灰。清梦远，酒悲来。中宵风雨厉而哀。漫吟残句支无寐，不尽芳时欲绝怀。梦入南州月已低。有情碧落枉相思。微波未必因风起，绣幕依然为汝垂。司马赋，步兵诗。严霜凋蕙复何辞。危心悄坠空阶叶，一夜秋深一夜悲。一夜滩前露已霜。秋风从此萎微芳。遥知小萼终难发，肯信疏衾各自凉。双燕去，小园荒。悄分携处月昏黄。江头独对青楸路，惆怅中流一望长。"}