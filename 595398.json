{"id":"595398","title":"镇海楼","dynasty":"明","author":"伦以诜","text":"井干丽谯宁复云，齐云落星空尔闻。粤中佳丽此重见，宇内楼台应少群。画栋迢迢上霄汉，雕梁隐隐栖烟云。我来登眺发孤咏，抚今怀昔情缤纷。丹霄清切接朱甍，缓步俄跻最上层。淼淼鲸波抱河汉，重重龙卧拥冈陵。双旌载止成修复，万事依然有废兴。从此灵光终古在，八方冠盖几同登。曲曲栏干近斗杓，凌云爽气自飘飖。八区玄览归双睫，五历丹梯到九霄。南纪每思雄紧地，北辰长仰圣明朝。占祥望气存周制，岂但登临逸思饶。"}