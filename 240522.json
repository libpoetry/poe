{"id":"240522","title":"再游云灵·生缘堕城市","dynasty":"宋代","author":"王灼","text":"生缘堕城市，日与尘坱俱。岂无青霞志，不得闲须臾。李君实吾党，半岁相招呼。今晨始能来，羞汗沾濡。奇峰出天半，虎据东一隅。绝顶所见异，众山巧奔趋。危坐送落日，万象争环铺。隐公老益壮，我亦穷而迂。同行二三友，文采得自娱。少待月波上，归骑当徐驱。醉中语黄冠，此心何时刳。"}