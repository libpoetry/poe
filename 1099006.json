{"id":"1099006","title":"象田老馈山茶用东坡先生韵奉寄","dynasty":"宋","author":"张侃","text":"前时著脚清净坊，山童殷勤进山茗。半杯春云满晴空，午困瞢腾顿能醒。山深有鸟声清圆，俗名捣药颇堪听。从来不起市朝想，定亦久知存所性。何如捣茶伴老衲，疾病去尽竟归正。数株寒菊带秋清，一篆香烟留日永。顾我服官走芳尘，心虽超悟力未猛。气猿意马难同防，未免稍纵肆顽犷。人言茶味怕齿知，日渐月渍遣胃冷。不然除腻立奇勋，气象森严费忠鲠。建溪早芽细如针，来春喊声遍山岭。铜模新制号凤团，绛纱斜纫护龙饼。竹窗拂拭金石坚，碾破霏霏光炯炯。旧曾识此今罕见，山茗一旗生舜井。冠裳不加貌自若，厥包断不请侥倖。须知老衲定中人，任柳生肘木生瘿。"}