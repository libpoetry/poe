{"id":"865790","title":"沁园春 其二","dynasty":"宋","author":"丘崇","text":"匏系弥年，江北江南，羡君去来。笑山横南浦，朝来爽致，文书堆案，胸次生埃。放旷如君，拘縻如我，试问人生谁乐哉。真难学，是得留且住，欲去须回。何时竹屋茅斋。去相傍为邻三径开。撰小窗临水，危亭当巘，随宜有竹，著处须梅。坐读黄庭，手援紫藟，一寸丹田时自栽。当馀暇，更与君来往，林下徘徊。"}