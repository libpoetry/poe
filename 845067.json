{"id":"845067","title":"暑夜感言四首","dynasty":"清末民国初","author":"曹家达","text":"蒸气薄遥夜，高天星汉长。飘风从天来，萤火生微芒。愿得及良时，寄怀在众芳。申椒杂菌桂，佩之永不忘。无为遝零节，所得在焜黄。圆荷发朱华，杂佩风泠泠。散发出林下，微凉生广庭。披襟延夕爽，萋然怀袖馨。抚兹念远人，仰看参辰星。亮无鹍鹏翮，逍遥徙南溟。落日下层阜，夕气交庭阴。孤蝉鸣树閒，三叹有遗音。岂不负高洁，常恐风露侵。林薄满清听，对此发遐心。戛然息群籁，空山深复深。白鸟笃时节，冥冥西北隅。螫人盬其血，朋类声相呼。饱死不知足，贪以成其愚。守宫正枵腹，因粮及汝躯。所以古之人，饮酒戒首濡。"}