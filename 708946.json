{"id":"708946","title":"木兰花慢  题项东井画为文公寿","dynasty":"明末清初","author":"曹溶","text":"禾兴悭岫色，赖张璪，富霜毫。恣翠晕安篱，烟丝倚瀑，全取空寥。登临送情不浅，带斜晖、又听暮钟飘。疑有支公故业，闭关安问征桡。名山何许傍云根，吾欲借书寮。向王猷买竹，苏耽酿橘，兼种芭蕉。春应去人未远，肯蹉跎、三万六千朝。除却图成景物，眼前都是蓬蒿。"}