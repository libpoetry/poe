{"id":"686879","title":"禽言","dynasty":"明","author":"伍瑞隆","text":"故国故国，谁者国。不是迷楼，定是铜雀。噫嘻吁嘻，杨柳无丝城无廓。子规归去，子规归去。渠道驼山山前，有人张罗打网遮到天。尔今欲归但休北，我不入网，渠网我不得。郭姑姑，顾郭姑。姑顾姑，不顾几逐妇。今朝日出时，东方欲晴西欲雨。伤心哉山阿，伤心哉山阿，物本何害人情苛。我来山南啄山果，同来十馀仅存我。彼谁者子，杀人与放火。挟弓挟矢，弓如席，矢如几。个山山头行不止。尔禾尔黍，我不敢害。尔但惜我肉，不能当尔齿。是胡是越。矢如雪，弓如月，张弓挟矢行不绝。尔本人类，覆巢破卵尔独悦。前山有竹，前山有竹，去年命子竹上宿。今年竹渐少，结巢巢又覆。但闻竹下有人语说道，是朝朝山前白额虎，触墙害笋蹂禾黍。射虎射虎谁射虎，山前一物似虎子。但闻张弓未下矢，矢尚未下虎未死。噫嘻吁噫，人乃射羊虎射虎。"}