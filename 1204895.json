{"id":"1204895","title":"摸鱼儿","dynasty":"元","author":"许有孚","text":"买陂塘旋栽杨柳，园亭尽有公务。东山更理闲丝竹，莫用苍生霖雨。鸥鹭渚。淡相对忘机，不羡蓬瀛屿。平生愿语。便泉石膏肓，烟霞痼疾，始遂隐居趣。邯郸路。老我头颅如许。黄梁何日逢吕。斜川便是桃源洞，千载归来辞句。巾漉醑。笑琴亦无弦，何处求新谱。茫茫万古。任沧海桑田，白衣苍狗，不到老农圃。"}