{"id":"1131007","title":"太傅李康靖公挽歌三首","dynasty":"宋","author":"韩维","text":"秉哲归元老，宣忠辅至平。四蕃流惠爱，三事赖谟明。国予哀荣备，人推寿宠并。纪言惇史在，犹足庇苍生。知止冠早挂，娱闲金屡挥。绪言犹在听，英魄遽何归。去国箫笳远，迎风旌旐飞。邦人慰怀慕，馀庆在缁衣。烜赫三台责，优游二品终。干时身有尽，报国意无穷。事业传青史，英灵峻紫嵩。輀车隔攀恸，悲泪洒秋风。"}