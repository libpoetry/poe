{"id":"653591","title":"为干景瞻题唐高骈山亭夏日诗画十韵","dynasty":"明","author":"张宁","text":"碧山亭馆抱回塘，门巷阴阴夏日长。新竹过林梢碍柳，野藤缠树叶迷霜。炉香细引蔷薇架，庭草阴连薜荔墙。画栋云閒天伏暑，疏帘风急雨生凉。棋声落枕醒幽梦，楼影沉波近夕阳。临水独垂盘谷钓，采莲新办越溪航。何人隔竹敲茶臼，有客携琴问草堂。望远欲穷千里目，吟馀空费九回肠。功名自许今犹未，寒暑催人老又将。会整旧书归旧隐，故园松菊晚苍苍。"}