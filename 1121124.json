{"id":"1121124","title":"光泽朱君挽词四首","dynasty":"宋","author":"林亦之","text":"诸老萧萧似卷尘，不堪再见素旌新。白头县尉笭箵浦，夜雨寒窗是旧人。长记前回过我庐，艰难步履唤儿扶。莫将马箠敲门去，寒水无人野屿孤。为官长者得声名，唯诺公堂如父兄。欲作汝南耆旧传，不须多语尽平生。乃翁飞旐过前村，一妇随车一在门。何处人家有三柩，髑髅山下合销魂。"}