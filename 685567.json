{"id":"685567","title":"寿曾见虞座师二首","dynasty":"明","author":"邓云霄","text":"迟迟日月在壶中，佳气东南自郁葱。谁向香山誇白傅？还如洛社有温公。九重梦卜虚前席，一代冠裳拜下风。闲卷丝纶到溪畔，儿童争识钓璜翁。国步艰难倚老臣，翩翩鹤发待蒲轮。由来仁寿关元气，不藉仙方养谷神。齿德同推天下父，安危长系洞中身。欲传衣钵还能否，曾是门前立雪人。"}