{"id":"1209880","title":"扈从羽猎","dynasty":"元","author":"耶律楚材","text":"湛然扈从狼山东，御闲天马如游龙。惊狐突出过飞鸟，霜蹄霹雳飞尘中。马上将军弓挽月，脩尾蒙茸卧残雪。玉翎犹带血模糊，騄駬嘶鸣汗微血。长围四合匝数重，东西驰射奔追风。鸣鞘一震翠华去，满川枕藉皆豺熊。自笑中书老居士，拥鼻微吟弓矢废。向人忍耻乞其馀，瘦兔瘸獐紫驼背。吾儒六艺闻吾书，男儿可废射御乎！明年准备秋山底，试一如皋学射雉。"}