{"id":"607302","title":"为廷尉正林君题贞烈卷有引","dynasty":"明","author":"卢龙云","text":"航海当年宋祚屯，天教虏祸到瓯闽。修戈未展同仇志，投袂难全远害身。百口并缘兵革苦，千家俱属乱离频。闺闱烈行犹堪纪，粉黛徽音却未湮。蹈海成仁甘自陨，吁天举目叹无亲。闽山地隔千重嶂，洛水桥通万里津。气压沧波长浩荡，名于叠献比嶙峋。夫因里选曾闻达，道为时艰尚隐沦。胡元闰位终难屈，淑媛贞魂并未伸。英烈祗堪垂野史，褒扬何自贲皇纶。风高永足传天下，世远谁同问海滨。异代庆馀幽竟阐，闻孙光裕意全真。欲缘俎豆兴堂构，爰采歌谣慰穸窀。士女一时俱劲节，芳香千载共贞珉。绵绵世泽知能永，奕奕家声喜渐新。纪载未须烦郡邑，却应感召见祥臻。"}