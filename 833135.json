{"id":"833135","title":"高阳台","dynasty":"清末民国初","author":"樊增祥","text":"薄暝欺花，轻寒罨梦，雨中闲数垆熏。门外芳苔，印他金齿无痕。近来祇惯吟春草，纵题书、不寄朝云。听灯前、一晌潇潇，冷了芳樽。天涯兄弟圆如月，好香羹频絮，佳茗同温。几日东风，吹来软梦如尘。连昌旧种无多柳，甚听来、未觉消魂。且今宵、刻烛西堂，同赋婪春。"}