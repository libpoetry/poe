{"id":"313226","title":"凤凰台上忆吹箫·重九日同椒坪、一山两丈登凤凰冈望海，有怀萧伯瑶","dynasty":"现代","author":"潘飞声","text":"根竹支筇，葫芦载酒，登高刚试新晴。问荒台遗迹，野草青青。零落苔封断炮，都付与、朝夕潮声。潮头上、洋船烟暝，手欲屠鲸。重溟。当年击楫，叹繻弃归来，閒却青萍。只青山扪虱，脾肉堪惊。且对西风落帽，空惆怅、旧日鸥盟。还相忆、鮀江菊开，又误归程。"}