{"id":"1088364","title":"分韵得眠意二字赋醉石简寂各一篇呈同游诸兄 其二 简寂","dynasty":"宋","author":"朱熹","text":"天秋山气深，日落林景翠。亦知后骑迫，且复一流憩。环瞻峰列屏，迥瞩泉下濞。永怀仙陆子，久挹浮丘袂。于今知几载，故宇日荒废。空馀醮坛石，香火谁复继。更怜韦刺史，五字有真意。虎竹付归人，悲风起横吹。沉吟向绝迹，浩荡发幽寄。来者知为谁，念我傥三喟。"}