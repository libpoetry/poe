{"id":"1236481","title":"耕云锄月寄贞居二首","dynasty":"元","author":"周驰","text":"买山灵山下，石多如羊群。造物为我耕，种之皆白云。汹涌初郁勃，散漫还氤氲。收归方寸间，吐作五色文。一笑顾妻子，未用愁空囷。石田不生禾，何以养吾拙。中宵披白云，自起锄明月。明月无根株，满地散霜雪。吾锄不妄挥，要使萧艾别。惜无植杖翁，相对同此洁。"}