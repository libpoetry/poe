{"id":"690249","title":"游员常寺","dynasty":"明","author":"张岳","text":"昔日读书处，绿萝映草堂。风尘惊岁隔，梦寐入宵忙。拟作丸中舍，更寻物外方。兹心恐未遂，临眺独徬徨。不堪秋兴极，倚徙陟南冈。野色开朝雾，溪声散夕阳。孤村鸥鸟外，小艇荻花傍。一眺真奇绝，浩歌意转长。竹识初时种，抽梢今几年。老僧行挂衲，稚子解分泉。共惜流光逝，翻悲秋露泫。出山缘底事，抚物空自怜。突兀石痕古，苍茫字画分。千秋谁辨此，我辈发奇闻。逸势翻龙篆，精光动斗文。秦碑与汉鼎，摛写徒纷纷。偶尔寻幽去，藤萝小径通。野花深烂漫，涧水细玲珑。不作悲秋赋，还横短笛风。云根有仙诀，安得命飞鸿。地僻经过少，山空草木深。展书时一读，乘兴复登临。红绿暂时景，高卑万古心。此中真意思，莫遣更浮沉。晚凉欹枕罢，振策复山行。冉冉云穿袖，迢迢谷递声。平原天际尽，孤屿海中明。忽觉襟期远，呼觞坐自倾。月华流㝢县，静夜此山中。寂历无人会，孤高几处同。秋声藏远树，物色度虚栊。预恐星河落，徘徊小院东。嶂合孤烟暮，秋初响籁清。到来情已惬，坐久累还轻。留偈僧何在，通宵月自明。年华驻筇竹，从尔谢山灵。寂寞非人境，清虚惬道心。听经猿入定，破梦鹤鸣阴。刻竹题诗遍，望云怀古深。萧萧羞两鬓，吾欲投吾簪。"}