{"id":"1222146","title":"湖水来","dynasty":"元","author":"郝经","text":"枯风怒遏长川回，两湖五月生黄埃。水晶宫碎洲渚出，昆明老火飞狂灰。鱼龙错落半生死，乾坤枯槁无云雷。海鲸怒抉海眼破，涛头一箭湖水来。新声汩汩入黑壤，寒虹矫矫收苍霾。鸥鸟静尽波不起，澄清无瑕玉镜开。浮光四动青云第，倒影半浸黄金台。何当乘兴呼太白，棹歌长入琉璃堆。满船明月露花冷，翠绡银管飞琼杯。"}