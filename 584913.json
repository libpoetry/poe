{"id":"584913","title":"典试院中杂作五首皆言取士之法而各有所喻焉 其三 邓林木","dynasty":"明","author":"苏仲","text":"吾闻邓林木，连阴遍千里。自从开辟来，斲伐非一纪。是谁持斧柯，历阅林麓里。社栎非所用，樗散非所喜。所得在良材，所获须杞梓。或逢沈与檀，骨干千年止。蜿蜒龙蛇枝，逢者不顾矣。兹特非等閒，金璧安敢比。中蕴二五精，天香透肤理。直可荐郊庙，不敢语凡鄙。果遇巨眼人，持归献天子。"}