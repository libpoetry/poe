{"id":"1215480","title":"飞电引","dynasty":"元","author":"陈泰","text":"昔君赋鱼鱼有灵，夜挟震电飞苍冥。我藏君字入匣永，墨光剑气奔雷霆。乖龙因此却相妒，诃叱雷电閟烟雾。阳乌薄蚀朱鸟官，荧惑凭陵赤蛇度。绿章封事朝九关，帝意鸿濛阍者怒。客从清溪溪上来，为言明府何奇哉。清晨坐衙昼飞檄，席卷太乙三山回。怪来山前雨不过，社鬼山灵独欺我。凤冈熊峡百里间，飘然忽西无不可。遥知组辔行秋田，老翁拜迎桑树边。虎髯堂堂有仙气，平原鲁公作雷吏。"}