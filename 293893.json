{"id":"293893","title":"双双燕·咏新燕依梦窗韵","dynasty":"现代","author":"张伯驹","text":"掠烟剪水，参差趁东风，乍窥庭户。香巢觅定，相认应非前度。杨柳楼台静锁，问门掩、梨花何处。江南又是残春，怕说天涯同住。轻举，乌衣翠羽。帘捲待归来，乱红如雨。新妆初试，解向玳筵歌舞。凭寄离思倦绪，念身世、飘零谁诉。还愁更对夕阳，一片江山无语。"}