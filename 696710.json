{"id":"696710","title":"大水歌二首","dynasty":"明","author":"郑善夫","text":"闽州五月雨不歇，剑南诸溪水俱发。溪边树木缠风雷，郭外人家走鱼鳖。野老惟忧禾黍歇，尾闾不见波涛泄。君莫恨去年前年雨水绝，越王台下江流竭。行人道上思饮冰，古井盐花白于雪。玄阴冥冥噎不通，五月六月皆天风。雷霆啸海乌兔急，田野尽在波涛中。南山豆苗沙压死，东畬禾头半生耳。志士宁辞沟壑填，农夫自此生事已。君不见无诸城外鬻幼男，今岁诛求岂但三。"}