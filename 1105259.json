{"id":"1105259","title":"次韵刘簿祷雨西峰","dynasty":"宋","author":"方岳","text":"句律清圆蚌剖胎，断无尘土到灵台。开张九虎排云入，约束五龙驱雨来。造物无私心感动，太平有象笔追回。焚香小待生呈佛，未放青天万里开。爱民端与共胞胎，消得黄金为筑台。一道香烟随牒去，五更风雨入诗来。雪灯字暗心犹在，霜叶衫枯首独回。气格老苍能过我，柴门不厌为君开。"}