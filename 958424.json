{"id":"958424","title":"邻翁以紫石斛承粗石一块为予书室之奉斛盖端溪之不堪为砚者然较以所载山石则胜矣予是以有白鹿苍璧之句白鹿苍璧事见西汉书若乃忘真假遗美恶则予不知此石之与真山果同异哉","dynasty":"宋","author":"郑刚中","text":"见山不见理，真假析为二。看假作真山，细大岂殊致。邻翁怜索居，奉我石一块。嵌空坐短小，枯涩少坚腻。承以下岩紫，其体润而细。翁言白鹿皮，苍璧惭倒置。殷勤加谢翁，分别非所会。但见眼中山，屹立出尘外。侵寒欲清癯，向晚亦孤翠。萧萧风雨天，云气或冥晦。虽无禽鸟声，颇若岩洞邃。侧耳听其中，恐有隐者在。"}