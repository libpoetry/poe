{"id":"1000503","title":"送张少卿知汉州用汉字韵","dynasty":"宋","author":"彭龟年","text":"家传张长公，直节可敬叹。居官不取容，安有鄙夫患。奏劾司马门，乃翁宁可犯。惊跸当罚金，法令戒反汗。奈何盗环人，使遭灭族难。惟挚有父风，彼美渊明赞。由来阴德深，云仍继名宦。西州清河家，簪绂誇里闬。我公翰墨英，蚤岁擢三馆。立朝物望归，骎骎历华贯。莼羹忽思归，周邦喜良翰。三节歌皇华，风采肃廉按。召归一再迁，卿月光有粲。廷尉天下平，异论乃冰炭。守道当守官，闻风志立懦。分符复西归，顾忧宽宵旰。广汉最繁丽，地望蜀郡冠。房湖天下稀，公馀可吟玩。十顷玻璃风，和气来隔岸。过家亦足荣，触热去不惮。三世居此官，盛事闻见罕。甘棠百年思，蔽芾阴更满。少城我从公，转首岁六换。人生一浮萍，谁料聚与散。荒凉更寂寞，一笑得承款。柬之宰相材，自是一好汉。大手当调羹，先试五花判。愿言坚晚节，功倍事则半。衰病卧漳滨，尚念刘公干。"}