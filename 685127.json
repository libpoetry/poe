{"id":"685127","title":"龙眼","dynasty":"明","author":"王象晋","text":"来从炎徼登雕俎，满架芳馨总莫逾。崖蜜纵甘终带酢，江瑶虽美未全瑜。骚人赋就芳名远，汉帝移来贝叶敷。较烈侧生应不忝，何缘唤作荔枝奴。何缘唤作荔枝奴，艳冶丰姿百果无。琬液醇和羞沆瀣，金丸玓瓅赛玑珠。好将姑射仙人产，供作瑶池王母需。应共荔丹称伯仲，况兼益智策勋殊。"}