{"id":"545130","title":"冬日同喻水部赵观察赵徐章叶郭郑六孝廉赵唐童范四文学游灵洞山房十首 其三 薄暮游涌雪洞洞　山之麓乳泉流漫蜿蜒如雪中甚奇邃炬尽辄返未有穷其穴者","dynasty":"明","author":"胡应麟","text":"石窦中开雪乳悬，迎人百折自蜿蜒。瑶池忽睹三山下，玉井平分二华前。素练生风摇大壑，白波吹雨涨平川。由来郢客才堪并，一借阳春洞口传。"}