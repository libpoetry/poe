{"id":"202134","title":"嵩阳书院诗","dynasty":"宋代","author":"李廌","text":"束发从政事，佩缓曳长裾。守令有民社，裂地皆分符。问之尔何由，必曰因业儒。自致或世赏，因儒升仕涂。一朝希斗禄，辄与故步殊。佞夫专媚灶，要路事驰驱。俗夫抗尘容，勾校迷墨朱。自谓尚市道，不若效贾区。何必念故业，易地有蘧庐。嵩阳敞儒宫，远自唐之庐。章圣旌隐君，此地构宏居。崇堂讲遗文，宝楼藏赐书。赏田逾千亩，负笈昔云趋。劝农桑使者，利心巧阿谀。飞书檄大农，鬻此奉时须。垣墙聚蓬蒿，观殿巢鸢乌。二纪无人迹，荒榛谁扫除。桑羊固可烹，县令亦安乎。今主尚仁政，美利四海敷。仁贤任阿衡，天地一朝苏。已责复蠲敛，肉骨生膏腴。疲民悉按堵，此地尚荒芜。淮西高夫子，为政多美誉。百里政肃雍，民不困追胥。愤彼释老子，遗宫遍山隅。吾儒一何衰，废迹可嗟吁。连牋叩洛尹，移文讽使车。义有子衿耻，功将泮水俱。兴衰虽在天，此意良可书。却思鬻此者，於儒与何诛。又思昔县令，亦昔儒之徒。兴儒有美意，无忘高大夫。"}