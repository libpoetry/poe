{"id":"1127464","title":"蝶恋花","dynasty":"宋","author":"彭元逊","text":"微雨烧香馀润气，新绿愔愔，乳燕相依睡。无复卷帘知客意，杨花更欲因风起。旧梦苍茫云海际。强作欢娱，不觉当年似。曾笑浮花并浪蕊。如今更惜棠梨子。日晚游人酥粉涴。四雨亭前，面面看花坐。扇拂游蜂青杏堕。新红一路秋千过。帘外清歌帘底和。自理琵琶，不用笙簧佐。八摺香罗馀碧唾。露花点笔轻题破。"}