{"id":"1144567","title":"读史","dynasty":"宋末元初","author":"陈普","text":"王莽当年似姬旦，炀皇前日肖曾参。担囊揭箧何须逐，盗贼谁无仁义心。王敦自叹非盛德，国忠自言无令名。狐死不知正丘首，人伦都尽虎狼行。董卓犹知用荀爽，蔡京也解召杨时。善人寿命如松柏，自有神明好护持。马六尾五四代士，葱寸肉方千世心。浮云转眼百千态，惟有性情无古今。天踰铁勒偏无夜，地到扶桑更有人。民首自黔心自白，诗书万古不忧秦。祝网三驱百圣同，仲尼无语孟牵弓。雷霆日月谁能避，肯向门前著大虫。不是二颜张许辈，故将躯命委沙尘。天生熊掌真滋味，自美自甘难告人。晏婴白日为谗贼，吾道何用尤臧仓。啜粥倚庐深墨面，天地不遣君齐梁。"}