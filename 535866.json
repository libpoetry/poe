{"id":"535866","title":"书程近斋轴送萧侯之荣河尹","dynasty":"明","author":"任环","text":"程君手持送行轴，中有题诗画半幅。问之乃云赠萧侯，劝我一言相颂祝。君家诗画品绝工，安能为蛇复添足。中世士夫不好古，动辄相先馈金玉。广文先生独雅致，开卷风烟生满目。缺岩高树隐孤城，流水荒村见茅屋。中间遐想菜色多，静听如闻有野哭。萧侯尉滑知民艰，荣民更比滑穷独。此去应调玉律吹，转见阳春发寒谷。"}