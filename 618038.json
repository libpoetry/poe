{"id":"618038","title":"元日","dynasty":"明","author":"何吾驺","text":"岁序潜潜转老夫，男子须眉胡为乎。生世只教世用我，平生慷慨渐含糊。吾驺生，汝何厌厌逐风尘。吾驺生，汝何懵懵失古人。古人功业文章俱陈迹，惟有明心如灯照万亿。生前鼓舞尽英雄，千古还从心里觅。身后空名知若何，英雄还自长太息。吾驺生，汝当知，汝形为浮沤。汝当知，汝身为不朽。世人颠倒复沉迷，万事倏忽成老丑。日暮屈指计当年，白头忽忽虚简篇。乃始咨嗟少壮事，病如老妪谁相怜。吾驺生，汝闻此言当起舞，莫使湮沉悲末路。丈夫何事不可为，只手挥来看注措。卞和之玉本非狂，卞和何事哭相于。青天大地久且长，一时不信万古看。莘耕渭钓谁相知，丈夫功名会有期。李斯黄犬自悲哀，南阳高卧自希夷。鲁连一纸重千金，荆轲拔剑易水流。豪侠还须鬼神泣，况有尼山诵孔丘。名亦不易立，功亦不易成，功名只须依本性。城市未必喧，山林未必深。山林城市在人心，吾驺生。"}