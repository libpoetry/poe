{"id":"1118296","title":"初冬杂题六首","dynasty":"宋","author":"陆游","text":"勋业文章意已阑，暮年不足是看山。江南寺寺楼堪倚，安得身如杜牧闲。暮嫌风雨作新寒，一树青枫已半丹。身在范宽图画里，小楼西角剩凭阑。风横云低雨脚斜，一枝柔橹暮咿哑。昏昏醉卧知何处，推起船篷忽到家。五斗安能解醉酲，瞢腾睡眼怯窗明。策勋赖有春芽在，卧听山童转硙声。荒郊寒雨晚凄凄，四壁穿颓旋补泥。物我元须各安稳，自苫牛屋织鸡栖。风雨声豪入梦中，不知身世寄孤蓬。狐裘毡帽如龙马，天汉西南小益东。"}