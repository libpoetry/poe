{"id":"1110544","title":"读李光远诗卷次韵二首 泗州南山","dynasty":"宋","author":"孙觌","text":"跳波乱清淮，一叶寄真赏。南山如高人，标格自矜爽。胡尘暗楚甸，绝境堕渺漭。空城草木春，户外履谁两。怅望壶公龙，乘云自来往。小诗若图画，彷佛见飞桨。从今淮上山，不落梦中想。楚山多异材，翠竹满崖谷。萧萧斤斧馀，斩伐同一束。芜城带流水，万亩淇园绿。遗苞駮云锦，老节抱金玉。岁晚虎穴邻，舐掌方择肉。此君亡恙否，应坐白眼俗。"}