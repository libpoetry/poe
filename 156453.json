{"id":"156453","title":"餐菊花歌","dynasty":"宋代","author":"郑思肖","text":"道人四时花为粮，骨生灵气身吐香。闻到菊花大欢喜，拍手歌笑频颠狂。忆昔我为混沌王，洞见末劫寿不长。尽召群仙列殿下，敕宣餐菊长生方。我今化身游下土，一嚼清凉彻肺腑。顿令心地豁然开，迸出明珠耀今古。普入变化妙如意，能为一切主中主。尘尘刹刹黄金身，永救娑婆众生苦。"}