{"id":"657284","title":"题刘侍御画","dynasty":"明","author":"庄昶","text":"东之太古英，老眼庖羲画。文字六经前，心了不须读。山川流峙鸢鱼中，看画得此将无同。李成马夏何足数，此心直欲窥鸿蒙。乾坤此卷忽披看，数点青山正浓淡。眼中何处俗与真，一笑天机俱烂漫。世人见画空茫然，安知画外无真传。先生万古有真趣，白头还我羲皇天。古文篆籀藏科斗，我羡东之不容口。尚书宅里闻剧谈，天地斯人世何有。人间一默归玄元，老夫更欲观无言。手持此卷已一月，病回阁笔城东轩。"}