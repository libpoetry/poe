{"id":"556766","title":"送王君之裕州别驾","dynasty":"明","author":"宗臣","text":"使者金羁佩紫貂，高杨系马寒无条。劝君为我且停杯，朔云满地西风骄。与君结交非一朝，君方绿鬓予垂髫。父子两世共兰芷，英雄二十犹渔樵。山中萝薜日携酒，江上芙蓉夜放桡。愧予已上长杨奏，今君亦结河阳绶。浮云回首有穷通，丈夫得志无先后。只今南北讲戈鍪，至使疮痍盈宇宙。东吴未见净江氛，中原且复忧山寇。知君久抱青云志，乘时即把苍生救。忆君先子大夫才，每每逢予青眼开。冀忠声名昔无比，剑南父老今犹哀。青天白日同崔嵬，君之往矣何愧哉。富贵祗如天外云，功名应比庭中槐。循良汉诏下蓬莱，迟君跃马黄金台。"}