{"id":"680038","title":"送杨大之京","dynasty":"明","author":"王阜","text":"刺桐花开时雨香，刺桐叶落秋风凉。玉宇九秋佳丽景，金城百雉东南疆。千村万落远近郭，长川大野合回薄。逶迤列岛烟外开，缥缈残霞鸟边落。黛螺峰嶂满眼青，甲鳞洲渚如掌平。江虹饮海水浩浩，怒蛟挟雨秋冥冥。神明太守昔鞭石，百堵石梁千万尺。月浸骊潭一鉴秋，云迎雁塔千灯夕。亭亭白蔗滋神浆，漠漠黄云九穗长。山中豹隐食藜藿，海上鸿飞足稻梁。芙蓉丹桂远相映，儿童竹马迎杨震。黄堂鹤发拜文星，宝匣龙泉斩妖蜃。独佐雄藩二十年，海不扬波无瘴烟。八郡崇勋世俱仰，四知清誉人争传。明当考绩朝明主，大䌫高樯倚晴宇。逸兴遥乘万里风，离愁散作三山雨。天官藻鉴擢英䰇，平生家国赤心知。五云阙下承恩日，莫忘闽南送别时。"}