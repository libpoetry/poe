{"id":"1248730","title":"听宁上人弹琴","dynasty":"元末明初","author":"陈基","text":"忽忽岁将晏，郁郁不自聊。况兹霜露集，惊飙振寒条。之子从何来，携琴□衡茅。为我理素曲，五音纷以调。庄听敛手衽，幽忧为之消。鸾凤戏云中，馀音相与飘。别鹤惊宵露，众葩悦春朝。婉丽不可极，忽复变萧寥。清风散六合，白日耀层霄。流水一何深，泰山一何高。聘鲁慨观乐，适齐感闻《韶》。畴知今日乐，俯仰千载遥。寤言欲报之，愧乏英琼瑶。"}