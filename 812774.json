{"id":"812774","title":"少年游 丁未三月苕中送春","dynasty":"清","author":"吴绮","text":"草香叶嫩乍晴天，箫鼓放归船。翠眉山黛，绿罗波縠，春去不留连。情多欲劝春还住，春也道、闰今年。人散旗亭，嫩红无恙，犹是待樊川。春来燕市解金貂，取酒听红箫。银烛残时，玉山颓也，一曲转无聊。刚到销魂魂已断，人似柳条条。鲛袖裁香，鸾鎞卧月，休说郑樱桃。"}