{"id":"272788","title":"赵北口·山势东来奔万马","dynasty":"清代","author":"宋茂初","text":"山势东来奔万马，山行十日无完裤。生愁乱石摧车轮，忽现汀洲意潇洒。晴波一碧杳无际，燕赵中间大如砺。晚风斜掠涣鳞生，织成万顷靴纹细。长桥卧水垂虹霓，桥畔帆樯雁行列。人语喧阗杂乱鸦，镫火黄昏照残雪。我家三十六湖滨，惯向烟波采白蘋。尊前共羡双鱼美，忽忆淮南二月春。"}