{"id":"828321","title":"山中即事二十四韵","dynasty":"清末近现代初","author":"陈曾寿","text":"骤暄迫穷阴，蒸雾起寒凌。峰峰辉玉屏，溪溪窅水镜。冰柱撑突崖，琼屑齿裂璺。朽枯被鳞甲，摇曳响钟磬。高矾罗万缨，椭璧滑千磴。抢地丛筱低，冠岩一松劲。救渴细窦鸣，裹脆寒菜剩。枝拳冻雀痴，尾曳灶犬佞。粉饰到茅屋，低昂失旧径。俄顷腾濛濛，迷瞀跬步近。练断豁腰腹，掌搴露股胫。焚鼎香烟肥，披天絮袄称。混茫万象冥，寂灭四禅定。中宵星斗烂，纤翳扫忽尽。耸峙入庄严，楼阁浸寒韵。一白周九天，廓然见无圣。嗟予况瘁馀，得睹岩壑胜。绝境生净观，神籁发衰听。誇丽秘阳施，刻露见阴凝。强剖冰雪心，未得忧患正。崎岖历千盘，向上难一寸。酷寒天所纵，僵卧我为政。方丈狮座空，维摩本无病。冰砚炙微澌，贻我以无闷。"}