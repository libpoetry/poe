{"id":"721511","title":"怀何不偕三首","dynasty":"明末清初","author":"陈恭尹","text":"地平如板舆，天广如穹庐。与君百年间，托足曾无途。右臂七宝鞭，左肩五岳图。跨鞍一俯仰，去如流电趋。朝饮易水头，夕秣越与吴。道旁皆拊手，太息此名驹。南客见毳毛，安知可为旃。英雄在史册，宁无行路间。夫子久飞遁，徒步来南山。长歌宫阙下，北首望燕然。龙德而蛇行，谁能测其全。夕醉王侯宅，朝游侠少年。昨日异今日，今吾犹故吾。春风此何时，白发不我谋。平生两干邪，动止必相须。子抱荆山珍，我握灵蛇蛛。良价不一值，千驷犹泥涂。埋骨置土中，焉辨贤与愚。修名惧不立，归哉南山隅。"}