{"id":"1112873","title":"次韵王治臣九日使君席上二章","dynasty":"宋","author":"张伯玉","text":"楚枫丹外客帆稀，水拍长天雁字垂。乐事喜逢千日酒，凭高正在九秋时。吴歈调笑歌杨叶，蛮鼓铿闳引柘枝。使骑相逢且留饮，行看卓马辔如丝。新安江碧郡楼危，九日登临醉袖垂。莫笑松筠岁寒地，却胜桃李艳阳时。清渟酒瑩红螺面，窈窕笙攒碧玉枝。未必尊前叹迟暮，几人如我始牵丝。"}