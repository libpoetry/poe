{"id":"704279","title":"赴召将至京二首","dynasty":"明","author":"潘希曾","text":"春明一别老滁山，素食空添两鬓斑。新命忽传天上至，孤踪犹似梦中还。身依日月逢更化，职忝夷夔愧押班。便合弹冠向明发，五云深处觐龙颜。燕山南面潞河东，彩鹢归来更得风。三辅地形春日丽，九重天色晓云红。入城未觉琴书累，趋阙行看剑佩同。回首十年青琐事，不孤明主有愚忠。"}