{"id":"1128842","title":"偈颂四首","dynasty":"宋","author":"释了朴","text":"清白传家，赤穷到骨。心似寒灰，口如木突。纵有些儿葛藤，尽机也拈不出。凭何接待方来，聊与一掴一咄。洞山麻三斤，赵州庭前柏。滞货卖不行，未免著润色。五彩画牛头，便道是极则。七宝络象身，此个更奇特。桃花红，李花白，东君怯寒辨未得。且令蝴蝶舞三台，啄木和成十八拍。呵呵呵，可怜陌上游人，开眼堂堂著贼。观音岩玲玲珑珑，太白石丁丁东东。西园菜蟥似不堪食，东谷花发却无赖红。"}