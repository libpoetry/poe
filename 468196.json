{"id":"468196","title":"次淮安","dynasty":"明","author":"谢肃","text":"即墨既独保，睢阳亦后残。终为唐室捍，坐使齐城还。眷兹山阳郡，形势尊且安。南瞻控江介，北顾扼中原。河海达舟楫，险固诚国蕃。淮阴宏将略，邓公列兵屯。荀生营堑垒，仲车隆孝仁。揆事咸足赖，战守竟谁论。群䧺迭胜负，流毒渐黎元。幸值昌运启，明两烛乾坤。山川复佳气，生齿日巳繁。曩余薄游地，重此纡行辕。亲友䀆零落，伊怀无窹言。"}