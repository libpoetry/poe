{"id":"727216","title":"梁三朝雅乐歌十九首 其五 寅雅","dynasty":"南北朝","author":"沈约","text":"车同轨，行同伦。来万国，相九宾。延群后，朝荩臣。礼时行，乐日新。摐夷则，奏雅寅。衮衣曜，玉帛陈。仪抑抑，皇恂恂。明君创洪业，大同登颂声。开元洽百礼，来仪奏九成。申锡南山祚，赫赫复明明。三朝礼乐和，百福随春酒。玉樽湛而献，聪明作元后。安乐享延年，无疆臣拜手。四气新元旦，万寿初今朝。趋拜齐衮玉，钟石变箫韶。日升等皇运，洪基邈日遥。"}