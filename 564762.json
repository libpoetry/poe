{"id":"564762","title":"题赤壁图","dynasty":"明","author":"孙承恩","text":"空江水落江水平，绝壁嵯峨横赤城。秋高夜阒风露清，桂楫荡漾浮空明。玉堂学士峨眉英，俯仰独怀千古情。洞箫低回山月落，长歌激烈鱼龙惊。缅思人世几兴废，漫为水月评虚盈。曹刘事业久灰烬，两赋光芒辉日星。江山终古只如是，岁月期我来无停。何当载酒访遗迹，试听横江孤鹤鸣。"}