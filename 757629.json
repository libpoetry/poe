{"id":"757629","title":"五彩结同心 紫丁香","dynasty":"清","author":"曹慎仪","text":"艳夺辛夷，香偷甲煎，芳阴深护罗屏。独倚斜阳里，还堪爱、湘帘一桁同名。魏家春影归何处，终难似、露叶云英。须珍重、烟光细绾，莫教容易飘零。曾记东风薇省，也依稀浓丽，宜系金铃。雪晕冰肌，珠融粉泪，脂痕淡涴星星。香尘陌上看花倦，又取次、开遍闲庭。红窗畔、谁拈绶带，同心小结初成。"}