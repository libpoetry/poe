{"id":"1122761","title":"寿崔西清","dynasty":"宋","author":"洪咨夔","text":"武侯王佐材，有胆大如屋。爱之莫助之，只手挈全蜀。淋漓出师表，所举良且淑。孔鸾非不佳，健翮欠鸿鹄。先生能休休，用众不用独。何止福蜀人，为作天下福。几年生一贤，大任天所授。三光五岳气，半点无缺漏。胸中老规摹，超出造化囿。静为动之机，燕坐运宇宙。艮居冬春间，初度恰先后。用心得艮体，所以仁者寿。"}