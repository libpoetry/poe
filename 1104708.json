{"id":"1104708","title":"绍兴十三年发皇后册宝十三首","dynasty":"宋","author":"郊庙朝会歌辞","text":"天地奠位，乾坤以分。夫妇有别，父子相亲。圣王之治，礼重婚姻。端冕从事，是正大伦。天子当阳，群工就列。册宝既陈，钟鼓备设。上公奉事，容庄心协。克相盛礼，光昭玉牒。穆穆睟容，如天之临。赫赫明命，如玉之音。虔恭出门，礼容兢兢。涂山生启，夏道以兴。朝阳已升，薰风习至。乐奏既成，礼容亦备。玉佩锵鸣，帝徐举趾。壶政穆宣，以听内治。猗欤贤后，德本性成。承天致顺，溯日为明。作配俪极，王化以行。万有千岁，奉祀宗祊。款承祗事，时惟肃雍。跪奉册宝，陈于法宫。以俯以仰，有仪有容。明神介之，福禄来崇。温惠之德，袆翟之衣。行中采荠，礼无或违。降于丹陛，有容有仪。委委蛇蛇，谁其似之。镂苍玉兮，盛德载扬。铸南金兮，作镇椒房。虔受赐兮，有烨有光。宜室家兮，朱芾斯皇。礼既行兮，厥位孔安。母仪正兮，容止可观。奉东朝兮，常得其欢。求淑女兮，岂乐多般。素月澄辉，众星显列。炳为天文，各有攸别。椒房既正，阴教斯设。关雎麟趾，应如响捷。窈窕其容，淑嫕其姿。烂其如云，瞻我母仪。曰天之妹，作合惟宜。粲然舞抃，畴不肃祗。宝字煌煌，册书粲粲。副笄加饰，袆褕有烂。祗若帝休，委蛇乐衎。亿万斯年，永膺宸翰。太任徽音，太姒是嗣。则百斯男，周室以炽。天子万年，受兹女士。如姒事任，从以孙子。"}