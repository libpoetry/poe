{"id":"61463","title":"答胡光大","dynasty":"明代","author":"解缙","text":"去年雪中寄我辞，一读一回心转悲。结交谁似金兰契，举世纷纷桃李姿。我观百岁须臾尔，人在乾坤犹酿器。清醲糟粕总成空，四海滔滔岂知醉。我似浮云与世乖，醉醒自是难相谐。天地悠悠尚应尽，百年草草为形骸。吟诗作赋愁肝肾，绝颖屠羊争笔阵。劳筋苦骨竟何为，一榻清风万年尽。襄阳太守何其愚，沉碑水底夸龙鱼。至今人笑陵谷改，亡吴帝晋今何如。我有穷愁何日宽，醯鸡起灭闲独看。痴儿细子能萋斐，毁誉荣辱吾何干。今年春到花应早，预拟南园踏芳草。细看春色天上来，万树芳花照晴昊。庄生久矣喜逍遥，陶令何曾恨枯槁。啜醨不醉也徒然，一笑千金永相保。"}