{"id":"1117403","title":"老去吟","dynasty":"宋","author":"邵雍","text":"老去无成不入时，中年养病只吟诗。因乘意思要舒放，肯把语言生事治。世上闲愁都一致，人间何务更能为。携筇晚步天津畔，为报沙鸥慎勿飞。行年六十有三岁，二十五年居洛阳。林静城中得山景，池平坐上见江乡。赏花长被杯盘苦，爱月屡为风露伤。看了太平无限好，此身老去又何妨。"}