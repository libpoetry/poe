{"id":"695555","title":"和韩南胜四首之二","dynasty":"明","author":"林弼","text":"高堂昼日坐鸣琴，满地棠梨散绿阴。白雪阳春空下指，青天明月是知心。陶公避俗从沈醉，杜老忧时更苦吟。无限扁舟江上意，洞箫袅袅有馀音。落地男儿总弟兄，一时倾盖若平生。宦游老去应无意，访旧重来更有情。野寺携琴惟伴鹤，溪堂丸药忽闻莺。乐栽松桂林中读，安得从公一结盟。相逢江上系兰桡，岁晏天寒雪正飘。驻目帝乡红日近，关心亲舍白云遥。梅花岭外诗千首，竹叶山中酒一瓢。握手都门应有约，清溪水满绿杨桥。山骨崚嶒耸碧岑，静看古色气萧森。竹边雨过含微润，花底烟浮散细阴。画枕可人开醉眼，晴轩留客伴清吟。襄阳米老真痴绝，一日书船驻水浔。"}