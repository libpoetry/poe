{"id":"1042736","title":"正月四日燕饮江氏","dynasty":"宋","author":"刘攽","text":"献岁发春阳，青炜焕城邑。群公三朝暇，冠盖如云集。主人高阳老，馔客素丰给。开门陈壶觞，从使来者入。春盘具柔蔬，香稻进玉粒。高谈剧倾波，纵饮甚啜汁。战棋效军实，度曲俪风什。欢穷罍不空，顾惜驰景急。东风卷初雨，泱漭天地湿。震雷动龙蛇，稍复离幽蛰。而我独何为，无闻既三十。人生行乐尔，身外非所及。"}