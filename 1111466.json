{"id":"1111466","title":"清渭八景 清渭晴岚","dynasty":"宋","author":"何子举","text":"清渭盘旋似太行，岚光过雨郁苍苍。氤氲如雾淩空起，缥缈随风到处扬。谷转孤村芳树绿，水流双涧落花香。兴来秣马寻高隐，泉石徜徉乐更长。日落衔山照画屏，箭山郁郁岁寒青。昂霄巨干成梁栋，裂石盘根长茯苓。风撼碧涛惊鹤梦，雷轰铁锁悦龙形。由来秀荫观音庙，血食千年显电灵。华溪有水绿如苔，迎会双溪右涧来。二派合流川两道，四山环拥翠千堆。寻源未许停渔棹，修禊应堪泛羽杯。夹岸桃花开烂漫，落红随浪泛天台。指崖屹立镇山川，万丈巍巍势插天。风日双清时有限，乾坤一览景无边。东西两岘丹青献，南北群峰紫翠连。我欲淩风登绝顶，一声铁笛叫飞仙。村北村南布谷声，豳风歌罢足关情。携朋日向东园酌，佩犊时从谷口耕。花雨一犁春信早，稼云万顷岁功成。君王正此招贤用，胡不当初显姓名。派溪有水碧无瑕，结屋临溪钓隐家。稚子敲针依柳树，扁舟罢钓泊芦花。子陵辞汉千年远，尚父归周两鬓华。祇恐客星难障掩，一竿未足了生涯。迢迢大陇似眠牛，多少村庄筑此丘。玄室幽深埋玉树，晓云飞绕护松楸。栖迟每入林閒渺，变化长从海上浮。正是苍生多渴望，作为霖雨济田畴。缓步高村纳晚凉，徘徊更觉景难忘。一轮月照碧梧影，万壑风飘丹桂香。苏子何须游赤壁，群仙正好泛琼觞。洞箫吹彻东方白，玉兔还留不夜光。"}