{"id":"432619","title":"谢吴白匋先生三首录二","dynasty":"近现代","author":"单人耘","text":"昔读杜陵诗，爱其发至论。乃知五岳外，别有他山尊。今我谒匋公，赫然此境存。示我黄山诗，瑰玮摄精魂。咏松矜高洁，重之若昆崙。咏石鞭谲怪，析之见底根。诗怀既坦荡，诲我意复殷。归来步履轻，宛若服芝荪。孺衷当可察，临笔愧冗繁。为诗贵独创，不论深与浅。深者奥而峻，言赅意多转。浅者清且畅，情真意弥显。先生造意奇，陈趋为之浣。师古不泥古，风光攻绝巘。颂今缘爱今，年高益黾勉。作语欲惊人，题材严遴选。所以虽少许，孜孜费裁剪。一叶苇航渡，春涛千丈捲。"}