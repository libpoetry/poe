{"id":"744","title":"和崔尚书喜雨","dynasty":"唐代","author":"张九龄","text":"积阳虽有晦，经月未为灾。上念人天重，先祈云汉回。仁心及草木，号令起风雷。照烂阴霞止，交纷瑞雨来。三辰破黍稷，四达屏氛埃。池溜因添满，林芳为洒开。听中声滴沥，望处影徘徊。惠泽成丰岁，昌言发上才。无论验石鼓，不是御云台。直颂皇恩浃，崇朝遍九垓。"}