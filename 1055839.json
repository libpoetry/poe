{"id":"1055839","title":"晚步汴堤始见春色次夜与蔡君规郑希仁同饮进奏官舍","dynasty":"宋","author":"李之仪","text":"昨日行河堤，柳色绿如埽。只疑晚烟罩寒林，细看始知春已到。春来本不与我期，病中蹉却春来时。尘埃雨过风不起，但见红紫咄咄陵高枝。年年见春随分喜，今年见春略无意。泊然相遇等幻化，况是客愁如梦里。前年随春入都门，去年探春海上村。今年作客还到此，万里漂浮谁与论。故人邂逅罗酒樽，白发相逢情更亲。身世崎岖有底急，终日裂脐如归云。倚门几夜环连梦，勃窣稚子行逡巡。扁舟早晚东南奔，车马纷纷愁杀人。"}