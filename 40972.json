{"id":"40972","title":"赠族人秣陵兄弟诗","dynasty":"南北朝","author":"何逊","text":"吾宗昔多士。文通高缙绅。小子无学术。丁宁困负薪。傍枝实纷乱。领袖寄亲姻。名价齐两许。闺门比三陈。风力咸通迈。艺业并纷纶。元方振高羽。洛令初解巾。自尔典名郡。所在号清淳。齐儿敢为俗。蜀物岂随身。禄俸不妻子。讴吟乃吏民。孰云秽明德。惟在中圣人。若能遗酌我。称首当属仁。仲将本特达。坎壈犹贱贫。方成天下士。岂伊席上珍。外情或简易。内鉴甚人伦。时然临下邑。摘伏信如神。顾余晚脱略。怀抱日湮沦。游宦疲年事。来往厌江滨。十载犹先职。一官乃任真。土牛竟不进。刍狗空重陈。覊旅无俦匹。形影自相亲。萧索高秋暮。砧杵鸣四邻。霏霏入窗雨。漠漠暗床尘。所思不可见。邈若胡与秦。愿子加餐饭。良会在何辰。"}