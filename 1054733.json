{"id":"1054733","title":"尉氏五题 其四 啸台","dynasty":"宋","author":"黄裳","text":"脱身魏晋间，嗣宗南阮英。长啸写逸兴，偶为台上行。或带竹林醉，独驾无将迎。风月乃所友，相投清与明。微引踵中息，稍从唇齿鸣。渐渐薄林杪，飘堕令人惊。忧愤闻而平，贪浊闻而清。苏门得孙子，答以鸾凤声。不应乃深应，栖导良自诚。当悟啸中旨，可传言外情。台在声不传，万籁徒汝争。"}