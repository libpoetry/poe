{"id":"464331","title":"前调二首·寿匏师七十 其二","dynasty":"当代","author":"汪岳尊","text":"文运江河下。慨山城、凋瘵年年，怕论风雅。端赖扶轮支只手，独障百川东也。每兴发、珠玑喷洒。堪笑俗儿难换骨，比巴人、敢议阳春价。怜和寡，任嘲骂。问奇载酒忘疏野。愧彭宣、后堂频到，花晨月夜。学剑学书从所好，更侍竹林游冶。全不管、腐儒惊诧。久矣春风陶醉了，喜今番、晋祝杯重把。歌一曲，为公写。"}