{"id":"1127522","title":"寄周朝议至乐堂","dynasty":"宋","author":"彭汝砺","text":"赏花载酒百花洲，看雪开筵白雪楼。不尽山川长在目，忘机鸥鸟自随舟。当时一笑有馀味，今日相思翻百忧。闻说作堂名至乐，几时还得与公游。世味中人醉不醒，公归正似解人酲。归云意思闲方见，瘦鹤精神老更清。但与尧民时击壤，何须秦女会吹笙。渊明已有归来赋，沮溺应容作耦耕。"}