{"id":"698697","title":"丑奴儿 观阁前芍药有感二阙","dynasty":"明","author":"夏言","text":"玉阶暖日翻红药，绰约娉婷。色艳香清。独倚薰风画不成。铃索昼闲宫漏静，绿树啼莺。午梦初醒。自起看花绕阁行。昨日盛开今日少，一朵当轩。靓色娟娟。却比繁英更耐看。明岁而今花又发，蝶嚷蜂喧。玉砌雕阑。物态人情似转圆。玉堂何用栽红药，秾萼娉婷。那似人清。搅乱梅花梦不成。自有看花人道好，爱听流莺。醉眼偏醒。掉臂花前挟弹行。阶下几株红芍药，晓起开轩。露萼㛹娟。错认蓝花著意看。道人已罢看花兴，燕雀休喧。不去凭阑。收拾闲心学坐圆。"}