{"id":"432558","title":"悼李莲卿校书十首","dynasty":"近现代","author":"连横","text":"一朵莲花坠劫尘，红楼半现女儿身。秋风昨夜吹裙带，好向西天证夙因。花榜开时费品评，剑花热血亦柔情。为花请命怜花瘦，争奈花神唤不应。宝盖银幡好护持，一泓春水涨瑶池。采莲队里歌声好，翻作东山薤露词。爱河十笏阻昆崙，灯灺香销拭泪痴。迟尔荷花生日后，沈沈风雨惨离魂。藕断丝连恨未消，莫愁湖畔月无聊。十分金粉飞蝴蝶，觅尔香魂剪纸招。涉江荷叶水田田，悔向莲台作散仙。忏尔痴情心一片，他生莫坠有情天。生既漂零死又迟，早春花事蝶先知。分明瓜字人如玉，憔悴埋香泪暗垂。冷雨敲窗不忍听，茫茫孽海梦难醒。从今净土埋春骨，万树梅花葬小青。依依柳色黯钱塘，晓月栖鸦叶底藏。欲问五陵旧年少，孤坟谁为筑鸳鸯？薜荔红墙月上时，落花满地梦迷离。芙蓉镜底人何处？天外尘间两不知。"}