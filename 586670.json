{"id":"586670","title":"谕俗诗","dynasty":"明","author":"钟芳","text":"惟兹临漳，闽南奥区。紫阳故治，流风宛如。我来贰政，夕惕怀惭。进汝庶民，恳谕再三。汝耕汝渔，汝乐汝土。敬汝宗祀，孝汝父母。兄弟同胞，勿戕以夷。勿听妇言，和乐怡怡。睦族洽邻，乃俭乃勤。恭上敬长，保富安贫。勿嫉善良，勿暴寡弱。宁死勿为，盗贼赌博。盗贼杀身，赌博败家。善恶之报，毫釐不差。汝能积善，焉用祷神。如其不善，鬼神勿歆。慎勿轻生，斗讼赴狱。宁甘退逊，终远耻辱。常怀一忍，可致千祥。小事不忍，卒罹祸殃。惟酒与色，伤生败德。节之谨之，知止自足。惟货与利，引凶招祟。谨之制之，勿彊分外。凡我庶民，我言不诬。铭在汝心，求遵圣谟。"}