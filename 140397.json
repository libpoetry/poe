{"id":"140397","title":"陆编修送月石砚屏","dynasty":"宋代","author":"张镃","text":"何年商颢澄中秋，中光列籍稀校雠。冰轮充满不复玷，玉斧弃置无烦修。虾蟇遁走兔老黠，历历可认浑银楼。扬光厌倦落尺眼，臭黄涨雾给蜉蝣。收芒转彩向林壑，孕秀石腹非周锼。夜深辉怪想出没，肯混瓦砾埋荒幽。埋神竦踊竞持护，山鬼睥睨潜惊媮。扶疎桧影亦透入，非假幻化人能不。谁将作屏伴几砚，窗日互耀摇双眸。三山放翁实赠我，镇纸恰称金犀牛。翁今钜宋清庙器，咸钟韶磬铿鸣球。所学况不负天子，报国岂暇官资谋。子虚赋传赐科第，始计兵说裨宸旒。倾需宠易妒亦速，巴蜀寄宦瓯闽游。仙风侠气愈卓越，锦袍玉局当朋俦。平生专车祗文藁，江汉万古词源流。昆仑坱圠大巧在，乃欲绘画真堪羞。精神闻道尚遒紧，恨未面觌肝肠投。此屏送有深意，绝胜龟甲围香篝。用张舍避立必直，铭戒要我参李尤。拙诗酬贶忘不韪，是亦一痴何从瘳。菱租鱼市仰高咏，乘舆未果随子猷。来春流水鳜肥好，看我坐钓书船头。"}