{"id":"654484","title":"题黄君愈宣江山一览亭","dynasty":"明","author":"何乔新","text":"山翁不川游，溪翁不山住。兹亭何巍巍，妙得江山趣。浮光滉帘栊，飞翠堕窗户。江山百里间，一一堪指顾。披云款岩扉，乘月泛烟溆。鸥鹭狎琴尊，鹿麋随杖屦。悟兹动静理，悠然豁心虑。嗟予抱清尚，山水夙所慕。年来徇微禄，旧游隔烟雾。闻君构危亭，便拟投簪去。凭高骋遐瞩，允矣惬中素。"}