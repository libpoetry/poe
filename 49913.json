{"id":"49913","title":"十月望十二月朔百舌群鸣连日腊朔之夜雷电彻","dynasty":"明代","author":"徐渭","text":"万历十八年十二月之朔，百舌声声叫如昨。如朋唤友互答应，乃是气机使然诺。百舌小鸟尔，颛顼使之敢不听。雷电本大物，蛰藏已久矣。何为十一月，彻晓殷殷令人惊。电入我窗两三划，我疑是灯还未灭。起看灯花已落油已干，始知是电耳非关灯之残。气候变迁亦常事，山林老翁闲料理。十月十一月，连月苦大水。十二月来还未止，猛虎食人如食豕。百物价高宁倍屣，我亦左听右出耳。信知十说九是诡，不饮不啖拚已矣。宾来宾去无将迎，携榼提壶见好情。谑谈不把苍毛尘，偶语惟禁白玉京。几筵屏帐无家火，鞋袜衣衫多补丁。噫嘻吁！百鸟之语谁能解，百舌鸣冬或报瑞。年来世事怪，反常常反怪。安得公冶来，为鸟译出令人快。我所解者提胡卢，枝头劝我邻家沽。提胡卢，不知吾，少青蚨。"}