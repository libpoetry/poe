{"id":"580957","title":"题斗山图","dynasty":"明","author":"张诩","text":"繁星亘天斗斟酌，峻极无山岱宗若。惟人曰为万物灵，千年几见圣贤作。淮南半涔儒仙流，牛刀小试南海陬。琴堂夜作三刀梦，海角天涯汗漫游。临歧出我一钜轴，巍然山斗个中收。欲携山斗过海去，斗大一州无放处。光芒万丈烛丹霄，气象千寻镇寰宇。罗浮道士来结缘，与君云表相周旋。相期跳出九垓外，飘然挥手淩紫烟。登东固云托，骑箕未极乐。既然凋三光，岂但块五岳。物外无人炼大还，世上徒知慕韩学。"}