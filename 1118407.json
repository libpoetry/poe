{"id":"1118407","title":"太息四首","dynasty":"宋","author":"陆游","text":"早岁元于利欲轻，但馀一念在功名。白头不试平戎策，虚向江湖过此生。书生忠义与谁论，骨朽犹应此念存。砥柱河流仙掌日，死前恨不见中原。自古才高每恨浮，伟人要是出中州。即今未必无房魏，埋没胡沙死即休。关辅堂堂堕虏尘，渭城杜曲又逢春。安知今日新丰市，不有悠然独酌人。"}