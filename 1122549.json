{"id":"1122549","title":"潘子真用悭字韵劝香城人葺陈陶书堂因和之","dynasty":"宋","author":"洪刍","text":"一宿层城饭香积，六年清镜改朱颜。陈陶仙去书堂坏，罗幕尘生春昼闲。每向山头望城里，直疑天上非人间。可能分我寻常地，抹月批风想不悭。泠泠野水翛翛寺，矗矗高峰叠叠峦。闲伴禽鱼宜石友，静闻山水奏清弹。难招灵观追陈迹，好在汤休接古欢。开士未应文士后，病夫端欲避三端。"}