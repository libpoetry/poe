{"id":"824441","title":"百字令 吊蔡仲刚","dynasty":"清末近现代初","author":"高旭","text":"海天啸傲，看红羊劫数，浮沤弹指。眼底英豪殊碌碌，如汝才华差喜。王粲楼头，山阳笛里，愁绝情难已。祖鞭未著，公乎奈何遽死。怜侬蹈海归来，萧条景物，泪洒胡尘里。地棘天荆愁不了，哭杀云间佳士。麦饭一盂，村醪一酌，身后交如此。九峰三泖，骚魂凄苦何似。"}