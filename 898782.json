{"id":"898782","title":"水调歌头 其一 为总得居士寿","dynasty":"宋","author":"张孝祥","text":"隆中三顾客，圯上一编书。英雄当日感会，馀事了寰区。千载神交二子，一笑眇然兹世，却愿驾柴车。长忆淮南岸，耕钓混樵渔。忽扁舟，凌骇浪，到三吴。纶巾羽扇容与，争看列仙儒。不为莼鲈笠泽，便挂衣冠神武，此兴渺江湖。举酒对明月，高曳九霞裾。"}