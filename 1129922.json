{"id":"1129922","title":"颂古九首","dynasty":"宋","author":"释善悟","text":"昨日与今日，说定说不定。寰中天子敕，塞外将军令。外道当年入梦乡，直至如今犹未省。祖师远远没东土，面壁少林坐九年。二祖传心亲得髓，算来早是已轮先。宝剑连飞急，透顶便通神。有时轻按处，惊动五湖宾。寻思去此地，清凉离烦暑。暮雨朝云乐太平，青山绿水人难睹。不难睹，深林有个白额虫，元来却是玄沙虎。老清源，没缝罅。问佛法，酬米价。衲僧一粒若沾唇，拄杖横担绕天下。马祖才升堂，百丈便卷席。春风一阵来，满地花狼藉。一口吸尽西江水，岭上桃华香扑鼻。枝枝叶叶尽含春，也是因我得礼你。台山路坦平，婆子苦商量。赵州勘破了，清风满大唐。因我得礼你，牵牛去饮水。岸上蹄踏蹄，水中觜对觜。"}