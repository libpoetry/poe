{"id":"730375","title":"五北将歌 西安将军多忠勇隆阿","dynasty":"清","author":"张之洞","text":"明公将步布将骑，纵横天下皆如意。胡公东征善知人，鲍步多骑左右臂。收取太湖扼潜山，奇兵横绝集贤关。马队八百敌万众，无发无撚无精坚。陈狗失穴如游拂，鼎内安庆无援已在掌握间。江淮大局进退在一战，挂车河水流血成朱殷。古来骑将专击搏，今看陷阵良足乐。灌婴季布平阳侯，不及将军有智略。关中祸乱留花门，三辅焦烂无完村。外援到陕已却步，内兵渡渭徒迸奔。将军钟鼓鸣灞上，终南山色开朝昏。盩厔坚巢城如铁，将星遽碎城亦裂。部下金善长穆王曹雷，馀威扫尽葱岭雪。从来步骑难兼长，何况能谋能战平生无败创。所恨仓卒不待一二载，生写形容上紫光。"}