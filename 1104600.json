{"id":"1104600","title":"绍兴祀九宫贵神十首 降神用《景安》。","dynasty":"宋","author":"郊庙朝会歌辞","text":"紫阙幽宏，惟神灵尊。辅成泰元，赞役乃坤。曰雨曰旸，缊豫调纷。享荐陨光，蒙祉如屯。载阳衍德，农祥孔昭。赉兹元嘏，穰穰黍苗。象舆眇冥，金奏远姚。无阏厥灵，丹衷匪恌。于赫九宫，天神之贵。煌煌彪列，下土是莅。幽赞高穹，阴骘万类。肃若旧典，有严祗事。练时吉良，聿崇明祀。粢盛洁丰，牲硕酒旨。肃唱和声，来燕来止。嘉承天休，赉及含齿。"}