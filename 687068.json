{"id":"687068","title":"承谭府史若骥春日赣州之作因赋绝句八首奉答","dynasty":"明","author":"刘崧","text":"虔州官府似神仙，三月春花覆紫烟。惟有愁吟谭掾史，日骑瘦马出台前。潇洒谭郎玉不瑕，解吟江上白桃花。尚书点笔亲题和，幕下何人许共誇。翠玉楼前侍宴时，满筵歌舞夜何其。城头画角参差起，落尽梅花总不知。龙洲春树绿如云，草屋新屯十万军。旗帜远从滩口见，鼓笳长是月中闻。髑髅晴满白鸥沙，落日长江断客槎。东上荒城莫回首，青原白下少人家。两年东北道途艰，几度严城扼险关。肠断郁孤台下水，解随明月过西山。少小为文学咏歌，乱来无力事干戈。东游拟献平淮颂，何处南山石可磨。茫茫青草绕城台，思见故人心眼开。书记定随兵部出，戈船飞骑几时来。"}