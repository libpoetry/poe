{"id":"1092621","title":"朝丹霞","dynasty":"宋","author":"高似孙","text":"沐佳施兮清灵，涤三生兮无腥。迅玄挺兮嘉会，蜕吾骨兮坯吾形。杳倏驾兮潜青宜，舞刚风兮鹄分翎。上何有兮无能名，老积气兮寒泠泠。窈复窈兮流火庭，物受鍊兮愁六丁。烁此鼎兮神无停，雪尽垢兮朝朱陵。转璇枢兮上亭亭，一语契兮惊群星。味清净兮不可经，玄复玄兮发新硎。画琳琅兮黄金绳，帝监观兮燕清宁。闻不闻兮皦无际，毛发竦兮心为冰。井有波兮通沧溟，玉抱德兮谁能铭。憺来归兮析然醒，道有成兮其当升。"}