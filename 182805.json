{"id":"182805","title":"同年兄袁思正江行相遇既别寓诗寄怀","dynasty":"宋代","author":"孔武仲","text":"楚水绿涵天，群山霭而秀。君行当何之，我谒惭已后。轻舟翻然来，喜气泻襟袖。问知道途远，惊我形容瘦。骎骎光景驰，暮夜逐清书。嵩衡犹可秃，须鬓岂长茂。惟其寸心在，皎日经宇宙。持荪可相慰，不必倾醇酎。君家多冠冕，煜煜五公胄。声华满天都，名字在英彀。登科况肩随，两纪词场旧。谁云班荆乐，却叹掺祛骤。荆民日安堵，汉政多宽宥。饮酒祝无何，千篇迟归奏。"}