{"id":"44430","title":"挽大姊","dynasty":"现代","author":"陈独秀","text":"兄弟凡四人，惟余为少焉。长兄殁辽东，二年共和前。二姊老故乡，死已逾廿年。大姊今又亡，微身且苟延。大姊幼勤谨，祖父所爱怜。及长适吴门，事姑姑称贤。相夫营市贾，勤俭意拳拳。夫亡教子女，商读差比肩。余壮志四方，所亲常别离。抗战军事起，避寇群西移。率家奔汉皋，姊颜犹未衰。卅年未见姊，见姊在危颠。相将就蜀道，欢聚忘百罹。卜居江津城，且喜常相随。诸甥善营贾，市利可撑持。姊性习勤俭，老益戒怠侈。纨素不被体，兼味素所訾。家人奉甘旨，尽食孙与儿。强之拒不纳，作色相争持。针帚恒在手，巨细无张弛。如何操奇赢，日夕心与驰。生存为后人，信念不可移。肥甘既失养，身心复交疲。行年六十九，一病遂不支。今春还山居，余病静是宜。姊意愿偕往，临行复迟疑。送我西廊外，木立无言辞。依依不忍去，怅怅若有思。骨肉生死别，即此俄顷时。当时未警觉，至今苦追忆。"}