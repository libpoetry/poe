{"id":"83010","title":"野饭·薏实炊明珠","dynasty":"宋代","author":"陆游","text":"薏实炊明珠，苦笋馔白玉。轮囷斸区芋，芳辛采山蔌。山深少盐酪，淡薄至味足。往往八十翁，登山逐奔鹿。可怜城南杜，零落依涧曲。面余作诗瘦，趋拜尚不俗。病夫益倦游，颇愿老穷谷。是家吾所慕，食菜如食肉。时能唤邻里，小瓮酒新漉。何必怀故乡，下箸厌雁鹜。"}