{"id":"811870","title":"杭垣破后追悼管小异四首","dynasty":"清","author":"华蘅芳","text":"一别竟成鬼，凄凉管茂材。已无家可返，犹冀骨能回。南国传烽火，西泠付劫灰。遗骸寻不得，每念不胜哀。本是名人后，才华宇内知。文章何阒寂，兵燹入流离。海外书曾译，囊中术甚奇。流传已入世，可当一斑窥。屈指逢君日，论交未十年。如何数相见，遽尔隔重泉。混迹梁溪市，幽栖邓尉巅。从今回首望，空有泪潸然。生时犹不偶，况乃委山丘。魂魄已长往，妻孥尚滞留。敢令呼冻馁，何以绍箕裘。试上高原望，灵风瑟瑟愁。"}