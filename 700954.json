{"id":"700954","title":"都门杂咏","dynasty":"明","author":"梁亭表","text":"傍日长安拥禁城，经霜短鬓老尘缨。夺将故里山居癖，博得金门吏隐名。鹓鹭晓钟随待诏，鼓鼙高垒盛谈兵。年来事事勤宵旰，不尽忧劳揽辔情。一官鸡肋寄清真，槐市频看藻色新。几尺琅玕苏病骨，十年图史称閒身。词场自分功名薄，香篆偏宜箧笥贫。笑杀祢衡虚走刺，贵游何用强相亲。"}