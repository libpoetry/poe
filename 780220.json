{"id":"780220","title":"百字令 题兰孙氏节烈记事后","dynasty":"清","author":"叶绍本","text":"香消玉陨，叹华门寒女，能全贞白。金穴铜山浑不羡，独葆璇闽芬烈。鸾破难圆，凤飞岂再，泪尽啼鹃血。鸩媒何恶，琼花几堕灰劫。却忆堂上调羹，膝前画荻，回首真凄绝。生就青陵连理树，那许狂夫攀折。精卫无波，鸳鸯有冢，毕命朱丝直。皮金剪字，至今涞水呜咽。"}