{"id":"709654","title":"赠表兄冯茂","dynasty":"明末清初","author":"陈子升","text":"与君为兄弟，异姓复连枝。君是大冯君，生于吾有妫。虞帝南巡下韶石，南天家世斯辉赫。言陪八伯共赓歌，向尔商瞿先学易。学易精思还草玄，赋成吾欲献甘泉。甘泉烽火来万里，俄看荆棘上参天。晓漏滴残鳷鹊观，悲风吹断鹡鸰篇。鹡鸰歌急孤鸾窜，可怜亲友皆星散。伍胥祇合避芦中，宁戚惟知愁夜半。故旧沦亡有几存，中表行中君最尊。甘为贫士终逃禄，曾列诸生亦受恩。伤心思过乌衣巷，遁迹难营白板门。君年七十荣期似，犹待华封祝男子。自言御妇比容成，莫是安储有园绮。忆昔风流邝舍人，雕龙绣虎夐无伦。世人妒才皆欲杀，君与相欢儿女亲。广陵遗散成绝调，山阳闻笛重沾巾。端阳怨切灵均赋，酌酒同吟舍人句。君持竹杖且须停，云过西山雨如注。"}