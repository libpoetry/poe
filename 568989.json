{"id":"568989","title":"偶闻有荐予者儿子自公车书来微及出处一笑答之","dynasty":"明","author":"王世贞","text":"君平昔弃世，归从此心卜。采药北山阿，诛茅南涧曲。事佛始解勤，爱书亦不读。昔者甘白简，今何叨荐牍。纵令借作眉，岂堪下同目。汝意或鸡肋，吾事已蛇足。终入壶公壶，长伴鹿门鹿。以此无竞心，塞汝有窍欲。尚愧未忘言，何如坦其腹。"}