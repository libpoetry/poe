{"id":"608352","title":"登郁孤台奉柬开府李公台","dynasty":"明","author":"区大相","text":"躧步陟崇冈，冬序正萧索。孤台郁然峻，国顾尽寥廓。千峰带郭起，二水绕城落。霜华薄彩旃，朔气吹晓角。胜览即要区，于宣在猷略。武旅久偃息，儒风宁寂寞。明公时秉钺，大府雄蛮落。地以今镇重，道继前贤作。恬寂实素衷，荣途厌蜷踔。昔遇方下车，兹游值卧阁。揆予闇知足，山隐未能确。泉石有前期，风尘违夙诺。登高骋遐瞩，驰思入玄漠。岁晏滞芳游，心赏何由托。愿因元公言，归寻孔颜乐。"}