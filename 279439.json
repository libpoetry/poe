{"id":"279439","title":"倒犯·和清真韵","dynasty":"现代","author":"周岸登","text":"太姥、靓冰奁乍开，黛蛾新扫。拖青曳缟。婵娟子、善心为窈。开轩坐对、天海同悲山容悄。镜空卷云衣，塔影凌霞表。憺忘归、引芳醥。邛海旧游，醉上蛙泸，花深樵径窎。映水万炬爇，掩寒月，珠光小。助夜色、夷歌好。叹频年、羁栖犹远道。写异俗殊乡，笔底描愁照。故山何计归老。"}