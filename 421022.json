{"id":"421022","title":"酹江月 题芙蓉吟馆图","dynasty":"近现代","author":"黄祝蕖","text":"波平槛曲，是谁家池馆，晚凉如水。万柄红香围小榭，中有湘帘棐几。鸥约霜探，鲤潮风趁，路过花洲尾。夕烟一抹，数声渔笛吹起。凭教岸柳微黄，江枫半赭，并入云蓝纸。岁月飙轮桑海幻，且作岭南诗史。添支乌篷，笔床茶灶，自号天随子。湖山无恙，卜邻我欲来矣。"}