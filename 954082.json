{"id":"954082","title":"和梅龙图公仪谢鹇","dynasty":"宋","author":"欧阳修","text":"有诗鹤勿喜，无诗鹇勿悲。人禽固异性，所趣各有宜。朝戏青竹林，暮栖高树枝。咿呦山鹿鸣，格磔野鸟啼。声音不相通，各以类自随。使鹤居笼中，垂头以听诗。鶢鶋享钟鼓，鱼鸟见西施。鹇鹤不宜争，所争良可知。蚍蜉与蚁子，为物固已微。当彼两交斗，勇如闻鼓鼙。有心皆好胜，未免争是非。于我一何薄，于彼一何私。栏槛啄花卉，叫号惊睡儿。跳踉两脚长，落泊双翅垂。何足充玩好，于何定妍媸。鹇口不能言，夜梦以告之。主人起谢鹇，从我今几时。僮奴谨守护，出入烦提携。逍遥遂栖息，饮啄安雄雌。花底弄日影，风前理毛衣。岂非主人恩，报效尔宜思。主人今白发，把酒无翠眉。养鹤鹇又妒，我言堪解颐。"}