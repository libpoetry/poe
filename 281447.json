{"id":"281447","title":"念奴娇·和任公留别韵","dynasty":"现代","author":"林朝崧","text":"孤帆去也，恨箫声吹到满江丝雨。春尽细腰宫畔路，憔悴露桃无语。燕燕飞来，巢痕已扫，何计衔泥补？回头更望，别情应绕云树。珍重锦瑟华年，几番伤别，镜里颜非故。旧日才人厮养妇，失足已成千古。一曲青溪，小姑独自，兰佩还留取。伫闻好语，分香青琐深处。"}