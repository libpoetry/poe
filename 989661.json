{"id":"989661","title":"姑苏台上月","dynasty":"宋","author":"曹勋","text":"姑苏台上月，倒景浮天河。石梁卧长洲，垂虹跃金波。丛薄散兰麝，水底流笙歌。歌声未断樽前舞，越兵夜入三江浦。吴王沉醉未及醒，不知身已为降虏。响靸廊前珠翠横，采香径里喧鼙鼓。西施和泪下珠楼，回首吴宫隔烟雾。姑苏台殿变秋蓬，荆棘沾衣泣寒露。至今风月动凄凉，馀址石桥尚如故。"}