{"id":"1131128","title":"甲寅中秋对月二首","dynasty":"宋","author":"韩琦","text":"七宝成轮上海东，他圆争与此时同。须知一夜清光别，为得三秋正色中。唐曲听回云作驾，邺园游盛盖飞鸿。古人只恨音尘阔，对赏樽樽愿一空。中秋侵夕启宾罍，共看长空一鉴开。四坐雪霜清耳目，万家昆阆倚楼台。波凉桂子从天落，阴极潮头半海来。正好抽毫竞高唱，当筵人胜仲宣才。"}