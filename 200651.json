{"id":"200651","title":"二月芳草碧寄吴中故人","dynasty":"宋代","author":"周端臣","text":"二月芳草碧，江南新燕来。掀兹良岁时，佳人安在哉。佳人弃我去，杳在天之涯。天涯望不极，业愁结中怀。翠觞不成欢，玉琴有馀哀。西湖春事深，林花为谁开。折花无所赠，三嗅空徘徊。楼前东流水，湛湛生绿苔。去波日千里，还绕姑苏台。凭水寄我思，旦暮肠九回。"}