{"id":"1122371","title":"汪尚书挽章二首","dynasty":"宋","author":"姜特立","text":"昔年宦路意相倾，四纪中间一寄声。贤嗣登门如对面，新诗缄兴见输情。安舆方拟来岩邑，急讣俄传上玉京。叹息于今鲜人物，短章吟罢泪沾缨。文章事业盖群工，盛世明良喜会同。千首歌诗如白傅，百篇奏议似宣公。贰师失道违中制，元帅基谋丧后功。二十年间遂高志，鸱夷一舸鉴湖东。"}