{"id":"687868","title":"题画","dynasty":"明","author":"庄昶","text":"清时许下钓鱼台，猿鹤深知苦怨猜。万古行藏天与定，青山不久便归来。移家自约沈都台，阳羡青山更不猜。七十二峰真可卧，梦中夜夜太湖来。何处青山不是山，天机活活水云间。老夫高坐天峰阁，花里柴门自不关。千古迂狂此定山，更将何物老人间。破瓢只也齑盐意，打透功名富贵关。万行烟柳万桃花，拍塞东风满意霞。若论我家还似否，眼中不是是谁家。西泛东游兴欲狂，邵家春暖与秋凉。四时老子俱堪出，绿树乾坤夏日长。千山木落眼全真，到处乾坤到处新。安得清秋长万里，古今不见一毫尘。老眼江山处处新，雪中天地更精神。人间岂识尧夫意，未有深冬未有春。"}