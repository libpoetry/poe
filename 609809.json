{"id":"609809","title":"伤逝","dynasty":"明","author":"韩上桂","text":"日月奄其代序兮，伤吾考其何之。指九天以为正兮，就皋繇而陈词。余考平生其皎洁兮，何缁尘之能集。恶若污而易浼兮，善若趋而靡及。行笃信于重玄兮，志惟守乎先服。艺幽兰以待佩兮，俟橘柚乎将实。何彼昏之恣戾兮，纷不知其所仇。嫉吾考之怀正兮，汝何为其好修。执往衅而致咎兮，设机阱以来求。痛灵均之迨祸兮，盛荆棘而靡扫。彼如意之遇酖兮，怪终加乎吕媪。怼矩步俾速蹶兮，彼年亦为之不延。虽诡谋之竟售兮，鉴莫逃乎高天。遗二孽以相厄兮，余九死其何畏。扪余心而靡负兮，任桀犬之群吠。鹰至春而鸠化兮，觉彼目之可憎。薋菉葹之浸茂兮，皇涂惧其秽蓁。曰盍祖诈以阴夷兮，非余心之所忍。余逐禽而范辔兮，终无昧此幽隐。维轻重之在衡兮，揆正义而摅愤。苟余力之既竭兮，经重烬而未泯。余播之而不可兮，覆之又不能。身已付于波澜兮，足复履乎嶙峋。嗟民生之咸固兮，余独坎壈而无凭。"}