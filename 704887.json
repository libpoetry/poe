{"id":"704887","title":"小园旧名退乐中丞马敬臣先生改曰常乐因为题榜兼赋古诗二章见赠蕙敬次韵奉酬且记吾园得名之始","dynasty":"明","author":"薛蕙","text":"西原亡旧业，南郭得新庐。开荒筑场圃，改径通村墟。达人赏我趣，远访林间居。年德非可亲，气味略未疏。倾盖语移日，纵谈怀抱舒。置酒瑩心亭，促席临清渠。然竹煮山茗，炊黍荐园蔬。赠诗借高论，题榜忝名书。虽荣华衮褒，自顾实空虚。平生志寻乐，忧患每有馀。好学谢希颜，寡过愿师蘧。守节钦两龚，知止企二疏。微公蕴真鉴，晤语复谁与。荒园负城郭，穷巷翳榛莽。谁云一区小，我怀殊自广。结茅尚素朴，种竹爱萧爽。乐此林庐就，忘彼年岁长。自予释缨绂，一纪脱羁鞅。独学叹孤陋，成性愧存养。稍知天路近，欲陟未能上。希音寡偶和，好事莫来往。遂辍邱中琴，千载寄遐想。晚遇林虑公，折节猥相访。望洋增大观，披云快高仰。谅非温伯子，何以酬心赏。"}