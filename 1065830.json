{"id":"1065830","title":"送参寥师归钱塘","dynasty":"宋","author":"苏过","text":"我先大夫东南游，六年云水穷抉搜。吹嘘人物到方外，伯乐未忍轻骅骝。老师一见心相投，气味要是同薰莸。尘埃岂解埋珠玉，自有宝气干斗牛。作诗为文尽馀事，劲节凛凛横九秋。俗子欲交辄掉头，我友天下第一流。虽遭谤骂不少避，年世久已同浮沤。我昨南来自炎州，师亦方解钟仪囚。握手流涕古汴沟，生死骨肉我未瘳。众人见弃谁相休，累然独处空山幽。忽闻剥啄师唤我，洒扫茅堂三日留。行行吴越有旧隐，明年当泛西湖舟。赠言乃是朋友义，敢效儿女空绸缪。夜光明月宜自收，虎文豹缬非身谋。"}