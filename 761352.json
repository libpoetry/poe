{"id":"761352","title":"尉迟杯  春暮别褚又梅、金丽生，秋始相见。余又将出游，用美成韵留别","dynasty":"清","author":"蒋春霖","text":"河堤路。正下马、晓日笼高树。遥山隐隐云横，知是轻帆归处。长亭燕子，偏不许、春光别南浦。听歌声、唱到将离，悄衔花瓣飞去。还记水曲吹笙，频呼酒江船，胜友星聚。旧日垂杨都消瘦，谁更约、东风对舞。今宵又、芦根繫缆，暗潮涌、霜寒闻雁语。怕孤篷、雨湿疏灯，醉中犹唤鸥侣。"}