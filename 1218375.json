{"id":"1218375","title":"送郑学可赴平江学道书院长","dynasty":"元","author":"岑安卿","text":"姑苏古伯国，繁华有遗踪。栉比十万家，楼台出鸿濛。歌舞彻清夜，锦绣围春风。苟无礼义化，流荡将何从。子游千载士，文学洙泗宗。邦人致仰慕，筑室阛阓中。牺牲与笾豆，祀事洁且丰。育材阐王化，道义相磨砻。有如砥柱石，屹然障河洪。吾邦旧文献，近亦多章逢。扬子昔长此，讲贯懋厥功。吾子亦云往，辞色温其恭。薰风揭绛帐，皋比座蒙茸。愿精学道旨，再使民俗忠。我当踵季札，观风一来同。"}