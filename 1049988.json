{"id":"1049988","title":"孤云寄潘延之先生","dynasty":"宋","author":"郭祥正","text":"望孤云兮山之巅，漭弗雨兮何油然。送孤鸿兮海之涘，高举翼兮游无边。彼君子之如似兮，脱世俗以不返。奚无闷而止兮，又放意以穷年。川有航兮陆有马，园有佳木兮池有芳莲。坐卧兮白日，笑歌兮朱弦。客至止兮，乐我之乐。岂公侯之下兮，曾弗择乎愚贤。仆夫以耕兮，妾女以织。恬弗愧兮，我衣我食。神仙之逍遥兮，固不得以见之。君子之宴息兮，举斯世以谁敌。嗟世人之自徇兮，莫知其求。势得而傲兮，势失而囚。靡后先之思兮，孰进退之由。苟岁月之徙兮，托冠带以包羞。惟勇子之从兮，贫未足以自周。匪妻子之累兮，实吾亲之忧。慨负重兮执热，慕坦跣兮临流。"}