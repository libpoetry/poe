{"id":"705156","title":"风流子 其二 感怀","dynasty":"明末清初","author":"徐石麒","text":"踏歌归去也，纶竿上、高挂黑羊裘。喜有意近人，犹存幽竹，忘机似我，惟有浮鸥。不须问，两丸新日月，几箭旧春秋。若说买名，徒低酒价，但言罟利，恐涴渔舟。兴亡谁家事，高粱上、怕听燕子啾啾。且向松关喂鹤，柳道骑牛。有奇书下酒，灯前破瓮，好风吹韵，花下拈阄。如此一生足矣，何必封侯。"}