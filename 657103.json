{"id":"657103","title":"静栖岩歌并序","dynasty":"明","author":"罗伦","text":"混沌神工劈天斧，凿破鸿濛开太古。青天碧玉一万仞，玉宇玲珑紫虚府。绿云绕梁，丹霞绣柱。明月挂檐，清风入户。琪树扶疏瑶草绿，白鹤回翔紫鸾舞。王乔来游，傅说筑堵。左手抚蓬壶，右手挟天姥。贝阙珠宫等是闲，洞天福地羞与伍。揭阳有佳人，好事过谢五。邀请罗浮仙，来作静修主。饥餐紫芝，渴饮玉乳。春阳融融液肝腑，天葩烨烨奇芬吐。日鍊五色石，万杵玄霜苦。借问尔何为，欲把青天补。仙人本是好闲居，却忆苍生思下土。君不见山前妇人哭啾啾，为道淫雨无时休。"}