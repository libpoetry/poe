{"id":"664629","title":"白岩太宰寄示新作兼有并刀之贶奉谢一首","dynasty":"明","author":"边贡","text":"忽报王孙使，新从相府旋。下阶忘病足，开牍醒愁眠。碧落仙人字，黄初大雅篇。空岩泣神鬼，白日走云烟。策杖东峰外，看碑北岳前。依微穿雪窦，想像俯春泉。客路千馀里，离心两隔年。倦游甘散拙，高举谢联翩。水国身犹寄，山堂梦屡牵。愧非清庙质，虚枉佩刀传。"}