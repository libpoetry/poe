{"id":"989921","title":"念奴娇 其三 持节道京城中秋日","dynasty":"宋","author":"曹勋","text":"五门照日，是真人膺箓，炎图家国。二百年来，抚四海安乐，六服承德。虎旅横江，胡尘眯眼，恨有中原隔。宫城缺处，望来消尽金碧。征辔暂款神州，期宽北顾，且驰驱朝夕。皓彩流天宁忍见，双阙笼秋月色。欲饮无憀，还成长叹，清泪空横臆。请缨无路，异时林下犹忆。"}