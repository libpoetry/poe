{"id":"1113089","title":"宫词十首","dynasty":"宋","author":"张枢","text":"尧殿融春大宴开，山呼才了乐声催。侍臣宣劝君恩重，宰相亲王对举杯。观堂钟响待催班，步入朱廊十二间。宣坐赐茶开讲席，花砖咫尺对天颜。月笼梅影夜深时，白玉排箫索独吹。传得官家暗宣赐，黄金约臂翠花枝。翠枝斜插滴金花，特髻低蟠贴水荷。应奉人多宣唤少，海棠花下看飞梭。笙歌散后归深院，花柳阴中过曲廊。静掩金铺三十六，黄昏处处爇衙香。灿锦堂西过夕阳，水风吹起芰荷香。内监催扫池边地，准备官家纳晚凉。晚凉开院近中秋，香染金风倚桂楼。花月新篇初唱彻，内人传旨索歌头。银簧乍靘参差竹，玉轴新调尺合弦。奏罢六么花十八，水晶帘底赐金钱。回廊隔树帘帘捲，曲水穿桥路路通。禁漏滴斜花外日，御香薰暖柳边风。紫阁深严邃殿西，书林飞白揭宸奎。黄封缴进升平奏，直笔夫人看内批。"}