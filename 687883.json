{"id":"687883","title":"次韵喻祁阳子乾见赠","dynasty":"明","author":"庄昶","text":"拂几弹丝风满城，此刀千载砉然惊。千寻一进竿头步，始信前贤畏后生。竹绕官衙水绕城，帘前不到野人惊。坐残水竹边头影，十丈婆娑月又生。潇湘云雾锁丛林，玉色荷花许样深。只恐尘巾看花眼，龙宫幽渺不知寻。樵歌落日风满林，渔唱前湾夜气深。此曲人间元不解，离鸾别鹤会相寻。度十溪深更百溪，野云茅屋打头低。云香莫遣闻猿鸟，逼得青鸾驾又西。破笠不眠云在溪，两肩诗竦竹篷低。波喧厉气风来北，山吐微光月出西。"}