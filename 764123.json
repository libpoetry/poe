{"id":"764123","title":"南浦 登滕王阁","dynasty":"清","author":"宋荦","text":"高阁尚岿然，背江城、俯瞰东流朝暮。双桨溯波来，登临好、襟带风烟无数。断霞缥缈，孤飞犹是当年鹜。潭影悠悠浑不定，送尽几番歌舞。最怜词客消沉，有残碑剥落，半欹古础。胜地走戈铤，帆樯集、乍息一天鼙鼓。倚栏呼酒，黄昏还听涛声怒。归去蓬窗明月上，照我醉眠南浦。"}