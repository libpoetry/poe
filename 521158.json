{"id":"521158","title":"柯学士先生所种二柏树歌","dynasty":"明","author":"顾清","text":"君不见刘保斋、柯竹岩，一时名声齐斗南。文鹓孔翠赤霄上，遗迹世人争竦瞻。玉堂之南双翠柏，传是竹岩先生手所植。我来抚玩不忍去，树底犹疑有行迹。忆初种来今几年，高标已见摩云天。雨淋日炙长苔藓，虬须龙甲皆苍然。斜阳独立双树阴，寒天老气转萧森。丈夫有作期百世，此物岂异甘棠林。我歌双柏篇，继彼角弓吟。古人已恨材难用，何处悠悠语此心。"}