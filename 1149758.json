{"id":"1149758","title":"梦井","dynasty":"唐","author":"元稹","text":"梦上高高原，原上有深井。登高意枯渴，愿见深泉冷。裴回绕井顾，自照泉中影。沈浮落井瓶，井上无悬绠。念此瓶欲沈，荒忙为求请。遍入原上村，村空犬仍猛。还来绕井哭，哭声通复哽。哽噎梦忽惊，觉来房舍静。灯焰碧胧胧，泪光疑囧囧。钟声夜方半，坐卧心难整。忽忆咸阳原，荒田万馀顷。土厚圹亦深，埋魂在深埂。埂深安可越，魂通有时逞。今宵泉下人，化作瓶相憬。感此涕汍澜，汍澜涕沾领。所伤觉梦间，便觉死生境。岂无同穴期，生期谅绵永。又恐前后魂，安能两知省。寻环意无极，坐见天将炳。吟此梦井诗，春朝好光景。"}