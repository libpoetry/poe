{"id":"754981","title":"中秋阴雨用东坡先生韵","dynasty":"清","author":"李?媖","text":"琼楼岑崟接天高，中有仙人濡吟毫。烟云落纸杂风雨，方塘潋滟生波涛。闻说天台落桂子，故应缥缈随流水。天香云外竟谁传，空阶夜滴凉音起。世事犹来似走丸，珠宫几见瑞光蟠。好凭玉笛吹深处，试掷虹桥入广寒。漳水悠悠近清汴，古风逸事今多变。隽句空留碧玉笺，雅词谁唱红牙板。金飙肃肃合空山，云影虽沈那得坚。自卷湘帘拜蟾魄，更留弦管夜深看。每惜阴晴不长好，掩却秋光太草草。窈窕佳月难屡逢，此语吾闻自坡老。锦绣罗胸未是贫，筵前棣萼亦诗人。松花酒熟莫轻出，举盏惟邀修月客。"}