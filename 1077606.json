{"id":"1077606","title":"次韵季弟善权阻雪古风","dynasty":"宋","author":"李纲","text":"岁晏江南三尺雪，奕奕瀌瀌遂连月。意浓岂是天纲疏，势重便疑坤轴折。溪行小艇碎琼瑶，自胜缟带随车辙。暝投兰若寄僧房，更觉千岩鸟飞绝。忆昔宣和全盛年，嘉瑞应期来自天。千官朝贺未央里，仰视龙尾垂蜿蜒。珠树瑩煌青琐闼，玉花浮动苍龙阙。但将歌舞赏清妍，肯信山河会分裂。自从国步多艰难，胡骑长驱窥汉关。阴风惨淡随杀气，见雪翻使摧心颜。古来治理初无别，中国浸强胡浸灭。坐令和气变阳春，肉食于今未宜忽。迂愚放逐恩已宽，敢惮道远貂裘寒。空馀炯炯寸心赤，中夜不寐忧千端。素发飘萧头已满，百年光景行将半。未知梦幻此生中，几回看雪光凌乱。会当扫动豺狼穴，国耻乘时须一雪。酒酣拔剑斫地歌，心胆开张五情热。中兴之运我期皇，江汉更洒累臣血。"}