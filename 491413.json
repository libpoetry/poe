{"id":"491413","title":"题渊然刘炼师崆峒访道图","dynasty":"明","author":"刘崧","text":"至人若浮云，会遇何有常。有伟渊然子，早师赵元阳。西游崆峒山，心迹两超越。朝餐赤城霞，夜弄瀛海月。瀛海几清浅，鲸波隔人烟。楼船送童女，白日迷秦天。伊谁秘灵机，颠倒凿玄窍。相视乃无为，不言亦不笑。问君此何之，颜色如桃花。谷城访黄石，勾漏求丹砂。我从昆崙归，秋鬓忽已雪。安得骑青龙，相从叩真诀。"}