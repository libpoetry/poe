{"id":"1126217","title":"和黄虚中韵二首","dynasty":"宋","author":"曹勋","text":"昔时意气控云霄，老矣方能造治朝。一日暂违文石陛，十年空采越山樵。歌传楚些聊供醉，鬓点吴霜未肯销。三叹公诗话京洛，起予乡思欲扶摇。喜见丰姿眼倍明，从来事事胜公荣。相望震泽三江水，便隔秦关万里情。连茹搢绅游北阙，如公文采似东京。举觞喜共留春住，为读新诗一座倾。"}