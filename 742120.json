{"id":"742120","title":"诸葛洞","dynasty":"清","author":"倪本毅","text":"万山如奔马，到此一水束。两岸绝壁相对峙，巨石中涌疑虎伏。雷轰电骇浪花溅，水势争与石势触。石怒水号两不让，阴云惨淡生觳觫。楚南估客不敢上，千帆夜泊沅溪曲。负戴纷纷越山岭，崎岖恍如蚁缘木。瞿塘滟滪古绝险，轩然大波高于屋。龙骧万斛日经过，怪此汹涌断往复。崔巍古庙覆苍苔，居人争伺溪洞开，呜呼诸葛何时来。"}