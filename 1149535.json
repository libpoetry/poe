{"id":"1149535","title":"哭女樊四十韵","dynasty":"唐","author":"元稹","text":"逝者何由见，中人未达情。马无生角望，猿有断肠鸣。去伴投遐徼，来随梦险程。四年巴养育，万里硖回萦。病是他乡染，魂应远处惊。山魈邪乱逼，沙虱毒潜婴。母约看宁辨，余慵疗不精。欲寻方次第，俄值疾充盈。灯火徒相守，香花秪浪擎。莲初开月梵，蕣已落朝荣。魄散云将尽，形全玉尚瑩。空垂两行血，深送一枝琼。秘祝休巫觋，安眠放使令。旧衣和箧施，残药满瓯倾。乳媪闲于社，医僧婗似酲。悯渠身觉剩，讶佛力难争。骑竹痴犹子，牵车小外甥。等长迷过影，遥戏误啼声。涴纸伤馀画，扶床念试行。独留呵面镜，谁弄倚墙筝。忆昨工言语，怜初妙长成。撩风妒鹦舌，凌露触兰英。翠凤舆真女，红蕖捧化生。秪忧嫌五浊，终恐向三清。宿恶诸荤味，悬知众物名。环从枯树得，经认宝函盛。愠怒偏憎数，分张雅爱平。最怜贪栗妹，频救懒书兄。为占娇饶分，良多眷恋诚。别常回面泣，归定出门迎。解怪还家晚，长将远信呈。说人偷罪过，要我抱纵横。腾蹋游江舫，攀缘看乐棚。和蛮歌字拗，学妓舞腰轻。迢遰离荒服，提携到近京。未容誇伎俩，唯恨枉聪明。往绪心千结，新丝鬓百茎。暗窗风报晓，秋幌雨闻更。败槿萧疏馆，衰杨破坏城。此中临老泪，仍自哭孩婴。"}