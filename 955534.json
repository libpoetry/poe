{"id":"955534","title":"谢黄惣太博见示文集","dynasty":"宋","author":"范仲淹","text":"松桂有嘉色，不与众芳期。金石有正声，讵将群响随。君子著雅言，以道不以时。仰止江夏公，大醇无小疵。孜孜经纬心，落落教化辞。上有帝皇道，下有人臣规。邈与圣贤会，岂以富贵移。谁言荆棘滋，独此生兰芝。谁言蛙黾繁，独此蟠龙龟。岂徒一时异，将为千古奇。愿此周召风，达我尧舜知。致之讽谏路，升之诰命司。二雅正得失，五典陈雍熙。颂声格九庙，王泽及四夷。自然天下文，不复迷宗师。"}