{"id":"852508","title":"晓入东谷","dynasty":"宋","author":"文同","text":"振缨效王官，释耒去乡县。十年始还此，景物觉尽变。东谷素所爱，乍到若创见。烟云引晨策，数里入葱茜。明霞照溪口，花草露初泫。长松盘高岗，竦竦擢秀干。垂阴杂群木，上欲接霄汉。柔萝互钩锁，揽地走荒蔓。修篁揭其间，万个挺若箭。登临怆旧历，眺听悦新玩。读书破茅庐，径彴已漂断。唯馀舍南水，尚吐石窦溅。潺潺落危壑，衮衮引飞练。临流濯尘襟，照影实觌面。功名竟何所，旅迹转孤贱。引手谢猿鹤，深惭尔惊怨。"}