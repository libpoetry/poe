{"id":"1193960","title":"咏兴五首 解印出公府","dynasty":"唐","author":"白居易","text":"解印出公府，斗薮尘土衣。百吏放尔散，双鹤随我归。归来履道宅，下马入柴扉。马嘶返旧枥，鹤舞还故池。鸡犬何忻忻，邻里亦依依。年颜老去日，生计胜前时。有帛禦冬寒，有谷防岁饥。饱于东方朔，乐于荣启期。人生且如此，此外吾不知。出府归吾庐，静然安且逸。更无客干谒，时有僧问疾。家僮十馀人，枥马三四匹。慵发经旬卧，兴来连日出。出游爱何处，嵩碧伊瑟瑟。况有清和天，正当疏散日。身闲自为贵，何必居荣秩。心足即非贫，岂唯金满室。吾观权势者，苦以身徇物。炙手外炎炎，履冰中慄慄。朝饥口忘味，夕惕心忧失。但有富贵名，而无富贵实。池上有小舟，舟中有胡床。床前有新酒，独酌还独尝。熏若春日气，皎如秋水光。可洗机巧心，可荡尘垢肠。岸曲舟行迟，一曲进一觞。未知几曲醉，醉入无何乡。寅缘潭岛间，水竹深青苍。身闲心无事，白日为我长。我若未忘世，虽闲心亦忙。世若未忘我，虽退身难藏。我今异于是，身世交相忘。四月池水满，龟游鱼跃出。吾亦爱吾池，池边开一室。人鱼虽异族，其乐归于一。且与尔为徒，逍遥同过日。尔无羡沧海，蒲藻可委质。吾亦忘青云，衡茅足容膝。况吾与尔辈，本非蛟龙匹。假如云雨来，祗是池中物。小庭亦有月，小院亦有花。可怜好风景，不解嫌贫家。菱角执笙簧，谷儿抹琵琶。红绡信手舞，紫绡随意歌。村歌与社舞，客哂主人誇。但问乐不乐，岂在钟鼓多。客告暮将归，主称日未斜。请客稍深酌，愿见朱颜酡。客知主意厚，分数随口加。堂上烛未秉，座中冠已峨。左顾短红袖，右命小青娥。长跪谢贵客，蓬门劳见过。客散有馀兴，醉卧独吟哦。幕天而席地，谁奈刘伶何。"}