{"id":"966293","title":"游云湖","dynasty":"宋","author":"胡寅","text":"衡湘久来往，眼到山辄对。爱山真自性，久看眼未碍。今朝渡石潭，兰桨乱青带。初升岸稍高，忽喜地更大。行行两垣间，沙路得平快。豁然见良畴，小览百里外。涵溶赵家汑，千顷疏几浍。人家隔杨柳，或映桑林背。连连麻麦墟，鸡犬达鸣吠。宛如京洛郊，北望一怅慨。古城谁所筑，隐隐仅如块。娉婷九冢藏，巧致六宝在。想其夸壮时，岂念遗迹晦。主人陇西生，恳款具鲑菜。墅前稼尤美，弥壤黄云晒。云湖从此逝，日暖风不噫。循冈逶迤登，呀口骇漰沛。是名湖西缺，节缩有石埭。舍舆尚盘陀，渐见湖尾派。菰蒲傍篱落，猎猎村沽旆。曳筇大堤长，堤址屹然塞。胡床罗四五，植伞据其会。恍若画图张，綵笔穷物界。满奁开玉镜，万象自清汰。浮光散鹅鹜，沉影乱鳞介。纷纷渔舟子，点缀助姿态。其心曾未閒，讵比观者泰。东头输写处，百丈走霜濑。汇为碧泓深，齧漱垠崿坏。非兹两雄堨，何以镇横溃。尚云春水时，雷注聒天聩。田翁亦好事，巨艇遣迎载。山阴兴则同，所访何必戴。招提有豪客，置醴久相待。归途瞰乌泉，船首滞葭荟。朱楼亦近止，欲往思中败。刺竿小弯埼，迥眺长岭背。峰峦未可穷，却过陈家汇。幽寻何所得，憩倦茂林最。回船漾中流，枵腹思勇嘬。羽觞凡五举，银鲫才一鲙。山氓争睢盱，窥觇互惊怪。桃源果何似，此地良足爱。要当建亭榭，聊复艺菰芥。赏心浩无涯，羲驭惨欲退。吾侪幸强健，胜践莫辞再。人生贵欢娱，世俗苦埃壒。黄君早交友，闻善肯相诲。杨君素疏豁，为善克自裁。李君更清苦，有意饰纫佩。彪君知勉励，不但闻梗概。惟余真潦倒，道退齿徒迈。从游亦何幸，鱼目惭明琲。誓言来年春，景物重华綷。荷花千叶装，一一青罗盖。苍蒹没大浸，碧巘槛芳蔼。远陪鸥鹭群，坐笑桔槔械。仍须少留宿，促驾古所戒。持钩不求鱼，何用五十犗。优哉复悠哉，此乐未为太。"}