{"id":"856645","title":"醉蓬莱 其一 追和东坡重九呈彦时兄","dynasty":"宋","author":"王之道","text":"对黄芦卧雨，苍雁横秋，江天重九。千载渊明，信风流称首。吟绕东篱，白衣何处，谁复当年偶。蓝水清游，龙山胜集，恍然依旧。萸实嫩红，菊团馀馥，付与佳人，比妍争嗅。一曲婆娑，看舞腰萦柳。举世纷纷名利逐，罕遇笑来开口。慰我寂寥，酬君酩酊，不容无酒。"}