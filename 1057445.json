{"id":"1057445","title":"送哲公禅老二首 其一","dynasty":"宋","author":"刘弇","text":"有鹤青田来，骨傲九秋老。羽毛鸡鹜间，不复故时好。吴霜割清梦，一夕落幽岛。哲乎开士秀，佛路著鞭早。世累糊空云，一以凉飙扫。往闻琅琊觉，禅海卷狂潦。纷纷方袍子，未易艖䑰到。师如健啖儿，把握攫梨枣。尔来三十年，方寸不赀宝。鲸钟人谁识，聊徇众击考。又作云山行，方将同木槁。勿学断缘人，时寄新诗藁。"}