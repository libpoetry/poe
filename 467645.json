{"id":"467645","title":"岁末自嘲二首","dynasty":"当代","author":"钱之江","text":"祈梦从知笔有灵，鼓刀犹得试新硎。衰颜能借期中寿，强项真堪服上刑。几日鸡喧风雨晦，九泉龙老病涎腥。湖山草草应无味，欲结残生佛火青。一方丘壑力能专，短杖芒鞋适所便。偶遇畸人足清话，再临明镜各华颠。忘筌坐悦鳣鲔发，抉目待看陵谷迁。翻笑平生骨相俗，不堪顾影病梅前。"}