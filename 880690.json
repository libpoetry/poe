{"id":"880690","title":"贺新郎 题王守西湖书院","dynasty":"宋","author":"刘镇","text":"云淡天垂野。望晴郊、疏烟半卷，断虹低跨。老树连阴藏远景，十里湖光照夜。看不尽、真山图画。春满轩窗无著处，更银蟾、冷浸鸳鸯瓦。人共境，转幽雅。文章太守归来也。似当年、和靖风流，小孤山下。问讯佩兰餐菊友，曾约梅兄入社。待付与、竹臞陶写。尘外闲寻行乐地，任傍人、歌舞喧台榭。诗世界，有王谢。"}