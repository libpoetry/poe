{"id":"708318","title":"十二时  浦口寄忆用柳耆卿秋夜韵","dynasty":"明末清初","author":"龚鼎孳","text":"隔江楼、月涌银涛，偏是红绵难洗。正絮扑、棠舷星稀。蕙幄恹恹花气。中酒心期。垂帘时候，旅馆疏灯起。残堞外、一片荒鸡、一半画笳，吹到孤眼人耳。幽梦中、重寻后会，岂似麝裙同系。笛瘦宝鞍。钗斜玉镜，寸寸含情地。别路千万叠，长亭只在望里。暗忖量、蓝桥约定，领略三生恩意。两字骊歌，暂时南浦，岂负浓香被。宛转官柳侧。终怜好春轻弃。"}