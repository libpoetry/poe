{"id":"432177","title":"夜坐寄子大新宁五首","dynasty":"近现代","author":"李冰若","text":"虚堂成独坐，繁响发丛林。不有鸿飞度，安知秋意深。清霜凋病叶，冷月动哀砧。寂寞江南道，悠悠迟暮心。展卷对青檠，心烦读不成。衣冠真傀儡，势利甚刀兵。多难催容老，繁忧觉死轻。吾生抱忠信，终向逆流行。弱冠轻当世，嵚奇慕独行。死生一诺重，富贵片云轻。论世悲长夜，研经恋短檠。如何摇落候，翻忆少年情。浩淼云波阔，凄灵月下箫。况逢神怅惘，偏值气清寥。酿梦天花涌，凝霜蕙叶凋。殊乡惊节物，憔悴念龙标。髫齿弄柔翰，嶙嶒意自豪。仅容经注我，尝异钓连鳌。盛气驱班马，澄怀契谢陶。胡为在岐路，华发见霜毛。"}