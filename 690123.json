{"id":"690123","title":"孝庙挽章二首","dynasty":"明","author":"张吉","text":"一德康邦竹再苞，周宣千古托神交。狂僧腐竖殷鈇锧，故老元勋席土茅。直节优容天广大，疮痍涵煦地并包。孤臣泣把求言诏，莫报涓埃愧斗筲。听览躬亲积弊纾，何须戚宦力诛锄。文儒衮衮频登对，纪册滔滔不绝书。仁孝固应垂训远，励精无改继明初。万方洒血尤真宰，不遣天医下太虚。"}