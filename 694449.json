{"id":"694449","title":"赠张进士入京","dynasty":"明","author":"陈献章","text":"五年不出独何心，万里行囊又一琴。难写别离今日意，江门春水不如深。有心谁莫弄儿嬉，孔老枝条我亦知。风日小塘君不顾，竹林藤簟自皇羲。能将糟粕委诸书，影响人间不受驱。五百年中名世出，先王政教果何如。津头日暮送夫君，别意那堪更遣闻。芳树鸟啼山雨过，柴门空闭一溪云。玉台居士玉台眠，碧海三山病枕前。君欲有为休问我，白头世事已茫然。会馀汤饼欲春阑，往即公程亦不难。不独有官兼有子，老亲嬴得一开颜。南风吹上石门舟，又到西华寺里游。记得联舟此相送，而今空有雪盈头。昔曾寄住长安寺，潦倒沧溟梦不回。何处思君还有梦，青山斜日两徘徊。"}