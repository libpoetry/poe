{"id":"610248","title":"题昆崙万松图寿武夷李参政封公","dynasty":"明","author":"韩上桂","text":"少室三花久著奇，昆崙万树多琼枝。苍松老干淩云起，屈曲龙鳞映玉池。玉池道远谁能至，缥缈青牛连紫气。西出函关接阆风，绕壑寒阴高荫被。深洞斫苓岁月閒，流膏何必羡神丹。葱皮翠叶霜犹积，服食久可益容颜。回望幔亭云五色，宴引曾孙欢未极。紫芝桂树郁相望，轸辖南星光欲逼。玉液曾闻汉帝倾，当年赐者尽长生。愿将一滴金茎露，洒向寒条色更青。"}