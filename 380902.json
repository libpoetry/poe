{"id":"380902","title":"齐天乐·白石、碧山咏物之作，多取是调，托兴深美，因效其体赋蟹","dynasty":"现代","author":"郑文焯","text":"半生谙尽江湖味，西风更无肠断。蓼溆衰灯，芦滩短舍，夜市秋声零乱。横行未遍。叹身世抟沙，蚬螺羞伴。恨满吴波，喷珠尽作水花散。彭彭甲兵腹满。待谁呼郭索，蛮海秋战。菊訉霜肥，橙香雪老，都付重阳吟盏。新诗好换。忆乡味经年，故溪清浅。月落潮生，一匡愁碧染。"}