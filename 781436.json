{"id":"781436","title":"痴虎行","dynasty":"清","author":"钱澄之","text":"南山有猛虎，端坐岩穴间。南山石齿齿，岩穴谁跻攀！世人未睹爪牙利，惊传猛虎色斑斑。五陵少年素趫捷，见虎不出知虎怯。腰弓插羽鞲苍鹰，凌冬却上南山猎。玄猿青兕蹴踏平，虎昔无迹今无穴。苍苍落日满山谷，欲行取虎畏虎伏。牵羊为牲犬豕随，前往虎穴饲虎饥。虎饥求食出何急，少年一麾生致之。嗟哉虎何痴！蛟龙勿失江湖波，虎豹势在深山阿。深山盘盘守尔拙，少年趫捷奈尔何！"}