{"id":"1119706","title":"客以诗为东园饮不果次其韵二首","dynasty":"宋","author":"陈造","text":"东园千树簉白红，携壶满意一醉同。向来可是君宿诺，政复急雨斜惊风。县知此兴未渠尽，暖日晴云岂终吝。叩门日听长须来，老夫于子骖之靳。春池照影红锦衣，鸳鸯与鸭同低摧。金笼鹦鹉颇谇语，解道春色今寒灰。客来命笑还错莫，此情不似君情薄。会须把酒杏花前，祇唤茶瓯充罚爵。"}