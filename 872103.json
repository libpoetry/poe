{"id":"872103","title":"满庭芳 其二 次范倅忆洛阳梅","dynasty":"宋","author":"石孝友","text":"兰畹霜浓，柳溪冰咽，春光先到江梅。瘦枝疏萼，特地破寒开。钩引天涯旧恨，双眉锁、九曲肠回。空销黯，故园何在，风月浸长淮。当年，吟赏处，醉山颓倒，飞屑成堆。怎奈向而今，雨误云乖。万里难凭驿使，那堪对、别馆离杯。谁知道，洛阳诗老，还有梦魂来。"}