{"id":"597686","title":"青阳歌","dynasty":"明","author":"林大春","text":"君不见青阳之音高入云，飞扬直上凌苍旻。低者沉吟落九渊，微茫断续如轻烟。高下疾徐中音节，流商激徵鸣清角。但看闪闪雕梁绕，不觉悠悠彩云歇。我家童子六七人，学之为能得其真。中有二子称奇特，低眉度曲如有神。一颦一唱令人老，高台夜半千人吼。问谁传者曰宋生，生身况出金陵道。少年即向五陵游，北走碣石南并州。将军帐下舞长剑，学士堂前歌白头。一朝却从南海渡，时人乍见还惊顾。唯有老夫爱新声，故令群儿齐学步。学步是耶非，云胡忽告归。江山千里隔，浩荡知音稀。群儿空记来时调，嗟尔去后畴相依。君不见五湖四海皆奇迹，五侯七贵多门客。夜夜歌钟动四邻，岂无达者长相忆。又不见青阳之歌歌烂漫，听来不觉神光焕。人生得意须遇知，不独文章与仕宦。"}