{"id":"807482","title":"念奴娇  宋景炎席上赠柘城李蓼墅","dynasty":"清","author":"陈维崧","text":"中年以后，早伤于哀乐，顿成头白。适过章华为剧饮，倏遇中原词伯。剑气纵横，酒肠跳荡，老笔苍无敌。霜寒月苦，为君细吐胸臆。今夜玳毂斑斓，红弦郭索，挝鼓催行炙。难得他乡欢笑极，况有吴儿似雪。君欲归邪，住为佳耳，底事摇鞭急。回听筵上，歌珠一串堪拾。"}