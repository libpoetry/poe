{"id":"735746","title":"斋中读书 其十二","dynasty":"清","author":"朱彝尊","text":"群雅日凋谢，后起靡有涯。奇觚累百人，各自名其家。吾衰尚有志，道古闲诐邪。有明三百祀，揽秀披春华。青田与青丘，二美洵无瑕。吾乡数程贝，双珠握灵蛇。自从永宣来，其辞正且葩。洎乎嘉靖季，七子言何夸。钩金纵可拣，莫披黄河沙。一咻众楚和，是后尤卑哇。先公闻鴃舌，顿生亡国嗟。吾欲返正始，助我者谁邪。"}