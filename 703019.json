{"id":"703019","title":"雪湖过偿前约叠前韵奉酬","dynasty":"明","author":"谢迁","text":"爱閒抛却旧腰金，静里高眠醉里吟。抚景慨伤秋别去，候门惊喜客过临。山含宿霭光逾远，菊傲微霜色正深。幽壑断邱双屐惯，路经窈窕不须寻。倒橐真轻陆贾金，奚囊随处足清吟。菊泉胜赏重阳后，蔗境馀甘泰运临。留客无期须尽醉，入山有路不嫌深。白云堆里高眠稳，乐在閒中且自寻。浮生安用满籯金，光景无边醉乐吟。草阁凝香微雨润，石坛过影片云临。芙蓉宅杳回舟远，枸杞泉甘引絙深。菊圃落英餐自足，漫劳药笼隔溪寻。"}