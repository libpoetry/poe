{"id":"690300","title":"南粤王庙三首 赵佗","dynasty":"明","author":"张诩","text":"两龙鏖战关内，一虎独步粤中。自乘黄屋称制，身著赭袍呼嵩。风雨数问庙老，龟螭百尺碑穹。中有任嚣陆贾，俨然作配西东。百粤提封万井，中原虎视眈眈。昔为秦尉有状，后禅龙川果堪。古庙低徊岁月，二陵想像禅龛。伏腊村翁走祭，门前估客弛儋。汉秦已罢甲兵，天下讴歌太平。奉使来凭寸舌，无人上请长缨。但遣清风动地，何须黄金满籯。堪叹人亡世远，欲寻遗迹无徵。"}