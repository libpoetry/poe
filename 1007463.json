{"id":"1007463","title":"午睡中怀约山游","dynasty":"宋","author":"董嗣杲","text":"苏州藤枕蕲州簟，更着洪州蝉翼扇。高卧西窗风外榻，栩栩羲皇梦中见。客寄无聊归未易，搜吟搅得酸肠遍。莼香鲈肥自相忆，季鹰肯羡洛阳掾。为客不似家居好，身老江湖已云倦。要盟东林远法师，白家池上泉珠溅。听泉坐石且幽寻，收拾胜迹归吟卷。我欲往游志已坚，只恐同游心易变。"}