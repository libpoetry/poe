{"id":"1111111","title":"将之苕溪戏作呈诸友","dynasty":"宋","author":"米芾","text":"松竹留因夏，溪山去为秋。久赓白雪咏，更度采菱讴。缕玉鲈堆案，团金橘满洲。水宫无限景，载与谢公游。半岁依脩竹，三时看好花。懒倾惠泉酒，点尽壑源茶。主席多同好，群峰伴不哗。朝来还蠹简，便起故巢嗟。好懒难辞友，知穷岂念通。贫非理生拙，病觉养心功。小圃能留客，青冥不厌鸿。秋帆寻贺老，载酒过江东。仕倦成流落，游频惯转蓬。热来随意住，凉至逐缘东。入境亲疏集，他乡彼此同。暖衣兼饱食，但觉愧梁鸿。旅食缘交住，浮家为兴来。句留荆水话，襟抱卞峰开。过剡如寻戴，游梁定赋枚。渔歌堪画处，又有鲁公陪。密友从春拆，红薇过夏荣。团枝殊自得，顾我若含情。漫有兰随色，宁无石对声。却怜皎皎月，依旧满船行。"}