{"id":"689053","title":"西湖后曲","dynasty":"明","author":"何绛","text":"木鹅城下是菱溪，溪水东流不贮泥。好趁明月齐打桨，苏公堤过又甘堤。栖禅寺口月明时，欲系扁舟限柳丝。岂是薄情离别易，亏人折尽路头枝。芰荷过尽出蒹葭，下郭村前月色斜。山近罗浮无恶虎，如何闾巷少人家。忘机亭接集鸥涯，秋月秋风事事佳。世上机心忘已尽，不知何事复伤怀。元戎小队朔方音，船上吹笳到夜深。遮莫游龙山下过，恐伤司马旧雄心。绿琴弹罢月空明，鸟语花香水复清。昨日刺船人不见，先生无乃善移情。孤山山上吊孤忠，难听高秋半夜风。叔父山河今已改，留都虽捷亦成空。布帆高挂夜风寒，漫把银筝向月弹。罗袜罗衫裁几样，隔堤楼是不相干。西湖明月昔时光，今日重游太息长。记得十年湖上别，玉簪除下赠新妆。谁家年少泛湖船，永夜清歌对月圆。红日渐高犹未觉，玉杯狼藉尚缠绵。"}