{"id":"131565","title":"季秋既望吾族子侄以老人会于我家名日燕老集","dynasty":"宋代","author":"陈著","text":"飒飒西风来，吹不开眉端。团团空中月，照不见肺肝。菊花仍旧香，过雁秋年年。我怀人得知，流光逝如川。况此苟活身，包羞天地閒。不如先露晞，安用空流连。儿辈何为者，芋栗菘藿盘。将以寿我酒，岁晚松在山。我谓非我意，掉头三长叹。绕膝不肯离，且笑且进言。陶潜杜少陵，逢时更多艰。何尝便忘躯，得酒即开颜。父子恩爱重，一刻难轻拼。世路虽逼仄，天道又好还。但是强健在，心事终已宽。是亦菽水具，非如五鼎难。庶几诗礼风，聊以娱亲安。再拜固以请，愿领家庭欢。勤勤苦费辞，细听理亦然。强饮竟成醉，援笔如狂颠。梗概粗以见，不觉盈长笺。呼儿为我歌，勿与醒者传。"}