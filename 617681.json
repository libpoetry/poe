{"id":"617681","title":"家圃与诸客竟日夜剧游伯促咸在赋二十二韵","dynasty":"明","author":"陈子壮","text":"青山谁独往，白日竟无哗。谁有高人迹，来寻处士家。襟怀都贮月，骨相本餐霞。松下幽盟在，林中逸兴赊。观鱼新水上，策杖小桥斜。棋局临风置，书床就竹遮。侵阶半马舄，点户碎桐葩。欲种三眠柳，才分五色瓜。灌园吾自拙，挥麈客偏嘉。庾杲能供韭，樵青解试茶。飞觞流石齿，改席近檐牙。单袷□初怯，层台瞩转遐。萤窗犹伏蠹，影树忽惊鸦。春迫连宵暗，星辉此夜华。朋簪盍不偶，酒德颂还加。得句同书叶，工诗愧浣花。社莲心并照，池草梦谁誇。孤赏琴三叠，奇情赋八叉。调调疑答籁，阁阁任吹蛙。贪弄金鹅蕊，从嘶臼鼻齁。无人行阛阓，随意步壸阇。重约明朝过，催晨鼓易挝。"}