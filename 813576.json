{"id":"813576","title":"哈密三首","dynasty":"清","author":"李銮宣","text":"高山连关勒，古郡控伊吾。地远天难尽，沙明海不枯。举头飞鸟没，回首片云孤。牵马入城市，言寻卖酒垆。东接敦煌郡，南连吐鲁番。咽喉通月窟，衣带俯河源。日影春城黯，风声戍角喧。太平无绝檄，中外一屏藩。村落如棋布，炊烟屋上斜。耕田多服马，戽水不悬车。错壤平宜稌，衡门半种瓜。停骖揖老叟，暂与话桑麻。"}