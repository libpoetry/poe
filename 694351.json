{"id":"694351","title":"次韵缉熙受教职二首","dynasty":"明","author":"陈献章","text":"风雨山前梦亦安，天涯孤客叹之官。莫愁飞雪登程晚，还喜凭书与限宽。笠影远离沧海月，手痕犹在富春山。乾坤欲了男儿事，日月东西跳两丸。百年文物在东吴，画舫春风忆此都。到手閒官如处士，从头诗卷又江湖。秋风淅淅将吹雁，渚雨霏霏急下凫。村里病翁谁见问，莫言筋力尚支吾。"}