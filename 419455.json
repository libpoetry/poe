{"id":"419455","title":"八声甘州 溥心畲以所作山水见寄，赋此报之","dynasty":"近现代","author":"龙榆生","text":"乍开函、巨刃划崩厓，元气自淋漓。料解衣盘薄，沈酣墨戏，飒爽英姿。萧寺钟声才动，策蹇上峨眉。回首宗周地，禾黍离离。陵谷何堪变景，怅黏天衰草，去住都迷。怨王孙归未，凤阙带斜晖。问谁图、鹊华秋色，寄骚心、不似赵家儿。长安远，动江湖兴，待进清卮。"}