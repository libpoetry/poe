{"id":"854131","title":"阅视赏射","dynasty":"宋","author":"方岳","text":"边角悲鸣霜扑地，将校宁甘泼寒戏。熊旗引队柳营晓，大羽插腰生意气。虎皮半捲并铁刀，臂鞲蜀锦团雕袍。士不敢喘那敢骄，肃听号令惟所操。撚弦唾手试弓刀，例物角花金椀的。左军右军分两翼，簇簇飞星点红砾。一麾白羽人肩摩，三军欢踊声鸣鼍。教头喝赐谁最多，铁丝箭者无以过。大风飞云歌汉歌，安得一箭开关河。汉家君王自神武，边头将臣如卧虎。觉吾目中无此虏，待射金牌大郎主。石崖天齐勒碑颂，那知援笔无燕许。"}