{"id":"812627","title":"圆明园应直四首","dynasty":"清","author":"何栻","text":"苑墙西畔月犹明，禁鼓虾蟆逼四更。不为鸡人催起早，六街一道马蹄声。微风吹活水中云，水气侵衣百和熏。野鹭閒鸥无处著，飞来鹓凤各成群。双湖如镜净无尘，但觉湖光绕画轮。自是恩波分太液，柳枝莲叶也精神。裀冯扶梦坐珑玲，转毂如雷困未醒。回望石铺三十里，西山一抹隔城青。"}