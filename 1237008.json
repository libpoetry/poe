{"id":"1237008","title":"静香亭二首","dynasty":"元","author":"郝经","text":"南风吹绿满庭槐，门巷翛然绝点埃。红玉生烟尘世隔，锦帏遮日洞天开。莺知好客飞无语，蝶为新花去复来。好著生前无限酒，浩歌长醉乱霞堆。小山曲槛映回廊，别有一天深处藏。人物风流还似晋，衣冠儒雅尚如唐。四围红锦春风软，满地绿阴清昼长。坐久杳然忘世味，碧云高兴欲飞扬。"}