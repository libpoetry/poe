{"id":"881042","title":"闻陈正学理琴","dynasty":"宋","author":"刘黻","text":"闻君整琴待秋风，我欲从之魂梦通。素麻髣髴苍髯翁，扬休山立崆峒东。泪痕犹湿龙门桐，有曲无音悲天公。猗兰未冷拘幽浓，那知斯道将遂穷。山矸石烂冥感丛，枝蜩盘蝇迭相雄。两耳年来怪不聪，群哇扰杂安于聋。烦君为我调怔忡，流泉隐隐深涧中。春温廉折各不同，声虽在指意在胸。云飘柳絮风入松，恍然楼阁坐虚空。伯牙所知何必钟，白鹤飞来采芹宫。"}