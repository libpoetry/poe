{"id":"1222126","title":"渡江书所见四首 其四 野菊","dynasty":"元","author":"郝经","text":"乾坤入消数，万物呈晚节。秋晏菊始华，荒丛翳林樾。野迥幽姿清，冈断寒艳接。丝虫罥青苞，啼螀抱枯叶。瀼露积玉华，层层拥金屑。我欲摘以杯，饮之濯中热。霜栽郁高标，胡与荒秽列。嗟尔夷惠俦，玉质难变灭。不谓无人看，便使幽香歇。安得老瓦盆？坐对浇古月。"}