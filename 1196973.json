{"id":"1196973","title":"失题","dynasty":"魏晋","author":"陆云","text":"有美一人，芳问芬葩。嗟我钦羡，梦想光华。亦既至止，上下欣嘉。德馥秋兰，容茂春罗。淑似令娣，惟予陋何。虽有良友，朽木难加。爱乐朋规，赠以斯歌。皆能载之，其美孔多。嗟痛薄祜，并罹哀苦。堂构既崩，过庭莫睹。我悴西邻，子沈东土。契阔艰辛，谁与晤语。身滞情往，神游影处。发梦宵寐，以慰延伫。"}