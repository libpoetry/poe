{"id":"708469","title":"瑞鹤仙 祝澹馀曹少宗伯次辛稼轩祝洪莘之韵","dynasty":"明末清初","author":"龚鼎孳","text":"泰山连北斗。看碧月、悬霄金瓯注酒。宫梅吐寒秀。正朝回银烛，香烟满袖。彩毫挥就。恰遇著、一阳添候。想当日、天山麒麟，藉作调元钜手。欢否？佳晨初至，水镜莺迁，乔松鹤守。春晖并久。北堂上，冈陵寿。更难兼珠萼，标联骚雅，绣虎雕龙世有。廿四年、花甲才开，中书考后。"}