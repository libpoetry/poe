{"id":"816529","title":"别梦五首","dynasty":"清","author":"曾习经","text":"别来细雨闻孤馆，归去花灯烂九枝。怅望青溪神女曲，去年今日蒋王祠。宫扇葳蕤半褪金，一篇哀丽旧伤心。他时满灭无文字，犹得情人宛转吟。秋河别夜太凄凉，一曲伊州泪万行。记得五陵年少事，金鞭玉勒送王昌。微波终日不通辞，相见曾如不见时。正是思君寒未寝，银灯留焰照罗衣。燕燕归期泪满巾，相逢何必便相亲。重来亦有歌桃叶，只是烟波不解颦。"}