{"id":"1236534","title":"寄张习之四首","dynasty":"元","author":"周砥","text":"数日阴雨复寒凝，沙边草阁非倦登。梅花萧条竹枝瘦，大似不禁风雪凌。枇杷花开绕舍香，竹枝披拂映沧浪。旧雨故人不相遇，亦可寄书来草堂。空山寥寥独抱琴，时过谷口之云林。自从幽人采芝去，不见鹿鸣双涧阴。夕阳在山云在松，松间石上忆相逢。西林问讯屡有约，且可会面得从容。"}