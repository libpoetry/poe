{"id":"574653","title":"和陶韵二首 其一 真想","dynasty":"明","author":"邵宝","text":"壮志迈千古，尽读天下书。北登黄金台，四顾意旷如。献策见天子，致身在云衢。乔木凌霄汉，落落影扶疏。周行数万里，翱翔复萦纡。叙迁历中外，令望长有馀。横流须巨石，公也孙不居。渠渠犹夏屋，建业亦多鱼。真想和陶什，不为韵语拘。俯仰天地间，何方不籧庐。"}