{"id":"688970","title":"漫题五首","dynasty":"明","author":"何吾驺","text":"结屋古城外，山高多古声。上有无枝树，下望如偃亭。远远见行客，时没复时明。行客虽樵牧，与我自同情。我愿读诗书，客愿游青冥。不入古城里，便会居古城。大山复小山，连绵何茫茫。深崖更尖峰，古色何苍苍。野田千顷绿，何处是长江。长江田际外，水大如星光。上有萧萧树，下有茫茫水。水长灌树根，树老枝不瘁。树底生茯苓，结根五尺里。仙人教我餐，胜于千日醉。槐树老如松，垂珠滴秋露。新长春风枝，剪却前时蠹。何不如青草，遮我街前路。早起何所见，上下千山色。石溜与松风，鸟啼更虫唧。见之不可听，故乡心嘹呖。一夜春雷声，开门添古迹。"}