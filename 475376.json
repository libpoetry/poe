{"id":"475376","title":"杨山人寻仙歌","dynasty":"明","author":"王问","text":"鬒发尽白雪垂肩，玉颜桃花如少年。人言世事了不对，坐中往往爱逃禅。一朝寻仙游五岳，踏穿芒鞋不停脚。朝登快阁挹流霞，暮宿云房捣灵药。会言曾见裴庆父，弃妻走入真人府。卧处草深三尺余，每入空山骑饥虎。陌上忽逢铜鼓张，一片青毡单掩阳。暝归岩洞抱龙宿，腥涎满身闻异香。大岳人传大造化，夜走深山及奔马。人问真言一字无，只把圆圈手中画。后来作者张雪樵，雪山枯坐影萧萧。自云参透元宫事，已见三花顶上飘。龙宫主人杨伯雨，啬精炼形如处女。百尺梯桥万丈潭，携至希夷讲经处。七星岩下张光明，施药归来眼倍青。怪松无枝洞底黑，日日鞭龙上太清。大聂小聂见最晚，气爽神清意诞散。半榻山云千卷书，相过一饱黄精饭。归来招予早避名，人间寂寞道初成。盘陀石上跏趺坐，固守虚无专养婴。"}