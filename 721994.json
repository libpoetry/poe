{"id":"721994","title":"奉题惠阳王郡侯署中忆雪楼","dynasty":"明末清初","author":"屈大均","text":"岭海行春罢，楼开尽物华。欲将天北雪，来润日南花。二岳窗间直，双江槛外斜。自来仙太守，山水满官衙。岂无南雪好，朔雪易成花。幸有罗浮树，光含涨海霞。使君移绿萼，么凤自金沙。手泽楼前满，甘棠即白华。姑射元冰雪，炎方亦觉寒。神凝在浮峤，梦去只中盘。瀑布为膏泽，芙蓉即大丹。更令楼外水，清作使君滩。峰爱穿帘小，来从双玉盘。莫将湖内外，都作月明看。政事惟高卧，颜容更渥丹。谢公鳷鹊句，书遍碧琅玕。"}