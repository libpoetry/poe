{"id":"600774","title":"游石钟山","dynasty":"明","author":"王弘诲","text":"坡仙自昔好奇者，月夜乘舟绝壁下。石钟有记留兹山，寥寥千载知音寡。我来倚棹彭蠡傍，连朝风逆阻帆樯。探奇吊古寻苏迹，轻舠霄日归云房。巨灵雕锼役鬼斧，嵯岈谲怪张龙虎。回光倒影浸玻璃，雪窦风扃互吞吐。窾坎镗鎝若有声，鲛宫隐隐大镛鸣。瀛箫冯鼓纷相续，洞庭张乐拟韶韺。元也水经语不尽，渤乎聆音未深辨。一从坡仙更品题，山水文章同不泯。鲰生好古志每勤，蹉跎念载营朝昏。天时人事始相值，胜游千古追龙门。因思遇合亦偶尔，世间万事皆如此。曾闻海外多奇珍，何必苏钟与韩鼓。是非悠悠且莫谈，寄谢坡仙怀二子。"}