{"id":"1251351","title":"冬日斋居遣怀","dynasty":"元末明初","author":"王翰","text":"十月雪花大如手，朔吹奔腾撼北牖。闭门伏几读古书，招客围炉饮醇酎。世上行路风尘多，河冰寒积白峨峨。为儒无补谩痴绝，坐窃俸廪将如何。夙昔早有林泉兴，野鹤山猿自天性。一落红尘竟不归，白云久塞南山径。庙堂之臣夔与龙，明堂之材柏与松。揖逊尧舜迈往古，制作礼乐同皇风。我本山中钓鱼者，偶弄文墨自陶写。沐猴安可着衣冠，梦入云林亦潇洒。沧浪之水何时清，水清待我濯长缨。束书从此便归去，为续沙头鸥鹭盟。"}