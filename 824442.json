{"id":"824442","title":"金缕曲","dynasty":"清末近现代初","author":"高旭","text":"梦化烟飞去。听琴弦、无端寸断，闲寻洲渚。倘使梅花今不死，省却几多容与。尽骂杀、东风无语。嚼碎花心红蕊泣，泪丝丝、只得青囊贮。空使我，怅延伫。生遭多故伤禾黍。肯关心、樱桃树下，伊人居处。地老天荒侬未死，解佩相逢神女。莫便是、汉皋游侣。旧日月明天上缺，到今宵、刚见圆如许。思往事，伤情绪。"}