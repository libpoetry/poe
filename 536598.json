{"id":"536598","title":"由张公后洞出前洞一首","dynasty":"明","author":"王世贞","text":"冥搜出天巧，遐尚穷真域。猿饮迫相辅，鸟伸骇所获。金膏时自闪，琼乳静还滴。窥天一线杳，察坠千鳞坼。云烹丹灶温，芝耕石田瘠。信足如已穷，俯身忽中辟。浴日万象开，琉璃成五色。芙蕖冠瑶柱，玫块填萝席。缔搆疑化城，阴森恐蛟宅。张公何为者，自言得灵液。千载垂空名，其人郁为腊。摄衣云霞颠，矫首三叹息。"}