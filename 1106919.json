{"id":"1106919","title":"又和曾秘丞见赠","dynasty":"宋","author":"王禹称","text":"非才误受帝恩深，报国空存一片心。命薄任从官进退，道孤难与众浮沉。日边信断无归梦，滁上公馀且醉吟。劳寄新诗远相唁，野云何处望为霖。谬因文字立虚名，寓直金銮冒宠荣。两度黜官谁是援，二毛侵鬓自堪惊。宫花谩役春来梦，山蕨聊供醉后羹。身外浮华尽闲物，不将穷达问君平。箧中经岁锁朝衣，自觉心闲少梦思。失马叟言徒喻道，牧猪奴戏任争棋。且持使节安黔首，莫爱恩波沃漏卮。况是无功头已白，此身长恐负明时。"}