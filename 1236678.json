{"id":"1236678","title":"骑吹曲辞九首 金奏","dynasty":"元","author":"耶律铸","text":"大夏王庭前纳款，大秦归义继来降。舞鸾歌凤音相和，未许天山数帝江。燕巢飞幕负恩私，远近嚣然共一辞。烈圣玉音明在耳，敢忘龙道请降时。前骑传声掩白霞，后军犹未过乌沙。势须贵合为猿臂，相制尤当似犬牙。毳幕云罗寒露野，羽旄星属眩雷乡。悔将觇望风尘眼，不为长观日月光。逻骑纷纷与寇军，递相窥隙伺残昏。忆曾延敌临高阙，示敛疑兵突塞门。望风降附祈为地，披露精诚示所天。若非上将龙旂下，会是中军虎帐前。祇须尽敌巡乌水，未可移屯过凤林。切索更虞蜂虿毒，恐还争纵虎狼心。留犁可要教挠酒，径路何为更契金。事岂出人明算外，慕容虚美漫薰心。虽许王侯复正封，养威尤可耀军容。渔阳马厌银山草，鸡鹿屯营铁堠峰。"}