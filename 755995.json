{"id":"755995","title":"浣花诗社歌","dynasty":"清","author":"曾懿","text":"浣花溪水何洋洋，绕溪珍木郁苍苍。楼阁瞰流各低昂，湘帘十二卷夕阳。中有诗人清且扬，芝兰竞秀雁成行。明月为裾云为裳，高谈妙语翰墨香。依依梦锁春草堂，笔花灿烂生辉光。丽句争传碧琳琅，浣溪风月富锦囊。松篁敲韵入潇湘，波光云影皆文章。染墨绮靡不可忘，诗情遥共海天长。诗万卷，酒千觞，吟咏之乐乐未央。但愿人生欢聚永无荒，千秋万岁，合与骚人共草堂。"}