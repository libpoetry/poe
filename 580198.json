{"id":"580198","title":"海珠燕别联句并序","dynasty":"明","author":"江源","text":"南粤珠江寺，吾侪此饯行。江心片石出，地下六鳌擎。殿爽疑清暑，宫寒讶水晶。灵洲堪伯仲，甘露让峥嵘。处远亭非古，涵虚阁已更。风铃喧殿角，蛛网挂帘楹。午砌翻红药，春缸汲碧泓。潜龙听佛法，巢燕污禅裎。海气连云气，潮声杂吹声。抱旗青似染，洗米掌如平。野树周遭绿，江流映带清。鸟飞江浦晚，帆挂海天晴。饥雀帘端语，残霞海角明。惊涛那溅佛，急濑似闻筝。双鹭芳洲立，孤舟野水横。旌旗开毒蜃，笳鼓骇奔鲸。岁德方临乙，炎威尚伏庚。踝身岩石坐，露顶海风迎。语梵都忘俗，临清且濯缨。乘凉移竹坞，荫日爱松棚。隔水僧呼渡，对江人卖饧。清冰思玉井，凉露慕金茎。天地开清泰，江山过战争。德敷来慎肃，奎聚退搀抢。夔契真元气，芝泉岂国祯。直须歌既醉，何必话无生。聚首速诸旧，论文集众英。杯兮安用覆，盖矣底须倾。十载此佳会，三生是旧盟。宾筵张盛馔，僧供煮香粳。灿烂花连席，芬芳酒满觥。击鲜聊作脍，剥芋旋为羹。水调歌童子，回风舞从伶。山蔬供稚笋，海错炙鲜蛏。鹿脯厨人炮，龙团老衲烹。我厌南海荔，不羡洞庭橙。善谑如方朔，沉酣叹步兵。青萍金灼灼，雄辩玉琤琤。兴为高情发，诗多险韵成。正须追雅颂，何事学阴铿。笔势驱溟渤，词锋压华衡。独嫌居易浅，欲起大苏赓。投我唯桃李，酬君缺玖琼。倚栏穷日力，恋阙急心旌。衲子思留带，君门忆赐樱。省台新政令，泉石旧膏盲。独羡斑生棹，休誇子晋笙。厚颜惭我辈，刮目待吾兄。眷恋谁投牵，疏狂我负荆。投壶更赏罚，对奕竞输赢。叹我文为戏，看君禄代耕。谦哉真受益，慎也可持盈。宦况三秋迥，征涂万里亨。欢娱方浃洽，离合又交并。桑梓逢人问，音书寄雁征。秋风江右路，残月庾关程。淫溢虔州水，饥疲吉郡氓。古人刑弼教，今日法原情。须畜三年艾，还期百度贞。事君须后食，布德必先茕。当道悬清议，涂人有善评。期君公辅上，我辈拭双睛。"}