{"id":"1063686","title":"洽阳何退翁谪长沙会宿龙兴思归戏之","dynasty":"宋","author":"释德洪","text":"何郎西州来，逸气扫秋晚。平生贮书腹，中有文武胆。材如骆宾王，其直亦不减。上书论国事，忌讳失料拣。居然为逐客，安免投手板。世方例皮相，我亦作白眼。闭门古寺中，一榻聊医懒。迩来偶病渴，意绪觉萧散。颇怀当垆人，楚岫屡欲铲。我从山中来，携被夜假馆。地炉拥红金，妙语容细款。凛然忠义气，不肯受盘绾。正恐复一吐，与民作温暖。坐觉舟壑走，岁月不可挽。人生一梦耳，勿作镜中叹。何当结后期，相携游汗漫。"}