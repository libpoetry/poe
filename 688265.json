{"id":"688265","title":"甲寅春日江村即事三十首","dynasty":"明","author":"朱谋㬜","text":"北郭携家野岸东，山猿出槛鹤辞笼。朱门华屋身先避，白石清泉计未穷。子已哀殇空字犬，妻能偕隐亦如鸿。亲知莫讶林扉远，只隔轻帆十里风。一曲清江旧草堂，野人原自爱沧浪。岂因俸薄轻中垒，敢谓风高卧上皇。雨后看山初扫径，日斜临水更移床。门前欲种桃千树，看取花枝过短墙。隐囊纱帽燕居时，草阁疏帘对曲池。松待晴云梳短发，梅经冻雨折高枝。沙禽自濯凫翁没，水獭方喧乌贼知。落日郊原看野色，绿波春浦怨江篱。沙明水碧映郊墟，地近先人墓下庐。涧冷露蘋香易荐，林喧风木恨难除。泣残乌鸟山原静，卧去麒鳞石藓疏。野奠岁时经伏腊，村中来往有柴车。水市沙垆地更偏，卑栖无用买山钱。荒厨惯乞渔家火，行李时登估客船。铁柱江声连野郭，香炉云气隔湖天。游踪到处堪经月，岂待男婚女嫁年。自喜幽居耳目清，闲中岁月与天争。占风网客知鱼信，较雨田家验鹊声。梅润上弦琴缓柱，草香侵局弈开枰。沙边引步看流水，何处昏钟报晓睛。农家月令重阴晴，每看春图记五行。稻圃雨多嫌谷日，麦田风最怯清明。占乌旧信江南俗，叱犊时闻谷口声。村市朝来竞箫鼓，朱幡使者远催耕。一月愁霖惟伏枕，空斋破榻拥青绫。春深垄阪难停策，晏起邻家始挂罾。草长宜男忧未解，鸠闻逐妇恨偏增。落花谁扫门前路，乞食遥过五老僧。绿水园亭白版扉，轮蹄出郭到应稀。江雷乍殷龙儿长，社日初晴燕子飞。饭熟东田观午馌，酒香西舍典春衣。长堤何处无芳草，莫怨山中客未归。山静江深岸拥沙，晴丝百尺袅空斜。荒村小犬朝随汲，闲院游蜂晚报衙。病后僧贻庐岳杖，雨前人寄幔亭茶。竹烟新瓦南窗下，自煮洪厓石乳花。晚晴闲出薜萝门，江涨新添野水浑。山映春旗沽酒市，沙埋破舫打鱼村。楝花开后过风信，竹箨飘时带雨痕。漂母相逢应见问，淮阴城下旧王孙。江村负郭阪田多，田舍风光草树和。孤鸟立残牛背雨，小鱼吹散鸭头波。买山恐被高僧笑，击壤闲听老父歌。犹幸代耕馀薄禄，门无胥吏夜催科。"}