{"id":"691238","title":"冬夜伍国开有开同诸从过宿小楼以酒态美如嵇叔夜诗才清似沈休文为韵赋十四绝","dynasty":"明","author":"李孙宸","text":"朔风猎猎吹，蓬鬓萧疏久。不用惜流年，且尽杯中酒。醉来礼法疏，白眼从人怪。吾自适吾真，岂能调世态。爱月忘夜寒，焚香对酒美。醉后拥衣眠，闻鸡还欲起。露下衣裳冷，邀欢子夜初。援琴试新曲，山水意何如。日短欢难尽，青尊夜更携。烂醉无相讶，风流旧阮嵇。望月捲珠帘，窗风灭银烛。一榻下陈蕃，千秋见鲍叔。窗外走星辰，光寒相注射。似有老人来，燃藜照此夜。同君踏明月，吾更探琼枝。情深不忍寐，刻烛限成诗。主人有酒癖，客子负诗才。诗酒差相敌，从君日日来。寒云拥户白，新月印溪清。相逢怜夜色，不寐到天明。高阁隔尘嚣，残经盈案几。清磬和风枝，彷佛梵音似。月落鸡鸣时，苦吟犹未寝。君不断诗淫，腰瘦恐如沈。十载雌雄剑，悲鸣剧未休。双龙君不信，风雨跃床头。世难容我辈，天岂丧斯文。但令传白雪，何必羡淩云。"}