{"id":"449215","title":"贺新郎  问答","dynasty":"当代","author":"陈永正","text":"笑汝心如铁。最堪怜、好春犹自，闭门韬舌。独夜书空还惊怕，那敢对人弹铗。浑不管、此间风月。见说江干如云女，待盈盈、一水波千叠。思为汝，备轻楫。闻之搔首应愁绝。只妨他、林花隔岸，望中难折。更恐龙门西浮处，不见长楸陵阙。每念此、壮心都灭。孤抱悠悠何须问，况兰凋蕙老无人悦。千万意，未能决。"}