{"id":"1154011","title":"奉陪侍中游石笋溪十二韵","dynasty":"唐","author":"卢纶","text":"朝日照灵山，山溪浩纷错。图书无旧记，鲧禹应新凿。双壁泻天河，一峰吐莲萼。潭心乱雪卷，嵓腹繁珠落。彩蛤攒锦囊，芳萝袅花索。猿群曝阳岭，龙穴腥阴壑。静得渔者言，闲闻洞仙博。欹松倚朱幰，广石屯油幕。国泰事留侯，山春纵康乐。间关殊状鸟，烂熳无名药。欲验少君方，还吟大隐作。旌幢不可驻，古塞新沙漠。"}