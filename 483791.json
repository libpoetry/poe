{"id":"483791","title":"言志赠友人","dynasty":"明","author":"刘崧","text":"深山邃谷，虎豹所凭。玄雾翳云，蛟龙斯升。芸芸暮蜉，缉缉秋蝇。嘅彼下士，志何由兴。岁年云徂，冰雪侵凌。眷彼皓首，含涕抚膺。契予夙好，嘉尔友朋。亦有旨酒，如溜如渑。可以乐衎，高融咸登。仰睇白日，翩其相仍。道谊罔敦，忧患式增。不曰尼父，饮水曲肱。媚货附桓，圣人不能。我行东原，以陟崚嶒。言采荣木，手挽其藤。素秋以风，霜露乃凝。黄鹄斯举，天高气澄。送子于迈，服子徽称。理棹河湄，赪霞晨蒸。何以益我，敦教而承。友道之薄，噫其春冰。尔弘其居，夕惕兢兢。人亦有言，谷增而陵。圣途云遐，气力曷胜。勖尔踯躅，暨于鶱腾。"}