{"id":"740711","title":"五日独游道场山却简谷函","dynasty":"清","author":"王又曾","text":"晓榜夹山瀁，蒲岸深吠蛤。未传林际磬，早涌船头塔。螺髻翳轻纱，云日递吐纳。泥巷耕牸卧，秧扉蚕妇阖。升麓苔磴纡，到寺风泉杂。山门尽胜概，曷用众峰踏。苦茗僧自供，清言竹为答。榴朵艳道场，萧然悦尘榻。意行惬静便，惜不吾友拉。惟吟坡老诗，罄我三升榼。"}