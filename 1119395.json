{"id":"1119395","title":"再次韵二首","dynasty":"宋","author":"陈造","text":"铅墨才为一饱谋，还因跋疐赋休休。南州习俗难驯扰，北客迂疏易悔尤。世味辰星今落落，归心风旆正悠悠。知非况自五十九，为问衰翁底更求。自揖高人拥鼻吟，湖滨诗酒便论心。天教联绶同民社，日许挑灯订古今。刺眼未妨翻著袜，跃炉宁问不祥金。简编自有千年计，迟子追还正始音。"}