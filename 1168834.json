{"id":"1168834","title":"寄赵七侍御","dynasty":"唐","author":"李华","text":"摇桨曙江流，江清山复重。心惬赏未足，川迥失前峰。淩滩出极浦，旷若天池通。君阳青嵯峨，开拆混元中。九潭鱼龙窟，仙成羽人宫。阴奥潜鬼物，精光动烟空。玄猿啼深茏，白鸟戏葱蒙。飞湍鸣金石，激溜鼓雷风。雨濯万木鲜，霞照千山浓。草闲长馀绿，花静落幽红。渚烟见晨钓，山月闻夜舂。覆溪窈窕波，涵石淘溶溶。丹丘忽聚散，素壁相奔冲。白日破昏霭，灵山出其东。势排昊苍上，气压吴越雄。回头望云卿，此恨发吾衷。昔日萧邵游，四人才成童。属词慕孔门，入仕希上公。纬卿陷非罪，折我昆吾锋。茂挺独先觉，拔身渡京虹。斯人谢明代，百代坠鹓鸿。世故坠横流，与君哀路穷。相顾无死节，蒙恩逐殊封。天波洗其瑕，朱衣备朝容。一别凡十年，岂期复相从。馀生得携手，遗此两孱翁。群迁失莺羽，后凋惜长松。衰旅难重别，悽悽满心胸。遇胜悲独游，贪奇怅孤逢。禽尚彼何人，胡为束樊笼。吾师度门教，投弁蹑遐踪。"}