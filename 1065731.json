{"id":"1065731","title":"三月十九日同仲豫兄长率崔遐绍赵汉英游朱园放鱼","dynasty":"宋","author":"苏过","text":"何人溃溪流，忽作瓴建屋。不知几鱼虾，生毙此枯渎。纤纤跃泥沙，濡沫曾不足。虽求升斗活，终困蝼蚁毒。眷余二三子，行春访脩竹。危桥得小憩，涸鲋哀穷蹙。汲井叩邻里，捐金劝僮仆。好生人所欣，稚子助揽掬。要令徙窟宅，终免愧口腹。瓶罂得千尾，不满百钱赎。勿轻其微细，有如异草木。蚁蜂杂君臣，蜗角载蛮触。君看长平战，一举百万覆。扰扰大块中，钜细同倚伏。达人齐万物，愚士蔽一曲。慎勿废此言，小惠何足录。"}