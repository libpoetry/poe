{"id":"534700","title":"仲宣楼","dynasty":"明","author":"尹台","text":"昔读登楼作，爱敬公子风。今来使荆楚，始得观遐踪。层搆依古堞，巀嶪临崇墉。长洲被葭菼，广隰丰稑穜。曲沮北盘委，巨江南彗通。川原一以眺，带扼何危雄。信美兹赋作，足悲豪士穷。琐琐刘竖夫，安得成巨功。有才不显用，附托能久终。居常令思土，焉能縻孤踪。文人或寡实，片善必有隆。君看曹孟德，崛立建巍崇。顿罗八纮表，英杰归其笼。规业侔前帝，魏声扬邺中。从军述俞舞，颂咏归主公。宏文并辅武，比力怀乃忠。国士耻众遇，殊报激所蒙。咄哉斯赋语，志若空辞工。载感七哀咏，洒泣回高穹。"}