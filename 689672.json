{"id":"689672","title":"谒忠简公祠饯长子用宾赴池郡二首","dynasty":"明","author":"岑万","text":"江间片石最称雄，莲宇璇房岛屿中。别酒却缘催解缆，老怀浑似逐飞蓬。风随乌鹊凉生袂，雨洗银河色映空。期汝策名原不细，文溪吾土有高风。临流仗剑是英雄，绮席青尊一水中。送汝云霄天万里，念予衰朽鬓双蓬。可人秋色还长昼，极目征帆挂远空。莫惮九华山路险，但携琴鹤晓凌风。"}