{"id":"698772","title":"咏虞美人草","dynasty":"明","author":"徐桂","text":"楚宫人去霸图移，剩有芳名寄一枝。浥露晚妆馀涕泪，临风夜舞忆腰肢。乍翻尚自疑红药，欲刈终难混绿葵。若使灵均当日见，不将哀怨托江蓠。红颜一日尽江湄，芳草能传易代姿。尚想施朱留片萼，翻疑化碧有单枝。迎风似逐歌声起，宿雨那经舞袖垂。微艳莫教轻委地，徘徊犹似美人贻。"}