{"id":"1127701","title":"挽知临安府兼浙西制置使曾公","dynasty":"宋","author":"曾子良","text":"德祐思良弼，江西出大臣。报忠昭汉议，靖献有殷仁。皦日五朝老，清风百世人。几时归衮绣，秋草卧麒麟。永绍传贤启，慈元拱女尧。鳌山犹赑屃，鹏海极扶摇。宫殿春旗晓，帘帷社饭朝。龙髯攀不及，鸾驭去何遥。立海终风黑，洗光双日红。馀波溅渤澥，仙仗岌崆峒。宗庙神灵在，公师礼数崇。平生精履屐，尚觉小臣忠。返輤荣归寝，帷堂哭设衣。神情如梦叶，沧海怅心违。百世功言立，千年城郭非。任安犹未死，哀泪不堪挥。"}