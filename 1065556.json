{"id":"1065556","title":"和周材雪诗","dynasty":"宋","author":"廖刚","text":"腊雪缘何喜，春工属此兴。宿苗沾润足，盭气涤除仍。乱舞随空远，轻黏彻体凝。漫天纷糁玉，极目皎铺缯。带雨声初急，抟风势转增。危檐飘邃幕，疏屋洒寒灯。瑟缩鸦栖怯，跳梁犬力胜。须臾平坎窞，顷刻没畦塍。梅李看山木，琼瑶数塔层。寝眠宁有道，赋咏愧非能。郭履愁离席，孙窗但枕肱。冻从金井水，清挹玉壶冰。银阙何劳问，云台取次登。渔蓑真好画，柳絮足多称。栗冽惊残岁，凄其忆旧明。戴君聊欲访，郢唱忽难应。绮席交银烛，清河映玉绳。诗成凌鲍谢，酒饮竭淄渑。天朗醒孤鹤，风高激怒鹏。齐宫初入梦，晓鼓数声鼟。"}