{"id":"69538","title":"义鸽三章","dynasty":"元代","author":"杨维桢","text":"肃肃兮飞奴，好尔匹兮哺尔雏。吁嗟尔德兮，均慈爱于鸬鸪。肃肃兮飞奴，离尔俦兮别尔家。吁嗟尔劳兮，比鸿雁兮将书。肃肃兮飞奴，欻相失兮妇夫。死者兮已矣，生谁适兮与娱。朝不粒兮无与呼，莫不室兮无与居。岂无他俪兮，我俪不如。阅七日以死兮，矢一节而弗渝。吁嗟尔烈兮，继比兴乎关雎。"}