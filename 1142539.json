{"id":"1142539","title":"人有丛菊见遗而花半分黄白者","dynasty":"宋末元初","author":"方一夔","text":"有来遗我异色菊，一丛深浅分白黄。变窑烧成古罍洗，怪石错出真琳琅。我疑造物有间气，纷纷丑好都难量。不然司花出新巧，分枝接叶为作半面妆。书生生活澹无味，笑指枯砚收禾桑。偶逢好事慰寂寞，日与相对挥清觞。自怜今世少有赵昌徐熙水墨笔，谁写诸相争毫芒。惟有诗人具真画，翛然心地超羲皇。"}