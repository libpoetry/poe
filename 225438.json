{"id":"225438","title":"昭祖送韩文","dynasty":"宋代","author":"邓肃","text":"两鸟相酬不肯休，欲令日月无旋辀。斯文未丧得韩子，扫灭阴霾霁九州。古来散文与诗律，二手方圆不兼笔。独渠星斗列心胸，散落毫端俱第一。陋巷嗟余四壁空，恶本雕残付蠹虫。虽得一班时可意，鱼鲁纷纷意莫穷。好古谁似城南杜，平生不矜润屋富。力刊善本妙毫厘，日费千金曾不顾。老藤截玉奴侧理，千古松煤腾碧烟。入手五行俱可下，兀兀短檠忘夜眠。我生嗜好随时改，独有此书心不解。欲酬厚意锥也无，更为先生作阿买。"}