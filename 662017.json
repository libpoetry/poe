{"id":"662017","title":"过严陵钓台","dynasty":"明","author":"郑岳","text":"汉室中兴日，贤人愿仕时。先生独不屈，此意竟谁窥。文叔差增旧，君房亦素痴。谋谟先已定，仁义此奚施。即欲助为理，尤宜自得师。诏书勤往访，谏议处仍卑。志士宁相逼，高贤不受羁。羊裘终隐去，鱼钓可忘饥。炎祚嘘重焰，桐江系一丝。云台俱泯没，严濑自清漪。遗庙松株古，苍崖壁立危。扁舟归老客，怅望读残碑。"}