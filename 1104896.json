{"id":"1104896","title":"因来诗有题桥之句呈陆农师","dynasty":"宋","author":"孔平仲","text":"土壅沙培种海棠，木阴池径要深藏。臧文窃位人多笑，犬子题桥君未忘。心嗜黄柑聊小擘，手拈红叶又成章。早莺归燕催时节，即泛金英醉菊堂。口吐丝纶一代英，央央旌旆发神京。小堂且作蕃宣守，寸晷昔闻弦诵声。耳白于颜君有誉，言藏之默我无营。吕溪傅野何须出，山野嫌人问姓名。千里讴谣威惠全，王庭斩柳势腾骞。马迁汗简才无辈，车胤萤囊学自然。火急定闻中禁召，口传仍有贵珰宣。亘天弦管须频会，日暖花开草更芊。"}