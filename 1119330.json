{"id":"1119330","title":"都梁八首","dynasty":"宋","author":"陈造","text":"淮汴朝宗地，孤埤只眼前。谯楼西日淡，戍鼓北风传。破竹非无计，浇瓜亦自贤。客愁浑几许，抚剑倚吴天。天外纤云尽，山巅望眼遥。平淮剪绿野，白塔界晴霄。客里风光异，吟边物象骄。功名它日事，回首兴萧条。新居得翠微，景趣自幽奇。白石群羊卧，脩篁翠葆攲。山光衔睥睨，云影傍藩篱。席户无车马，禽猿不更疑。关塞凄凉处，青徐指顾边。如何汉正朔，不尽禹山川。将略轻三捷，天威重万全。诸公不愒日，老子判留年。路恶惟沙碛，山回忽市廛。楼台明晚照，花竹暝寒烟。生事知无警，欢声验有年。犹嫌武陵遇，不载割淮鲜。犬吠葱青里，人家竹径深。短篱循石涧，老屋枕烟岑。牛瘠知春事，鸠啼认晏阴。丰年易为客，杯酒慰幽寻。向来经世蕴，每作负山驰。鬓发不留黑，京尘惭旧缁。生涯黄卷在，心事白鸥知。回首林泉癖，穷吾不为诗。年年汉臣节，春雁与同归。番俗尊华服，皇家后武威。市中斜毼贱，水外拂庐稀。南北皆生息，和亲果是非。"}