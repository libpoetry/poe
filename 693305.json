{"id":"693305","title":"偶题八首","dynasty":"明","author":"苏仲","text":"得莫欣欣失莫悲，乐天忘分我何疑。丈夫胸次自磊落，作事悻悻非男儿。得莫欣欣失莫悲，一毫荣辱不须疑。白云舒卷自舒卷，有酒在壶斟酌之。得莫欣欣失莫悲，天公付与竟何疑。鹍鹏自大鹪鹩小，衡岳愈高沧海卑。得莫欣欣失莫悲，著身难自计安危。丁公自谓真逢汉，对面翻成是祸机。得莫欣欣失莫悲，是谁先我得天机。龙飞蠖屈真男子，局蹐人间岂解知。得莫欣欣失莫悲，悠悠世态野花飞。楼台溷厕各不等，落处随风非所知。得莫欣欣失莫悲，虫肝鼠臂亦何辞。格天事业不足侈，一片浮云过眼飞。得莫欣欣失莫悲，隙光于我有何私。落花啼鸟春归去，绿鬓朱颜能几时。"}