{"id":"501519","title":"欧阳文忠公修","dynasty":"明","author":"林弼","text":"文忠俊迈才，身值熙盛世。侃侃树忠节，堂堂决大义。文章擅家法，浮靡振时弊。四贤称庆历，重轻实公系。补衮成天功，荷橐裨国是。平章五代史，炳若春秋义。天方昌斯文，公获申厥志。台阁讵为宠，郡县岂云弃。所思在稷契，君臣尧舜似。六一漫自名，醉翁聊自记。汝南终老心，西江敦本意。风流与文采，至今光后裔。我来郑公乡，怀贤增仰企。崇祀属多故，揭虔慨无地。低头拜东山，千仞郁苍翠。"}