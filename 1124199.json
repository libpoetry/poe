{"id":"1124199","title":"送丁怀忠朝佐赴象州教授二首","dynasty":"宋","author":"赵蕃","text":"西山南浦昔相逢，桂林象郡今相送。长才妙略世所知，诸公贵人胡不用。文风广被固可喜，志士远适岂其理。上书报罢君勿悲，广西政复多事宜。我今方从湖外归，君行重向湖外去。湖南山水故佳绝，我独茫茫畏长路。君行更过五岭南，象郡我亦闻人谈。纵令为郡真尔好，愿勿久留归要早。"}