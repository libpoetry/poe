{"id":"727319","title":"东飞伯劳歌二首","dynasty":"南北朝","author":"萧纲","text":"翻阶蛱蝶恋花情，容华飞燕相逢迎。谁家总角歧路阴，裁红点翠愁人心。天窗绮井暧徘徊，珠帘玉箧明镜台。可怜年几十三四，工歌巧舞入人意。白日西落杨柳垂，含情弄态两相知。西飞迷雀东羁雉，倡楼秦女乍相值。谁家妖丽邻中止，轻妆薄粉光闾里。网户珠缀曲琼钩，芳茵翠被香气流。少年年几方三六，含娇聚态倾人目。馀香落蕊坐相催，可怜绝世为谁媒。"}