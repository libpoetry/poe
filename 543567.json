{"id":"543567","title":"李生归东阳益肆力千载手札寄余几数十返推挹过甚弥非所安报赠六百字","dynasty":"明","author":"胡应麟","text":"曰余抱遐尚，念载卧玄阁。逍遥榆枋下，矢志游广莫。一室罗青缃，万卷恣栖托。门无问奇客，与世久枘凿。匡床起亭午，发散仍赤脚。空斋垂藤萝，兀坐数花落。苔痕闭重关，何自来剥啄。有美东阳生，意气本卓荦。夙昔瑚琏姿，弱龄自追琢。上下三千年，珠玑吐错落。雅志亲典谟，玄悰揽坟索。庄骚逮左马，一一穷橐籥。远甘杜陵豪，迩向弇州博。矫首金华颠，谁其嗣述作。后起凌宋王，先驱并刘骆。片刺怀十年，名姓渐凋落。愿言申末契，一过倾伯乐。维日大火流，空檐噪鸟雀。清风惠然来，潇洒动林薄。感汝缠绵意，褦襶亦何恶。倒屣迎嘉宾，衣裳不遑著。呼童割菘韭，班荆坐篱落。涤釜燔枯鱼，提壶劝清酌。殷勤效明珰，缱绻斟翠杓。舄履何缤纷，觥筹亦交错。把臂游鸿濛，悬心契冥漠。欢来不知疲，软语间清谑。淋漓契肝胆，郑重吐然诺。雄文诧鹦鹉，丽句诵鳷鹊。狂歌发清商，中夜互踊跃。嗷嗷曼倩齿，泯泯五鹿角。典衣困鹔鹴，掩袂叹龙蠖。十载丰城剑，漶漫斗文剥。一朝遇张公，紫气贯碧落。努力追前修，遗编在先觉。吾衰亦已久，豪举徒岳岳。头颅遽如许，精爽渐销铄。缅思少年日，挟策走京洛。荆山并韶润，姑射方绰约。人惊士龙笔，世许袁豹学。昔苞鸾凤文，今愧犬羊鞟。薜荔怀佳人，菰芦忆高躅。登门遘国士，况乃同一壑。万斛吞馀皇，千钧控繁弱。邂逅盖己倾，纵横思仍拓。望望琅琊云，瑶池断笙鹤。乾坤泣大老，海岱遇韶箾。典刑四部存，巍巍见遗矱。中原失秦鹿，上国谁宋鹊。旧社纷摧颓，新知乍忻乐。照乘隋侯珠，连城卞和璞。平生实怜才，见汝难落落。酌汝青玻瓈，佩汝锦芍药。赠汝五色翰，如虹跨寥廓。汝实河宿精，吾宁北海若。小道未足观，大方讵难作。瀫江一杯水，彷佛共濠濮。翩翩李公子，毌爽代兴约。"}