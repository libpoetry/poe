{"id":"466710","title":"丙戌清明后一日京城小雨夹雪甘棠诗社邀游玉渊潭赏樱花相约步海藏楼韵","dynasty":"当代","author":"吴金水","text":"淡白轻红绽满柯，霓裳十万舞娇娥。始知日下寻仙境，不必梅根倩睡魔。廿载蹉跎真倦矣，满园灿烂奈愁何。东风老尽少年发，回首家山愧大坡。满目绯云覆短墙，今朝俊赏赖甘棠。何分旧雨还新雨，要趁花香佐酒香。辨蕊应疑刘梦得，赋诗谁是孟襄阳。醉馀我暂忘孤闷，且伴诸君纵笑狂。名园闲踏软红尘，带露芳菲触目新。蝴蝶不传泉下梦，山樱只报世间春。君能有道忘千虑，我已无方寄一身。为托来生同草木，今朝试作惜花人。未及春初看乍开，翻红坠素已成堆。纷纷雨雪来三月，小小沧桑又一回。雾散洲前空远浦，车听苑外响轻雷。仙缘自古多飘渺，惆怅陈王枉费才。"}