{"id":"812432","title":"三月二十六日与共甫偕吴门吴憩堂游云栖，翌晨步江干转至虎跑寺，由湖上棹归","dynasty":"清","author":"许传霈","text":"钱唐江一曲，处处栽修竹。竹林深复深，接入五云麓。有坞曰云栖，五色云归宿。赵宋结茅庵，代住高人躅。前明隆万间，祩宏僧不俗。坐爱好山林，铸就新语录。一卷法慧经，年年人熟读。塔院在其旁，高树盖新绿。好山有好泉，潺潺听往复。佳处在此间，逾时看不足。洗心亭洗心，归路淡无欲。移舟泊江干，晚烟春树团。同行懒归去，秉烛发高言。沽酒招舟子，聊慰江上寒。蓬窗时眺望，波平静不澜。妓船管弦息，沙岸鸥鹭閒。此心有法慧，何必谢尘缘。梦入华虚境，驰驱大道安。潮声惊夜半，疑是出山泉。山泉说虎跑，游兴晨更豪。舍舟登彼岸，行行不辞劳。数里越云岭，泉声何滔滔。两山夹集树，高际拂凉飙。三椽铺老屋，山僧先诛茅。寻胜倚古井，汲泉野火烧。传闻泉流出，并自李唐朝。寺僧苦潦渴，神遣二虎淘。往事莫须问，饮我热已浇。碑摩东坡字，读之意亦消。鸡黍田家具，深林乐且住。酡颜立茅檐，茶笋香处处。有鸟忽呼归，我亦寻归路。仄径出蚕丛，花港唤野渡。买棹回峰前，好风为之御。苏堤白沙堤，多少游人误。香车络绎来，画船泛无数。昨江今日湖，风景笑如故。禅心与道心，至此一齐悟。"}