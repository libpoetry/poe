{"id":"881417","title":"伤春","dynasty":"宋","author":"华岳","text":"衣袂怯春寒，春在江南岸。我意正伤春，复被春萦绊。一雨胭脂湿，万壑冰澌泮。撩我惜春心，与春伤烂漫。柳垂不染丝，织成愁一片。杏吐无烟火，烧碎肠千断。忆昔腰如柳，柳腰轻易按。忆昔面如花，花面娇难唤。人不似春芳，随处得看玩。因春忆美人，不见徒扼腕。何时醉卧花柳中，一笑千金不容换。"}