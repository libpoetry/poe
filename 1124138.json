{"id":"1124138","title":"东坡在惠州窘于衣食以重九近有樽俎萧然之叹和渊明贫士七诗今去重九三日尔仆以新谷未升方绝粮是忧至于樽俎又未暇计也因诵靖节贫士诗及坡翁所和者辄复用韵","dynasty":"宋","author":"赵蕃","text":"故乡堕渺茫，乃此穷山依。力业困乏资，萧飒如秋晖。人生初无根，岁月著翼飞。更堪几寒暑，蔓草真同归。与怀死后名，不补身前饥。已矣勿多谭，宁能置深悲。渊明生乱世，何意争鹤轩。念归非一日，寓说因田园。不嗟瓶储空，宁叹灶绝烟。声名向千载，谁得加磨研。孟轲论尚友，我亦佩此言。古人未易诬，今代无兹贤。谁云钟期死，伯牙遂忘琴。渊明出晋宋，东坡作知音。究其出处间，岨峿皆直寻。和诗固亡恙，端若一手斟。我时诵其集，危坐常加钦。缅怀两先生，千古同此心。四皓逃商山，下视衣褐娄。不知建成客，孰与封君酬。夷齐古逸民，食粟犹耻周。何曾堕人计，图安卒成忧。不然靖节翁，那与沮溺俦。顾于一日间，无羡斯无求。去年迫重九，倦游正长干。税驾僧屋古，无从借船官。今年山中居，朝暮无续餐。朔身谩九尺，何时辞馁寒。货殖赐何有，箪瓢未臞颜。因知昔人意，道胜贫非关。閒居起常早，倦巾首如蓬。偶翻西都书，意外文字工。清名谁为高，凛凛惟楚龚。当时岂无人，罕与二子同。乃知士生世，不贵侯籍通。九原如可作，何惮执鞭从。昔在庞德公，有足不入州。鸾凤自有志，燕雀安可俦。乃知金石坚，不逐万物流。当时天下事，固为长者忧。未易一木支，杀身何能酬。令人为短气，哀哉融与修。"}