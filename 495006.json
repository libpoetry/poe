{"id":"495006","title":"翰院观莲歌和夏桂洲宗伯次韵席虚山翰长","dynasty":"明","author":"湛若水","text":"濂溪爱莲非爱莲，天机漏泄圣学传。耶溪新妆红十里，纷纷开落同葭苇。銮坡东畔玉堂东，池莲倒映天光中。一般外直还中通，君子之赏清兴同。顿令退藏心已洗，何必区区色香相旖旎。下有灵根如磨泥，不染淤泥出清泚。空闻无物不惹尘，此花即物如入神。入神当是花之圣，真识还他舂陵人。绕栏赏者四方彦，瀛洲学士开清宴。移时歌鼓相喧阗，回首生姿一顾盼。酒徒历历皆诗豪，笔端浩浩生波涛。挥洒绳床客如堵，杀尽山中万兔毫。酒阑客散文章伯，此花自媚宁潇索。重来嘉会在何时，花馀岁晚仍餐实。"}