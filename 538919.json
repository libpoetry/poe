{"id":"538919","title":"宗伯董丈枉饮岘山泛碧浪湖时范太史伯祯陈都谏体乾在坐太史将赴召北上宗伯遂成一章予嗣得其二一用公原韵一用近赠公韵 其一","dynasty":"明","author":"王世贞","text":"诸贤名价重南州，岘首吴兴亦胜游。痛饮争呼明月至，狂歌欲断彩云流。那知碧浪重湖夜，别作金台万里秋。我是安期饶落穆，过江今日始言愁。"}