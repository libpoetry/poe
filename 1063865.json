{"id":"1063865","title":"大沩山外侍者求诗","dynasty":"宋","author":"释德洪","text":"湘南古丛林，钟梵百世传。大圆百丈来，缚屋岩石边。焕然成宝坊，服用如诸天。经今成几何，已逾三百年。谁为中兴者，卓哉空印贤。大钟日夕撞，圆音答山川。衲子自成群，昼诵而夜禅。道人旧未识，眉目何渊然。乞诗亦不恶，篝灯临网笺。人生等浮云，达者无后先。我亦一戏耳，走笔成长篇。"}