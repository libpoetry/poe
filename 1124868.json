{"id":"1124868","title":"上判府陈秘丞","dynasty":"宋","author":"徐鹿卿","text":"斗大山州枕上流，蓬山仙客此遨游。读书竹屋公多暇，乐业江郊民有秋。泮藻丛边深长育，岭梅香里费赓酬。有人来问和羹味，太守忘言一笑休。向来一榻下南州，此事无传阅几秋。顾我风流非孺子，乃今天幸事王侯。颓波甚矣谁能返，砥柱岿然好镇浮。唤起东湖风月梦，请为榱桷备兼收。"}