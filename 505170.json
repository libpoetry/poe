{"id":"505170","title":"题松阴授道图歌为王景山赋","dynasty":"明","author":"张宇初","text":"缑岭仙人，结屋琼林东。巢云道者，为写百尺之长松。见山堂前荫高盖，根盘铁石枝虬龙。自言泥丸古仙子，昔者授道琼山翁。有如灵坛燕白石，长萝秋籁吟天风。上摩九霄错落之云汉，下接三山渺漠之星虹。泥丸之道视旷劫，直与偃蹇苍翠窥鸿濛。缑仙昔跨岭头鹤，闽海吹笙访名岳。故人喜是仲父尊，回鸥溪枕梅花阁。嘉定雄词百炼兵，细语情深古方朔。道山文彩嗟寂寥，振翮超腾足鲸角。忆过溪上停归船，酾酒松阴溪月圆。纵横鳞影落空翠，杳霭竽声回溟川。乔木疏篁不堪写，抚今感昔心茫然。毕宏韦偃称绝笔，独许壶仙踵芳迹。云孙宜更追令名，涧水林峰暮寒碧。后凋之木梁栋材，阴崖霜雪应稀择。笑我放歌兰蕙丛，欲剪松花酿春液。举首共招陈白二老仙，醉卧云涛弄秋色。"}