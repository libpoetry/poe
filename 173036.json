{"id":"173036","title":"腊八日书斋早起南邻方智善送粥方雪寒欣然尽","dynasty":"宋代","author":"王洋","text":"腊月八日梁宋俗，家家相传侑僧粥。栗桃枣柿杂甘香，菱椇芝栭俱不录。金仟吒言成道时，不认饕馋借称目。谁谓毗耶清净身，何有尘埃更须浴。今晨雪屋梳白头，南邻与馈如素求。未须怊怅思往昔，坐变劲峭同春柔。铺排短韵一作戏，为君姑续岁时记。"}