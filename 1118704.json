{"id":"1118704","title":"春日杂题六首","dynasty":"宋","author":"陆游","text":"梅花三十本，围以疏竹篱。入春甫十日，开遍南北枝。少年轻节物，老大复苦衰。坐见零落尽，一杯初未持。春雨路易乾，雨止即可行。梅花落无馀，兰芽亦已生。好鸟何山来，向我飞复鸣。行矣东郊路，藉草作清明。野水如棋枰，所至各成村。炊烟出茆屋，碓声隔柴门。树阴同戏儿，多已长子孙。安居无暴敛，何以报国恩。春阴不成雨，正作卵色天。花开路无尘，杨柳摇轻烟。佳哉冷淘时，槐芽杂豚肩。长安堕胡虏，况说野狐泉。客路行无穷，渔唱听不厌。涛江西限吴，云岫南入剡。蹇驴过小市，高柳拥孤店。去去望前村，鸦归烟欲敛。蒲柳深复淡，桃李白间红。东皇一税驾，万物酣春风。烟村在何许，小屏团扇中。一笑唤稚子，相扶上短篷。"}