{"id":"1235212","title":"拟唐宫词十首","dynasty":"元","author":"马祖常","text":"华清水殿绣芙蓉，金鸭香消宝帐重。竹叶羊车来别院，何人空听景阳钟。银床井冷露漙漙，半臂熏衣钏辟寒。不恨长门冬夜永，小奴休报袜罗单。长门月转漏声催，自熨寒衣减带围。休怕官家嫌体弱，细腰曾是楚王妃。合宫舟泛跃龙池，端午争悬百綵丝。新赐承恩脂粉硙，上阳不敢妒蛾眉。茧馆缫丝湿翠翘，夫人纤指织龙绡。罗襦双佩清晨响，只恐君王有晏朝。八姨粉翠锡千缗，脂盝新妆百宝匀。白发上阳宫女老，补衣重拆绣麒麟。卯酒微微解宿酲，催花羯鼓变新声。君王好赐承恩宴，辛苦边头百将营。露兰研粉寿阳妆，帘内新烧百刻香。圆舌教成鹦鹉语，偷将玉笛送宁王。银河七夕度双星，桐树逢秋叶未零。万岁君王当宁立，妾身不怨命如萍。花气蒸霞淑景明，望仙楼上看弹莺。李谟吹笛宫墙外，学得梨园第几声。"}