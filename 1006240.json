{"id":"1006240","title":"酹江月/念奴娇 其二 咏梅","dynasty":"宋","author":"葛长庚","text":"孤村篱落，玉亭亭、为问何其清瘦。欲语还愁谁索笑，临水嫣然自照。甘受凄凉，不求识赏，风致何高妙。松挨竹拶，更堪霜雪僝僽。争奈终是冰肌，也过了几个，晴昏雨晓。冷艳寒香空自惜，后夜山高月小。满地苍苔，一声哀角，疏影归幽渺。世无和靖，三花两蕊不少。"}