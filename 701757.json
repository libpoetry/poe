{"id":"701757","title":"代和四首","dynasty":"明","author":"黄衷","text":"沃沃清髭渐拂颐，霄程宁卜遽衰迟。闽山风动馀行马，汉署香残自令仪。作赋有人悲正则，登楼而我怅元规。平生几点交游泪，洒向新阡愧后期。手把遗文思岂堪，新愁聊与吊江南。身为僧后疑真幻，名在卢前信不惭。千里未终才自逸，万金难售剂宁甘。夜台可作人心在，谈到平湖便喜谈。天问他年嗣楚音，巫咸不语夜将临。玉盘何意频圆缺，瑶海无凭谩浅深。入省独摇惊吏笔，盖棺安死济时心。一经堂上多良冶，肯负金缕尺只簪。清班不见切云冠，地下修文定有官。鸣雁独飞犹海曲，残潮还到自临安。烦忧似草萦暌绪，往事如泉饮恨端。万里大川风正紧，一舟谁共济艰难。"}