{"id":"1112801","title":"福昌杂咏五首","dynasty":"宋","author":"张耒","text":"张翰飘然欲鲙鲈，周南久客意何如。风悲故国荆榛地，日落空城雉兔墟。明月捣衣闻洛杵，故人凭雁寄南书。旅歌辛苦空弹铗，谁念朝盘未食鱼。东望川原拱别都，汉唐冠盖已丘墟。地横嵩少雄中夏，天险轘辕困万夫。宫殿荒凉兴废恨，山河惨淡战争馀。登临不见淮南道，只有风尘满客裾。乘云飞去不辞家，女几荒祠一径斜。溪入乱云鸣佩玦，树蟠苍石老龙蛇。夜寒玉镜悬清月，天碧霓衣曳彩霞。陵谷易迁尘骨老，衰颜更欲服丹砂。天倚冈峦翠万重，倚楼搔首更书空。莓苔古屋荒秋雨，草木空山起夜风。汉帛北来邀塞雁，楚招南望忆江枫。尘埃流落悲生事，白发年来拟见攻。满目凄凉供客愁，断霞残照想沧洲。风云萧瑟三川夜，星斗纵横万壑秋。骑省衰迟空作赋，荆蛮留滞感登楼。迷魂不待巫阳些，自有骚词继远游。"}