{"id":"1131087","title":"和晏相公触事成咏四首","dynasty":"宋","author":"韩维","text":"梧桐倾鸣凤，鸣凤邀高翔。微虫缕众叶，玲珑秋日光。本性苟不易，憔悴庸何伤。栟榈结双根，皮附若毛氄。乘秋一剪剥，碧叶始竦竦。岂识山中木，终年自拥肿。诛茅结园屋，日夕所游造。雀来啄其茨，蚓出穴其穾。中虚尚可托，外此非吾保。种竹患不多，既多亦为苦。长根走地脉，凌突败垣堵。物情有利害，为尔执挥斧。"}