{"id":"1252440","title":"宫词十二首","dynasty":"元末明初","author":"杨维桢","text":"鸡人报晓五门开，卤簿千官泊虎台。天上鴐鹅先有信，九重鸾驾上都回。开国遗音乐府传，《白翎》飞上十三弦。大金优谏关卿在，伊尹扶汤进剧编。海内车书混一时，奎章御笔写乌丝。朝来中贵传宣急，南国宫娥拱凤池。薰风殿阁日初长，南贡新来荔子香。西邸阿环方病齿，金笼分赐雪衣娘。宫锦裁衣锡圣恩，朝来金榜揭天门。老娥元是南州女，私喜南人擢殿元。北幸和林幄殿宽，句丽女侍婕妤官。君王自赋昭君曲，敕赐琵琶马上弹。后土璚仙属内家，扬州从此绝名花。君王题品容谁并，萼绿宫中萼绿华。十二璚楼浸月华，桐花移影上窗纱。檐前不插盐枝竹，卧听金羊引小车。金屋秋深露气凉，宫监久不到西厢。丁宁莫窃宁哥笛，鹦姆无情说短长。露气夜生鳷鹊楼，井梧叶叶已知秋。君王只禁宫中蛊，不禁流红出御沟。十三宫女善词章，长立君王玉几傍。阿婉有才还有累，宫中鹦鹉啄条桑。蛾眉矉处不胜秋，长带芙蓉小苑愁。肯为君王通一笑，羽书烽火误诸侯。"}