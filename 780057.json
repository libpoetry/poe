{"id":"780057","title":"尉迟杯 咏朱碧山银槎照蔡松年词填","dynasty":"清","author":"曹贞吉","text":"黄流注。送扁舟似叶、凌云渡。虫书犹记当年，想见良工心苦。何人称杜举。都不管、华堂几朝暮。但茫茫醉了还醒，梦里居然千古。因思博望去远，纵苜蓿卜萄，回首非故。太乙炉开，朱提液冷，好泛明河深处。问此去、盈盈一水，曾否有、黄姑相逢语。慢学他、羽化神奇，酌尽天浆无数。"}