{"id":"670064","title":"答寄俞仲蔚 其二","dynasty":"明","author":"李攀龙","text":"郁郁龙门山，下临千仞溪。孤桐生其间，干与浮云齐。湍水击其隈，回波荡其涯。野火燔其东，飞雪涂其西。莫则止黄鹄，朝则啼鹍鸡。悲风从天来，清商以凄凄。伯牙不能去，倾耳中自谐。匠石空扼腕，运斤路何阶。琴瑟和神人，无乃非其怀。结根既已异，雨露难独乖。愿言俯大壑，往就长离栖。"}