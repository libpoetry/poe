{"id":"1040666","title":"和圣俞食笋","dynasty":"宋","author":"韩维","text":"犀皮包玉束作斤，有馈为子盘中珍。爱之不欲食客众，夜密置酒呼其邻。作诗盈纸颇瑰怪，胄出恐是龙之真。流涎溢吻极称诧，两都无芹吴无莼。念我故园事栽插，独于此物尤勤勤。春芽怒迸地皮裂，采掇入撰无虚晨。独留晚出补林罅，几日不见长过人。新梢秀叶动清景，荫藉往往铺吾茵。而今安得复致此，腹饱藜苋身埃尘。"}