{"id":"524700","title":"同海阳舒教谕登湘山绝顶因赠别","dynasty":"明","author":"顾璘","text":"兀坐不快意，起登湘山头。九疑峥嵘忽到眼，洞庭湘浦遥争流。盘空苍磴路险绝，四月爽气疑清秋。波涛微茫指海南，彷佛十二仙人楼。欲行更止魂惕慄，声动河汉惊牵牛。舒君好奇更豪宕，攀援绝壁枝撑幽。拂拭苔花坐崖石，把酒长笑观潮州。下窥城郭弹丸小，但听两耳风飕飗。西瞻苍梧吊虞舜，满江泪竹湘灵愁。尉佗孤坟竟谁是，纷纷白草埋荒邱。忆昔楼船下南粤，连天雪甲横戈矛。祇今陵谷已非昔，况乃杨仆诸王侯。古今成败等翻掌，天地逆旅俱蜉蝣。与君且醉苍玉瓯，对面但喜莫复忧。明朝解缆灵川水，却望湘山思旧游。"}