{"id":"702927","title":"赋得不及古人玩芳草寄林紫君四首","dynasty":"明","author":"谢元汴","text":"筇痕鹤迹上冰菭，芳草无繇寄所思。月吊桃魂依水骨，石鸠云族到山眉。灯花泣照离骚字，鬼火青凉北海祠。几许尧蘅溷桀萀，椒丘且止揽香蘼。不为兰伫结芳迟，石介螾舒信所司。便化邓林犹作杖，即飞海水尚支祈。龙威别錾文章岭，玉笥长沦忠孝漪。西子荷花同寄恨，冬青梅似吊鸱夷。芙蓉木末吹参差，鳏凤雌龙喟碧涯。树介孤生无侧理，女贞内美自秋怀。涉溪以远虎三笑，逃竹于幽绿一斋。采秀樊桐今已矣，劳将酒脯祭文霾。曾约愁猿使入林，蕨薇孤竹到于今。萧疏肯下岘山泪，淡宕徐闻贫女音。兰茝何知媒鸟径，篪箫不隔沅江浔。芳州鹦鹉多文采，忍向归乡听虎吟。"}