{"id":"291673","title":"齐天乐·雪声","dynasty":"现代","author":"寇梦碧","text":"环天戏玉琼妃舞，泠泠水花轻剪。栖睫螟惊，缘桑蚕食，巨细声来难辨。狂飙乍卷。又鳞甲琤琮，漫空龙战。驴背何人，敢吟诗句灞桥岸。寒年休忆鹤语，集贤赓雅韵，春动梁苑。银界无尘，瑶台不夜，是处笙融箫暖。珠霙眩眼。幻兵马吟边，鸭鹅鸣乱。怕听流澌，赋情和梦浣。"}