{"id":"811859","title":"送罗万峰三首","dynasty":"清","author":"刘震","text":"佳会不可常，客子心郁陶。他时纵复遇，何以永今朝。严风西北来，辕马鸣萧萧。积雪满天涯，倦鸟思故巢。黯然离别情，泣涕上河桥。河桥无停波，岁月忽已暮。冰霜自峥嵘，征车莫能驻。人生感意气，念子美无度。长安冠盖场，心独切孺慕。挥手尘埃中，面目喜如故。皎皎霜前月，寒菊满径芳。光华相照耀，芳馨袭衣裳。奈何一为别，山川阻且长。蓬根在我足，车轮在我肠。衷情苟不渝，千载永相望。"}