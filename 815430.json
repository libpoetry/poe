{"id":"815430","title":"沪上有赠","dynasty":"清","author":"唐景崧","text":"秋风万里送南征，一疏声名满帝城。酒市歌楼寻侠客，人间何处有荆卿。襟怀浊气鬓边香，伧父妖姬醉一场。到此已无乾净土，楼头惟有彗星光。女儿风调数琅琊，姊妹争妍比赵家。七出镜奁双唾袖，果然抹煞沪城花。闻有扶馀在海滨，横磨匣剑秘龙身。便宜一个张红拂，附作虬髯传里人。"}