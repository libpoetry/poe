{"id":"883043","title":"孙生康祖从予海陵予荐之滁守赵叔明之门送以古诗","dynasty":"宋","author":"孙应时","text":"洙泗诸公游，参实少且鲁。谁知一贯学，其进乃甚武。儒生多山野，此事亦已古。儇儇细儿黠，往往车上舞。后生识取舍，百不能四五。子兮何为者，独行事踽踽。嗟我离师友，岁月渐莽卤。子辱从之游，未必免聋瞽。淮丞少官事，吏散日亭午。藜羹共脱粟，本不计客主。亲年当喜惧，药裹属覼缕。劳子辞我去，天寒无乃苦。滁阳贤太守，岂弟民父母。青山照城郭，广厦庇风雨。子往事佔毕，可但费樽俎。窗明棐几净，坚坐勿窥户。交情贵胆肝，师道在规矩。何妨坐椎钝，未可习媚妩。万里须坚车，百步要彊弩。书来说新功，吾其俟飞羽。"}