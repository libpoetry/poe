{"id":"599352","title":"再步韵寄怀郭平川黄门","dynasty":"明","author":"霍与瑕","text":"上上罗浮山，上有一轮月。光涵四百峰，一一如积雪。紫府更丹厓，迥与世间别。白玉砌流池，水晶为宫阙。美人昔来时，朱明曾共栖。楼头发浩歌，朗月正扬辉。弄月不几何，匆匆遽咏归。冉冉出山馆，飘飘云满衣。仙踪一以去，芳话无由聚。寂寂天关尘，萧萧连理树。萋萋白鹭洲，兀兀匡庐署。山高雁信稀，美人知何处。好歌寄远天，相思渺无度。"}