{"id":"298698","title":"秋潮·龙君猎秋海","dynasty":"清代","author":"华岳莲","text":"龙君猎秋海，甲士三十万。控弦向西发，百怪咸走遁。当空曳珠旗，飙轮上下飞。后军击灵鼍，白马无人骑。冰雪满天来，两岸殷其雷。吴云不得渡，越山渐欲摧。忽如一匹练，并力细细裁。又如白芙蓉，朵朵当花开。对此心骨爽，登舟驾兰桨。散发入中流，一啸千波响。江色寒苍苍，疏林下夕阳。浩歌独归去，幽梦在龙堂。"}