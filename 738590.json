{"id":"738590","title":"次陈未斋同年韵题张南华画","dynasty":"清","author":"李重华","text":"诗人偶作画，兴与哦诗同。髯张醉后辄挥洒，意境不落畦畛中。片云初生幽涧石，万吹忽入寒涛松，似有灵气盘虚空。移情莫辨山水窟，但觉林峦窅窅泉淙淙。维髯与我最相得，联吟斗捷时过从。比年嗜画恣游历，绝尘奔轶难追踪。朅来许我画尺幅，千金拱璧惠未蒙。俄然赠尔白银盘上青螺峰，恍若置我五湖西畔钱塘东。扁舟独往意何限，斗室卧看游无穷。况今新诗倡和总入画，奇妙仿佛神仙逢。凭将此图引兴聚高作，扫尽世间俗笔满纸涂青红。"}