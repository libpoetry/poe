{"id":"1121550","title":"题汪水云诗卷","dynasty":"宋","author":"罗志仁","text":"歌舞儿嬉度岁年，当时先见忆龙川。绝怜遗俗依然在，日日百花金胜船。八盘九曲已荒凉，四圣三贤半在亡。乍见少年犹眼缬，只缘山色与湖光。斜阳葛岭少人行，一片荒山系废兴。留得临湖春雨观，东风摇落木香棚。灵隐冷泉图画开，奇峰西竺远飞来。天然苍翠都消减，无奈满山金碧堆。绿幕红帘没柁船，船头日日扑花钱。笙歌水面盈盈去，过眼笙歌正可怜。西子西湖只一般，翠云珠髻恣君看。世间尤物移人处，高鼻虬须也被瞒。销尽黄金是此窝，高人攲枕看晴波。钱塘门里九曲寺，得似先生一曲多。曾住西湖画幅间，楚乡久客亦良难。先生道眼无分别，浙水江云一样看。丰乐华楼已劫灰，涌金春色未尘埃。道人有道轩窗静，那处湖光不好来。杨柳苏堤欠补栽，谁能瀛屿种添梅。去年我与西湖别，健在明年又会来。"}