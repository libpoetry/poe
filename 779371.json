{"id":"779371","title":"迷神引 题徐廷昆画","dynasty":"清","author":"顾太清","text":"叠叠银涛翻雪浪。黯黯冷云飞涨。垂藤古木，石壁高无量。望蓬莱，三山远，长风荡。日月双丸小，来复往。天地渺无涯，窈空旷。忽有仙舟，一叶乘波放。看鬓眉纤，霞裾敞。满盘花果，玉瓶贮，蒲桃酿。是广寒宫，霓裳舞，月中样。白兔守筠笼，随竹舫。猿子采蟠桃，亲呈上。"}