{"id":"1067787","title":"九日奉呈元亮兄","dynasty":"宋","author":"李彭","text":"穷秋风落山，岁事几转轴。萧然四壁空，触眼困羁束。我尘已生甑，兄亦未有屋。少也不如人，自视真陆陆。北阮乌贺兰，绝影追风足。谁知荐圜丘，乃用茧栗犊。弃置勿复陈，万事蕉梦鹿。渺渺天界高，宫黄著畦菊。能来慰艰勤，浊醪巾可漉。虽无熊耳杯，要自尊中渌。属厌谢珍羞，无祸可当福。回观夸夺儿，往往加烦促。"}