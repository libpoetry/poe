{"id":"794189","title":"心斋叔秋夜读书图","dynasty":"清","author":"章文焕","text":"秋风吹庭树，入夜转清凉。芸窗百城拥，坐见新月光。博涉久忘年，嗒然慕羲皇。太古本无书，所用罔不臧。结绳臻上治，于道庸何伤。一画泄灵秘，如决堤去防。忧患始识字，况逐名利场。杂以百家言，矻矻堕渺茫。圣贤杳难继，俗学徒纷张。吾叔善读书，岂曰傲缥缃。矢志期人道，前哲追芳芳。雅尚学众异，我其共相羊。"}