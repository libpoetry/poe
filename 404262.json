{"id":"404262","title":"永遇乐·京口怀古","dynasty":"近现代末当代初","author":"黄咏雩","text":"铁瓮城空，山围潮打，紫髯何处。伐荻谁来，锁江戍渺，日夜东流去。故侯归命，寄奴奋迹，兴废无常无住。漫争夸，山川形胜，踞蟠犹是龙虎。弘光当日，南徐兵溃，见说扬帆不顾。朔骑临江，夜灯编筏，直指台城路。古今如梦，关河回望，寂寞秦淮歌鼓。兰成在，流离暮齿，更能赋否。"}