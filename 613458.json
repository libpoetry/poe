{"id":"613458","title":"送方上舍还江右","dynasty":"明","author":"李之世","text":"方郎手提三尺剑，云是延津跃出双龙子。自言此物信有神，水斩蛟龙陆豹兕。张华去后少人知，匣里寒光漾秋水。君曾携之燕市头，醉来拂拭声啾啾。秋风走猎上林苑，月明高宴娼家楼。秋风明月自年年，半生行乐马蹄烟。縢囊时出济人药，藜杖空馀沽酒钱。我政逢君君欲别，对酒无欢共呜咽。驿亭春尽柳花斑，莺语鹃啼草树间。兰桡晓趁三江水，马首晴开五岭山。兴来倘上滕王阁，好寄音书双鲤还。"}