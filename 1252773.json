{"id":"1252773","title":"松岩杂言","dynasty":"元末明初","author":"无愠","text":"石门关外天梯险，拚得身心到不难。为报五湖云水客，好来于此共跻攀。念念无生自入微，瓶中米尽腹中饥。夜深月下敲门急，道者蕉溪托钵归。跏趺默数鼻中息，始促须知久自长。日晚下床行一遍，石炉烧过几行香。心无可了何须了，道本无成作底成。野性好为泉石伴，隐居不是为逃名。山中十日九日雨，树头青青落不住。白犬寻踪入草间，惊起竹鸡飞上树。秋旦阴阴电光闪，起洗沙锅煮藜糁。细拨垆中火种无，邻寺疏钟隔重崦。"}