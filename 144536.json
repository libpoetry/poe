{"id":"144536","title":"送王万里赴阙","dynasty":"宋代","author":"洪咨夔","text":"安西老元戎，再出护全蜀。槃槃大幕府，宾从如立竹。狷者多调娱，狂者间枨触。谁与得中行，有美万里独。正大一根气，义利两孰复。信人乐正子，君了蘧伯玉。春风半萧艾。秋雨几薋菉。划然心眼明，见此霜晓菊。何人诵子虚，燕说得举烛。平沙起孤鸿，太液下黄鹄。云深阊阖启，天近觚棱矗。牖明易纳约，井渫终受福。杨柳细吹絮，海棠豔成屋。买酒鏖东风，嘉陵江水绿。"}