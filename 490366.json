{"id":"490366","title":"萝石山人惠松花饼","dynasty":"明","author":"朱朴","text":"山风吹林时雨歇，云边埽落黄金屑。并刀割蜜香在手，和作铜盘百规月。老夫肺病方作殃，一片入口心胸凉。舌根犹含兔丝冷，肠腑已透龙髯香。萝翁萝翁最知我，白纸奚囊封一裹。金茎沆瀣常恐诧，玉碗驼酥聊许可。山中老松三百株，崖蜂酝液流醍醐。春来更裂数十斛，乞与一斗知能无。"}