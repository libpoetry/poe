{"id":"1131337","title":"次仲舅韵寄拙庵","dynasty":"宋","author":"楼钥","text":"涵秋古涧落珠旒，几欲相将作胜游。芒屩未穿心已懒，不如莫莫且休休。明月堂前玉几山，倦游双径却来还。舅甥相与成三隐，城郭山林等是闲。公居山外我城中，不见成疏见亦空。要是归来当一见，待携藜杖访支公。莫把坐忘成坐驰，归来须是识真归。壶筹投尽无人拾，澹坐藤床风掩扉。"}