{"id":"1299","title":"皇帝上礼抚事述怀","dynasty":"唐代","author":"李峤","text":"配极辉光远，承天顾托隆。负图济多难，脱履归成功。圣道昭永锡，邕言让在躬。还推万方重，咸仰四门聪。恭已忘自逸，因人体至公。垂旒沧海晏，解网法星空。云散天五色，春还日再中。称觞合缨弁，率舞应丝桐。凯乐深居镐，传歌盛饮丰。小臣滥簪笔，无以颂唐风。"}