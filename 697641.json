{"id":"697641","title":"台岳短歌二首赠王少冶郎中守台州","dynasty":"明","author":"胡直","text":"郁维台岳，刺天嶕峣。云翳贝阙，斗避元标。金棂复道，高入神霄。双双老公，驾鹿骖飙。度桥而下，芝盖飘飖。迎使君兮东来，抚我曾孙兮逍遥。郁维台岳，潜根十洲。真人不杀，海怪吞舟。天吴轩鬣，腥秽仙丘。双双老公，方瞳卷髟。八百弟子，吹竹鸣球。迎使君兮东来，歼彼毒蛟兮妖虬。"}