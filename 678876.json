{"id":"678876","title":"秣马谣送王御史恒哲","dynasty":"明","author":"郑瑛","text":"渥洼水咽天房开，酸风嘶入黄金台。赤虬帝子市骏骨，感激白汗啼香埃。双铜刮露竹披耳，三騣连钱窣红尾。碧蹄飒沓碎琼瑶，青毛参差剪秋水。画阑十二春梦凉，银缸夜煮兰苕香。胡雏黄须不敢秣，忽惊神骏生辉光。刘郎倚醉桂华树，洗却芳尘拂金紫。为君折取珊瑚鞭，一日旋风五千里。"}