{"id":"1225399","title":"德政碑","dynasty":"元","author":"朱德润","text":"德政碑，路傍立石高巍巍。传是郡中贤太守，三年秩满人颂之。刻石道傍纪德政，傍人见者或歔欷。借问歔欷者谁子，云是西家镌石儿。去年官差镌此石，官司督工限十日。上户敛钱支半工，每年准备遭驱责。城中书生无学俸，但得钱多作好颂。岂知太守贤不贤，但喜豪民来馈送。德政碑，磨不去，劝君改作桥梁柱。乞与行人济不通，免使后来观者疑其故。"}