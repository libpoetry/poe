{"id":"837971","title":"老马叹","dynasty":"清末民国初","author":"傅锡祺","text":"死骨不惜千金市，老马虽老还未死。漫云齿长筋力衰，伏枥壮志犹千里。当年遭遇九方皋，妙得天机相术高。赏识骊黄牝牡外，将军此际著征袍。往来驰骋同奔电，身历沙场数百战。绝塞风霜半世经，瘦骨如柴形容变。去时堂堂逐旗鼓，金勒银鞍齐部伍。归来战士半死生，同槽什九委尘土。龙骧将军承优诏，刍豆曾支三品料。转瞬公家弃此身，不堪尽力忆年少。大宛新来初就羁，扬眉吐气四奔驰。即今老朽投閒日，正是群驹得意时。"}