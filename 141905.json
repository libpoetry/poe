{"id":"141905","title":"对雪和子用欧阳子韵","dynasty":"宋代","author":"王之道","text":"散漫来天际，高吟正倚门。远山云母合，芳树柳花繁。匝地银无价，冰湖鉴有痕。何人穿敝履，有客拥高轩。访戴从东棹，游梁快北辕。鼎寒香屡拨，杯冷酒重温。风力千林吼，云容万骑屯。食余盐虎卧，坐久炭猊蹲。观舞更三叠，论文罄一樽。清芬难掩覆，端的属梅园。"}