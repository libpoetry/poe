{"id":"1111325","title":"景城杂诗六首","dynasty":"宋","author":"许景衡","text":"井邑遗孤垒，渔樵尚几家。洪河散陵谷，古冢入桑麻。燕子初经节，蜂儿几报衙。此身天地内，随处是生涯。故国岂不好，卑官良为贫。驱驰万里去，憔悴九河滨。乱水才通野，幽花已绣春。天公浑不惜，乞与作诗人。藜藿晨昏外，诗书寤寐间。百年皆物役，五斗愧身閒。暖日花争发，春风雁欲还。杖藜俯清浅，萧飒鬓毛斑。谁道边城远，春风也自来。咿哑林鸟啭，细碎野花开。日压初晨雾，龙惊昨夜雷。郊原閒驻马，极目绝纤埃。燕赵当南北，关河独郁盘。时平无戾气，岁闰有春寒。仰禄家千里，题诗思万端。危楼多晚照，倚遍小栏干。冰雪初消冻，关河已见春。民居乐丰岁，吏隐是閒人。黄水鱼偏美，青帘酒亦醇。吾生如有计，五斗未为贫。"}