{"id":"1107592","title":"蔡子因前韵留别再答二首","dynasty":"宋","author":"叶梦得","text":"早时物望冠陈留，晚悟禅心更不流。安用前身真阮籍，久知此道得孙休。千年会有归来鹤，万事元同不系舟。邂逅一庵随地有，不妨衲被对蒙头。已议营屯列上留，稍欣群盗障横流。三时旧业终应在，万里长征亦少休。和策但令均挟纩，壮图何用辄焚舟。东都自是兴王地，虎踞宁须问石头。"}