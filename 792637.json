{"id":"792637","title":"寿吴翊之先生九十","dynasty":"清","author":"胡本绅","text":"古人重忧勤，忧勤皆寿考。今人贪欢娱，欢娱多折夭。延陵有封翁，齿德为国宝。年逾洛水英，貌比商山皓。诗书课子孙，田园足蔬稻。福寿有如斯，梓桑都压倒。谁知驹犊年，驰驱无暮蚤。迨乎烟尘生，栩棘集羽鸨。施舍及存亡，诚求还赤保。抱此饥溺心，乡闾忘旱涝。天道每好还，报施争迟早。燕山窦禹钧，阴德回苍昊。磨鍊出精神，胜食安期枣。从古晚晴佳，夕阳无限好。"}