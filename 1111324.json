{"id":"1111324","title":"送德祥四首","dynasty":"宋","author":"许景衡","text":"天上张公子，河间善最多。三年种桃李，万室自弦歌。北阙今归去，斯民奈别何。会将清禁月，千里照嘉禾。天上张公子，同时桂籍人。江湖嗟迹远，关塞独情亲。鸿鹄宁无志，骅骝已绝尘。音书怜旧好，别后莫辞频。好去张公子，依然别后深。霜清风槭槭，野旷马骎骎。奕世皆荣问，连枝复好音。青云多意绪，宁复故人心。好去张公子，离歌尽一尊。朝廷方北顾，父老惜南辕。禦侮从先志，招携亦旧恩。须君对宣室，为我折群言。"}