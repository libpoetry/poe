{"id":"698634","title":"春郊杂兴五首","dynasty":"明","author":"夏良胜","text":"茅屋不知得，春来三月深。蛛丝过游目，鸟语自伤心。谋到野中获，诗随景上寻。何人兼吏隐，吾欲再生今。社鼓村村闹，相看又一年。好怀因出郭，尘肺欲浇泉。山怪云堆恶，林疏日影穿。笑歌惊落帽，无意仰书天。高柳未匀绿，小桃初著红。两家斗芳媚，一任付东风。供茗来方士，扶犁见老翁。杜鹃非吊蜀，肠断莫岑中。短墙垂薜荔，茎嫩绿眠苔。吊古谁能事，匡今我不才。烟萝孤隼落，泉镜乱鱼开。立马长桥问，源头何处来。孤村寻窦氏，古庙拜刘生。风节乾坤老，流光草木荣。感时思警策，屯难厌浮名。俯伏山陵下，卑陈犬马情。"}