{"id":"870080","title":"和王胜之雪霁借马入局偶书","dynasty":"宋","author":"司马光","text":"胜之家本公侯贵，弱冠英才已惊世。雒阳多士谁敢伦，千古比肩唯贾谊。昔遭绛灌深切齿，奔走十年为下吏。近方抆拭出泥涂，稍学和光匿锋锐。会计之官岂足为，黾勉簿书聊自庇。王城九衢腊月尾，风雪数朝穷恣睢。枥间款段疲且病，借马于人亦疲曳。扬鞭掣辔趋省廷，刺蹙不前泥没鼻。慨然遂有劳者歌，满纸雄文欻轩轾。人生荣遇有早晚，视此锱铢勿关意。况君卓荦高出群，异日青云终自致。鲜车大盖拥骅骝，莫忘今朝乘小驷。"}