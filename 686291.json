{"id":"686291","title":"病起寓怀","dynasty":"明","author":"史谨","text":"药裹方抛雪满簪，山房独坐昼沈沈。试尝腊蚁心先怯，欲扫松花力未禁。倚树閒看蝴蝶舞，思乡因听鹧鸪吟。兴来偶访邻翁去，桃李园林半绿阴。瘦骨如松喜遇春，短筇扶我步苔茵。蓬门潇洒多车辙，义路荒芜少故人。树带烟霞添暝色，天留猿鹤伴閒身。临风自读囚山赋，非愧仪曹作外臣。"}