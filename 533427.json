{"id":"533427","title":"同李枣阳游七星岩","dynasty":"明","author":"黎民表","text":"作镇标鹑火，经奇敞下都。魁形连紫极，岳势奠黄图。地肺相盘络，天窗豁暌孤。起龙擎宝盖，写凤带流苏。气象真能构，阴阳巧作炉。草长芝似玉，松久石为株。秘简垂金薤，仙床上绿芜。巨灵曾此劈，疏属有谁拘。眺览寒暄异，登临景物殊。霞流出窈窕，风至荅虚无。未返雷门鹤，叨从叶县凫。洞如窥白鹄，水似得玄珠。苔碣开元在，鸿才北海徂。轻飔下松桂，溟浸隐菰蒲。槎泛思垂钓，岩栖拟结庐。暝烟分手处，惆怅失蓬壶。"}