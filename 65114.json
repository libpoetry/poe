{"id":"65114","title":"义门郑仲舒先生","dynasty":"明代","author":"张孟兼","text":"郑公去年离北平，束书抱病来南京。城隅解后喜且惊，开颜握手言再生。自从南北屦构兵，日夜怅望乡关情。几回寄书雁南征，中心摇摇若悬旌。苦遭丧乱百病婴，客边囊橐一旦倾。此来四顾徒茕茕，岂料吾子与合并。我时闻之涕泗横，况公素有文章名。居官胜国职最清，经筵□擢转庠黉。及当玉署已宦成，又为奉常典粢盛。人生际此自足荣，但恨白发已数茎。怀哉屈子全忠贞，谊与日月同光晶。愿言夕飡秋菊英，佩明月珰纫茝蘅。悬河之论春雷轰，使旁睹者颜发蠙。索居半载留帝城，坐听夜雨哦寒檠。眼前倏忽时变更，春风一见衰草萌。公家孝义好弟兄，遣儿千里来远迎。乃今得请荷圣明，身若插羽乘风轻。过门云别明遂行，开船要趁蒸雨晴。夜久不寐视长庚，长庚欲落钟鼓鸣。庭树喔喔闻鸡声，蒯缑起舞冠绝缨。公归我愁丝乱萦，亦有梦寐怀先茔。如过吾父款柴荆，为言恨不同趋程，终当早晚乞归耕。"}