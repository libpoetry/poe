{"id":"1148533","title":"郊庙歌辞 祀九宫贵神乐章 其一 豫和","dynasty":"唐","author":"不详","text":"于昭上穹，临下有光。羽翼五佐，周流八荒。谁其飨之，时文对扬。虞经夏典，兹礼未遑。黑帝旋驭，青躔导日。金箓上玄，玉堂初吉。钩陈夕次，銮和先跸。蔼蔼群灵，昭昭咸秩。帝临中坛，受釐元神。皇灵萃止，羽旄肃陈。摄提运衡，招摇移轮。光光宇宙，电耀雷震。夜如何其，明星煌煌。天清容卫，露结坛场。树羽幢幢，佩玉锵锵。凝精驻目，瞻望神光。九位既肃，万灵毕会。天门启扃，日驭飞盖。焕兮棽离，傧兮暗霭。如山之福，惟圣时对。崇崇泰坛，灵具临兮。铿锽大乐，振动心兮。神之降矣，卿云郁兮。神之至止，清风肃兮。"}