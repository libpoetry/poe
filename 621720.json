{"id":"621720","title":"过赣关","dynasty":"明","author":"郭之奇","text":"夹峦奔百川，岩壑欹相釱。萦盘趁舟来，此地微豁泰。水乡裾麓阴，山城襟流濑。长桥闭两关，千桅凑一带。商贾自乐公，滴涓轮汪濊。远方沐宽仁，朝家明无外。禦暴别有心，区区宁计会。相彼形势冲，四藩此为最。祇今潢池兵，纠纷绿林旆。比年图扑灭，兵威未全赖。井邑岁萧条，狂奴时狡狯。守土空瞿瞿，居行同永慨。余亦远游人，局蹐如之奈。极目舟车途，肠断岭云霭。"}