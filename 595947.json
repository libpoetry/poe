{"id":"595947","title":"七夕篇","dynasty":"明","author":"李时行","text":"澄秋寂历凉风袅，河汉无云天露▅。枫叶初飘银井床，露华欲湿蘼芜草。此时织女独含情，停梭罢织思盈盈。祇愁会促欢难尽，不道离多岁已更。重开宝匣蟠龙镜，更理新妆巧相映。候将灵鹊欲填河，云际俄惊凤辇过。层楼叠榭逶迤入，飘姿流态娇非一。谁怜昨日怨相望，谁解今宵坐相惜。相惜相望不自由，凝胶凝漆两相投。谩取欢娱酬契阔，并将哀怨作风流。祇怜天上相逢少，无那天鸡将报晓。宴席阑珊星雾飞，遥看前路结骖归。流光瞬息成遐别，少逢和乐多悽咽。翻讶姮娥在广寒，岁岁年年守孤阙。"}