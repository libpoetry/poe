{"id":"604246","title":"壬子人日雷雨大作","dynasty":"明","author":"张萱","text":"去年人日春生色，人日今年雷发声。阶前雨点大如掌，江上云头浑压城。搅柳摧花亦太急，鸣条破块何须惊。咄嗟晦暝复开朗，倏忽熛怒空纵横。田夫争问休与咎，岁事果尔陂耶平。逢人两耳转絮数，揖我一老殊丁宁。杜陵诗句诚孟浪，天宝治乱由阴晴。石濠健吏似馁虎，新安黠卒如奔鲸。人事或亦有占验，天公何必常分明。闻言不觉笑一发，闭户但愿杯长倾。稚儿竞帖镂金胜，小妇更进胶牙饧。床头一瓶馀脱粟，镬底七菜能充羹。共付阴晴还造物，莫将得失较人生。"}