{"id":"681683","title":"送友人还乡","dynasty":"明","author":"章懋","text":"东风送客都门外，祖道纷纷集冠盖。仗剑樽酒惜解携，长歌激烈心感慨。江南二月春融融，画桥烟柳颦新黛。万里风波一棹归，停桡时听莺声碎。故园回首别经年，匡庐山色青青在。多君自是尚书孙，旧业箕裘莫轻废。人生功名须壮时，驹隙光阴不相待。早修六翮奋秋空，肯随斥鴳蓬蒿内。交亲不用嗟别离，看花有约重相会。纵横礼乐策三千，明年独向丹墀对。"}