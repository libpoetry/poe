{"id":"814410","title":"哭黄伟山内兄","dynasty":"清","author":"林占梅","text":"世事沧桑叹不常，死生大矣岂徒伤。酒垆感慨怀中散，琴曲凄凉泣孟尝。念旧重挥今日泪，招魂几断故人肠。素车白马何由达，营奠空持一瓣香。閒座寒毡叹也无，樽中常满不愁沽。死生有命偏怜汝，休戚关情素悉吾。设帐生徒多就马，连床兄弟久方苏。他时处仲如相遇，惟见黄公旧酒炉。"}