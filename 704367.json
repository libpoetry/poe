{"id":"704367","title":"燕京秋怀","dynasty":"明","author":"黎民表","text":"北郭秋阴接九垠，登台一望倍伤魂。霜前砧杵千家动，日落风尘万里昏。天上已违攀凤侣，山中犹忆卧龙村。孤舟渺渺堪愁思，恐入枫林有断猿。广寒宫殿帝城西，锦石瑶沙玉作蹊。白鹤每依华表下，紫鸾多藉碧梧栖。流云宛转通仙掖，坠叶飘飖满御堤。一自金舆巡历后，月中环佩冷凄凄。秋风袅袅吹边塞，转饷千艘入浊河。白草漭连青海阔，黄尘秋暗黑山多。运筹赖有萧何画，息战无烦魏绛和。闻道居庸虚将守，边庭今已悔干戈。万木萧森带夕阳，澄江偏使客心伤。能文贾谊终投楚，作赋相如已倦梁。勋业独看青鬓在，羽翰空羡碧霄长。沧江岁晚归来好，岸芷汀兰尚有芳。"}