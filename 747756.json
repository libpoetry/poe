{"id":"747756","title":"藤鼓歌","dynasty":"清","author":"苏廷魁","text":"断藤作鼓武功壮，打破浔猺万山瘴。盛代能和金石声，当日怀思廉耻将。九层崖抱仙人关，大藤之峡盘其间。侯渠倡乱十载横，韩都御史来征蛮。焚巢捣穴一鼓上，引猿附蚁如掉鞅。飞来三百陶家军，歼尽五屯力山党。大藤如斛亘千丈，斧断蜿蜒疾雷响。军门饶镯备凯乐，新鼓鼍鸣酒行赏。师和令肃民更生，后有王蔡宣威灵。磨崖云封字漫灭，此鼓尚带玄黄腥。我曾访古泷水旁，韩公血食光桐乡。歌献迎神送神曲，不闻挝鼓神不翔。即今留阁乌台侧，百怪闻风失精魄。包收陆放马成湖，镇压须凭督军力。伏波铜鼓土花碧，辉映千秋得联璧。去年平定西海戎，作歌愿补陈仓石。"}