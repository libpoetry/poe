{"id":"491251","title":"远游篇为黄子邕赋","dynasty":"明","author":"刘崧","text":"闻君有远游，请赋远游篇。上陈道里遥，下感时序迁。茫茫九州外，历历秦汉前。山行岂无车，水汎亦有船。豺虎忽纵横，蛟龙方纠缠。井邑化为灰，墟里但荒烟。人生非鸿鹄，何以周八埏。君行忽踟蹰，惜此全盛年。宝剑珠玉匣，结驷青连钱。谈辨三军帐，笑歌五侯筵。会合鄙毛遂，功成羞鲁连。落日临广陌，回风激繁弦。此别诚艰虞，忍为离绪牵。不见里巷儿，封侯起关边。毋为北郭叟，白首事太眩。"}