{"id":"645079","title":"春来曲","dynasty":"明","author":"解缙","text":"人逢春来喜，我逢春来悲。春来春去催人老，百年光阴能几时。去年当春发如漆，今年逢春鬓若丝。人逢春到好颜色，我见春来头愈白。一片飘潇似雪垂，纵有春风清不得。忆我初年十四五，每到春来强欲舞。读书一目数行下，醉后传觞不知数。一朝辞家入京国，正是莺花二三月。东风满路马蹄轻，挥鞭走遍长安陌。此时红颜方少年，瀛洲步武如飞仙。常临螭陛奉清跸，时拂云笺近御筵。自从衰病困怀抱，一回见春一回老。趋朝上马要人扶，形态龙钟貌枯槁。寻常怕雨又悲风，白日看花如雾中。酒肠不惯易成醉，诗句懒题那得工。昔何勇锐今如此，始信蹉跎真老矣。吁嗟天运本自然，寒暑倏忽相推迁。老?彭祖今安在，瑶池弱水皆虚传。眼前岂无旷达者，击节和我春来篇。"}