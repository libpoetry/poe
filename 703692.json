{"id":"703692","title":"百合花用足两韵二首","dynasty":"明","author":"释函是","text":"花以无名胜有名，野林僻径称山情。微风度水香宜远，高日眠云梦不成。遁世岂矜尘外见，近人最是热中清。折来未必供幽赏，独忆当年溪上行。影落荒林静者知，微香不与众芳期。云深绝壑水流处，月静高空雨过时。邂逅芝兰随臭味，穷通山日自葳蕤。从来物理多同异，指点川原付画师。"}