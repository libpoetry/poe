{"id":"800170","title":"铁尚书歌","dynasty":"清","author":"汪楫","text":"铁尚书，铁不如。东昌城门朝大开，齐呼万岁声如雷。燕王跃马及门限，霹雳飞空下悬板。不断王头断马头，鼠窜猱惊箭满眼。王怒发炮城摧崩，健儿争把蝥弧登。炼石丸泥难作计，一纸公然出埤堄。万夫辟易不敢前，大书太祖高皇帝。黑夜斫营日坚守，能使英雄还北走。呜呼神器天所与，一木只手能龃龉？铮铮谁比铁尚书，呜呼尚书铁不如！"}