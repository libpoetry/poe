{"id":"699932","title":"游七星岩","dynasty":"明","author":"郭棐","text":"仙岩标胜概，瑰特记曾游。斗阁擎天出，风潭傍日浮。振衣扳绝顶，漱石枕寒流。笑问岩前鹤，修翎可自由。石室何年凿，琼花此日看。一瓢分沆瀣，三径自琅玕。袂振朱丝色，歌翻玉树寒。当杯须遣兴，沉醉阆风坛。星岩开凿自何年，翠竹苍松锁曙烟。古阁秋明千嶂外，梵台风肃百灵前。振衣绝壁岚光映，跃马平山霁色连。应有怜春如杜甫，任随花柳问前川。三峡川原感昔游，七星灵境共夷犹。槛前树色浮仙阙，岩畔花香扑小舟。把袂剑光开宿瘴，捲帘蟾采动高秋。仲宣空自牵怀抱，何处豪吟漫倚楼。"}