{"id":"165205","title":"道逢散遣之卒云讲和退师无所用之矣辄以","dynasty":"宋代","author":"宗泽","text":"翁拥麾幢我为儿，剩闻窃睹皆兵机。其中袭击不容瞬，飙行电制犹逶迤。戎人长驱越大河，天下震惊观阙危。肉食之谋殊未臧，我愤切骨其谁知。慨然奏疏金马门，力陈盟赂损国威。严尤下策尤可笑，晃错上书亦奚为，道路荆棘初剪除，花如步障吾东之。八年闭户尺蠖屈，一旦渡关匹马驰。行行侧身听戎捷，忽闻募士诏遣归。浓书大墨榜教诏，曰敌悔过今退师。羽檄向来召貔虎，乃咏出车歌杕杜。橐兵销刃兵犹怒，却把鉏犁农歌舞。君王神武今艺祖，尔如不归污我斧。"}