{"id":"789248","title":"沁园春 其一 哭云期用高青丘韵","dynasty":"清","author":"王策","text":"不信斯人，逸气清姿，都安在哉。痛虎头万里、竟虚骨相；龙文百斛，并落泉台。今且茫茫，后尤寂寂，谁复知君绝世才。灵床畔，看纸灰尚暖，书架初埃。戢身三尺荒苔。便长伴、千年蒿与莱。叹我空到此，作驴鸣去；人谁似者，望虎贲来。已矣遗琴，凄然逝水，咽断冰丝未述哀。知何日，把传编袁友，生面重开。"}