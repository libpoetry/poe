{"id":"1107245","title":"送史主簿之鄂就辟","dynasty":"宋","author":"乐雷发","text":"囊中秋卷逼唐贤，门外侯芭问太玄。才大岂堪栖枳棘，官清应只友兰荃。湘行又泛君山月，淮绩曾冲赤壁烟。拟借从君新句看，试寻黄帽寄纲船。宦途捷径在三边，且住吟船赠马鞭。壮士苦无横草志，将军还用撒花钱。鞑兵犹未回燕鸭，蜀耗何应问杜鹃。今日送君无别话，看随郤縠洗狼烟。"}