{"id":"525102","title":"短歌赠罗女文二首 其一","dynasty":"明","author":"顾璘","text":"钟山嵯峨入紫冥，百灵献秀开金庭。大江奔腾龙虎跃，千峰散落南天青。道人筑室天印下，丘壑重重到茅舍。谢墅花骄罗绮春，秦淮舟泛星河夜。人生强健早归来，日月持光送酒杯。麟阁功名有时命，何须长恋黄金台。桥东曳杖隐沦客，抱琴来寻莫相绝。"}