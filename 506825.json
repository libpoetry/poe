{"id":"506825","title":"送徐太守仲敬致仕","dynasty":"明","author":"杨荣","text":"圣皇御宝历，图治臻雍熙。守令慎选举，务使安群黎。大守姑熟来，循良时所推。方书龚黄政，力以印绶辞。自陈七帙多，志耄精神疲。有母百馀岁，康强尚未衰。乞身遂归养，庶得尽其私。宠恩倏涣颁，五马不可羁。长揖别交友，矧子为故知。忆昔永乐中，宫僚并命时。一朝饯出守，会少多睽违。兹焉谢事去，把袂惊分携。黄鹄逝翩翩，遥望清江湄。重结紫霞想，不负青山期。乐哉戏彩服，眉寿应同跻。"}