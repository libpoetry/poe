{"id":"780217","title":"疏影 题拜梅园和谢椒石同年集中作","dynasty":"清","author":"叶绍本","text":"名葩无数，问弱骨丰肌，谁堪腰折。雪后园林，篱落一枝，才见孤高标格。平生倾倒人馀几，恰乍对、琼仙接席。便殷勤、作礼何妨，况是广平铁石。脉脉瓣香熏处，算寒泉秋菊，宜荐冰魄。国士无双，管领东风，合受词人参谒。身比菖蒲甘俯首，料清影、霜筠同洁。莫漫疑、庚子陈经，好记诗题人日。"}