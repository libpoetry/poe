{"id":"688745","title":"扈从谒长陵奉安成祖尊号碑纪事十首","dynasty":"明","author":"严嵩","text":"文祖长陵压厚坤，万峰腾跃此峰尊。重磨琬琰刊鸿号，八叶皇家有圣孙。缥缈仙城霄汉间，鼎湖龙去若为攀。冈头宰木桥头水，曾见金舆驻碧山。忽上高楼凌紫氛，俯看松柏渺重云。金书特荐千年号，御气长成五色文。六陵秋色到檐楹，万壑云风动地生。白日魂摇寒起粟，始知身伴赤龙行。恩从幄殿对回深，训慰从容示玉音。孤迹岂知劳圣眷，忠诚那敢替初心。山南山北夜鸣铙，宿处星河傍紫霄。飞将营门传号令，赤旗千骑影萧萧。松晓露寒岩径僻，乘舆忽驾欲何之。悼陵园庙秋峰里，圣主恩深一顾时。向夕鸣笳下翠峰，玉骢骑出御园松。尘沙百里行应尽，丹凤城边闻曙钟。露裘风帽夜深寒，玉辇前头对据鞍。诏许五臣披暖耳，阳和真藉圣恩宽。甘泉骑火烛天来，万毂喧喧隐若雷。玄武门开寒漏彻，都人争候属车回。"}