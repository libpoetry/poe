{"id":"210176","title":"八声甘州·帘垂鸱尾阁","dynasty":"宋代","author":"陈允平","text":"帘垂鸱尾阁，桂花风、天香满黄扉。向郁罗霄汉，朝回金阙，心运璇玑。一点元台初度，八表共清辉。紫塞烟尘静，捷羽东飞。此际钱塘江上，爱月仍夜色，潮正秋期。想波仙冰妹，同日宴瑶池。报龙楼、玉音宣劝，赐紫金、杯泛日中葵。庆千秋，醉长生酒，歌太平诗。"}