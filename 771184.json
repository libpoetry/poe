{"id":"771184","title":"玲珑四犯•宫桥夕眺，呈荄兹翁","dynasty":"清","author":"陈匪石","text":"拂水乱萤，排空层雉，南谯初动严鼓。泪珠抛未忍，点点菰浦雨。宫墙旧曾傍处。听霓裳、又翻新谱。雾影香飘，月华灯替，弹指几今古。层宵回，多风露。想高蝉渐老，寒噤无语。百年乔木在，望极浮云暮。从头记起开天事，问零落、宫花谁主。莲薏苦。西风外、残红解舞。"}