{"id":"956960","title":"次韵李子永雪中长句","dynasty":"宋","author":"范成大","text":"黄昏苦寒乌鸟稀，吹沙走石交横飞。布衾如铁复似水，梦想东风来解围。岂知天地有奇事，夜半窗纸生光辉。兜罗宝界佛所现，冥凌不敢专璿玑。开门倚杖眩一色，迥立此世空无依。少年行乐恍尚记，瑶林珠树中成蹊。犬骄鹰俊马蹄快，狡穴未尽须穷追。湖海粗豪今岂在，但忆鸣哮如饿鸱。北邻亦复淡生活，要我忍寒吟此诗。手龟笔退不可捉，墨泓龃龉冰生衣。"}