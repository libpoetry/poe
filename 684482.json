{"id":"684482","title":"岁暮杂兴十首","dynasty":"明","author":"王廷陈","text":"年往志亦减，誉来毁乃加。遂初困无闷，善后生有涯。永年慕樗栎，存身悟龙蛇。大隐但城市，嘉遁岂烟霞。孔公深赞蠖，贾生虚忌鵩。屈伸在一时，忧喜本同域。河清岂能俟，途穷安足哭。久息汉阴机，莫问成都卜。一斥壮龄改，相知白首疏。干时计转拙，好客资苦无。饭牛当落日，牧豕入平墟。行年忽老丑，何意逐名誉。人情皆喜新，世路惟嘉壮。鹄宠远见珍，薪积后居上。前鱼龙阳悲，遗簪少原怅。盛年亦有移，溢恩何可仗。寡欲处易安，抗行俗难合。巢林秖一枝，绕树犹三匝。竟日伯阳书，经年幼安榻。闭门客座空，启径朋簪盍。昔惟乐游衍，今已识耕耨。连畛东陵瓜，一顷南山豆。坐久林壑暝，归晚妻孥候。倚树见墟烟，就枕闻山溜。日月处无恒，俛仰情非一。蟠泥乏龙德，悦草愧羊质。周周尚虑危，鹣鹣犹慕匹。纷纷驰突子，何不虞颠踬。偏才互短长，名家殊去取。连城偿燕石，千金享敝帚。不识东家圣，翻谓西施丑。定价岂目前，知己俟身后。䜛毁行见迫，愁思坐不开。含垢长者仁，怀璧匹夫灾。在鸟愧能言，处木甘不材。终谢金笼闭，幸免匠石猜。景曜一何速，志业百未酬。所愿则学孔，吾衰不梦周。智愚各有营，贵贱孰无忧。松子久我期，萱草为谁求。"}