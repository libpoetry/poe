{"id":"74256","title":"木兰花慢·想高情千古","dynasty":"元代","author":"王旭","text":"想高情千古，谁得似、仲容贤。把山海遗音，写归玄璧，妙绝当年。清风竹林人去，被浮哇、迷却性中天。不有黄台公子，宁闻清庙朱弦。博山香底坐臞仙。幽兴想飘然。笑袅袅繁声，三生儿女，恩怨流连。回头月明千里，正松风、岩壑和流泉。座上神游八表，知音不在言传。"}