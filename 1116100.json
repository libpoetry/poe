{"id":"1116100","title":"春怀","dynasty":"宋","author":"汪莘","text":"太皞涵帝德，勾芒播皇仁。群龙服苍驾，灵雨冒南岑。渊鱼自暖跃，谷鸟相和吟。桃花既夹道，麦苗亦成林。竹篱带夕阳，茅舍含清阴。白蘋空骋望，青枫第伤心。况值圣明代，聊以陶吾真。寄言同怀子，芳醪期共斟。黄鹂占高枝，蝴蝶恋芳草。达人能岸春，儿女被春恼。和风吹衣裳，白日照怀抱。天地为我园，众目一何小。东皇行仲月，南极现朱鸟。虞帝被袗衣，周王在灵沼。于飞既览德，于牣亦知道。感此弥恨长，冉冉以空老。绿水绕北户，白日挂南荣。岑楼高中天，引领望咸京。咸京望不见，远山与云横。鸾凤邈何许，燕雀巢朱甍。谷风起将夕，偃月哉生明。童子焚妙香，稚女弹神筝。似非今世曲，无乃古人情。为言且勿弹，吾疾方未平。神游何边方，梦到迷处所。论世非秦汉，辨地岂吴楚。碧桃翳阳林，翠霞荫清渚。鹍鸡鸣花间，鸾鹤将俦侣。中有古玉堂，日月光相贮。似是重瞳君，左右列二女。我时再拜兴，帝复相尔汝。蘧然形已开，不得竟所语。青天夫何长，白日又何促。吹却几株花，成此一村绿。不嫌春已晚，春晚爱不足。谁能描晚春，隐然在心曲。我心如明镜，万象相映烛。我心如虚空，万物自磨触。斜阳红欲滴，远水光可掬。中有太古人，歌声出金玉。夕阳下西崦，明月出东方。清波如有神，乔木何苍苍。簪玉待魏文，趿履从思王。奎壁不在天，西园烂成章。祥飙绕飞盖，鸳鸯宿春塘。丝竹壮高会，宾主无留觞。忧生惜日短，玩物贪夜长。岁寒不易得，此道亦足藏。夹钟应和气，和气到天中。半为枝间绿，半作水上红。杖策南野际，鹳鹤摩苍穹。君子有本性，不受外物攻。那能学攀桂，俯首嫦娥宫。竦身摄倒景，与子凌刚风。参旗一以展，欃抢避其锋。举瓢酌云将，歌诗谢鸿濛。鱼鳖好在川，鸟兽好在山。人皆好山水，所好非一端。君子抱仁智，寓意山水间。矧乃阳春月，富贵相追攀。靓装散香风，纤指发清弹。道旁起深羡，有识独长叹。我亦共春游，所遇得正观。可与达者悟，难与昧者谈。日酿天正绿，风酣麦方秋。闲携稚子辈，眷言共春游。芒鞋过涧壑，竹杖穿林丘。东西随所适，语嘿颇自由。亦有一樽酒，父子相献酬。山花既含笑，野草亦忘忧。一轮渐隐隐，半规尚悠悠。归路何所叹，古人可与谋。曳杖登春台，万物含光辉。天地岂不大，孤云独无依。我友在东海，古屋弦湘妃。昔醉芙蓉浦，今掩桃李扉。不见已三年，何由会王畿。赠子青玉案，报我紫金鞿。日暗牛羊下，月明乌鹊飞。有生共如此，扰扰徒增欷。"}