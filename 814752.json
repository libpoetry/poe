{"id":"814752","title":"和答孙兰畹五言律四首","dynasty":"清","author":"金朝觐","text":"昔读天台赋，知君实象贤。金声堪继响，珠彩定惊筵。吐凤休还笔，敲门不弃砖。鸳针须自有，何事倩人传。良骥嘶千里，孙阳一顾知。同声关气类，此志许驱驰。燕市黄金霍，秋风丹桂披。归来问消息，侍子看花期。吾师在何处，景仰属灵皋。品格兼金玉，文章间雅骚。秋宵常剪烛，春雨共持螯。谁信沮渠逊，茫茫大海涛。生徒已寥落，心事可胜叹。知己复谁许，小才犹见难。閒云思旧雨，秋气感幽兰。翘首家山外，应多怨暑寒。"}