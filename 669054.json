{"id":"669054","title":"臧烈妇诗","dynasty":"明","author":"沈鍊","text":"白杨当陇间，落叶萎以黄。君子弭高盖，中道多徬徨。自悲妾命薄，不如凤与凰。双栖不及年，飘摇独先翔。君命若秋露，不能晞初阳。妾命非春华，安得随风扬。腃怀连理木，并蒂在高冈。但愿同心死，不愿异域芳。纵妾爱贱躯，为谁饰容妆。及时整衣带，临逝结鸣珰。慷慨就泉路，从容辞曲房。身将蔓草萎，名与兰蕙香。光明烛八埏，日月为披攘。"}