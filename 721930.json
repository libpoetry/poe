{"id":"721930","title":"喜值关中李玉之有作","dynasty":"明末清初","author":"屈大均","text":"曾为秦地客，不作越人吟。我祖元西屈，南迁自华阴。逢君好宾客，置酒向园林。板屋多君子，能知风雅音。求仙复何所，最爱是西秦。一日为箫史，千秋忆凤人。城随珠斗曲，桥出绛河津。何日横门入，君家更望春。我本王孙旧，关中汉始迁。三闾兴大楚，五族冠诸田。反本思河华，为都待涧瀍。从君歌慷慨，更在小戎篇。"}