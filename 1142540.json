{"id":"1142540","title":"次韵吴友直和潘乐閒见寄韵","dynasty":"宋末元初","author":"方一夔","text":"文章蟠窟蛟蛇黑，精神紧峭冰玉白。置君承明天禄中，富贵不待相促迫。学参诸老居二四，气凛群儿压千百。生平不主疽与环，况复侯封羡贲赫。蹉跎无便凌风云，归伴凡鱼东海窄。袖馀闽越奇杰气，掩藏光怪恣窥摘。如今老境谢纷华，斥去浮花收粟麦。我来两见鸣春禽，低向藋间飞拍拍。有时乘兴骋诗俊，稗说谰言都不择。鱼还非子子非我，肝胆相忘总无隔。苦无分遇食太仓，近犬惊人屡遭责。一身何必要赢馀，我为鼠谋从下策。"}