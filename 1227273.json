{"id":"1227273","title":"歌风台","dynasty":"元","author":"何中","text":"神鱼骛远海，雄鹄陵高玄。区区一亭长，帝业何赫然。光芒三尺剑，群雄让锋先。嬴项屹山岳，扫灭如飞烟。故乡偶一归，艾老相周旋。百感忍中起，深情何由宣。往时同功人，今乃不一全。害能亦宁忍，远计有未便。竛竮视孤影，三侯发尊前。丈夫英雄气，儿女泪迸泉。纵观能几时，忧虞浩无边。西风吹古台，老屋攲河壖。低徊一长啸，乾坤多材贤。"}