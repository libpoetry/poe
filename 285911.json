{"id":"285911","title":"湘春夜月·又天涯","dynasty":"清代","author":"李慈铭","text":"又天涯，暮窗疏雨潇潇。忍把旧根新愁，都付与檀槽。谁分泪痕罗帕，自玉容人去，湿到今朝。只梦中指点，荒坟吊鴂，暗户悬蛸。何堪更忆，枇杷旧巷，凉月单宵。鬓影凄凉，应只对、空床尘积，破屋灯摇。沈郎老矣，憾人天、绮语都消。算赢得、向长安倦旅，重翻恨谱，添诉无聊。"}