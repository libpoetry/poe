{"id":"771233","title":"曲玉管","dynasty":"清","author":"陈匪石","text":"草长江南，花开陌上，依然九十春光好。目送征鸿如客，千里迢迢。转魂销。近水楼台，喧天笳鼓，朅来舞燕交肩少。旧地重经，往往嘶过溪桥。玉骢骄。梦醒天涯，有无限、凭栏心事，感音子夜能歌，倾杯块垒频浇。几昏朝。只沈阴愁拥，迤逦长城如线，络空垂海，野鹤飞归，不见东辽。"}