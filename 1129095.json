{"id":"1129095","title":"金刚随机无尽颂 法界通化分第十九","dynasty":"宋","author":"释印肃","text":"福德元无实，本光常湛寂。圆明法界内，杳廓无穷极。方云福德多，多数尚誵讹。法身超数量，菩提萨婆诃。大千堆七宝，不及黄头老。刹刹等微尘，当□日杲杲。法界是檀那，人天福德魔。力尽箭还坠，依前入爱河。樵唱牵渔唱，川陆无间障。两个且无声，佛在舌头上。田歌答郢歌，露柱中心和。田郢本自无，露柱是什么。不辞山路远，要见唐朝面。对面也不识，谁知者方便。蹈雪也须过，不是听巴歌。□见本来人，雪曲应难和。"}