{"id":"1217458","title":"三峰山歌","dynasty":"元","author":"乃贤","text":"落日惨淡黄云低，悬崖古树攒幽溪。三峰山头独长啸，立马四顾风凄凄。溪边老翁行伛偻，劝我停骖为君语。山前今日耕种场，谁识当年战争苦。金原昔在贞祐间，边尘四起民彫残。燕京既失汴京破，区区恃此为河山。大元太子神且武，万里长驱若风雨。鏖兵大雪三将死，流血成河骨成堵。朱鸾应瑞黄河清，圣人启运乾坤宁。当时流离别乡井，归来白发歌承平。旷野天寒霜簌簌，夜静愁闻山鬼哭。至今垄上牧羊儿，犹向草根寻断镞。论功卫霍名先收，黄金铸印身封侯。英雄半死锋镝下，何人酹酒浇荒丘。"}