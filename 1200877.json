{"id":"1200877","title":"沁园春","dynasty":"元","author":"无名氏","text":"瑞雪翻云，长风舞浪，仙家画图。问城南老树，如今在否，洛中强客，还再来无。独上君山，渺观磊石，八百里清波漾巨区。何曾错，有茶中上灶，酒里仙姑。终须度了肩吾。却稽首终南众老夫。自太平寺里，题诗去后，东林沉宅，大醉归欤。天上巡多，人间到少，更不向庐山索鲙鱼。相怜否，好借君黄鹤，上我清都。"}