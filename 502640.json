{"id":"502640","title":"赠照磨瑞桃歌","dynasty":"明","author":"王恭","text":"成周嘉禾纪王瑞，一茎芃芃连九穗。汉家宫殿发灵芝，金光晔晔生铜池。紫文缃核浮香来，复见君侯府庭内。王母仙根岂浪传，玄都佳种今犹在。繁花并蒂玉交柯，异体同苞孕太和。非关雨露生成别，自是公门佳气多。红莲幕下开仙馆，何必天台羡刘阮。鹦鹉斜飞不敢窥，祥乌欲下空偷眼。锦袍朝觐又承恩，采摘唯应奉至尊。宸居玉食天齐寿，九节昌阳何足论。"}