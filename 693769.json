{"id":"693769","title":"赠别徐昌谷二首","dynasty":"明","author":"陆深","text":"北风吹我衣，送子山之隅。一瞻再三顾，别离在斯须。知遇良独难，工瑟徒好竽。感念管鲍私，安得不区区。昔为比翼鸟，今如失水鱼。一日为三秋，怅望增欷歔。北风被原野，送子古郭下。仆夫远前途，执辔柔如组。屏营复踌躇，气结不得语。许身忌太炫，荣名毋多取。珠明蜃人心，玉缜良工苦。寄言同心人，蜂虿多风雨。"}