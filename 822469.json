{"id":"822469","title":"莺啼序 三海观荷，和梦窗荷韵","dynasty":"清末近现代初","author":"周岸登","text":"铅红夜倾露掌，泻银潢暗水。妒仙影、太液芙蓉，丽词休诵花蕊。映夕殿、当歌旋折，宫衣半卷余霞坠。伫归魂、环佩天风，动我遐思。箫鼓横汾，置酒痛饮，吊秋风帝子。纵灰冷、犹忆昆明，泛槎人远莫至。怕牵愁、机丝月夜，已残劫、华鬘弹指。怪深丛，眠定鸳鸯，未谙凉意。哀蝉怨叶，恨井沈瓶，系九霄寤寐。西望阻、璧台不见，穆满何往，骏足迟回，报君无泪。真妃举袂，凌波微步，听风听水霓裳舞，奈璇宫、路钥蘅芜悴。愁鱼易泣，冰肌玉骨都销，万妆镜迷空里。房擎粉滴，盖湿盘欹，霣老红旧翠。漫省记、湘皋捐玦，断浦分云，冷麝潜熏，瘦蛟慵起。石华揽袖，笼香吹鬓，留仙裙底歌送远，抚当时、阑槛今孤倚。惊心菊秀兰衰，更续秋词，恨题凤纸。"}