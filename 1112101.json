{"id":"1112101","title":"春晏北园三首","dynasty":"宋","author":"宋祁","text":"春物在无几，景随人意閒。笋生迷坞缺，花尽失林殷。坠絮来何所，轻云久未还。持杯问流照，肯信有朱颜。天意歇馀芳，人閒日始长。落花风观阁，睡鸭雨池塘。稍倦持螯手，犹残婪尾觞。春归无所预，羁客自回肠。日晏休尘虑，中园眷物华。惊禽曳啼去，弱柳受吹斜。暝早月沈碧，凉生水进涯。悠然望层堞，千翅度昏鸦。"}