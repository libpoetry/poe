{"id":"1128240","title":"黄鲁直有食甘念慈母衣绽怀孟光之句用为韵作五作以寄旅怀","dynasty":"宋","author":"程俱","text":"据梧不必席，裹趼不必舄。饥来太仓陈，饱胜列鼎食。愿言伏嵁岩，保此稼穑甘。正使能已百，宁当笼暮三。凋林如白鬓，色变不可染。招提据木末，清凛绝浮念。俯窥群啄鸡，仰见乌哺儿。敛手不敢嚇，无为伤彼慈。吴山视诸山，耸秀若诸母。上有一段云，使我屡回首。瀫水向浙水，凉飙生远漪。中有一双鲤，为传我所思。高堂有华发，游子行当归。归欤不可缓，霜露沾人衣。棼丝不可经，百结不可绽。吾今成放浪，岂复事编简。羁游无好怀，坐看西日颓。壮心正不已，亦复何为哉。伯鸾未山栖，俯首愧贤孟。一朝相告语，矫首谢三聘。谢公卧东山，故有经纶兴。夫人劝之仕，拥鼻作伧咏。终然为时须，起揽晋国柄。古人重行藏，二士聿有光。吾志属有在，姑安此糟糠。"}