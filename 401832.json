{"id":"401832","title":"满江红 陈毅元帅悼词","dynasty":"民国末当代初","author":"钟敬文","text":"巨栋俄摧，亘万里、江山披缟。惊凶耗、纷来唁电，十方同悼。民贼举家成黑炭，国联坛坫辉红纛。正华洋革命浪峰高，应含笑。参国事，方年少。五十载，勋名茂。是英英儒将，歌吟偏好。怅望人豪情万古，低回金塔霞千道。更岭阴游击骋雄词，长庚耀。大地春苏，忽报道、先生长逝。念三纪、忠诚秉笔，直同良史。北极星辰辉赤焰，高空鹰隼张雄翅。把神州革命莽风云，传于世。春申浦，曾留滞。封锁线，等闲视。记骑骡西迈，热情如炽。力破坚冰征远见，能珍萌蘖真豪士。正两邦民谊迸新花，偿初志。"}