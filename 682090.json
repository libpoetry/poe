{"id":"682090","title":"依韵奉和四首","dynasty":"明","author":"梦苏道人","text":"谪下司花小吏身，芳菲国里散精神。轻红重绿争妍媚，少个蜂王未当春。自从元白去寰中，重色轻情妙法空。小住祝郎三百岁，为他重作挽春工。栖凤须当碧玉枝，秋娘偏爱少年时。兰香慕俊寻张硕，桃叶怜才事献之。风情拟我杜樊川，惭愧秋娘拥两边。俗眼从渠浪开合，生来粘在十三弦。"}