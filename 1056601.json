{"id":"1056601","title":"和道先从义同过张掾梅花下饮","dynasty":"宋","author":"吕南公","text":"山人如寒松，无可媚莺蝶。谅非清峻契，谁肯略顾接。春城偶来至，豪士懒举睫。幽幽法曹厅，一往乃敢辄。主人虽壮齿，酷爱文字业。相看论古书，术不计勇怯。陈家俊公子，德义敦庆叶。闻我适过从，逢衣遽披摄。老成北扉掾，喜客若渔猎。招呼倒清樽，促迫信重叠。梅花香树下，共醉死牛胁。勿忧侵暮冷，坐我有毡氎。飞飞落梅英，绕座不待折。煌煌画蜡蠋，未夜已戒设。徵诗为罚令，献白作饮节。谭高衡或争，笑猛倒还绝。李侯解县印，心注象魏阙。座中惜分袂，劝酒更酷烈。春先显父笋，冬外尹吉鳖。肴佳俎未竟，酒美壶频竭。更筹屡闻转，归乘不许谒。谁能避酩酊，但恨落角月。"}