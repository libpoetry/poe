{"id":"752411","title":"入山行","dynasty":"清","author":"朱秉成","text":"车行五日不见山，壮思酷欲登孱颜。耳闻车子坐愁叹，明朝腰脚疲扪攀。我闻此语哑然笑，丈夫胡为畏山峤。桃镫手蜡一两屐，好凌绝巘恣凭眺。荒村鸡未鸣，车子催登程。车声隆隆入山去，山径渐仄陂不平。一石忽仰一石俯，怪石作堆蹲去路。十步摧轮五步颠，精摇目眩已生怖。有如挽舟上恶滩，欲上不上摧心肝。有如飞鸟坠绝壁，一落千丈屏不息。破晓惊魂午始定，到此扫尽看山兴。努力加餐复上车，上车颇复忧蹭蹬。道旁争说太守贤，累累石齿经磨镌。不然十里五里路，弃车覆辙纷蝉联。吁嗟乎！人生蜷足不出户，道路那复知艰阻。君不见太行山高高插天，行人终日如蚁旋。又不见天梯石栈歌蜀道，王生叱咤头不掉。由来世路多崎岖，岩岩泰山犹坦途。"}