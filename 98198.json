{"id":"98198","title":"有怀·桑落黄而陨","dynasty":"宋代","author":"赵蕃","text":"桑落黄而陨，于飞雁翱翔。岂无同心人，滞彼天一方。刘氏贤父子，好古俱志强。向来文墨盟，许我由升堂。三孙子荆家，人物妙过江。当时载酒地，朝暮一玉光。几年断行迹，老柳知在亡。苕溪到荆溪，一苇可以杭。定应数相过，我顾不得双。属谋吴会行，秋瘧冬尚僵。迨今病小愈，又值天雨霜。饥寒苦见驱，此役殊未央。苕溪道所见，有宅非他扬。我犹识其门，寂寞罗可张。会成整衣冠，床下拜老庞。退从阿戎谈，麈秃饭不尝。独说孙之居，更下荆溪傍。慨兹如许别，肯惮一水长。孤篷不难溯，物色因鸣榔。傥闻苇间音，躧履斯迎将。剡曲笑徒反，竹隐聊与当。古人有成言，居必思择乡。我今落殊县，绝交类嵇康。论文得重与，近作期倒囊。从游不徒然，会合况莫常。匪但鸡黍约，要资药石良。针砭苟不靳，我何惧膏肓。痿盲于起视，顷刻未始忘。阴风忽动地，暮色自远苍。归寻短灯檠，依旧平生窗。"}