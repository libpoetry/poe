{"id":"1004092","title":"寿漕使者权帅黄大监","dynasty":"宋","author":"程公许","text":"金华仙人紫绮裘，朝戏三山暮十洲。偶经剑浦弭节留，浪花喷雪跃两虬。海若禠气冯夷愁，精英为公一日收。义理之窟探鲁邹，词章之工迫韩欧。荣途砥平不停辀，盛名何自彻冕旒。粉省赐香馥衣裯，万里持节宽顾忧。更烦幕府开碧油，文书堆案如陵丘。焦心靡惮勤咨诹，宾朋遝进奚所求。否臧吾岂无阳秋，吏奸胆破民病瘳。肯綮可见才刃优，孰知学富用力周，取之不穷茧丝抽。宝书移监交置邮，斗水那能局吞舟。事机鼎来宁易投，紫清侧席渴告犹。东风破冷初和柔，皇览揆度当孟陬。矞云我亦分馀庥，无阶称寿?玉瓯。眼明西南百尺楼，绣天锦地十六州。雅拜何以祈宠休，早徵环召飞鹄头。颍川归趣鼎铉调，伟业定自追前修。承家有子文炳彪，灯灯之传天与谋。殿前峨冠进鸿畴，杏园亦复联俊游。斯文寿脉江汉流，何羡韦平世通侯。"}