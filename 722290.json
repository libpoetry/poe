{"id":"722290","title":"梅花下作","dynasty":"明末清初","author":"屈大均","text":"向日开偏早，清多亦畏寒。不知香欲满，尚作白云看。未出疏林外，幽香在薜萝。夜来全不见，却恨月明多。白头无一可，幸未愧梅花。冰雪同枯槁，无心任岁华。山鸟向人喜，梅开已满枝。衔将三两片，欲点美人眉。却嫌暄暖甚，未腊已开残。么凤莫收去，留香过岁寒。亦知花定落，不敢恨东风。苦是馀香在，魂消一片红。相将山喜鹊，花作一春粮。梅片兼残雪，清冷齿颊香。花发先春至，春风尚不知。年年同白首，多在苦寒时。故人惟汝在，不道是瑶华。香外无知己，氤氲自一家。孤荣亦已久，清绝自无人。幸在云山外，长含太古春。"}