{"id":"564733","title":"题百鸟朝凤图","dynasty":"明","author":"孙承恩","text":"吾闻羽虫三百六十凤为君，贵实以德不以文。天生神异冠众鸟，体统亦似明卑尊。边生画鸟鸟真似，大小纤浓妙俱至。人间久不观凤凰，此图信美将无是。但见威仪肃雍羽翩跹，蹈履矩度如折旋。体具众像明可识，凡羽固知难髣髴。梧冈旭日初曈昽，乃有百鸟纷来集。孔鸾备文章，采色亦璀璨。鸷鸟雄俊姿，特立伟顾盼。老鹤高亮鸥鹭清，鸿鹄远志雉介贞。其馀种类总各异，含生毓气纷纵横。或趋而承，或拱而翊。引脰戢羽无骄矜，俛仰宛如望颜色。吾闻上古有道凤出游，管领众鸟仪虞周。寻常羽毛世不乏，欲睹此凤将何由。凤鸟不出世愈下，乃独令人看图画。"}