{"id":"172355","title":"选冠子·阑葺疏芦","dynasty":"宋代","author":"陈德武","text":"阑葺疏芦，帘编小苇，好个清幽公馆。栽槐夹道，种菊盈轩，景物便堪咏玩。门外一番雨馀，嫩绿缘枝，浅清清眼。悄无人，一枕新凉睡觉，燕泥香暖。蓦地里、对景伤怀，思量无限。回首故园春远。松期竹待，壑诮林嘲，苦被浮名牵绊。一种思情最长，万叠江山，怎生遮断。向北堂见了，忘忧萱草，此心方满。"}