{"id":"491481","title":"题张京尹所献嘉瓜图歌","dynasty":"明","author":"刘崧","text":"南京五年夏六月，京尹献瓜状殊绝。骈瓞双承雕玉槃，连包并进黄金阙。尹言产自句容县，野老田夫骇初见。一叶连蜷引浑沦，两壶磊砢连葱茜。是日君王御武楼，徵问吏牒趋公侯。星联翠影落丹扆，日射神光浮冕旒。敕令捧至乾清殿，永拟先尝须庙荐。词臣上颂美真奇，画史图形著蕃衍。盛哉圣恩浩如天，民勤物阜宜丰年。小臣作诗纪嘉应，愿继大雅歌绵绵。"}