{"id":"691839","title":"览游百泉乃遂登麓眺望二首","dynasty":"明","author":"李梦阳","text":"束发怀幽奇，览籍冀有遇。来登百门泉，果协佳胜趣。毖毖圆波踊，蔼蔼浮阳聚。止坎渟泓洌，激石迅湍注。昔闻沧浪濯，今解川上喻。岂惟伤卫歌，兼以发蒙虑。况值春序中，群物巳改故。菰蒲冒清深，鳞介各有慕。行羡浴渚凫，静对栖云鹭。岩霏空潭影，林蔼变朝暮。极目北上帆，朝宗感游寓。发鞍憩林木，杖策陟陉岘。岩连岭参错，洲曲岸回转。白日丽兰薄，原绿静如洗。啸台既清峻，行窝更幽缅。慨念昔时人，瞻望泪巳泫。薜荔夕摇曳，萝径复谁践。碑板半磨灭，石门积苔藓。代异道岂隔，事迈迹空显。独采石间秀，眷此何由展。逝鹄无卑音，潜虬厌污浅。旷哉古今意，难与世人辩。"}