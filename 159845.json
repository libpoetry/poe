{"id":"159845","title":"同胜之明叔游东郊","dynasty":"宋代","author":"韩维","text":"仲冬景气佳，旷然思远涉。晨遵大堤去，寒日在马鬣。浮屠红尘外，楼殿焕层叠。地遐幽景闲，瑶碧秀林叶。清香时出箔，余经尚委笈。跻阁眺远陂，浮阳来晔晔。花枝亦已柔，行见春露浥。久耽田野乐，况与贤俊接。逍遥永日暇，尘事不过睫。昔人重时晷，所志树勋业。慨予胡不然，空陋无所挟。诗情朝生肠，酒气暮醺颊。陶陶大化内，得此自为惬。诸君能够从，游履方屡蹑。"}