{"id":"547063","title":"题张中丞傅野万玉山房卷","dynasty":"明","author":"于慎行","text":"吾慕竹溪逸，爱此竹树林。悠然展幅素，绿玉何萧森。万竿挺寒翠，千亩横素阴。亦有高节士，结庐江水浔。夹池乱橘柚，拂槛锵球琳。讵开蒋诩径，但抚山公琴。朅来仙省游，双管耀华簪。截彼虬龙簳，写兹鷟鸑音。无为眷荆渚，寤宿增遐心。此君在几席，可以澹尘襟。念本孤生植，冉冉泰山岑。愿为琅玕赠，徙倚一长吟。"}