{"id":"288198","title":"东风第一枝高阳台·春雪","dynasty":"现代","author":"徐树铮","text":"迓暖将融，馀寒乍勒，琼葩飘散冰蕊。向明疑密还疏，背风未欹故坠。花泥蓄润，定不放，閒尘飞起。待掩映，松竹晴鬟，化作唾痕茸翠。山睡醒，冻烟澹委，村酒熟，故人恰至。谩誇阳楚清歌，预知杏垌兆岁。身前身后，算总是，行云流水。要点缀，消瘦岩梅，莫惜悄吟驴背。"}