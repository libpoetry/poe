{"id":"798952","title":"醉蓬莱 九日预祝六禾生日，和霞公韵","dynasty":"清","author":"杨玉衔","text":"傍战场菊花，酒国萸香，饥肠回九。鬓短簪花，笑婆挲盈首。萍梗风波，桑榆晷刻，算岁寒相守。赢得而今，风尘面目，庐山依旧。异域重阳，陶篱无恙，晚节孤香，堪供三嗅。摇落天涯，似灵和移柳。有客悲秋，非公不乐，笑胡卢开口。六穗嘉禾，黄花明日，伴人清酎。"}