{"id":"815181","title":"感望四首","dynasty":"清","author":"洪繻","text":"世路迂回入渺茫，浮生今竟识沧桑！贯胸国已无王会，披发人皆下大荒。百二河山馀瓦砾，三千城郭落风霜。从兹莫过誇高蹈，小隐依然在故乡！东来不见旧梯航，故国依稀入望长。秦地埋头梁苑客，汉家俯首夜郎王。九边荒徼残云白，万里中原落日黄。此后未知何处去？穷愁多泪在沅湘。"}