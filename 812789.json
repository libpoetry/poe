{"id":"812789","title":"一剪梅 理绣","dynasty":"清","author":"吴绮","text":"碧烟窗下绣床支，情也丝丝，线也丝丝。最难匀染在春时，红是花枝，白是花枝。沉吟几度费嗟咨，莺一双儿，燕一双儿。吐绒湿却淡胭脂。谁待相思，谁解相思。红楼十五沈真真，昏也含颦，晓也含颦。无端弹泪坐芳茵，干了罗巾，湿了罗巾。最无聊赖是初春，花弄尖新，草弄尖新。个中垂柳更伤神，腰也如人，眉也如人。"}