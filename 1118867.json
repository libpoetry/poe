{"id":"1118867","title":"窦园醉中前后五绝句","dynasty":"宋","author":"陈与义","text":"东风吹雨小寒生，杨柳飞花乱晚晴。客子从今无可恨，窦家园里有莺声。海棠脉脉要诗催，日暮紫绵无数开。欲识此花奇绝处，明朝有雨试重来。不见海棠相似人，空题诗句满花身。酒阑却度荒陂去，驱使风光又一春。三月碧桃惊动人，满园光景一时新。剩倾老子樽中玉，折尽残枝不要春。一樽相属莫辞空，报答今朝吹面风。自唱新诗与明月，碧桃开尽曲声中。"}