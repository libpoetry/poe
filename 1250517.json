{"id":"1250517","title":"和戴文准","dynasty":"元末明初","author":"朱希晦","text":"材重椅桐价璧瑜，山川清气孕魁奇。谈经夺席输年少，独步当今更有谁。君如局促辕下驹，平生志气壮万夫。虞卿穷愁书始著，孟轲好辨言非迂。今人虽生古人后，古人岂与今人殊。要吞五车在胸次，取之无尽用有馀。圣贤道脉传不泯，名悬万代日月俱。致君唐虞比稷契，岂但可托六尺孤。文风远扬起颓俗，才行杰出称醇儒。我今见君一倾盖，情同鱼水交欢娱。丈夫重义轻富贵，厚颜滥禄非吾徒。却笑扬郎老执戟，一官不徙谁吹嘘。多君韫椟同美玉，不待善价安肯沽。何妨教儿压新酒，长歌且鲙松江鲈。"}