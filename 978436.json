{"id":"978436","title":"与太常丞丁晦甫","dynasty":"宋","author":"敖陶孙","text":"我昔尝为李公客，坐觉金气肃东南。钩章棘句护帖妥，独立却视何巘巘。此公行世有步里，十不五试惊愚凡。尺书飞出岷峨西，每沐问讯相雕镵。向来思贤实微尚，梦濯杜老百花潭。环英玉蕊媚初服，风日清美生妍酣。直言李公似杜公，前者何愧后何惭。今来划逢丁太常，目所未接心已甘。孤标出林唳霜鹘，健论转海驱风帆。张旃万里足骑壮，富公所说惟饥馋。国中何自得吾兀，尊足乃为公所贪。承郎曹司略清贵，龙鸾牺象劳所监。工歌韶頀未敢请，前有琴瑟纷相参。据梧枝策了自解，箭锋一语渠谁谙。世间声利大苇箔，置身各自萦茧蚕。一闻解缚脱躯命，往往唶舌徒婀媕。千人万人声一槩，请听野老真常谈。捐身大是守身橛，阅世当求出世衔。君今气色日日上，岁晚能同弥勒龛。"}