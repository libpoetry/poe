{"id":"740161","title":"题杨吴浔阳长公主墓志拓本后","dynasty":"清","author":"张四科","text":"广陵妖乱将宁息，天遣杨吴留霸迹。生男肯作节度使，生女犹蒙汤沐邑。浔阳公主亦天人，欧史空翻未著闻。一抔莫问殡宫地，千载惟传谀墓文。尽说西华门外叟，挥锄斸出贞珉厚。吴牛砺角落谁家，剡藤脱字归吾手。回环诵之剧可怜，存殁哀荣事宛然。埋香空记兴宁里，凋蕣还题顺义年。下嫁彭城应鼎族，随宦名州屡纡毂。刘郎家世亦无徵，合在英雄三十六。摩挲往事闲穷究，李花又落杨花后。不见永兴遭篡时，闻呼公主辄含悲。亦有芳仪陷强虏，伤心万里望南箕。流落沈沦同断梗，如尔全归实天幸。铭幽犹得似承平，地下芳魂应亦省。休因翠墨感兴亡，矮本空斋手自装。堪配汝南暮志稿，临池开处各生香。"}