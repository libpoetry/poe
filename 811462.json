{"id":"811462","title":"红楼梦绝句题词为菽园孝廉作","dynasty":"清","author":"丘逢甲","text":"不是怡红是悼红，笔头点鬼论原公。美人香草湘累感，都付愁珠怨玉中。假语村言事竟传，三生公案一情禅。石头路滑闲拈出，竖拂重开色界天。判白批红彩笔忙，玉溪楚雨笑荒唐。楼台弹指分明见，又费词人梦一场。补天无计奈情何，聊著闲评托艳歌。青埂峰头一方石，撩人儿女泪痕多。离离芳草长愁根，残雪空林怆梦痕。唤起香魂听说法，满天花雨大观园。传奇奇绝效颦难，绝世情文出稗官。付与才人同赞叹，人间休作谤书看。次第香名费递排，春风消息透吟怀。虚无册子饶褒贬，重话金陵十二钗。莫向痴人说假真，梦中幻境又翻新。五云捧出游仙笔，从此曹唐有替人。"}