{"id":"1144139","title":"送按察王佥事除行台察院","dynasty":"宋末元初","author":"王义山","text":"漠漠天高不可呼，斯民何处诉无辜。从来鹰隼肯驱雀，除却豺狼安问狐。霹雳一声碎奸胆，风霜八路击贪夫。得公数辈遍天下，民命从今盍少苏。夺去江西一福星，维扬无地著先声。数千百里人相贺，二十四桥风便清。祇为外台要精采，更烦辣手大支撑。劝君放缓骑骢马，怕有人来境上争。"}