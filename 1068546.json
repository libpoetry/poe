{"id":"1068546","title":"次秦夷行观老杜画像韵","dynasty":"宋","author":"王安中","text":"寒拆天吴图，饥籴太官粟。拾遗官在朝，何异老林麓。英风想廉蔺，妙手传顾陆。蒙茸头倾冠，駊騀镫脱足。熊儿与阿叚，左右相扶逐。生平经纶具，怅望青蒲伏。穷涂付曲蘖，放意谢羁束。草堂幸无事，尹骑时见辱。清吟动霄堮，逸艳惊鱼目。顾兹神明意，岂易丹青卜。当时腰长镵，憔悴十指秃。声名乾坤破，生事岁月促。但闻列仙癯，岂见肉食墨。企予攀逸驾，短步羞匍匐。不能师广袖，乃尔好奇服。嗜诗得隽永，徐味自当肉。不知褒公贵，顾谓何郎俗。穷通等梦幻，思虑自枨触。苦吟秪效尤，呼盏进蚁绿。"}