{"id":"1092470","title":"姚干舜陟约观琼花因循未能往以诗相促因次前韵","dynasty":"宋","author":"蔡戡","text":"少年逐春心，作意酬花期。壮大颇更事，举足先三思。况有简书畏，本非倦游嬉。姚子磊落人，自信了不疑。应变似乃祖，未肯为猎师。婉画多暇日，馀事长于诗。秀句摹胜景，清尊乐芳时。对花不忍去，唯恐光景驰。愧我但局促，洁心似毗尼。门墙可罗雀，敢作扬雄麾。高轩时过我，不遣俗客知。幕中向无事，世路方坦夷。要当休沐日，飞盖还相随。灵祠花药丽，皎皎方含姿。何妨修禊事，流杯宴瑶池。我欲为亲寿，凭君折繁枝。"}