{"id":"505621","title":"一斋铭有序","dynasty":"明","author":"唐之淳","text":"天地之道，博厚高明。惟其不二，物乃化生。人生两间，贵乎克一。一则无欲，静虚动直。在昔伊尹，相于商汤。咸有一德，训其嗣王。姬文法汤，纯亦不已。参登孔门，一贯而唯。下学希圣，致礼治躬。勿二勿三，勿西勿东。及其至也，一于恭敬。恭则体信，敬则达顺。信体顺达，礼明乐崇。谁其尸之，位育之功。有美公子，一名斋室。我刻斯铭，敢告无斁。"}