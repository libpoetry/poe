{"id":"800405","title":"汴梁行","dynasty":"清","author":"章静宜","text":"汴州城内风鹤惊，汴州城外连军营。一夜金堤雷电起，千年玉殿波涛声。大梁自古繁华地，三市风光最明丽。西连伊阙作屏藩，北控成皋如带砺。高帝当年辟草莱，分封万骑自天来。兰窗仍起飞云殿，树寝还通造字台。子孙奕祀承青社，议亲常得君王赦。传来乐府胜河间，制就新声夸邺下。东风十里覆长堤，万树千条各向西。珠履尽知公子客，宝钗时见舍人妻。金梁明月空中度，玉津芳草迷归路。园内双双蛱蝶飞，桥边队队骅骝驻。双双队队更如何，紫陌朱城拂逝波。自言百岁来歌舞，自谓三时竞绮罗。绮罗歌舞无穷极，炎天烽火嗟何及！北地谁知青犊鸣，东门忽见黄虬入。飘零雉堞少人行，牙旗大纛自纵横。波翻夏后前朝庙，潮打梁王旧日城。故侯冷落悲徒步，新鬼荒荒泣烟雾。鹳雀高栖敖氏仓，鸳鸯虚抱相思树。至今榛棘尚成行，落日寒沙古战场。无忌已知新去魏，相如不复远游梁。游人对此空嗟棹，胡笳芦管声中老。牧马常过屠肆旁，射雕每向彝山道。凄凉今古不须哀，极目秋风万里开。试向东都更长眺，铜驼金谷半荒垓。"}