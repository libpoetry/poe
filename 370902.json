{"id":"370902","title":"意难忘·丁未冬杪客芜城将归次饮谷送别韵","dynasty":"清代","author":"厉鹗","text":"旧宛荒湾，正恖恖别袂，草草欢筵。放歌销白日，转枕梦青天。风力紧，折吴绵。寒色渐苍然。话倦游、不如归去，如此湖山。津头已买篷船。尚樵歌共谱，琴趣閒编。沙河春拊马，灯市夜飞蝉。花倚担，菜登盘。节物又增年。问几时、掀髯一笑，追逐吟仙。"}