{"id":"810455","title":"宏农秋怀","dynasty":"清","author":"梦麟","text":"澹烟荒草足吾庐，日隐孤城叹索居。紫阁夜深惊独雁，黄河秋冷梦双鱼。邴生薄宦终成箨，宋玉微辞欲著书。拥被行吟意惆怅，西风鶗鴂渺愁予。楼上秋光入望多，关山极目奈愁何。二年蓬迹余孤剑，一夜霜风走大河。古堞暮笳悲落日，乱山飞叶激颓波。故园杨柳应萧瑟，谁向章台跋马过。"}