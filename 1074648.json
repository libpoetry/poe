{"id":"1074648","title":"武溪深","dynasty":"宋","author":"周紫芝","text":"五溪妖蛮盘瓠种，穴狐跳梁恃馀勇。汉庭老骥闻朔风，两耳如锥四蹄踊。南方毒雾堕跕鸢，五溪溪深军不前。健儿六月半病死，欲渡五溪无渡船。将军誓死心独苦，本为官家诛黠虏。谁知君侧有谗徒，刚道将军似贾胡。人生富贵一衰歇，会令薏苡成明珠。祁连高结卫青冢，文渊藁葬无人送。至今行客武溪傍，谁为将军一悲恸。"}