{"id":"683207","title":"春莫梦访冲默道人山房三首","dynasty":"明","author":"王天性","text":"忆与君晤日，已过菊花节。思君今何时，复荒桃李月。林卧观物变，流光水东决。老去还几回，堪此隔年别。悠悠超世怀，独处谁共说。梦访白云居，清樽为余设。酒中无杂言，细讨卫生诀。寤叹仍沙村，虚灯照明灭。湖山多胜概，南岩云气深。我友此岩居，栽松已成阴。俯濯岩下流，仰奏岩中琴。焚香阅真诰，击节和鸣禽。悬知神虑淡，岂受名迹侵。余生未闻道，岁晚遇知音。欲叩达生旨，豁此烦促襟。春江浩难渡，空尔梦中寻。梦中亦何云，问我何不怿。人只百年身，能消几两屐。万物道为尊，朝闻死可夕。试观今传者，总非蝉冕客。人理坦易凭，神机纷难释。塞马不终亡，蕉鹿岂真获。再拜领教言，尘虑春水释。冥心与天游，归读羲皇易。"}