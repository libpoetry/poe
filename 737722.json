{"id":"737722","title":"古风","dynasty":"清","author":"纪迈宜","text":"寒近寒自早，山空月方迥。爱此簿书稀，对月啜枯茗。推卷起就枕，夜阑清梦醒。四境胜地多，云壑洞幽暝。野鹤唳一声，孤峰秀逾挺。安得踏苍烟，直上盘崖顶。自我出关来，无日不见山。萦回数百里，往返疲且艰。佳处固幽旷，道旁多粗顽。树木望如赪，但觉山风寒。今朝扫阴霾，夕阳忽来还。龙门觌面迎，黛色若可餐。乃知千蛾眉，惟在心所忺。美恶固无常，志士发长叹。"}