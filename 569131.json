{"id":"569131","title":"寄寿戚大将军五十","dynasty":"明","author":"王世贞","text":"渔阳健儿日欢謼，东风融冰作驼酥。问谁得此造物手，云台大将世所无。尺棰提来鞭谷蠡，一书飞去扫撑涂。千兵注目铁如意，万马回头金仆姑。椹紫衫围麟刻带，茜红缨挂虎盘符。东方别献肃慎砮，西域潜输天马驹。帐下剖符诸部曲，军前解甲五单于。绯衣将炙紫衣酒，服匿留犁竞前寿。弹琴峡口无杀声，挂甲峪头多息肘。久传名姓勒扶桑，近道君王夸细柳。鬓经百战霜不辞，心为孤忠日堪剖。矍铄远居新息上，丹青肯落营平后。直置鹰扬四十年，表君青社能归否。"}