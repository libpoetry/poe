{"id":"597671","title":"赠萧上舍还潮","dynasty":"明","author":"林大春","text":"汝去今何方，千山万山回故乡。汝来昔何日，西风北风起京邑。西风北风扫胡尘，千山万山战后人。人生踪迹讵有定，暮行百越朝三秦。秦越区区那足齿，羡君意气倾千里。我家况与君家邻，清梦随君渡潮水。赠君亦有绿绮琴，听君一曲愁人心。别来拂拭虚窗下，琤琤犹作龙唇吟。"}