{"id":"693279","title":"丁卯除夕二首","dynasty":"明","author":"苏仲","text":"岁月无情万事慵，江山依旧此门风。人知薄分惟安分，官到穷时不送穷。仰面君亲无报答，强颜天壤敢从容。从头历数今年事，无日无忧过梦中。饮罢屠苏兴未终，几人相对烛摇红。儿童听镜还同俗，老子焚香只省躬。客送桃符无好句，人逢新历喜春风。衣冠整顿明朝起，万寿君王拜舞中。"}