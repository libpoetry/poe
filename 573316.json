{"id":"573316","title":"驾幸石景山临观浑河，见水势汹涌，因念黄河时有冲决，面谕辅臣，经理须要得人，复命作诗恭记","dynasty":"明","author":"袁宗道","text":"鸾舆回峪岭，羽骑度岩河。仰睇石景山，俯瞰桑乾河。桑乾水流何太急，狂飙卷浪高千尺。浮澌穿石吼风雷，新涨奔崖乱云日。圣主顾且惊，拊髀呼近臣。仅一衣带水，泛滥愁吾人。况复河源来天上，汤汤百折经龙门。盘旋九曲银潢转，澎湃八弦沧海翻。频年徐邳无安流，白日蛟龙走林阜。纵有田闾岂足依，即云疏筑那堪久。少府徒闻请万缗，天吴时复忧千亩。金简谁嗣敷土功，玄圭应待济川手。微臣稽首颂吾皇，儆予今复继陶唐。欲笑秦王称德水，还轻汉武筑宣房。坐令蒿莱化禾黍，还教沮洳变康庄。载德老农歌击壤，洪河万里浮荣光。"}