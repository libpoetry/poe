{"id":"1252789","title":"送绶东归十一首","dynasty":"元末明初","author":"王祎","text":"青岩山下万松青，雨露沾濡岁月经。莫遣樵夫来剪伐，严君体魄暂须宁。手种堂前宫样梅，燕脂染色瓣重台。梅边好献慈亲酒，暖日花容映醉腮。旧宅年深县治西，萧条门外带荒蹊。喜闻令尹存忠厚，留我梧桐待凤栖。文献流风百世师，华川东畔有新祠。殷勤为谢同门友，蘋藻时将荐一卮。一曲清江一畈田，闲居耕钓足长年。庞公城市何尝入，千古令人说隐贤。青村地僻稼轩幽，来往过从总白头。酒盏诗篇虽不废，已应非复少年游。螭陛趋朝星在户，銮坡出直日沉城。乡书欲写浑无暇，千里怀思独此情。客边别我觉惊心，遗汝囊无一寸金。归路迢迢吾颇熟，梦魂随汝到家林。吾家十世绍簪缨，愧我才疏似不胜。虽是文章无可用，诗书遗绪要相承。多年为客倦驰奔，赖尔艰辛植户门。临别欲言无可说，但将甘旨给晨昏。归路钱唐莫久留，西陵渡口趁官舟。到家已是将残臈，好会亲邻酒旋篘。"}