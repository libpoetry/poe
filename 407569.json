{"id":"407569","title":"金缕曲","dynasty":"近现代","author":"彭靖","text":"梦破潮声里。知蓦地、风驰电鹜，去来何意。岭表新诗开一卷，入耳奔腾千骑。讶坐接、少陵憔悴。苦忆夜郎人万里，对屋梁、月脚苍茫坠。云共雨，翻飞际。灯前元白同醒醉。记浔阳、哀弦声断，青衫泪渍。凄绝穷秋风雨夜，垂死病中惊起。挥洒处、鹃红满纸。千载相望钱与夏，郁崔巍、肝胆横天地，今古憾，钱塘水。"}