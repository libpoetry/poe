{"id":"1125674","title":"明复作文房四物诗因用其韵 笔","dynasty":"宋","author":"郭印","text":"锐精文字里，今古叹毛锥。职在中书贵，功因大手奇。楮君频借重，墨客最相知。绝迹头童日，麟经万世师。琢就阴崖骨，良工用意勤。沼心初受水，镜面已生云。自比圭璋质，能成翰墨勋。千金酬重价，端石世传闻。结绳嗟已远，书尺济斯民。汗竹功犹浅，香皮世益珍。廉方能洁己，舒卷解随人。一自逢毛颖，交情日日亲。笔阵须鍪甲，轻烟久秘藏。犀文誇妙手，鱼腹验真方。制就玄圭象，磨成点漆光。东齐吾注易，谁遗一丸香。"}