{"id":"1123675","title":"留别子肃子仪三首","dynasty":"宋","author":"赵蕃","text":"度桥遵野径，夹树启篱门。剥啄传呼疾，周旋色笑温。万金才到几，一棹复过村。却恨侬来独，飘零说在原。长年梦黄堰，今日饮红灰。径绿无多草，庭阴半是梅。海棠留雨醉，杨柳傲风媒。对此浑无事，一杯重一杯。一别动五载，人生都几何。谈端方间起，行色又奔波。剩欲摅离语，不成翻醉歌。飞腾与流浪，已矣两无那。"}