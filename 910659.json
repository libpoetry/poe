{"id":"910659","title":"梓潼张孝女","dynasty":"宋","author":"李新","text":"七盘小阿张孝女，庐墓三年竭酸苦。扬尘筛土秃指尖，堕泪涟涟等秋雨。领长鹤脊不胜衣，手杖半销缞百缕。彼苍者天呼不闻，那知此女行高古。路行多少忤逆儿，已后令人重生女。我哀怙恃今十年，不及增培一抔土。俯首庐前有愧色，劓刖情知无可补。问女膝行日几曲，哀声虽微动岩谷。夜灯荧荧惨苫屋，神鬼同愁鸦伴哭。"}