{"id":"698476","title":"四月二日因公出诣城隍庙行香同高判簿郑长司黄广文及儒士钟子常坐庙门之下观一邑境内之溪山喜而有作","dynasty":"明","author":"唐文凤","text":"我来宰斯邑，倏忽十月馀。县庭纷聚讼，好怀那得舒。自春已踰夏，光景过隙驹。人生百年间，何为事区区。今晨偶公出，庙门坐斯须。山光列图画，树声杂笙竽。欣然乐閒适，不受凡俗拘。吟眸豁无际，群峰环四隅。愧匪廊庙器，亦非山泽臞。自甘牛刀试，民瘼何由苏。所期岁丰稔，忧时嗟术疏。终当化淳俗，击壤歌唐虞。偶坐古庙垣，趁此公事馀。因得雅怀适，更喜吟眸舒。遐思山谷士，皎皎同白驹。形迹脱物外，声名播中区。自知志有在，凡欲无所须。肯立齐王门，所好异瑟竽。冥鸿不可弋，驰马不受拘。何为书咄咄，谋拙守一隅。机深计非左，嗜浅形自臞。当今圣明君，苍生望来苏。沾濡德泽广，宽大法网疏。愿鼓南薰弦，至治如有虞。"}