{"id":"279710","title":"七夕雨·经年旧雨首频搔","dynasty":"清代","author":"李振钧","text":"经年旧雨首频搔，正好连床怪尔挠。宝枕才通巫峡梦，玉绳顿撼广陵涛。洒来别泪柔丝堕，滴尽秋宵爽籁号。河鼓无声听淅沥，天街如水净尘嚣。飘残蛛羃函犹湿，零乱乌衣驾不牢。书曝休誇胸万卷，织空错认手三缫。洗车泽布随车远，触石云兴化石高。肠断淋铃传一曲，星前密誓倍心忉。"}