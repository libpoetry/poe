{"id":"588433","title":"柬李三洲黄泰泉二丈","dynasty":"明","author":"王渐逵","text":"穗城赋归来，取友得二伯。三洲尚经义，搜覈自精察。泰泉少聪肤，蕴籍称博洽。一别十馀载，言论日已隔。抱静居萝山，寡陋叹离索。越台庆嘉逢，奥义互相发。圣贤缅姱脩，反身践庸学。遗经尽忘言，博者日已约。玄根沃冲融，枝叶自刊落。共叹江淅派，顿悟竞空觉。吾道喜真诠，于君得深托。愿言崇素心，空山慰寂寞。"}