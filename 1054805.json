{"id":"1054805","title":"中秋月","dynasty":"宋","author":"黄裳","text":"秋容瘦，秋声寂。浮云散尽霜宇寒，未见疏星点空碧。升自东方人望浓，十二回圆喜今夕。窥澄江，开暗室。闪闪金银动宫阙，森森冷雪排剑戟。秋气清，秋色白。六阴中处金权高，清白合并成此魄。玉兔捣药将何为，应造神丹送仙伯。乘兴高人无定筵，琼步徘徊未须急。金波汗漫清人神，桂华飘渺明人衣。邀月已作明年期，月是人非宁复悲。倒尽芳樽卧清影，休问醉翁归未归。是非今古乃常理，此情莫落霜娥耳。"}