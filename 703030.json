{"id":"703030","title":"雪湖以予长儿正新构仲儿得子有诗来贺次韵各一首奉答","dynasty":"明","author":"谢迁","text":"新构粗营愧菲材，榱题何敢竞崴嵬。两山如对门前立，三径仍从竹下开。墙堵及肩聊自蔽，堂基盈趾漫加培。廉泉让水依然在，愿与知心共一杯。旧业惟应老碧山，新欢何意出人间。山凝嘉气充闾巷，夜望祥星烛宇寰。今日且须汤饼会，他年望夺锦标还。春风满面含饴笑，那用青精驻好颜。"}