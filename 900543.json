{"id":"900543","title":"过乖崖堂","dynasty":"宋","author":"张栻","text":"平生乖崖公，及此拜仿像。凛然风埃外，馀子避英爽。忆公昔正色，抗论指邪枉。念当绝其根，所畏日滋长。晴空轰雷霆，下土走魅魍。云何廊庙姿，半世江海上。徒令治郡声，迄今满天壤。论相危及公，亦岂坐倔彊。嗟哉彼隘俗，利欲扼其吭。闻公卓绝风，吐舌仍傥恍。岂知古之人，事业系所养。临机随手应，如爬适苛痒。李侯亦高世，希踪自畴曩。万里见丹青，高堂辟虚敞。琅琅壁间记，读者兴慕仰。我来岁云莫，霜林振馀响。叹息重徘徊，题诗诏吾党。"}