{"id":"823165","title":"百字令 自题光绪中小相，用江湖载酒集韵","dynasty":"清末近现代初","author":"赵熙","text":"施身自谓，问是真是幻、廿年朝士。自觅芦川花下句，己似闭门无已。歌行路难，念家山破，树老人如此。青蜺扣额，九关横塞天耳。后事都到今朝，可憎面目，重照恒河水。不尽海潮吹地转，闪闪青红蜃市。野火空心，铜盘注泪，自老残僧事。绛云楼上，柳家争对如是。"}