{"id":"844261","title":"哭四兄熙堂","dynasty":"清末民国初","author":"林朝崧","text":"肘后仙方不可寻，去年一病到如今。虽偿问舍求田愿，未了男婚女嫁心。片影还乡随旅雁，孤魂入海化冤禽。最怜撤瑟弥留际，望断家人鹭岛音。不得平头到五旬，皇天夺我老成人。陆机入洛青衫敝，江总还家白发新。十载盛衰门户改，几番离合弟兄亲。一灵历劫如长在，愿结来生未了因。"}