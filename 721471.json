{"id":"721471","title":"越台新柳诗十首和王础尘","dynasty":"明末清初","author":"陈恭尹","text":"迎阳不用候葭灰，岁旦枝头柳眼开。自是南州炎德在，春光先到越城来。今年春色异常时，腊尽天南早见丝。想到上林二三月，野虫书遍卧生枝。葱葱郁郁未成阴，得雨朝来翠渐深。凤翼龙鳞传有赋，为谁飞檄拟陈琳。折柳条长三月三，粤台正月已毵毵。可知天上星辰位，柳宿分明列在南。老夫黄屋亦称臣，火树珊瑚半入秦。往日歌台虽已矣，舞腰犹似汉时春。嫩绿轻黄遍九圻，小亭一树更依依。征西司马堪流涕，手种金城已十围。秋悴春荣各一时，中原花信尔先知。羌笛休吹断肠曲，东风只恋旧时枝。物产由来百粤殊，柔条婀娜亦军需。东南竹箭曾无价，不数当年董泽蒲。好鸟飞来韵不孤，从来寄托属吾徒。贞操只许陶彭泽，直道无妨鲁大夫。濯濯清姿不易形，岭南霜树未凋零。东皇行处无人见，凭仗高枝著意青。"}