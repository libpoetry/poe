{"id":"705885","title":"嵩阳雨夕怀王昊庐侍读","dynasty":"明末清初","author":"施闰章","text":"登封城郭嵩之阳，崒嵂青冥云锦张。重云三日雨如霰，满耳虫声秋叶黄。此时独坐生白发，忽忆美人邈金阙。开尊永画坐论文，卷幔清宵同对月。长安车马无时休，临歧执手重淹留。浩歌早识名山兴，瑶华送我寻嵩丘。一生当著几两屐，放眼一步成十洲。看君亦有向平意，望远那免张衡愁。玉女窗，捣衣石，来朝新霁凌绝壁，与谁共作峰头客。"}