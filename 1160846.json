{"id":"1160846","title":"沁园春 其二","dynasty":"唐","author":"吕岩","text":"火宅牵缠，夜去明来，早晚担忧。奈今日茫然，不知明日。波波劫劫，有甚来由。人世风灯，草头珠露，我见伤心眼泪流。不坚久，似石中迸火，水上浮沤。休休，及早回头，把往日风流一笔钩。但粗衣淡饭，随缘度日。任人笑我，我又何求。限到头来，不论贫富，著甚干忙日夜忧。劝年少，把家缘弃了，海上来游。"}