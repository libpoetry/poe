{"id":"338767","title":"高阳台·季春赴杭埽墓，舟次咏别","dynasty":"清代","author":"许禧身","text":"桃院愁多，莲街梦短，朦胧又到天明。乍启愁眸，炉香犹带余馨。满窗红日啼檐鹊，听声声、只报春晴。感飘零。一叶扁舟，万念皆冰。离怀欲说偏难尽，但黯然无语，脉脉含情。甫发行装，愁添眉角云生。沿堤柳色随风舞，最怪他、惯送征程。暮天青。何处琼山，仙阙珑玲。"}