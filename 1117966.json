{"id":"1117966","title":"感昔二首","dynasty":"宋","author":"陆游","text":"三著朝冠入上都，黄封频醉渴相如。马慵立仗宁辞斥，兰偶当门敢怨锄。富贵尚思还此笏，衰残故合爱吾庐。灯前目力依然在，且尽山房万卷书。五丈原头秋色新，当时许国欲忘身。长安之西过万里，北斗以南惟一人。往事已如辽海鹤，馀年空羡葛天民。腰间白羽凋零尽，却照清溪整角巾。"}