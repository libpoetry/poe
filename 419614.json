{"id":"419614","title":"高阳台 梨花","dynasty":"近现代","author":"姚鹓雏","text":"柳线萦青，苔钱绣绿。一帘春雨潇潇。数树溪湾，恰看野水平桥。馀寒犹滞芳菲节，甚山坳、残雪难消。只输他、枝上流莺，啼梦声娇。年时载酒寻花意，付潘郎愁鬓，相对飘萧。门掩黄昏，银灯炙了无聊。东栏几日清明近，又香绵、吹尽柔条。剩宵深、淡月溶溶，移影墙腰。"}