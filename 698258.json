{"id":"698258","title":"观灯有作","dynasty":"明","author":"倪岳","text":"钟阜山高王气增，元宵景象称丰登。万家门巷银河绕，九陌楼台火树层。天上凤韶乘月动，人间鳌驾绕云腾。旧游何许今如梦，二十年前记所曾。宗家灯火帝城西，闽海亲劳客远携。五色云霞笼薄雾，两轮日月贯晴霓。鱼龙照眼春犹蛰，燕雀迎人夜不栖。一笑相逢成四美，兴来聊与醉分题。"}