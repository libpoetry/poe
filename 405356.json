{"id":"405356","title":"和铭诗感怀六首选四","dynasty":"近现代末当代初","author":"黄松鹤","text":"检将书剑一囊收，橐笔浮家海上楼。宿命论难推物理，天机事岂在人谋。已凉花气应知趣，未雨云容若隐忧。处世尽馀心地阔，高台纵目瞰荒丘。一自移家鲛岛滨，几逢驿使到天垠。记从水国拈红豆，漫向沙洲采绿蘋。倚槛缓歌春酒浅，回灯不寐古诗醇。江头有客衣初典，蠹简藏鱼未是贫。满腔垒块望穹苍，楚水吴山泪几行。蝉唱三年怜复社，鸡鸣一旦忆莼乡。寒枝已惯连朝雨，傲骨能禁彻夜霜。留得怀沙诗命在，幽情寄与旧松篁。聚散真如水上萍，来鸿去雁总伶仃。琴言缥渺弹孤月，酒影惺忪乱众星。款曲深时唯翰墨，相思尽处是湖亭。花楼听雨江南客，梦断寒山数点青。"}