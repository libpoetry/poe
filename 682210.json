{"id":"682210","title":"哭冯大宗伯四首","dynasty":"明","author":"于慎行","text":"齐城笳鼓玉音开，漳水楼船素幔回。国运能堪倾栋厦，主恩已自彻泉台。百身莫赎千秋泪，万事空悲一代才。忍听雍门琴里调，牛山凝眺不胜哀。十年讲幄奉宸聪，献纳先成密勿功。著就新书惟贾傅，传来启事是山公。南宫忽坼中台座，东海虚论大国风。一疏酸辛遗死谏，何人不信史鱼忠。海色云门欲断肠，君家今昔事堪伤。慈乌夜绕空林月，雏凤寒栖苑树霜。剑许延陵何处挂，书成名岳几时藏。还疑绿鬓文昌相，别版仙卿侍玉皇。前年执手碧山阿，剩有心期对薜萝。只拟麒麟当日画，不疑鸲鹆去时歌。平生倡和笺常满，别后封题字未磨。垂老自怜知友尽，几回悲泪洒流波。"}