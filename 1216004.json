{"id":"1216004","title":"赋得凤凰台送冯公励参政之任浙省","dynasty":"元","author":"周伯琦","text":"丹凰何年去，崇台对碧江。奇毛云影丽，遗韵浪声淙。竹粲琅玕实，桐垂翡翠幢。峭峰晴旭抱，绝岸暮潮撞。览德时难再，来仪瑞必双。升高丛胜槩，询旧到耆庞。吴楚形无际，廛阛语半哤。冈鸣应咏召，雏伏定推庞。邈矣千年迹，如闻九舞腔。登临瞻北斗，歌颂蔼南邦。"}