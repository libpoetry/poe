{"id":"1063890","title":"次韵曾英发兼简若虚","dynasty":"宋","author":"释德洪","text":"大曾秀发如层颠，小曾秋水随方圆。二豪说诗气旷逸，而我老坐如蹲猿。弟兄骏气骥堕地，自怜老欲蚕三眠。一庵收身万事外，但有坏衲长堆肩。会看连璧登集贤，腰间累累金印悬。分缘自是公家事，安知不秉卿相权。平生忠义要活国，浓笑东川无杜鹃。古城野寺□□□，白灰已烬馀凝烟。瘴痾未损方曲臂，静如鸿鹤就拘挛。清诗寄我忽惊矍，秀对白鸥春水前。长哦曳履□□□，馀韵发越鸣朱弦。坐令万象受控勒，知君有笔真如椽。细看字字有根蒂，满掬明珠谁为穿。诗坛从此不敢诩，受降君已临中坚。"}