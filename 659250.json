{"id":"659250","title":"送衍圣公袭爵回诗","dynasty":"明","author":"罗玘","text":"上公趋金墀，新金昭旧服。崇班首百辟，翕意注万目。皇皇函尊尊，原本有水木。胼胝脱鱼鳖，帝命谁率育。宫居且粒食，蠢蠢亦尸祝。况当诏万世，如日出旸谷。有揭者乾纲，有运者坤轴。峨峨享王祀，衮衮绍遗鞠。本宗尤无拨，公侯终必复。泰山小天下，观海?一匊。譬彼大白牛，载道员尔幅。国门望东鲁，旧甬宛如筑。遄归埽宫墙，列鼎荐新餗。惟馀甥馆閒，更欲留坦腹。"}