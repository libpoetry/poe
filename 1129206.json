{"id":"1129206","title":"山居三首","dynasty":"宋","author":"释守卓","text":"僧家毕竟居山好，石室茆茨养病身。开眼不知明属日，回头只见影随人。密通蛇虎为真友，笑与禽鱼会本因。客间住山今几久，一番芳草一番春。孤猿瘦鹤冷相看，百衲三衣任岁寒。未拟将心求别佛，曾因拨草见幽兰。谁为虚谷呼能应，自许无弦密可弹。若谓本来无一物，知公亲被祖师谩。当轩唯有好溪山，卒岁无人共往还。闲看白云生翠碧，静闻清磬落潺湲。声将声入分犹易，空以空藏见即难。此个不能收拾得，任随流水落人间。"}