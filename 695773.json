{"id":"695773","title":"许奉常见示八十自述四首次韵奉寿","dynasty":"明","author":"欧大任","text":"嘉靖中兴十四春，南宫第一奏名新。回翔铨省方迁秩，出入容台已乞身。丹穴九苞飞鸑鷟，青山十赉长松筠。何须禽尚相将隐，自是羲皇以上人。投闲蚤得养修龄，千丈翩跹海鹤形。松子旧封江上鼎，鸱夷长傍井湄瓶。周家礼乐卿为月，汉代烟霞客是星。拜老西雍鸠杖健，君王不用给芝苓。一谢时光草奏年，及门羔雁拥书筵。思玄请老张平子，学道辞侯葛稚川。关下有人能望气，海边何客更求仙。五龙睡法曾相授，闲向松根枕石眠。钟阜崚嶒日渐高，申公八十是今朝。长生林里春偏茂，偃盖坛边雪不彫。阁贮文章皆琬琰，家传簪笏半云霄。称觞盛有江东客，南极星明颂圣朝。"}