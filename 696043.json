{"id":"696043","title":"送侍御李公还台三首","dynasty":"明","author":"欧必元","text":"乘骢御史自名家，揽辔风流海内誇。去后甘棠遗五穗，向来琼树有三花。金茎秀擢盘中露，铜柱烟笼海上槎。疏草定知归日奏，一时貂珥尽京华。满目风云趁羽翰，兰台新命入长安。碧鸡久有滇南颂，金马犹同汉代看。白简自清狐菟窟，乌台还见柏霜寒。鲰生敢拟舆人颂，幸接龙门百代欢。法星元自傍三台，执宪今分柱下台。周礼职方天外尽，越裳归贡日边来。吹嘘漫辱兼金赐，授简惭非校乘才。汉主捐租如有诏，遥知东阁□□开。"}