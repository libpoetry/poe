{"id":"706637","title":"和龟山此日不再得","dynasty":"明末清初","author":"王夫之","text":"我生秉孱弱，不能任耕桑。居然消秫稻，何以酬旻苍。星尽晨鸡鸣，东方生炯光。良阴无踟踌，俄顷收斜阳。行行天地间，南北各有方。步履无定审，宇宙空茫茫。忮求但自辑，尚未足以臧。百端苟遏绝，暗触还自?。身心取轻安，未免等秕糠。良珠固在握，胡乃忘吾藏。春暄熏百草，随类发芬芳。秋气净四极，一碧涵清刚。春秋皆在斯，何为空徬徨。积粟太仓盈，积步万里长。踸踔而凌越，竺氏与蒙庄。如彼鸟篆空，漫尔矜文章。辨说及组绣，慷慨登词场。如彼挟策子，与博偕亡羊。砭心不知痛，支体皆隳忘。何忍蹈此蹊，而更诧豪彊。关闽有津济，但自理舟航。鼓勇未为殊，绵绵功在常。一息不相续，前勤皆巳亡。与俗俱汨没，徒为造物伤。返念诚自惊，斯须分圣狂。"}