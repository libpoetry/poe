{"id":"692754","title":"续百一诗","dynasty":"明","author":"杨慎","text":"齐庭陈大吕，荆国起巫音。雪宫繁钟鼓，朝云进荒淫。韶䪫既已远，凤鸟不复吟。中和变贞则，哀怨荡人心。师矌奏清角，晋壤飞祅祲。曲工知烱戒，灿言成良箴。乐象析理乱，谁言古犹今。佽飞佩宝剑，涉江遇阳侯。风涛起连山，双蛟夹行舟。舟人甘朽骨，壮士故不忧。解衣谢行侣，拔剑探灵湫。剌蛟同剸蚓，怒浪成安流。名垂千载誉，位取三圭酬。嗤彼越王孙，榜歌戏中流。豫让感知己，之死无二心。青茾敦友义，捐躯酬断金。煌煌彼二节，照曜古与今。国士有馀誉，参乘无知音。何当续良史，鸿笔兴幽沉。无恤营襄国，诡遇树崇勋。宝符吞中山，铜斗挥代君。都邑曜错绣，戈鋋耿长云。天道如环运，人事犹玦分。平原生荿草，邯郸起烟氛。一为房陵讴，凄恻谁能闻。许由轻九州，归休娱颖颜。共伯弃千乘，结隐巢首山。渔钓性自适，轩冕忧相关。泽雉苦樊笼，神龙乐潺湲。何事子牟心，犹存魏阙间。大禹入祵邦，累然解衣行。墨子见荆王，锦衣吹玉笙。岂不易性素，所重在全生。栖栖非余志，皦皦非余情。所愧先机者，飘然反柴荆。被褐怀珠玉，何人知姓名。墨子回车地，朝歌佳丽丛。新台既清洒，淇水复春融。锵如南子佩，锦车同卫公。隋珠光照日，罗衣香从风。招摇过柳市，繁华惊娈童。垝垣望复关，桑中接上宫。咄哉赞好德，后乘有蹲龙。周鼎铸饕餮，有首不见身。食人未下咽，灾害旋相因。祸福互倚伏，龙蛇有屈伸。何事悠悠子，狂冥若眯尘。感彼塞翁言，宜用书君绅。郑国有良贾，弦高与奚施。西市黍离国，东遇虎狼师。乌犍纳犒质，白壁通款辞。乙丙已奋气，殽函成积尸。小邦得干城，强敌亦何为。楚女竞吴桑，两国遂交兵。膏血润百里，宝玉弃连城。蚁穴溃金堤，爝火熛山楹。毫釐一为跌，寻丈忽已倾。由蘖在彊场，捍禦非干旌。安得起宋就，永息瓜亭争。尺木既有节，寸玉亦有瑕。清螭游浊水，玄泽□金沙。小夫工指摘，巧言多諠哗。丘蚓嗤蛰龙，折杨笑皇华。不遇明哲人，终然成叹嗟。隙阴审时运，瓶冰知天寒。行人在万里，道路多险难。放辙愁羊肠，方舟畏狂澜。渺渺音问阔，迢迢岁月殚。采绿动朝思，葛生劳夕叹。愿言托宵梦，驰景随飞翰。齐后厌佛士，甘与鲋鲵居。狐咺行哭谏，陈斧斮东闾。囹圄系鸾凤，珩璜带猿狙。燕兵一旦至，国象成剥庐。达生走奔绥，触子驰亡车。遂令爽鸠乐，鞠为草莽墟。麋鹿游苏台，不独伤子胥。东方本彦士，和光在尘喧。窃桃朱鸟窗，避世金马门。狎俗犹鸥鸟，齐物若鴳鹍。虚称羽人流，空拟岁星魂。柱下自异曲，滑稽岂同源。惟应夏泰初，千载契知言。葛藟萦樛木，兔丝附女萝。夭夭二小草，洪荫仰巨柯。酆邑美任姒，湘渚咏英娥。彤管久尘翳，妒津生洛河。青史伤人彘，黄云惊女讹。骣牛信可乘，良法在金科。"}