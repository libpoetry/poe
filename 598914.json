{"id":"598914","title":"万竹歌","dynasty":"明","author":"王凤翎","text":"昔贤所居雅爱竹，一竿两竿浑不俗。今见高人爱更多，百竿千竿犹未足。等閒种得万成林，一望幽森相映绿。满前君子皆虚心，出门岂谓交游独。松梅添此友成三，凤凰依之鸣各六。渭川曾埒万户侯，山阳不换千钟粟。寻芳尤记竹边来，过门不辨为谁屋。绿阴相与久盘桓，疑是淇园与共谷。清风时动声琅琅，恍然万籁宣亭毒。须臾瘦影横江干，此君形象都归目。平安从此报无穷，簇簇龙孙争吐玉。"}