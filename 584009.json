{"id":"584009","title":"次韵燕泉司空和陶五首 其四 馀闲","dynasty":"明","author":"黄衷","text":"郴有何公岭，遥望富春山。山中读书客，归欤曾待年。狂飙少静宇，惊濑非渟渊。嬉猱本樛木，鸣鹤仍青田。齿发涉知命，稍悟天人间。物役恒在后，物理定于前。眇眇泛泽士，茶灶留孤烟。如何清圣轨，芜没首阳巅。百年爱长夏，晷刻皆馀闲。敢薄渗园傲，尔生同介然。"}