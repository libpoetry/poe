{"id":"165983","title":"用文潜馆中韵赠蔡学正天启","dynasty":"宋代","author":"晁补之","text":"蔡侯饱学囷千釜，濯足清江起南土。立谈颇似燕客豪，快夺范睢如坠雨。东城禽羽未足言，柏直何为口方乳。蒋侯山中伴香火，三年不厌长斋苦。平生傀落有谁同，要得张侯三日语。昼闲那自运甓忙，时清不用闻鸡舞。桓荣欢喜见车马，书册辛勤立门户。自当食肉似班超，猛虎何尝窥案俎。"}