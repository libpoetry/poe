{"id":"796519","title":"疏影 题沈竹斋太守元配阮恭人“横琴坐月图”遗照，即用太守悼亡原韵。","dynasty":"清","author":"宗婉","text":"琴横凡玉。恁思归操里，□出离鹄。变徽声中，弹断幺弦，长康妙笔难续。多情只有姮娥影，尚隔著、烟林窥绿。料得它、碧海青天，也惜瘦腰人独。犹记扬州旧梦，宝窗共写韵。争刻吟烛。尺幅摹愁，此日情怀，凄入庾郎心曲。洞房已绝琅璈响，痛尚列、哀丝豪竹。恐一时、误触泠泠，惊起又披横幅。"}