{"id":"1053366","title":"送李仲益赴襄阳幕","dynasty":"宋","author":"释道潜","text":"襄阳古名都，雄观压荆楚。醉公誇文词，风物粲可数。嗟余未历览，彷佛已如睹。人生游宦间，得此亦佳遇。李俊妙天姿，文行两自负。少年志冥鸿，千里轻一举。天风不借便，造物暂淹阻。既无负郭田，黾勉依幕府。贤哉彼方伯，脱略高韵度。宁俾簿书役，朱墨事朝暮。爽气对西山，清谈共樽俎。试问鹿门翁，遗踪今在否。"}