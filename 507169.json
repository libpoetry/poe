{"id":"507169","title":"题颐庵胡祭酒先生玉笥白云图卷","dynasty":"明","author":"夏原吉","text":"颐庵先生古君子，德行文章当世美。晨携玉笥白云图，访我金台官署里。自言先世多遗德，卜居远在金川侧。金川何处最清奇，玉笥岧峣插天极。云收万朵芙蓉青，雨馀百道银潢倾。阴岩月冷玉龙蛰，阳坡春煖金牛耕。萧家峡口尤奇丽，快若飞鹅舞空际。泥江更抱伏虎形，瓦桥重展游蛇势。祖宗体魄此地藏，松楸桑梓森相望。子孙奕奕藉馀荫，读书食禄门庭光。偶因海宇风尘迫，遂向洪都问田宅。缅怀玉笥不可亲，但见遥空云白白。云飞白白其柰何，先茔正在山之阿。林乌泣雨下乔木，野猿叫月悬春萝。矧惟宦辙方驱涉，未暇栖栖理家牒。聊凭缣素寄遐思，用诏儿孙知祖业。君其为我为歌诗，大书图尾君母辞。他年倘遂悬车乐，展图一玩纾心思。我闻此言声欲咽，复观此图肠欲热。水木本源人共知，谁似先生孝心切。愿言移孝忠吾皇，致时熙皞超虞唐。白头稽首谢丹阙，清风一棹归故乡。金川玉笥重登眺，西山南浦閒耕钓。此时此乐谁能如，丘垄州闾总荣耀。顾予薄劣无长才，鄙诗不足开幽怀。还君画图三叹息，好风飒飒从天来。"}