{"id":"924690","title":"和子瞻凤翔八观八首 其一 石鼓","dynasty":"宋","author":"苏辙","text":"岐山之阳石为鼓，叩之不鸣悬无虡。以为无用百无直，以为有用万物祖。置身无用有用间，自托周宣谁敢侮。宣王没后坟垄平，秦野苍茫不知处。周人旧物惟存山，文武遗民尽囚虏。鼎钟无在铸戈戟，宫殿已倒生禾黍。厉宣子孙窜四方，昭穆错乱不存谱。时有过客悲先王，绸缪牖户彻桑土。思宣不见幸鼓存，由鼓求宣近为愈。彼皆有用世所好，天地能生不能主。君看项籍猛如狼，身死未冷割为脯。马童杨喜岂不仁，待汝封侯非怨汝。何况外物固已轻，毛擒翡翠尾执麈。惟有苍石于此时，独以无用不见数。形骸偃蹇任苔藓，文字皴剥困风雨。遭乱既以无用全，有用还为太平取。古人不见见遗物，如见方召与申甫。文非科斗可穷诘，简编不载无训诂。字形漫汗随石缺，苍蛇生角龙折股。亦如老人遭暴横，颐下髭秃口齿龉。形虽不具意可知，有云杨柳贯鲂鱮。鲂鱮岂厌居溪谷，自投网罟入君俎。柳条柔弱长百尺，挽之不断细如缕。以柳贯鱼鱼不伤，贯不伤鱼鱼乐死。登之庙中鬼神格，锡女丰年多黍稌。宣王用兵征四国，北摧犬戎南服楚。将帅用命士卒欢，死生不顾阚虓虎。问之何术能使然，抚之如子敬如父。弱柳贯鱼鱼弗违，仁人在上民不怒。请看石鼓非徒然，长笑太山刻秦语。"}