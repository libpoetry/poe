{"id":"703355","title":"和吴采臣粮宪九日书怀","dynasty":"明","author":"释今无","text":"秋江云物向人佳，转觉空濛动素怀。九陌行尘驱铁马，三山仙路隔芒鞋。鲈莼不用催归桨，蒟酱聊同赋水涯。海上青骡原健足，肯教身世叹秦淮。暂时抱膝此情佳，落落丹枫伴客怀。赋就江南文思拙，望穷塞北雁行乖。岛中日月留银瓮，世上风尘惜铁鞋。洞鹤不来金薤冷，敲冰谁热品头柴。"}