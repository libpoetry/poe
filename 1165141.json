{"id":"1165141","title":"洪州西山祈雨是日辄应因赋诗言事","dynasty":"唐","author":"张九龄","text":"兹山蕴灵异，走望良有归。丘祷虽已久，氓心难重违。迟明申藻荐，先夕旅岩扉。独宿云峰下，萧条人吏稀。我来不外适，幽抱自中微。静入风泉奏，凉生松栝围。穷年滞远想，寸晷阅清晖。虚美怅无属，素情缄所依。诡随嫌弱操，羁束谢贞肥。义济亦吾道，诚存为物祈。灵心倏已应，甘液幸而飞。闭阁且无责，随车安敢希。多惭德不感，知复是耶非。"}