{"id":"833186","title":"高阳台","dynasty":"清末民国初","author":"樊增祥","text":"栏楯栖香，园林换叶，忺人薄暖轻阴。熟到青梅，晚来润逼吴襟。相逢苦说江南好，写青山、酷似家林。甚情怀、走马章台，长是愁侵。近来心力抛何处，在需头墨牒，押尾红钤。花管摧残，金荃旧句谁寻。桃笙重听当年雨，怕萧萧、潘鬓难禁。且今宵、起傍灯花，浅醉闲吟。"}