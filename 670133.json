{"id":"670133","title":"酬李东昌写寄白雪楼图","dynasty":"明","author":"李攀龙","text":"诗名东郡沈隐侯，那复擅奇顾虎头。江湖槃薄有能事，画我山中白雪楼。推毫已经海色至，无乃兼驱蛟蜃游。须臾百里岱阴合，咫尺疑闻清河流。华不注山得非雨，平陵以西胡独秋。松风似欲卷绡起，良久看云失去留。丹青快意痴如此，丘壑过人老即休。使君实解郢中调，为尔深知宋玉愁。"}