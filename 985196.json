{"id":"985196","title":"送种守","dynasty":"宋","author":"郭印","text":"群峰逶迤来，落处如鼎峙。真仙凿盐穴，下引沧溟水。英气钟人物，衣冠何济济。古来陵阳守，贤哲多卧理。公分一岁符，治誉歘然起。铃斋清画闲，山色入帘几。玺书换金渊，要踵前兄美。跨鳌烟云愁，十日雨不止。闻昔乃祖风，勋业照国史。尺箠鞭羌夷，奇谋付孙子。青云且遇合，未信朱轮柅。行观旧物归，一洗中原耻。"}