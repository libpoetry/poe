{"id":"422995","title":"西山纪游诗六首 其三 宿碧云寺","dynasty":"近现代","author":"汪精卫","text":"鸦影落寒山，钟声出远寺。行行知渐近，已见碧云起。石阙何嵯峨，宝塔五星聚。孤标不可即，如出碧云际。奇松生石罅，老柏影交翠。朱垣隐复现，又在碧云里。忆昨游温泉，水声清在耳。复揽金山胜，远目尽千里。得此信三绝，可以叹观止。名山宜讲学，合并真与美。东风动弦歌，山水益辉媚。结邻有故人，相见各欢喜。茅屋三两椽，魂梦得所寄。夜来临水坐，疏星耿林翳。语默成自然，夜气清且旨。作诗以自幸，亦以劳吾子。"}