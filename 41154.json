{"id":"41154","title":"拟魏太子邺中集诗阮瑀","dynasty":"南北朝","author":"谢灵运","text":"管书记之任，有优渥之言。河洲多沙尘，风悲黄云起。金羁相驰逐，联翩何穷已。庆云惠优渥，微薄攀多士。念昔渤海时，南皮戏清沚。今复河曲游，鸣葭泛兰汜。躧步陵丹梯，并坐侍君子。妍谈既愉心，哀弄信睦耳。倾酤系芳醑，酌言岂终始。自从食蓱来，唯见今日美。"}