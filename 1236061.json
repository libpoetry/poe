{"id":"1236061","title":"和杨孟载对花五咏 种花","dynasty":"元","author":"张端","text":"种花以娱情，而必去恶草。草恶人所憎，不似花枝好。莫教花易飞，花飞迫人老。岁晏孰华予，行乐宜及早。春风方衮衮，春雨亦疏疏。江南二三月，好花无处无。看花不知疲，饮酒须百壶。明朝酒重载，红雨落纷敷。灼灼树上花，枝枝可攀折。折以赠所思，亦复自怡悦。今日颜色好，明日风光别。年年送清明，一树东阑雪。万井夜雨歇，一枕春日红。开帘买花看，恰与去年同。花枝固须好，人生自飘蓬。未信卖珠儿，不作白发翁。见花心目舒，惜花怀抱恶。日日池上行，片片风前落。盈盈一春愁，脉脉无处托。残红抱馀香，遗恨芳洲泊。"}