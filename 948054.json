{"id":"948054","title":"铜雀研","dynasty":"宋","author":"周文璞","text":"君王有遗令，婢子守空台。遥望西陵下，漆灯照鸩杯。玉颜阙钗泽，松柏生悲哀。低吟短歌行，想像奸雄才。清泉沈金彩，古烟凝紫灰。零落故瓦在，雕镌若陶坯。为人作书研，词章出诙谐。上下千载间，流转何悠哉。那知墟中人，天命不复来。齐昏亦披猖，增三筑崔嵬。年年漳河头，野棠如雪开。"}