{"id":"785730","title":"今别离 其二","dynasty":"清","author":"黄遵宪","text":"朝寄平安语，暮寄相思字。驰书迅已极，云是君所寄。既非君手书，又无君默记。虽署花字名，知谁钳缗尾？寻常并坐语，未遽悉心事。况经三四译，岂能达人意。只有班班墨，颇似临行泪。门前两行树，离离到天际。中央亦有丝，有丝两头系。如何君寄书，断续不时至？每日百须臾，书到时有几？一息不相闻，使我容颜悴。安得如电光，一闪至君旁。"}