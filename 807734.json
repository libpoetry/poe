{"id":"807734","title":"风流子  泊舟谯郡赠新安汪公言","dynasty":"清","author":"陈维崧","text":"桃花潭上水，深千尺、不抵似汪伦。正留客西园，红灯翠幕，送余南浦，淡月微云。依稀记，赏花敲画鼓，纠酒唤罗裙。赠到葳蕤，休教锁恨，贻来螺墨，莫便磨人。南谯繁华地，重经过一片，野渡斜曛。剩下红桥旧巷，黄叶前村。想千年李树，仙游已邈，三分吉利，霸业俱陈。且自佯狂作达，何事消魂。"}