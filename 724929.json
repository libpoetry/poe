{"id":"724929","title":"咏七宝扇诗","dynasty":"南北朝","author":"丘巨源","text":"妙缟贵东夏，巧技出吴闉。裁状白玉璧，缝似明月轮。表里缕七宝，中衔骇鸡珍。画作景山树，图为河洛神。来延挥握玩，入与镮钏亲。生风长袖际，晞华红粉津。拂盻迎娇意，隐映含歌人。时移务忘故，节改竞存新。卷情随象簟，舒心谢锦茵。厌歇何足道，敬哉先后晨。"}