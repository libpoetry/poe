{"id":"1113054","title":"代吴儿作小至后九九诗八解","dynasty":"宋","author":"张侃","text":"一九才过二九来，见人相唤袖难开。外头天色时时转，雪急因风缓缓回。三九寒威渐渐强，颠风刮面怎禁当。篱头觱栗从头响，添得人愁线样长。沽酒烹鱼送旧年，情知四九在冬前。烘来布被何曾暖，身作弯弓宿露天。今年灯市好安排，雪柳香梅费剪裁。岁月匆匆临五九，太阳门户向东开。冬深生冷喜新春，赋得贫穷敢怨人。六九数终风扇动，放些意气走芳尘。转头七九数过三，无事閒从野老谈。花气熏人能样猛，脱来布衲两头担。五五三三抛堶忙，柳丝深处映陂塘。狸奴犬子寻阴地，八九春中日正长。我侬閒过谢皇天，只愿从今大有年。九九数来无可数，都将犁把去耕田。"}