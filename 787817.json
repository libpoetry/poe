{"id":"787817","title":"归安俞烈妇吟为艺林作","dynasty":"清","author":"许传霈","text":"延陵有淑女，少小住双溪。嫁为俞氏妇，生年才及笄。奉亲尽色养，相夫道无违。乡党称闺范，德曜本齐眉。前年涉海上，中馈事优为。次年返故里，井臼独操持。何天丧所天，病骨常不支。参茸投罔效，鸾凤忽分飞。虚占熊蛇梦，三索复不齐。留此未忘身，罂罂将焉依。归家别阿父，有孙弄含饴。堂上拜阿翁，犹子养可资。安用长独活，忍不去生埋。含泪不能语，愿以生死辞。一勺鸩羽毒，甘之如渴饥。八月十二日，从容就义时。同梦九年速，殉身三宿迟。泉台当有路，夫妇唱与随。我闻阿母贤，捐躯行无亏。又闻其姑沈，赴难视如归。渊源推所自，根本茁非歧。精诚达地下，默鉴共在兹。辉煌增绰禊，题表重纶丝。为歌烈妇烈，遍闻浙水西。"}