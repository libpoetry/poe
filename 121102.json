{"id":"121102","title":"恩波桥·富春胜趣景一幅","dynasty":"宋代","author":"陈越","text":"富春胜趣景一幅，四面好山青簇簇。浙江逶迤向东来，千里平铺鸭头绿。老夫作官从此游，恩波阁道如虹浮。凭栏夜半玩星斗，全稽分夜天南头。是时万籁寂不作，惟见翱双白鹤。赤松正与董双成，坐驾云軿穷碧落。素娥海上来相迎，玉笙度曲鸾凤鸣。商音嫋嫋洗人耳，惊起葛翁仙梦醒。走着氅衣忙草草，开门误踢神炉倒。丹光飞起掩月明，虎啸龙吟天地老。"}