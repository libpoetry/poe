{"id":"1126793","title":"谒金门","dynasty":"宋","author":"黄机","text":"风又雨。墙外落红无数。人不归来春不住。佳期还已误。细细一团愁绪，薄倖疏狂何处。化作青鸾飞得去。问天天亦许。风雨后。枝上绿肥红瘦。乐事参差团不就。一春如病酒。楼外暖烟杨柳。忆得年时携手。燕子双双来未久。颇知人意否。愁万叠。春在雨条烟叶。翠袖倚风寒霎霎。傍阑看乳鸭。何处一声啼鴂。架上荼欲雪。绣被薰香香未歇。可怜音信绝。"}