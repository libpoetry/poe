{"id":"686904","title":"归兴","dynasty":"明","author":"刘宗周","text":"几阵寒鸦待腊残，石尤风健旅行艰。人随雪色看秦望，马带松声度楚关。梅柳欲舒春信早，烟岚如醉碧峰环。便当乘兴穿云去，不问南山与北山。无端归兴拟陶潜，计日清华俸亦廉。未卜山妻堪并食，先教稚子解抽簪。三年似爽还山约，一事真成避世嫌。今古乾坤何处了，旧时风月寄缃缣。"}