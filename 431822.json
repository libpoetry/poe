{"id":"431822","title":"寄玉裁京师二首","dynasty":"近现代","author":"孙保圻","text":"影事斜街认紫樱，云骈北返我西征。中箱窃写骖鸾录，箫管虚调引凤声。离合悲欢诚有数，瘦肥冷暖总关情。何时小酌凉州酒，同倚雕栏听晓莺。萝屋深灯共起居，风光细腻洵非虚。故人别绪三年后，神女生涯一梦余。锦瑟身材应未改，玉楼眉样近何如。微之薄倖偏相忆，管领春风薛校书。"}