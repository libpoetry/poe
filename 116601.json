{"id":"116601","title":"惠别·洞箫奏兮瑶瑟御","dynasty":"宋代","author":"张耒","text":"洞箫奏兮瑶瑟御，日不足兮继以夜。吾宁独此湛乐兮，嘉予美之宜修。披浮云出明月兮，挥众星不与谋。既成言以命予兮，顾永予之光明。岂独谓不然兮，托东风以惠声。嗟言独何容易兮，有倾身者鬼神。中怀着而必见兮，卷兰舌而交信。予虽不执子明烛兮，光辉其舍予。两相审者不媒兮，予既获子于鼻息。舒子声以歌兮，凤凰将闻而振羽。结子佩而起舞兮，星斗视子而上下。独翩翩其不可留兮，君之居可知而不可得。春水涣涣兮，予独饮君河之曲。鸟鸣群飞兮，其下芳草。柳舒舒其可揽结兮，桃李始就其膏沐。行者怀兮别者思，酌君酒兮寿君以不衰。抚君舟之悠然兮，将浩渺以浮航。三江震泽兮，舟师告惫而一息。引日星之煌煌兮，吾独望子于南极。想子其下兮，鼓圣涛而鞭蛟龙。使宓妃不敢巧笑兮，皇英敛衽而来从。南风之来兮，入予裾悦余心。独条畅而清婉兮，曰是为故人之风。"}