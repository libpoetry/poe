{"id":"204551","title":"歌纪四明汪君信士","dynasty":"宋代","author":"释重显","text":"古君子兮道诸己，道器用兮合天理。同尘还若待时生，观象不知何处起。荆丛丛袭莪丛丛，孝兮悌兮非沚中。聚应落落滴仙露，散或泠泠扬士风。风之上兮风之下，近一指兮远一马。秋水澹交无限情，夜光照乘胡为者。伊予匪谓存馀力，咏高义兮困胸臆。巴歌百字岩叶书，飞寄汪门旧知识。"}