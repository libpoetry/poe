{"id":"181005","title":"蒙再示属辞三叹之余诜赞巨丽无地托言辄依元","dynasty":"宋代","author":"陈与义","text":"书如嘉肴要知旨，区区太冲空咏史。百年能挂几牛角，火急编摩时亹亹。柳家文类今无遗，可忍行事空违之。此书真是群玉府，事辞所不遗毫厘。子不见刘勰书成要人定，岂但令人愈头病。偶向车前问沈公，果符梦里随先圣。两诗入手喜生春，从今护持知有神。便可缮写持献御，注解不须烦五臣。"}