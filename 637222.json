{"id":"637222","title":"平壤怀古","dynasty":"明","author":"祁顺","text":"朝鲜有国营州外，箕子封来经几代。就中平壤是雄都，昔时形胜今犹在。冈峦迂郁田野平，楼台雉堞空中横。秦初远作辽东徼，汉末新传王俭城。何年并入扶馀裔，复见丸都迁此地。沃沮濊貊纷来归，渺渺东西六千里。隋兵三举空扰攘，可堪秘记符唐皇。全山得捷薛仁贵，浿水成功苏定方。振衰继绝不旋踵，五代之馀遭有宋。玄菟乐浪息纷争，使介联翩奉朝贡。松岳迁都久已成，长安旧治名西京。鲁阳城古人悲昔，马邑峰高地有灵。胡元不道图吞并，分疆直抵慈悲岭。西京内属知几时，徒有腥风污边境。圣朝德化覃八区，乐天字小古所无。鸭江东畔平安道，还入朝鲜旧版图。居民熙熙耕且乐，女事蚕桑士知学。中华气习渐染深，文物衣冠宛相若。朝臣奉诏天上来，登高览胜襟怀开。不须吊古重惆怅，写景新诗聊尔裁。"}