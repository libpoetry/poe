{"id":"696905","title":"承天候驾四首","dynasty":"明","author":"皇甫汸","text":"东幸方过沛，南巡乃至衡。翠华临楚地，黄屋驻樊城。云以朝歌白，河因夜渡清。宁知天子贵，别有故乡情。金舆移旧邸，玉辇出离宫。侍从多方朔，参乘即卫公。禊堂逢德水，猎馆报春风。犹指邯郸路，分明怆帝衷。兹地承嘉惠，仙班喜复从。天行传驻跸，月出候鸣钟。礼乐河间事，山川灞上容。由来江汉水，何处不朝宗。周王初宴镐，汉武更之回。柳向帷城绕，花随帐殿开。复怜丰邑赐，功悉代时来。尚说恩波在，何曾慰郢哀。"}