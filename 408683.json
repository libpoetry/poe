{"id":"408683","title":"题篝灯馀影图（为金坛林生之祺高祖母许孺人作也）","dynasty":"近现代","author":"李超琼","text":"蚖膏凤脑不足数，天心能鉴篝灯苦。流传世世生光辉，一点丹衷耿蓬户。丹衷皎若光明烛，自照冰霜矢幽独。鹍弦弹断泪横流，洒向卷葹满阶绿。磨笄未决还踟蹰，不难一死难抚孤。闭门春去落花尽，正有支燕来哺雏。膝前环顾同悲切，寸寸肝肠化成铁。未知败絮逊重衾，长饱香糜是糠屑。渐看儿女皆英英，历尽艰难始长成。当年六索今无负，辛苦从头说短檠。檠短更长夜复夜，百层银箔光交射。深宵指裂不知寒，生计自怜归纸价。此时灯影青荧荧，此时人影孤伶仃。血诚蟠际漆室朗，隐隐光焰通天庭。从来济变在坚忍，廿载支撑心力猛。宰相能如此母贤，即今倭患何由逞。遗徽诵述自元孙，我更披图感慨存。只应天上金莲矩，万朵千枝到德门。"}