{"id":"589693","title":"饱节歌","dynasty":"明","author":"薛雍","text":"水田早稼喜秋熟，贫家富贵勤入谷。今年春旱田又蜮，蘧篨仓箱多不足。富家有田僦贫人，聚敛众入积陈陈。日夕酒牲宴戚邻，俯顾妻子亦欣欣。贫家半岁力苦辛，秋夕不得饱昏晨。多田多种谷不少，田空稼收谷亦了。二三黄小牵母啼，求人斗粟似珠玑。母得粟归儿莫哭，今朝饱节免空腹。哀哉苍生苦无禄，安得水火变米谷。"}