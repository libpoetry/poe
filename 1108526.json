{"id":"1108526","title":"余哭蟾子潮士钟大鸣有诗相宽次韵","dynasty":"宋","author":"刘克庄","text":"愁眉暂展赖君诗，欲以先知觉后知。历引竺乾宽此老，未甘嬴博窆吾儿。寄阿兰若俄经昔，祔短松冈会有期。欲访巫咸何处在，忧来自向理中推。彭聃俱未离乎死，况汝孩提未有知。自昔丈夫怜少子，即今王母惜孙儿。探环尚记曾游处，建鼓应无再见期。三纪七挥儿女泪，孰尸寿夭莽难推。"}