{"id":"976940","title":"和金兄","dynasty":"宋","author":"徐元杰","text":"大学融智门，至善在所止。明德与新民，贯通无异理。万折水必东，千古吾晦翁。考亭追杏坛，犹存舞雩风。昔者学易堂，粤山宽閒野。此道闻而知，笃信无虚假。尚有刘静春，至理共乐循。我登二老门，天方寿斯文。服膺善恐失，适正杜邪曲。当时片言下，问道不隔宿。学易堂已空，谁与鞭凡庸。静春正耆庞，抠衣尽从容。襟谊子崇笃，远来顾茕独。作诗念清新，愧我言腐熟。四海皆弟兄，尚友惟辅仁。春草正碧色，话别同敷陈。"}