{"id":"829254","title":"菩萨蛮","dynasty":"清末近现代初","author":"汪东","text":"金猊宝盖喷香雾。花间燕子来还去。软款踏瑶阶。残红沾绣鞋。去年今日见。压鬓花枝颤。欢会本来难。因春长自怜。苎萝村畔西家女。姑苏台上闻欢语。罗绮自生光。采莲泾水香。越来兵甲动。好事都成梦。飞燕舞轻盈。千秋同此情。象床簟展湘纹竹。酥胸微露痕如玉。帘幕下银钩。语低娇欲流。隋宫千万户。独许论情素。转眼觉春空。高楼明月中。"}