{"id":"905239","title":"答官仲儒","dynasty":"宋","author":"李吕","text":"风俗去古远，人伪日败常。故知取士法，时焉立纪纲。设科发自汉，糊名始于唐。前辈务实学，倡道赖欧阳。当世所得盛，登用多俊良。倒指几百年，讲求屡更张。迩来取进士，轻快好文章。唾手镵雁塔，转身簉鸳行。莫论稽古力，所贵时学长。自顾本迂拙，下语愁肺肠。虽云事场屋，浪逐槐花忙。竟如卞和璧，三献足已伤。既然违好尚，敢不知括囊。酿渚溪之泉，可以供酒浆。拾东园之果，可以资糇粮。耦语古圣贤，曝背傲羲黄。义命要不愧，胡为乎皇皇。故人弗予弃，妙句深激昂。清逸庾谢迫，风骚屈宋旁。报言乏琼琚，微吟频寒螀。"}