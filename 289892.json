{"id":"289892","title":"金缕曲·咏寒鸦","dynasty":"现代","author":"郭则沄","text":"听到盘空语。黯关河、斜阳影里，乱愁如雨。坏堞荒邮人去后，一片无情陇树。便聒尽、凄凉谁诉。墨阵翻飞争巢急，问风枝、漂堕知何处。无限意，趁归羽。伶俜冻雀成新侣。蓦回头、昭阳梦换，玉颜都误。啼过延秋千屋破，头白空伤倦旅。又断影、霜笳催暮。几许衰杨飘零尽，只隋堤、流水无今古。三两点，带愁去。"}