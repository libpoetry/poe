{"id":"1056672","title":"蔡翁","dynasty":"宋","author":"吕南公","text":"蔡翁高古士，终始素践清。晓然不欺心，可抵日月明。二十弄赋笔，周流教诸生。四十背辞场，归来闭柴荆。长子力近利，旨甘足谋营。次男治诗书，庭户弦歌声。居止在城邑，身如隐林坰。旧交势富门，十载不一登。稼穑有凶稔，翁无田可耕。闾阎多是非，翁耳不为倾。萧条一亩宅，裕若据八纮。书囊配酒樽，此外毫发轻。晚醉有瘿枕，朝饥有藜羹。未知穷与通，何者当达情。维彼九章衮，煖外未觉荣。维彼八味珍，饱来无足矜。妻子亦垂白，息孙初习行。欢愉同百年，世患安得撄。嗟我稍濩落，晚能慕幽贞。何由似吾翁，坦坦寄馀龄。"}