{"id":"496936","title":"弇山园逢沈嘉则席上见赠漫赋长句为答用纪兹会之盛","dynasty":"明","author":"张元凯","text":"西园汇才彦，主人陈思王。式燕芙蓉池，言解翡翠裳。坐临秋水弄皎月，澄觞飞盖生明光。遂令花萼寄缃素，髣髴箫管遗琳琅。后来盛事谁则同，弇园开在娄水东。宾主曹刘日方驾，羽翼风雅何冲融。何来四明有狂客，亦与七子相争雄。萧然入林共把臂，便觉松下生清风。杯酒相逢即定交，袖中投我以琼瑶。漫试千言在倚马，独工五字能射雕。山云恍披鹔鹴锦，池水忽涨桃花潮。座有玉山多自欹，况复错落飞金卮。高柯惊动灵鹊起，长川澹荡天河移。后人艳说今日会，却如今视西园时。"}