{"id":"1050134","title":"游华阳洞阻雨","dynasty":"宋","author":"郭祥正","text":"此洞昔无闻，人迹固稀到。一昨紫微游，刻石记所好。遂令天下知，游者争欲造。我方佩县印，事閒慕高蹈。联镳二三子，并坚松柏操。樽罍薄携持，丁壮却前导。行行逼崖巅，紫翠射襟帽。方疑攀郁萝，又若堆海潦。石门未及窥，忽值山雨暴。风云暗衢路，雷电拆岩峤。苍黄仆夫语，踊跃猿猱叫。黄泥濡衣裳，安得白日照。初游成欢愉，中险触愤懊。佛舍距几何，望望目睛眊。击镫促疲马，十步九攲倒。登堂亟就榻，释子数相劳。寻幽尚龃龉，处世信难料。暂眠稍苏息，起坐复悲啸。宁非山鬼护，不使俗客眺。桓桓翠琰文，愈读愈精妙。名由今日新，迹入万古耀。骐骥步莫追，驽骀志弥劭。犹期六月来，散发避炎燎。一雨路阻绝，何以为壮少。归欤歌芜词，聊为起同调。"}