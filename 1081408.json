{"id":"1081408","title":"仪真宫玉清昭应宫成铸圣像于此","dynasty":"宋","author":"赵鼎","text":"楼观俯长江，竹树蔽修岭。入门却立惊，清旷非人境。福地包形胜，真仪入范镕。护持国祚永，报贶年谷丰。蓬莱杳莫寻，弱水三万里。我欲试丹诀，诛茅或在此。神仙可学否，要且扶颓龄。生当兵火日，飘泊安得宁。爱之不可留，弛担休信宿。白鹤唳石坛，香烟绕云屋。夜久万籁息，松风度玉琴。潇然不能寝，相伴一哀吟。"}