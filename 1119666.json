{"id":"1119666","title":"近榆亭","dynasty":"宋","author":"陈造","text":"小亭园西偏，政复园取重。扶疏百本木，自昔谁所种。敷舒晓霞烂，磊落金丸奉。城东诗客在，端许与此供。董老故自贫，但有满林杏。别令雕虎守，探囊续人命。我老断狡狯，昔人慵季孟。惟馀隐几地，可愈俗子病。天亦积气尔，种榆谁所传。人间自得得，何适而非仙。少陵健于辞，暇计然不然。长翁名亭意，系影更可怜。何年岁星精，夜辞天帝家。幻为赖乡种，增贲别乘衙。似闻綵凤舞，天风乱晨霞。尚当月林饮，一掺渔阳檛。坐亭撚吟髭，搯抉了不近。诗来良为吾，吮漱剩芳润。遽令方丈屋，绕壁走虬蜃。何如岭头梅，题品得何逊。摭华复食实，果部谁称伯。兄桃柰其弟，无若此眉白。三玄信殊禀，五沃擅嘉殖。藏核待东归，分供橘奴帛。少日接为构，无何了桑榆。邀食有馀地，何事须千奴。此亭与此木，到眼聊为娱。五诗信睡语，定博君卢胡。"}