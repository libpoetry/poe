{"id":"483799","title":"七噫歌","dynasty":"明","author":"刘崧","text":"陟彼高丘，言望新城。烟焰勃烈，金铁锵鸣噫。豺虎狉狉，啖人肝脑。阴风薄云，僵尸横道噫。彼奔曷从，楫人相仇。牵衣蹈河，骨肉漂流噫。负载橐囊，牛羊交驰。号哭振野，俘系累累噫。孰繁生息，而玩厥虞。城垒葺矣，而无人乎噫。曰予有弟，孰往讯旃。河不可冯，泪下如泉噫。白日下照，幽幽其光。孰诉上天，尔民卒痒噫。"}