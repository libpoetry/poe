{"id":"462744","title":"丙申春仲矞晴主人东游海国，恰值古樱飞雪之期，因作小序配图发微信圈。序曰：樱花时节落瓣如粉船，轻轻漫漫飘飘洒洒，千般扬抑百种萦回。将伏又起际似微露不舍意，经时既久方缓触于地面。立树下閒看移时，恍如物我百年归宿。花褪残英终色香不变，思之不由惘然生哀。予本其意乃得句","dynasty":"当代","author":"幻庐","text":"物哀感扶桑，举国崇凄美。春动赏樱天，乐舞喧海市。化骨老螭根，狂雨芳鲜蕊。春风或少惜，欲沈复吹起。仙袂拂且拂，微吟止未止。袅袅荡长丝，徐徐抛素纸。鸥羽附浮艖，飘泊无定旨。溷同汰滓尘，廓及沦漪水。雪泥印趾爪，糁锦没屐齿。渊池默转轮，刻漏疾去矢。速朽已忘生，淹留曷畏死。怨怼隐幽忧，舍得弭嗔喜。离枝与抱枝，在此即如彼。痴引个中人，续撰瘗花诔。"}