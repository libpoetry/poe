{"id":"813923","title":"金缕曲   哭朱子西安","dynasty":"清","author":"陆楣","text":"再见斯人否。只飘零，数行珠玉，照人怀袖。蜗角虚名磨蝎命，多少雨潺风骤。刚博得、几年诗酒。草草园池生计办，撇鸥盟，更读辕驹走。聊尔事，亦何有。归来三径花如旧。纵长贫，肯教冷落，翟门师友。今日一挥知己泪，不为绨袍情厚。奈寂寞、才名身后。千载心期吾不忘，悔五湖，有约终相负。风乍咽，暮涛吼。漂泊天南久。讯征鸿，故人何似，别时诗瘦。为说蓼莪初废咏，血渍夜台应透。料鸡骨、那堪长守。急趁归航相慰藉，素车迟，不及飙轮骤。空饮恨，范张友。招邀尚记黄花候。镇流连，蒲帆夜月，竹窗清昼。吟到伤心千古曲，清泪一时盈袖。更齿冷、蝇营狗苟。我有新诗君未见，尽长歌，骂座还闻否。弦已断，臆难剖。"}