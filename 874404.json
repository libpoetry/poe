{"id":"874404","title":"登升元阁故基","dynasty":"宋","author":"刘过","text":"脚力倦矣曷少休，侵晨更作升元游。眼中已不见二百四十尺突兀之高楼，但见炊烟万灶宿貔貅。上有啼鸦噪鹊如泣诉，下有藤蔓老树根据枝相虬。想其结缔初，匠石巧与造物侔。桷榱枅栱不知几大木，一木牵挽回万牛。山川退听左右受约束，日月乌兔早暮东西流。阿房之旗矗立矮如戟，临春结绮望仙三阁俱下头。杯埦块潜培塿而已矣，蹄涔洞庭芥为舟。拄撑霄汉弹压大千界，下历梁唐秦隋晋汉周。一朝世故有翻覆，祸结祝融回禄与郁攸。灰飞障天烟焰炽，一火三月烂不收。遂使觚棱化草莽，丹雘成墟丘。吾闻至人侈俭初何心，有茅一把盖头便可留。何必穷极土木事妖怪，脧削赤子膏血敛以裒。是故子刘子，不仙不佛亦不侯。视鸾台凤阁为蘧庐，百万买宅亦梦幻泡影沤。江西岂无家，白沙翠竹泉石幽。茅檐曝日搔背痒，篱缺墙破手葺修。如以天地为室庐，日月行住坐卧得自由。不为朱门是，不作白屋羞。有时骑鲸千里游汗漫，有时蛤蜊遽食龟壳秋。彼升元阁者亟成而复坏，肠亦不能为之断，心亦不能为之忧。造物何足云，此身自赘疣。誉尧毁桀未必公是非，丘蹠两窖蚁与蝼。日斜诸公急下山，我有斗酒归去来兮相与劝酬。"}