{"id":"1118348","title":"松下纵笔四首","dynasty":"宋","author":"陆游","text":"自扫松阴寄醉眠，龙吟虎啸满霜天。却思初到人间世，似是唐尧丙子年。老不能闲莫笑予，五千言岂世间书。青松折取当麈尾，为子试谈天地初。种玉餐芝术不传，金丹下手更茫然。陶公妙诀吾曾受，但听松风自得仙。髯龙夭矫欲飞去，百尺苍藤罗络之。应笑此翁才不进，故将老气起吾诗。"}