{"id":"1118002","title":"醉题埭西酒家二首","dynasty":"宋","author":"陆游","text":"阵阵新寒入布裘，偶乘小醉得闲游。丹枫落日野桥晚，断雁湿云江路秋。马得一鸣何恨斥，金经百鍊岂容柔。不知千载尘埃里，更有吾曹强项不。桑麻蒙翳不通邻，耽酒颓然一老民。遣客方眠那是醉，有衣可典未为贫。晒翎斜日鸥来熟，印迹平沙雁到新。君看此间何境界，痴人犹说吐车茵。"}