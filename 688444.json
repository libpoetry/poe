{"id":"688444","title":"鲁秋胡诗二首","dynasty":"明","author":"汤珍","text":"结发谐伉俪，遄征迫王期。弃置嬿婉恋，行为好爵縻。言旋故里辙，邂逅旧容仪。别衷曷以究，诡辞相绐欺。不然桑梓中，兹维敬止时。奉金为母寿，慰此合欢思。流目岂足盼，调笑何当施。屈辱一朝名，徒令万代嗤。自君之出矣，五岁恒食贫。力田非所任，力桑由妾身。色养给晨夕，一意待良人。惜哉不相谅，片辞难重陈。桑叶何青青，蚕蠕亦振振。黄金高累屋，视若飘风尘。白璧诚少玷，有如此河津。全躯眩昭昧，孰克表千春。"}