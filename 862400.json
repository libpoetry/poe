{"id":"862400","title":"和立斋芙蓉观三十韵","dynasty":"宋","author":"王柏","text":"我观神仙传，诡幻何纷纭。或生歆慕意，方士争愚君。政彻既多欲，仙材隔几尘。澄神黜黜秽，有时翻黄庭。年少不我待，日月斯迈征。含霞饮沆瀣，聊助神气清。何须超大壑，濯发晞昆崙。天道有常运，过化续者新。长生非受命，莫使邪念兴。澹然养至德，自可康颓龄。古今共一理，万法同一心。世事互起灭，反覆如棋枰。赤松事黄帝，至今何不泯。安期干楚羽，对奕非邪真。徐公何为者，得得扪萝寻。惝恍纪一梦，浩不知涯津。驰神上无极，竭思下无垠。长吟追去古，抗论贻来今。于我政无益，默计空辛勤。不如素心友，相与尊旧闻。圣道无隐显，人心有晦明。正论叹剥蚀，危如丝一纶。举世闯月窟，何人开天根。浮华正焰焰，元气方堙沦。毋起远游念，而起凡子评。为学有精要，莫作隔壁听。渊源祛滞吝，德义开胸襟。毁誉何足问，死生何足论。饥食渴而饮，愿为尧舜民。"}