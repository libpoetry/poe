{"id":"219076","title":"诸公过易足为红梅一醉醉后率成数语","dynasty":"宋代","author":"章甫","text":"一冬雪与寒具少，膏泽春来颇倾倒。畏寒病懒不出门，未觉心情被春恼。花木今春种种迟，眼明始见红梅枝。容颜颇称俗子意，风骨独有诗人知。人生百年谁满百，去日渐多来日窄。衰颜已减旧年红，短发明年应更白。瓮头有酒不用沽，肴蔌得随家有无。主人颓然客亦走，明朝无事重来否。"}