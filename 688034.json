{"id":"688034","title":"决明甘菊枕","dynasty":"明","author":"朱之蕃","text":"警枕神劳石枕寒，无如药裹最相安。剖来珠蚌光堪掬，采积金英秀可餐。布被煖香欺锦帐，竹床清气敌蒲团。休论返黑方瞳炯，熟寝通宵即大丹。梦醒化蝶尚蘧蘧，腹坦肱横两足舒。青炯双瞳还映水，绿添短发渐盈梳。地钟灵卉充高枕，天付幽香媚隐居。供帐从今誇雅丽，床头閒却读残书。"}