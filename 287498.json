{"id":"287498","title":"水调歌头·丁丑中秋，南北寇讯方亟，和榆生","dynasty":"现代","author":"夏承焘","text":"今夕汉家月，含恨向谁圆。胡尘弥满银界，劫外几山川。谁击虚空粉碎，纵有灵光不昧，飞辙若为安。霜吹不堪听，秋梦一城寒。据梧客，依树鹊，各无眠。广寒儿女何苦，风露斗婵娟。盼到十分圆好，谁料五云蓬岛，后夜亦桑田。海水飞不尽，秋泪欲经天。"}