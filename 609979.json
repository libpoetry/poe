{"id":"609979","title":"送周鼎石先生入贺便道寿其二亲及其家大母八十韵","dynasty":"明","author":"韩上桂","text":"仙旆离荒域，华镳入帝州。山河明绣节，边檄重金瓯。华祝尧天迥，嵩呼汉日悠。朱崖同玉帛，丹阙会王侯。四岳峰峦拱，三山草木稠。群公趋曳履，天子坐凝旒。袖拂垆烟袅，步从剑气浮。列藩推懋载，任辖美宣猷。玉露分仙掌，彤霞湛御沟。朝回花底晏，槎泛海门秋。负弩驱前郡，怀黄拥去驺。闾阎争顾羡，父老共绸缪。朱守荣堪耀，莱衣喜正酬。入门瞻气色，过里驻旌斿。三秀凌阶发，双梧倚户修。红颜方照绚，白发未经抽。坐映丝为鹤，行当杖是鸠。含饴情未已，对鲤意仍留。序甫侵玄冥，时还属蓐收。长天澄廓漠，碧渚泻清浏。婺女光重灿，南星晓更周。轻风吹绮席，紫气度青牛。北斗当窗迥，银河入槛流。赤城回雉堞，镜水散龙湫。磴绝天台路，门连聚窟洲。缤纷仙乐部，错落锦云毬。枣集安期授，桃经方朔偷。宝筵排玳瑁，彩幄护银钩。桂父烝琼醴，金娥进王羞。碧披丛蒂奈，霞擘贯珠榴。急管谐均律，清歌引丳喉。祥鸾适至止，青鸟亦啁啾。宾客经过密，萧朱逸兴遒。联轩驱紫勒，叠盖度华辀。公子频移席，室人屡唱酬。金罍倾琥珀，宝杓注璃琉。愿引羲和辔，欣添海屋筹。兰灯交错绮，犀比□呼牟。庆藉君王宠，恩私日月休。潜鱼波泼泼，庭鹿晚呦呦。黄石色犹少，常枞舌正柔。嗽流怡玉液，晞发晒昆丘。天地存双鬓，精神注两眸。意迢云外鹄，情狎海中鸥。手植瑶林茂，家依桂树幽。披毫皆鷟鸑，跃足悉骅骝。圣代衣冠济，清朝礼乐优。西昆馀琬琰，东壁聚琅球。王氏青箱富，崔家二凤俦。庐陵曾辅宋，细柳旧安刘。祖武寻规矱，孙贻绍冶裘。探玄符冥始，体性薄于讴。统续尼宣绪，精通大禹畴。力祛秦汉习，首唱东南陬。季长非无帐，羊公且乏帱。生民同食息，君子慎居由。善喜齐人傅，邪驱楚众咻。三千多技艺，七十慰弸彪。济济登廊庙，彬彬轶鲁邹。嗟余羁俗网，亦复与牛溲。白璧欣重砺，明珠戒暗投。声随神磬发，道协童蒙求。雨后看丛卉，云中跃素虬。钧陶同气化，棫朴展薪槱。兹届趋庭日，还承奉阙游。蓼萧欣令誉，葛藟附南樛。德与福相召，时随庆若谋。直将三乐并，岂独二难裒。别意悬膺御，离情怅郭舟。岱宗高共仰，沧海浩无侔。寿域和风扇，春台协气游。皇仁覃蚁垤，储教省龙楼。便道宜咨访，舆情可探搜。三城伤瘴疠，六郡急貔貅。既轸南蕃虑，兼纾北顾忧。绩彰羊石颂，顺著兕觥觓。忠孝诚为载，温恭德是輶。趋跄随雉尾，眷注重螭头。萱草庭方茂，椿枝露正瀀。征途宜遄发，早晚莫夷犹。"}