{"id":"1127084","title":"醉落魄","dynasty":"宋","author":"黄庭坚","text":"陶陶兀兀。尊前是我华胥国。争名争利休休莫。雪月风花，不醉怎生得。邯郸一枕谁忧乐。新诗新事因闲适。东山小妓携丝竹。家里乐天，村里谢安石。陶陶兀兀。人生无累何由得。杯中三万六千日。闷损旁观，自我解落魄。扶头不起还颓玉。日高春睡平生足。谁门可款新篘熟。安乐春泉，玉醴荔枝绿。陶陶兀兀。人生梦里槐安国。教公休醉公但莫。盏倒垂莲，一笑是赢得。街头酒贱民声乐。寻常行处寻欢适。醉看檐雨森银竹。我欲忧民，渠有二千石。陶陶兀兀。醉乡路远归不得。心情那似当年日。割爱金河，一碗淡莫托。异乡薪桂炊苍玉。摩挲经笥须知足。明年细麦能黄熟。不管轻霜，点尽鬓边绿。"}