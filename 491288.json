{"id":"491288","title":"游三华山","dynasty":"明","author":"刘崧","text":"龙门两峰圆，一水下回绕。苍峡忽中开，飞桥出林杪。盘盘石磴引，羃羃松林窅。危栏正西挂，层阁复东缭。树暗尽含云，花明忽闻鸟。悬崖旁架栈，凿石潜通穾。早闻三仙人，栖化迹已杳。常疑云月上，颜色觌清皎。丹井旧时深，朝真乱来少。荒坛翳霜叶，虚馆閟丛筱。凝神观众妙，屏迹谢群扰。怀贤嘅重憩，振翼思远矫。佳境能娱人，何因致清醥。"}