{"id":"687283","title":"胡滏阳大参招饮赋谢","dynasty":"明","author":"孙传庭","text":"新秋爽气动边城，把酒相看意欲倾。貔虎有如公辈出，豺狼敢似向时横。阶前露下杯堪挹，匣里霜飞剑欲鸣。为指天河须早挽，东西今苦十年兵。使君豪迈更难俦，何物山癯喜见收。塞外骁腾惊壮略，天中耕馌想循猷。敢分元赏来春径，欲挹雄风上晚楼。我自应消平世福，行看王化到遐陬。"}