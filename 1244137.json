{"id":"1244137","title":"丙辰上巳与新喻龚履芳同郡周公明罗澄源诸孙仲雍登南山绝顶归息于雩坛意驩如也公明赋长句次韵","dynasty":"元末明初","author":"郭钰","text":"老怀耻为绕指柔，常恨不得登三邱。春花满眼春日美，江山何往非胜游。啼莺一声碎幽寂，南山面目如初觌。碧桃红杏相送迎，翠柏苍松分主客。目送飞云不可攀，巨石人立当前关。飞径萦回不知远，相逢樵牧俱欢颜。桐江如带才咫尺，彷佛青原云外碧。鸿鹄凌飞天地宽，蛟龙捲水沧溟窄。第一峰尖知几盘，足力虽乏飞吟魂。兰亭陈迹不复见，有酒自可开洼樽。龚公气宇刬崷崒，周郎风韵甚超越。俯仰乾坤散百忧，人烟缥缈神仙窟。题名绝壁惭鲁皋，输君年少笔力高。好诗不作山灵赠，往返笑我成徒劳。纷纷馀子风斯下，只合从今结鸥社。归来高咏舞雩风，一幅画图无买价。惜哉萧郎阻天涯，回首怅望重咨嗟。人生离合各有数，苦吟能使双髻华。我今万事慵不理，空抱长琴寄流水。他年上巳欲登高，故事相传自今始。"}