{"id":"167803","title":"道中·疢忧倦征行","dynasty":"宋代","author":"朱槔","text":"疢忧倦征行，金火方牴牾。宵分饷群仆，乘月问前路。小儿何自至，檝我陈洲渡。暗浪击层崖，平沙起惊鹭。奔苍川花开，冥蒙山气聚。物情岂不嘉，闷滞非所遇。铃语山林表，风期呼我住。寻幽本素志，触热咏嘉句。午枕得高深，复觉清景驻。谁云适所原，永乏济世具。以北一梦顷，可况百年遇。咄哉郭氏子，破甑尚欲雇。"}