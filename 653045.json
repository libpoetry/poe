{"id":"653045","title":"湖山耕乐图","dynasty":"明","author":"谢晋","text":"徐翁住近万安山，结茅数椽临翠湾。良田一望知几亩，茫茫远接太湖间。清晨荷锸戴经去，岸草垂垂未晞露。再耕再读神忘疲，几度归来日将暮。迩年渐觉筋力疏，课子耕耘仍读书。桑麻绕舍供蚕绩，禾黍登场收岁租。羡余辛苦甘农作，仰不愧兮俯不作。堂上亲存兄弟安，若个如翁有斯乐。黄鸡正肥白酒醇，扫室时复聚比邻。讴歌鼓腹唐虞世，却笑桃源避地人。"}