{"id":"1004010","title":"东川节度歌","dynasty":"宋","author":"程公许","text":"东川节度兵马雄，我尝闻之浣溪翁。五百年间人事纷变灭，惟有青山衮衮今古同。春官侍郎李太史，沃丝昔日来观风。八年俛仰一炊黍，蔚蓝台上烟雨愁溟濛。棠郊蔽芾公所憩，还有竹骑驰儿童。是时北尘转骚屑，绿林之寇纷内讧。洛波殷雷跃双龙，遂也长公潼少公。少公赴镇先十日，千夫煌煌飞旆红。金城一面森戌削，贼戈自此不复锋。三灾之劫偶参会，天岂薄于遂而私于潼。屹然洚波之砥柱，艰哉安宅之集鸿。险夷一节贯金石，玉山对峙双玲珑。春风送客来，束书一短篷。恨无春色浮山之杰句，空有帝乡愁绪之孤忠。举头山城新百雉，缭绕下与州城通。高如石首矗万仞，坚并铁瓮盘层穹。楼棚丹霞未为丽，形势墨守何可攻。向来牛头著亭处，晴烟万井历历明双瞳。彻桑未雨宁过计，路旁筑屋难为功。侍郎忧国秉卓识，始谋肯使轻伤农。登登之筑纷百堵，一朝巀嶪如金墉。初疑化城为佛幻，又恐鬼役非人工。浣溪曩赋冬狩行，恨不回辔擒四戎。向令眼前见此事，奇伟大篇当复加舂容。腐儒自嗟才力窘，安得唤起诗老为我细琢砻。紫皇坐朝甘泉宫，四明不隔天九重。慨怀豹尾旧持橐，长安日远身孤蓬。起家小屈东川牧，骥足折旋萦蚁封。三年厌听鞞鼓噪，甲兵何时一洗空。事不为难亦非易，所病滔滔皆发蒙。明堂只须一柱力，杗桷渠可令乏供。更须度外广物色，纳纳万顷云梦胸。我歌东川节度兵马雄，歌声激烈轰丰隆。先一州兮后天下，风云呼吸龙虎从。画图麒麟铭鼎钟，牛头之城万古长穹窿。"}