{"id":"685095","title":"别伦右溪诸君乡回夜泊大观桥有感","dynasty":"明","author":"王渐逵","text":"星月皎皎露欲白，潮波飒飒风正东。道人掀衣窅然会，恍如万壑临苍松。朗然心镜本昭明，况复涵虚混太清。身有羽翰从迅逸，地非壶阆亦仙灵。侨居城馆复一月，楼阁虽幽风不浓。何似孤蓬洲渚外，通宵凉吹亨无穷。美人家在越山北，楼阁森森翳云业。一夜相思不见君，那得城南共明月。我爱美人云谷丛，玉颜绰约冠芙蓉。安得金波洗暑气，草筵先荐一溪风。"}