{"id":"691820","title":"长歌行赠房氏二首","dynasty":"明","author":"李梦阳","text":"捷步竞先鸣，达人贵沈几。鸿鹄翅摩天，于世常高飞。煌煌冠盖朝，疏也乃独归。谁云伤秋子，而为鲈鱼肥。彼哉枌榆俦，岂知千仞辉。瀰瀰夏川广，惊风夕扬波。眷言送诚归，轩骑匝巾阿。倦鸟故林趋，兽离怀前窠。君看累累实，岂复华其柯。皓首声利途，攸见无乃颇。"}