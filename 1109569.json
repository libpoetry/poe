{"id":"1109569","title":"重葺前堂榜曰学易景亮六丈宠惠新诗谨赋二诗上谢","dynasty":"宋","author":"刘跂","text":"并舍荒芜三四寻，稍营轩槛便幽深。已将种木待休影，未暇摊书聊洗心。投老篇章愁脉脉，随缘香火静愔愔。从今扫洒供鸡黍，知有高人肯见临。草堂门径迩来通，好事何人肯过雄。故与图书为伴侣，可无风月到帘栊。生平适意丝桐内，老去忘怀曲米中。感激新诗百金重，贫装从此不忧空。"}