{"id":"844392","title":"过马公墓书感","dynasty":"清末民国初","author":"郑国藩","text":"凿破忠坟埋烈骨，居然节义并千秋。渭泾或恐难同论，狐貉岂宜共一邱。抔土易乾惊宿草，空山无主任鸣鸠。茫茫华斧知谁定，终古江声绕郭流。巍然高冢俯崇墉，宛笑盖棺论未公。殇等汪僮终后死，事非敌忾敢言忠。读碑谁陨孤臣泪，树碣翻旌猛士功。一种伤心难遣处，棠梨花放隔年红。"}