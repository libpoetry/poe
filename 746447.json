{"id":"746447","title":"十五夜寻兰心不遇独往贞元阁踏月而归","dynasty":"清","author":"蒋蘅","text":"之子期不来，独往践佳兴。招提绝人迹，松关閟幽茜。皎月独弄姿，水木俱清醒。据石憩微躯，危襟竦虚听。满地走虬蛇，松篁摇不定。夜游多晴旷，况乃无人境。咳唾响深谷，虚堂如有应。飕飕山风至，簌簌林箨迸。心魂已凄动，四顾逾悄静。清极不可留，褰裳蹑莎径。不知露气深，星星草头莹。"}