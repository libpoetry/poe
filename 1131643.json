{"id":"1131643","title":"题苏瑑觉斋二首","dynasty":"宋","author":"廖行之","text":"不随凿枘辨方圆，安用蓍龟考未然。万物由来皆备我，寸心既尽即知天。见几那俟拈花手，乐道浑忘绝易编。自得诚明千古学，谁能證此具精专。灭去觚棱性本圆，了除藩蔽物皆然。向来具足顶门眼，尽发卑微瓮里天。胶扰空花俱是幻，拘挛尘鞅束如编。非予孰为幡然起，莫遣阿衡美独专。"}