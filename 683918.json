{"id":"683918","title":"少宗伯李公引疾请告援前例讯之得四绝句","dynasty":"明","author":"王世贞","text":"朝霞片片锦官城，负弩诸侯待长卿。见说君王爱词赋，不教消渴怨金茎。恒时杯底黑头公，拟探梅花未许同。可是长干春酒薄，教人无赖忆郫筒。空溯长江望故山，知君终自不成还。金陵正好文星烂，玉垒那无紫气殷。青春容物冠留都，难向明时乞鉴湖。白发江东醉司马，可能无念到莼鲈。"}