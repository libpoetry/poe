{"id":"812360","title":"分咏五代史 梁敬翔","dynasty":"清","author":"许传霈","text":"不辱新君洗涤诏，要知劲节本难污。用兵卅载忠先帝，恸哭一朝见老奴。笺刺偶传多俚语，春秋熟读识兵符。直教愧死李崇政，枉自当年号丈夫。上下飞来入阵中，一人两骑势如风。铁檛手舞前无敌，重铠身披气自雄。死愿见王伸宿愤，生还无罪建奇功。太原慷慨悲车裂，异日相思泣乃公。陛下禁声自有臣，不知大体汉杨邠。直教礼乐为虚器，悉罢朝廷荫出身。晚节广延门下客，敢言谏立耿夫人。也知史传真堪用，课吏多抄亦雅驯。"}