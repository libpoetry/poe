{"id":"806078","title":"贺新郎二十首 其二十","dynasty":"清","author":"李慈铭","text":"牵得红丝异。恁巫山、彩云散后，银潢仍济。珠幰驮来娇宛转，似识烧槽弦意，更何用、玉箫双誓。比似香阶歌划袜，却提鞋、不辨愁滋味。燕玉小，楚云殢。当年花下双成觑。未端相、豆梢年月，桃根行辈。谁道留仙裙剩得，偏媵银环宜弟。较花貌、青城姊妹。还忆缃衾回面目，把小乔、已属金龟婿。新旧恨，玉山会。"}