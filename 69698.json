{"id":"69698","title":"题钱选画长江万里图","dynasty":"元代","author":"杨维桢","text":"神禹划天堑，横分南北州。只今天不限南北，一苇绝之如丈沟。洪源发从瞿塘口，险峡中擘争黄牛。括汉甲湘会沆澧，二妃风浪兼天浮。青山何罪受秦赭，翠黛依然生远愁。洞庭微波木叶脱，有客起登黄鹤楼。老瞒横槊处，酾酒浇江流。江东数豪杰，乃是孙与周。东风一信江上发，从此鼎国曹孙刘。吴南魏北后，倏忽开六朝。江南龙虎地，山水清相缪。渡头龙马王气歇，洲边鹦鹉才名留。新亭风景岂有异，长江不洗诸公羞。宫中金莲步方晓，后庭玉树声已秋。何如一杯酒，锦袍仙人月下舟。解道澄江靓如练，醉呼小谢开青眸。铁厓散人万里鸥，拙迹今似林中鸠。不如大贾舶，江山足胜游。腰缠足跨扬州鹤，楼船不用蓬莱丘。平生此志苦未酬，眼明万里移沧洲。乌乎！楚水尾，吴淞头，山河一发瞻神州，孰使我户不出兮囚山囚。"}