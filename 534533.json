{"id":"534533","title":"观太庙","dynasty":"明","author":"邱云霄","text":"古柏阴阴拂御墀，新宫翼翼接衡玑。百王礼乐昭今制，列圣雍熙揔盛时。俎豆万方归禹贡，朝廷千载仰尧思。陈阶舞列虞风动，游篆帘通瑞影移。香引黄流浮玉瓒，音含瑶瑟奏朱丝。层栏螭拥天阶迥，复道牺庖露幕垂。丹碧绚观惭每问，徘徊清禁喜归迟。文谟武烈开麟趾，玉振金声想凤仪。自愧冠裳非小相，偶承恩渥暂追随。"}