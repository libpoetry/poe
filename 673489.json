{"id":"673489","title":"太常簿刘明远山水","dynasty":"明","author":"刘珝","text":"奉常司幕吾宗裔，爱水爱山兼爱字。手持一幅鹅溪绢，或浓或淡烟云气。远看淡淡近看浓，暮山紫兮晓山红。一湾杨柳依稀外，无数人家杳霭中。平桥过去波涛恶，何处舟来无住著。空青万里炯双瞳，汀花岸草今犹昨。林峦深处开茅堂，四时佳景非寻常。吾宗依此有新构，左图右史罗中央。八窗四面皆真景，歌罢沧浪动深省。门前车马任纷华，还我胸中常耿耿。"}