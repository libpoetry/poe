{"id":"703293","title":"子夜诗","dynasty":"明","author":"释今无","text":"皑皑孤城月照人，角吹一夜起烟尘。廿年将帅恩非薄，百队貔貅气欲伸。马踏官街惊睡犬，刀临屋角泣灵神。黄金死士君闻否，方信冯驩用处真。街南街北尽喧声，黑纛城头绕月行。炮火惊心先入耳，犀纹坚甲耀新兵。明明大将星辰坠，寂寂银河杀气升。谁念客游当此际，此情惟有道能胜。闻道量沙是阿瞒，令人特地忆芳魂。枭雄窃国虽无取，庙算成功亦足论。珠玉卫生非在朴，生灵有泪直须吞。可怜踏尽青青草，愁杀王孙望海门。斗印黄金掌上悬，将军自有出机先。九头猬结终成暴，三略环才实仗贤。旆转星边光欲没，风临泽上德应全。忘怀我可随时劫，只为生民一怆然。已成垂蹇到琼南，况复刀兵劫正酣。酸鼻霜戈公豕突，愁人壮岁失鸡谈。折冲不用追风马，弭祸无过白玉簪。若是王明今广烛，天威咫尺或能严。戒旦鸡声动远空，企予东望海云红。惊魂稍定三更后，芳饵争传十月中。螺角正停皆秣马，炮声才动尽弯弓。入云帅府辕门壮，鱼烂愁看一霎风。"}