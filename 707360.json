{"id":"707360","title":"兰陵王 秋感","dynasty":"明末清初","author":"王夫之","text":"伤心事。今日从何说起。剑光冷，血溅潭龙，落叶风高云际寺。宾鸿传锦字。向道。海云孤峙。天涯远，欲托传情，不怕关河阻迢递。露坠芙蓉死。问秋藕可能，将丝重系。吹箫人老吴阊市。向夜阑人静，閒提半语，也怕吟虫相调戏。拥孤衾独睡。凭梦。将愁寄。更天海悠悠，望断烟水。纵然有梦成差异。难寻觅酒伴，同垂珠泪。想天□□，□也了，无惭愧。"}