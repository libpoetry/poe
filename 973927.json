{"id":"973927","title":"次韵和答斯远见过书所见","dynasty":"宋","author":"赵蕃","text":"来归仅兼旬，来过已云屡。共耽林刹深，同赏溪亭露。浊清一再行，俊逸今古句。或哦山更幽，或咏舟横渡。竟日为之留，曛黑始能去。昔人物外游，隐遁亦数路。于今区中缘，向背岂同趣。我非韩伯休，君殆黄叔度。莫嗟声气卑，但恐岁月遽。解嘲乃文嬉，宾戏盖言谕。陶写固不恶，沈溺斯可惧。人虽或我宽，我则难自恕。望望独行忧，瘽瘽良友助。"}