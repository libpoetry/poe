{"id":"679300","title":"环县别计簿萧郎中","dynasty":"明","author":"杨巍","text":"君来自庆阳，我先宿灵武。前路入沙碛，况为风雨阻。馆舍对层台，苍茫阅今古。愁云黯萧关，江声带鼙鼓。忆昔白衣士，谈笑恢疆土。君住泰山下，日夕吟梁甫。局蹐者何为，王事方靡盬。逢时树勋名，桑刘口不数。我鬓已刁骚，逝将寻巢父。山城无酒家，别悰觉其苦。"}