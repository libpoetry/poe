{"id":"652915","title":"题吴兴薛希贤清远诗卷","dynasty":"明","author":"谢晋","text":"闻说吴兴地，幽深远市朝。千村同泽国，一境断尘嚣。四塞山横浦，南浔路带桥。衣冠犹尚晋，民物况逢尧。蚕趁晴时浴，桑依沃壤条。茧丝从旧税，保障减新徭。烟暖苔花吐，波寒芟叶销。吴姬朝掷杼，估客夜吹箫。霜断汉多蟹，风行树有蜩。看云凭草阁，听雨卧兰桡。野色行常挹，岚光坐可招。最怜君住处，更觉趣清标。蘋外鸥盟狎，松边鹤梦遥。捲帘凉未度，迎扇暑先消。逸兴诗千首，閒情酒一瓢。源开桃灼灼，门掩竹潇潇。翠耸峦融雪，纹生浪激飘。传模停采笔，移写费生绡。杜牧风流在，玄真逸思饶。他年容卜筑，来此老渔樵。"}