{"id":"791993","title":"秋成后志感","dynasty":"清","author":"周馨桂","text":"今夏四月五月间，愁霖漫漫成漏天。登高一望浩无际，渺渺村落无孤烟。扁舟纵棹何所往，颓垣败壁流河边。河中依依见杨柳，始知所历皆良田。吾里高枕香山麓，犹幸闭户可安眠。但嗟遏籴食不足，觅米如乞空持钱。百岁老翁垂涕泪，苦道所值无今年。吾侪啸歌不能乐，感时抚事徒潸然。一身纵饿死亦足，嗷嗷鸿雁何迍邅。吾里秋来岁大有，筑场纳稼歌幽篇。无限流亡携老幼，拾穗乞食何时还。"}