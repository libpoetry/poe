{"id":"265663","title":"文衡山万卷书楼图为张晴崖大令作","dynasty":"清代","author":"毛国翰","text":"白藤织笈枵腹守，馋眼无缘照蝌蚪。垂涎胄子对书楼，大笑丹青空复有。如闻琅简出海雾，不许人间借瓻酒。楼上荒荒临水天，楼下嶓嶓长槐柳。三百年来无此作，入幮那识衡山叟。张公好古不知疲，嵬㞦枯云堆二酉。帝遣炎官摄秘籍，手掣金鞭雷电走。尺幅生绡完独存，西华浮空启户牖。祇觉虚无罗检绳，那知胸怀列渊薮。荟萃况归循吏传，湘间籍甚声名久。去岁夏旱湖南饥，禾枯往往填陇亩。贫士有书卖不得，万卷何曾换升斗。今年春耕种入地，幸集流亡鸠户口。看君昔日监门图，风迹还推凤楼手。即今墨绶照昭陵，讲学文翁俱不朽。"}