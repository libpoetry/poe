{"id":"750690","title":"东西梁山行","dynasty":"清","author":"张祖同","text":"梁山峭拔分东西，壁立断岸悬晴霓。两峰对面势欲搏，巨灵一笑扶天梯。深潭锦鲸作怒吼，长风击碎青玻璃。群山俯首尽退让，挂笏岂克相排挤。金陵上流固锁钥，胚胎凿空开坤倪。槎丫山谷绣众绿，古色斑剥何萋萋。我行六月忽到此，小舟一叶如凫翳。江流铿鍧俨互答，直视绝顶愁攀跻。舟师忽尔眼流泪，向我称述色惨凄。咸丰之初岁癸丑，拿舟舣泊前边堤。须臾贼兵万蜂集，帆樯林立鸣鼓鼙。登舟劫掠斫篷缆，大众何敢轻诃诋。老者杀戮少者缚，血流江面声澌澌。我时慑慑伏未能窜，一贼捉人如捉鸡。梁山荆棘恣搜索，怪鸮暗哭乌夜啼。贼中飘零倏五岁，逃亡九死逾山蹊。间关乞食返乡国，手足破裂面目黧。风饕雪虐衣败絮，入门涕泣见老妻。火伴十数走相庆，急佐杯酒盛盐齑。早知波涛兀险恶，曷不壮岁扶锄犁。黄金不能救身命，江湖倾荡悔噬脐。江南贼尽复过此，魂魄犹悸道路迷。我闻斯言心语口，讵独尔辈声凄凄。兵戈异数苦糜烂，城郭战斗戈横提。锦衣玉食尽何在，纷纷骨肉生乖睽。东南承平近十载，土人归去无依栖。枯芦败苇支破屋，日愁秋涨淹青泥。蒿莱四野田尽废，新种数亩多稗稊。吁嗟疮痍待兴复，伫望长吏相招携。长江击楫转愁疾，按剑更欲驱鲲鲵。山神肃然若拱揖，隐放一线潮头低。扬帆直上乱山走，仰见明月明如圭。"}