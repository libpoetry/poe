{"id":"190030","title":"田居·严冬百草枯","dynasty":"宋代","author":"秦观","text":"严冬百草枯，邻曲富休暇。土井时一汲，柴车久停驾。寥寥场圃空，跕跕乌鸢下。孤榜傍横塘，喧舂起旁舍。田家重农隙，翁妪相邀迓。班坐酾酒醪，一行三四谢。陶盘奉旨蓄，竹箸羞鸡灸。饮酣争献酬，语阕或悲吒。悠悠灯火暗，剌剌风飙射。客散静柴门，星蟾耿寒夜。"}