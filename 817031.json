{"id":"817031","title":"和治盦四十述怀三首","dynasty":"清","author":"缪九畴","text":"我实幽居士，聊为陇亩民。姿年逝已老，终日无一欣。虚室绝尘想，闲居离世纷。清风脱然至，鸣鸟声相闻。涉暑经秋霜，不见相知人。瞻望邈难逮，兴言在兹春。山川一何旷，宇宙一何悠！丈夫志四海，良日登远游。问君今何行，弹冠佐名州。青松冠岩列，光气难与俦。延目识南岭，终怀在归舟。我不践斯境，忘彼千载忧。自从分别来，日月有环周。行行向不惑，邈哉此前修。愿君谢诸子，慷慨忆绸缪。巨猾肆威暴，长风无息时。举世皆尚同，得失不复知。纵浪大化中，奄去靡归期。风水互乖违，愁人难为辞。天道幽且远，问君亦何为。今日从兹役，旋驾怅迟迟。山川千里外，言咏遂赋诗。"}