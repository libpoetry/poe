{"id":"314793","title":"惜秋华·春中薄游金陵，双照楼主招饮，席间出示方璧君女士补绘秋庭晨课图","dynasty":"现代","author":"龙榆生","text":"露洗疏桐，爱深深院落，秋光如许。草际寒蛩，曾催夜阑机杼。恩勤惯不停针，敛霁色、初阳相煦。温颜对、蛮笺乍拂，凝眸斜觑。何计报乌哺。看食牛壮气，龙蛇奔赴。荻画旧痕，遥入拒霜红处。即今身系安危，未忘却、百年胞与。珍护。展新图、金霞逼曙。"}