{"id":"61904","title":"宣和玉磬歌为祠山道士作","dynasty":"明代","author":"马之骏","text":"瑶昆出水水寒腻，昆吾刻作宣和字。哀音射波龙子啼，如诉东京梦华事。殿前衮衣方羽衣，翠游黼座丹碧辉。灵素大言请群后，三山鸾鹤同鸡飞。此时宫悬俄一叩，洞庭地窄钧天漏。胡尘马湩卷地腥，不上血斑上土绣。玉质至脆石至坚，物理坚脆为寿年。崚嶒艮岳尽奇石，销烽饮镞成飞烟。古冰莹然反长久，似出宫姬配非偶。垢衫皴腕强提携，忆著安妃玉奴手。苍梧花鸟悲暮云，南枝兼失冬青坟。空山猿哭斑狸卧，时复一声裂烟破。"}