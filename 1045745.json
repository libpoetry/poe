{"id":"1045745","title":"百合","dynasty":"宋","author":"吕陶","text":"盛夏众芳息，景物殊寂寥。庭前有百合，颖然学春娇。数枝己耸茂，百朵尤富饶。拥蔽因巨叶，纷数假长条。吐秀偏得地，争妍欲干霄。素粉间璎珞，轻黄染琼瑶。静若宝幢植，动如鸣佩摇。尽向杲日丽，不畏炎风飘。太守雅好事，得之诧朋僚。绮思入新句，彩图上轻绡。众目遂赏玩，英华不虚凋。此物既异常，论议有以招。人情爱恶间，轻重何以辽。或谓花之祥，或讥草木妖。嗟予岂博物，智虑随日消。欲穷造化理，茫昧增无聊。疑此亦偶然，发之自根苗。莫议妖与祥，为公续长谣。"}