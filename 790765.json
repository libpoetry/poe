{"id":"790765","title":"项羽坑秦卒","dynasty":"清","author":"张洵佳","text":"秦卒二十万，坑之于新安。读史詈重瞳，生性抑何残。岂知有天道，项羽实无干。秦兵一出关，流血未尝乾。白骨翳榛莽，京观成巨观。劫掠人子女，刳剔人心肝。斩绝人宗祀，毁裂人衣冠。皆此廿万人，凯唱有馀欢。否则其祖父，貔虎势桓桓。否则其烟娅，雷霆气啴啴。重重造孽海，天怒罚难宽。特假重瞳手，惨报与人看。怀古发奇论，此论实不刊。"}