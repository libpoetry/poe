{"id":"1130241","title":"余将经行他山德庄自邑中驰书作诗见留是夕胡彦通亦会二君手谈达旦不寐明日霜重共读蔡德符兄弟所寄诗有怀其人五首","dynasty":"宋","author":"释德洪","text":"蹇驴寻我亦乘兴，秋泼空山烟翠时。脱帽不知谁主客，一灯相对夜弹棋。风径霜清拾堕薪，野炊童子解经营。翛然放著秋窗晚，篱落凄清屋角晴。精粗一饱随缘去，林壑诸方到处乡。去住了知无可拣，谩烦辞锦照人光。旁舍潜夫十年旧，会茶时复坐僧毡。爱将夷甫雌黄口，解说定林文字禅。蔡家兄弟好儿郎，骨秀同熏知见香。好在绿杨堤上路，幅巾来往自相羊。"}