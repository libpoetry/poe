{"id":"581655","title":"左蠡阻风作讼风伯","dynasty":"明","author":"苏葵","text":"莫春三月天晴明，湖波镜静涵天光。轻风徐来水拖縠，舟船南北如腾骧。移时巽二作威福，推撼地轴摇乾纲。玄冥驱胁使倾注，河伯鼓舞令颠狂。洪涛百尺势翻覆，叫号怒激声悲凉。鲸鲵入夜纵齧吻，罔象白日呈妖祥。艨冲阻绝不敢渡，岂有舴艋能轻飏。扬澜右蠡称古险，况复值此冲飙强。停桡继日掩窗卧，进退上下俱傍徨。迟留待息势未息，怒来挺臂挥干将。将欲斩蛟龙，蛟龙泣诉非其殃。将欲斩魑魅，魑魅畏惧先潜藏。风伯兮风伯，非尔之罪其畴当。吾闻太昊正司令，长养万物敷春阳。胡为恣肆窃其柄，簸弄凛洌施推戕。我今上讼兮投彼东方，帝其有知兮按典章。戮及恶德兮天道常，颈血下溅兮谁汝伤。"}