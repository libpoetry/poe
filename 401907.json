{"id":"401907","title":"有赠四首","dynasty":"民国末当代初","author":"聂绀弩","text":"龄官戏串牢坑里，阿Q人生天地间。得半生还当大乐，无多幻想要全删。百年大狱千夫指，一片孤城万仞山。客子休嗟泥滑滑，河洲定有鸟关关。谈孺子牛俯首甘，见先生馔口涎馋。儿童涂壁书忘八，车马争途骂别三。世有奇诗须汝写，天将大任与人担。买丝若绣平原像，恐使嵇生更不堪。物无禾马东西海，人有主宾上下床。驴背寻驴曾万里，梦中说梦已千场。补天共比通灵玉，画虎人呼告朔羊。偷比老彭吾岂敢，一山溪水一汪洋。岂关风雨故人怀，自挈湖山入梦来。净扫浮云瞻玉垒，同骑骏马觅金台。英雄天下诗千首，花月春江酒一杯。斯是海棠开日梦，至今重盼海棠开。"}