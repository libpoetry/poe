{"id":"489346","title":"海上丹房联句","dynasty":"明","author":"虞堪","text":"秋高候海月，夜宿丹房清。紫气动琼户，白光摇素楹。霜凝万手杵，火伏三足铛。煌煌竖玉井，烂烂连赤城。变合铅永髓，交媾龙虎精。所以灵毓秘，服之身形轻。三花常结子，一胎忽腾婴。后天竟不死，终古真长生。孰云迈周?，政为凌商彭。乾坤大莫测，日月悭其行。大椿阅春秋，微虫啸昏明。造化几不息，循环互相成。天渊一飞跃，韝冶徒煎烹。道体讵割裂，名言孰纷争。超然万象表，蕞尔群目盲。扶摇鲲鹏化，?欿蝇蜹营。畴能较巨细，何用嗤辱荣。安期既遁世，鲁连亦逃名。飞度海水弱，鞭驱石梁平。完完白盘上，滟滟金波倾。犀光微照耀，怪状毕露呈。鳌戴涌兀突，鲸奔触喧轰。灵鼍杂鱼媵，舞若唯能狞。蜃吐起氛雾，豚喷飞沫霙。鲛呈绡错落，蚌献珠荧晶。一一苍螭立，双双赤鲩趟。何物比目鲽，况尔丫头?。鳖甲竟六缩，虾䖳难独撑。飘飖驻羽节，的皪蜚佩瑛。琴生跃鲤出，王子跨鹤迎。龙琯碎碣石，螺觥吸沧瀛。放此宽大量，解以无何酲。划然悟忘返，归欤咏遐征。既御鸿濛气，当作欸乃声。谪天本奇术，缩地若偶抨。局蹐顷步势，呼吸万里程。坐我已机席，笑子犹庭闳。葳蕤覆肺盖，踊跃鎗心兵。齿鼓击訇坎，音钟叩噌吰。婆娑?以发，傲兀瞪而瞠。微吟涩庄籁，独茧缫娲笙。鏦琤间金石，雰霏乱玑珵。䥫画逗溜壁，牙签响风棚。惊蛇逐毛颖，飞虹捲陶泓。万卷在手破，五车于腹盛。鬼谷应蓍策，罗浮證棋枰。果有弈局事，岂无高世情。室剑商镂绣，囊琴蜀锦赪。得趣始破绝，有神终合并。蒸炉萤焌焌，茗釜蛴嘤嘤。银丝过行脍，玛瑙重出?。神枣异桃核，仙芝类蓂茎。瓜开犀落瓠，榴破珠倾樱。红擘烂于火，青剖圜若缨。丹分盎大橘，殷对合抱柽。魁杓落睒睒，蒲牢发鈜鈜。齁鼾总辟易，猛省浑{耳堅}?。药兔罢秋捣，窗鸡候晨鸣。霜结鸳颈瓦，灯灺雁足檠。舞兴憵憵起，侠气冲冲横。客豪思横发，童倦嗔屡赓。冥搜入古差，狂歌错锵铿。啁啁泣魍魉，呱呱叫猱猩。真令东方白，尽使鬼神惊。"}