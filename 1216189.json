{"id":"1216189","title":"楚门述怀","dynasty":"元","author":"李士瞻","text":"我昔放船日，乃在孟冬初。此时风寒竞，雨雪纷载涂。是行死生别，妻子不得俱。江南地偏下，况复在海隅。严冬如初秋，天气恒多殊。草木未摇落，布褐被体肤。网工此邦人，室家念居诸。系舟楚门湾，一住十日馀。我心如锋攒，从行念踟蹰。虽沐主家顾，志愿良未舒。情虽公私牵，轻重亦异趋。君家素忠义，所望同吾徒。王程已愆期，日夜畏简书。苟重君父忧，内省还何如。愿君竟兹意，早发勿趑趄。"}