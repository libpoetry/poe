{"id":"832325","title":"解语花 黄园红梅","dynasty":"清末民国初","author":"陈洵","text":"霞笙怨别，雾阁移春，仙梦还寻到。翠蓬霜晓。东风事、唤起半窗啼鸟。新妆换了。应不管、波荒雪老。娇鬓华、熏麝霏烟，始信红情绕。还记尊前旧笑。向酣春青镜，游宴多少。素怀凄悄。抛铅泪、旋写魏宫才调。凌波路渺。惊冉冉、挂林残照。肠漫回、偏要朱颜，凭溯溪柔棹。"}