{"id":"1082088","title":"青原台次前人韵","dynasty":"宋","author":"刘才邵","text":"伯仲联华萼，登临拥旌幢。从行真凤雏，不数襄阳庞。圣人念远民，暂辍临此邦。共惊后夔手，胡为调众腔。公独体上意，勤民起膏肓。馀闲养诗勇，万钧一指扛。谢家内集盛，文彩今可双。江白曳缟练，山青逼轩窗。缅怀风幡语，闻者拱手降。独此双泉老，机锋暗相撞。曹溪一滴水，倾出白玉缸。至今正脉通，洪流咽三江。远水注江腹，浮云荡山胸。悠悠动遐想，矗矗标奇峰。祖意透今古，风期协霜钟。诗中无碍辨，未信景能供。黄堂正多暇，森戟闲卫兵。月波复荡漾，遥接银河倾。天高万物肃，星润三阶平。使君乐岁丰，高台延客登。从来中秋夕，难得满意晴。江山自高下，歌管摇空明。参差桂影动，清湿露华凝。新诗出妙思，心境还双清。皎如白玉壶，满中贮冰凌。坐久群动息，风生两腋轻。觞咏有馀乐，何物更关身。不减庾楼兴，风流自古情。"}