{"id":"1108687","title":"三和","dynasty":"宋","author":"刘克庄","text":"野色湖光淡复浓，阿香神爻巧相逢。金篦莫辨烟中树，蜡屐难登海上峰。帝眷驿驰丹诏问，客归亭有白云封。边无牧马村无犬，击壤何妨作老农。击磬何须入于海，括囊未免取诸坤。寻盟今已白鸥社，待诏昔曾金马门。鱼戏罕逢同队子，鸡窠会见二毛孙。两翁未易分优劣，一乐山村一水村。"}