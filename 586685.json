{"id":"586685","title":"麦秋苦雨古诗","dynasty":"明","author":"钟芳","text":"麰麦翳菑亩，昕夕勤锄耰。蜩鸣百葽秀，跂予望有秋。群阴何顽冥，贻我兆庶忧。淫霖倒河汉，洚洞倾林丘。生意奄凋悴，有如中戈矛。譬彼无妄药，过试或鲜瘳。去年负官租，冻饿无完裘。持刀垦新畲，妻子不得休。今兹复艰食，嗷嗷奚所求。谁哉御羲轮，龙旂缀珠旒。扬光屏阴翳，群嚣慰啁啾。"}