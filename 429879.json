{"id":"429879","title":"夜坐杂书寄舜卿 其二","dynasty":"近现代","author":"黄浚","text":"别居城东隅，矮屋绿板扉。洗瓶插梅蕊，当户亚桃枝。扫地辄如镜，琴几宜参差。小妻甚能贫，煮茗不更炊。斗室自广大，安心常在兹。西宅虽隘湫，聚族免恒饥。大男就塾归，青灯对唔咿。中男岁病尪，慧能解声诗。长女剪云鬋，稚子牵裳衣。缘法故尔尔，苦乐皆不辞。但忧干戈急，未敢鬓发窥。作诗告故人，委运从推移。"}