{"id":"577223","title":"登歌风台","dynasty":"明","author":"陈琏","text":"素灵霄啼大泽前，赤精炎炎光烛天。阿房已灰四海沸，轵道羊车诚可怜。谁言汉中非土地，养民致贤真上计。三秦才定海宇清，税驾咸阳遂称帝。沛中汤沐新赐名，万乘那忘故里情。翠华东归喜临幸，父老子弟俱欢迎。威加海内何雄哉，酒酣更上高高台。大风歌来真慷慨，守国何独忘贤才。汉家规模止如此，四百光阴犹撚指。一旦炎灰不复然，空有荒台临泗水。我时乘舟台下过，逸兴自觉登临多。人间兴废等馀事，且将斗酒倾金荷。"}