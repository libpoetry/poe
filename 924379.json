{"id":"924379","title":"书郭熙横卷","dynasty":"宋","author":"苏辙","text":"凤阁鸾台十二屏，屏上郭熙题姓名。崩崖断壑人不到，枯松野葛相攲倾。黄散给舍多肉食，食罢起爱飞泉清。皆言古人不复见，不知北门待诏白发垂冠缨。袖中短轴才半幅，惨澹百里山川横。岩头古寺拥云木，沙尾渔舟浮晚晴。遥山可见不知处，落霞断雁俱微明。十年江海兴不浅，满帆风雨通宵行。投篙椓杙便止宿，买鱼沽酒相逢迎。归来朝中亦何有，包裹观阙围重城。日高困睡心有适，梦中时作东南征。眼前欲拟要真物，拂拭束绢付与汾阳生。"}