{"id":"695915","title":"送灵璧汤五侯督运漕河四首","dynasty":"明","author":"欧大任","text":"河山带砺汉诸侯，供亿军储寔借筹。应向平江祠下过，凿渠今得护千艘。大淮东下接黄河，功比当年瓠子多。治粟舳舻衔尾入，黄旗珠纛照烟波。岁岁江南百万来，飞帆扬子急如雷。太仓红积纲头雪，又报均输一度回。漕河运道上燕都，身佩元戎赤虎符。给饷萧何功不细，九边飞挽足防胡。"}