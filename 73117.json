{"id":"73117","title":"满江红·钓台千尺","dynasty":"元代","author":"张野","text":"钓台千尺，问谁曾占断，一江新绿。试拜先生眉宇看，何地可容荣辱。遥想当年，故人邂逅，以足加其腹。书生常事，可怜惊骇流俗。应恨惹起虚名，平生正坐，误识刘文叔。笑杀君房痴到底，燕雀焉知鸿鹄。万叠云山，一丝烟雨，比得三公禄。高风千古，冷香聊荐秋菊。"}