{"id":"1209143","title":"胡用和听雪窝","dynasty":"元","author":"张仲深","text":"九冥使者令行肃，怒叱刚飙逐滕六。骄云压地凝不流，万里寒棱逼人目。一斋函丈大于斗，四壁生辉瑩如玉。夜深危枕支诗魂，衾铁棱棱似龟缩。战酣冻蚁寂不闻，独讶春虫暝中扑。是谁碎剪银潢波，乱撒珠玑三万斛。初疑入幕势斜斜，时复缘窗声簌簌。梦魂无路觅寒梅，诗思翻惊折危竹。长安客舍清于冰，亦有羁栖抱幽独。门前自绝车马尘，釜上曾无肉为粥。东邻西里富熏天，细酝羊羔酒初熟。酒酣把玩温柔乡，豪竹轻歌贮金屋。但知声色乐意长，岂信斋居清听足。高人胸次无一尘，肯附轮蹄竞驰逐。政如袁安不出门，自儗焦光眇庸俗。齧毡朔窖耳孰聆，击䳱县弧事谁续。从渠简册纪勋庸，我独忘荣亦忘辱。起呼小姬煮春茗，懒具扁舟汎溪曲。更结心斋听以心，击壤高歌继芳躅。悬知海上来岁丰，农圃无劳问鸡卜。"}