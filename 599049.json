{"id":"599049","title":"春日集浮邱社 其二","dynasty":"明","author":"陈万言","text":"闻道浮邱伯，淹留葛令车。坡仙遗石后，秦尉筑坛馀。未辟朱明洞，先寻水竹居。古松犹驻鹤，丹井已生鱼。晋代空玄理，流尘暗翠舆。铜驼委荆棘，铁骑满郊墟。游岳偕禽庆，全身拟大疏。云霄双舄远，芝术一丘锄。勾漏应难觅，桑田尚未淤。不逢天上使，难辨石间书。太史持龙节，南方建隼旟。临关占气色，入幕引冠裾。净土参禅寂，真宫听步虚。城隅经草创，胜事借吹嘘。眺览通冥浸，风谣变里闾。台阶归有日，吟望正愁予。"}