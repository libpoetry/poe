{"id":"960973","title":"游灵源天境遇雨各奔归晚坐以不是溪居者那知风雨来分韵得那字奉呈一笑","dynasty":"宋","author":"姚勉","text":"灵源水有天，日涉胜趣多。同行十数子，散策经山坡。溪行小盘礴，石坐閒摩挲。野菊留馀花，新梅看微柯。寒鸦落平田，暖鲤跳枯荷。是日冬曦温，景象如春和。笑谈不知归，亦有载酒过。忽瞻彼北山，黑云生嵯峨。阴晴反覆手，天测不可俄。长风舞红叶，急雨翻银河。儒冠各攲垫，僮屦皆奔波。路滑争牛羊，泥溅乱鸭鹅。席地听沾湿，樽沙委骈罗。五十笑百步，曳杖如横戈。林间偶自芘，弃甲我则那。留恋归不早，颠沛逢滂沱。出游不知时，废此啸且歌。绸缪无远虑，其如近忧何。兹游已狼籍，后计毋蹉跎。归欤亟诛茅，结亭依岩阿。震陵有帡幪，乐哉涧槃薖。"}