{"id":"508504","title":"题渝川邹贵彝墨竹","dynasty":"明","author":"倪谦","text":"平生爱竹渐成癖，幽丛每欲从人移。当轩一本颇失养，隔岁顿令枝叶萎。长镵斸去良可惜，月夕风晨秋寂寂。邹君过我出此图，爽气飘飘生两腋。渭川淇澳千万竿，潇湘两岸烟水寒。天生胜境不能往，咫尺尽向毫端看。老干新梢生意足，箨龙怒角抽寒玉。髣髴风雷起平麓，只恐高飞穿我屋。看罢殷勤捲付君，持归远到清江濆。高堂素壁时挂此，何须别种筼筜云。君不闻此君一日不可无，栽培灌溉胡为乎。不如似君写数挺，举杯吟对聊相娱。"}