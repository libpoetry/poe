{"id":"692741","title":"犯星歌","dynasty":"明","author":"杨慎","text":"金沙江水绕环洲，江岸家家对白鸥。渔父长歌僰人曲，盐商爱上白夷楼。馀甘结子草交头，暮霭朝岚似蜃楼。飞鸟不飞愁羽堕，行人何事远来游。抢垒弓营遍翠微，韦鞲椎髻裂华衣。松林雾合腾蛇出，草屋星流暗蛊飞。十月妖花红满烟，万家蛮树绿遮天。眼中忽见浑相识，梦里曾游瘴海边。"}