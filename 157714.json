{"id":"157714","title":"巾山行同王监簿作","dynasty":"宋代","author":"舒岳祥","text":"皇华真人游海东，云行急疾去若风。蜺旌羽节追不及，飘遥双帻堕碧空。六丁六甲不得取，化作两峰撑青红。至今八面各变态，隐见有无横复纵。或说苍龙从海度，潮落江乾不能去。两角峥嵘云护之，身伏泥沙惟脊露。雷鸣电作定腾霄，铁锁横江截归路。老胡说法欲降龙，又恐钵盂藏不住。故将两塔压其巅，击鼓撞钟警朝暮。有时风雨响空岩，僧坐堂中生畏怖。惟有江平月照时，付与诗人题好句。"}