{"id":"71875","title":"沁园春·华屋高轩","dynasty":"元代","author":"刘敏中","text":"华屋高轩，富贵之心，人皆有之。甚伯伦挈，惟知酒，浩然踏雪，只解吟诗。一见令人，利名都忘，更有高情元紫芝。还知否，盖道分彼此，事有参差。看君绿发雄姿。况千载风云正遇时。便登高舒啸，如今太早，扬眉吐气，过此还迟。愧我衰残，终然无补，久矣寒灰枯树枝。云山梦，被画图唤起，情见乎辞。"}