{"id":"608353","title":"丁大参刘参戎邀游虔州光孝寺看二井","dynasty":"明","author":"区大相","text":"良游荷胜招，忽与人境别。木落山更苍，地暖气初冽。稍寻奇俶观，遂竟灵异说。境缘二井胜，事匪茫昧设。灵气通山泽，寒潮应海月。甘液岂泉蒙，春流因雷发。妙理信中感，神机岂外泄。汲同神瀵滋，饮异醴源竭。山根潜地肺，水道走石穴。久闻有此言，每令心赏绝。游思六合外，归补水经缺。"}