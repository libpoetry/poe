{"id":"699298","title":"送彭从龙归清江迎妇四首","dynasty":"明","author":"袁华","text":"游子驾言迈，驱车楚山阿。积雪明高林，落日照大河。眷兹川涂长，况值岁暮何。相送复相思，看云动悲歌。朝阳有威凤，排云九天来。晓仪瀛海上，暮落岐山隈。览德时一下，明良位三台。还从嬴家女，吹箫向层台。轻烟林际开，素月川上起。桂楫击空明，消摇汎容与。美人隔秋水，相望不得语。临流折芳馨，所思在遗汝。溪上桃始花，溪流净无沙。偶得胡麻饭，穷源路忘赊。楼观五色烟，中有绿萼华。乞与续弦胶，相期凌紫霞。"}