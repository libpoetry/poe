{"id":"1060639","title":"松棚","dynasty":"宋","author":"洪刍","text":"南山落落千尺松，干云蔽日摇青葱。盘根错节岁月古，龙吟虎啸号悲风。北山文杏中梁栋，我材臃肿非世用。脩枝细叶幸有馀，赪肩大束那辞送。承以高竹青扶疏，置君宽闲之玉除。倏如乱云驻车盖，恍似广庭张拂庐。垂头塌翼下孔翠，张鳞摆鬣来鲸鱼。穿空入隙清飙吹，疑有万壑哀声随。羲和按辔不驰骋，炎官火伞将安施。朅来投荒近循海，日坐板屋如蒸炊。南山苍官怜我热，遗我七鬣千孙枝。但令脩干青青多，温风烈日如予何。"}