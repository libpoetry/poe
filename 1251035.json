{"id":"1251035","title":"咨询堂诗","dynasty":"元末明初","author":"陈谟","text":"奕奕岩岩，风纪之堂。雪冰其柱，铁石维梁。鸟飞过之，不敢下窥。高明有抗，神物诃撝。十载之旷，一日而伟。如翚如翼，绣衣戾止。有扁崇崇，端正不颇。珊瑚碧树，交结枝柯。宪纲之振，在悉民隐。于咨于询，是谓绳准。幽者潜润，远者峻壁。聪察或遗，孰伸孰抑。刍荛之贱，商工之卑。勿卑勿贱，言亦有禆。虎冠狼牧，童子能言。蜜矢毡针，明者昏焉。孝妇之旱，三年尤剧。决狱之雨，顷刻而集。穆子格言，著于春秋。咨谋度询，必务于周。岩岩李公，服是明训。惠我庐陵，以风列郡。百邪以正，众枉斯雪。载瞻堂扁，居不栗烈。公德在民，公辔在野。峨峨穹碑，式劝来者。"}