{"id":"678020","title":"赋竹坡","dynasty":"明","author":"戴奎","text":"旁邻异花多绕屋，慢紫妖红眩人目。如渑美酒花下倾，歌舞朝朝看不足。君家美竹缘坡生，萧森却似筼筜谷。骚人墨客争款门，好事日题诗一束。山阴高致世讵知，旁邻举手休揶揄。颠风恶雨一夕至，芳菲狼籍成嗟吁。此君节操祗自如，雪霜纵遇那能欺。幅巾藜丈久可傍，笔床茶灶长相随。我记扁舟昔相过，醉向沙头竹根卧。君时宦游闽海间，竟日孤吟复谁和。今同远客心欲摧，旧径芜没何时开。春雨遥知子孙长，秋风不报平安来。山堂忽闻诏许归，满引竹叶歌竹枝。到家截取一二管，请君持献伶伦吹，九苞彩凤当来仪。"}