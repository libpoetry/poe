{"id":"535928","title":"汉郊祀歌二十首 其二十 赤蛟","dynasty":"明","author":"王世贞","text":"帝临渤，冲波却。櫜天弧，张广乐。赤蛟来，俛其角。芬牢醴，旨且博。胡以荐，酬海若。露飘洒，云容裔。澹复殢，灵之醉。灵欣欣，来媵予。应昌符，启甘澍。报丰岁，多稌黍。箱陈陈，万亿秭。敕阳侯，波不芒。导出日，际穷荒。陈玉帛，至梯航。赤蛟来，灵柔之。千万祀，思祯期。"}