{"id":"765496","title":"霜叶飞 重九登西歧山用周清真韵","dynasty":"清","author":"杜文澜","text":"乱烟低草。寻秋路，残蝉声断林表。画溪弯处石桥斜，指呗关幽悄。看一线、潮青破晓。孤筇闲倚群峰小。待换酒人还，试共插、茱萸弄影，夕霁红照。波外又掠征鸿，湖阴漠漠，片云诗被催到。半天铃语惊新霜，更暗添凄抱。笑海角、游踪倦了。柴桑思谱归来调。但细与、黄花约，明岁东篱，醉朋休少。"}