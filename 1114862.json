{"id":"1114862","title":"谷隐饮中以采菱渡头风起策杖村西日斜为韵探得采头二字","dynasty":"宋","author":"李廌","text":"东西南北人，志向各有在。一言契所适，纠缠胡可解。英英坐上客，声闻著寰海。婆娑诸侯邦，未去亮天縡。顾余寸有长，葑菲误见采。山空佛宫冷，秉烛集飞盖。笑歌触松风，出谷作天籁。后夜风雨时，惟应鬼神会。山川纳商气，凛凛天地秋。草木将玄黄，讵肯乌我头。蚤岁谬怀璧，轗?辙欲周。富贵来无期，舍鞅息林丘。复弃农圃业，为兹山水游。来寻弥天释，软语忘百忧。夜倾双玉壶，禅诙互相酬。试浇磈磊胸，洗我千斛愁。"}