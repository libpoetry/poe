{"id":"439511","title":"游崆峒四绝","dynasty":"金","author":"赵秉文","text":"西邻鸟鼠北朝那，泾水东流入大河。一上参云亭上望，山川满目夕阳多。金汤形胜满秦中，战鼓惊飞北塞鸿。为向崆峒山试道，可能高枕听松风。断碑零落任苔封，想像当时问道宫。烟锁洞天三十六，时人空礼白云中。万松声里暮涛寒，尽在参云一望间。只欠悬流二千尺，天风吹下翠屏山。"}