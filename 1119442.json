{"id":"1119442","title":"凌晨复有惠急笔次韵","dynasty":"宋","author":"陈造","text":"小驻江干接隽游，渭清泾浊可同流。假真笑我陈惊坐，造妙推君赵倚楼。姓字已高时辈上，功名尤忌鬓毛秋。等闲莫学金华伯，碧水如天拟梦鸥。仕涂决矣息交游，姑向林泉访胜流。短褐直甘乘下泽，异乡终胜赋登楼。惊心梦境檀槐战，屈指乡园秫稻秋。雉翳龟燋缘有用，未闻金弹中沙鸥。"}