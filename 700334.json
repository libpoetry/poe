{"id":"700334","title":"览窦氏回文诗爱其音调古拟作六首","dynasty":"明","author":"顾清","text":"神圣兴运乘元真。宸严尊居端佩绅。禋宗敬事肃秋春。仁贤登扬振幽沦。陈思怀忧隐呻嚬。高岗梧栖凤鸣和。韶箫按曲引工歌。调鼎金铉玉梅鹾。朝堂明辟列衡阿。巢由轸怀忧如何。江湖放浪狎飞凫。双浆画舟隐蒲菰。泷风惊梦午酣馀。窗虹贯月夜堂虚。扛鼎巨笔采椽如。商金凄冽冰丝弦。苍青湛澄明空烟。昂昂立鹤霜庭前。慷慨抒怀寄诗传。长路萦心怆华年。皇羲肇文成五三。光辉蔚郁深侵涵。缃缥珍袭重签函。章组谢来归村南。筐箱薶茧作老蚕。纹绣重袭密丽绵。筠金间玉续匏弦。分派九河洪涤宣。薰兰承蕙藉简编。坟典遗基隆圣贤。"}