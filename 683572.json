{"id":"683572","title":"徐茂吴司理解事之后三辱过存投赠新诗迥绝辈流泛澜众体逾自斐然庶几不孤黄梅授衣之托矣聊报四章以志区区","dynasty":"明","author":"王世贞","text":"才脱青衫便自由，五湖烟雨足渔舟。居然只字归风雅，别与微权傲胜流。有酒可无桃叶妓，移家须傍藕花洲。长安达者应何限，不为悲吟也白头。怜君落魄走词坛，白帢青鞋紫箨冠。探得骊珠谁比价，握将牛耳不论官。流言似与湖山会，失意翻骄天地宽。莫怪老夫儿态发，时时绮色到蒲团。屈指归田事事真，可从时态怨沉沦。天留岁月私黄卷，我自春秋得素臣。若下但宽赊酒处，沃洲何待卖山人。逢君且说弇中好，莫遣梁间一榻尘。江左诸徐不乏贤，菰城接武迪功先。还惊天上麒麟骨，载睹洲前鹦鹉篇。拙似君苗思毁砚，老逢钟子重留弦。莫安渔父无人妒，尽自能操物外权。"}