{"id":"1131154","title":"嵩山二十四咏 青童峰","dynasty":"宋","author":"楼异","text":"斩新高髻掠云开，翠色罗衣一样裁。知有真仙此中住，故命天女捧书来。一片黄云驻不飞，中天帝子欲何知。不须更问玉人事，自有嵩高峻极诗。谁知方丈与瀛洲，尘世纷纷漫白头。不到嵩山最高处，世人容易揖浮邱。昔有仙翁住此间，炼成青发与朱颜。一朝跨鹤升天去，涧草岩花岂复攀。汉家天子学神仙，曾遇真人耳过肩。不待菖蒲长黑发，须知逸乐自延年。仙仗西来感百神，泥金检玉尚如新。山灵知是真天子，万岁声中第一人。皎皎冰盘瑩百围，广寒宫殿见依稀。青山万叠浑如洗，浮翠光中一镜飞。苍苔藤蔓饰须眉，狮子标形是与非。果解嚬呻作哮吼，窟中狐兔定魂飞。万里封侯相不如，道人曾此获阴符。轩牙露舌惊樵采，猛士还当捋尔须。触石孤飞一叶蓬，雷公电母昼鞭龙。但知四海为霖雨，不道中天第几峰。当年翔凤此徘徊，曾为真人览德来。今日飞鸣天外过，纷纷燕雀不须猜。想见金壶泻墨河，皂林馀润郁嵯峨。伯阳当日传经后，肯向山阴与换鹅。华盖峰高未易穷，扪参历井到天中。回头却顾人间世，但见群青似小童。玄武名峰古所传，晨昏吐气作云烟。虽无钻灼刳肠患，岁晚风霜亦可怜。头角低回藓蔓封，蜿蜒端似卧真龙。旱乾岁祷多灵应，时见油云出此峰。鹤乘云軿下九天，玉盘星子竟谁先。相应汉武题花品，留作人间聚八仙。当年曾悟镜中形，道骨仙风拟紫冥。二十四峰明月夜，玉笙须向揖仙听。丹楹未羡人间侈，玉柱一峰天外高。自古大材须大用，扶持广厦岂辞劳。翳雾埋云皓首翁，难将书传考前踪。商山羽翼朝天后，化作中天一石峰。汉武求仙未得仙，玉人何事落峰前。故知帝子乘云下，神盖峰头启洞天。玉仙曾此驻云车，日薄窗纱映雪肤。七字天书人不辨，定知玄女手中符。孕玉怀金不待媒，蓊然佳气罩崔嵬。天教秀拔诸峰上，未信狂飙解折摧。翠幄笼云自一家，萝梯夜碾七香车。举头雨过馀霞散，绿芰池开菡萏花。仰攀日月风云近，俯瞰冈峦培塿低。绝顶光芒长不断，人言太白此中栖。"}