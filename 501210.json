{"id":"501210","title":"题吴子和山水","dynasty":"明","author":"张以宁","text":"今代高人张师夔，茧纸画出紫阳诗。青山娟娟洗宿雾，绿树粲粲含朝曦。孤篷高卷在沙脚，一叟独坐閒支颐。返思前夜风雨恶，满蓑白雨飞淋漓。牛渚天昏神鬼出，龙门雷动鼋鳌移。明朝起视天宇净，金盘高挂扶桑枝。云收浪息非昨梦，树色山光如旧时。乃知穹壤间，神明有如斯。高天日月常昭朗，平陆风涛自险巇。紫阳之仙去我久，兹理明明知者希。秦川吴子和，读书见天机。喜得此画邀我题，嗟我倦游材力衰。大江长淮动千里，似此几回亲见之。行年五十未闻道，径欲从此栖武夷。"}