{"id":"682181","title":"送赵少虚先生下第二首","dynasty":"明","author":"于慎行","text":"三月花飞上苑春，花前黯淡送归人。赋成却抱文园病，老去还甘栗里贫。月出离筵关树晓，尘清客路陇梅新。熙朝自少南山隐，莫向桃源学避秦。弹铗重归奈尔何，乾坤今日尚蹉跎。黄金不买同时赋，白石谁怜半夜歌。北岭春萝仍对酒，西汀烟月且披蓑。他时共睹孙弘对，华发名成首四科。"}