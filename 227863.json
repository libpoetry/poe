{"id":"227863","title":"再游天童山回同吴与权诸友夜集","dynasty":"宋代","author":"舒坦","text":"太白崭岩几百尺，仙人一去无消息。临云时复倚栏干，独看千峰万峰碧。昨夜长须城裹回，报道湖上秋风来。醉园雨过月台冷，篱根白菊看看开。却杖青藜趁流水，目送征鸿下山嘴。篷船答浪绕丛芦，咫尺烟汀几万里。忽见江头江月白，纷纷笑语城东陌。一樽北酒一枰棋，未到懒堂犹是客。"}