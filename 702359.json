{"id":"702359","title":"次南京尚宝泰和杨公述职诗韵","dynasty":"明","author":"程敏政","text":"忧国长思策治安，迩来微觉鬓毛残。牙绯当殿初书最，清白传家久耐寒。正论几闻倾四望，高眠犹说计三餐。老成终近君王侧，双佩追随应八銮。不随桃李竞春荣，宦辙惟君守一诚。典瑞职当金阙近，奉常卿比玉壶清。宠光向晚频烦下，诗思清秋一倍生。拟有颂声歌圣德，怀乡宁似庾兰成。郭隗台边秋日明，张家湾里暮潮平。离筵句好开新社，分寺官閒说旧京。白雁叫霜先客度，黄花经雨待谁荣。怜予最有江南忆，把袂因君百念生。"}