{"id":"299010","title":"水龙吟·题联司马夫人遗诏","dynasty":"清代","author":"袁绶","text":"兰因絮果茫茫，丹青留得昙花影。低鬟凝睇，弄珠无语，内家妆靓。见说当时，天孙下嫁，璇宫春永。羡比肩灵匹，画眉佳偶，期白首、双栖稳。惆怅彩云易散。證香盟、神伤荀令。天人标格，春游曾见，披图重认。钗凤分飞，镜鸾孤舞，情天难问。料红楼碧落，云魂月梦，盼青禽信。"}