{"id":"883093","title":"和楼尚书赋赵大资重楼柏梁体","dynasty":"宋","author":"孙应时","text":"浙中岩壑天下雄，越绝宛委吴穹窿。钟奇角秀劳神工，复有四明冠南东。云南云北森横纵，仙圣所宅光?珑。公楼极览面面同，江霏海日开冥濛。翠屏列立千万峰，胜画孔雀绣芙蓉。春晴百花度香风，秋原下瞰禾黍芃。城郭游人纷蝶蜂，笙歌间发罗绮丛。我公心镜百鍊铜，眼底万物归陶镕。姬公胡留曲阜封，东平骠骑合侍中。小出勋业垂无穷，手扶日毂驾六龙。丹心正色羞容容，飘然谢出明光宫。坐收全名擅高踪，锦衣故里还过逢。筑室百堵声隆隆，雅素不穷丹雘功。移花种竹亲圃农，直嫌看山隔崇墉。层楼开豁星斗胸，晨登坐达夕鼓鼕。有书满架酒不空，眼明脚健颜颊红。身佩安危唐晋公，何妨绿野对洛嵩。文昌更似香山翁，与公胜日长相从。一谈一笑如春浓，清欢不奏淫乐矇。高山流水操递钟，新篇络绎疲奴僮。寒生感公恩义重，草根窃亦吟秋虫。扁舟登门频宿舂，敢逐炎凉如燕鸿。"}