{"id":"815046","title":"古意","dynasty":"清","author":"恽格","text":"鷤鴂一以鸣，芙蓉不可托。天津泻其波，蟾蜍久寂寞。黄鹄正号呼，羽毛半凋落。离离蛸蟏织，唧唧野田雀。八风不动籥，元气亦无橐。白云一朝枯，仙人足安错。金虎行肃杀，山树悉衣赭。瑟风荡琼华，崇城阒如野。彀弩射高墉，鹰隼不能下。日月无瞆聋，江河忽喑哑。谁将乘龙渊，空望游车马。长星三十丈，有孛如车盖。太白当昼明，日轮不能大。朝闻泰山吟，暮见鬼神旆。磷火化列星，哀鸿作天籁。神京正嵯峨，河山自根蒂。雕题贡名马，卉服献珠贝。灾患亦不生，妖祥复何害。"}