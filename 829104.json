{"id":"829104","title":"忆南京叠过夔门诗韵二首","dynasty":"清末近现代初","author":"吴妍因","text":"玳梁海燕梦难温，一样春风白下门。献岁寒梅谁得赏，入时新柳几何存。江山不速无家客，烟雨空怀负郭村。但得寇平归去早，园荒井废更休论。南朝痛史老犹温，风雨巴山夜闭门。金粉飘零三月尽，关河破碎几人存？花开问是谁家土？日暮欲归何处村？亦信佳兵终必衄。故园松菊不堪论。"}