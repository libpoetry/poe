{"id":"537094","title":"歌行长短句题橘轩卷后","dynasty":"明","author":"王世贞","text":"昔有苏耽君，丹成不肯去。乞取巴中老龙唾馀核，化作江陵紫霞树。凿井苏君陂，下通长桑所食之上池。一杯复一叶，千人万人却杖归。其后八百年，陆翁手种树，乃是翁家郁林太守之所怀。聊采仙君名，用以颜其斋。翩然渡淮水，不忧此树化为枳。卖药长安中，携壶汝南市。交州薏苡让功力，魏苑葡萄失颜色。丹苞琼瓤崖蜜寒，坐令消渴蠲文园。何以报汝披琅玕，云舒锦粲龙虬蟠。更后百馀年，有孙髯参公。笑谓王子，腐史何庸。木奴千头，以当素封。宁如宝此卷，洞庭秋霜箧笥中。"}