{"id":"811007","title":"拟营生圹十首","dynasty":"清","author":"王季珠","text":"自从结体入尘寰，水火兵戎阻百关。花甲转头真侥倖，如何懵不计登山。编藩累土伐荆榛，云气漫空似有神。亲手安排身后事，家人破涕祝长春。慎防损坏老皮囊，劝进庐循续命汤。一息尚存权未替，乌鸢蝼蚁缓商量。小拓佳城地数弓，吹笙击鼓戏樵童。四隅植有摇钱树，补救平生两手空。从古英雄犹走马，人生通例累多情。一盂麦饭一樽酒，如此生涯孰与争。打把灵魂返洞天，官骸归来祖茔边。道旁颓仆谁家碣，荒陇经营又熟田。不独寒梅摩小影，还将明月悟来因。荣铭哀诔多多锡，千古难逢挂剑人。埋诗无地不相宜，拘忌阴阳陋葬师。如果松揪围荫早，清歌预听吊黄鹂。自资冥福诵金经，自祭为文见素心。非必贪高封马鬣，他年跨鹤易招寻。脱胎而去复还胎，因果成书语也该。毕竟此身化何物，裸虫门类广难猜。"}