{"id":"261623","title":"沁园春·垆头送潘镜如归新昌","dynasty":"清代","author":"丁之翘","text":"弹铗无门，漂泊江南，那不思归。记秋宵把袂，襟期落落；寒窗染墨，想入非非。北斗金高，三都文贱，冻死谁人为解衣。君归矣，有南陔白发，绕膝相依。还期。刷羽骞飞。慢惆怅知音世所稀。任天无老眼，权时蹭蹬；人刚绿鬓，不久栖迟。我买江鱼，君沽鲁酒，行矣安仁醉莫辞。销魂处，是桥霜店月，雁阵迷离。"}