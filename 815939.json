{"id":"815939","title":"隽生招同曹葛氏也是园观荷复至一粟庵小憩","dynasty":"清","author":"高锡恩","text":"沪上少竹石，亭榭亦罕遇。芙渠更稀植，美人徒遥慕。小阮招我游，云有境堪赴。乔家园最佳，草径同缓步。入门果奥旷，红栏半凝露。飞桥跨长空，旁折极幽趣。芳池窈以清，有唾不敢吐。灼灼红衣明，田田翠盖护。风来时偏反，微香静中度。如临濯锦江，疑入浣沙路。映日色逾鲜，出波颜独嫭。吴姬比应羞，越女看先妒。留连不忍归，临去复回顾。惜无荡桨舟，泊向花间住。钟鱼出林杪，一庵洵幽独。城市得山林，身疑入涧谷。门围枳棘篱，树老头已秃。殿古绕香烟，梵呗声相续。水阁来清风，四面波影绿。田畴如画枰，浪纹如织縠。红日不到处，白鸟时自浴。坐久觉凉多，蕉扇不须握。物我可两忘，寂然心自足。何日借绳床，桑下来三宿。"}