{"id":"1082159","title":"次韵王民瞻赠觉梵二首 其一","dynasty":"宋","author":"刘才邵","text":"腹稿欲成聊假卧，寒松疏磬仍相左。不容开府占清新，云里江梅萼初破。奇芬还似暗香浮，全胜光风泛兰些。玉川昔访长寿寺，石壁留题如此作。珊瑚炫转光夺目，含曦一读忘饥饿。便堪高蹑诗将坛，纷纷谁可克参佐。韦庄岂免赠巾帼，格嫩更遭脂粉涴。"}