{"id":"1125948","title":"起潜观心四绝词旨俱胜仍用非字奉酬以尽愚衷","dynasty":"宋","author":"钱时","text":"休论人是与人非，会得观心过亦微。汎滥此生长似旅，天寒日暮是谁归。浑然天爵本无非，过眼荣华亦已微。忆得古人诗一句，锦城虽好不如归。耻过如何更作非，观心须识动之微。一朝透脱无疆界，处处吾家不用归。雾霭溟濛山缥缈，江波浩荡雨霏微。头头总是吾家事，更要回归定失归。"}