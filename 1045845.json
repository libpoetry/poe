{"id":"1045845","title":"送杨秘丞赴戎南倅","dynasty":"宋","author":"吕陶","text":"万里南溪水，滔滔逼郡城。四时多雨气，终日是江声。蛮市烟中合，山畴火后耕。孤村随溉断，绝嶂与云平。甲冷三冬戍，烽高半夜惊。盛朝咨镇守，别乘委才明。爱日迎舟楫，春风卷旆旌。兰陔新膳洁，花县旧阴成。荔子琼瑶破，藤梢琥珀倾。羁怀休念远，浅醉易忘情。宦况如邮传，年华似送迎。笑谈聊布政，閒暇亦论兵。僻地非通辙，层霄有去程。行闻海沂咏，流入竹枝清。"}