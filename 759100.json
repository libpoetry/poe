{"id":"759100","title":"惜黄花慢 孤雁","dynasty":"清","author":"贺双卿","text":"碧尽遥天。但暮霞散绮，碎剪红鲜。听时愁近，望时怕远，孤鸿一个，去向谁边。素霜已冷芦花渚，更休猜、鸥鹭相怜。暗自眠。凤凰纵好，宁是姻缘。凄凉劝你无言。趁一沙半水，且度流年。稻梁初尽，网罗正苦，梦魂易警，几处寒烟。断肠可似婵娟意，寸心里、多少缠绵。夜未阑。便倦宿平田。"}