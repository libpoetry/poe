{"id":"736060","title":"阻风泊浈阳峡中夜大雷电晓起对雨","dynasty":"清","author":"赵执信","text":"禺阳帝子调黄钟，坐爱空山有来往。昨朝宿雾隐飞来，自笑游踪何卤莽。峡风忽讶失前津，浈水翻能汩归榜。孤舟萍梗仰阴崖，敢以微躯触罔象。夜深魂魄悸崩雷，便恐乾坤裂惊响。群龙久困快一伸，火鬣朱鳞竞腾上。地穷川岳疑变移，天远鬼神畏钩党。岂知作剧向幽人，苦欲要遮纵欢赏。晓披万瀑散晶明，烟放千林动萧爽。芳春烂缦未过半，绝壁丹青划成两。闲情留梦寄孱颜，冻雨为余洗怅惘。殷勤更拟乞瑶笙，徐引回风送兰桨。"}