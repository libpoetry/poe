{"id":"1109297","title":"次韵晁单州诗六首","dynasty":"宋","author":"刘攽","text":"五字酬君诗百篇，知音免负伯牙弦。淹留子贱弹琴地，怅望兰成射策年。术到仙真皆羽化，师无前敌在中权。古今风雅人多少，名下声华不浪传。材杰知心似合符，不违颜氏亦如愚。文章偏我不得力，怀抱与君非有殊。龟手但知能澼絖，纬萧何意得骊珠。自携如意樽前舞，曲尽歌长缺酒壶。性僻材疏酷嗜诗，头童齿缺雪垂颐。五十已过无闻尔，三百虽多奚以为。每向后生知所畏，独于名士喜同时。李陵苏武俱尘土，豪杰由来自得师。多爱不忍缘爱奇，记人毫发忘瑕疵。垂老此心免愧己，起予它日亟言诗。衣冠为子最青眼，兄弟数君仍白眉。瓠叶岂以菲废礼，鲜首燔炮为宛脾。侧径蜂飞忙蔽日，绿阴莺语静移时。自疑寂寞扬雄宅，最爱清和谢监诗。词客篇章写桐叶，饮流筹箸折花枝。相望十舍不相就，两地风光镇所思。贵公门地多阴德，庆事今君大乐生。爱子桂枝新上第，弄孙兰茁始书名。拨弓试复穿杨叶，负鼎何妨待鹄羹。不似淮阳多病守，十年卧閤见交情。"}