{"id":"708673","title":"氐州第一•送邹程村之江西","dynasty":"明末清初","author":"沈谦","text":"万古钱唐，波浪涌雪，滔滔日夜东注。别酒淋漓，孤舟摇漾，残照低云满路。执手方悽恻，人说潮平可渡。野鸭鸣沙，林蝉噪柳，更听柔橹。十载相思能一晤。有无限、幽情难诉。流水空弹，凌云初就，怕蛾眉嫉妒。豫章城、星子县，堪纵目、襟吴带楚。倘遇秋鸿，寄书来、水天朝暮。"}