{"id":"701052","title":"悼李公奇","dynasty":"明","author":"清濋","text":"自从绣帽离京国，平克山东又海东。决策但期千里胜，回头俄见一星红。云横古汴神兵寂，月满长淮虎帐空。最忆张巡齿牙落，唐家青史有奇功。万里关山双虎节，十年寒暑一纶巾。忧民忧国又忧主，尽孝尽忠还尽身。厚地血凝为琥珀，高天魂聚作星辰。功成但在凌烟阁，如此两全能几人。"}