{"id":"269783","title":"三姝媚·红桥烟柳图","dynasty":"现代","author":"吴湖帆","text":"垂丝千万缕。看烟疏红桥，系人情绪。陌上相逢，算倚楼王粲，一番曾赋。拂水盈盈，还忆得、京华前度。过尽隋堤，流水栖鸦，黯然如许。凝对斜阳官渡。正帝子悲吟，小蛮慵舞。梦远秋残，怕晚蝉消息，怨声悽楚。笛里阳春，吹不转、玉关风露。谩省江潭摇落，依依自语。"}