{"id":"784738","title":"太湖","dynasty":"清","author":"缪公恩","text":"沧波渺无际，群山浮镜中。上无青云梯，下有苍龙宫。澒洞撼大地，飘忽来长风。灵威忆仙迹，底定钦神功。悲哉伍相国，远矣陶朱公。智勇尽合轨，生死皆英雄。人生托天地，踪迹如飞蓬。壮游在适意，无为悲穷通。古人不可见，旦暮行将终。一艇破碧烟，双桨淩虚空。焉得天汉槎，聊此寄空濛。"}