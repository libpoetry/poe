{"id":"770352","title":"赠晦闻先生兰妻雀子","dynasty":"清","author":"曾习经","text":"人言林逋仙，无求自然足。一鹤与一梅，别成新眷属。我爱林逋翁，风趣更超俗。兰妻雀子呼，遥遥接芳躅。言真惬素心，好合曲栏曲。竟体挹芬芳，新妆照红烛。雪夜壁月眠，花貌想如玉。好鸟如佳儿，去来无拘束。得食性能驯，粒粒分仁粟。乍学鹦鹉鸣，旋随鸳鸯俗。臭味同妻兰，踊跃如童仆。翁乃左右顾，怡然遂所欲。有妻结良缘，有子绵似续。韵事比高贤，神似非刻鹄。胸怀天地宽，自处何荣辱。筑楼近韩居，窗开透辰旭。纵然小如舟，四围花作蓐。楼前一水通，漾漾涨春绿。借此乐馀年，欣欣忘蹐局。况复孙曾贤，泮芹屡掇渌。多福备箕畴，一一难纪录。快哉矍铄翁，高吟兴频触、"}