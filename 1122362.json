{"id":"1122362","title":"闻常伯韩公下世感赋","dynasty":"宋","author":"姜特立","text":"逸轨高标不可扳，风流人物晋唐还。胸襟磊落尘埃外，尊酒淋漓笔砚间。英气一朝归碧落，高文千古映青山。穗帷莫奠知音泪，极目楼边有愧颜。六义湮沦吾道东，敢将见处与人同。后生不遇东坡老，前辈今无南涧翁。四偈真能垂具眼，瓣香端欲嗣宗风。遗编一见如生面，怅望新阡恨不穷。"}