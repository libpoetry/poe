{"id":"685248","title":"日珥录五首","dynasty":"明","author":"王醇","text":"连环双珥夹晴日，左右生戟气青赤。岂惟兵甲生外夷，百殃之本众乱基。前月黄霾泰山侧，青龙吐火烟光黑。去年御沟流血波，天鼓满空挝海鼍。又看彗星扫空百余丈，彻夜光芒侵斗象。辽东军民半陷胡，天复示变胡为乎。狼烟夜照大安戍，胡儿夜缚将军去。骏马默金晓赎归，正阳门底捷书飞。清水照面不照背，分旄使臣日似醉。番兵时入如向家，杯水讵救薪一车。幕府覃覃隐奸士，受金泄出天朝事。铁岭将军载辎重，避胡入关妻子共。先议和戎乏远猷，蜡书暗约杀杜刘。经略潜谋玉帐底，四帅北征撒回李。穷荒深入绝援师，六万汉军空战死。于戏！众关那及鸦骨关，六师魂返李生还。不知庙堂迩何议，代李者谁是其弟。戈船健儿不习马，兵气无能震屋瓦。羽书调入白狼川，去伤此日归何年。南人膏血溅北虏，饷金百万消如土。兵马空多深未策，封章徒乞内帑金。绯袍昔走金山寺，拳石焉能著多骑。蛮女新兵簇塞云，成功或在娘子军。牛毛寨头屯虏营，朝鲜请援诣汉京。已丧义军荒碛里，难保鸭绿一泓水。危今因我危，死昔因我死。将赫斯怒安远邦，当为犄角守镇江。君不见金台什前车覆，事到噬脐将安咎。"}