{"id":"96435","title":"寄杨溥子·昔闻许劭月旦评","dynasty":"宋代","author":"赵蕃","text":"昔闻许劭月旦评，人生倚以分重轻。当时初非徇虚名，往往夷考其学行。今人谁复持此柄，乡评亦复无公论。故当信目不信耳，毁誉不用从人问。我行溧阳得杨子，何止国士天下士。大科异等非谩狂，笔头真有三万字。十篇琅琅金玉音，一唱三叹感我心。子昂感遇不啻过，阮籍咏怀何念深。匡章通国称不孝，夫子与游仍礼貌。虽然前圣亦有云，善与不善分恶好。"}