{"id":"577955","title":"寿峰为分水诸教谕题","dynasty":"明","author":"邓林","text":"东南九峰如削玉，君家正在山之麓。芙蓉排闼送青来，长日卷帘看不足。烟岚变态日万千，古色不改恒岿然。静重由来仁者寿，何妨假此期亲年。朝来举觞献醽醁，千崖尽堕杯中绿。如山如阜如冈陵，此际尤宜为亲祝。祝亲寿，寿如峰。揖金母，拜木公。陵谷可变天地老，孝子之心那有穷。"}