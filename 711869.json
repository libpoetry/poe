{"id":"711869","title":"南海神祠古木绵花歌","dynasty":"明末清初","author":"陈恭尹","text":"祝融帝子天人杰，凡材不敢宫前列。挺生奇树号木绵，特立南州持绛节。拔地孤根自攫拿，排空直干无旋折。生气长资渤澥宽，老鳞不受冰霜裂。青春二月当艳阳，观者千人皆叹绝。繁英贯日下无阴，丽色烧天炙能热。堂堂正正势莫当，密密疏疏随所设。落瓣全铺细草青，飞须欲满游丝缬。似闻昨日铜鼓鸣，海神黼黻朝天阙。玉女三千笑口开，电光一夜枝头掣。受命扶桑捧日车，旌旗片片裁虹蜺。六龙战胜各归来，髭髯尽化玄黄血，不尔花红何太烈。君不见四照之枝不可寻，赤松渺矣火井深，为君岁岁呈丹心。"}