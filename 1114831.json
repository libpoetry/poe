{"id":"1114831","title":"赈荒到天台有作二首","dynasty":"宋","author":"李琪","text":"我亦田夫偶得官，深知茅屋有饥寒。纷然遮道呻吟状，一作同胞疾痛观。水际山陬多隐瘼，风餐雨宿敢图安。破襦裹米皆王□，粒粒当知帝泽宽。驰驱徒步问民饥，似我寒儒负笈时。偪仄荒村随户到，萧疏几屋有烟炊。平林带暝投山驿，苍鬓冲寒湿雨丝。野老不知巡历至，相逢尔汝话家私。"}