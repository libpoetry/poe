{"id":"669773","title":"东门行 其一","dynasty":"明","author":"李攀龙","text":"出东门，顾且望。欲何归，向洛阳。座下两走马，马上结束千金装。挥鞭酒家去，调笑邯郸倡。作使博，徒数辈，掷钱百万少年场。少年场，朝用广平公故，暮为琅琊大王。男儿结交愿得豪贤，君复自爱莫相忘。男儿结交愿得豪贤，君复自爱莫相忘。恩仇分所当，翩翩轻薄殊未央。"}