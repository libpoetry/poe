{"id":"697119","title":"读弇州山人集二首","dynasty":"明","author":"胡应麟","text":"十袭琅函散紫氛，碧窗遥夜拥兰芬。群编尽废中郎箧，只字堪藏太史文。万古江河谁白日，千秋闾巷有青云。玄亭肯着侯芭卧，不向名山乞典坟。锦帙牙签次第开，披襟山色满兰台。初成汉苑然藜业，尽压梁园授简才。一字霜风犹缥缈，千章河汉转徘徊。相思几夜瑶华切，肯惜如椽借草莱。"}