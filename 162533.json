{"id":"162533","title":"念奴娇·王孙老去","dynasty":"宋代","author":"毛并","text":"王孙老去，算无地倾倒，胸中豪逸。小筑三间便席卷，多少江山风月。万壑回流，千峰输秀，人境成三绝。登临佳处，鸟飞不尽空阔。追念辋水斜川，有风流千载，渊明摩诘。何必斯人聊一笑，俯仰今犹前日。只恐东州，催成棠荫，又作三年别。赏心难继，莫教孤负华发。"}