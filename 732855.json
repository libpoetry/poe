{"id":"732855","title":"龙隐洞读元祐党人碑","dynasty":"清","author":"陈衍虞","text":"荒郊秋老木萧摵，孤岩幽旷仙灵宅。龙去不知几多年，但余寒湫三百尺。岩中古咏与今题，墨晕劖满不留隙。摩崖破藓见残碑，衮衮诸公列党籍。端履门外已勒名，如何瘴乡也镌石。元祐去今六百秋，姓字了了存点画。中间纵有剥蚀文，依稀犹可想遗迹。山灵不可没奇人，故留奸名显端硕。不然多少断碣半销磨，何故贞珉不泐今犹昔。我来坐卧其下先顶礼，瞻望鸿名如圭璧。可惜石工愧安民，不畏鬼非兼人责。诸老历历应星辰，当年羽士曾避席。不知元长欲欺谁，亲挥毫素面不赤。宋业成灰太师殄，三百八人名犹赫。至今墨客过碑前，指点蔡京笑哑哑。"}