{"id":"682852","title":"中丞黄铁桥召会次韵","dynasty":"明","author":"区越","text":"是处逢花即见春，因花得酒更怡神。高秋亦恐餐英尽，半醉无烦劝客频。午枕北窗清梦破，晚屏西崦黛妆新。商飙递起疏林遍，长笑能分草莽臣。芙蓉潋滟小江春，江畔行吟句亦神。白首见花应笑倒，清风知我故来频。一双童子歌喉咽，三百枯棋局面新。泉石烟霞非作癖，酒中贤圣药君臣。"}