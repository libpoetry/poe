{"id":"704002","title":"景泰丙子六月十七日便道与大理少卿弋阳李公游上清明日游仙岩皆赋七言近体诗一章书之翛然亭","dynasty":"明","author":"韩雍","text":"九载名山五度过，山容霭霭势峨峨。洞穿海外飞仙岛，水接天中织女河。白鹤盘风秋气近，紫箫吹月夜凉多。宦情也动幽栖念，可奈深恩未报何。扁舟览胜故人同，胜境分明似画中。阴洞满厓无路到，晴岩一窍与天通。留传剩见神仙迹，开辟冥思造化功。我有乡山归未得，不堪回首白云东。"}