{"id":"684325","title":"送惟乾二首","dynasty":"明","author":"王守仁","text":"独见长年思避地，相从千里欲移家。惭予岂有万间庇？借尔刚馀一席沙。古洞幽期攀桂树，春溪归路问桃花。故人劳念还相慰，回雁新秋寄彩霞。簦芨连年愧远求，本来无物若为酬。春城驿路聊相送，夜雪空山且复留。江浦云开庐岳曙，洞庭湖阔九疑浮。悬知再鼓潇湘柁，应是芙蓉湘水秋。"}