{"id":"705864","title":"妙高台夜坐怀无可","dynasty":"明末清初","author":"施闰章","text":"日落水烟起，茫茫连岸白。褰裳陟高台，凉月皎秋夕。古人不我待，露气沾瑶席。忽忆龙眠叟，远引就禅寂。桂岭旧担簦，匡庐复飞锡。游咏与之俱，屡折登山屐。劝我学无生，危言同振溺。心迹未能并，出处尚狼藉。解带思同游，天末久离析。人生无老少，皆为天地客。东望海门深，南睇江云碧。岩壑留清晖，皓歌伤往昔。"}