{"id":"433118","title":"金缕曲·蜡夙旅次感怀二首","dynasty":"近现代","author":"秦力山","text":"多少销魂事。最难堪、文明古族，人心尽死。依旧河山呈带砺，城与廓今犹是。问豚尾、来从何自。漠北夜郎游牧种，莽中原、窃入鞭捶里。狐狗辈，称天子。宵魂惊触鸡声起。恨频年、狼奔豕突，了无成绩。交尽人间同地狱，落得两伤乖异。弄一曲、吴箫咽市。无限风潮偏簸荡，把孤身、当作春萍从。开府赋，哀何似。生长愁城里。数年华、苏恂发愤，而今自始。遇尽风波探尽险，阅历尽人间世。问亡国、干卿何事。情愿牺牲身命尽，遍天涯、到处来寻死。声不恶，夜中起。刹罗人寿河清俟。问苍天、生民一样，容谁骄子。试讯都兰开国侯，可让故将军李。射毡虎、居然没矢。几辈华拿刀下尽，只余生、妄自沾沾喜。有为者，亦如是。"}