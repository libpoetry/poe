{"id":"610775","title":"舟中无事戏拟古乐府杂体遗意十八首 芳树二首 其十二","dynasty":"明","author":"邓云霄","text":"忆妾初归日，芳树齐蛾眉。如何三两岁，已长拂檐枝。春风初入洛阳道，芳树含花笑春早。夫婿朝回千骑喧，玳筵召客满西园。红衫半拭朱弦柱，青菜新传白玉盆。翩翩蜂蝶闲来往，投辖呼卢恣欢赏。共道筵前日未斜，谁知树底已飞花。花飞乱落清池里，明镜容华宛相似。寄言夫婿晚留春，转眼风光不待人。"}