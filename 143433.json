{"id":"143433","title":"陈伯辨为张氏求醉宾轩诗","dynasty":"宋代","author":"朱松","text":"前年溪上秋风时，主人酒熟烹黄鸡。归来醉倒睡便着，父老唤起牛羊蹊。此生一醉宁易得，未辨身为贵人客。征西将军尔何人，那用尊前惊堕帻。朅来闽越再经秋，闻道轩名涎已流。悬知得酒推不去，此客有辖何须投。今我正为奔走役，空想题诗满高壁。若逢落魄姓回人，为问何时定相觅。"}