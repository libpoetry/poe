{"id":"308435","title":"渡江云·晦闻南归，匆匆数面，言仍当北去","dynasty":"清代","author":"陈洵","text":"香台传绮字，断云雁北，片艳长离忧。渐看春事短，次第风花，旅宿燕知愁。登临故国，怕冷落、梨苑成秋。惊梦回、绿阴如劝，乱絮点维舟。淹留。沧州残画，海市新绡，想佳人难偶。浑未觉，伤春含泪，封素怜幽。杯前爱听闲消息，正采兰芳渚夷犹。盟鹭在，年年拼忆清游。"}