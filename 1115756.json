{"id":"1115756","title":"与山庄子仁侄东园看梅四首","dynasty":"宋","author":"杨万里","text":"仰树看花不见梅，闻香疑在别园开。更行数步偶回首，却被青松映出来。梅花不是雪家仙，雪里如何不怕寒。冻脱龙髯冰却海，千花试与斗来看。手种江梅五百窠，小窠开早更花多。就中一树尤清绝，恼杀先生看杀它。步绕梅花遍一园，得花妙处忽欣然。元来别有看花眼，笑向山庄死不传。"}