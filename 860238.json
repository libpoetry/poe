{"id":"860238","title":"赠林薪","dynasty":"宋","author":"王迈","text":"丈夫惟穷不可讳，仆妾于人真短气。一技能精百不忧，有功翰墨尤足贵。林生家世本业儒，读书不利改佣书。计穷未肯与书绝，又学裁剪兼黏糊。就中颇得三昧诀，翻腾碑画更奇绝。持此可疗寒与饥，十指便当张仪舌。昔我于生义理明，以我之困知生贫。我今一字不堪煮，生犹有技可资身。邺侯书堂高不过，好事人少俗人多。把笔赠生以此歌，有剑无廪奈生何。"}