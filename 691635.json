{"id":"691635","title":"与骆子游三山陂三首","dynasty":"明","author":"李梦阳","text":"库部平生友，湖山百代心。追思宫阙地，芜没水云深。连马穿芦入，群鸥坐石吟。谁能堪落日，莽莽古城阴。岳壑胸应满，乾坤眼独真。扬鞭指河洛，立马说周秦。古墓笙歌地，前朝战伐尘。秋风飒飒起，白草正愁人。日扇逢林却，风旗改路回。悲凉元此岳，攀陟复何台。云破远峰出，天秋孤雁来。明朝异南北，归骑莫教催。"}