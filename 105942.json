{"id":"105942","title":"走笔送僧宣无言归泉南","dynasty":"元代","author":"方回","text":"杭泉三千二百里，一瓶一钵走桑梓。此僧胸中有诗肠，一口吸尽四海水。自从北海至南海，搜诗直到珊瑚底。归哉非为恋乡味，橄榄槟榔红荔子。只身家世无眷属，亦不寻访囝郎罢。一欲追还李太白，二欲中兴杜子美。三欲扶起黄鲁直，四欲再作陈无己。若岛若可若贯休，直下视之眇糠秕。名僧诗话六十卷，我葺偈颂如野史。西天七祖南六祖，略如志传与表纪。寻复悔之泯其稿，间存一二笑狂斐。幼读紫阳先生书，岂可舍之从释氏。烂却沙头月一船，不妨文公漫随喜。可与言诗宜与言，不可与言姑止止。"}