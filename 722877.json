{"id":"722877","title":"杂体诗三十首 其二十五 谢法曹惠连赠别","dynasty":"南北朝","author":"江淹","text":"昨发赤亭渚，今宿浦阳汭。方作云峰异，岂伊千里别。芳尘未歇席，零泪犹在袂。停舻望极浦，弭棹阻风雪。风雪既经时，夜永起怀思。汛滥北湖游，苕亭南楼期。点翰咏新赏，开帙莹所疑。摘芳爱气馥，拾蕊怜色滋。色滋畏沃若，人事亦销铄。子衿怨勿往，谷风诮轻薄。共秉延州信，无惭仲路诺。灵芝望三秀，孤筠情所托。所托已殷勤，祗足搅怀人。今行嶀嵊外，衔思至海滨。觌子杳未僝，款睇在何辰。杂佩虽可赠，疏华竟无陈。无陈心悁劳，旅人岂游遨。幸及风雪霁，青春满江皋。解缆候前侣，还望方郁陶。烟景若离远，末响寄琼瑶。"}