{"id":"1115845","title":"太常李博士史馆孙秘丞相继奉使浙右博士至郡以孙侯诗三章示予且以致意因次韵和酬","dynasty":"宋","author":"杨亿","text":"迅濑拖舟上，危梯蹑屐登。山光翠欲滴，水气热如蒸。路转藤萝暗，天开物象澄。丘园足逋客，应得荐贤能。分忧从汉殿，捧诏出萧墙。路入三吴远，舟浮一水长。诗题石门侧，梦彻斗城傍。清晓见云物，依依认帝乡。北极分忧瞩，东瓯布惠和。曾蒙倾盖分，偶得枉帆过。郑驿非常速，融樽复几何。孙侯不假道，鄙我信为多。"}