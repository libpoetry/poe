{"id":"177225","title":"贺新郎·突屼金仙屋","dynasty":"宋代","author":"黄人杰","text":"突屼金仙屋。素秋深、长空霁雨，万山如浴。惊破元戎呼小队，来看飞泉喷玉。正晚谷，清镜圆熟。还是紫微初度至，对禅关，自奏长生曲。留杖屦，倚松竹。汉中念远眉休蹙。问擎天拄地，个事只今谁独。看领召环回鷁首，笑把江神要束。任碾破，澄波新绿。去了中兴台辅叶，挂貂蝉莫受风埃触。归绿野，种瑶簌。"}