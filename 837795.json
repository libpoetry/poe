{"id":"837795","title":"金缕曲·赠陆野衲","dynasty":"清末民国初","author":"邹韬","text":"漫把苍翁叩。看茫茫、狼奔豕突，尸居肉走。五百年来文字劫，遍地薰将铜臭。笑衮衮、诸公夸口。经济才华争自诩，任狺狺、狂吠司空狗。吾辈事，休回首。穷途何处论交友。最相怜、使君与我，多情佳偶。共结青衫千载恨，絮语泪珠盈斗。趁村市、花光如昼。愿贳春醪三百斝，向东风、痛饮眠苔绣。凭蛮触，纷纷斗。"}