{"id":"1240986","title":"陪钟伯纪游溪南山","dynasty":"元末明初","author":"戴良","text":"一春苦昏垫，今晨收宿霏。因忆谢公语，出游娱清辉。溪流深可厉，草露泫未晞。林木相映蔚，时禽递鸣悲。佛庐已高据，鸟道方仰窥。危峰枕楼阁，细竹拥阶基。窈窕趋南征，徘徊款东扉。倚阑眺悬瀑，企槛引松枝。地僻虑自澹，身閒意无违。此理谁识察，悟心惟朋知。"}