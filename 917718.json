{"id":"917718","title":"宋武帝庙","dynasty":"宋","author":"杨雯","text":"溪声答松风，巨石出老拳。古树不知名，岌岌蛟龙缠。夕阴互出没，秋华带芳鲜。葱葱帝王气，栋宇垂千年。虎贲秉霜戟，惨淡生云烟。宫人翠龙驾，手持玉连蜷。昌明坐恍惚，精神雷在天。大呼司雍间，旬月无秦燕。昔为万夫特，今受众目怜。石马亦埋没，岁时草芊芊。小臣异代士，见之泪迸泉。齐人思爽鸠，蜀人哀杜鹃。江东旧正朔，礼奉敢不虔。但愿君王心，不忘载荻船。下山又再拜，白日当空悬。"}