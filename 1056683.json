{"id":"1056683","title":"偶题北轩","dynasty":"宋","author":"吕南公","text":"说儒论四方，以北为背明。盖言幽阴位，有向即非亨。遂令口耳儿，恶北如近刑。安知壬癸交，于此兆万灵。天元气始降，坎水首五行。理数渐推迁，至兑乃秋成。馀阴与初阳，分此朔易庭。故为始终地，变化容可轻。不但天道尔，人为亦该并。帝王宅九垓，辅相罗贤英。德虽若伊周，稽首为公卿。如其恶北面，谁以臣庶称。吾知讲析师，苟以巧自矜。何能乱达识，止可欺愚冥。吾来坐书屋，轩楹有北名。题诗非赋咏，聊以说儒憎。"}