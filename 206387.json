{"id":"206387","title":"赠孙何状元","dynasty":"宋代","author":"魏野","text":"天非道莫尊，道非贤莫存。始知贤人生，与道为轮辕。明庭亲选士，虑彼贤愚浑。天子至文明，擢公为状元。一榜三百人，默默谁复言。有如凤在林，众鸟不敢喧。威稜廌有角，度量海无垠。直入仲尼室，不顾孟轲门。文得古中新，阵熟甚已冤。一字如一星，光芒不见痕。首官来理陕，棠树换枯根。淑气春风和，美化冬日暄。至诚物莫欺，至明物莫昏。平思治地陕，清欲变河源。我生三十年，未尝离丘园。朴性昧巧习，惟知道可敦。贫巷无富车，闲地唯云屯。我愿为松竹，生在君子轩。早夜接清风，节高阴更繁。何当亲教授，如渴饮衢樽。斯言拙且直，堪将鬼神论。"}