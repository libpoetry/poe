{"id":"917816","title":"偶书","dynasty":"宋","author":"杨简","text":"自古挑才扬，暨汉多书木。才木虽不同，一音贯吴蜀。大道无异同，奚庸析耳目。千载觉者几，迩来帝锡福。所知馀百人，宗祖慈湖麓。天地吾施生，四时吾继续。日月吾光明，变化吾机轴。夫人同此机，宇内皆吾族。惟日用不知，被褐而怀玉。礼三百三千，是谁不备足。父母谁不爱，弟幼谁不育。事上谁不敬，对宾谁不肃。步步在杏坛，句句香芬馥。群峰穿白云，碧流响松谷。谆谆帝诲我，敢不拱承嘱。夙兴笔此诗，既复从首读。此读人不闻，惟有庭前菊。"}