{"id":"1004097","title":"拟九颂 其一 龙鹤山","dynasty":"宋","author":"程公许","text":"龙吟兮九渊，鹤唳兮九天。飞仙兮下寥阔，鹤可驭兮龙可鞭。白云兮坌谷，飞泉兮鸣筑。掇瑶草兮帝庭，搴琼林兮木末。问老仙兮何为，珠庭宴兮悦怡。启琼笈兮探道帙，盼灵童兮往授之。粲仙李兮芳奕叶，主斯文兮千岁期。维嵩岳兮峻极，繄甫申兮孕质。彼圩顶兮尼丘，非毓圣兮何述。伟兹山兮万仞，独载英兮一家。下培塿兮何有，上帝阍兮可排。龙奋髯兮翔骞，鹤整翮兮褊褼。洒瓢滴兮泽苗槁，何蕙帐兮吾久淹。"}