{"id":"439474","title":"过邠州二首","dynasty":"金","author":"赵秉文","text":"地灵物秀古称雄，前有汾阳后范公。千古山川形胜地，两朝人物画图中。一家忠厚馀风化，七月蚕桑咏女功。谁识圣贤遗意在，黍离篇末继豳风。遥看泾水绕城流，下尽陂陀始见州。岁暮简书催出塞，天寒风雪送行舟。坡田井井龟图画，山路盘盘篆印缪。更欲慇勤访陈迹，夜深灯火伴牢愁。"}