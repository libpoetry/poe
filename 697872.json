{"id":"697872","title":"九日登九天阁三首","dynasty":"明","author":"胡奎","text":"曜灵启旸谷，丹霞丽玄穹。晨朝回绛节，群真集珠宫。登高览八极，逸兴凌空濛。中有古仙人，云是商山翁。浩歌紫芝曲，此意无终穷。九日良燕会，登高畅余怀。凭虚发清啸，浩荡天风来。金茎逼华盖，六符明泰阶。排云叫阊阖，灵扉洞然开。安得金衣鹄，乘之上蓬莱。朝披碧瑶簪，夕登紫极房。绮云纷郁郁，龙汉郁苍苍。游神九霄外，恍忽觐虚皇。相从赤松子，乃有韩张良。安知千载后，跨鹤重来翔。"}