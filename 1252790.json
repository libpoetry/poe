{"id":"1252790","title":"无题回文七言绝句四首与友人同赋","dynasty":"元末明初","author":"王祎","text":"微醉带欢春意足，密期成约晚晴多。飞花落处焚香篆，乳燕归时捲幔罗。风生竹径迷深绿，雨过莲池浴腻红。铜镜对妆临牖北，练裙题字戏墙东。芳谢菊葩含重露，瘦侵梧叶著轻霜。凉宵怯扇藏纨素，远路将书写纸长。残雪喜传三臈信，早梅欣报一痕春。寒欺独枕鸳鸯梦，闷结双蛾翠敛颦。"}