{"id":"805311","title":"水龙吟 梅雨","dynasty":"清","author":"吴本嵩","text":"绿杨溪水平桥，雨声一夜新荷碎。沈沈庭院，濛濛屏障，厌厌残醉。细浥牙笼，顿宽筝柱，又寒鸳被。听鹈鸪相唤，矶头池角，报帘外、东风腻。烟霭欲明还未。但闷压、晚来天气。汗粉生潮，酒香成晕，不关珠泪。极浦苍茫，野田弥漫，阻人归骑。正梅黄迤逗，闺中心性，似伊滋味。"}