{"id":"894427","title":"西都官属咸备尹政得以仰成暇日池圃便同尘外因书所见以志一时之幸仍以东园吏隐命篇云","dynasty":"宋","author":"宋庠","text":"谁谓留都剧，翻同小隐年。沐头休吏日，闭阁读书天。竹町能依沼，山楼解纳烟。瘿床閒拥肿，茅栋自连蜷。岸阔沙留鸟，波平树系船。雨荷朝橐重，霜果佛唇鲜。玉甃浮杯地，冰涵给酿泉。处阴灵蔡老，背坞晚䴥眠。弈思才知路，琴欢肯要弦。扇声方樾外，屐齿野桥边。宫钥虽尸宠，岩廊合避贤。有恩沦骨髓，无术效埃涓。圭祀田供粟，公餐月费钱。不知瓜代满，痴尹恋山川。"}