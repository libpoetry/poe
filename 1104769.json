{"id":"1104769","title":"喜晴","dynasty":"宋","author":"卫宗武","text":"梅雨成霖味已甘，淋漓更久恐难堪。风雷几昼起平陆，星斗一宵移下潭。万畛针芒青曳曳，千山鳞羽绿毵毵。老夫晴雨不关念，心醉青编维日酣。雨收宇宙喜清明，社舞村歌沸鼓钲。竹下蛛丝粘叶稳，柳间蝶粉缀绵轻。班班远岫髻鬟列，滟滟平川衣带横。候转清和景尤胜，翠林幽哢听仓庚。"}