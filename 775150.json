{"id":"775150","title":"铁车路","dynasty":"清","author":"洪繻","text":"声轰轰，如霆雷，火炫炫，如流电。双轮日驭速催行，回头千里忽不见。抵掌欲笑夸父迟，轮台一日周围遍。西人逞巧亦良危，颠踬往往艰一线。我道带砺在河山，缒幽凿险山河变。自古众志方成城，不闻铁车与敌战。又况劳民复伤财，民穷财尽滋内患。台湾千里如金瓯，浑沌凿死山灵颤。有潦有流间其间，不能飞渡复中断。借问铁路何时成，请待天炉为炽炭。"}