{"id":"796875","title":"摸鱼儿 哭君莲二妹","dynasty":"清","author":"赵我佩","text":"怪西风、云罗一雁，迢迢缄札谁赠。惊心寄到江南驿，报道兰闺人病。催画艇。唤急棹归来，片叶飞帆影。离怀未省。早白柰花开，红蕖香老，短梦霎时醒。芳魂杳，怊怅重泉路迥。空教愁绝荀令。画眉闲煞妆台笔，奁匣暗封尘镜。钗燕冷。剩碎粉零脂，门掩铜环静。凄凉幻境。料旧雨多情，相逢地下，携手共悲哽。"}