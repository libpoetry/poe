{"id":"355467","title":"水调歌头·广陵送李长文学士北还","dynasty":"清代","author":"邹祗谟","text":"君欲溯河北，我亦渡江东。纵是莺花三月，社燕等秋鸿。九曲池边高会，十五桥头长啸，蜡屐每相从。歌吹竹西路，批抹是春风。念平生，数知己，莫如公。嵚崎历落可笑，把臂许吴蒙。今日素车白马，当日螭头豹尾，人识紫薇翁。此后平山客，寂寞月明中。"}