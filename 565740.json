{"id":"565740","title":"病体畏寒仲夏之月纩衣未舍一雨初霁欣然就曝檐下时逢饥岁百忧入怀俯仰候物率尔咏言四首 其一","dynasty":"明","author":"黄省曾","text":"时雨暧初霁，中园交飞鸟。蝴蝶相参差，翩翩满芳草。万物各有适，予无好怀抱。哀疚缠绵之，肤颜成瘠稿。炎天尚挟纩，就日若冬燠。同龄多绿发，殷忧独先老。枕榻违欢悰，时一弄文藻。前路非我萦，蔬糜聊自保。"}