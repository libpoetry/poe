{"id":"789569","title":"浣溪沙五月既望，骤雨初霁，同人出钱塘门，放棹湖心，暮烟四敛，清蟾浴波，光景奇绝，午夜复抵三潭，携酒飞泳亭上，荷盖舞风，绿云千顷，调冰雪藕，吟赏竟夕，不止翠羽明珠之感也，以云破月来花弄影为韵得七解","dynasty":"清","author":"张景祁","text":"飞雨才过洗曲尘。湖天如黛点鱼云。残阳一抹远山昏。雾縠笼花人似玉，风丝织簟浪生纹。晚凉时节易销魂。"}