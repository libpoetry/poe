{"id":"819483","title":"谢传度大师赠荔枝","dynasty":"清末近现代初","author":"赵熙","text":"汉嘉江水青玻璃，珊瑚崖色秦离堆。上人结翠此中住，天鹅含子生荔枝。今年五月雨新足，虬珠颗颗无虫丝。阳乌挂树万星灿，鳞皴染指调胭脂。竹篮晓摘趁风露，苞以柏叶香四维。二百里程两日到，开缄带叶红千枝。稚子如猿巧偷取，举家夜啖忘朝饥。玉盘分甘到亲友，山城各各争受持。天生因缘不可知，鸦声报客当晨曦。午馀果见传师至，可人佳客非素期。夜谈似荷异书读，还山预约徵我诗。我诗窘甚借苏语，海南一派仙人姿。贫予腹中化玉液，红纱腻褪白玉肌。江瑶柱是众生命，老禅未许供牟尼。上人说法吾导师，梵夹千番蒙法施。诗成幸勿诃绮语，秋海棠花开佛篱。年年江国荔枝熟，更借此花陪酒卮。"}