{"id":"698192","title":"寿年友海陵令张湛虚","dynasty":"明","author":"倪元璐","text":"一城春雨万家烟，处处凉飞太极泉。人在扬州清似鹤，不知是宰是神仙。铜章墨绶赫声华，别有玄心饭赤霞。可是茅州句曲长，早衙押篆晚烹砂。百尺楼头又一层，蝗迁禽拥讵称能。汉书载有张堪传，未必渔阳敌海陵。治成竟霸十诸侯，雨牧风官拜马头。千里照天传臈烛，江都近日毁迷楼。刚是屠苏得岁时，春新花雨满城知。只看今岁家家醉，可少南山酒一卮。御壁丹台并有名，上天玉局下专城。风华日到尚书省，尽道双凫入帝京。"}