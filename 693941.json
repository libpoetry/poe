{"id":"693941","title":"送李守讷致仕南归诗","dynasty":"明","author":"陈达","text":"长江五月薰风起，一舸飘然白下归。解组独先能觉是，行年犹未及知非。齐竽自古难迎合，周易从今好发挥。料得浮鸥相慰藉，等閒何事复惊飞。晓将封事达承明，杨子江干夕问程。自是庭闱关念切，故于轩冕系情轻。铺张行色凭诗卷，驱逐离愁仗酒兵。看取百年公论在，先生未许独逃名。"}