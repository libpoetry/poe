{"id":"887633","title":"宴清都 其五 送马林屋赴南宫，分韵得动字","dynasty":"宋","author":"吴文英","text":"柳色春阴重。东风力，快将云雁高送。书檠细雨，吟窗乱雪，井寒笔冻。家林秀橘霜老，笑分得、蟾边桂种。应茂苑、斗转苍龙，唯潮献奇吴凤。玉眉暗隐华年，凌云气压，千载云梦。名笺澹墨，恩袍翠草，紫骝青鞚。飞香杏园新句，眩醉眼、春游乍纵。弄喜音、鹊绕庭花，红帘影动。"}