{"id":"821713","title":"金盏倒垂莲 送人之朝鲜，用晁无咎韵","dynasty":"清末近现代初","author":"汪东","text":"东北岩疆，想玄菟乐浪，江水同源。草檄飞书，幕府仗青莲。算几度、兴衰天运，未须回忆当年。取次一笴乘风，来响惊弦。闺中不劳思妇，梦征人万里，无定河边。磊落曾看，沧海数为田。待扫荡漫天氛祲，岸巾容色翛然。此际恰料归时，定在秋前。"}