{"id":"832534","title":"霜叶飞 其一 秋晚奉使岭南，晦鸣悔生，集中圣斋，用梦窗韵联句录别，越日待舟唐沽，感音寄和","dynasty":"清末民国初","author":"朱祖谋","text":"乱云愁绪孤帆外，随风飘著燕树。倦程先雁下沧洲，寒带丁沽雨。甚一霎、飙轮过羽。微尘惊见红桑古。怕更倚危楼，海气近、黄昏换尽，酒边情素。何况北极觚棱，东门帐饮，怨歌今夜难赋。简书猿鸟意苍茫，空觅荒鸡语。梦不入、莼丝半缕。商量听水听风去。剩恨笛、飞声罢，寂寞鱼龙，觑人眠处。"}