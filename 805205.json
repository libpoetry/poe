{"id":"805205","title":"贺新郎  中秋前五日看早桂","dynasty":"清","author":"陈维崧","text":"灏气收残暑。恰金飙、夜来染就，小山幽树。丛桂离离香满径，正值秋棠开处。掩映也、倍添娇妩。红烛三条围锁院，记妲娥、不肯相怜取。平生恨，那堪数。思量旧事多如雨。忆前生、婆娑曾在，清虚之府。沦谪红尘三十载，却羡广寒清苦。忘不了、花阴玉兔。月到中秋光定满，折花枝、吾欲骖鸾去。再快作，霓裳舞。"}