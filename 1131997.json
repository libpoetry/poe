{"id":"1131997","title":"城南五题 郊步","dynasty":"宋","author":"穆脩","text":"野水岸边逢草歇，平林烟畔逐花行。雨晴南陌尘埃洗，倍觉风光夺眼明。水曲林幽独杖藜，郫筒香入乱花携。轻肥不得寻春意，动要笙歌逐马蹄。名园虽是属侯家，任客閒游到日斜。富贵位高无暇出，生人空看折来花。閒登朱亥游侠墓，却望梁王歌吹台。台上墓边芳草绿，游人心事立徘徊。君王未到玉津游，万树红芳相倚愁。金锁不开春寂寂，落花飞出粉墙头。"}