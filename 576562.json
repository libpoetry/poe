{"id":"576562","title":"学益轩","dynasty":"明","author":"黎贞","text":"学益如学绩，绩之以盈筐。进进日不已，机轴随斯张。经纬合厥度，丈尺日已长。涅就五彩色，裁成云锦裳。又如学种粟，菑畬得其良。播耘各以时，勿揠更勿忘。有秋遂大穫，穰穰盈仓箱。郭侯将门子，勇健七尺强。喑哑若虎吼，击刺如鹰扬。瞿然耻小勇，匹夫徒自狂。构轩读经史，咀嚼其腴芳。于以学尚父，六韬耿馀光。于以学孔明，八阵尤彰彰。韩范皆大儒，西贼心胆降。愿公希其才，与之相颉颃。他年作大厦，会看需栋梁。"}