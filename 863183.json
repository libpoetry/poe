{"id":"863183","title":"谹父又赋鼓字一篇复次韵","dynasty":"宋","author":"王洋","text":"鲁人小信廉纤雨，大国雷车起三鼓。堂堂千里埶无前，安用渠弥设三渚。使君宾客多英侣，碧玉倾香细腰舞。浮花浪蕊争取怜，醉乞一言终不许。有时斗酒诗百篇，猛将腰间掣金羽。公家丞相在当年，寒解衣裘饥发庾。风流世德今固存，一沐三乾饭三吐。生男何用金满籯，传家愿学文中虎。"}