{"id":"779824","title":"绿意 绿牡丹","dynasty":"清","author":"戴延介","text":"宝鬟翠溜，借碧云几片，叶底吹绉。衣染螺肥，鬓映蝉疏，不数洛阳妆旧。分明未醒蘼芜梦，又却似、朝酣渌酒。倘悄凭、亭北栏干，错认九疑仙否。底用焉支多买，石家珠有价，国色无偶。娇倩风扶，艳欲烟迷，做弄莺僝燕僽。碧罗天上词仙见，定三叠、清平吟又。恰销魂、看到成阴，早是一庭红瘦。"}