{"id":"1124567","title":"与廖检法同行口占分水岭诗","dynasty":"宋","author":"骆罗宪","text":"山路相随步步高，忘怀携手上嵯峨。掀髯长啸青云去，回首跻攀有许劳。世上平生懒所更，有怀真欲仿渊明。无端唤作铅山尉，刚替渠人负弩行。山从顶上分闽越，四面群峰簇仗齐。自是心同天广大，不妨眼趁地高低。尽道今年雨意稠，踏歌芒时偏东畴。微官祇有年丰愿，一饱高眠万事休。勉强驱驰力不堪，笋车肱曲睡方酣。思归梦逐来时路，无奈杜鹃声两三。数声猿叫闽山月，千里思家欠羽翰。疑怪五更衾枕冷，霜壶凛凛逼人寒。天开万象真图画，日照千林古锦机。立马溪边看不足，夷犹直待月生辉。楼前山色古今景，楼外溪声日夜雷。静坐焚香读周易，丁宁莫放俗人来。端明遗爱在南台，百万乔松手自栽。欲唤清风满江左，峥嵘头角且安排。驿路新安掌面平，扬尘从此去朝京。清风只欠苍松立，留待他时我种成。"}