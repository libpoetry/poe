{"id":"797355","title":"念奴娇 乙巳除夕行抵湘潭，舟中感赋","dynasty":"清","author":"吴尚憙","text":"三湘风景，看桃符乍换，鼓箫声绕。爆竹频催莲漏短，堪惜韶华迅速。欢向春回，愁随腊去，数语遥相祝。心香一炷，孤舟犹守银烛。遥念娇小依亲。高堂膝下，笑饮樽浮绿。镜里宜春钗绾髻，彩胜红绒斜束。今日天涯，当年闺内，心似弹棋局。旅怀转切，金钱频向神卜。"}