{"id":"703655","title":"葵扇二首","dynasty":"明","author":"释函是","text":"谁将碧眼入芳丛，裁就云团欲荡空。岂与世间忙腊月，且随云麓度秋风。逍遥蓬户宜高士，摇落朱门傲贵公。手里仙人君见否，不曾遮面透罗红。严寒始见世人容，寥落风尘独有侬。逸士正宜青竹坞，老僧携上白云峰。轻裾泛夜如飘素，薄暮投凉拟坐松。似我何须畏炎热，和衣清昼梦魂浓。"}