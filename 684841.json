{"id":"684841","title":"灯夕悼感","dynasty":"明","author":"王彦泓","text":"痛逝无心走月明，一编枯坐过三更。陆家诗句愁如我，也道城南路怕行。城隅草树响悲风，一点纱灯耿殡宫。记得昔年烟月下，红莲双引到园中。此夕灯前奠枣脩，缟衣群婢上空楼。羡人桩束灯街走，闷向灵筵泣不休。椒浆浅注勿盈卮，糕碗仍添蜜一匙。曾是向来调药惯，意中甘苦只侬知。遗男婚娶最关怀，垂死叮咛尚百回。今夜香烟灯影裹，可知新妇点茶来。浓熏小像炷牙香，步月邻娃过影堂。曾执绣缄称弟子，独揩清泪两三行。云母灯球施佛前，前春买得映床悬。羸姿侧卧搴帏赏，无分仍看第二年。"}