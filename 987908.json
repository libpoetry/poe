{"id":"987908","title":"御制乃眷储闱方崇学术锡群书于册府励至业于承华日命近班同观盛事七言十韵诗一首奉圣旨次韵","dynasty":"宋","author":"寇准","text":"景命昭彰佑德基，元储敦裕协祥期。寝门劭至尝无怠，学肆多闻讵有疑。金玉腾音锵睿律，简编申锡振良规。河图奥秘言诚训，艺圃优柔善益资。玉宇风清传密诏，蓬山云委锡芳蕤。天颜不远回宸眷，肉味都忘听宝辞。燕翼诒谋欣教盛，上庠隆道庆才奇。叨逢华旦居黄阁，久侍宣游近赤墀。恩厚荐承三昼接，力微宁致百工熙。东闱疏问英猷远，圣虑乾乾更念兹。"}