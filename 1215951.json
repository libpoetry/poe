{"id":"1215951","title":"赋得伏神洞送舒噜存道元帅赴云南","dynasty":"元","author":"周伯琦","text":"山洞生灵药，图经纪令名。牂柯春涨淼，僰道暮烟明。沃壤三巴徼，奇形二气精。趾颅侔冈象，翼啄儗飞鸣。潭菊增眉寿，胡麻益体轻。化工均异品，传舍识初程。草煖蒸袀服，崖嵌偃使旌。垂囊辞薏苡，闻笛想英茎。香透仇池穴，风清细柳营。献芹随谢表，伟绩最南平。"}