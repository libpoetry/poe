{"id":"736264","title":"桃叶曲","dynasty":"清","author":"徐恪","text":"春雨木兰舟，春风桃叶渡。娇莺自在啼，双桨横塘去。横塘绕山斜，一径采山花。门前旧湖水，还对莫愁家。三月桃李飞，四月蘼芜歇。五月南风来，溪头长莲叶。莲长过人头，折来寄西洲。西洲望不见，烟雨空江楼。楼前雨如丝，楼上烟凝黛。日暮琐窗寒，风吹双缕带。双带结同心，江深情更深。相思不相见，独自理瑶琴。瑶琴复何许，忆得横塘语。郎从莲叶翻，侬比莲心苦。千里下关山，不将书报还。梦中金错剪，击碎双鸳环。殷勤再三道，西风寒料峭。只恨柳丝轻，莫遣桃花笑。昨夜伫回车，葱昽闻井鸦。那知风雨隔，望断长风沙。"}