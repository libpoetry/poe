{"id":"1206579","title":"鸣鹤遗音　苏武慢  其七 并序","dynasty":"元","author":"凌云翰","text":"雾驾云軿，雨巾风帽，一剑凌风飞过。下视茫茫，遥观历历，不复更知天大。日月居诸，春秋代谢，几见授衣流火。记岳阳、三度曾游，未必世人知我。游戏处、柳树为徒，榴皮作字，聊说行藏如左。列豹重关，封狐千里，不满楚人哀些。瓦砾黄金，蓬莱别馆，归去有谁知那。不须分、天上人间，南北东西皆可。"}