{"id":"1084228","title":"天府","dynasty":"宋","author":"员兴宗","text":"渊渊西土，惟天之府。昔际大吏，以貙以虎。不宽如之何，民亦仇止。不俭如之何，人亦悴止。有羡其输，有丰其橐。左公右卿，则觊我得。厥佐联联，乃翼乃前。嗟我君子，则噤不言。戾极而倾，疾用不宁。既殛既锄，伊我皇明。皇曰西土，惟我有痌。其守自今，惟宽俭是庸。格其难顽，慰其嚬呻。皇言载恩，侯心载仁。孰是远斯，而不率驯。瞻彼江梁，我民我阜。惟皇之德，惟侯之守。敢耻于词，以诏不朽。"}