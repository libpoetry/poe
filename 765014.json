{"id":"765014","title":"望海潮 登吴山绝顶","dynasty":"清","author":"徐釚","text":"吴山如此，真堪立马，怒潮若个曾回。金粉楼台，水犀甲仗，回思旧日长开。指点总销埋。剩湖光潋艳，小住为佳。一片笙歌，城边画舫始移来。壮怀如许难排。忽银涛捲雪，铁马轰雷。宋寝烟荒，吴宫露冷，两峰南北崔嵬。试进酒千杯。笑白衣苍狗，触处堪哀。恸哭山巅，且扶残醉卧蒿莱。"}