{"id":"584735","title":"梅国寄赠次韵奉谢","dynasty":"明","author":"黄衷","text":"追随那限楚天遥，蚤岁词华掩六朝。南浦客杯留别举，西藩官炬对谈烧。华堂有乐髭难变，绿野同风日易消。春竞花光歌拍动，月涵江影赏航摇。梅欺雪色饶舒萼，松长龙鳞不换条。荣路公堪三事重，农时予幸五风调。天开罨画岩姿丽，秋入帘栊夕霭销。白拂每从藜杖挂，碧筒宁放綵毫彫。清禅许问传灯偈，高蹈谁当折简招。共道谢安终一起，可能存慰粤山樵。"}