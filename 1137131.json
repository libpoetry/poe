{"id":"1137131","title":"桂枝香 寄扬州马观复。时新旧侯交恶，甚思去年中秋泛月，感恨难言","dynasty":"宋末元初","author":"刘辰翁","text":"吹箫人去。但桂影徘徊，荒杯承露。东望芙蓉缥缈，寒光如注。去年夜半横江梦，倚危樯，参差曾赋。茫茫角动，回舟尽兴，未惊鸥鹭。情知道、明年何处。漫待客黄楼，尘波前度。二十四桥，颇有杜书记否。二三字者今如此，看使君、角巾东路。人间俯仰，悲欢何限，团圆如故。"}