{"id":"815792","title":"别山草堂","dynasty":"清","author":"钱澄之","text":"本朝相业数江陵，奕世重瞻司马兴。老向沙场浑是胆，閒栖丈室已如僧。秋风野旷三间屋，静夜篱疏一点灯。此地赖君留啸咏，肯容胡骑尚飞腾？侍郎别业敞江汀，剃草编篱带七星。醉倚巴童挥露布，时留楚客续骚经。灯前新鬓军中白，槛外诸峰雨后青。但设琴尊君自去，柴门松竹不须扃。"}