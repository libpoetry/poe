{"id":"683484","title":"故少司马杨师邀游城南别业四首","dynasty":"明","author":"王世贞","text":"回首虞卿解印年，自将耕凿答尧天。乌皮总是看山几，白水俱成负郭田。别墅围棋同谢傅，后堂呼酒胜彭宣。向来何限横经侣，寂寞谁当问守玄。羊肠历遍始回车，燕尾环流定卜庐。横海尚传杨仆战，徙陶仍用计然书。池荷拆露珠从落，垄稻排云锦尽舒。二顷秫田应不少，高阳门客肯留馀。醉里轻舠点暮云，悲歌伏枥不堪闻。青山暗授流言指，白日平将战色分。鱼鸟看来曾是阵，鹳鹅惊处莫言军。江南匹练全堪展，何必麒麟更写勋。高枕衡漳十四春，尊前论旧各怜身。何当绛帐传经客，也是青门学圃人。一醉乡心时自起，五湖秋事未全贫。少微中夜应难辨，来日风尘碍角巾。"}