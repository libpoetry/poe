{"id":"801868","title":"刘东郊归自关中述华山之游为作诗纪之","dynasty":"清","author":"尤怡","text":"刘君新从华阴归，为我口述华山游。华山巀嵲五千仞，金精白气西作秋。初向云台辨云树，已是希夷栖隐处。足捷如骑酒家龙，眼明未厌公超雾。径回路绝飞鸟还，青壁杳蔼凌云端。停策仰望坐叹息，安得羽翼临风翻。垂垂铁绠一千丈，烈日长风久摩荡。半足入壁出壁间，双手缘云上云上。苍龙当我来，兀奡露半背，我欲踏之势恐坠。不知天际去之几，俯视人间已无地。此时贾勇气转健，矫首三峰忽当面。峰顶玄鹤鸣向人，云中玉女遥相见。仰天长啸天宇空，浩浩万里来罡风，幸不吹堕尘埃中。五陵北原青未已，黄河无声流向东。平生浪迹长游衍，太华峰头足萧散。以兹顿遣胸中忧，却使云泉今尚婘。吾闻此语心茫然，天池仙掌纷眼前。忽忆十年意不乐，魂梦却堕东峰巅。何时拄杖凌紫烟，仙人金液非我意，试看峰头玉井莲。"}