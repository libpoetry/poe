{"id":"731390","title":"望松歌","dynasty":"清","author":"永瑆","text":"连冈叠巘何嶕峣，万松怫郁翻云涛。中有一松特矫出，高张华盖撑秋霄。华盖层层天泬寥，激景太半明纤豪。如开玉女窗，引手攀招摇。又如悬黎之履，照灼璇宫朝。绛节不动刚风饕。宝鬘璎珞交煜爚，离娄目夺珠幢标。帝车龙角，方魁曲杓。轩轩孔鬣，翩翩凤翘。蓬莱海水若不浅，日桑月桂枝叶行相轇。问年乃在循蜚疏，仡泰古始，颠秦踬汉，草木儿孙曹。其下当有偓佺之辈，羡门之曹。拍肩把袂群游邀，寒麟臛鹿苍梧醪。欲往从之山甚高，侧身西望心烦劳。"}