{"id":"921708","title":"次韵毛滂法曹感雨","dynasty":"宋","author":"苏轼","text":"江南佳公子，遗我锦绣端。揽之温如春，公子焉得寒。兴雨自有时，肤寸便濛?。敛藏以自润，牛斗何足干。空庭月与影，强结三友欢。我岂不足欤，要此清团团。欲欢在一醉，常恐樽中乾。舍酒尚可乐，明珠如弹丸。但恐千仞雀，匆匆发虚弹。迨子闲暇时，种子田中丹。一朝涉世故，空腹容欺谩。我顷在东坡，秋菊为夕餐。永愧坡间人，布褐为我完。雪堂初覆瓦，上簟无下莞。时时亦设客，每醉筒辄殚。一笑便倾倒，五年得轻安。公子岂我徒，衣钵传一箪。定非郊与岛，笔势江河宽。悲吟古寺中，穿帷雪漫漫。他年记此味，芋火对懒残。"}