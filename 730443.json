{"id":"730443","title":"题董研樵太华冲雪图","dynasty":"清","author":"张之洞","text":"白日无语天云同，浩然忽忆莲花峰。望之纤揱类仙子，缟衣练悦凌虚空。大麓乍叩玉泉院，弃基更求集灵宫。冰坚石泐马蹄踣，宾从叙手皆无从。独裹旃裘结藤居，济胜之具天所丰。樵苏不出行迹灭，往往虎蹂参麋踪。嘘气在须作集霰，悬瀑冻涧僵长虹。红衫踯躅出林表，那惜素面剺寒风。舍马而徒更十里，乃拂落雁过苍龙。鼯缘猱附两俱绝，铁縆下引天能通。金神逃匿博箭烂，玉女老秃天浆封。回头眴慄不敢视，千里银海欺青瞳。岩阿道人拔关出，瞠目讶是真灵逢。忍饥不闻噪乾鹊，闭蛰免使愁玄熊。下观三辅只洼垤，飘飘便欲游鸿濛。何用投书骇世俗，自厓而返亦已雄。归来人家皆偃卧，呼酒百倒颇黎钟。趾皲手坼定始觉，襦裤更取桑薪烘。看山琢句斗清峻，槎牙咄咄生心胸。两过华阴不登眺，悔我前日殊悤悤。贵人游山待供帐，如此幽险谁能穷。伸图洗眼真叹绝，天下健者惟董公。"}