{"id":"1003961","title":"又上座主李左史八十韵","dynasty":"宋","author":"程公许","text":"江路三年别，心旌万里摇。登龙空有梦，蛰蚁困无聊。侧听除书峻，深期庙论调。方看仪玉笋，胡遽理荪桡。在昔推华族，于今壮本朝。谈迁承绪远，坡颍更难超。江汉英风迥，堪舆间气饶。文传千户印，和备九成箫。撼地喧雷鼓，当空插斗杓。灵龟韬远见，瘦鹤峙孤标。久矣驽陵骥，凄其鹄避雕。与时为准的，立己有科条。蚤岁趋严诏，修名耸百僚。青藜窥夜读，纨箑障尘飘。荐绾藩侯绂，连驱使者轺。通才期用世，所至蔼腾谣。将略雄诸葛，皇灵格有苗。帝思前席问，命下赐环招。敷奏趋丹陛，疏荣逼紫霄。一朝惊玉立，三馆看缨彯。晓露坳螭润，春风砌药娇。倚才兼夕拜，专对禠天骄。草诏銮坡夜，横经鹤禁朝。紫荷班已峻，黄阁路非遥。感激君恩重，伤嗟世论浇。维时忧旱暵，大地遍炎熇。公道荒荆棘，舆情渴蓼萧。直前臣语戆，蹙听帝心怊。剪爪晨颁綍，濡膏夕洒瓢。孤鸣知凤瑞，众疾奈鸠佻。贾勇封囊上，嘘回士气消。防门狞九虎，利吻噪群鸮。自古讥簧巧，伤人甚骨销。吾身任江海，公论付刍荛。姱节寒冰雪，归情溯汐潮。鹭鸥波浩荡，龙鹤梦岧峣。雅量陂难挠，身心柏后凋。不妨閒袖手，冷看疾扬镳。咏草春波绿，移床夜雨潇。湖边鸿并影，梦里鹿藏蕉。庸俗偏酣豢，清风久寂寥。菉葹纷蔽户，萧艾服盈腰。甘作墦间乞，真成陌上挑。迷途争窘步，俚耳怪闻韶。主自明如舜，人宁免吠尧。与时虽落落，任运独嚣嚣。正论何曾泯，群公莫误料。邦基期奠鼎，邻火逼回飙。漫倚泥封谷，徒嫌斗击刁。护疽虽暂逸，废食可禁枵。尝胆当忘食，求衣合在宵。若为人杞梓，空使侣渔樵。蜡润东山屐，尘漫北阙貂。牙签搜蠹槁，画舫看鱼跳。回首尧天阔，惊心郢路迢。仆夫悲马局，詹尹拂龟燋。忍使遐心写，悬知睿想翘。天街催并辔，里社耻题桥。慨念材成就，艰如器琢雕。扶持非有素，运用恐无繇。康世先营度，犹农待劝劭。可容苗乱莠，莫使榝侵椒。议必和平勃，忠无弃董晁。皇皇贤路辟，汲汲将才骁。不废菁莪育，精分玉石烧。人心如眷眷，天理自昭昭。蓄锐勤耕渭，乘机速渡辽。定应人激厉，可使气嫖姚。催促元勋纪，欢呼敌首枭。明知霖雨渴，不用鼎烹要。豫卜中兴汉，毋徒小惠侨。寒儒钻蠹简，雅志自垂髫。有梦骞鹏浪，无心玩翠苕。忆曾持铁寸，误辱采桐焦。步想长楸展，痴成大瓠呺。长怀梧凤表，屡赋草虫喓。官冗盆缫茧，身羁甲附蜩。不辞行役倦，愿奉燕居夭。抱璞求砻琢，荒畴待蓘穮。木瓜如许赠，誓志报琼瑶。"}