{"id":"119985","title":"次韵程帅·嗜慾割去土与泥","dynasty":"宋代","author":"陈造","text":"嗜慾割去土与泥，调虞气血等稚儿。拘拘谫谫世所怪，未免鹤发仍鸡皮。甘脆为目不为腹，蚕繭自缚良苦之。两螯公子大於扇，九室春色堪为池。开缄况读万选句，快意领此一段奇。自怜忍欲忍艾似，涎流津饐不自持。明知喘疾有时愈，更寄斫雪加餐诗。"}