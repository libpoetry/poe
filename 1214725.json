{"id":"1214725","title":"次韵贾玄英烈女祠祠在嵊县青枫岭至元丙子天台王氏妇被掠至此齧指血题诗石上云君王无道妾当灾弃女抛男逐马来夫面不知何日见妾身当是几时回伺兵士少间投崖下而死","dynasty":"元","author":"黄玠","text":"女郎号天杀气黑，题诗齧指生血滴。天白赤城山为低，一掷万仞惊魂飞。将军讵忍驱迫为，夫君不见我心悲。国破家亡两依依，人命几何花脱枝。不学明妃辞汉宠，犹使胡儿拜青冢。流光一去若箭弦，安用马上啼婵娟。语言侏离不可解，妾有一身无二天。节不可移头可碎，口血未乾身已坠。馀生含笑入九泉，不向人间偶殊配。天地阴阳有消息，终始一心如铁石。至今积水閟幽灵，呜咽疑闻髑髅泣。"}