{"id":"1129198","title":"颂古五首 其二","dynasty":"宋","author":"释如琰","text":"问处分明答处端，还同双剑倚天寒。一从楼阁门开后，满面惭惶无处安。蹉过跨门一机，昧却见成公案。子湖指处太亲，直须急著眼看。夹峤当年错用心，贪他香饵被他擒。点头三下无言说，水阔山遥恨转深。赵州老汉热心肠，一盏粗茶验当行。回首路傍桥断处，白蘋红蓼映斜阳。"}