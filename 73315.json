{"id":"73315","title":"登西冈望龙池诸峰赠马二山人","dynasty":"元代","author":"周砥","text":"登临不陟险，缓步情始畅。振衣西冈头，矫首一长望。朝阳匿光彩，宿雾犹隐嶂。山灵忽不斳，连峰汹波浪。何许芙蓉青，龙池半天上。铜官从中起，磅礴气愈壮。回风过林莽，草木皆振荡。青锦十万缯，钿车五千两。山人地志熟，指顾名所向。穷历吾岂能，高情倚疏放。平生烟霞志，配此丘壑尚。思欲逃喧卑，结茅计非旷。缘知兵革后，已恐淳朴丧。萧条采芝意，临流重惆怅。"}