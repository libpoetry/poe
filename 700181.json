{"id":"700181","title":"甲辰九月五日迎司马兰亭过蔡廷章宿","dynasty":"明","author":"顾清","text":"岸侧野花香拂棹，竹间细水暗通船。尘中已觉俱成梦，幽处真疑别有天。红敛江村寒映日，翠浮沙市晚生烟。平生不为耽幽兴，容易那能到辋川。清霜未降枫先赤，紫蟹初尝菊半黄。终岁只闻田舍乐，一时顿觉市朝忙。清晨雁鹜盈前浦，落日牛羊满近冈。为问东皋有馀地，便应从此作邻庄。"}