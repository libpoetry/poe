{"id":"1104996","title":"蕲春听琵琶五首","dynasty":"宋","author":"孔武仲","text":"银烛交光桂酿清，亲朋相见苦多情。春宵万籁俱澄绝，初试鹍弦骤雨声。新自浔阳江上来，虽闻此曲不悲哀。轻拢细撚俱清绝，指法何惭二善才。北踏胡霜汉马骄，千秋琴调思娇娆。华堂夜饮灯如昼，共听新声不寂寥。百转干萦住复移，浑如啄木在高枝。春郊极目快晴后，峭绝一声飞去时。夜如何其夜未央，山城斗转星煌煌。收琴插拨各无语，酒美不知春漏长。"}