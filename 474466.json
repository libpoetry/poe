{"id":"474466","title":"儿元炜从游沁阳途中值雪有感兼示元煇","dynasty":"明","author":"谢榛","text":"邺台衡漳湄，太行何间之。东西共雨雪，当春复凄其。纷然皓盈目，宁不兴汝思。北堂汝亲老，况汝两娇儿。重轻俱在心，应念寒与饥。汝父尚行迈，驱马远相随。野水亦有波，独树亦有枝。慎勿虚盛年，人生须有为。广云自广阴，片雨惟片滋。绿发稍变白，临镜悔已迟。此言告汝兄，使汝弟兄知。谁能箕裘业，慰我桑榆时。"}