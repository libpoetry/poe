{"id":"1145452","title":"从驾经大慈照寺诗","dynasty":"隋","author":"卢思道","text":"玄风冠东户，内范轶西陵。大川开宝匣，福地下金绳。绣栭高可映，画栱叠相承。日驭非难假，云师本易凭。阳室疑停燧，阴轩类鉴冰。迥题飞星没，长楣宿露凝。旌门曙光转，辇道夕云蒸。山只效灵物，水若荐休徵。薄命叨恩纪，微躯窃自陵。优游徒可恃，周赉永难胜。"}