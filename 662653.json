{"id":"662653","title":"落花叹","dynasty":"明","author":"石宝","text":"牵牛花开香绕风，纤指削成青玉筒。三春晓露沁花蕊，飘飖仙佩凌天中。当时铅华称游冶，尽日含姿妆不卸。楼头月落尊酒空，短景催人急如马。临台自觉朱颜非，倚阑泪湿金罗衣。似恨秋风太相虐，积雨阴阴凋绰约。啼莺无复艳阳时，乳燕空惊旧帘幕，春来秋去何足叹。君不见五族七贵皆高冠，朱楼画栋连云起，中有殊丽多邯郸。明珠翠羽缀首饰，紫檀红玉雕阑干。一朝桑田变沧海，脂房秋水空氿澜。谁能使乌不飞、兔不走。肘后黄金印如斗，庭前有花尊有酒。高歌一曲三千杯，长与南山作宾友。"}