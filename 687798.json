{"id":"687798","title":"次韵沈都宪","dynasty":"明","author":"庄昶","text":"王公作意下郊人，廊庙江湖梦亦真。投老千峰聊自约，初交一臂此何神。青山两坐曾他雨，白雪连歌别是春。高逝凤凰九千仞，清都只恐绝无邻。莺花笑弄祝融峰，来往应谁认此踪。老子梦多山水癖，中丞情有岁寒松。可无巢父安唐世，况得南轩待晦翁。黄鹤楼前一回首，白云乡里看骑龙。"}