{"id":"298425","title":"念奴娇·流云乍歇","dynasty":"清代","author":"庄棫","text":"流云乍歇。又当空推出，一轮明月。月自多情能照我，怎奈我伤离别。鬓已成丝，眉常蹙黛，此后从谁说。那堪回首，班骓系岸时节。几回远寄鸾笺，深藏怀袖，字字愁磨灭。欲待将书重一读，读又柔肠千结。便得常留，也难相比，携手重亲接。不知今夜，梦魂可化胡蝶。"}