{"id":"244676","title":"木兰花慢·鹭州江上水","dynasty":"宋代","author":"赵文","text":"鹭州江上水，望南浦、送将归。想陌上儿童，尊前父老，口口能碑。家声一琴一鹤，甚和他、琴鹤也无之。城市貔貅昼静，泮宫芹藻春迟。与公南北两天涯，渺再见何时。记楼月歌残，碧云句好，尽是相思。江南烧痕未补，倩春归、说与上天知。早晚洪钧一转，东风先到寒枝。"}