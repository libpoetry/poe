{"id":"116817","title":"感春·淹留生白发","dynasty":"宋代","author":"张耒","text":"淹留生白发，默默又惊春。花房与柳萼，三见东风新。竟日雨不止，翛翛寒着人。拥裘坐闭阁，但与山炉亲。昔我东南交，蔼蔼贤簪绅。朝晡不相舍，谈笑夜达晨。清言间嘲谑，侑以肴与尊。风花春院静，霰雪夜炉温。南士多文章，最爱蔡与秦。吴僧参寥者，潇洒出埃尘。诗多山水情，野鹤唳秋旻。江子贫而廉，乡党称其仁。徐子节最苦，五十慕其亲。颇有豪侠风，时时见于文。相逢必痛饮，大盏若鲸吞。家无一金资，有口不言贫。楚望自南来，赠我佳句频。送我歌百言，烂如张锦茵。蔡子不可见，穷泉闷幽魂。遗书谁收拾，抚旧心空存。僧寥安在哉，江汉一孤鳞。徐子益寥落，寂无人荐论。周子有书来，乃在吴江滨。其余数子者，影响无由闻。寥寥青天高，落落参与辰。东西不相及，难合易离分。自我官穷山，耳目如聋昏。相逢半俗物，强笑接欢欣。景物岂不嘉，招携阻嘉宾。端如守笼鹤，终日掩吾门。春风动花光，桃李曰缤纷。长歌写我思，书寄东飞云。"}