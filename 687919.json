{"id":"687919","title":"用张子白韵寄姚齐州十首","dynasty":"明","author":"成鹫","text":"暂离兜率院，现作宰官身。红雨家家遍，青苗处处新。涉江维彩鹢，就地布文茵。犹胜陶彭泽，攒眉过此辰。簿书无暇日，琴鹤有閒身。古道寂寥久，今来闻见新。野棠初税驾，莎草藉为茵。留得清风在，枯禅坐竟辰。珠江一片月，留影在横塘。高下遥相见，清辉分外长。春融鱼在藻，花发水添香。贮向冰壶里，萤灯逊夜光。衰年辞石洞，匿影近江隈。蜗壳庐三折，羊肠路九回。无人恕疏懒，静者独徘徊。薄暮抱琴去，明朝许再来。见说河阳县，春来花满林。桑麻依保障，弦诵想清音。老我躬耕计，劳君抚字心。江皋时极目，云树一何深。新巢鸣巧妇，借得一枝安。多谢阳和力，都忘雪霰寒。春明花外影，群动镜中看。自是栖心法，持将问鹖冠。神仙多吏隐，山水独关情。一与閒云遇，悠然逸兴生。有人倚丹嶂，招手入朱明。知是葛洪子，重来寄一声。野鹤依林静，池鱼戏水浑。萧条三亩宅，烟火数家村。辍棹过亭午，登舟已夕曛。郎官何处所，双阙一星存。美人抱明月，挂在禺山西。城里一峰见，天边群岫低。望来心自远，欲去路还迷。罢钓将双鲤，缄书索品题。耳闻中宿语，心赏隔江禅。恕我逢人懒，多君地主贤。蒲团分客座，竹榻待谁悬。后夜如相念，芦花宿钓船。"}