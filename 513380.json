{"id":"513380","title":"出塞行","dynasty":"明","author":"程敏政","text":"汉家将军如虎貔，铁衣炯炯登肜墀。鞠躬再拜向天子，肘系金印盘双螭。阴山之阴单于宅，名王渠帅相出没。天诛一顾不可留，旌旗如云戒明发。袖中剑气吞长虹，指麾白日回苍穹。偏师五路捣沙碛，铁骑十万屯云中。皇威四驰掣惊电，胆落旄头逐飞箭。降车昼走穹庐王，捷书夜报明光殿。君王有诏无穷追，凯歌散入边城陴。满决银河洗兵马，尽收土宇归华夷。明廷告勒有尊敦，钜笔如椽我当载。酒酣击节聊载歌，一为将军歌出塞。"}