{"id":"769439","title":"水龙吟  乙未燕九日作","dynasty":"清","author":"王鹏运","text":"东风不送春来，如何只送边声至。断云阁雨，帘栊似梦，冷清清地。炉火慵温，唐花欲谢，恼人天气。更无端清角，乍凄还咽，真为唤，新愁起。记得年年燕九，闹铜街、春声如沸。香车宝马，青红儿女，白云观里。节物惊心，清游谁续，好怀难理。算胜他铁甲，冲塞堕指，向沙场醉。"}