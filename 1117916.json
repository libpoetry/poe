{"id":"1117916","title":"官居书事二首","dynasty":"宋","author":"陆游","text":"早涉人间足畏涂，一麾投老向江湖。年光已上星星鬓，日力犹供急急符。本自阳狂无藉在，更堪羸病不枝梧。灭胡意气嗟谁许，泪尽神州赤县图。走遍人间老更穷，强寻一笑与谁同。簿书衮衮呻吟里，歌舞纷纷困睡中。手版倒持悲末路，寒江独钓愧高风。知心赖有谭夫子，时遣书来问放翁。"}