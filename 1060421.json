{"id":"1060421","title":"送李元中","dynasty":"宋","author":"洪朋","text":"夙闻龙眠山，绿萝隐净啸。中有三李君，若人年独妙。心赏怅若遗，风期可同调。如何古豫章，邂逅共一笑。佛海穿溟涬，理窟刮奥窔。茗椀对涛江，床跗视云峤。足明青葱树，合在红尘表。追随杖屦遨，浩荡城郭眺。观乎大宁作，颇复近道要。凉飙陨疏叶，行子动归棹。愿君崇明德，慰我记末照。"}