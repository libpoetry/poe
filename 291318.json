{"id":"291318","title":"买陂塘·秋夜阅龙舟会杂剧，适攘叔自禾返棹，出示重游烟雨楼作，即次其韵","dynasty":"现代","author":"高旭","text":"莽萧条、空斋开卷，逼窗都是风雨。冤仇有志终能报，绝似为侬深絮。今视古。只对著江山，一片凄凉赋。低徊自语。算寡妇何辜，哀哀都遍，长此征求苦。从头数。此女犹应凄楚。寥寥青史无侣。蛾眉羞遣须眉死。侠骨谁堪分与。须记取。待走近灯前，把剑为伊舞。几多愁绪。忍提起沧桑，重听悲剧，演唱断肠句。"}