{"id":"958724","title":"赋公悦席上事送周如京","dynasty":"宋","author":"郑侠","text":"逢世路分归洛阳，有客邂逅樵溪曲。高谈倾盖万珠玑，相对崇朝惟不足。武阳太守山简徒，喜贤乐事天下无。为客留公驻斯须，精庖馔玉歌贯珠。坐中宾客皆豪杰，凛凛清风生颊舌。性情浩浩谈云云，不待酒味既凛冽。逡巡行幕如风翻，二姝新出屏帏间。一人捧心馀故态，对客悄悄眉峰攒。一人襜裾半云雾，仙袂应曲飘飘举。解作阳关意外声，旧人只把花卿数。此宵嘉会世所稀，席上更览周侯诗。彫金有格但闻说，不览新集那得知。侠于周侯非甚旧，朋友十辈识公九。此公惜别事如何，反覆清篇还执手。龙韬虎略何处藏，却向吟笔呈锋铓。堪作太平祥瑞录，将军白首弄篇章。"}