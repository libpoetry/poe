{"id":"535805","title":"醉蓬莱 寿陈子宣父七十","dynasty":"明","author":"王立道","text":"初日上珠帘，乳燕双飞，垂杨风软。游丝捲尽，有莺声娇啭。绿遍东城，红稀南陌，偏称人游衍。花外楼台，柳边歌管，乍开芳宴。况老景欣逢太平时，满目韶华，莱衣缱绻。麻姑相讯，道蓬莱水浅。人生七十，古来真鲜。愿沧海桑田，从今再变。寿域无期，华筵常展。"}