{"id":"661340","title":"慈竹颂","dynasty":"明","author":"史鉴","text":"维坤德厚，竹挺生兮。贯历四时，常青青兮。中虚外直，类秉志兮。色润而贞，不妩媚兮。材为世用，调律吕兮。和乐定时，万事举兮。翠实罗生，凤斯集兮。五色离襹，映朝日兮。恒干亭亭，执峻节兮。愈老而坚，傲霜雪兮。抑之不挠，撼不躠兮。允矣硕人，可比德兮。挺立不迁，如劲特兮。娟静洁清，其仪不忒兮。秉节好修，遇变靡易兮。其萌夭夭，耿有光兮。为民之则，烂文章兮。令名令望，日孔昌兮。千百其世，未可量兮。"}