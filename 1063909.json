{"id":"1063909","title":"次韵漕使陈公题莱公祠堂","dynasty":"宋","author":"释德洪","text":"莱公少年日，逸气生云泉。定策清东宫，天子为矍然。奇豪不世出，获一以当千。亲征功第一，尚记破虏年。想见和易姿，垂柳春风前。我公嗣前列，刚特才亦全。方持使者节，眉宇秀而渊。高楼独自登，爱公能补天。高情吊陈迹，妙语吐新篇。如风行水上，涣然成漪涟。乃心在王室，何时朝日边。正坐霖雨手，丰年自留连。何必羡遗像，公自当济川。"}