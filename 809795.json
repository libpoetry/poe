{"id":"809795","title":"阅河长歌","dynasty":"清","author":"玄烨","text":"春风春社艳阳天，雪尽尘清遍路阡。曾记当时泊舟处，今成沃土及膏田。十年之前汎黄水，民生困苦少人烟。历历实情亲目睹，老转少徙益难抚。挟男抱女至马前，皆云此河不可堵。桑乾马邑虽发源，山中诸流数难数。吾想畿内不能防，何况远虑治淮黄。数巡高下南北岸，方知浑流为民伤。春末无水沙自涨，雨多散漫遍汪洋。若非动众劳人力，黎庶无田渐乏食。庙谟不惜费帑金，救民每岁受饥溺。开河端在辨高低，堤岸远近有准则。未终二年永定成，泥沙黄溜直南倾。万姓方苏愁心解，从此乡村祝太平。昔日宵旰尝萦虑，将来善后勿纷更。"}