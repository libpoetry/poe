{"id":"554945","title":"送孔詹事考绩之京","dynasty":"明","author":"黄仲昭","text":"宣尼德泽长，直与乾坤并。委祉及云仍，贤哲相辉映。君生千载后，亦复钟其庆。黄甲蜚英声，青琐司谏诤。春宫资赞翼，启沃摅忠荩。棘署佐祥刑，庶狱称明慎。宸衷犹简念，家学承先圣。宠擢侍经筵，眷遇日弥盛。君心益感激，朝夕图报称。批鳞发谠言，誓将禆圣政。圣明天地量，讵肯遗忠正。为念汉阳民，连岁遭饥馑。遂命汲长孺，卧治苏民病。一朝怀旧弼，旋复锡恩命。重拜旧时官，来览金陵胜。人生若浮萍，聚散嗟无定。昨日幸相逢，诗酒发佳兴。今朝复分手，奏绩重趋觐。九重图治勤，寤寐思英俊。定见沐殊恩，金瓯覆名姓。努力效嘉猷，致君迈尧舜。"}