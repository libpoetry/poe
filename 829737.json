{"id":"829737","title":"哭伯先","dynasty":"清末近现代初","author":"柳亚子","text":"宇宙空垂诸葛名，不留谢傅为苍生。义公已殉平陵曲，姬发难寻牧野盟。南国岂应销霸业，中原从此坏长城。魂归近接黄花冢，铁马金戈夜夜声。寻常巷陌奈君何，忍唱尊前青兕歌。海岛田横心自壮，天门陶侃翼空摩。千秋北府兵无敌，一水南徐夜有波。何日黄龙奠杯酒，髑髅饮器发横拖。"}