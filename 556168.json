{"id":"556168","title":"宿荆溪上塘庵述怀余向曾游此匆匆十年矣","dynasty":"明","author":"唐顺之","text":"园令还多病，东方更少徒。寻山只独往，到寺即吾庐。酬答惭居士，衣冠谢鄙儒。冥心偶有会，木榻小跏趺。禅栖吾所好，来往亦随缘。信宿还今夕，支离又十年。病身宁礼束，懒性已书捐。兴到成开口，逢人更默然。海上倭方急，云中虏又侵。缨冠本非分，抱膝复何心。树冷秋前寺，篁齐雨后林。此乡非楚泽，濯足亦成吟。委形堪落魄，任性绝安排。得失浮生梦，闲忙造物差。平湖疏野树，微雨寂山斋。欲证空王偈，犹嫌落几阶。家园只百里，几月不知归。饭合山僧灶，眠分渔父矶。貌衰非示病，才拙似忘机。虽然断荤酒，不惹独醒讥。山房夜雨歇，檐溜响空阶。叔夜惟贪睡，荣趎又孰偕。废梳同祝发，厌肉类持斋。转觉人情隔，岩僧却可侪。"}