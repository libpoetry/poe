{"id":"766390","title":"摸鱼儿 其一 索陈桂舫孝廉写村居图扇","dynasty":"清","author":"周之琦","text":"古咸平、数椽小筑，乡村风物堪溯。柳堤槐巷寻常景，幽意也传毫素。君傥许。为点染、来青粉本瓯香谱。闲云貌取。更六枳篱边，邻翁三雨，倚杖话农圃。郊居好，消受竹晨花午。漫嫌归计迟暮。沉吟后约从君问，画里可能同住。清汴路。梦不到、绿榕红豆衔杯处。低回俊侣。对几摺疏筠，相思未抵，官阁剪灯语。"}