{"id":"748088","title":"舂陵侯墓","dynasty":"清","author":"杨季鸾","text":"元朔颁茅土，舂陵此肇封。作藩来帝室，衔命别王宫。建节殊分竹，为圭异剪桐。都溪群水会，泠道一航通。父子侯相继，河山运未终。朱轮移冉冉，玉匣掩匆匆。诏徒南阳后，祥开两汉中。赤符仍历数，白水再英雄。赫矣光彪炳，佳哉气郁葱。啬夫原守卫，华表渐蒿蓬。石马瞻何在，铜驼怅已空。千年留垄墓，凭吊起悲风。"}