{"id":"1126137","title":"次陆倅韵三首","dynasty":"宋","author":"崔敦礼","text":"欲将从事到青州，酩酊乡中便可侯。此乐正须君领略，疏狂还许我追游。一年好处都能几，四序难并去莫留。痛饮且图连夜醉，清欢何必锦缠头。煖烟和气满西州，载酒当轻万户侯。官事不知何日了，风光宜及早春游。簿书丛里偷閒去，景物妍时到处留。莫被虚名苦拘束，野梅官柳暗江头。文章光艳压苏州，照乘何劳诧魏侯。鸠杖欲寻江左胜，鸥盟相约社中游。囊空自喜陶朱得，诗拙还因杜集留。把玩日吟心似醉，定须论月废梳头。"}