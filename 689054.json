{"id":"689054","title":"家二兄入罗浮余之循州承陈独漉珠江送别后却寄","dynasty":"明","author":"何绛","text":"雁翅逢君已隔年，一回相忆一回怜。冰姿点污何容易，白发上头不再玄。三湘曾共客江浔，散发狂歌屈子心。自喜年来无个事，每于清夜一追寻。同君食罢武昌鱼，建业江头又寄居。君自文章满天下，等闲须著纪游书。细雨春风习习生，罗浮山下正开耕。心能绝俗何妨隐，莫泥夷齐要弟兄。"}