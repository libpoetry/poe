{"id":"145881","title":"远游·黄河流活活","dynasty":"宋代","author":"文天祥","text":"黄河流活活，太行高巍巍。王屋山以东，百泉山以西。邹鲁盛文献，燕赵多雄姿。右摩泰山碑，左蹑函谷泥。郏鄏吊周公，曲阜拜宣尼。或登广武叹，或上北邙悲。平生几两屐，汗漫以为期。绝交天下士，要为男子奇。吴会偏王业，中原隔遗黎。安得与黄鹤，比翼天上飞。江河异风景，击楫感且欷。阳运遘百六，兴否俄推移。桑田变沧海，楚囚发孔悲。我本槛车客，为我解絷维。青蝇附天骥，万里相追随。人生尚行乐，矧复新相知。周道思下泉，王风怀黍离。富贵岂不愿，忧患那自持。人命危且浅，忽若朝露晞。长恐折我轴，中道欲差池。去我父母邦，我行且迟迟。听我远游曲，寄我长相思。"}