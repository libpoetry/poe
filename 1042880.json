{"id":"1042880","title":"题孙昌龄归来亭","dynasty":"宋","author":"刘攽","text":"丈人发如漆，筋力不知老。七十置官归，时人以为早。多公逍遥志，所向豁怀抱。虽云容膝安，不减专城好。忘机睨云水，寓兴植芳草。世故不经听，尘轨从却扫。壮子官瀛洲，济美擅词藻。亲欢适为主，家事意承考。古云陶渊明，避俗非达道。息交以绝游，自处何枯槁。公为乡先生，里邑每倾倒。一言可镇浮，不啻千金宝。宦游失门户，驽蹇悲栈皂。祝身得如公，每食心再祷。"}