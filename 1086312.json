{"id":"1086312","title":"重修北楼十一月望日与郡僚同登因书十二韵","dynasty":"宋","author":"王十朋","text":"我昔未作南诸侯，雄文尝阅龙虎欧。泉山风物得大略，梦寐先已登兹楼。到官正要访遗迹，忽见破屋城墙陬。欲修不敢遽土木，经岁此志方能酬。贡闱之馀材可办，农事之隙工乃鸠。月逢建子飞破镜，酒呼从事来青州。匆匆未暇众宾集，草草且与同僚游。山川城郭壮哉郡，清源紫帽明双眸。却惊云榭在地底，坐见日毂经檐头。西山端可拄颊视，南海未用乘桴浮。东瞻归路兴元亮，北望魏阙心子牟。挥毫欲续仲宣赋，假日聊以销吾忧。"}