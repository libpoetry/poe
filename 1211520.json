{"id":"1211520","title":"鬻女谣","dynasty":"元","author":"萨都剌","text":"扬州袅袅红楼女，玉笋银筝响风雨。绣衣貂帽白面郎，七宝雕笼呼翠羽。冷官傲兀苏与黄，提笔鼓吻趋文场。平生睥睨纨裤习，不入歌舞春风乡。道逢鬻女弃如土。惨澹悲风起天宇。荒村白日逢野狐，破屋黄昏闻啸鬼。闭门爱惜冰雪肤，春风绣出花六铢。人誇颜色重金璧，今日饥饿啼长途。悲啼泪尽黄河乾，县官县官何尔颜。金带紫衣郡太守，醉饱不问民食艰。传闻关陕尤可忧，旱荒不独东南州。枯鱼吐沫泽雁叫，嗷嗷待食何时休。汉宫有女出天然，青鸟飞下神书传。芙蓉帐暖春云晓，玉楼梳洗银鱼悬。承恩又上紫云车，那知鬻女长欷歔。愿逢昭代民富腴，儿童拍手歌《康衢》。"}