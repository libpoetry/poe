{"id":"1079560","title":"寄李商老","dynasty":"宋","author":"吕本中","text":"竹不可一日无，酒不可饮不醉。平生嗜酒爱风竹，此意不许凡儿会。南来经年饱尘垢，袖手甘随百夫后。文章漫作无功身，只了儿曹补窗窦。黄沙障日江漫流，青山唤我十年旧。忆昔泊船鹅翎口，把酒遥为故人寿。只今身在心已老，千岩想像灵芝秀。君家兄弟固不凡，解挽三友勤相就。中郎卧病过春晚，昔则酒狂今诗瘦。山房大名不坠地，诸老风流未宜弃。老桧参天可乞盟，粢食铏羹乃无味。如君高韵千载同，可更托身三数公。丈夫劲挺要长久，百万叩关一夫守。胸中江海不须道，此流何必计升斗。眼前勃窣诉二友，听客所为公绝口。"}