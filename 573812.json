{"id":"573812","title":"题元章拜石图为俞国昌","dynasty":"明","author":"邵宝","text":"元章玩世人，低头拜奇石。或问此何为，我意人不识。璆琳岂有声，碣砥且无力。拜如或使之，但觉吾意适。石奇恐未多，屡拜非所惜。我心不可转，万仞立苍壁。石也倘能拜，向我须屈膝。今虽无膝屈，有拜当以臆。我今对画图，兀坐风雨夕。击磬和新吟，他年亦陈迹。"}