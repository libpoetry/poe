{"id":"907782","title":"移居","dynasty":"宋","author":"李洪","text":"僦屋东瓯城，爽气挹西山。飓风忽作恶，柴荆不容关。再徙得陋巷，藩拔井亦眢。稍毕涂塈功，已觉容膝安。庭前木亦嘉，修竹才数竿。幽艳海榴红，翠幄霜苞丹。明窗置棐几，荒畦整药栏。儿曹颇解事，扫径见秋兰。邻里来相贺，知我非热官。使令勿狙诈，办此良独难。未祭孙宝灶，且乐陶令閒。今日我重九，一酌还酡颜。"}