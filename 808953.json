{"id":"808953","title":"文待诏凤兮砚歌并序","dynasty":"清","author":"郑珍","text":"郎州太守得片石，云是停云馆主凤兮砚。文家旧物三百年，叹息遗珍眼中见。我闻二十七砚在当时，并宠争妍皆异姿。曾孙眼枯元血碧，凤兮飘摇何处归。培远堂中赖有居亭主，太症经国资赞辅。大胜先生思想帖，出门即受钤山污。景曜流晖嗟命贫，至今老衲写梵文。尔复不为主人辱，太守业与榕门亲。太守况住姑胥门，红阑旧里相比邻。楚人失弓楚人得，世间木落定归根。他年竹啸轩中访鸾友，落落殊翁照胥纽。玉磬同时问故寮，尚有音尘无恙否。抚今感昔怆我神，绝怜八十四岁之老人。心长手软细镌刻，岂期飞下横山村。两承已是麟鸾种，何况凡鸟为儿孙。凤兮尔不见桉头大元璧，古篆长生祝无极。汉皇不守未央宫，何论词宗一块石。凤兮凤兮尔德终不衰，吾歌正不为尔一石悲横来。"}