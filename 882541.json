{"id":"882541","title":"越问 其七 越酿","dynasty":"宋","author":"孙因","text":"扬州之种宜稻兮，越土最其所宜。糯种居其十六兮，又稻品之最奇。自海上以漂来兮，伊仙公之遗育。别黄籼与金钗兮，紫珠贯而累累。酒人取以为酿兮，辨五齐以致用。湑镜流之香洁兮，贮秘色之新瓮。助知章之高兴兮，眼花眩乎水底。侑谢傅之雅游兮，陶丹府而哦诗。集群贤以觞咏兮，浮罚觥乎子敬。指鸣蛙为鼓吹兮，畅独酌于稚圭。斯越酒之酝藉兮，非宜城中山之比。矧投醪之醇德兮，能使勇气百倍于熊罴。客曰旨哉越酿兮，固越俗之所怡。然自征榷之法行兮，安得薛戎而蠲之。"}