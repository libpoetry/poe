{"id":"736262","title":"次儿栋代运北征 其四","dynasty":"清","author":"顾永年","text":"我居辽东西，三月冰尚涸。况涉漠北庭，草木萌未吐。千里拥流沙，马嘶不敢渡。朔风昼悲号，黄尘蔽欲暮。所仗童仆亲，苦与乐相顾。小心事长官，莫更逢其怒。汝当少壮年，风霜非所虑。所虑情性疏，未必谙世故。出门尽荆榛，有罪孰肯恕。岂乏老成人，药石语无误。志不图封侯，图此骨肉聚。安得柴桑翁，归来及早赋。"}