{"id":"1074983","title":"毅果出示次卿诗编中有彭门见寄之作乃追和元韵","dynasty":"宋","author":"周紫芝","text":"往忆乌衣郎，北走彭门道。六年隔音容，万事挂怀抱。相思枉停云，尺纸开小草。为言清夜梦，莞尔同一笑。黄楼渺天末，路远何由到。我亦仰屋梁，恍若落月照。神交见颜色，此理固良妙。抚事思少年，相期在嵩少。是时海内安，王师未征讨。尚有丘壑姿，可寄沮溺傲。一从胡雏骄，斯民困征调。一死抗贼徒，奇祸发词藻。造物苦见憎，与俗坐殊好。微躯此栖迟，长夜悲静悄。苍狗变浮云，世事那可料。伤心埋白玉，急景转飞鸟。幸此好事人，遗编为倾倒。老眼倏巳明，权门益慵扫。"}