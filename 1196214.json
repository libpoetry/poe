{"id":"1196214","title":"又捧新诗见褒陋止睹五章之绮丽如九奏之凄清其末章末句云谁比天人福皆从积善招天人之比固不敢当积善之徵其来有自味嘉言之若是省薄德以何胜仰谢良知谨次来韵以老去心何用为首希垂采览 其四","dynasty":"唐末宋初","author":"李昉","text":"老去心何用，闲吟月正中。细香红菡萏，疏影碧梧桐。鹤立莓苔径，犬眠兰菊丛。吾宗不我顾，幽兴与谁同。"}