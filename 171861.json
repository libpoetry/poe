{"id":"171861","title":"桂枝香·青霄望极","dynasty":"宋代","author":"赵以夫","text":"青霄望极。际万里月明，无点云色。一片冰壶世界，水乡先得。年年客里惊秋半，倚西风、鬓华吹白。觅闲无路，相逢且醉，好天凉夕。听曲曲、仙韶促拍。趁画舸飞空，雪浪翻激。行乐风流，暗省旧时京国。插空翠巇连星麓，但波痕、浮动金碧。不如归去，扁舟五湖，钓竿渔笛。"}