{"id":"82778","title":"喜杨廷秀秘监再入馆","dynasty":"宋代","author":"陆游","text":"公去蓬山轻，公归蓬山重，锦囊三千篇，字字律吕中。文章实公器，当与天下共。吾尝评其妙，如龙马受鞚。燕许亦有名，此事恐未梦。呜呼大厦倾，孰可任梁栋？愿公力起之，千载传正统；时时醉黄封，高咏追屈宋。我如老苍鹘，寂寞愁独弄。杖屦勤来游，雪霁梅欲动。"}