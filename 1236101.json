{"id":"1236101","title":"会试院泰甫兵部既答和拙作且示以佳章仆以汨于校文遂稽貂续仍韵见趣所考既就格辄缀四首录奉一笑","dynasty":"元","author":"张翥","text":"堆床朱卷考初分，卫士传呼夜锁门。覂驾已多东野马，抟扶应有北溟鲲。熟衣乍换寒犹薄，倦枕才凭睡易昏。愿向斯文求俊乂，大廷行对帝王尊。楼头叠鼓已三严，起听秋声满四檐。山叶落频风绕树，露蛩吟苦月当帘。烟寒铜兽催香换，漏促金壶报箭添。笑我原无食肉相，只思莼鲙荐吴盐。勌眼空花漫不分，偶随群彦集金门。扁舟只拟追张翰，一壑还期置谢鲲。枫叶旧诗多冷落，梅花归梦几黄昏。与君此去如休暇，莫厌相过共酒樽。诗律输君敢斗严，强摩老眼傍风檐。鹄袍夜散遥持烛，席舍朝开尽撤帘。久悟物机忘出入，时存神火验抽添。明当唤取弹筝手，与唱新声阿鹊盐。"}