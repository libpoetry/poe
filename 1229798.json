{"id":"1229798","title":"东坡赤壁图","dynasty":"元","author":"曹之谦","text":"先生矫矫人中龙，京尘千丈不可容。五年一梦落江海，翩然野鹤开囚笼。雪堂闭户读书史，兴来飘然弄云水。黄泥坂下醉三更，赤壁矶头航一苇。明月清风共一江，迈往之气无由降。酒酣作赋记清赏，袖有巨笔如长杠。一朝骑鲸寻李白，人间俯仰成今昔。续弦无处觅鸾胶，见画思公空叹息。"}