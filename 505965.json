{"id":"505965","title":"寿王诗三十二韵","dynasty":"明","author":"程通","text":"乾坤开泰运，日月丽皇明。圣主隆昌胤，贤王喜诞生。虹光流远渚，星影焕长庚。御阙千祥集，舆图万象呈。凤雏稀世出，龙种自天成。文武才兼济，经纶学更精。金枝连玉叶，棣弟及棠兄。笔底挥珠玉，胸中富甲兵。分符宜受命，属籍早题名。胙土三韩广，宸章九爵荣。神威清北塞，王气接南京。天启雄藩地，云屯细柳营。坐朝端黼黻，为国秉钧衡。纳谏开言路，推心悦众情。和风施化雨，善政蔼仁声。德胜丘山重，恩覃草木轻。华并夷一统，河与海双清。黉序兴弦诵，田园遂凿耕。陇云秋有望，烽火岁无惊。皞皞无怀氏，熙熙葛天民。四维同巩固，万世保升平。矧兹群执事，总是一时英。朱紫辉袍锦，璁珩曳佩琼。羽旄参鹤驾，象管答鸾笙。绛蜡莲蕖灿，霞觞竹叶倾。五花西域马，百啭上林莺。报曙传鸡唱，赓歌宴鹿鸣。微臣何大幸，平步似登瀛。莫既揄扬力，惟深颂祷诚。佳辰多吉庆，洪祚永康宁。辽水水光绿，闾山山色青。愿将此情意，敬上八千龄。"}