{"id":"1111495","title":"吊岳文二公二首","dynasty":"宋","author":"何梦桂","text":"拟吊英雄酒一觞，二公肝胆一冰霜。金人未殄将军死，宋事无成国士亡。湖上黄埃寒柏惨，沙场青血夜燐光。生刍一束新亭泪，千古兴亡说未央。如此光阴冉冉何，青萍失手意蹉跎。门前流水溪山在，帘外落花风雨多。百岁身名头半雪，十年世事泪悬河。相逢莫问升沉事，且对尊前听浩歌。"}