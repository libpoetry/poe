{"id":"564768","title":"南院屋敝甚雨至辄漏戏呈石庵南山二司空","dynasty":"明","author":"孙承恩","text":"三日三夜雨如注，黯黯沉沉还弗休。黑云如山压厚地，广衢积潦堪行舟。中庭忽漫成陂塘，蛙黾蜌螷喧两厢。阴阴湿气凝不散，蜗牛鼠妇升颓墙。古屋此时漏交下，点滴初闻渐飘洒。长日终宵陆续声，补葺隙罅谁能者。童儿婢子驱纷然，盆罂瓮盎列满前。支东备西不暇给，沮洳泞淖连堂轩。书册纵横乱堆几，颠倒衾帏与衣屦。静坐须教昼屡兴，俯榻还惊夜三徙。抑心耐事理则然，独虞覆压心悬悬。兴颓补弊赖公力，莫教蹉跎遗后艰。"}