{"id":"486883","title":"念奴娇 用东坡赤壁怀古韵","dynasty":"明","author":"孙楼","text":"红尘深处，转愁肠、却忆江南景物。翳云开，梅雨霁、一片苍崖翠壁。竹里鸣淙，松间泻瀑，衣袂飞珠雪。流觞递咏，山中谁是奇杰。而今归路迢遥，宦途迤逗，弹铗悲歌发。去住无凭，眠未稳、好梦随生随灭。过雁牵情，吟蛩送泪，听里堪华发。青山不负，有时还醉萝月。"}