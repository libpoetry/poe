{"id":"834896","title":"石州慢 初见菊花，故人小会","dynasty":"清末民国初","author":"何振岱","text":"云片斜飞，晴宇顿高，天气初肃。闲吟谁话秋心，冷趣半归新菊。今年寒早，故应才近重阳，幽香堪摘都盈掬。占取数枝黄，伴清人幽独。墙角。苍苔旧径，瘦蝶芳魂，暗依篱竹。社事消沉，慢忆昔游杯醁。同伤瘦鬓，几番吹老西风，丝丝白向天涯速。念往泪痕收，记今宵银烛。"}