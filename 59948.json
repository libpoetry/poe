{"id":"59948","title":"草书歌·草书所自何所授","dynasty":"明代","author":"朱瞻基","text":"草书所自何所授，初变楷法为章奏。当时作者最得名，崔瑗杜度张伯英。三人真迹已罕见，后来继之有羲献。笔端变化妙入神，逸态雄姿看劲健。风惊电掣浮云飞，蛟龙奋跃猛虎驰。汉晋草法千载师，张颠藏真亦绝奇。一代精艺才数辈，遗墨千人万人爱。固知顿挫出腕力，亦用飞动生神采。古来篆籀今已讹，何况隶草讹愈多。吾书岂必论工緻，诚悬有言当默识。"}