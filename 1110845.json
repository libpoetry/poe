{"id":"1110845","title":"折山道中六言寄涌翠道人","dynasty":"宋","author":"朱槔","text":"折山有路可上，他日云藏万家。用处何曾触石，一禅指顶天涯。云暖网横危磴，日沉舟泊平沙。欸乃一声归去，炊烟遥起芦花。牛卧黄茅冈底，鹭归红叶村边。可是太平无象，溪桥醉舞华颠。玉梅无意相恼，嗾人烟雨疏疏。拟写个中妙处，语烦不到西湖。草枯虫跃惊响，溪静鱼行闪光。只么时时管带，可须细细商量。既有女名灵照，何妨自作维摩。要见诸天办供，问他风月山河。"}