{"id":"123646","title":"顷乾道辛卯岁三月望夜与周子充内翰泛舟石","dynasty":"宋代","author":"范成大","text":"石湖花月浮春空，忆共仙人同短篷。三更半醉吹笛去，棹入湿银天镜中。鹤鸣唤归斗未没，却步扶疏花底月。不知行到碧桃边，但见天风吹积雪。月圆月缺今几回，依旧满湖金碧堆。仙人还上玉堂宿，合有片时清梦来。一笑流光飞电抹，嫦娥相对两愁绝。桂枝应亦老无花，蟾兔不须疑鹤发。"}