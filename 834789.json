{"id":"834789","title":"百字令 乙未清明","dynasty":"清末民国初","author":"冯煦","text":"阮郎游屐，算年时、蹴遍软红香土。刬地东风能几日，又见飞英如雨。北渚鸥閒，南园蝶闹，春色浑无主。吹愁不醒，羽觞还醉芳杜。记否二曲人家，朝朝冷食，谁叠丛祠鼓。堤上蹋青歌未歇，只有当年张绪。槐火方新，榆钱自掷，莫问湔裙处。望中华表，再来辽鹤能语。"}