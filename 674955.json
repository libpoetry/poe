{"id":"674955","title":"寄京口丁点白宪副旧守温州","dynasty":"明","author":"朱谏","text":"点白先生归去来，海邦山色空崔嵬。旧时桃李满城郭，纷纷还向春风开。先生门栽五株柳，头戴葛巾手持酒。仰观宇宙薄浮云，富贵于吾复何有。杨子长江绕书屋，一点金山隔脩竹。鲈鱼作脍白似银，莴笋堆盘烂于玉。先生此乐当何如，屈指万古惟陶朱。我有扁舟欲相访，白蘋秋水连三吴。"}