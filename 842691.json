{"id":"842691","title":"叠前韵酬实甫见和","dynasty":"清末民国初","author":"陈宝琛","text":"海壖梦京华，廿载不一至。巢痕劫灰尽，牢落况同气。俦中识卫玠，恨未饮文字。风花尺五天，飘散随所坠。昨来寻道山，挟卷顾我惠。诗魂类四愁，感旧讽不置。更枉长篇贻，清夐绝雕伪。繄余晚闻道，身世定谁弃。纵投夸父林，诅缓羲和辔？君方郁权奇，未合例衰瘵。暂蹶安足嗟，万言故可试。独念抱冰翁，武昌老犹帅。"}