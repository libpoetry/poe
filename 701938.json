{"id":"701938","title":"浮邱八景 紫烟楼","dynasty":"明","author":"黄鏊","text":"跨鹤仙人驭紫烟，玉楼西构二云边。孤骞半倚青藜阁，太乙清辉夜夜燃。剑佩双栖紫禁垣，一朝拜命出天门。沉香亭下东流水，得濯尘缨是主恩。珊瑚深汲赤砂清，活水轻涵玉树明。葛令有丹成九转，何劳仙掌注金茎。丹台瑶室敞词坛，笔扫文星宇宙寒。堂构落成仍补衮，金莲学士在长安。玉舄凭陵汉苑霜，何年留此跨仙羊。即看几几居东土，犹似翩翩出阜乡。罗浮门户有朱明，峭傍芙蓉十里城。紫气绛霞相掩映，月中王子漫吹笙。衣拂青霄五色云，书传丹检一函文。山中忽遇浮邱伯，几挹轻裾手未分。笙歌吹散洞门霞，缥缈仙人海上家。听罢云林歌一曲，翻惊嵩岳种三花。"}