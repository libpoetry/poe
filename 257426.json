{"id":"257426","title":"四舍人生日","dynasty":"元代","author":"李俊民","text":"骥之子，凤之雏，精彩丰容美且都。年至十二三，头角己异同队鱼。积善之家庆有馀，掌中幸得双明珠。定知他日必充闾，不妨更读古人书。绛帐先生当今之范模，步亦步，趋亦趋，执经北面预先讲唐虞。明主何尝不用儒，相门出相文可无。岂独手撚金仆姑，能骑生马驹，然后称为大丈夫。"}