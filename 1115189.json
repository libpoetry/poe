{"id":"1115189","title":"近故太师左丞相魏国文忠京公挽歌辞三首","dynasty":"宋","author":"杨万里","text":"孝庙深知己，今皇正宰官。一言能定国，二圣得重欢。立节山相似，容人海未宽。至今死诸葛，虏使胆犹寒。镇蜀双清献，回天再子明。何曾动声色，一笑付权衡。临绝缘忧国，平生不近名。中兴贤相传，日月夺光精。柏府公峨豸，荆溪我把麾。闻风无半面，折简两相知。偕掾胶投漆，分襟云与泥。楼成扁山浦，洒泪欠题诗。"}