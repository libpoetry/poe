{"id":"482392","title":"赠商潜戴圭","dynasty":"明","author":"程本立","text":"钓泽可物色，力田亦名科。畴云山林士，不为汉网罗。有客善沉晦，古镜垢弗磨。行货区寰中，远游笑且歌。驱车大行坂，捩柁扬子涡。烟涛接溟涬，空翠亘嵯峨。险途亦良苦，胜览不既多。治生各有术，藏器心靡他。人疑望市利，尔自乐天和。得酤百钱酒，辄便两颊酡。乾坤一睥睨，万物如尔何。我昔岩壑居，幽期结云萝。今悲白黑染，岂幸青紫拖。夷门官舍冷，愧尔频来过。将诗勿浪传，为我自吟哦。"}