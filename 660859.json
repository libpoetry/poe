{"id":"660859","title":"送张黄门经载使云贵","dynasty":"明","author":"罗钦顺","text":"峥嵘双阙中霄起，谏垣近在红云里。元气潜随北斗移，龙司出内虞廷理。地分清切须英豪，遐想虞廷梦亦劳。簪缨于我诚何有，却恐言高位不高。同年磊落张经载，封事频投心欲惫。弘恭恻目惮更生，潞公敛衽钦唐介。世道明须我辈扶，当机缘底太模糊。轻裘骏马长安道，合有人间大丈夫。如君夙夜宜青琐，春风忽泛湖南舸。黯薄淮阳计不疏，褒求金马谋全左。也知今日重安边，边务惟应足食先。要令万灶貔貅饱，须杜千仓雀鼠穿。青袍拂曙辞金殿，出门步步频留恋。已料先声动五溪，即看行色摇芳甸。日暖官河柳絮飞，清尊欲尽思依依。往来万里多闻见，奏草能令在外稀。"}