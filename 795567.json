{"id":"795567","title":"金菊对芙蓉 送茹廷弟就婚广陵","dynasty":"清","author":"任淑仪","text":"膝下承欢，闺中咏絮，廿年朝夕相依。忽骊歌早唱，雁序分飞。喜心翻与离情并。送尔去、诗赋关雎。玉镜台前，好濡彩笔，学画蛾眉。遥念博议成时。更闲情逸兴，斑管频挥。把竹西佳丽，尽入新词。偕归官舍应非远，双亲爱、佳妇佳儿。深闺阿姊，顿添良友，分韵传卮。"}