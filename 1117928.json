{"id":"1117928","title":"幽居二首","dynasty":"宋","author":"陆游","text":"白发萧萧仅到肩，一枝藤杖日翩跹。草苫墙北栖鸡屋，泥补桥西放鸭船。心似枯葵空向日，身如病栎孰知年。放怀却有翛然处，不养金丹不学禅。面面秋山拥翠屏，天留三亩著云扃。迎霜南阜枫林赤，饱雨西村菜甲青。散策人惊衰后健，浩歌自觉醉中醒。凌烟冠剑应无尔，布帽裙襦老管宁。"}