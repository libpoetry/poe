{"id":"752043","title":"万寿阁对月望岳","dynasty":"清","author":"毛澄","text":"春月升首阳，照见希夷宅。清光满关中，不与大河隔。三峰吐灵气，缥缈越终夕。仙掌金风寒，凉露下流腋。谁倾东海水，洗此月上石。竹柏茎稀微，淡墨绘虚白。丹房发椒光，岩畔大星赤。短松如老翁，散发苍龙脊。仿佛玉女鬟，香云起盆坼。欲归顾我影，我影布瑶席。钟声忽飘堕，无人半天碧。"}