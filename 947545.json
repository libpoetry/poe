{"id":"947545","title":"吾乡有李明府其伯子襟怀夐然世表某早知敬慕长诵诸人今老矣辄韵之以贻其子孙云","dynasty":"宋","author":"陈藻","text":"庙食于莆李长者，变海为田散郊野。福宜孙子百千年，家甲三山总文雁。西城一位京朝郎，官虽未显善声扬。伯曰孝纯遵义方，潘安容貌心蒙庄。幼小抠趋父执时，挂口何曾闻是非。到了交游如一日，肯学世情随盛衰。我头半白言稍传，晚出要教识前贤。睽远莫能修世契，拟将下笔无由缘。喜今有便归乡多，吾侄春中偏饮和。老去旧怀因称叙，吉人与就幸如何。满眼各为君父子，谁忧平地起风波。"}