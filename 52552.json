{"id":"52552","title":"偶书闽中风土十韵寄金陵知己","dynasty":"明代","author":"吴兆","text":"风气南来异，行行岁月赊。梅香逾五岭，猿响类三巴。时见蛮烟黑，还惊左语哗。舟中喧水碓，城上出人家。荔子家家种，榕阴处处遮。居民晴着屐，市女晚簪花。短蜮能伺影，蜼鱼会喷沙。蛎房经雨吐，石&lt;虫去&gt;入春华。剑浦龙何在，螺江事可嗟。好游非向子，录异是王嘉。乡信难逢雁，归期易及瓜。吾生从汗漫，世路更无涯。"}