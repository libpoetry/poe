{"id":"559380","title":"东巡纪事十一首 其五 次玉田古风","dynasty":"明","author":"林熙春","text":"阳雍有蓝田，种石成美玉。邑以此得名，至今称甸服。唐水左龙蟠，燕山右虎伏。石鼓可传声，玉屏为独乐。行役度鸿桥，眺赏寻牛峪。双城系吾思，九峰还在目。驱车抵郊原，业已逼城郭。郭门援卒哗，露刃与列戟。书史劝回车，彳亍咸觳觫。余以情理宣，哗者崩厥角。入署申文告，军中尽肃肃。夜来寂无諠，旄倪也睡熟。诘辰数马毕，旅见皆良牧。具云定变奇，一纸贤刑戮。出门雪纷纷，杨柳浑攒珏。西望建章宫，手额主恩渥。"}