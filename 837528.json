{"id":"837528","title":"花犯·为冯淑莹题并蒂莲图册","dynasty":"清末民国初","author":"夏孙桐","text":"绾同心、天然作耦，亭亭对波镜。露匀香竞。窥半面妆成，一样端正。比鹣伴鲽仙缘证。红情人共省。便净洗、孤单千感，孀娥羞照影。传神个中赵昌图，双妃绛辇倚，梨涡交頩。芳意早，苞将吐、学珠同孕。还描到、露房坠粉。清梦久、秋池鸳睡醒。只笑我、江花空赋，霞姿酬韵冷。"}