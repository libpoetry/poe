{"id":"698433","title":"竹枝词","dynasty":"明","author":"唐之淳","text":"春来日日起狂风，不分南北与西东。行客怕风兼怕水，几时上得吕梁洪。为防潋子向中流，外倒风多里倒忧。莫道路途行不顺，邳州徐州又济州。前船夫问后船夫，尔在河南运米无。九十石粮车十辆，几多牛疋几人驱。新黄河接老黄河，河上船同蚁阵多。一派棹歌天上落，分明口口叹阿㗻。金龙王庙在河干，刲羊烧酒上杯盘。乞得好风行半月，归来庙下赛衣冠。挂帆挝鼓响耽耽，南船北船密如蚕。往日南人齐赴北，如今北客尽朝南。南客新来北地居，莫因莼菜忆三吴。椹子酒胜桑落酒，槎头鱼赛细鳞鱼。"}