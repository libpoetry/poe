{"id":"674525","title":"黄华山房为杨孔直题","dynasty":"明","author":"李坚（贞夫","text":"黄华之山起城市，山人卜筑偎山址。幽栖岂爱糜鹿群，万卷藏修遗孙子。风回涧道松泠泠，濯缨亭畔竹琮琤。午凉吹醒芸囱梦，尘心一洗秋空清。地雄景胜天开设，长价腾声属髦杰。万里桥西一草堂，千古人犹誇笔舌。山房主人元功孙，构堂仰止多殷勤。请看庙貌南山处，文公文敏伊何人。"}