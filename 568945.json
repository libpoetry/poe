{"id":"568945","title":"谒昙阳仙师纯节祠","dynasty":"明","author":"王世贞","text":"皎月出高天，团团照灵祠。中有一片心，晦朔长不亏。秉介在韶年，抗节矢幽闺。宁希世人是，况乃论情私。临当就羽化，金剪裁绿丝。芙蓉秀朝日，根不弃涂泥。过客尽回车，而我思夷齐。何必沾殷粟，然后首阳薇。智者快其仁，愚者惜其饥。焉知非冲举，千载复来仪。"}