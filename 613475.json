{"id":"613475","title":"赋得楚天春雁送友人","dynasty":"明","author":"李之世","text":"春雁南归何迢迢，家在衡阳万里遥。衡岳去天不盈尺，上有回雁之高标。行行刷羽摩青霄，家山云树郁岧峣。潇湘夜雨寒芦暗，黄陵苦竹垂新条。九疑九曲纷相似，此中零雨暮仍朝。云梦平吞若八九，君山一点似萍飘。大王雄风起天末，神女行云漾翠翘。送君行，行且谣。人生可似随阳雁，相看南浦别魂销。今日南浦头，明日湘江渚。苍梧云去湘水深，犹记啼痕染竹处。断行且莫怨离群，缄书为寄洞庭君。黄鹤楼空山月白，好去吹箫弄綵云。"}