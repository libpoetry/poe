{"id":"997080","title":"重赠徐天隐","dynasty":"宋","author":"黄庭坚","text":"建极临万邦，稽古陛下圣。除书日日下，有耳家相庆。满意见升平，父老扶杖听。平生所传闻，似仁祖德性。定鼎百世长，橐弓四夷静。执事当前朝，官冷殊未称。破帽风敧敧，简易不骑乘。危颠相扶持，泉石供嘲咏。成乐涧阿中，傲世似未敬。收潦下秋船，期公拜嘉命。开元贞观事，身得见全盛。闭门长蓬蒿，或许老夫病。"}