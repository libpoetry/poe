{"id":"553423","title":"春日值雪述道中鄙怀","dynasty":"明","author":"程本立","text":"河山开国大，风雪趣装严。关树容车幰，天花拂帽檐。路惊深峪转，衣索弊裘添。鳞甲飘逾乱，毫厘雨或纤。冻龟谁为药，寒痹孰能砭。夜宿催炉火，晨兴问漏签。沙留鸥迹印，泥逐马蹄粘。宜麦曾闻谚，连茹况得占。眼明看白晰，心切为苍黔。阳长今当盛，阴凝已足嫌。微生同燕雀，逝景惜乌蟾。一命才犹忝，诸公德可渐。简须司马授，诗许杜陵兼。珠侧知形秽，膏余被物沾。入崤疑陇蜀，渡洛似沱潜。华藻非三谢，丹青愧二阎。春晴动鳷鹊，月色梦蜚廉。专对吾何取，能卑叟愈谦。别来旬朔改，坐觉岁时淹。郢曲虽难和，家醪会共拈。"}