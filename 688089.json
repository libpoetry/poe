{"id":"688089","title":"移居","dynasty":"明","author":"朱多炡","text":"屋上青山半隔城，门前林木有馀清。林连北郭藏春色，水过东家作雨声。薄禄藜羹堪养老，闲身竹素最钟情。人嘲寂寞扬雄宅，自笑《玄经》草未成。几车书籍重新迁，绕架殷勤手自编。一世蠹鱼同出入，千秋鸿宝足留连。挥毫隔竹萧萧雨，洗墨临池澹澹烟。熟读《离骚》还痛饮，颓然犹藉古人眠。"}