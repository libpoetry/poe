{"id":"620901","title":"奉寄总河张公","dynasty":"明","author":"黎遂球","text":"张公鸾凤文，孤轩试为宰。酌水重吟诗，下车先泣罪。五穗恍临仙，六年庶无馁。灏气振高天，膏脂留大海。社稷并尸祝，朝堂吐丰采。妖氛斥琐闼，寅清肃寮寀。节钺镇吴门，旌旄新壁垒。如投公瑾醪，累奏伯言凯。囊末尽得见，硕肤每隆礼。兵吏各怀恩，感激至流涕。金汤巩天堑，东南归恺悌。转漕萧相功，奏牍山公启。民隐亦既恤，士类尤得体。急捕射工尽，屡伐鲸鲵徙。锄莠育良苗，去棘栽馨芷。储仂调丰荒，衣食兴廉耻。得舆载硕果，颂碑感天子。简命重司空，诞敷劳治水。召见久虚席，闻声识曳履。今来髭髯白，昔侍威仪美。龙颜为咨嗟，虎卫环注视。晋接语绸缪，宴享陈鳖鲤。饮御尽夔卨，祖帐填都市。钦哉玄圭锡，巍乎天柱倚。八伯歌以和，四载乘伊始。步祷随格天，贡赋欣举趾。新政忽以传，旧德食何已。及门如遂球，图报有同矢。忆昔既成童，未学多鄙俚。试日数千人，从公选一士。何意混骊黄，遂获称桃李。于今十六秋，空惭犬马齿。云何附云霄，庶几知义理。粤地遍生祠，耕耘献豜豕。祝公每神醉，面墙得仰止。吴人尽口碑，孤寒亦衣被。对公咸意消，乐郊逢燕喜。铜柱伏波铭，岘石襄阳峙。何如衮舄思，更为霖雨俟。利见普德施，大吉占铉耳。窃附甘棠颂，策足深自耻。"}