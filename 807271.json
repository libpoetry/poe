{"id":"807271","title":"满江红  同恭士叔岱牧仲饮介子西湄草堂次公㦷壁间韵","dynasty":"清","author":"陈维崧","text":"水榭清幽，宿雨罢、奔浑齐涨。凭眺处、孤城剩垒，炮痕无恙。波静细延帘阁底，草香乱扑纱窗上。碧阴阴、一阵嫩凉来，沙禽饷。篷六扇，烟中漾。箫一缕，潭边唱。况主人还有，吴羹法酿。但醉且寻茶叟灶，欲归径借溪翁杖。想此时、纤月挂西湄，难于状。"}