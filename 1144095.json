{"id":"1144095","title":"与孟能静饮联句复和三首","dynasty":"宋末元初","author":"方回","text":"三月一日春如酒，红是桃花绿杨柳。人生不醉欲如何，不如意常十八九。暂兹袖公补天手，谁能钳我谈天口。挹斗酌海两相逢，天风吹入无何有。三月三日一觞酒，同上危楼望晴柳。岂可不饮负此春，向来风雨十朝九。何必水边看丽人，何必水晶行素鳞。曲阜桥边同一醉，杭州城里两閒身。仕宦可止不止酒，乃所愿学陶五柳。春夏秋冬皆有花，四时无日不重九。莫欺左持蟹螯手，莫笑涎流面车口。醉能题壁又能歌，德行文章总无有。"}