{"id":"1234203","title":"题括苍山成德隐玄洞天","dynasty":"元","author":"赵孟頫","text":"洞天在何许，乃近在人间。神仙亦人耳，仙成厌尘寰。冥冥隐玄洞，峨峨括苍山。卿云时蓊勃，赤乌昔飞翻。缅怀葛玄翁，一往不复还。餐霞弄明月，解缨濯潺湲。青芝伺时生，绿萝共谁攀。服食去道远，孤坐亦非丹。清歌极幼眇，朱书勒孱颜。千年有白鹤，飞来启玄关。"}