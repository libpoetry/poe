{"id":"800573","title":"赠维扬顾书宣","dynasty":"清","author":"惠周惕","text":"维扬顾子文章雄，渡江问我清溪东。入门一见便惊绝，袖底诗卷光熊熊。造次手揽读未遍，齿牙陡觉生清风。君言学诗二十载，前后正变差能穷。人生眉眼不自见，愿以妍丑烦青铜。余时怵惕未敢荷，君才何健词何恭！吾身贫贱困荆棘，窃弄笔墨吟三冬。一言落纸与俗忤，口排吻击轰儿童。迩来读书但自省，得失岂暇争鸡虫。闻君议论复感发，如瞽得相行有筇。君才趫捷实倍我，何以属我相磨砻。得闻君善我必劝，若遇我过须君攻。昌黎韩子昔有语，终始相合如駏蛩。君今别去正秋暮，得句幸寄南飞鸿。"}