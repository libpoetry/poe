{"id":"694309","title":"六十一自寿","dynasty":"明","author":"陈献章","text":"世间甲子是何年，母鬓双皤子亦然。十数曾孙罗膝下，两三杯酒笑灯前。寻僧野寺花迷路，吹笛江门月满船。圣主万年歌不足，黄河清了凤翩跹。孤子今来六十一，慈亲己过八旬三。旌书门外题新榜，拭泪床头换旧衫。少有菑畬供俯仰，不妨渔钓老东南。些儿别作长生计，岩畔丹书有两函。"}