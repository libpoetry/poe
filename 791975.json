{"id":"791975","title":"塘上行","dynasty":"清","author":"周馨桂","text":"澄澄幽渚水，磊磊白石出。石出何累累，妾心自堪质。结发为君妇，妇德讵敢失。君行常独处，黾勉当窗织。青蝇点尺壁，浮云蔽白日。妾行致君疑，妾身何足恤。捐我明月珠，撤我云和瑟。妾有合欢襦，葳蕤泪洒血。妾有连理带，呜咽心同结。生不明妾心，死当明妾节。生死自有命，永诀不能得。周防会有人，视息复苟活。覆巢无完卵，念此心如割。良人志青云，忍君累阴骘。幡然移妾心，膏沐为君饰。恩爱本不疑，偶尔不识察。慈母尚投杼，况乃贱妾拙。君怒热于火，妾心冷于雪。君疑释如冰，妾心皎如月。雪净不可滓，月圆终无缺。"}