{"id":"467218","title":"审山二首","dynasty":"当代","author":"陈振家","text":"千重峰壑不愁予，造化经营自有书。层壁留空巢野鸟，纤萝织屋寓山猪。雨收泉窍归沧海，云寄林峦贮翠虚。治及无为诚善法，不须加减与乘除。八面峰峦横太清，嵚崎千变挹还迎。石窿丑黑遮苍藓，草色单纯缀杂英。绿叶里闻岩鸟啭，白云中听涧泉鸣。青山默示作诗法，兴象玲珑美自生。"}