{"id":"686232","title":"哭董县丞绅三首","dynasty":"明","author":"卢楠","text":"十月黄河稳，天寒素舸孤。断云低不去，哀雁起相呼。忽暗郎官宿，虚传太史凫。哭君重回首，愁色满苍梧。列郡开方药，严墙阻别离。苍生犹有待，逝者竟如斯。老去伤心地，愁边失望时。玉棺谁为殓，萧瑟九原思。哀挽宜阳路，铭旌汴水风。青骡传海上，白鹤果辽东。抗救邀天使，钧裁秉帝衷。愚民痛一哭，雪涕洒寒空。"}