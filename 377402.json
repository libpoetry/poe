{"id":"377402","title":"角招·万花暝","dynasty":"清代","author":"蒋敦复","text":"万花暝。疏帘又荡湘烟，半堕蟾影。玉钗敲夜静。烛晕碎红，兰焰孤炯。香鬟怕整。恁独自、凄凉鸾镜。不怕伤春成病。但屈指未归人，莫高楼闲凭。谁省。黛螺怨凝。冰奁麝减，绣户侵菭径。五更风暗打，一角纹纱，吹开鸳帧。鹃啼梦醒。尽几许、离愁催迸。那是璚壶漏永。泪珠点滴齐飘，霜华冷。"}