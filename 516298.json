{"id":"516298","title":"登仲宣楼","dynasty":"明","author":"史谨","text":"我来自东吴，万里赴西蜀。道经江陵县，故旧延我宿。置酒城南楼，慇勤慰飘泊。仲宣不可招，景升恒寂寞。凭高启烦襟，原野聊纵目。前程既修阻，后会安可卜。少长各尽欢，杯行敢辞速。彼此旷达士，焉能受羁束。浩歌发清商，凉飙振林木。矫首望中原，青云犹漠漠。安得羽翼齐，飞翔接鸿鹄。"}