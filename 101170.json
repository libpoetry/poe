{"id":"101170","title":"新堂月夜·去岁游新堂","dynasty":"宋代","author":"苏轼","text":"去岁游新堂，春风雪消后。池中半篙水，池上千尺柳。佳人如桃李，胡蝶入衫袖。山川今何许，疆野已分宿。岁月不可思，驶若船放溜。繁华真一梦，寂寞两荣朽。惟有当时月，依然照杯酒。应怜船上人，坐稳不知漏。明月入华池，反照池上堂。堂中隐几人，心与水月凉。风萤已无迹，露草时有光。起观河汉流，步屐响长廓。名都信繁会，千指调丝簧。先生病不饮，童子为烧香。独作五字诗，清卓如韦郎。诗成月渐侧，皎皎两相望。"}