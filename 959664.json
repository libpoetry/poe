{"id":"959664","title":"勉陈石二生","dynasty":"宋","author":"郑獬","text":"精金埋深山，凿土不难得。大贝贮沧海，破浪亦能识。山趋猛虎穴，海入长蛟室。必意往取之，投躯不少惜。仁义藏遗书，尧孔圣人迹。不观不知道，触涂暗于漆。上无猛虎畏，下无长蛟逼。污辱不及身，灿灿嵬山璧。金贝岂饱腹，盗窥恐易失。累累畜满家，仅能一身佚。孰谓遗书贫，猗顿莫能易。其源固不赀，可为天下泽。二子齿甚少，蚤莫宜加力。剖剥见光铓，拄天一千尺。勿逐篱下雏，自跨凤凰翼。雄声落众耳，白日飞霹雳。偏亲况在堂，雪缕初垂白。泪眼望荣归，一书千万亿。夜灯绽寒衣，秋风吹素壁。胡为不奋飞，跳跃在泥碛。北阙挂贤科，将相尝曾历。五犗垂巨钩，往往长鲸食。学饱遂骞翔，青云无物隔。右顾玉堂人，左揖金鼎客。广庭罗鼓钟，朱门画幡戟。岁时献亲寿，腰金光照席。慈颜春云披，此乐直无敌。是为烈丈夫，后世称盛德。荣辱固在人，孰云非我职。"}