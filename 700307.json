{"id":"700307","title":"淑人启土有感随事写怀用辛巳韵","dynasty":"明","author":"顾清","text":"修门同入不同归，归日青山未敢期。鸾匣君今正丘首，渔竿我亦上苔矶。五十年中几别离，谁知此别遂长归。红颜白发终千古，敢向苍苍怨小儿。今日青山始是归，为君三过着麻衣。可怜稚女随人哭，问着阿㜑浑未知。为君砻石为君辞，几度含毫湿素衣。两字龙光三锡命，一行先上赤缯旂。并居华屋更无时，回首风尘两鬓丝。坐拥孤衾听寒雨，此情犹望有人知。"}