{"id":"1053382","title":"次韵法真禅师送曾敬之宣德昆仲","dynasty":"宋","author":"释道潜","text":"昔与乃翁相遇年，始知有子生且贤。尔来双干已争秀，屹屹欲上参高天。昨朝较蓺偶不售，他日奏赋闻甘泉。方今庙堂喜人物，收拾万汇归陶甄。袅蹄麟趾终一出，辉映左右无馀妍。肯学孟生誇得意，一日走遍春风前。嗟余投老隐岩谷，形若槁木心灰然。扁舟追子仅千里，彷佛夜梦遥相传。西湖风物行岁晏，归赋梅花趁腊先。"}