{"id":"675751","title":"壶公谣","dynasty":"明","author":"顾应祥","text":"壶公山中兴有馀，山人爱閒头不梳。诗吟古人不道语，架插俗眼未见书。有时乘兴写幽抱，老蚌迸出千斛珠。雄才如此合廊庙，早归丘壑良可吁。山人自言吾所好，不在佩玉金门趋。曾闻世界常陷缺，唾壶击碎狂歌发。倦卧南阳冈上云，醉呼采石矶头月。阅残尘世同蜉蝣，剖破籓篱同胡越。年踰耳顺筋力强，时向风前晞鹤发。舍南舍北俱种花，客来剪韭还摘瓜。开径杖分黄犊草，携尊时对白鸥沙。鸥沙犊草自成趣，何用更觅仙人家。"}