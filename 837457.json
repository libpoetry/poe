{"id":"837457","title":"玲珑四犯·题顾太清画杏花，用清真韵。画为道光丁酉八月作，太素题诗云：追忆南山，野渡杏花。太清自题燕归梁一阕，见东海渔歌","dynasty":"清末民国初","author":"夏孙桐","text":"天女遗香，似丈室缤纷，重睹芳艳。倚日熏霞，何处映红人脸。容易万感逢秋，听雨旧情零乱。正绣帷、物候惊换。偏忆冶春亲见。玉叉频展深杯荐。漫评量、黛浓脂茜。枝头燕子都如客，愁对看花眼。凭问俊笔内家，剩故纸、春魂一点。又凤城落照，池馆寂，繁华散。"}