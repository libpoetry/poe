{"id":"1162211","title":"乾元初严黄门自京兆少尹贬牧巴郡以长才英气固多暇日每游郡之东山山侧精舍有盘石细泉䟽为浮杯之胜苔深树老苍然遗躅士谔谬因出守得继兹赏乃赋诗十四韵刻于石壁","dynasty":"唐","author":"羊士谔","text":"石座双峰古，云泉九曲深。寂寥疏凿意，芜没岁时侵。绕席流还壅，浮杯咽复沉。追怀王谢侣，更似会稽岑。谁谓天池翼，相期宅畔吟。光辉轻尺璧，然诺重黄金。几醉东山妓，长悬北阙心。蕙兰留杂佩，桃李想华簪。闭阁余何事，鸣驺亦屡寻。轩裳遵往辙，风景憩中林。横吹多凄调，安歌送好音。初筵方侧弁，故老忽沾襟。盛世当弘济，平生谅所钦。无能愧陈力，惆怅拂瑶琴。"}