{"id":"687055","title":"题捕鱼图四首为松观曾一愚赋","dynasty":"明","author":"刘崧","text":"罾举船头春水深，攀援俯仰费机心。何人亦有临渊羡，犹负鸬鹚赴远寻。雨爨风餐杨柳津，长竿独宿迥无尘。矮蓬菰米鱼羹饭，肯信华堂有八珍。钓罢招呼事献酬，停桡暂住莫教流。不辞今夜船头月，醉卧芦花两岸秋。沽酒归来一瓮圆，晚凉出水鳜鱼鲜。全家只在沧江上，斜日西风晒网船。"}