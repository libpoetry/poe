{"id":"1075431","title":"二十八日雪霁读晁无咎集呈别乘徐彦志且以奉怀","dynasty":"宋","author":"周紫芝","text":"苏公论士昔未闻，四客辈出俱同门。龙媒忽下洗凡马，野鹤一举空鸡群。虞皇七友廊庙具，元和十子非渠伦。张公屈宋排衙官，清词丽句冰雪寒。秦公笔下有过秦，平生目短曹刘垣。金华仙伯学杜甫，句法自许窥公藩。晁公磊落天下士，帝遣长庚下人世。旧闻一醉百梨花，醉后狂歌满天地。诗成只在倚马间，高谈颇似悬河翻。当时七发真少作，秦汉以来无此文。今日晴窗有佳色，积雪为洗烟埃昏。千山排峦削寒玉，万木拥户明朝暾。试携尘编醒病眼，隐几一笑空炉芬。是中有味知者少，此意便欲从公论。"}