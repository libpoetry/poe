{"id":"863167","title":"陪徐狄二子出东郊即事","dynasty":"宋","author":"王洋","text":"与君同酸苦，思得一散愁。散愁何所适，共作郭外游。是时穷冬节，寒威未肯收。茫茫一望间，丰瑞弥阡畴。老农挟雉子，嬉戏寻朋俦。问之向人语，明年报有秋。淮南尘土地，高原少车沟。夏苗率畏旱，冬雪苦不优。若呈盈尺白，卒岁无所忧。常闻争战后，天意不自由。人心结恨愤，阴阳不旋流。皇天佑邦家，予赉遍九州。将欲扫凶丑，先为除凶蟊。况此甸服内，大驾方豫游。赐之仓箱实，始应政事修。所以田野间，老农获歌讴。愁中闻此语，悦如去罝罦。未谙鼎馈食，亦宜保乾糇。回头顾二子，不用自拘囚。往来茅舍酒，三酌更献酬。枯肠得滑润，一笑散孤幽。放怀了无闷，万事皆悠悠。晚归足益健，自喜筋力柔。归见城中人，揣我将何求。"}