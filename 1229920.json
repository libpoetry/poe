{"id":"1229920","title":"缫丝行","dynasty":"元","author":"王虎臣","text":"输班轮机旋若风，吴姬拮据无好容。神蚕遭烹不自悔，以死利世功无穷。当空一缕如抽雪，宛转萦纡无断绝。谁知中有长恨端，心事从今为君说。车声愈急丝愈永，比妾愁肠犹易尽。去年丝成尽入官，弊衣不足常苦寒。今年蚕苗犹在纸，已向豪家借仓米。探汤拾绪手欲烂，辛苦无人慰憔悴。生平自知妾命薄，讵忍将愁诉夫婿。吴绫蜀锦多光辉，明朝已上他人机。"}