{"id":"947717","title":"水龙吟 次邛州赵守韵","dynasty":"宋","author":"京镗","text":"推移随牒红尘里，试问几时肩息。家乡何在，烟迷波渺，云横山屹。分阃无功，临民有愧，裤今襦昔。想征帆万里，阳关三叠，肠空断、人谁忆。多谢殷勤绮席。苦留连、不容浮鹢。九霞光外，五云深畔，君宜鹄立。自笑衰迟，未能轩轾，漫劳嘘吸。愿锋车趣召，吴天楚地，相逢他日。"}