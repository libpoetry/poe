{"id":"1226993","title":"赵干春山曲坞图","dynasty":"元","author":"邓文原","text":"春云尽敛青山出，雨过千林翠犹滴。桃花历乱柳芊绵，两两啼莺在林隙。短桥深树阿谁家，楼阁重重映晓霞。往来岂是避秦客，理乱不闻度岁华。衡门草绿深于染，回塘潋滟流青靛。鸡鸣犬吠各成村，岩际飞泉如白练。虚亭寂历倚江开，图画千重入望来。桃源山庄何足数，此卷真足称奇哉。画史当年推赵干，妙笔流传人所羡。吁嗟乎人去悠悠不可呼，为君赋此期重见。"}