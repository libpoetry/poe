{"id":"369425","title":"玉山枕·隐囊","dynasty":"清代","author":"杨葆光","text":"醉眼如雾。玉山倒，扶难住。龙须锦褥，文鸯绣枕，除是弹棋，也共怜许。酒痕花露任清狂，到此际、肯忘前度。猛思量、夜烛兰堂，避人时、共喁喁私语。秋来偏又潇潇雨。甚眠起，无情绪。睡鬟微亸，双眉低压，欲即还离，梦醒何处。粉愁香冻泥匡床，总懒却、那人莲步。赛游仙、莫说黄粱，到邯郸、别一番佳趣。"}