{"id":"689327","title":"送金开府还武林","dynasty":"明","author":"佘翔","text":"匡时推建节，感事遂初衣。威震彭湖外，功成越徼归。风霜依豸府，烟雨恋渔矶。身去名弥重，未应便息机。八载纾南顾，重臣两鬓丝。艰危满眼急，牢落寸心知。雁度惊风冷，帆摇带雪迟。五湖烟月好，长啸学鸱夷。东南深保障，行止却踟躇。羽檄今初定，军储更有馀。自甘隐豹意，那问乐羊书。父老并州泪，攀留拥后车。孤山原结社，归去问吾曹。苏小门前柳，蒋公径里蒿。梦魂消策海，词赋盛观涛。不浅山阴兴，愿追载酒舠。心事明天日，才猷迈伯王。暂抛鱼鸟阵，一卧水云乡。葛井丹初熟，䅊侯泽正长。安危须将相，元是郭汾阳。"}