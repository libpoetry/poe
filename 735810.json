{"id":"735810","title":"忆宋牧仲黄州","dynasty":"清","author":"汪琬","text":"齐安道上风土嘉，修篁卢橘森槎丫。使君簿领本无几，日未停午先放衙。徐呼官骑出江郭，蹋遍篱笋穿林花。青山隔岸敛晴雾，赤矶映水蒸明霞。竹鸡乱啼江路晚，乘兴径入鱼蛮家。我闻髯翁昔寓此，曾借隙地开耕畬。荷锄自种元修菜，赋诗屡乞桃花茶。有时月出江水碧，招携佳客浮轻楂。可怜遗迹渺难问，流传两赋人犹夸。使君南行颇快意，安用凭吊生咨嗟。江山风月不易得，殊胜贾傅官长沙。计期已见三寒食，明年候汝趋京华。"}