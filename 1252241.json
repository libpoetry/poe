{"id":"1252241","title":"野客清欢三首","dynasty":"元末明初","author":"叶颙","text":"神清肌骨爽，虑淡梦魂安。夜月横吟榻，秋风理钓竿。醉来长袖舞，兴动短琴弹。对客频呼酒，忘情各尽欢。雨过晚峰青，无人门自扃。溪光浮竹几，岚影落松屏。云满煎茶灶，春生贳酒瓶。酣歌天地里，醉卧秋风亭。石鼎煮春茶，瑶杯斟紫霞。豪歌声俊爽，欢舞影欹斜。酣醉眠芳草，颠狂藉落花。醉来新月上，人笑忘还家。"}