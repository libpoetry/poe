{"id":"672762","title":"题冒车驾东皋唱和卷","dynasty":"明","author":"费宏","text":"海水西头谁结屋，时时东望醒尘目。苍凉初日挂扶桑，持书步出东斋读。何许醒风蓦地来，眼中蜃气成楼台。纷红骇绿忽如市，乱我衷曲增烦哀。宿昔好仙术，寻常梦蓬莱。珠宫贝阙容我住，讵似浊世多浮埃。东皋斗绝几千仞，笑口到此还时开。朅来待续远游赋，羽翰未就心悠哉。"}