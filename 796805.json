{"id":"796805","title":"步月 题黄小岩“秋江玩月图”","dynasty":"清","author":"赵我佩","text":"孤鹤南飞，大江东去，诗怀直恁句留。暮霞晚景，风急白萍洲。想吹笛、鱼龙起舞，千山外、远豁双眸。人何在、琼楼玉宇，高旷不胜秋。悠悠。香雾绕，销魂怕暗省，檀板歌喉。青衫泪湿，灯火话难周。延素魂、朱阑共凭，卷疏星、银蒜齐钩。归去也，深情未肯逐潮收。"}