{"id":"1049814","title":"留题方伋秀才寿乐亭","dynasty":"宋","author":"郭祥正","text":"君家有亭何壮哉，参差碧瓦鸳鸯排。重窗静深门不闯，地布瑩甓光如揩。斑斑帘竹轻风筛，日影射午疑琼阶。叠山堕势危相挨，木人围棋或负柴。虎卧洞壑猿攀崖，好鸟上下鸣声喈。真假造物微毫差，玉葩照水绝纤埃。丝篁调音众伎俳，水沈焚烟凝昼霾。夜晦烂蜡非燃䕸，唱酬交错并诙谐，逢逢晓鼓传官街。两入场屋随计偕，未得蓝绶持简槐。吾宁汲汲同井蛙，弃去不顾如敝鞋。沈潜自适江与淮，滔滔动静终无涯。圆天方地安形骸，虽然此乐非吾怀。严慈鬓发霜华皆，嗟今仕禄犹暌乖。行闻投印早归来，亭上致宴罗吴娃。吴娃醉唱敲玉钗，綵衣自舞心宁?。心宁?，奉亲酒，寿乐之荣世希有。"}