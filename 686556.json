{"id":"686556","title":"感兴三首","dynasty":"明","author":"石宝","text":"世路险且迫，冰雪滞行轮。岁暮安适归，西方有佳人。采薇食芝实，圣主不得臣。誓欲往求之，为叙累世亲。凄风吹我衣，龙剑欲张鳞。豺虎鸣道旁，君子有未仁。怅望不可见，嘅叹而伤神。至清则无鱼，至察则无徒。山薮贵藏疾，大川恒纳污。仲举见已晚，元礼陨其躯。疾甚乃主乱，反以瑕败瑜。嘉木未易茂，荆棘可胜诛。所以明哲士，但在守德隅。周诗歌猃狁，薄伐不穷驱。凤凰翔千仞，鸱鸮嗜腐鼠。卑高各异性，戈长不舂黍。至人等彭殇，鸟兽可同处。君子慎辨物，择身贵得所。宁为昂昂驹，不作鸥与凫。铦刃虽易缺，白璧终难污。弃置勿复谈，祝鮀言孔甘。"}