{"id":"240665","title":"王钤辖出示乃祖两令公画像求诗为赋七句","dynasty":"宋代","author":"王之望","text":"艺祖开基登九五，驾驭群雄走龙虎。五十余年到章圣，将帅名臣犹接武。王家再世蒙休光，父子继踵仍腾骧。我从诸孙儿画像，绝世风骨何堂堂。隋国令公温如玉，方口丰颐秀眉目。典刑犹在想可知，骨肉都匀肥不俗。小令公为隋国儿，比之乃父加瑰奇。凛然满面英豪气，犹有酣战骁雄姿。百年神隽今已矣，貌向丹青尚如此。虎头不用著三毫，燕颔须教飞万里。屹然立向庙堂间，可使边人毛骨寒。千载长存麒麟阁，当年肯著{俊亻换鸟}{左鸟右义}冠。人物於今宁复有，奇龙谁是功名手。麞头鼠目休求官，归作山中耦耕叟。"}