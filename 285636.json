{"id":"285636","title":"贺新郎·爆竹闉填起","dynasty":"清代","author":"李慈铭","text":"爆竹闉填起。又家家、花饧秸马，髻神行矣。局促春明常寄食，五载一瓢而已。总不见、釜鱼甑米。绝倒平津成久客，只栏干、苜蓿烦料理。弹铗送、为君礼。年时最忆家园里，簇团乐、生盆彩胜，母妻兄弟。饤座汤圆同拜祝，百岁清门风味。蓦回首、烽传乡里。指定携如愿返，结山厨、小赁梅花地。亲压酒，君须醉。"}