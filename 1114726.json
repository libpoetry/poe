{"id":"1114726","title":"挽观使郑尚书","dynasty":"宋","author":"李曾伯","text":"许史推华阅，欧韩策隽名。风流接南渡，步武到西清。玉帐劳筹笔，彤墀识履声。壮怀驰万里，谁坏国金城。秉钺岷峨去，分弓淮海游。安危勤阃略，得失假家谋。不易猗兰操，何伤薏苡羞。盖棺公论定，知罪付春秋。忆昨从游日，乌奴桃李春。通家联雅好，入幕厕佳宾。绿野归心切，丹山旧迹陈。九原多感怆，掩袂重伤神。"}