{"id":"908283","title":"予旧服朮迂其效弃去比过临邛蒙李丈分惠并副以诗次其韵以自警","dynasty":"宋","author":"李流谦","text":"是身如芭蕉，敢保金石固。得生况尪陋，愧彼硕且武。百万护一喘，人自疑窃斧。灵根著异效，尝资一溉助。苦邀旦夕验，弃去悔昔误。那知百破衣，岂易一线补。沧溟称微溜，九仞亦拳土。见弹思炙美，拊手鸮未许。九州作秦鼎，万生入燖煮。赫然一炊顷，众忿久已贮。碑方峄山夸，骨作骊山腐。初心欲速耳，竟不守门户。吾宗活人手，一诺轻季布。缄诗遣分送，爱我骨肉似。恐为石髓凝，亦防山鬼妒。汲汲事服饵，长谣记所自。愿求必世仁，借秦谕其故。解牛得养生，持问子庄子。"}