{"id":"869951","title":"王书记以近诗三篇相示各摭其意以诗赓之 其一 感遇","dynasty":"宋","author":"司马光","text":"白鹄出江渚，刷羽何鲜新。志陵青霞端，欲饮天汉津。清飙未我与，陂泽聊逡巡。偶为虞罗获，远趣无由伸。樊笼厌局促，野性那能驯。庭除数惊顾，惨惨常畏人。皓素不入俗，众目谁为珍。稻粱不充腹，日与鸡鹜邻。举头畏太高，俛啄空愁辛。萧萧敛六翮，憔悴伤精神。男儿五十不如意，青衫华发游埃尘。向为盐官北如晋，今为幕吏西适秦。慨然遂欲抛手板，拂衣高蹈锦水滨。长竿短艇入烟雨，放歌酣饮攲乌巾。方今圣朝清似水，林空谷静无隐沦。吾君梦卜偶未到，勿学君平与子真。"}