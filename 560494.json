{"id":"560494","title":"赠叶君","dynasty":"明","author":"徐庸","text":"金庭玉柱东西峰，两山拥出青芙蓉。湖波环绕三万顷，磅礴扶舆人所钟。叶君家世传诗礼，乔木当门阴薿薿。平生有志希圣贤，朝习群经暮诸史。学成不负出类才，五更三老人相推。兹来林屋为王事，相逢一笑襟怀开。麒麟凤凰世稀有，岂可倘佯在林薮。九重天上正求贤，何当召作夔龙友。"}