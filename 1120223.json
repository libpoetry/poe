{"id":"1120223","title":"寒食有感三首","dynasty":"宋","author":"周文璞","text":"生平参道术，师事大茅翁。持钥开金匮，焚香立玉童。黄麟来地上，朱鲤出江中。今在桁杨畔，依依睡晚风。清明好时节，傲吏小诗家。失意因流水，伤心为落花。人归知市静，日落见山斜。明日三叉路，村醪亦自佳。亭午步江皋，谁云命不遭。爱风吹蛱蝶，怕雨烂樱桃。钻火烹新乳，槌门觅小槽。今年奇事少，尘满旧征袍。"}