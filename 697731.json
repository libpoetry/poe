{"id":"697731","title":"二翁叹","dynasty":"明","author":"胡俨","text":"一翁行年七十八，背似橐驼头少发。雨晴池上偶相逢，揖我低头还结袜。问翁此出往何方，年年行贩走都昌。问翁何自苦如此，为言无儿身故忙。翁今年老无官府，又言有婿当门户。昨夜粮帖遣催科，侵晨持帖下乡去。平生逐末不耕织，力尽身疲为衣食。今年不似去年时，血气又枯行步迟。此去若归难复往，只恐他乡不得归。人生有身还有累，在家无儿同在外。一翁虽贫身尚强，数年不见今还乡。奔波道路何为者，为人驾船走湖湘。湖湘米谷贱如土，人家急粜输官府。商人得利不知止，满船又载新昌纸。日夜行船不得休，遥遥捩舵赴章秋。章秋留连竟不归，春来几见落花飞。今年里甲频催迫，催得归来头尽白。家中岁久贷人钱，雇直都还偿未得。不如近处卖钗环，长过一月又得还。"}