{"id":"893665","title":"秋风歌上游丞相及台谏","dynasty":"宋","author":"宋伯仁","text":"噫吁嚱，秋风从天来，一扫酷吏热。嗷嗷天下心，无复苦炊爇。丛丛篱边花，幽香知素节。与花同一啸，世事花能说。前兮酷暑在，击楫志如铁。岂无如谢安，围棋声未歇。胸中森甲兵，千里胜自决。诗人扪虱穷，忧时心惙惙。歌秋风兮歌国风，问知音兮问豪杰。"}