{"id":"1238817","title":"送邓炼师祁雨歌","dynasty":"元末明初","author":"杨维桢","text":"东海水，枯沃焦，神工无处寻天瓢。松陵太平守，闵民苦疾呼。邓师诛寇妖，诛跛妖，役丁甲，蚩尤鼓风旗倒搜，插龙龙走白龙潭，迅霆夜擘干将匣。于乎县令不积薪，将军不拜井。炉烟一穗达丹诚，三日甘霖云万顷。君不见漕家粮船星火急，瓜州渡头河水涩。苍天苍天不悔祸，海民尽作枯鱼泣。邓师鬼工烦叱诃，稻田粒粒真珠多。松陵太守报新政，和气化作击壤尧民歌。"}