{"id":"814320","title":"新岁课儿四首","dynasty":"清","author":"周馨桂","text":"献岁甫开新宪书，闭门深效子云居。庭空自发窗前草，地僻曾无户外车。薄俗樗蒱狂一国，痴心词赋学三馀。迂疏莫谓乖时调，清福人间恐不如。新春尚未被春风，早引儿曹兴不穷。俗子空知嗤隐豹，壮夫聊自效雕虫。摊书爱对闲云白，泼墨欣逢旭日红。四海吾侪当有志，莫因尘世作冥鸿。"}