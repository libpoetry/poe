{"id":"621431","title":"忆南园八子 其四 黎君选大雅传家，淡于宦情，养拙以酒，有竹林风致","dynasty":"明","author":"欧主遇","text":"夫子齐靖节，归来无俸钱。不乐荒三径，寤叹义熙年。自言世仕宦，恩重起南天。诗书并图画，响臻业以传。绾绶苍梧西，勾漏令而仙。多难见几作，引年隐故山。肃肃鸿避弋，圉圉鱼在渊。沉饮延明月，卜夜通曙烟。共言惜嘉会，高衢步前贤。何期沧桑变，摧伤杖屦颠。老成沦胥日，慨慕觅遗编。"}