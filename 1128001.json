{"id":"1128001","title":"和冯洁己节夜见过二首","dynasty":"宋","author":"程公许","text":"我生恨不际休嘉，浩荡忧思未有涯。书剑伴人常作客，氍毹暖梦暂还家。葭灰渐喜回阳律，麦陇时须润雪花。休沐许宽书檄绕，静中较似日长些。破闷孤斟莫厌深，风筝时为送清音。平生遇境无馀恋，令节因君忽怆心。梅角吹残愁不寐，柳枝放去杳难寻。蛾眉列屋功成后，未用凄凉学越吟。"}