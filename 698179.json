{"id":"698179","title":"诸虫名呼被于人事因据为义者凡八物各赋一章 鸷","dynasty":"明","author":"倪元璐","text":"天地并尊杀，老拳摩烈霜。剑精羞再击，矢法列三伤。家筑避雷室，人齑偃月堂。东阶凤何懦，义纵笑轩皇。从无肉离骨，可信是甘柔。蝮子贻蛇患，桃虫通鸟谋。智囊瘿是毒，警枕梦如流。想见李林甫，蜂脂铸镯镂。錣策不能劝，何况鞭影乎。由胸无道路，化世为崎岖。江上汁诸葛，延英汗令狐。莫将万石粟，笑彼一囊刍。与仓帝争力，系出祖龙馀。脉望艰成就，芸香费祓除。青苗配字说，封禅倚天书。谋国文心尽，销光月蟾蜍。盍观周鼎上，有口即无躯。腹匪将军负，肉犹子我屠。越缶多海物，冥铸广财炉。大约俱人面，知谁不可图。自无长掌蹠，踸踔何迍邅。蛩駏足相比，夔蚿孰可怜。华歆友割席，毛仲客逃筵。失据亦云极，披猖岂不然。见则凶家国，愁吟琐尾诗。谨循黄帝令，虔祷郑侨祠。硩镞无专职，率更反得移。赐羹亦打草，胡不深长思。安能长不夜，天遣混贞淫。獬荐无斯触，穷奇良所钦。恶人由逆我，中尉独开心。只坐无闻见，肝肠乖到今。"}