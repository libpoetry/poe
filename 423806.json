{"id":"423806","title":"齐天乐 其四","dynasty":"近现代","author":"王用宾","text":"家家长命遗朱缕，又皇览余初揆。五月非祥，生儿不举，屈子怀沙而死。陈言屏弃。问何代无才，何才不忌。泽畔行吟，忍教六国见秦帝。襄王台榭底处，嬖臣名与姓，无复人记。一卷离骚，行芳志洁，不朽还同天地。功非在己。算立德立言，占三分二。苟未逢时，有文章足矣。"}