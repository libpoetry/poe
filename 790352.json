{"id":"790352","title":"和海门俞雅平太守枯梅复生诗","dynasty":"清","author":"章型","text":"君不见昆崙离海一万里，龙门喷箭波涛起。西来东去刻不停，逝者如斯而已矣。又不见尧舜至今四千年，古人觌面无一焉。秦皇汉武死不悟，空教方士求神仙。荣枯自昔有成例，轩岐束手亦无计。何由草木得长生，寿与鼎彝同不敝。上苍破格施殊恩，佳卉特因良吏存。廉泉一勺灌墙角，居然能返梅花魂。君家本住西湖侧，管领孤山早春色。月明雪积鹤飞来，彷佛逋仙古风格。顷因襄校招我前，枯梅著华华万千。定有元宰起髦俊，似此祥瑞岂偶然。太守循良民社福，春风披拂狮山角。勿剪群歌召伯棠，复生又是蔡公竹。"}