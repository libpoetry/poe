{"id":"235812","title":"向和卿览余诗见赠次韵奉酬","dynasty":"宋代","author":"杨时","text":"杜陵头白长昏昏，海图旧绣冬不温。更遭恶卧布衾裂，尽室受冻忧黎元。诗人穷愁自古尔，岂若种艺依青门。嗟予老懒世不用，穷巷久雨无高轩。虫鸣鸟噪感时节，嫠不恤纬羞前方。残章断简弃不录，自愧潢潦无根源。君胡衮字富褒饰，三复妙语将谁论。知君独负青云器，欲使饥者名长存。"}