{"id":"815807","title":"哀江南","dynasty":"清","author":"钱澄之","text":"太宰四朝遗，清风三十载。一秉南渡铨，期月遂得罪。既遭党人摈，还嗟国事殆。虏至阖城奔，公也入城待。所耻临难免，庶无见危悔。衣冠殉家庙，十日颜不改。忠义及仆夫，哀歌动横海。谁谓伯道孤？神明故长在！天下刘夫子，节义岂所论！直道朝廷黜，绝学海内奔。东南人才薮，贤者游其门。绝粒殉国难，七日息犹存。王生本高足，振袖赴清源。上书促夫子，先期于九原。三叹亦殒命，无愧知己言。王生义诚烈，夫子道益尊！詹事秀吴阊，扁舟拂袖早。诗酒怡良朋，丝竹娱遐抱。如何峰、泖间，不问入山道！胡尘渡江昏，姱修闭门保。辫发号国门，洁身赴池岛。腥风虽满城，沈沙独皓皓。人生足荣名，得死乃为宝。侯公薄仕宦，闭户天伦笃。介弟振南金，令子森昆玉。桃李遍江城，文章化风俗。狄氛一朝狂，名德苦见辱。仗节哲人先，象贤清白续。宁为芝兰摧，不同萧艾蓐。阖户以成仁，孤忠向谁告！磊落祁中丞，骨鲠豪强避。謇谔西台简，澄清东吴辔。东吴借开府，苦被党人忌。解组渡钱唐，胡马长驱至。膻氛虽未侵，洁身早为智。儿女空攀号，莫慰哲人意。浩浩托身澜，乘间乃得遂。袍笏俨平生，真气犹高视。学士好禅定，报国亦讲武。木天请缨出，志抗城下虏。厥功虽不成，天子髀尝拊。归田颇寓兵，还遭绛灌怒。义旗倡天都，严关飞鸟阻。一呼百万饷，侠哉新安贾。奸人半夜回，公志竟中沮。可怜江文学，奋身赴死所！大义激孤忠，肯为甘言取！一死报里人，不负平生许。考功人伦表，名德冠东南。物望被钩校，时议早抽簪。潜居泖水滨，轩户临清潭。与我开轩坐，羡此碧于蓝。曰予效怀沙，魂魄亮所甘！秋风马嘶急，斯言果不惭。贞白贻千秋，泖波同湛湛。吏部武肃裔，通籍甫弱冠。请养旋居庐，风雅窥周、汉。岂意永嘉徒，顿召戎狄乱！家世荷深恩，誓与国同难。破产壮士归，努力相国赞！诸将非战才，财匮师亦散！独有三儒生，对泣汾湖畔。田税蠲勿收，家书烧不看。震泽仓卒行，死生顷刻判！我来号其尸，从容出湍澜。小竖死持裾，截流随登岸。市人相聚观，啧啧发长叹！职方雅学武，临敌辄身先。芦中伏犀甲，时时夺戈船。大运既以非，孤军岂独全！阖门罹锋刃，栖身穷山巅。如何同袍友，机阱构宾筵！所悲壮志尽，宁惜一躯捐！亦有孙公子，帷幄共周旋。事败誓同归，难至耻苟全。面数负恩酋，言之罪通天。义气两无负，哀哉此二贤！昔有卢司马，才气当代雄。身骑生力驹，手挽五石弓。群贼奉首窜，命在破竹中。朝廷用不专，草草殒厥躬。介弟早登第，毅然哲兄风。弃家阳羡山，树帜太湖东。跃马亲搏战，斩获屡建功。马疲兵亦散，大命乃遽终！可怜司马家，一门著双忠。兄弟死国难，信与二颜同！我昔游钱塘，缟纻何缤纷。大行赋豪气，顾盼凌青云！呜呼钱塘破，抗义无一闻！吾子先几决，超然绝尘氛。临决亦有约，一死真伪分。贤偶殉所天，闺阁同清芬。哲兄奉寡母，抚尸悲且欣。闭门养亲志，饥寒甘卖文。卓哉此二陆，机、云安足云！黄子气萧瑟，颇悟微言旨。举业冠本朝，先辈谁可比！一第归著书，十年期读史。痛绝鼎湖髯，南渡徵不起！虏氛暗吴来，义旗空复指。侯氏何多仁，慷慨同日死！难弟亦捐躯，与子成连理。为谢经术儒，通经固如此！我闻章孝廉，罗源政不朽。簿书终日烦，琴书尚在手。去县三年馀，清风今满口。里居自乘城，胡来通国走。登陴者何人，一死誓所守！端坐待兵加，临锋引颈受。微躯许桑梓，吁嗟竟不负！顾侯尹钱塘，才气素英果。骄虏渡吴江，誓往邀其惰。中丞已郊迎，欲袒谁当左！妻孥笑指波，版籍泣投火。两膝屈不得，踞向穷庐坐。举幡士女号，请元门人裹。拜舞迎阶墀，独行庶不颇！孝廉素游侠，六艺兼文武。楼船驻太湖，敌至骤风雨。髵䰄满船头，羽箭大如柱。壮哉葛孝廉，一呼双睛努。手刃四、五人，群胡舌为吐。力尽乃自刭，既殁有馀怒。埋骨秋草中。千年长不腐！节义遍江东，皖人殊可丑。岂知刘广文，临难竟不苟！捧檄署泾县，胡来誓死守。城破何从容，赴井还携妇。又闻周广文，敢战敌为走。仓卒殒学宫，绝命刃在手。拔刃手不开，殉之庶无负。如何泾县亡，一时有二叟！麻生伟须眉，顾盼肃孤高。身长七尺馀，意气为人豪。置酒召宗族，誓不污腥臊。宗族数千人，一一勇带刀。宣城城尽闭，泾溪将屡逃。势去身见俘，衣冠赴市曹。绝命咏诗篇，慷慨色无挠。有志竟不成，吁嗟命所遭！吴王鸡坛雄，崛起树赤帜。学术虽非淳，才气岸然异。里人兴义兵，共推季子智。攘臂事从戎，空拳当铁骑。始愿岂捐躯，临危勇就义。头颅姜竿悬，巾帻俨未坠！生乎苦好名，一死庶无愧！新安初不守，仗节司李独。岂意衔须人，近出乌程族！妻女手自屠，终焉一剑伏。脰断不肯殊，抉吭以瞑目。尸听府吏裹，义动酋长哭！昔闻潘生言，凛焉毛发肃。我歌江南哀，哀绝为君续。"}