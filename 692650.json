{"id":"692650","title":"丁祀师祠恭纪","dynasty":"明","author":"杨起元","text":"依止周丰镐，俎豆我哲人。奠此翼翼堂，率我同气亲。祀事修春秋，讲会浃灵辰。所期敦孝慈，共于雍黎民。明明维我祖，皇极何平平。宪章者谁氏，实惟旴江贤。妙悟默而成，与时会人天。无人更无我，忘义且忘年。嗟予何弗类，扫门自壮岁。忽忽强以衰，何能无罪悔。时时聚天伦，加额谢明诲。但存平等心，可以陶万类。有客问师祠，祠门实易知。对彼淇竹园，内有双双槐。后倚桥门水，左有祇树枝。多谢千里朋，到此请勿疑。"}