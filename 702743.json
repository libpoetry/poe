{"id":"702743","title":"述怀寄张拱辰判簿二首","dynasty":"明","author":"董纪","text":"行藏不必问如何，半百光阴撚指过。心在五湖忘世久，眼空四海阅人多。把来长剑犹能舞，改罢新诗复自哦。恨入江淹留别处，几回春水绿生波。落魄情怀自在身，得为田野白头人。沽来浊酒还能醉，典尽春衣只为贫。争席渔樵浑不识，忘机鸥鹭却相亲。老天有意留残喘，敢叹栖栖寂寞滨。"}