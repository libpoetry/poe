{"id":"967078","title":"寄杜仲观","dynasty":"宋","author":"贺铸","text":"中春雨收霁，与子登丛台。形胜宛然在，太行西北来。无情百尺土，千载未摧颓。四顾发悲啸，凄风振颐颏。淩高气象变，似不容徘徊。下出破禅刹，断碑生紫苔。严公赋怀古，复使后人哀。西寻王氏园，一径趋城隈。老竹未萌笋，繁花如雪开。惠然丘少年，逸躅欣攀陪。小榭罗宴豆，开帘按俳诙。招呼缈缥人，晚镜催妆梅。水调唱金缕，云罍浮玉醅。倾觞敢惜醉，忘著接䍦回。明日遂分首，旧游安在哉。我为东徐官，客鬓栖尘埃。君调南康吏，江山役清才。西风吹去雁，尺纸为君裁。我已困摧辱，壮心如湿灰。行将隐名姓，采药孙登嵬。异日傥相过，衡门剪蒿莱。"}