{"id":"202160","title":"登楚山绝顶","dynasty":"宋代","author":"李廌","text":"新雨路少人，公子有佳招。下马语未竟，西城趋连镳。初云眺江阁，忽欲登山椒。陟巘践跷踊，舍鞍升迢嶢。濈濈云屦湿，翩翩风袂飘。广隰绿交映，芜城远无嚣。带缭江路永，隙光溪影摇。他山若聚米，乱垅疑翻潮。岸巾叹鬓槁，抚髀怜肉消。欲摅纡郁怀，自恨痀偻腰。心知中峰近，意怯老步遥。班荆坐危磴，植杖临高苗。注目送三士，绿萝凌九霄。风流蹔云散，箕踞还独谣。迎答顺风呼，俯听深涧樵。山灵或耸诮，谷友如迁乔。虽同仙凡隔，亦觉神爽超。毋比抱肠鼠，已异枝巢鹩。夕曛下归径，平林有鸣蜩。回瞻已陈迹，青霭烟寥寥。"}