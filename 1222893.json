{"id":"1222893","title":"李宫人琵琶行","dynasty":"元","author":"袁桷","text":"先皇金舆时驻跸，李氏琵琶称第一。素指推却春风深，行云停空驻晴日。居庸旧流水，浩浩汤汤乱人耳。龙冈古松声，寂寂历历不足听。天鹅夜度孤雁响，露鹤月唳哀猿惊。鹍弦水晶丝，龙柱珊瑚枝。愿上千万寿，复言长相思。广寒殿冷芙蕖秋，簇金雕袍香不留。望瀛风翻浪波急，兴圣宫前敛容立。花枝羞啼蝶旋舞，别调分明如欲语。忆昔从驾三十年，宫壶法锦红茸毡。驼峰马湩不知数，前部声催檀板传。长乐昼浓云五色，侍宴那嫌头渐白。禁柳慈乌飞复翾，为言反哺明当还。朝进霞觞辞辇道，母子相对犹朱颜。君不闻出塞明妃恨难赎，请君换谱回乡曲。"}