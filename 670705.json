{"id":"670705","title":"为魏使君送黄生归楚","dynasty":"明","author":"李攀龙","text":"太守高斋客，时名岂易同。六朝相上下，五马共西东。非土悲王粲，通家赖孔融。登临存胜迹，坐啸挹清风。四塞黄河险，三峰日观雄。楚才元自老，郢曲本难工。裂素题班箧，裁繻谒汉宫。归堪吞梦泽，卧合起隆中。雨雪绨袍暗，江湖剑气空。武昌鱼正美，弹铗意何穷。"}