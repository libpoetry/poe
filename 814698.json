{"id":"814698","title":"郯城道上","dynasty":"清","author":"郑梁","text":"村落无树木，鸟兽无羽毛。江淮数百里，弥望皆黄茅。山行入郯城，始复见柯条。枣色远苍郁，柳意寒萧骚。草屋枳篱中，犬声时囒囒。江淮日雨雪，入山天始晴。瀰然千里白，照日增光明。天无片云黑，野无寸草青。藐焉余一身，有若纤尘停。所以古达人，思与大化冥。病骨衰气血，瘦硬柴一把。晨征霜露寒，两脚痛如剐。局蹐一舆中，羡杀蓬门寡。鸡啼茅屋上，牛眠土墙下。从容指行人，云是南来者。"}