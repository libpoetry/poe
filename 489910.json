{"id":"489910","title":"送殷孝伯之咸易教谕","dynasty":"明","author":"袁华","text":"圣代崇文化，贤良起草莱。凤鸣旸谷日，鱼跃禹门雷。匠石无遗弃，洪纤在剸裁。咸阳秦赤县，博士楚宏材。话别嗟吾老，横经羡子才。渡江淮浦迥，溯颍蔡河开。红树迎官舫，黄华映酒杯。纪行应俊逸，览古定徘徊。遵陆由梁苑，冯虚自吹台。汲京城屹屹，艮岳石巍巍。蹋月车鸣铎，嘶风骑卷埃。吴音伧父讶，儒服虏人猜。应为青山住，知悬白日隤。解鞍依近郭，纵马龁枯荄。风急狐狸啸，天高鸿雁哀。诗情秋共澹，乡梦晓同催。喜见烽烟息，愁听驿鼓槌。虎牢悲战骨，缑岭觅仙胎。岳仰嵩高峙，河看砥柱裁。山川犹巩固，风物亦奇侅。鸡唱函关启，龙飞太华来。碑亭矜汉好，浴殿吊唐灾。望极吴天末，行穷渭水隈。别家倾菊酿，到县动葭灰。多士争先迓，诸生获后陪。献菹芹实豆，舍菜酒崇罍。五传遗经在，三馀万卷该。尊王明大义，抑伯黜渠魁。寒榻皋比设，朝槃苜蓿堆。树萱思奉母，援柱念提孩。有弟能调膳，何邮不寄梅。五陵还突兀，八水自萦回。选胜筇扶手，遐观笏拄颏。坏基留宿草，断础长荒苔。异域多佳处，兹游寔壮哉。丈夫四海志，肯使寸心摧。"}