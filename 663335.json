{"id":"663335","title":"逆旅中会同年杜子廷献因怀其弟廷陈省元凄然增感","dynasty":"明","author":"边贡","text":"月缺还复盈，木枯还复荣。如何泉下客，一死无重生。芳筵列时彦，栖栖见遗兄。昔同宾荐来，双璧价连城。今为失侣雁，徘徊哀且鸣。存亡一兴感，四座尽沾缨。孤坟背山郭，宿草萋以萦。死者亦何知，绻兹骨肉情。长歌欲相慰，弥使心怦怦。"}