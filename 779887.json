{"id":"779887","title":"摸鱼子 戊辰十月九日，小雨酿寒，阖户无聊，凫香、非石过护经书屋小饮，相与研究古今倚声，旨趣欢绪纷来，醉吟成调","dynasty":"清","author":"戴延介","text":"响晨窗、渐疏落叶，空阶还凝寒雨。停云静咏虚堂悄，惯送雁边愁去。闲记取。又难得、莼乡旧约都俊侣。浑忘尔汝。有象简朝天，鹖冠隐市，此夕赏心遇。算嬴得，一瓣炉香同炷。白云遥识心苦。春风池水干卿事，匿笑尽凭傍妒。扶醉住。幸犹是、同盟鸥鹭今起舞。无人与语。待远唤银蟾，低搴筠箔，三影共尊俎。"}