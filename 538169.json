{"id":"538169","title":"再游灵岩寺十二韵","dynasty":"明","author":"王世贞","text":"为舍祗园竹，名山结愿偏。登临恍初地，徙倚更诸天。不改芙蓉色，微添萝薜烟。松云移叠嶂，花雨助鸣泉。芒屩青从引，苔衣碧任穿。井犹双鹤浴，瀑似片虹悬。磬发僧归定，灯馀客借传。新茶收月供，净氎割霞眠。未叩无生理，聊追有漏缘。空闻飞锡杖，不见布金田。尽劫终成幻，降心返离禅。祇应何所住，一钵付流年。"}