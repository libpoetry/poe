{"id":"619296","title":"怨诗","dynasty":"明","author":"崔一鸣","text":"律穷气转肃，客子愁不欢。中宵起傍徨，欲往衣裳单。内顾子与妻，黯默私自怜。力田有凶岁，并狩无悬貆。念此怀感伤，何以卒岁年。凤凰鸣高冈，耻效鸱与鸢。时俗贵苟得，烈士羞瓦全。弱年守微尚，秉心塞以渊。世人竞自媚，意气何由前。拔剑不能割，安用称豪贤。知己不援恤，安用相周旋。闻子爱芳草，杂佩纫蘅荃。馨香岂不烈，坐惜芳时捐。淩晨履霜雪，日暮临广川。方舟不我济，惜哉空洄沿。咏彼北门诗，悠然感遗编。"}