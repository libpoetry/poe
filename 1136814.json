{"id":"1136814","title":"和李提学存耕铅山酌廉韵","dynasty":"宋末元初","author":"王奕","text":"先生在荷峰，此日赋泉石。及今又重午，领客酌莲碧。教雨落九垓，随地成廉泽。师友系天伦，岂必同过客。孔孟与曾颜，日月照不息。袖香拜邹鲁，历历抚遗迹。沂水并尼山，雩坛俨如昔。晞发濯我缨，埃溘尽湔涤。归来见佳吟，转觉肝胆易。此事不得再，此日良可惜。自怜饮食身，犹受气形役。何当坐百原，一啸脱尘屐。"}