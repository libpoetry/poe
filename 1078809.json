{"id":"1078809","title":"次韵彦达对雪有感","dynasty":"宋","author":"张纲","text":"朔风卷地寒云繁，忽惊空花堕檐间。远山历乱眼中失，飞鸟灭没天际还。缅想端门万官贺，云陛俨列鸣佩环。丰年献瑞天一笑，声动四海具欢颜。李侯人物妙天下，何独卧穷看屋山。胸次冰壶自深瑩，管中雾豹难窥斑。异时富贵恐不免，讵忍空歌梁甫艰。君看鸿鹄有高志，一举九万谁能攀。"}