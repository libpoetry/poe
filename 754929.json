{"id":"754929","title":"述梦","dynasty":"清","author":"劳蓉君","text":"寂寂复寂寂，梦境去来疾。顷涉三千里，不觉关山黑。飘飘入庭闱，怡怡语相接。门外藤萝红，窗前柳条碧。诸阮犹垂髻，二老发增白。七载依恋思，一诉累时日。天鸡喔喔鸣，瞿然秋镫侧。郑人埋野鹿，庄生化胡蝶。此境本人间，急追杳无迹。悔我向梦中，多费一回别。揽衣起徘徊，梅花印残月。"}