{"id":"429507","title":"经石峪","dynasty":"近现代","author":"黄浚","text":"秩宗不祭天荐瘥，浊世黮忽皈脩罗。朅来文字更败坏，妙语寂寂留岩阿。四山无风柏意静，逾㵎忽起千坡陀。就中袤广可百步，到眼毡笠伛摩挲。断林绝壑遂一往，欢喜如得波罗伽。字深以寸方两尺，取势骏发若挺戈。上承乙瑛狎刁惠，鹤铭驹谷同臼科。徂徕石经接尺咫，资證齐代容非讹。尔时禅意始入腕，梁父有令能擘窠。武平丧乱彼何世，无愁天子长傞傞。弥罗用兵极惨澹，明月无计东临河。写经忏劫念殊苦，磊落陡壁遭镌劘。兹山昔为帝王宅，七十二君逶且迤。丸金寸玉不可见，翻藉佛力常撝诃。我来赤地值大祲，北里槁尽封禅禾。枯泉燥石伤此峪，但有暗响藏微莎。水痕蚀字剩九百，想见雨后生怒涡。人间榜书罕能健，我欲挟席穷观摩。惜哉天下兵又动，坐对高岸来悲歌。"}