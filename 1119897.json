{"id":"1119897","title":"次韵戴帅初不赴丹山醵饮二首","dynasty":"宋","author":"陈著","text":"吁嗟世事已难言，得遇重阳强作欢。白发不供新样眼，黄花却喜旧儒冠。两三杯里意存古，四十年前盟未寒。青壁丹崖本深窈，谁知冷处有人看。危时时节已难得，况得知心盍共杯。我檄方从风里去，君诗却占日前来。何须一醉独重九，但是相过多几回。门外斜阳送行处，眼光飞过碧崔嵬。"}