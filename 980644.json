{"id":"980644","title":"曹仁熙画水壁","dynasty":"宋","author":"晁说之","text":"夫子在川上，悠然叹所逝。见逝不见水，身与水不二。天维及地轴，去矣不可制。日月徒劳劳，出入丈赤地。莫言此身微，久围待经济。或指波涛观，姑在蹄涔内。后人不及门，有口安足议。劣得蒙庄周，动与吕梁会。肇公识前波，不共后波系。庞公桥柱流，奔湍是谁事。熟誇观涛者，八月吴侬戏。瞪目不敢瞬，睫软蛟鼍噬。多谢曹仁熙，笔端落妙意。欲采甓社珠，于此观粲翠。"}