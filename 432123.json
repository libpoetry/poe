{"id":"432123","title":"岁暮怀人诗七首","dynasty":"近现代","author":"张鸿","text":"翩翩丹峤凤，婉婉入尘世。匿彩宁本意，沈机自中岁。蒿目陆沉祸，默画澄清计。龙蛇会腾踔，击楫从子济。徐子旷散人，簪组心不竞。文辞刬春华，桑麻立圣性。耦耕洵云乐，誓约君昔證。虞山正苍然，相携遂啸咏。吾与君直言，各如意欲出。奇文及疑谊，可否斠若律。同嗜在乐府，志与骚雅壹。蜀乌空山音，黯黯写瑶瑟。曾子虎豹质，文采郁彬璘。林屋既雅逸，图籍复纷纶。妙辞唱白雪，高谈淩青云。愿子勖光彩，庶以张吾军。王郎善言哀，平居常戚戚。忧周嫠忘纬，吊稽赋闻笛。世变正多事，君子自失职。风雨昼如晦，鸡呜警魂魄。吾爱冒公子，江东堪独秀。几复旧裙屐，风流满宇宙。沧海水清浅，门户祸依旧。巍然水绘园，冰雪梅花瘦。虞山二少年，玉树交枝柯。春华受风雨，微怨通吟哦。大任始忍性，世事如旋波。君其爱玉体，莫忘劳者歌。"}