{"id":"1127186","title":"圆石六题 迎晖亭","dynasty":"宋","author":"黄裳","text":"始自旸谷见，馀霞敛微明。亟从林末动，幽禽发清声。群阴既扫迹，众象聊遣情。捲帘取遥望，挥毫写初迎。行乐自此始，勿为多事萦。一世如过隙，顷刻宁可轻。胜概岂虚置，倒樽慰浮生。迎晖不觉一日尽，邀月又会三人閒。未言期约绿岩畔，且共歌舞清樽间。霜轮皎皎无今古，世途扰扰多新故。今月曾经照故人，古人问月今何处。百年光景行复催，有月可邀能几回。双岩达士不须说，始见迎晖复邀月。山色翠欲流，水光澄可照。二物偶相际，清风发微妙。中有逍遥翁，寓意得欢笑。此道复何求，仁智姑自劭。仙人岂可招，固有招仙道。钦信勿自欺，仁恕满中抱。何惭紫芝翁，惠然及予坐。众行示要路，群实指虚果。脱落形数中，行在从所好。踌躇即有碍，清樽急须倒。天风欻尔动，相忘一何果。几日当复来，斜阳满芳草。"}