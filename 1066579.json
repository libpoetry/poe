{"id":"1066579","title":"戊午出长兴郭泛西溪至清果院","dynasty":"宋","author":"葛胜仲","text":"朱藤花堕影，罨画因名溪。林壑莽参错，鹈鴂挟春啼。刺船未云久，眼明古招提。入门赤泥亭，石梁亦可跻。佛殿制淳古，凌空飞拱枅。凄其念陈祖，此境尝幽栖。虾滩弄竿线，龙卧聊蟠泥。一朝风云会，起舞随荒鸡。兴王岂细事，荒陵出金犀。贤愚同一丘，莫厌青鞋胝。"}