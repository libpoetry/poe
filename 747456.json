{"id":"747456","title":"潜江阻风寄柏容","dynasty":"清","author":"莫友芝","text":"风声断潜江，雨气暗云梦。千帆一时落，寸步不得送。椓柯摇自拔，束柁稳犹弄。摆簸彻深宵，伊鸦杂喧冻。我舟倚轻装，开头强违众。尺进退且寻，泊晨晚仍共。此行已淹滞，及舟意舒纵。宁争百里速，惜此一程空。故人劳久迟，愿嚏触仓偬。明约武昌楼，晴川看飞蛡。"}