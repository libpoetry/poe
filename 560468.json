{"id":"560468","title":"林屋读书为愈德芳作","dynasty":"明","author":"徐庸","text":"阊阖城西万株木，一番春雨繁新绿。红尘不到最深处，中有高人结茅屋。高人结屋将何如，不惜黄金多积书。牙签五色插满架，短檠灯火幽窗虚。煖芸生香长辟蠹，薜萝垂叶清风度。万虑消来目下勤，三冬足后胸中富。嗟君勉力非少年，五十学易宁徒然。青云途路纵无梦，黄卷尚宜亲圣贤。岁年莫畏青毡冷，日夕孜孜要深省。道统相承不妄传，由来洙泗源流永。"}