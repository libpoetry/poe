{"id":"707420","title":"念奴娇 蝶影","dynasty":"明末清初","author":"王夫之","text":"纨衣试暖，乍圆印苔钱，旋添花晕。药径日高风力软，细逐落花低陨。微掩香须，别裁黄袂，金粉应初褪。雕阑重叠，玉阶未遣全认。小院午睡方醒，扇罗乍觑，似扑芳魂损。侧转忽如秋叶舞，又向碧纱窗隐。垂柳参差，红芽掩映，梦也无凭准。殢人凭槛，凝眸无那娇困。"}