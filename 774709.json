{"id":"774709","title":"望玉山歌","dynasty":"清","author":"章甫","text":"天苍苍，海茫茫。武峦后，沙连旁。半空浮白，万岛开张。非冰非水，非雪非霜。老翁认得真面目，云是玉山发异光。山上宝光山下照，万丈清高万丈长。晴云展拓三峰立，一峰独耸镇中央。须臾变幻千万状，晶瑩摩荡异寻常。四时多隐三冬见，如练如瀑如截肪。骇目惊人不一足，莫辨璧圆与圭方。我闻辉山知韫玉，又闻采玉出昆冈。可求犹是人间宝，争似此山空瞻望。当时有客痴山凿，自恃雄心豪力强。岂知愈入愈深处，归于无何有之乡。嗟乎玉山愿望几曾见，我今何幸愿为偿。偿来愿望亦造化，多谢山灵不可忘。山灵归去将谁说，依旧囊纱而篆香。大璞自然天地秘，未知韫椟何处藏。且将一片馀光好，袖来宝贵入诗囊。"}