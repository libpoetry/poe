{"id":"687197","title":"上巳次沈时旸司空韵","dynasty":"明","author":"吕㦂","text":"浮生百年内，多忧曾几酣。欣欣物向荣，无若春风覃。石城沾新雨，钟阜蔼晴岚。山川岂洛中，丰镐在江南。地胜号佳丽，天光增蔚蓝。繁花维玉骢，柔桑育金蚕。听歌缓缓归，嘅此头上簪。牺牛与腐鼠，庄周发余惭。几番花信歇，日午方睡酣。性从中岁懒，卷帙罢研覃。休衙罗可张，香炉生碧岚。起得司空篇，其音追雅南。春光入手画，银钩满云蓝。我句蛛丝微，适用安如蚕。小山丛桂招，因公聚华簪。誓将归欤咏，一洗平生惭。"}