{"id":"1112363","title":"论语绝句","dynasty":"宋","author":"张九成","text":"既是文章可得闻，不应此外尚云云。如何夫子言天道，肯把文章两处分。算来只是弄精神，识破于时始悟真。表里分明都见了，区区何必更书绅。虽然此影不离形，莫向形中便认真。形影两亡都不见，当于此处认斯人。见得分明乃谓如，分明如此尚为疏。莫于见处留形迹，方信心斋万象虚。机缄固尔寓弦歌，不是知音不肯过。夫子闻之方莞尔，未知言偃意如何。门人唯诺亦寻常，彼此如何较短长。自是旁人不曾识，指为鸣凤在朝阳。此理寻常岂不如，奈何人不反思之。故应指掌从君示，想亦于斯勿更疑。于时舍瑟方铿尔，岂意吾师亦喟然。此际风流人不识，只应潇洒得心传。白首穷经恨不知，书生辛苦竟何为。一朝闻道无馀事，若较寻常死亦迟。须知道体亦常虚，君子安能一器拘。赐也但知瑚琏贵，岂闻天地亦蘧庐。所长孰不愿施之，岂肯言吾未信斯。大是此心真不昧，断知天地不容欺。行道嗟吾已矣夫，仲由从我去乘桴。果然子路闻之喜，好勇如由亦自无。岂是于回果弗如，只缘闻处尚多疏。若还真个能闻一，安得其他更有馀。朽固难雕粪莫圬，于予材美亦何诛。欲令顾此深为戒，言语之科首宰予。贫即无聊富即骄，回心独尔乐箪瓢。个中得趣无人会，惆怅遗风久寂寥。子路何尝肯不情，从人姑尔事虚名。所行唯恐复闻耳，既已闻之且力行。须知有欲不为刚，血气乘之反类狂。所以孟轲言直养，要令无助亦无忘。文子平生不妄为，仲尼想亦喜闻之。或能再矣斯犹可，何况加之以三思。武子人皆指作愚，不知愚意竟何如。虽愚到底无人识，始觉从来智者疏。愿乘车马衣轻裘，便与颜回论不投。更得预闻夫子志，天高地下果难俦。三千七十固多哉，好学如何独有回。若论不迁并不贰，更无人向此中来。算来此亦是寻常，不比其他味较长。孔子弦歌颜子乐，大家相见没商量。仁智从来不可分，动中机向静中存。自然形体难增损，不要犹添斧凿痕。未识机锋莫浪猜，行藏吾只许颜回。苟能用我吾何慊，不惜因渠也一来。子思曾发用中机，此道须臾不可离。率性自然难损益，要之何虑亦何思。仁体从来大似天，事之方见失于偏。是何尧舜有为病，一或容心便不然。不因闻见得心传，此理于吾甚晓然。若使一流闻见里，故知厌倦有时焉。向也于公隔一重，寻思常在梦魂中。如今已是心相识，尔自西行我自东。试看迷途一瞽蒙，若还无相岂能通。力行未到安身处，不免依他入个中。富贵要之不可求，求之无不反招尤。何如且只从吾好，他若来时不自由。箾韶深寓舜之心，夫子闻之感亦深。三月遂忘于肉味，谁知千古遇知音。读易工夫恨不深，晚年方见圣人心。如何五十云无过，盖欲从初学到今。日月光明满六虚，奈缘蒙瞽以为无。试教借问傍人看，可是吾曾隐尔乎。射宿有心阴中物，钓纲终是不无心。固知夫子应无此，书此方知意亦深。仁在吾心一念间，苟差一念隔千山。故知罔克分狂圣，已见前贤露一斑。子心俯仰一无欺，由也升堂尚不知。疾病如何犹请祷，孰分上下与神祇。欲识画工真妙手，画人须是画精神。孔门诸子工无比，画出当时活圣人。做人真个亦诚难，临死犹将手足看。今免一身非细事，一身之外更多端。看来商颂继关雎，乱训为终始是初。试把初终篇较取，洋洋风雅岂为虚。巍巍荡荡仰神尧，贤智奸邪混一朝。无物不归吾造化，去天安得尚遥遥。担板人多见一边，圣心思虑甚周旋。方知大禹同夫子，彼此观之无间然。游遍诸侯志不伸，困穷几与死为邻。大哉博学称夫子，独有当时一党人。以毋为绝绝非毋，自谓门人见处疏。若使圣人真个绝，不知毋理却何如。子云文不在兹乎，岂与常人论有无。兴丧亦皆天意尔，匡人于此莫如予。吾于万理已无疑，何必容心更去推。自此有无皆不立，有知翻以累无知。君子常时亦用权，要之此法岂容传。反经合道须君子，君子为之乃自然。一篇乡党尽威仪，夫子寻常岂自知。若使区区故如此，其劳终亦不胜为。若欲言之固亦难，鬼神情状苦无端。要之行尽吾人事，彼此何尝有两般。曾点尝闻鼓瑟希，仲由于此亦奚为。二人风味还应别，不是知音必不知。道体从来只贵通，不容一物碍其中。柴愚参鲁师由辈，未若颜回庶屡空。点尔何如鼓瑟希，舞雩之下咏而归。喟然不觉令吾叹，岂与其他较是非。君子何尝去小人，小人如草去还生。但令鼓舞心归化，不必区区务力争。闻达要之不必分，只缘闻处未尝闻。子张若解闻中达，夫子何由尚尔云。由言夫子何迂也，子谓由言亦野哉。道理不因相扣击，如何说得许多来。既言一日归颜子，王者如何必世仁。若论仲尼期月可，斯言乃是反其真。墨子平生枉费工，谩将泛爱去形容。若观木讷并刚毅，方见风流是个中。狂狷虽云执一偏，一偏所执尚能坚。不然欲与中行士，往往其中亦未全。尝称管仲以如仁，仁者要之即是人。未可以仁称管仲，可于人上试经纶。夫子何为发问初，答云寡过未能无。斯言可谓深而宛，所以重嗟累叹乎。区区用意在方人，所得从来未必真。我则于斯诚不暇，枉劳臆度费精神。此理从来自不疑，奈何于此不投时。若还上下相通处，不是天心亦不知。只是人生少琢磨，厄于陈蔡尚弦歌。道之兴废皆由命，虽愬如公奈命何。卫多贤者仕伶官，击磬如襄理一般。不审乃于声上取，疑其此意太无端。可笑灵公不自量，区区小国事交争。遽然问阵于夫子，夫子闻之故遂行。子张闻语便书绅，太似胸中未识真。忠信笃钦非外物，当于行处用精神。壮志如何便遽忘，故宜一旦问为邦。行藏独与吾夫子，不类当时狷与狂。试问如何是探汤，喻其渐入久无伤。顾于不善乃如此，深恐斯人志不刚。公山召子犹将往，阳货如何却瞰亡。料得用心须有异，圣人去就不寻常。公山阳货本同谋，夫子如何较去留。须信人心有真伪，故将直笔记春秋。性习自然分远近，智愚安得便无移。困而不学民斯下，愚者要当且力为。焉用牛刀去割鸡，子游初见已无疑。既云学道应须爱，遂谓前言乃戏之。于兵于食皆云去，当使斯民信独存。不尔此心先已丧，虽云兵食更休论。哀公真自不寻常，虽是年饥亦较量。二犹不足如何彻，紬绎斯言味更长。一诺要之不可轻，古人于事贵能行。若还行得方为诺，不尔徒言未必诚。善胜不于常胜得，无方始向有方求。故知欲使人无讼，莫使情于听处留。有类痴人学著棋，谆谆诲尔反狐疑。回头试问旁观者，说得元来却甚奇。大都礼义本人情，若论人情莫若亲。苟使于亲无曲折，不知人视作何人。谦抑从来不务争，于人唯恐失其情。若于礼义愆违处，安得区区学面朋。四者相资体亦成，体成须要得兼明。当知礼乐非文具，乃是其间造化名。仁体从来不可名，方圆随处便成形。要之自在初非力，以力为之恐失经。丘何为佞乃栖栖，此语深怜及仲尼。犹乃从容言疾固，胸中荡浩不容窥。若于君子能修敬，敬外无缘复有馀。子路不思三致问，病犹尧舜果何如。于时穷达何须较，在我行藏未易论。子路不知方愠见，更疑力学到师门。参闻吾道无心语，只在当时一唯间。多学反嗟疑子贡，望云犹隔数重关。扬雄苦作艰深语，曹操空嗟幼妇词。晚悟师言达而已，不须此外更支离。岂是区区务相师，寻常一事不容欺。及阶及席方皆坐，犹告之曰某在斯。常追往日悔前事，复向如今念后来。幸尔平生无所好，喜于末句绝纤埃。损益由人好乐间，须于情窦著防闲。鸡鸣舜蹠能分得，始向师门见一斑。要之恐惧常修省，乃是吾心所必然。君子如云止三畏，又何终日却乾乾。窃怪陈亢问伯鱼，子今亦有异闻乎。喜云闻一得三理，料得其他未必如。欲逃阳货遇诸涂，在我之言亦未疏。大抵行藏非汝事，孰云夫子主痈疽。如何夫子欲无言，此理疑其或未然。若看阴阳运行处，方知与物自周旋。既能委曲存商后，又不区区爱此身。以至为奴作洪范，仲尼称谓有三仁。有道不妨三见黜，当时人恨以为多。从来一向贪婪辈，读此其如愧耻何。宣尼颇意在斯人，故尔令由去问津。大是斯人能会意，知津此语亦为真。看来桀溺与长沮，固是其言太阔疏。若论耰锄全不顾，这般风味亦难如。体不勤劳谷不分，毅然植杖俯而耘。从前一向空担板，大道元来亦未闻。夫子当时议逸民，举皆未必见其真。唯吾无可无不可，所以巍然号圣人。能谋虽似周公圣，于纣兴亡特未分。及至当时获微子，武王方始决成勋。"}