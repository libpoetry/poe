{"id":"1236485","title":"九月一日还自上京途中纪事十首","dynasty":"元","author":"周伯琦","text":"九月滦阳道，寒烟暗远坰。有山皆积雪，无水不成冰。猎犬高于鹿，鸣鸦大似鹰。欲为风土记，问俗果谁凭。驿程无里数，洼阜峻还低。落日明驼背，晴沙响马蹄。草枯人少聚，地冻路无泥。近市闻喧笑，邮亭又旅栖。行宫临白海，金碧出微茫。铜豹仍分署，韝鹰亦有房。射熊名鄙汉，祝网德怀汤。乾豆遵彝典，人瞻日月光。牛羊群蚁聚，车帐乱星移。刍牧因浇沃，迁留顺岁时。宛驹驰不乏，芦酒醉难支。使客皆儒服，寒风莫向吹。侵晨度偏岭，凛凛气何偏。独石出平地，青山半似燕。近郊初见树，夹道更流泉。向午衣频减，羁怀始豁然。龙门天下壮，只尺异寒暄。云气东西接，泉声日夜喧。柳榆环岸堑，瓜瓞拥篱樊。颇似燕南道，农家各有村。高岭号枪竿，危亭揭岭颠。四山皆培塿，万里尽平川。草树秋犹秀，冰霜石半坚。全燕归眼底，佳气郁中天。洪赞地何高，居人汲井劳。二钱博斗水，百丈曳修绹。石乱山馀骨，沙深溪不毛。岂知江海上，终日厌波涛。怀来虽小县，城郭颇周严。野寺严兵骑，溪桥飏酒帘。唐碑文未泯，汉候吏无觇。山色青堪掇，冈头为少淹。北口七十二，居庸第一关。峭崖屏列翠，急涧玉鸣环。佛阁腾云雾，人家结市阛。马前军吏候，使节几时还。"}