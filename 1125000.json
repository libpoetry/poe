{"id":"1125000","title":"杨复先寄荔子仍和予昨所赠二诗因次韵","dynasty":"宋","author":"晁公溯","text":"林间熟丹实，叶底缀红云。并舍皆好事，绝甘能劝分。扣门知使至，登俎觉香闻。更与诗争丽，纷披锦绣文。嘉果喜三嗅，名园思一游。骈头丹壳皱，绕指玉浆流。味压乾?子，韵高萧洒侯。安居日啖此，边堠幸兵休。遥想载酒客，时来从子云。山高去天咫，日永惜阴分。秋稼田亩接，夏弦闾里闻。草堂无数出，猿鹤有移文。野色正如此，废书时出游。山吞落日尽，硖束大江流。俗驾谢逋客，郊居如隐侯。爱君吐佳句，落纸不能休。"}