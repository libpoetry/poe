{"id":"523143","title":"李进士醉归图歌","dynasty":"明","author":"李梦阳","text":"谁将一幅雪白绢，放笔横扫黄金殿。五云飞花白片片，李生胡此开生面。御河尘昏杨柳暮，彷佛初罢南宫宴。皇帝龙飞十二春，同时三百登要津。曹生李生余最亲，曹甥李也传经人。光耀虽云丈夫末，不闻致君须致身。自汝白手扣阊阖，想像紫陌行骐驎。曹留李归事亦变，李生意气图中见。醉归扶起杏林下，眼花熟人无识者。飞乌来窥进士巾，游丝故罥誇官马。即论此马亦有神，画出紫焰方瞳真。嚼勒齧膝如待人，长行大步不动尘。络头鞈?纯用银，细巧似织翻江鳞。汝昔出门驴无骑，曹生共被甘盐齑。比许欲入周召列，成就耻与萧朱齐。于乎男儿一旦荣幸果如此，生不报国老空悔。"}