{"id":"292387","title":"江南春·红梅和云门，再用梦窗韵","dynasty":"现代","author":"张仲炘","text":"流水凝酥，晴霞弄晓，微香吹上衫笏。浓情似绮，细写入，何郎诗笔。芳径邀游辙。春容斗、缟衣丽洁。有几许，银屏展梦，翠袖围春，笛边醉玩新月。巡檐笑，刚令节。看绿倚长松，紫萦纤葛。茸脂薄韵，更艳夺、瑶台肌雪。帘底新妆歇。犹微带，宿酲酒热。莫是昨宵，萼绿华来，偷遣玉奴璚玦。"}