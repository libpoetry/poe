{"id":"1035115","title":"朝字韵诗诸丈倡酬未已再次韵","dynasty":"宋","author":"魏了翁","text":"风挟重阴牛戴牛，电雷雹雪来终朝。诗人隐忧寓酬倡，清辉错落欺琨瑶。似惊一日四变异，须省二气同根苗。非阴能胜阳不竞，非物能眚人先妖。炎精未振刚受畜，睢水昼遁成皋跳。一从愤悱刚浸长，斡握地轴旋天杓。山中不知此何时，祇睹此象心为焦。累臣九死何足恤，顽云苍惨天关遥。泽中但知赋鸿雁，天上无复歌祈招。榨头新酒空似清，墙根新荠花如骄。便思倾罍芼鲜鲫，不妄为取琴徽调。江张程子同一醉，芳草为藉天为裯。干戈满地不忍见，恐调老弱征商轺。"}