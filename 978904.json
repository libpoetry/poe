{"id":"978904","title":"次韵杨光父见赠","dynasty":"宋","author":"晁公溯","text":"为善惟不足，务德莫如滋。古人行此道，名与星斗垂。是邦秃鬓翁，实乃古丑夷。区区岂云难，长者能折枝。上寻声光远，下感风俗衰。老夫强解事，曲学安所施。不见南海滨，举世谁保持。吾言那可用，乡党笑脱颐。但皆指乔木，故园今在兹。乔木诚茂美，叹息将何为。"}