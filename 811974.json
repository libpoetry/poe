{"id":"811974","title":"守风厦门排闷","dynasty":"清","author":"孙元衡","text":"岛屿浮空天地青，舟人束手坐邮亭。风威豫识逡巡月，潮信真随长短星。天留我作中原客，方便毋劳乞孟婆。不道乡关无觅处，望云何地著旁罗！心解天韬巨浪边，苏兰樵桂对茶烟。会寻鱼鸟逍遥理，先探阴晴捭阖篇。茁地残山根干黑，黏天远海色光肥。长风十日无休息，不遣鶢鶋自在飞。"}