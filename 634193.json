{"id":"634193","title":"癸丑夏日承方邵村侍御同诸公见访鹾司向公有入社之兴阻以公政遥赠三律琬琰风致群公步而和之时水部汪汉老同王震生诸公亦棹扁舟而来半江遇风亦不果聚 其二","dynasty":"明","author":"释今无","text":"高贤异地复同群，五色肝肠映晓云。风雅自和鸾玉响，威仪人识凤凰文。不嫌净社长无酒，久属名场旧冠军。千古东林传胜事，招提谁更续遗闻。"}