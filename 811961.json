{"id":"811961","title":"秋日杂诗二十首","dynasty":"清","author":"孙元衡","text":"三年身入幻，味物海东丞。秋杳云俱化，霄虚鸟不胜。花于情未尽，山有目先登。一室粗能理，随时可曲肱。八月浑如夏，冰纹枕簟斜。渴虹淹溽暑，毒雾莽风沙。破梦无名鸟，伤心未见花。自怜情漫浪，更拟著浮槎。西偏惟落日，东向一烟峦。不爽针盘路，无形铁板关。鱼舠纷似叶，战舸静如山。深隐成安宅，毋忧海国顽。北势到鸡笼，齐谐志怪同。瘴云凝自古，毒水澹于空。伏火从山鬼，惊涛驾海翁。舟回十二载，浮去弱洋东。亦有奇情在，都疑梦里逢。潮生惊战鼓，日尽骇边烽。挟火麒麟飓，摧云傀儡锋。秋容何处好，千里木芙蓉。诸蕃多窟宅，深就瘴云安。竹坞疑熊馆，茆居结马鞍。山荒朝猎豹，田熟夜防獾。此是羲皇上，文身似羽翰。信此飘零眼，浮观别异同。四时无正候，百物有奇功。版籍翻稽妇，蛮村浑贱翁。糟醨聊可啜，应笑学郫筒。眼底天民在，熙熙共往来。忘年惊发变，改岁待花开。即鹿群看箭，安家密咒灰。唱歌争款客，唤取女郎回。海国多新意，生涯自不贫。清流环靛户，白水散?人。零露龙嘘漐，油云蜃积鳞。所嗟铅椠客，风俗未相亲。殊方今乐国，襁负自成邻。饧酿酬田祖，蛮讴赛水神。蓣苗田鹿喜，蔗叶野牛驯。经术能师古，豳风属此人。秋雨滋筼箨，凄风养秀葽。醍醐閒伴少，榔枥野情遥。毂击煎饧灶，樯维煅蛎窑。喧嚣那可息，猿鹤漫相招。徙倚冈原上，关心草木缘。蕃花香酷烈，刺竹势㺦猭。廓落南东亩，奇零一两廛。此中无故物，霜鬓对寥天。物情殊熳烂，问俗竟何如。乐事喧鼍鼓，哀音转犊车。蕃荒逃火鹿，海熟上潮鱼。生理无妨陋，安恬可瑟居。劲风摧靡草，佻习厌陈人。斔斛全无较，吴蚕未见珍。肆狂呼五白，禳病叫三神。生聚如萍梗，何妨作酒民。欲补虫鱼注，徒多玩物情。文禽悬羽息，沙蟹寄螺生。守拙蟏蛸隐，争雄蜥蜴鸣。大都观变化，蠢蠢只空名。晚饭步空林，奇云生暮阴。天容自吞吐，夜气且浮沈。似电收光缓，疑霞幻影深。掉头归卧稳，平澹只初心。秋宵常独坐，宜楙漫相招。积水光摇动，连天气郁陶。蝠飞迎月露，鸡唱逐风潮。引领还空舍，余生本寂寥。节序飞腾易，无营作息宜。寒暄黄鸟在，晴雨绿鸠知。阅世恒如醉，忘情或近痴。形骸犹故我，欲问被衣师。草木无摇落，秋心亦自惊。远天澄一色，空宇会千声。选句收蛮语，耽游得鸟情。官閒兼寡合，例有竹蕉清。回首平生事，心将迹并奇。溯江曾学懒，入海为求诗。云水交相适，鱼龙两不疑。还舟无处觅，大火又西驰。"}