{"id":"815489","title":"城南二首次宋五嘉升韵","dynasty":"清","author":"徐昂发","text":"汉室曹瞒是獍枭，猘儿年少欲横挑。刀围玉帐觞公瑾，花簇珠屏舞大乔。水上神书才息焰，床头明镜旋生妖。蟠龙门外牛羊墓，荞麦粘天似雪飘。东风倚棹木兰舠，旧事淮张剩野蒿。人吊夕阳花作雨，鸟啼初月水平篙。江陵故老怜萧铣，陇首荒宫记隗嚣。亡国有魂归不得，驱狼填海漫呼号。"}