{"id":"685021","title":"访湛甘泉翁上唐山居","dynasty":"明","author":"王渐逵","text":"北郭山川凝永夏，上唐门苍染深丛。清泉数道鸣寒涧，乔木千寻落午风。金液池边闲白鸟，马家园上翳青松。甘泉夫子方寻乐，吾道年来得所宗。肩舆遥度越山崔，野色岚光拨不开。古壁重留丞相记，绿阴高护尚书台。馌耕浓向交畦聚，听讲云从独鸟来。翻忆往年冬至梦，淳醪真饮石翁杯。"}