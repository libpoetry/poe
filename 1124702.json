{"id":"1124702","title":"次韵何陆二别驾同游灵山阁三首","dynasty":"宋","author":"徐元杰","text":"平分风月两悠哉，胜践春浓花未摧。萧寺适今重建阁，兰亭怀古共流杯。典型二老溪山重，唱咏诸公今日开。惭我枯肠元蹇涩，底教头上片云催。闻说精蓝颇壮哉，天教杰栋起崔嵬。檐前山色呈螺髻，槛外溪光献玉杯。对景自应双眼豁，忧时应得笑颜开。唤回忠定遗芳躅，衮衮云霄步武催。彼美前修亦伟哉，岿然风雨不能摧。人新人古怀斯阁，春去春来付一杯。游兴漫随流水去，衰眸长对好山开。销凝往事凭栏久，杜宇一声烟际催。"}