{"id":"713934","title":"嘉禾歌为王础尘寿","dynasty":"明末清初","author":"屈大均","text":"嘉禾生，在何地。一茎嘉禾有八穗，一穗有谷六十四。望如芦荻一丛丛，朱家巷口廿里中。三百年来草未垦，此土发祥有真龙。真龙昔向句容产，黄气紫云长鸿濛。瓜瓞绵绵此根本，民之初生沮漆同。嘉禾知是后稷穑，不烦播种因天功。子孙会有圣人出，嘉禾为兆非年丰。我从王君闻此兆，如此嘉禾古所少。八穗乃是八纯卦，六十有四合大小。易为日月两大象，相代为明昏复晓。一穗具卦六十四，造化有心殊易了。持将八穗为君寿，数符五百不先后。名世即同王者兴，周公嘉禾作应又。"}