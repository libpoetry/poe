{"id":"224336","title":"别卫山斋·何处桃花源","dynasty":"宋代","author":"陈深","text":"何处桃花源，超然欲高举。永怀尘外游，遐契烟中侣。时从清夜闌，默探元化祖。寻幽得佳胜，将期结茅宇。任花五十犗，朅来向江渚。投竿鱼不食，归与浩莫御。遥岑下落日，薄云阁清雨。扬舲吴淞演，褰裳采芳杜。长歌去英淑，未卜重晤语。相期会有时，散发卧云屿。"}