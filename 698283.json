{"id":"698283","title":"余自壬辰释褐同白阳毕公谒天官选公得云间李余得楚泽令一行作吏南北各天闻问遂蛩然矣乃公扬历中外骏声蔚起回翔南北周践台部盖吾榜中自眉也不佞蕙自谢铨务一卧二十余年姑从兵燹之后再成小草得侍公于南大司农部也日共朝夕奉以周旋亦奇合哉公地望隆甚中外引领公入筦铨衡晋陟揆席乃公遽以告老求去公何尝老哉上不忍拂公之意暂从其请旦夕且召公矣才赓埙篪遽赋绣衮三十年何握手之难而分袂之易也谬成四章以别","dynasty":"明","author":"倪斯蕙","text":"三朝元老大司徒，媲美贤哉汉大夫。暂许毕公离左右，岂同贺监乞江湖。礼城斗烛难埋剑，溟海渊深更媚珠。圣主有恩客赐沐，久虚麟阁待君图。此去悬车十二年，飘然谁不羡登仙。老臣去国心犹赤，蚤岁辞荣发尚玄。家近东山瞻日观，阶联南斗切星悬。青松白石堪为侣，只恐林岩未稳眠。寥落知交渐渐稀，朔风觱篥话将归。一尊千里悲离席，九罭三章赋衮衣。偏爱丹崖违俗好，岂应白眼傲时非。持筹暂卷丝纶手，且理渔竿上钓矶。如云供帐出郊关，人指温公向洛还。绿野尽容开白社，明时岂合卧青山。筹边曾借谈兵外，裕国频劳握算间。若有四夷问出处，为云司马正红颜。"}