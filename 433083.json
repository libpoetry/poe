{"id":"433083","title":"虞城杂感八首","dynasty":"近现代","author":"徐兆玮","text":"城隅寥寂比荒郊，枯坐翻书手自钞。孤塔尖常悬屋角，双桐叶半堕庭坳。阴沉天与人同病，寒瘦山如我故交。二九依然龙战野，静中消息玩羲爻。疏藤叶脱不成阴，小巷人过辨足音。独饮未能扶懒骨，苦吟直欲呕秋心。孤城鼓角遥相应，细雨檐楹暗转深。但听勃姑朝暮唤，噤声翻笑凤鸾喑。好从人海卜幽居，藏室深潜蠹字鱼。万叶丹黄分画沈，四围水墨匝诗庐。升平尚冀将来世，垂老还耽未见书。物我亲疏无系著，弇西台北恋华胥。粉黛成帏绮作寮，湖光岚翠亦无聊。茗炉旧话从头忆，鞠部新声入耳嚣。蜃市妖氛生净域，钿车人语散中宵。江山如睡秋如梦，老大年华不易消。古城湮没七弦川，耆献无征益惘然。鹤骨传疑文学冢，鼠牙贻笑让王阡。读书台圮存萧选，洗砚池荒梦草颠。剩有黄陈余韵在，虞乡记纂待寻研。十日居然比上农，清晨登陇辨横纵。萑苻遍地难安枕，荆棘中原未息烽。呵壁已无天可问，种桑只有海能容。我家曾辟桃源洞，灵境如何不再逢。云横西北路盘盘，积雨空岩翠已干。吾谷依然枫叶尽，鸽峰无恙草堂寒。鹤归城郭应非旧，龙去山川未改观。伫立疏林斜照里，停杯薄醉不成欢。广乐仙璈已倦听，眼中突兀旧山青。无多林壑供文藻，如此风华汨性灵。枕熟黄梁成独醒，帆回沧海算曾经。长哦撷遍樊南集，寂寞天涯正对萤。"}