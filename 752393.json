{"id":"752393","title":"送言謇伯之天津","dynasty":"清","author":"徐仁铸","text":"潞河水程安且娱，盘旋直到丁字沽。却舍双轮曳双桨，歌诗不歌余马瘏。言子觥觥世文学，能为汉赋摧吴歈。春风原草出佳句，才名英绝传皇都。金台骏骨已不朽，上客珠履争迎趋。析津形势控南北，黄河万里此尾闾。方今金瓯无点缺，谁令堂闼来貙貐。宗生乘风范揽辔，斯志颇志常人殊。虫鱼釽析小言耳，彼哉沟瞀而拘迂。我生心力百无赖，有书废读冠则儒。坐看鹒蟀似流电，安有远志殚八区。以我方君何所似，强者齐楚，弱者犹曹邾。祇馀结习未全汰，别无美谥惟至愚。临歧一语重诿諈，君应诺我勿嗫嚅。水西庄畔脱经过，尚闻八卷题襟韵事无？"}