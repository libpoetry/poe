{"id":"819022","title":"题沈子培方伯寒林坐腊图谨用原韵即送方伯东归","dynasty":"清末近现代初","author":"夏曾佑","text":"仓书以来五千年，怯卢恐在羲炎前。磨砖画石锲草木，物论自尔纷云烟。观其大归亦寂寞，皆求形化而登仙。可知人身足厌患，百家对此同相看。韦驮雄艳出南纪，本随大梵来三禅。金头两众迭相继，紬绎道妙稍完全。鸺鹃夜出得五顶，胜数两宗炎与寒。其他偏至出奇怪，同思度世殷痌瘝。双林晚开具众妙，生老病死为因缘。浮尘聚沫称意说，排除小果捐人天。众生同业故同病，菩萨三大阿僧祇劫相周旋。留惑润生本宏誓，甘就脆薄捐精坚。先生故是应化者，天龙推出横相牵。谈经说剑偶然事，为与五浊相缠绵。况当火宅逼万苦，化城何必非人间。我生廿载侍瓶钵，收拾樗散加镌刊。慈思恨密禅恨放，宝山终见空手还。披图恍若见前世，径欲往叩空山关。斜阳不语归鸟寂，流水自去石自顽。再三弹指不出定，欲往从之众业繁。湛湛长江去，东去无由延。寒潮归壑江岸迥，明山未上衔山圆。机轮曳响入寥泬，塔灯隐树犹巑岏。结茅他日定何处，得毋图中万壑千峰巅。莼鲈自有无穷意，岂独拈花有别传。"}