{"id":"844150","title":"寓台咏怀","dynasty":"清末民国初","author":"易顺鼎","text":"玉门何路望生还，恍忽长辞天地间。黄耳音书隔人海，红毛衣服共云山。亡秦歃血今三户，适越文身古百蛮。皂帽藜床未归客，独惭无术救时艰。田横岛上此臣民，不负天家二百春。中露微君黎望卫，下泉无伯桧思郇。谁忘被发缨冠义，各念茹毛践土身。痛哭珠崖原汉地，大呼仓葛本王人。愁上高楼望夕烽，东南佳气几时钟。水遮王母三千里，山隔刘郎一万重。故垒阵图夔府石，荒城牌字象州松。鲸鲵京观分明在，何事天骄访旧踪。延平祠庙郁岧峣，割据英雄气未消。见说杜鹃啼蜀帝，不妨桀犬吠唐尧。廿年赐姓空开国，再世降王已入朝。十二银山掀鹿耳，精灵犹作伍胥潮。海录虞衡览物华，南方卑湿过长沙。钩辀格磔人如鸟，答遝离支果胜花。日暖炎洲无翡翠，雨昏瘴窟有龙蛇。采风番社何人事，惟见蒲桃载满槎。宝刀未斩郅支头，惭愧炎荒此系舟。泛海零丁文信国，渡泸兵甲武乡侯。偶因射虎随飞将，苦对盘鸢忆少游。马革倘能归故里，招魂应向日南州。"}