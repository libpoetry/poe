{"id":"1105055","title":"感怀二首","dynasty":"宋","author":"文天祥","text":"交游兵后似蓬飞，流落天涯鹊绕枝。唐室老臣唯我在，柳州先友托谁碑。泥涂犹幸瞻佳士，甘雨如何遇故知。一死一生情义重，莫嫌收拾老牛尸。伏龙欲夹太阳飞，独柱擎天力弗支。北海风沙漫汉节，浯溪烟雨暗唐碑。书空已恨天时去，惜往徒怀国士知。抱膝对人复何语，纷纷坐冢卧为尸。"}