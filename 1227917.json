{"id":"1227917","title":"留别金门知己","dynasty":"元","author":"李泂","text":"野马脱羁鞅，倏疑天地宽。临风一长鸣，风吹散入青冥间。颇如鲁仲连，蹈海不复还。又如安期生，长留一舄令人看。江南浩荡忽如海，落日照耀浮云关。既不能低眉伏气摧心颜，诡遇特达惊冥顽。又不能抱书挟策千万乘，调笑日月相回盘。匡庐迢迢接仙山，仙翁泛若秋云间。长松之阴引孤鹤，望我不见空长叹。采铅天池津，饮醁桃花湾。苍梧倒影三湘寒，赤城霞气生微澜。鲸鲵翻空海波赤，晓色欲上扶桑难。人间之乐兮诚不足恃，何如归卧栖岩峦。栖岩峦，卧岩穴。夜半天风吹酒醒，犹有西溪万年月。"}