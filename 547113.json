{"id":"547113","title":"送业师黄东野先生左迁卫辉郡博","dynasty":"明","author":"于慎行","text":"渔阳城下多秋草，渔阳城头秋月晓。凉风飒飒吹客心，驱车远下三河道。三河地接太行秋，倚剑悲鸣回紫骝。满堂击筑吾不乐，黯淡胡为赋远游。先生落落闽中彦，束发床头开万卷。赋成尽拟似相如，待诏金门不召见。明光宫里落双凫，握绶江城兴不孤。推毂难逢北海荐，抱经却授西河徒。青毡莫道成萧索，博士古来官不薄。买骏终归郭隗台，登龙本出孙弘阁。垂髫旧日鲁诸生，负笈从游济北城。十年不立门前雪，望断江南万里程。蓟门烟树今何夕，白露满庭空水碧。一尊相对夜色寒，挑尽青灯话夙昔。长歌忽漫是离筵，不尽浮云黯远天。淇园到日应相忆，万竹寒声沸百泉。"}