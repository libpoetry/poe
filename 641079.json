{"id":"641079","title":"送王孝廉之京","dynasty":"明","author":"林鸿","text":"神如玉壶初荐冰，气如太阿新发硎。羡君早年即登第，许君壮节终成名。十年濩落栖衡宇，敛翅回翔待高翥。知己文章举孝廉，治安有策干明主。以兹掷笔翻然起，祖道车骖若流水。客路遥侵朔雁前，乡情却望江天里。客路乡情两地分，征帆落叶共纷纷。君登要路天门去，我向秋山卧白云。"}