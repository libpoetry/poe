{"id":"523833","title":"六月豫章城角楼宴集二十六韵","dynasty":"明","author":"李梦阳","text":"逃暑宜高会，登城复此楼。开窗万里尽，近槛一江流。域势衔天阔，山形抱郭幽。登临出百越，指顾见东瓯。暇日群公集，飞轩六月秋。管弦邀落影，觞斝散清眸。俯崿云偏扰，迷波地欲浮。时花纷浦溆，昏鸟识林丘。忽在三辰上，真超万象游。寰区怜溷浊，车马郁喧啾。解带烹炰饫，挥毫藻丽酬。微风閒白羽，岸帻送沙鸥。自昔观中宇，洪都实上游。匡庐巍崒嵂，彭蠡浩浟浟。节钺唐开府，春秋楚大州。文章腾阁最，风节稚亭优。下榻尘埃满，鸣銮乐事收。涛声还粉堞，草色自芳洲。巳有兴亡感，兼怀盗贼忧。羽书诸道急，节制大臣留。立见鲸鲵戮，私防玉石仇。干戈沉战舰，风浪羡归舟。河岳萦三晋，秦关启二周。凭阑惭后食，弹剑想前修。解组陶公性，思乡王粲愁。独嗤非燕颔，犹自说封侯。"}