{"id":"686897","title":"雪中登楼望湖上和士亨作","dynasty":"明","author":"刘邦彦","text":"寒封林树玉槎芽，银海摇光眩欲花。清晓蹇驴湖上去，寻梅迷却路三叉。凤山西下雪模糊，琪树琼林接故都。寒勒老梅香不放，欲搥羯鼓倩花奴。小阁青灯对榻悬，敌寒沽酒不论钱。夜深拥被清无寐，起掉坡仙药玉船。玉堂学士擅风骚，扫雪烹茶趣自高。留得平生忠节在，不惭金帐饮羊羔。刘郎才力近来多，不数扬州水部何。白雪调高成绝唱，郢人从此愧赓歌。"}