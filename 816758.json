{"id":"816758","title":"台卉四绝","dynasty":"清","author":"董天工","text":"飘然玉质森森秀，别有幽香到小庭。不用娇容教傅粉，逢君一见自娉婷。素华真可胜梅妆，点点琼葩点点芳。翠叶缤纷怀洁白，浓香暗惹绿衣郎。蕴抱冰心此一方，不教蜂蝶逐花狂。琼姿本是神仙骨，肯作人间贾女香。香闻七里玉玲珑，月色平林和露瀜。玉女原来看玉树，一般清白煦春风。"}