{"id":"1139010","title":"泗滨石","dynasty":"宋末元初","author":"陆文圭","text":"荆山石有玉，楚国无人知。再献犹弗售，抱璞空自悲。他日遇良工，乃始称其奇。宝传数百载，邯郸又得之。秦人请城易，赵氏以为疑。不予宁负曲，予之恐见欺。相如奉使往，持璧指瑕疵。冲冠遽如许，睨柱欲何为。衣褐已归赵，汤镬安足辞。奇哉古若人，掩卷空嗟咨。是非定百世，成败止一时。天生此尤物，前后成祸基。有美当韫椟，衒鬻诚非宜。和氏不待价，刖足将尤谁。人才国轻重，璧岂系安危。相如真暴虎，虽死悔莫追。二子有遗憾，仲尼真吾师。泗滨一片石，不染自成缁。上有华林字，疑是故物遗。春官雅好古，传载烦文移。主人不敢惜，持贡白玉墀。埋光经几年，不与赏音期。无意博连城，得失轻毫釐。二事拟非伦，聊以资吾诗。"}