{"id":"832958","title":"声声慢 酬叔问","dynasty":"清末民国初","author":"朱祖谋","text":"寒花栖盎，连雨春池，孤吟慵和残蛩。经酒林亭，秋心著处迎逢。江山感时摇落，闭閒门、还对青松。缀新眺、傍清弦静送，天际冥鸿。梦断芳华骄眼，有西崦老鹤，为导仙踪。素约鸱夷，年年负了吟篷。天涯借人，丛桂漫逡巡。招隐西风倚阑处，看归云、犹恋旧峰。"}