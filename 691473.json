{"id":"691473","title":"思家曲四首","dynasty":"明","author":"李英","text":"乡关迢递树重重，尚隔巫山十二峰。梦去不知江上路，满天秋色散芙蓉。愁来双鬓似潘郎，尺素无由寄孟光。独向高楼看破镜，夜寒犹自照西廊。飘零何处问刀环，回首罗浮霄汉间。莫似窦家频织锦，秋风西寄望夫山。阑干十二月如霜，玉笛凄清客断肠。莫把綵毫写新恨，只愁无雁到衡阳。"}