{"id":"705094","title":"日晚歌","dynasty":"明","author":"魏学洢","text":"日垂暮兮閒眺，下庭阶兮迟迟。揽秋芳兮可爱，抚黄菊兮彼陂。枝扶疏兮潇洒，纷英英兮陆离。菊逢我兮暇日，我逢菊兮茂时。澹相对兮逾好，兹逍遥兮无期。月娟娟兮初生，日淡淡兮馀曜。当兹辰兮有怀，倚柴门兮永眺。彼渔父兮何为，支两膝兮垂钓。夕阳尽兮忘归，临清流兮自照。袭芳草兮相盼，余与子兮同调。欲有言兮无辞，览前林兮微笑。"}