{"id":"7230","title":"送长孙九侍御赴武威判官","dynasty":"唐代","author":"杜甫","text":"骢马新凿蹄，银鞍被来好。绣衣黄白郎，骑向交河道。问君适万里，取别何草草。天子忧凉州，严程到须早。去秋群胡反，不得无电扫。此行收遗氓，风俗方再造。族父领元戎，名声国中老。夺我同官良，飘摇按城堡。使我不能餐，令我恶怀抱。若人才思阔，溟涨浸绝岛。尊前失诗流，塞上得国宝。皇天悲送远，云雨白浩浩。东郊尚烽火，朝野色枯槁。西极柱亦倾，如何正穹昊。"}