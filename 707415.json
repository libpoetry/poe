{"id":"707415","title":"念奴娇 松影","dynasty":"明末清初","author":"王夫之","text":"擎云缥渺，有五鬣仙姿，凭谁细数。半顷黄茸茵藉软，移上素琴冰柱。缕缕丝丝，断纹交映，细写双清谱。疏光逗漏，幽香几许暗度。一霎云散西清，迟迟送上，到回峦高处。垂霭霏微深黛转，似把归禽低擭。雾冷山空，一枝斜闪，犹在寻香路。夕阳易没，轻阴且趁归去。"}