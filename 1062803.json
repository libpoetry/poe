{"id":"1062803","title":"送张彦政归京师","dynasty":"宋","author":"赵鼎臣","text":"官曹寂寞坐兀兀，囊无一钱贫到骨。欲归未得住也难，客子秋来颇萧瑟。并州人情薄于纸，覆雨翻云而已矣。我顽不顾柰我何，得酒陶然且欢喜。府中别驾名公孙，往时阀阅推其门。皎如双璧照闾里，至今文彩风流存。诸郎往往皆汗血，超然别驾尤奇绝。满前豪杰多少人，独向我曹相暖热。幕府辕门一事无，五白争枭半夜呼。但知得醉乃已耳，颇复有客如此乎。俗多我责君不然，君今去我真可怜。微官缚人不可脱，五斗看来成几钱。君还朝廷用决矣，错节盘根谈笑里。当权得意莫相忘，要须容此狂狷士。"}