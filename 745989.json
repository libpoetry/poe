{"id":"745989","title":"雨盛不果游燕子矶次杨子坚韵","dynasty":"清","author":"程恩泽","text":"江干青枫化为霞，秋水以外皆春花。中有一矶挂林杪，道是银汉飞来槎。撑突万古碍星月，啸呼六代争龙蛇。峭壁垂云幻锦绣，丛樯似戟纷杈丫。摇摇幢风佛倚阁，渺渺芦雪鸿为家。昔游正借夏绿里，时有好鸟衔余葩。今偕诗仙蜡双屐，先唤渔父同杖拿。谁知冷雨锁荒寂，三日都打回风挝。涎涎燕尾不可见，摄山一角沈天涯。诗仙不到山不绿，得无象车不受夸。君乎琢句苔石破，我亦题竹风鸦斜。"}