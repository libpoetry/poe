{"id":"1127646","title":"挽程伯禹尚书三首","dynasty":"宋","author":"曾几","text":"诚明犹博学，直谅更多闻。休父中兴杰，宣王上圣君。精忠自金石，感会合风云。不谓生刍奠，今来下马坟。璧水三千士，文闱第一人。煌煌持紫橐，亹亹逼鸿钧。得郡还辞剧，居家更乞身。期颐如可料，愁绝上元春。昔在宣和日，雍容接俊游。横经临璧沼，提椠上瀛洲。去德俄千里，依仁复两州。岂知垂老别，华屋落山丘。"}