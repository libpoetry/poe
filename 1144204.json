{"id":"1144204","title":"上尚郎中","dynasty":"宋末元初","author":"刘鉴","text":"先生名姓重金台，一路春风手挽回。黄阁自应调鼎去，青原犹为算舟来。雪晴和风千家满，云放天光万里开。毕竟济川须用楫，鞯车行看虎符催。六合阴沉一样云，行人白昼亦黄昏。贪财吏似方山犬，逃命民如入峡猿。典到琴书犹小事，卖抛田产更销魂。先生明共霜台月，照彻茅檐几泪痕。衰年何用响铮铮，一错元来铸不成。为役谁怜烛之武，浮言枉累铁元城。铄金有口难从众，轑釜无羹枉怨兄。一点红炉属君手，放教跃冶要分明。"}