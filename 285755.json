{"id":"285755","title":"自题霞川老屋图","dynasty":"清代","author":"李慈铭","text":"我家世在城西居，翰林吴君为缋图。长安尘沙正眯眼，突兀忽见先人庐。二百年来有此屋，东南斜抱两河曲。城边绿树万家烟，桥畔朱楼百竿竹。横河北绝官渎流，烟波浩淼无春秋。鸥凫四散不知处，鸣榔往往闻渔舟。直河西接钱青水，迤逦长流百余里。估帆日夜排樯来，艳说霞川一湾绮。蓬莱驿路清风多，连云绰楔垂女萝。会龙尚记前朝事，卧虹不绝行人歌。先人辛苦一廛寄，旧德清门子孙庇。规制朴陋无敢增，宗族环居莫轻弃。幼骑竹马携短童，东眷西眷随所从。鹅鸭时闹比邻塾，纸鸢闲趁陂塘风。最忆读书一弓地，杨柳临池滴窗翠。拥卷随时倚树吟，洗研呼俦捉鱼戏。我生二十行适燕，沧海横溢无愚贤。马蕃亦逐贾区尽，桑柘一例随飞烟。归来城郭都非旧，到岸牵船暂相就。新丰门巷何处寻，安仁故第从谁售。海燕年年绕屋飞，梦中图画是耶非。多情惟有霞川水，日望行人万里归。"}