{"id":"863154","title":"闻何为孙作内集以长言戏之","dynasty":"宋","author":"王洋","text":"门前春田澍膏雨，门内春风动歌舞。瑑为璋玉男子祥，起作绣鞋女儿舞。阿翁吹箫儿献旅，粉面娇孙侍家主。一门欢笑足戏乐，盛事流传百年语。村歌社曲莫插手，定本风流教坊谱。一家有喜百家同，况是相逢沦落中。犀钱玉果大开说，已愧汤饼沾无功。"}