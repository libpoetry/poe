{"id":"433797","title":"水调歌头 春暮游颐和园","dynasty":"近现代","author":"薛建吾","text":"国破故园在，风景似当年。楝花风信才过，惆怅又春残。水色山光依旧，燕语莺啼如诉，凭眺总凄然。王业倏销歇，春梦渺如烟。蝶魂瘦，花影乱，画帘前。漪澜堂下，东风冷煞旧游船。两两三三杨柳，点点纷纷飞絮，做就奈何天。芳草一堤绿，岁岁送吟鞭。万寿古峰下，春水碧如油。沧茫万顷冰鉴，出没有沙鸥。曾沸当年箫鼓，又冷而今烟水，无语阅铜牛。春色浑闲却，禁柳也含愁。荡画舫，碾菰叶，泛中流。八方亭下，波冷十七孔桥头。似练西山凝黛，如袋长堤横翠，错认在杭州。湖上好风景，何事此时游。塔影插霄汉，香界乱行云。琼楼玉宇相望，深锁德晖门。铜殿石墙高峻，复室迷楼深邃，莫禁旧时春。堕粉正零落，水皱带啼痕。纱窗静，高阁闭，黯王孙。兴亡一瞬，此日瞻拜总销魂。借问斜阳流水，几换春花秋月，故国迹都陈。往事一回首，愁煞纳凉人。落日澹无语，王业付沈沙。榆烟杏火时节，有客感年华。迎旭楼前野草，谐趣园中流水，总被淡烟遮。听鹤馆前过，阁阁闹鸣蛙。慨兴废，怀故国，泪如麻。红愁绿惨，歌舞无复旧天家。湖外青衫黯澹，镜里朱颜憔悴，檀板冷红牙。遗恨几时已，古木有啼鸦。"}