{"id":"1128015","title":"上元即事四首","dynasty":"宋","author":"程公许","text":"放灯时节快晴天，红杏梢头璧月圆。物色似嫌人意懒，故撩吟思着风烟。昭觉芙蕖万炬红，马蹄无处避香风。胜游似梦难重省，最忆琼酥点缀工。懒慢无才可热官，良辰何以博亲欢。翻思田舍朋簪盍，浊酒青灯语夜阑。不用长檠换短檠，一窗图史任纵横。定知太乙青藜杖，合向书边分外明。"}