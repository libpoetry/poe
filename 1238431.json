{"id":"1238431","title":"客邸中秋对月","dynasty":"元末明初","author":"朱希晦","text":"去年中秋秋月圆，浩歌对酒清无眠。烟霏灭尽人境寂，仰看明月悬中天。今年客里中秋月，静挹金波更清绝。可怜有月客无酒，不照欢娱照离别。夜阑淅淅西风凉，月中老桂吹天香。悠然长啸动归兴，坐久零露沾衣裳。浮世悲欢何足数，庾楼赤壁俱尘土。风流已往明月来，山色江声自今古。"}