{"id":"685541","title":"许顺叔自吴门入蜀无所遇复游楚访余秋夜邀酌钟楼话旧漫赋","dynasty":"明","author":"邓云霄","text":"吴楚相期动隔年，重逢怀抱转凄然。悲秋已过黄花节，按曲新裁白苧篇。万里烟波冯子铗，一床书画米家船。湖南山水堪图咏，知汝行囊有蜀笺。栏外飞霜月色幽，衔杯促膝夜绸缪。人如乌鹊仍三匝，谁赠绨袍度九秋？客计艰难经蜀道，壮心牢落拂吴钩。相看各负元龙气，今夕同凭百尺楼。"}