{"id":"685242","title":"解任上马太守","dynasty":"明","author":"王粹","text":"谁言西粤满城花，我到东江日已斜。古洞云深藏怪石，晚林风烈蹙归鸦。宦途牢落心偏急，王事驰驱鬓易华。惟有黄堂清夜月，馀光垂照散人家。残云落日满东江，入夜乡心益渺茫。蕉鹿岂知成幻梦，莼鲈偏若滞殊方。一朝宠渥君恩重，万里飘零客路长。幸有天风送行力，不妨人笑独归航。六十功名叹劫灰，岁时人事两相催。思归梓里心如醉，忆别黄堂首重回。圣世自知容懒散，清时谁谓弃庸才。关心争似忘机好，归去榕阴卧钓台。"}