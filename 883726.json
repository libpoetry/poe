{"id":"883726","title":"次韵李子功留别之作","dynasty":"宋","author":"朱长文","text":"采兰无复养，婴此终天悲。家空弱妹长，恐失桃夭时。翠蔓倚长松，之子得所随。衔杯款相遇，掺袂伤暂离。洞庭春风高，杨柳绿江湄。柴门归独掩，桂楫暮何之。眷眷厚有馀，佳什犹在兹。散帙渴精论，言诗伫良规。惜哉片帆去，快若驷马驰。东皋多乐事，归计勿迟迟。"}