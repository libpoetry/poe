{"id":"1086685","title":"独步惠泉用石刻中韵","dynasty":"宋","author":"洪适","text":"拂崖看古字，倚策仰前英。雕章细细读，清思源源生。文传岘山石，句敌渼陂行。一字或华衮，五言有长城。林蝉众作噪，下里羞混并。坐令蕞尔国，宇内浑知名。兹泉发地脉，有玉潜山庭。神龙职何护，老蚌呈煌荧。楚人力水耨，倚沼仍畦瀛。觱沸昼复夜，输出无穷声。演迤清汉接，旋折数日程。膏润亘原陌，谷价年年平。非才忝敷惠，下考乃为荣。疲民未击壤，循吏难联横。独行挹清泚，谁与论丹诚。销忧赖季雅，遣兴烦客卿。信美非吾土，千古仲宣情。"}