{"id":"812589","title":"岁暮","dynasty":"清","author":"严锦","text":"岁暮萧条感索居，寻诗懒跨雪桥驴。醉封乡外侯千户，穷送门前鬼一车。何日归田平子赋，几行乞米鲁公书。春风渐绿池塘草，魂断西堂梦醒初。愤思击筑和荆卿，悲欲投诗赠屈平。泪满一升难换酒，喙长三尺敢谈兵。负嵎虎问谁能搏，赴壑蛇看不住行。犹得青青几年鬓，那堪愁里听笳声。"}