{"id":"811509","title":"闻田雨来将移新居却寄","dynasty":"清","author":"冯廷櫆","text":"五亩城西宅，移家定几时。屋连屯氏水，巷接董生祠。背郭桃花发，巾车渡口迟。卜居先占此，真与懒相宜。瓦舍三间大，芦藩一带长。几排风字砚，帘护鸟文香。斗茗消闲昼，翻书入睡乡。真成清净退，宁复问行藏。我亦齐东客，游梁兴已阑。头方徒自苦，舌倦果然难。世界凭鸠闹，还家学蠖蟠。十年看烂熟，未敢恋闲官。"}