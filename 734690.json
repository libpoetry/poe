{"id":"734690","title":"寄栎园少司农兼送雪客归金陵","dynasty":"清","author":"汪懋麟","text":"读画高楼几千尺，楼阴下枕清溪碧。面揖南朝无数山，四时云气生虚白。先生卷帘楼上头，独立看山自朝夕。平生好诗兼好画，尤爱图书与金石。购买不惜倾家赀，尽是前人好手迹。山川患难不肯离，始信先生有真癖。早年事业多恢奇，许身管葛千人辟。已树羊祜山头碑，再掌萧何府中籍。岂意青蝇飞满眼，遂教白发垂过额。匹马来看岱岳云，一官又返钟山宅。风涛宦海理有之，何用呶呶骂门客。有书可读诗可吟，万事徒劳挂胸膈。人生甲子休浪过，如此朱颜亦堪惜。世情翻覆原转环，况复长安事如弈。我别先生江水头，相逢令子燕山陌。执手问讯何所为，却道高怀胜畴昔。雄夸酒赋老益神，傲兀林泉意多适。侧耳令我发狂叫，自顾胡为苦偪窄。此身一陷泥沟间，巢鷇何能奋毛翮。君归道我语家尊，行路崎岖半蜂螫。心有㦷气口直言，那怪腾轩遭贬斥。不如且酌春江万斛水，高筑糟丘酿仙液。好待吾徒醉百场，千秋万世名何益。"}