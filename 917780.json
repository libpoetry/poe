{"id":"917780","title":"内丹歌","dynasty":"宋","author":"杨简","text":"某闻内丹不可见，不待施工自成炼。羲皇以上几春秋，何啻千千万万转。到今昼夜流光涌，金乌夜照广寒殿。馀辉散发缀碧落，稀稠纷纠珠玉溅。冲气祥精腾太虚，舒卷飞浮态累变。映空晓景绿拖蓝，错绮晚凝红染茜。有时震响轰冥濛，有时熠耀盘飞线。有时清润垂冰丝，有时忽舞琼花片。其间秀结成山川，密木繁林飞鸟虫鱼次第现。龙翔凤鸣宝藏兴，絪缊孕瑞生群英。四明之麓鄞之曲，育神含和备五福。中有祥光两派明，内虚外应无不烛，能听能言能往复。屈伸俯仰天然奇，不知手舞蹈与足。二十年前忽转移，蓦过慈川天宝山之西。翠微曲复烟霞深，变化游徙谁复知端倪。石鱼楼阁云气低，比年往往暂此栖。御风两渡浙河去，又寻归路从桃蹊。桃源深处无人识，纵复经从当面迷。天实秘此丹，所见惟童颜。暂时一语露一班，不直知音又复还。"}