{"id":"317225","title":"摸鱼儿·办瞢腾一宵清醉","dynasty":"现代","author":"严既澄","text":"办瞢腾一宵清醉，当筵幽绪如茧。兰衾同入芳菲梦，初证梦中人面。愁自判。数月约镫期不算恩情浅。闲魂又绾。只慧业难量，云恬月笑，重对瘦眉展。丁宁语，无奈莲丝乍剪。芳辰依旧悽遣。匆匆并凤参鸾过，愁记枕边零愿。人已倦。剩一抱秋慵酒病终难管。温存未远。有错落鲛绡，啼珠在握，描幻旧青眼。"}