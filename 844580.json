{"id":"844580","title":"鹧鸪天 题王中丞汝璧玉脂词卷，呈?砭老人","dynasty":"清末民国初","author":"胡薇元","text":"写韵轩开周柳乡。樱桃花发占词场。高歌青眼湖塘晓，醉墨乌丝枕簟凉。珊瑚架，锦丝囊。百年嗣响记铜梁。子云苗裔成都郭，坡老云礽纱縠行。夜向南山射虎还。雕虫结习未全删。琳琅入手宫商合，烟月填胸宝相圆。莲果证，玉脂寒。晨星落月意逌然。忘年但共云间沈，宅相遥连秀水钱。小凤钗梁夙梦曾。江南壁垒话耆卿。琼卮碧恋三生眷，玉斗红酣四海朋。明湖酒，净慈镫。贺家梅子旧旗亭。马塍著作三词客，山舫机锋两客僧。"}