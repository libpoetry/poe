{"id":"432118","title":"落花八首寄和旡恙","dynasty":"近现代","author":"张鸿","text":"委地谁能辨重轻，追思春色枉峥嵘。芳姿坠溷难言命，落叶飘烟共有情。访艳诗迟悲杜牧，饯春酒醉饮公荣。可随风雨连番恶，狼藉阶前已一生。东风晚点捲残红，掩映馀霞落照中。纵令飘茵成艳果，会看抱蔓入枯丛。金铃难护三更雨，玉笛谁吹五月风。薄暮倚栏人独立，伤春心事问谁同。当年品格领群芳，独立嫣红姹紫场。大愿化泥供践踏，偶然落水弄文章。可留南国相思子，输与东篱晚节香。剩有故人添怅惘，惜春心事寄佯狂。碎玉残春百不辞，传来消息不胜疑。成灰空付漫天劫，埋骨难忘入地悲。漂泊关山凭所寄，追随莺燕更留谁。劝花莫作邯郸梦，梦醒黄粱也是痴。婪尾年年青帝回，惯看花落又花开。低飞万里原含怨，寂度三春幸少才。遇雨方知思旧苑，避风何处筑高台。相思脉脉凭谁寄，送尽馀晖一望哀。留春无计问灵修，人世悲愉任各由。红紫原来如梦幻，阴晴何用寄恩仇。风狂成阵真微积，水洁埋香亦小休。自是随缘来去义，无情奚事替花愁。深深庭院已黄昏，忍看阶前万点痕。投井徒增亡国耻，坠楼犹是报君恩。随风谁挽香魂住，入土还留玉骨存。欲向禅关空色相，先从入境转尘根。问讯春光归不归，祇留春泪上征衣。画堂人去诸缘寂，深院莺啼百事非。红雨飞时兼落絮，绿荫浓处挂斜晖。忍将凤帚空阶扫，妆点林间白板扉。"}