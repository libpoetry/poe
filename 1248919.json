{"id":"1248919","title":"走笔次陶蓬韵送叶参谋归金华","dynasty":"元末明初","author":"倪瓒","text":"手把玉芙蓉，青天骑白龙。出入人间世，飞鸿蹋雪踪。瑶草粲可拾，群峰森玉立。璧月挂天南，离离星斗湿。君昔在山时，玉韫山有辉。因同白云出，更与白云归。白云无定处，岂只山中住。河汉共萦纡，经天复东注。金华牧羊人，游戏不生嗔。笑拂岩前石，行看海底尘。手调白羽箭，陋彼磨铜砚。一语不投机，归欤宁再见。士岂始隗乎？全赵匪相如。项王疑亚父，竟尔龙为鱼。扰扰何时已？百年聊寄耳。良也报仇归，言从赤松子。去山今几年，还山大学仙。天台司马宅，云气近相连。"}