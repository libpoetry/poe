{"id":"518228","title":"题蹴鞠图","dynasty":"明","author":"唐文凤","text":"李根九泉枝叶萎，五季闰位迭兴衰。戈鋋相寻危易危，后唐承统绪乃微。何烦祝天天已知，夹马营空王气奇。赵家生子龙凤姿，平阳后胤孱弱资。木札兆先人不疑，陈桥仓卒胡尔为。举世群雄竞追随，明良相逢同一时。会合正遇风云期，乘閒且复相娱嬉。军中之乐谅亦宜，青巾白袍大耳儿。历年三百开洪基，紫衣穆穆善容仪。荧煌烛影难逃讥，黑帽绿衫燕尾眉。翩然对蹴手揽衣，相业曹随继萧规。昭辅大面兼丰颐，侧身注目从旁窥。太尉粗俗纷鬓丝，平生羔酒香凝卮。衣色淡黄巾色缁，石郎并肩立不移。是中年老茁白髭，姓名未识知为谁。君臣汗竹声光垂，当时邂逅忘等夷。岂意后世图书之，龙香兔颖含馀悲。煜煜东井奎壁煇，八荒四海咸雍熙。自从感慨歌五噫，故都茫茫黍离离。嗟哉往事不可追，目送飞鸿起遐思。"}