{"id":"489793","title":"李左辖菖蒲花","dynasty":"明","author":"袁华","text":"扶舆磅礴钟草木，粤有灵苗根踪䠞，下嵌崖窦嗽飞瀑。泽沐沆瀣喣初旭，寸十二节色缜绿。厥石昌阳叶上矗，凌傲霜雪气芳郁。审能食之面如玉，嵩丘之人衣朱襮。翩然而来输国粟，挟以盘杅湛清淑。云根坚固岁不刊，花如车轮光皎然。素荣英英秀而妍，内秉贞白外婵媛。见之者昌寿绵延，飞行八极生羽翰。岂但明目能引年，世人不信空自捐。吁嗟相国仁且贤，再拜上供紫皇前，为霖为雨苏烦捐。"}