{"id":"55829","title":"沛县登歌风台吊汉高祖","dynasty":"明代","author":"屠隆","text":"彭城沛邑汉帝宫，山川峭拔风土雄。三月驱车犹烈风，高天卷沙白日蒙。牛羊散野城郭空，我来不见隆准公，但见平原草绿寒花红。隆准公，英雄哉！亭长去，帝王来。去时萧萧提一剑，来时千骑万乘驱云雷。椎牛置酒燕汤沐，黄屋左纛虹霓开。前殿歌风气逾猛，后宫击筑声复哀。百官欢呼父老醉，酒酣日落登高台。当时王气收，豪杰霍然起。他人裂土握重兵，公也苍皇奔迫不得止。须臾剑光奋，义旗指，函谷一破子婴死。鸿门不能惊，巴蜀不能喜。黄石为之用，白帝当之靡，韩彭如狙项如豕。往来大业五载耳，世上英雄有如此。吁嗟乎！咸阳宫殿空苍烟，彭城故都无墓田。神州赤县掌上悬，公也归来奏管弦。管弦欢娱欢不足，急雨飘风一何速。沛上山河已非汉，邑中父老死相续。故宫曾无片瓦覆，藤萝倒挂野人屋，歌风之碑烟霜磨灭不可读。遥望芒&lt;石易&gt;，郁乎高丘，青天不动黄河流。大雪垂垂幕其上，龙蛇虎豹纷蚩尤。千秋万岁后，魂气当来游。"}