{"id":"160729","title":"觅李尉白犬·长安少年好狗马","dynasty":"宋代","author":"王炎","text":"长安少年好狗马，日日遨游五陵下。八尺腾骧行地龙，突过无前追疾风。一箭穿空两鵰堕，尚挟白羽腰骍弓。回鞭更踏南山路，射杀山中白额虎。却解重五四尺獒，快逐丰狐搜狡免。错罢归来唤歌舞，酾酒割鲜供笑语。穷巷书生那有此，毛颍陶泓守环堵。老来无力跨蹇驴，少日青鞋只徒步。何况平生非猎师，何须有犬如韩卢。青毡旧物犹在室，吹灯未灭忧穿窬。似闻黄耳云来孙，丰颅拳尾雪不如。从公觅取扞门户，主人高枕偷儿避。"}