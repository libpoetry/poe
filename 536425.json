{"id":"536425","title":"拟古七十首 其四十 鲍参军照戎行","dynasty":"明","author":"王世贞","text":"严烽举中夜，游骑犯秦凉。天子投袂起，剑屦在寝皇。左锋当鱼丽，右铩按龙骧。曾是东征返，离离缺斧斨。束胸见使者，距跃讳残伤。转战焉支岭，蹀血瓯脱场。塞马劲如飙，横驱不可当。部曲星散尽，独身擒其王。枯骨遗鸢喙，英声贯人肠。生存百年事，没者万年芳。"}