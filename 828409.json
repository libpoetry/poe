{"id":"828409","title":"书历科状元策后","dynasty":"清末近现代初","author":"陈曾寿","text":"国家养士恩潭潭，临轩诏问尤尊严。焚香士求忠孝一，大廷策对天人三。传胪归去驰御道，戴花拥马倾城瞻。虽云三年此故事，风行海澨歆穷檐。持世长物只论语，众流截断群阴潜。空山腐儒风雨夜，掩卷寤寐唐虞酣。鼓荡群动纳至静，止乱岂复劳兵戡。君臣意周礼至重，气象如日升东岩。范公先忧自襕衫，何况天子门生衔。一生吃著语至陋，蒿梁硪柱视所担。君不见流芳百世文文山，又不见万年遗臭留梦炎。"}