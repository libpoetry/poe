{"id":"1036858","title":"曾叔谦哀辞","dynasty":"宋","author":"杨万里","text":"岁绍兴之壬午兮，余负丞于零陵。汩夫君之南征兮，临二松之寒厅。闻跫然于逃虚兮，辞未接而情亲。分一日之光景兮，载鸱夷乎吾与行。沛吾击其兰桡兮，乱湘江以扬舲。维余笮于愚溪兮，叩柳子之柴荆。陟西山以茹芳兮，降钴鉧以漱泠。风吹衣以拂云兮，举手揽乎南斗之星。君与我其俱醉兮，夜解手于丘亭。余未几而北归兮，君忽返乎铭旌。曾合离之俛仰兮，奄古今乎死生。羌夫君之渊伟兮，允江山之载英。蔚豫章之离奇兮，森楩梓其峥嵘。自拱把而培溉兮，俟百围乎千寻。崒雪山与冰谷兮，凛霜影而雨声。细犹堪于薄栌兮，岂大者之不可杗。仰神皋于太紫兮，矩厚载而规圜。清屹建章以亘明光兮，连蕙草与兰林。诏班尔以骏奔兮，旁搜岩崖之欹倾。缔皇居及帝室兮，将涓休乎落吾成。蹇栋干槁乾于空山兮，匠不获以督绳。纷后皇之揠材兮，壑何幽之不徵。喟一撷而万捐兮，夫孰有遭而无营。君方舍斯世而去之兮，岂达欣而穷憎。耿精爽之未泯兮，嗤彼啄腐而吞腥。裁斯文以寄哀兮，聊复写久要平生之情。"}