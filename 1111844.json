{"id":"1111844","title":"和孟世功二首","dynasty":"宋","author":"吴芾","text":"老大疏慵一腐儒，长年离索与谁俱。杜门有意修黄老，开卷无心诵典谟。不是穿林寻鹤鹿，即来临水伴龟鱼。故人今日如君少，乘兴还能过我无。不见风标六岁馀，閒中应是乐琴书。逢辰自合膺殊选，遁世何妨且隐居。已爱新诗如沈谢，更听高论似严徐。时来会有腾骧日，未许傍人笑问疏。"}