{"id":"660848","title":"九日陪吴白楼陈苇川王阳明汪双溪登蒋山得依字","dynasty":"明","author":"罗钦顺","text":"佳辰不可负，文会何当稀。聊携一壶酒，相与登翠微。园陵郁佳气，古庙豁重扉。阴云坐来敛，草露亦已晞。游目极千里，凉风正吹衣。翩翩南来雁，远避风霜威。南土人尚馁，何由尔皆肥。长林移晚席，澄湖凝夕晖。同为醉乡客，各咏新篇归。天运靡留处，人事多乖违。真乐在三益，所愿长相依。"}