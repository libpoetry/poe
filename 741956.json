{"id":"741956","title":"华岳","dynasty":"清","author":"吴镇","text":"二华雄关右，三峰插斗杓。弹冠司寇肃，抵掌巨灵骄。日月相遮隐，风雷自泬寥。金神秋执钺，玉女夜吹箫。帝座钓梯接，天门箭括遥。船开花十丈，雪挂瀑千条。客偶谈禽向，予因访偓乔。苍龙森欲动，白鹤似曾邀。仙酝留人醉，云衣作蝶飘。携诗惭谢朓，作雾哂张超。山鬼投秦璧，村巫忆汉燎。宁知王景略，弦诵杂渔樵。"}