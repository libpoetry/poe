{"id":"285689","title":"一萼红·傍西墙","dynasty":"清代","author":"李慈铭","text":"傍西墙，有猩棠一树，含意上金堂。珊缀珍丛，脂匀粉朵，未许蜂蝶轻狂。看取次、将开复敛，似避人、娇面怕端详。散点朝霞，轻笼细雨，略逗斜阳。应记几年栽就，比摩挲稚女，锦带低量。才整搔头，凝羞晕颊，尚怯轻泄春光。正赢得、回眸一笑，衬纤妍、垂柳万丝长。只恐开时遇，风翻损红妆。"}