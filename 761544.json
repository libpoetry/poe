{"id":"761544","title":"金缕曲 题东山老人山水画册。老人一号寐叟","dynasty":"清","author":"况周颐","text":"遗恨横苍翠。算年时、多情海日，见人憔悴。满目江山残金粉，叟也何尝能寐。丘壑是、填胸块垒。叠嶂层峦空回合，甚兰根、欲著浑无地。知渲染，费清泪。静观无那东轩寄。俯茫茫、同昏八表，涛惊云诡。陵谷迁流十年梦，并作无声诗史。聊付托、迂倪颠米。兜率海山堪盘礡，莫骖鸾、回首人间世。墨黯淡，剡溪纸。"}