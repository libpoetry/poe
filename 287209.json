{"id":"287209","title":"燕山亭·和道君北行见杏花作","dynasty":"现代","author":"夏孙桐","text":"芳讯天涯，停马问春，帘外村醪谁注。零乱路枝，雾鬓风鬟，争似绮窗儿女。倦客惊心，易枨触、江南烟雨。清苦。是二月韶光，冷朝暄暮。弥望麦秀郊原，更举目何堪，断肠人语。愁红一色，旧日繁华，依依上林深处。燕子无聊，飞絮里、几番来去。休据。春梦好、赚人轻做。"}