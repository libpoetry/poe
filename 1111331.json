{"id":"1111331","title":"寄台守刘袭明都讲二首","dynasty":"宋","author":"许景衡","text":"江入章安波浪寒，仙山缥缈在江干。二千石是谁为守，三十年前好长官。闻道渔樵安里社，从教风月落杯盘。新诗别后知多少，更借邻翁洗眼看。薰然和气破春寒，见说专城冠越干。讼牒不劳挥翰手，欢谣好付采诗官。独惭圣世人三黜，谁怕仙山路九盘。但得白头长健在，莫辞青眼重相看。"}