{"id":"1235466","title":"题寄曹溪禅寺并东南山长老三首","dynasty":"元","author":"刘鹗","text":"亲承祖意振宗风，一派曹溪万折东。傍石作亭怜卧虎，临泉持钵度降龙。天开图画平山勇，人仰菩提四海同。劫火弥天仍独在，吾师信是佛中雄。诏持玉节遍咨询，岭海重来白发新。济世不存菩萨行，当年徒见宰官身。痛怜世外何多劫，远想山中别有春。寄语堂头大和尚，何当握手话前因？万刹飞灰海变田，是中孤塔尚岿然。此山可谓有盛福，当世宜称第一禅。直指人心怀达摩，洗空尘虑忆坡仙。少须了却澄清志，拂袖从师学引年。"}