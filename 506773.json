{"id":"506773","title":"瑞鹤仙 元宵词五阕","dynasty":"明","author":"杨荣","text":"三山浮海上。忽六鳌移来，高耸万丈。祥云护仙掌。看峰峦几叠，洞天相向。烟霞滉漾。势凌空、奇姿异状。见丹霄、翠色崔嵬，特起十分雄壮。凝望。琼装万树，绣簇千花，倚天屏障。群仙庆会。三岛上，共欢赏。有飙轮鸾鹤，飘飘天际，羽盖缤纷綵仗。向金门、宴乐良宵，太平气象。"}