{"id":"237537","title":"和赵使君喜雨","dynasty":"宋代","author":"阳枋","text":"举头日日云如血，遍走群祠腰漫折。恻隐存君一念间，造物於人岂终绝。天眼豁随公道开，宵人谥此何有哉。烦歊陡逐苛条去，甘泽端德意来。公心与天同一宇，那是经生分别处。佳句催成头上云，仁言散作空中雨。开轩对雨卜香秔，铃阁无风还自凉。新诗写出天人际，赓歌细与问苍苍。"}