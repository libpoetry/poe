{"id":"1115886","title":"雨中花令","dynasty":"宋","author":"杨无咎","text":"惆怅红尘千里。恨死拨、浮名浮利。欠我温存，少伊撋就，两处悬悬地。拟待归来伏不是。更与问、孤眠子细。月照纱窗，晓灯残梦，可㬠恶姿味。已是花魁柳冠。更绝唱、不容同伴。画鼓低敲，红牙随应，著个人勾唤。慢引莺喉千样转。听过处、几多娇怨。换羽移宫，偷声减字，不愿人肠断。自是云温雨润。诮不解、佯嗔偷闷。倾坐精神，忺人情性，眉际生春晕。语带京华清更韵。听娅姹、莺喉娇稳。别后相思，心头欲见，觅个灯花信。"}