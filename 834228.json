{"id":"834228","title":"金缕曲 其二 巴陵杜仲丹贵墀","dynasty":"清末民国初","author":"易顺鼎","text":"此杜依然老。只一事、差强乃祖，时非天宝。家在岳阳楼下住，容易吟魂飘到。看尽那、洞庭秋好。绿雨啼鸪斑竹岸，是古来、未竟伤心稿。二十五，楚骚调。宣南记共风吹帽。怎独自、鬓丝禅榻，焚香却扫。中有水流云在意，懒向词场厮闹。算已是、名心淡了。昨夜游仙帆影挂，为寻君、转过黄陵庙。霜与月，满湖缟。"}