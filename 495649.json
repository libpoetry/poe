{"id":"495649","title":"酹江月 挽拙庵潘先生","dynasty":"明","author":"陈霆","text":"一庵藏拙，问乾坤、借得数茎华发。夜半游仙孤枕梦，飞入玉清双阙。山色冥迷，水声哽咽，老鹤愁寒骨。梅花如旧，玉簪无奈销折。遥想竹下吟笺，山阴清昼，冷淡兰亭墨。十里屐痕吹未散，芳草丛边双迹。华表秋荒，剡舟夜冷，空有当时月。岩花急雨，春山飞遍榆荚。"}