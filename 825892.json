{"id":"825892","title":"十月初九日侗伯立之向元同游罗氏菊圃","dynasty":"清末近现代初","author":"郑孝胥","text":"今秋为菊归稍迟，霜风累日如见期。北花较早南花晚，三子语我良其时。此间花事推罗叟，扁舟迎客来水湄。一窗斜日正耀眼，殊色异态纷呈姿。丰者沈吟若含醉，瘦者纵逸若扬眉。舒者萦回若起舞，虬者敛抑若凝思。仰黄俯紫已堪念，忽有飞白搴云旗。好奇流睇绯与褐，何来粉碧端可疑。主人指点宾太息，终岁辛苦报以斯。偶获新种极秘贵，不愿市担偷易赀。能来数观诚不吝，吾侪矜癖同此痴。"}