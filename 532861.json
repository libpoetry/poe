{"id":"532861","title":"同关中杨勖肖宋珰传以忠吴晖王养蒙西蜀邓合何采燕集","dynasty":"明","author":"黎民表","text":"朔风驱尘暗青草，蝉声夕满燕山道。豪贵相逢不揖鞭，却走城南事幽讨。城南净域敞青莲，悠悠钟磬出人天。绿水宛通秦苑树，繁花常带汉陵烟。寓目游情无不有，却典貂襜为沽酒。紫绮初飘陌上桑，银鞍却繫门前柳。座中豪士本三秦，西蜀才人并足珍。手揽云霞挥日月，律调霜雪变阳春。不分勋名归汗马，常思称纳上麒麟。迩来索米长安市，伏枥悲鸣绝知己。击筑谁知高渐离，鼓琴未遇钟期子。就来论交应最深，莫比悠悠行路心。孟公痛饮犹投辖，季子穷途尚剖金。邀欢未久又伤离，汎梗飘蓬无定期。沧江白石摇归兴，陇树秦云入梦思。予亦翻飞向越城，几回秋月向人明。他年汉主隆词赋，应念雄文似长卿。"}