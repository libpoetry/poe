{"id":"1113979","title":"循梅道中遣人如江南走笔寄诸季十首","dynasty":"宋","author":"李纲","text":"弟有青云志，兄今白发翁。断鸿飞峤北，归鹤自辽东。鲸海扁舟过，烟岚一笑空。衰颜虽已老，尚有渥丹红。海外归来客，天涯老病身。卷开愁细字，冠侧倩傍人。久矣鸳鸾绝，优哉麋鹿亲。尤堪浇美酒，醉里发天真。人传吴会破，虏向福山归。松梓定安稳，池台今是非。伤心怀故老，流泪落征衣。目断沧波上，龙舟翠盖飞。契阔三年久，惊忧一梦新。江乡漂寓客，海峤得归人。风雨对床夜，诗书开帐晨。速宜寻旧约，一醉万家春。寂默维摩病，谁参不二门。应缘聊遣化，问疾欲忘言。断取妙喜国，同游祗树园。甚深须独悟，勿为众人论。虏骑滋南牧，于今大将谁。楼船泛溟渤，哀诏问疮痍。沙漠深銮辂，江湖震鼓鼙。远方惟岭峤，耕凿自熙熙。常笑晋南渡，区区营一隅。近传胡骑扰，未觉古人迂。谈笑北支勒，指麾西破苻。凄凉王谢后，继踵岂真无。每讶杜陵老，赋诗多旅愁。只今萍梗迹，自乏稻梁谋。火气已徂暑，金风将动秋。相从攻苦淡，一解万端忧。触热冒氛疠，怀家思弟昆。早行青嶂月，夜泊绿林村。且喜江南近，休将塞北论。凭高望吴越，黯黯更销魂。江表难久客，沙阳可暂安。旧谙鱼稻美，颇得士民欢。骐骥已衰病，鹡鸰方急难。为携雏稚辈，早下建溪滩。"}