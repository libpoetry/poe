{"id":"743814","title":"古香斋柏树歌为陈刺史赋","dynasty":"清","author":"洪亮吉","text":"古香斋头两株柏，出土根同干如劈。主人斋屋斜向东，一树从南一从北。虬枝击屋屋已破，拔地青苍刺天黑。森然四角沈阴满，日出当心不能赤。人间落落古丈夫，天半亭亭挺孤直。饱经雨露颜仍黝，不与凡姿竞颜色。主人爱客客奇绝，三十年前住昕夕。客行握别树始栽，树竟几番长过客。今来盘薄山斋内，树与主人皆素识。摩挲抚树对主人，可惜主人头竟白。客今行周三万里，树亦添高廿余尺。祁连山头樠木满，曾逊此株雄且特。顶平不待修雷斧，干老偏能挽风力。枝经数折撑霄汉，根已三重透泉脉。因思复有三十年，树欲抉天人入穴。沈吟不厌百回步，徙倚每闻三叹息。十围栎树枝皆俯，半里松涛响谁敌。心空早厌禽巢闹，眼冷静将入海阅。商量何物伴岁寒，移得园东丈人石。"}