{"id":"800791","title":"柴荒","dynasty":"清","author":"蒋廷锡","text":"庭中多草莱，阶下多松竹。朝取炊晨餐，夜拾煮夜粥。松竹易以尽，草莱生不足。朝持百钱去，暮还易一束。湿重不可烧，漉米不能熟。八口望曲突，嗷嗷叹枵腹。前月山中行，山木犹簇簇。今从山下过，遥望山尖秃。农民无以爨，焚却水车轴。田事更无望，拆屋入城鬻。鬻之富贵家，可以烂鱼肉。"}