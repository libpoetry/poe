{"id":"1110344","title":"和刘过夏虫五咏 蛛","dynasty":"宋","author":"孙应时","text":"么虫夜飞飞，遭汝巧见缚。汝网非坚牢，岂无风雨恶。蟹怒横戈矛，蜃喜吐楼阁。物生黠复痴，悟此一笑乐。太阳不敢近，宵行聊自娱。过水乱繁星，随风散平芜。车公晚差乐，几案不汝须。方谋买娉婷，斛贮明月珠。高人百尺楼，万里对天宇。白水渺江湖，清明到窗户。跏趺作禅定，不闻雷破柱。从渠蚯蚓歌，自趁商羊舞。利觜死一饱，何劳更喧哗。肉薄来如云，举扇谁能遮。诸君幸小忍，秋风期不赊。披襟约凉夜，明月钓寒沙。将军鼓吹来，处士非所喜。誇汝风月夕，天籁鸣不已。汝姑勿自誇，坎井不可恃。当知马伏波，笑杀公孙子。"}