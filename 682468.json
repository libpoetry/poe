{"id":"682468","title":"舟夜小集","dynasty":"明","author":"区大相","text":"前林开复合，远浦去还停。霭澹沙增白，霜多树减青。举杯兼得月，拂棹乱看星。客意闲如水，沿洄白鹭汀。上客谈方剧，秋杯夜未阑。傍林迷曲岸，乘月爱清澜。往事悬河尽，新诗秉烛看。穷途惟仗醉，能解百忧端。秋晚鸿声急，更深烛影斜。寒风彫翠柳，古岸隐苍葭。沦落冲星剑，逍遥贯月槎。醉来望牛斗，何处是京华。落叶下河津，萧萧旅雁宾。管弦愁送客，风月忆归人。旧国苍山远，秋衣白露新。琴边有流水，聊与涤淄尘。"}