{"id":"645033","title":"朝天歌送周长史考满","dynasty":"明","author":"解缙","text":"大夫益国之云仍，高曾累世家庐陵。忆昨元季四海沸，先亲避乱依锦城。锦城从来山水好，岷峨高高倚晴昊。扶舆清淑钟伟人，容斋先生得名早。丰姿不与凡俗同，秀眉大颡仍方瞳。携书三载齿胄监，折桂一日登蟾宫。先皇召见延英阁，除书远逐辽东鹤。练卒朝骑白鼻騧，谈兵夜坐青油幕。军中励志誇才雄，飞书上奏明光宫。万乘解颜双阙下，千官回首五云中。讣音吹风动盈耳，麻衣归卧青山里。贾谊先蒙太守徵，谢安仍为苍生起。天门重叩瞻飞龙，承恩来郡佐花封。化雨三春桑柘绿，东风九县桃花红。公馀扫榻看家谱，静念故乡应在迩。梦中听雨怀松楸，马上看云敬桑梓。去年入塞按边储，将士百万随专车。英风可继李北海，令名不让侯尚书。归来螺浦春光早，种得棠阴花满道。黄堂太守驰朱幡，白发仙人拾瑶草。又骑瘦马来文江，巽楼下榻书满床。我时得侍文章伯，再瞻风采题凤凰。别来相忆心如病，闻道朝天思报政。庞统元非百里才，郭公自是中书令。官船明日泛长河，杨花飞雪南风多。攀辕卧辙计无已，挥毫写就朝天歌。"}