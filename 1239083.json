{"id":"1239083","title":"八声甘州 为友人赠医士","dynasty":"元末明初","author":"谢应芳","text":"唤常娥白兔下蟾宫，玉杵捣玄霜。自焚兰古鼎，心融灵素，默契歧黄。不假残膏剩馥，时俗共传方。用我上池水，遍洗膏肓。家住六龙城里，有旧家风月，三径苍筤。更一林、新栽红杏暖生香。问年来、活人多少，只冁然、微笑说寻常。谁能为，写成佳传，汗竹流芳。"}