{"id":"285778","title":"摸鱼儿·认湖西、岸花如绣","dynasty":"清代","author":"李慈铭","text":"认湖西、岸花如绣，画船重系桥畔。篱门六枳深深启，竹里翠楼低见。帘半卷，刚借得、邻墙绿树分巢燕。亚栏倚遍。看无限青山，喜留吟客，争把黛眉展。幽栖遂，魏野书堂何忝。囊空终是虚愿。东村更有池亭约，回首碧云零乱。猿鹤怨，恁十载、江湖未结鶋波券。买邻暂缓。且记取雏桃，待长过我，来共玉山眷。"}