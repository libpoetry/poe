{"id":"1110485","title":"吴汉逸挽词二首","dynasty":"宋","author":"孙觌","text":"臞翁自是列仙儒，豪气骎骎若不除。东阁寻梅诗满箧，西郊问柳酒盈车。奇礓屡访陈仓鼓，古漆空存汲冢书。不信青山解埋玉，定应碧海控鲸鱼。学省追攀四十年，故人重见两皤然。艰难共出兴戎后，奄忽安知弃我先。北道改辕谁解剑，西州无路相鸣鞭。伤心一梦成今古，忍看麒麟卧冢边。"}