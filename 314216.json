{"id":"314216","title":"沁园春·如此长条","dynasty":"清代","author":"高士奇","text":"如此长条，几度看他，缭云绾烟。向平皋婀娜，半藏绣祺，回廊窈窕，斜嵌雕栏。染得鹅黄，蘸些鸭绿，最爱惺忪澹沲天。横塘外，听春游系马，嘶遍华鞯。还思步屧悠然，须记取红桥雁齿边。正轩窗四面，安排笔格，堤沙一道，检点芸编。退食黄扉，从容花底，又见林梢月影鲜。追随处，胜东山丝竹，谢传当年。"}