{"id":"833080","title":"寿楼春 送潘幼畲出守西川","dynasty":"清末民国初","author":"朱祖谋","text":"金沙酴醾薰。有风花堕帻，雪絮飘茵。催赋将离词句，曲波微尘。圆月晕，如金盆。照别筵、悤悤黄昏。料栈路蕉红，巴丘树绿，输与凤城春。筹边路，荒烟屯。况横流恨满，清酒盟新。说甚瀛洲风月，草堂琴尊。明日是，阳关人。一万重、清猿寒云。便梦绕觚棱，天涯断魂襟上痕。"}