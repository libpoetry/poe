{"id":"1234591","title":"游烧香寺于道傍折桂而归遂赋","dynasty":"元","author":"何中","text":"欲捐世间忧，径寻林下寺。古松工听法，幽鸟静通慧。钟传靖国声，苔识先朝事。山僮侦茶候，道人玩香穟。回看争夺区，始了西来意。无生安得灭，有患非所致。金仙一何高，淡然无可累。茫茫圹大劫，幽草供深翠。出门见东村，孤吹随风驶。前林众木奇，醲薰隐幽桂。飘扬满虚空，狂逐浩无际。冥参超欲仙，持玩倏已逝。"}