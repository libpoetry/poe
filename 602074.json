{"id":"602074","title":"答梁滨湖","dynasty":"明","author":"李学一","text":"季子游秦日，相如困蜀年。敝裘人共笑，怀瑾我应怜。一旦风云合，崇朝事业鲜。黄金誇相印，负弩耀归鞯。穷达畴能测，荣枯那足喧。嗟哉梁伯子，允矣翰场贤。龟岭曾谈艺，鳄湖更对玄。文章惊斗灿，藻思类河悬。青紫斯同拾，声华拟并妍。谁知灵凤翼，偶屈九霄缘。豹隐君犹昔，鹏抟我幸先。岐途讵可怨，壮志自须坚。荆璞宁终弃，隋珠不久捐。愿言崇令德，金马待朝天。"}