{"id":"575888","title":"赠成都画者徐文珍","dynasty":"明","author":"孙蕡","text":"徐郎萧散云月姿，早年读易仍工诗。金门献赋发种种，天随艇子天之涯。黄牛白马瞿塘峡，雨雪萧骚鬓毛飒。冯虚历览更穷搜，眼如饥鹰冻不匝。朅来调笑诸侯门，锦城住屋如住村。撑肠拄腹何所有，银河百折千昆仑。酒狂兴发一挥扫，渺漭云烟塞晴昊。黯入虚无鬼魅怜，光奔霹雳神蛟倒。烟收云散江海空，峰峦错出金芙蓉。恍疑八月十五夜，一叶著我潇湘中。徐郎善画世稀有，同时谁复称妙手。豪家屏幛林壑间，见者嗟吁不容口。我谓徐郎莫自轻，便须濯笔写蓬瀛。图成弱水三万里，与尔翱翔归玉京。"}