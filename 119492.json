{"id":"119492","title":"泊慈湖北岸","dynasty":"宋代","author":"陈造","text":"坐觉江流平，漶漫裂三股。舟子告风横，因循宿中浦。慈湖古戍近，犹复小江阻。渔翁家苇间，蜗舍无邻伍。把酒讯三老，此宁泊舟所。谂我今昔异，解带无所苦。向来探丸徒，白昼犹旁午。一自尚书来，此辈凛刀俎。江山亘千里，有屋皆外户。似闻襄江道，衽席过行旅。翳公旧威爱，平宁尚如许。两地好经行，为官喜欲舞。倒床鼻雷吼，梦破闻船鼓。受欺堕姑息，迂儒彼何取。"}