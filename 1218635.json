{"id":"1218635","title":"二月二十日同李希颜游范文正公义庄登天平灵岩两山希颜有诗因次其韵","dynasty":"元","author":"成廷圭","text":"阖闾城外草芊芊，桃花杏花红烂然。物华两岸眼零乱，画船春水如登天。棹歌却转横塘去，山寺钟声日将暮。长松夹径风泠泠，曾是先贤旧行路。老禅蔬食作清供，留宿白云最深处。瓣香复拜忠烈祠，卮酒谁浇洛阳墓。清谈朝士亦东来，白发野翁犹北至。晓乘竹轿度羊肠，地豁川平还散步。蕲王坟上无纸钱，却读残碑不成句。一群山鸟自惊飞，无数野花空媚妩。此中俯仰二十年，一废一兴皆可举。濡毫拂石重题名，搔首临风谩怀古。人生身后可奈何，欲乞南峰一抔土。山灵有意肯相容，书券便当酬地主。"}