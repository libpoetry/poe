{"id":"694919","title":"莆阳郡斋观物有感","dynasty":"明","author":"岳正","text":"呼童乘露采松花，巢鹤惊飞月已斜。待久不来眠不得，为怜今夜宿谁家。野鹿将羔晚饮溪，溪边草树路途迷。童奴采与松花食，只在吾家草舍西。石泓近日小鱼游，云起风生水更幽。抛饭饲时争出没，胡僧过说是灵湫。龟儿求食缘阶楹，料是惊人止复行。半饷不知何处去，依然又在落花坑。蚍蜉来往自行行，借问何因有底忙。试把糠秕闲撒着，纷然争取穴中藏。蜜脾香引暖风微，古木苍蜂子各飞。怪底儿曹窗外噪，隔林收得满笼归。山柘春深饶野蚕，暖风薰拂已三眠。待渠化作飞蛾去，拾取枝头茧酿绵。苍鹰寻食掠疏篱，乳雀惊飞乱入帷。自启萝关放教去，巢中黄口正啼饥。松醪味熟类新荷，怪底青蝇两日多。若也无香也无臭，定应无意到岩阿。杖藜徐步小园春，一日千回不厌频。野雉伏雏随处有，公然都不解惊人。"}