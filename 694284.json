{"id":"694284","title":"李德孚挽歌词","dynasty":"明","author":"陈献章","text":"此翁白发已垂肩，犹借沧波十载眠。一舸载书同载酒，几家留药更留钱。山阳笛奏西樵月，薤露歌传大石篇。谁道人生只如此，两行衰泪落江烟。别时已动东游兴，别后还深永诀悲。夫子春秋能六十，故人涕泪不童儿。身如南郭人间老，家有文溪地下师。修短未知人喜戚，天涯孤影日凄其。"}