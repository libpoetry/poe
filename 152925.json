{"id":"152925","title":"访周沆郭忱","dynasty":"宋代","author":"贺铸","text":"前日去薄官，驱车望城阙。情亲周与郭，契阔多年别。征袍未及解，径造郊扉谒。存问审安娱，芝眉尉怀渴。家饱具羹炙，笑我犹饕餮。野色夜苍茫，松阴步微月。悲风应长啸，洒面若冰雪。狭室烛花青，坏炉拥驼褐。欢呼讲旧好，邻梦憎惊聒。念昔初冠年，朋从事颠蹶。忽忽一回首，身志成老拙。居诸信遄迈，又值阳生节。春物行可期，良游须屡结。妇家酒醅美，升斗容丐辍。斟酌挹东君，手选时芳折。樽前有余乐，身外无所切。欲寻玉清路，难访金丹诀。修短三万朝，黄尘共埋灭。"}