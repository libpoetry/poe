{"id":"855145","title":"题雷峰塔南山小景","dynasty":"宋","author":"毛滂","text":"钱塘门外西湖西，万松深处古招提。孤塔昂昂据要会，湖光滟滟明岩扉。道人安禅日卓午，寺外湖船沸箫鼓。静者习静厌纷喧，游者趋欢穷旦暮。非喧非寂彼何人，孤山诗朋良独清。世间名利不到耳，长与梅花作主盟。嗟我于此无一得，曾向峰前留行迹。天涯暮景盍归来，坐对此图三太息。"}