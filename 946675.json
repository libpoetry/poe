{"id":"946675","title":"次韵郑舜举题簿厅交翠轩","dynasty":"宋","author":"陈棣","text":"人生一沤浮，何适非暂寄。会须脱尘劳，谈文不谈利。开轩得此君，意惬投宿嗜。未堪食凤凰，已足巢翡翠。惜哉小窗栊，此地久何閟。想当未辟初，宁免簿书累。高人一披拂，便有无穷意。纷纷市廛子，冠盖乱如沸。倘令见清标，魄褫复丧气。客如王子猷，不速端可致。嗟予饱忧患，久矣无佳思。旧学已榛芜，闻一岂知二。市肆罗无目，聊为将军地。斗酒诗百篇，是乃公能事。"}