{"id":"1106906","title":"放言","dynasty":"宋","author":"王禹称","text":"谁信人间是与非，进须行道退忘机。卦逢大壮羝羊困，乡入无何蛱蝶飞。泽畔衣裳兰作佩，山中生计竹为扉。饥肠已共夷齐约，一曲高歌去采薇。荣枯祸福转如轮，幽暗难欺有鬼神。天上若无司报者，世间争向不平人。夏虫莫怪冰壶色，秋隼休猜月窟身。吾道斯文如未丧，且凭方寸托穹旻。贤人虽学心无闷，君子须知道自消。德似仲尼悲凤鸟，圣如姬旦赋鸱鸮。看松好待严霜降，试玉宜将烈火烧。青女祝融如不党，愿分顽石与山苗。人生唯问道如何，得丧升沉总是虚。宁可飞鸿随四皓，未能鱼腹葬三闾。傅岩偶梦谁调鼎，彭泽高歌自荷锄。不向世间争窟穴，蜗牛到处是吾庐。静算人间事偶然，穷通未必在穹玄。关从白马欺来度，赦被青蝇暗里传。禁树罢吟红烂漫，江蓠且咏绿芊绵。放言诗什谁堪赠，焚赠微之与乐天。"}