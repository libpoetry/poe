{"id":"277358","title":"金缕曲·绿遍池塘草用梅影书屋词句","dynasty":"现代","author":"汪精卫","text":"绿遍池塘草。更连宵、凄其风雨，万红都渺。寡妇孤儿无穷泪，算有青山知道。早染出龙眠画稿。一片春波流日影，过长桥、又把平堤绕。看新冢，添多少。故人落落心相照。叹而今、生离死别，总寻常了。马革裹尸仍未返，空向墓门凭吊。只破碎山河难料。我亦疮痍今满体，忍须臾、一见欃枪扫。逢地下，两含笑。"}