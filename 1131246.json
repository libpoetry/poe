{"id":"1131246","title":"朱南剑挽词","dynasty":"宋","author":"楼钥","text":"再世文章伯，三朝侍从臣。传家推笃学，游宦肯谋身。别驾歌章水，甘棠想剑津。虚堂两遗像，谁不倍伤神。朔望第一客，巡寮意更亲。有诗欣和韵，不饮喜娱宾。名帖藏中古，珍茶试早春。据鞍犹矍铄，何遽迹成陈。棋战久不对，诗盟亦寖寒。方期会真率，乃尔变悲欢。岁晚本无憾，情深那忍看。佳城何处是，东望涕汍澜。"}