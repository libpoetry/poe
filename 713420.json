{"id":"713420","title":"蒿花","dynasty":"明末清初","author":"陈恭尹","text":"忧世庄生目，于蔬亦有蒿。入厨充野蔌，登俎让溪毛。软滑人争尚，芳辛众每饕。莼丝堪并驾，蒌笋或同曹。养胃功殊大，驱痰效可掺。理畦犹画井，疏洫渐成濠。隔岁勤锄锸，先时举桔槔。散根临雪候，聚族冒寒皋。葱茜超群卉，肥硗擅土膏。卷芽朝挺箭，丛翠暮生涛。市价初终别，村佣往返挑。贵时争尺寸，贱日委沟壕。晚节诚无味，其花也自豪。千茎击蕾密，单瓣着心牢。众幅为轮小，中权筑垒高。嫩茸深结蕊，青萼细含毫。摇落能经久，离披尚桀骜。只应从物化，终不被风挠。追往颐犹朵，于今首重搔。坐观形色巧，真觉化工劳。莺谷翎谁剪，蚕筐茧待缫。深浓如匠染，浅淡受霜鏖。倚凤簪云鬓，攀龙上御袍。无香辞蛱蝶，有苦远蛴螬。竟亩黄相镞，经春子可櫜。作金曾布佛，似菊欲依陶。不遇高人赏，将同荼蓼蓐。折归亲几砚，把玩对醇醪。萎绝知何许，怡情信所遭。千言劳共赋，一字更承褒。薇蕨还登雅，萧兰并入骚。曾开蒋生径，况恸孝元号。题咏终无及，纤微乃自叨。词锋侔剑戟，文战列旌旄。嗜险穷幽眇，抽薪极汰淘。宁甘名嚼蜡，不肯事餔糟。戛戛敲群玉，锵锵奏八璈。只缘花不俗，遂觉懒难逃。周道伤离黍，中园感有桃。诗人工比物，聊以代心忉。"}