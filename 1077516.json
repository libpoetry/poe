{"id":"1077516","title":"次韵王尧明游北寺","dynasty":"宋","author":"李纲","text":"小雨湿残花，回风振芳草。胜游宜及时，嘉此春物好。萧然二三子，散策穷杳眇。招提枕郊头，殿阁出林表。中有王屋泉，一酌百虑澡。踟蹰古城隅，幽径通翠筱。嗟予阻追陪，正坐尘事绕。衣冠方北渡，亲故幸非少。客情终念归，回首云缥缈。遥怜松菊荒，仰羡鹳鹤矫。园田诚可乐，鼙鼓尚惊扰。何当终素心，永叹忧用老。"}