{"id":"829801","title":"蝶恋花 春怨","dynasty":"清末近现代初","author":"徐树铮","text":"门外藏鸦春袅袅。便作垂杨，想是西湖好。金缕歌成添烦恼。行人笛里关山杳。正恐长愁伤客抱。如此风夜，何苦扬征棹。乡梦羁怀浓睡扰。青峰两岸多啼鸟。春事年年愁里度。知否春来，便是愁来处。骢马不归庭院暮。小屏风外江南路。斜抱银筝金粟柱。掩抑哀弦，羞涩弦中语。谁劝流莺声且住。抛钱重卜归期误。"}