{"id":"1132276","title":"次韵□丞兄闻丁卯十一月三日朝报","dynasty":"宋","author":"魏了翁","text":"龙章晨下九重关，帝敕元凶出羽山。揭日行空破昏闇，乘风纵燎绝神奸。须看文正昭陵日，孰与忠宣元祐间。更愿和平培治体，儒臣千岁侍天颜。傥来得丧本无关，或为鸿毛加太山。纵昔尹鼯宁有损，及今投裔枉为奸。公私界分分明甚，狂圣途程念虑间。初学粗知真富贵，从今克复愿睎颜。"}