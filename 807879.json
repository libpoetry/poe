{"id":"807879","title":"贺新郎  不晤黄子艾庵十馀年矣，昨南耕自郡至，艾庵以溪南词一卷寄予，循览之次，追感旧游，兼怀邹董，怆焉填词，即用溪南词中韵","dynasty":"清","author":"陈维崧","text":"强饭还能否。说年来、家同鸥泛，门央鹤守。细注农家新月令，乐事吾生尽有。茅檐下、乌乌击缶。罨书戴溪都不恶，好风光、只落閒人手。君漫士，余聱叟。陡然百感三杯后。忆同时、许多嵇阮，尽成卯酉。何限西风堆马鬣，破碣藤缠雨溜。数宰木、苍苍如斗。一作驴鸣人皆笑，绕筵前、谩骂撩衣走。衮衮是，登场偶。"}