{"id":"906279","title":"次韵叶观文游鼓山","dynasty":"宋","author":"李弥逊","text":"谢公忧民馀，妙语继两禅。兹游瞰沧溟，宛在一叶莲。木密虚可步，石立高莫缘。从来看山眼，一洗俱茫然。蓬莱如有无，空翠蒙云烟。却疑浩荡中，天津渺归船。崎岖访幽胜，众象争相鲜。凌高寓远目，孤云共轩軿。归来拥寒衾，耳底酒鸣泉。觅句了不工，青灯暗孤眠。"}