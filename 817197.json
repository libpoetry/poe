{"id":"817197","title":"秋日寄怀高十六章之","dynasty":"清","author":"蔡珽","text":"萧萧竹树暮窗疏，镇日孤吟叹索居。满地落花人去后，一天寒雨雁来初。冯生有铗家何在，苏子无田愿久虚。薄宦穷愁成底事，一回搔首一踌躇。爱煞鹪鹩笑大鹏，浮沈小大果何凭。间中旧事都如水，梦里前身竟是僧。堪自信时惟有懒，最长人处是无能。一枝腹满吾求已，敛翼榆枋好避矰。"}