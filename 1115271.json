{"id":"1115271","title":"寄题儋耳东坡故居尊贤堂太守谭景先所作二首","dynasty":"宋","author":"杨万里","text":"东坡无地顿危身，天赐黎山活逐臣。万里鲸波隔希奭，千年桂酒吊灵均。精忠塞得乾坤破，日月伴渠文字新。祇个短檐高屋帽，青莲未是谪仙人。先生初落海南垂，茅屋三间不到伊。更有高堂悬画像，幸无过客首新诗。古来贤圣皆如此，身后功名属阿谁。底事百年谭太守，却教宾主不同时。"}