{"id":"814821","title":"题惠远禅师小照","dynasty":"清","author":"金朝觐","text":"禅罢慵开选佛场，披襟露坐起微凉。不须咒海成菡萏，自有莲花似六郎。清修何事上团蒲，小坐花间手念珠。侍者不知香色戒，从旁虔奉淡巴姑。恰是当年惠远师，虎溪微笑客归时。花前尚有樽中酒，应是知交又订期。莞尔何因自解颜，幸朝南海落伽山。非从紫竹林中过，那得携来玉笋斑。莫将泥絮比禅家，泥絮含春又长芽。香树尽能招玉凤，为他还作牡丹花。无碍庄严法界开，诸天欢喜见如来。分明瓶柳垂甘露，又度人间小善才。"}