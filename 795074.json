{"id":"795074","title":"水龙吟 初夏避兵惠思三妗母栖凤馆有感，追和外祖母忆旧原韵","dynasty":"清","author":"沈树荣","text":"谁知到处徘徊，谢庭风景都非旧。画堂尘掩，蓬生三径，门垂疏柳。白昼初长，清风自至，流年空又。看多情燕子，飞来还去，真个不堪回首。昔日娇随阿母，学拈针，临窗挑绣。斜阳楼外，熨残铜斗，线纹舒皱。蚕欲三眠，莺还百啭，落花时候。问重来应否，消魂试听，江城笳奏。"}