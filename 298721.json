{"id":"298721","title":"夜合花·七夕前二夕遣伻返锡感赋","dynasty":"清代","author":"华胥","text":"无泪堪挥，有愁难寄，几番梦冷江枫。焦阴渐老，犹将书卷重封。银河近，故园通。早归心、惊落秋空。更凝睇处，新蟾半吐，凉叶梧桐。痴儿娇女还同。应在峰前候雁，树杪看篷。锦笺未到，先悲砌语寒蛩。长干上，任飘蓬。加餐须记，冰壶渴火，夏簟薰风。"}