{"id":"282214","title":"沁园春·仲恕南还，得闰盦近状，却寄","dynasty":"现代","author":"金兆蕃","text":"秋风起兮，一鹤南飞，问公起居。道闭门避俗，惟通燕到，近坊行散，不藉鸠扶。辑略藏山，补题付社，晨幌宵檠倚槁梧。拈豪倦，忽珠船创获，偶一轩渠。桑榆孰更华予。阻千里关河雁渐疏。叹青毡恋旧，憖存绝少，黄送老，微尚犹虚。阑倚烟沈，楼惊日落，比拟新亭更不如。加餐饭，愿岁寒遥慰，贻我双鱼。"}