{"id":"695774","title":"金山人在衡九十有作次韵为寿","dynasty":"明","author":"欧大任","text":"辞爵东陵盛代民，青门瓜地岂全贫。五朝世异陶元亮，十亩耕如郑子真。守德故应忘寂寞，居闲何用厌缁尘。若论江左风流事，谁似升平九十春。双鬓萧疏雪未侵，高年粟帛诏初临。伏生隐待求书使，居士修成出世心。但可敲冰餐白石，宁知炼药煮黄金。儿孙绕膝皆兰桂，一曲宾筵更一斟。身是神仙自不知，况逢熙皞圣人时。城盘龙虎山为岳，宫现金银海似池。洛下曾陪诸老会，淮南奚羡八公词。更开十帙方瞳碧，玉杖云边赋采芝。"}