{"id":"532338","title":"与方山黄公","dynasty":"明","author":"朱浙","text":"上有高天下有地，前者古人后万世。遭逢幸值休明期，公道正当天日际。丈夫树立自峥嵘，妾妇媕婀真琐细。夫君廓落东南英，刚方气骨自天成。食禄惟知天子法，当官那顾俗人情。俗情倾巧利钻刺，颠倒功罪移重轻。君为朝廷惜名器，名器岂是私家事。杜绝请托谢诸公，检阅簿书戢群吏。爵赏皆由主上恩，迁叙何能势力致。通者未免谓之迂，天下人心安可无。庸人或又谓之怪，累朝成法忍破坏。天门翘首近咫尺，祇畏官箴尽臣职。自誓吾心有朴忠，不愧鬼神惟正直。当宁临轩念远民，出参藩政抚全闽。单车已历风霜苦，淑气须回海岳春。沟壑平生心不改，江湖恋国意弥勤。披挹高风听清响，邂逅芬芳真可仰。廿年踪迹寄沧溟，十口生涯在草莽。懒将名刺谒君侯，剩是渔樵镇来往。羡君忠信心不欺，重君意气心相知。沦落孤怀聊自壮，甘棠春雨寄君诗。"}