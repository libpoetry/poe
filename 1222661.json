{"id":"1222661","title":"七月六日承贞居先生远寄周钟铣间有女象凫之形则考工记所谓凫氏为钟者也击之与夷则合而是日又适立秋古物之来岂偶然哉辄成小诗拜贶之辱","dynasty":"元","author":"赵孟頫","text":"故人赏我趣，遗我凫氏钟。制与周礼合，试叩声舂容。是日新秋节，夷则还为宫。悬之西楣下，浮磬俨在东。金石互相应，间以丝与桐。八音虽未备，古乐将无同。鼎尊铎觯卣，罗列见古风。揖让於其间，令我怀周公。作诗报嘉贶，庶以开群聋。"}