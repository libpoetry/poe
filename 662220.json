{"id":"662220","title":"神树行","dynasty":"明","author":"石宝","text":"我家坟上老白杨，风摧雨蚀分枯朽。一脉才存天地性，十年更作风雷吼。崛起似有神明扶，发荣却在凋伤后。路傍行人坐叹息，此事依稀古曾有。上林高柳僵复生，田家紫荆悴重茂。间关海峤存遗孤，斡转乾坤赖贞妇。岂独义拟卫共姜，自是忠同晋杵臼。秋霜照胆繁本枝，幽谷回阳保长久。龙皮屈律张万鳞，虎骨联拳露双肘。气排霄汉春愈滋，势压郊原地增秀。阴功自得天维持，世泽谁知自忠厚。临风瞻拜思不穷，更祝多男与多寿。"}