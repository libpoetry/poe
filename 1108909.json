{"id":"1108909","title":"病后访梅九绝","dynasty":"宋","author":"刘克庄","text":"梦得因桃数左迁，长源为柳忤当权。幸然不识桃并柳，却被梅花累十年。先生岁晚被人疑，梅畔浑无一字诗。明月清风愁并案，野花啼鸟怕随司。区区毛郑号精专，未必风人意果然。犬彘不吞舒亶唾，岂堪与世作诗笺。和靖林间欬嗽时，一边觅句一边饥。而今始会天公意，不惜功名只惜诗。老子无粮可禦冬，强鸣饥吻和寒蛩。舍南舍北花如雪，止咽清香饱杀侬。与梅交绝几星霜，瞥见南枝喜欲狂。便欲佩壶携铁笛，为花痛饮百千场。一联半首致魁台，前有沂公后简斋。自是君诗无警策，梅花穷杀几人来。春信分明到草庐，呼儿沽酒买溪鱼。从前弄月嘲风罪，即日金鸡已赦除。菊得陶翁名愈重，莲因周子品尤尊。后来谁判梅公案，断自孤山迄后村。"}