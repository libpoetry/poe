{"id":"690874","title":"途中杂咏同区季誉","dynasty":"明","author":"李之世","text":"马迹难消驿路尘，惊看时序物华新。流莺出谷初求友，海燕衔坭欲傍人。榆荚半霏寒食雨，桃花疑带武陵春。杖藜准儗寻芳去，泽畔行吟问楚臣。无才秖合老盐车，敢向穷愁问著书。贫似张仪犹有舌，病怜潘岳未宁居。中原游侠千金尽，上苑烟花三月馀。共道吴门容大隐，恐伤留滞鬓毛疏。拂面轻尘捲地遥，杨花点点扑征轺。疏槐野火连官舍，断碛残冰没短桥。日落荒原人迹少，风生嫩草马蹄骄。旗亭处处堪乘兴，拚典鹴裘慰寂寥。官衢细柳曲沿堤，晓起冲寒一径迷。古木断桥频骇马，疏星茆店忽闻鸡。哨林猎火时时出，腰箭行人队队齐。同是五陵游侠地，王孙归思草萋萋。疲马间关畏路难，每逢村店卸征鞍。榆钱杖底宁沽酒，柳絮风前不耐寒。一饭侏儒谁欲饱，千金漂母若为欢。天南天北无归计，长铗飘零未忍弹。晓起登台思惘然，乡书遥滞岭云边。悲同倦马频思枥，归似宾鸿动隔年。几点残霞明旧垒，数家榆火试新烟。青门尚有宜瓜地，何必还山买秫田。嫩绿柔红斗晓晖，江南花信未全稀。镜前病起愁添鬓，马上春寒未授衣。蔓草似连边外色，遥山半入雨中微。家园三径知无恙，碧荇苍苔满旧矶。不尽川原指顾中，凭轩一望思何穷。夕阳瘦马明寒影，古木哀猿吟暮风。废苑碑残惟卧草，断沟水咽自流红。年华滚滚送过鸟，词客登临感慨同。"}