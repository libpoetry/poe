{"id":"121332","title":"德清宰俞居安自画","dynasty":"宋代","author":"王当","text":"门无车马喧，迳有松菊阴。前窗面清泚，后户依嵚岑。就使世俗工，犹足写幽深。况今令尹贤，洞照先哲心。出处异轨辙，丘壑同胸襟。予知淡笔墨，良似无弦琴。先生如明月，莹洁照古今。形模或能写，光彩讵可临。寥寥千古意，当向笔下寻。人心去典午，朝柄归卯金。岂无康济心，且赋归来吟。天生卓荦姿，岂是甘山林。当今急英贤，四海待商霖。勉哉就功名，枯槁不足钦。"}