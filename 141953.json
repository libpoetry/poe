{"id":"141953","title":"大粱食李有感呈彦时兄","dynasty":"宋代","author":"王之道","text":"葵花已过荷花繁，南风入户清而温。担头有李初入眼，令人引脰怀家园。三年为客在两处，李熟未果登清樽。翻思整冠诚可乐，何苦鑽核辄不存。急宜买冰致凝壈，全胜汲井供潺湲。小床方簟嚼春雪，一实自可轻璵璠。扁舟行逐东南奔，回首稻粱江上村。相欢孰若弟与昆，古来唱和须篪埙。"}