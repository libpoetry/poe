{"id":"700146","title":"应尽须尽吟","dynasty":"明","author":"顾允成","text":"应尽须尽，行法俟命。剖破形骸，朗然独运。应尽须尽，没宁存顺。朝闻夕可，三复斯训。应尽须尽，万缘息净。啼泣满前，松风入听。应尽须尽，颜子短命。加我数年，亦已过分。应尽须尽，天地混沌。矧伊人兮，妄生执吝。应尽须尽，尽亦非尽。返于太极，寓诸无竟。应尽须尽，非尽亦尽。太极无极，何始何竟。"}