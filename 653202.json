{"id":"653202","title":"挽钟处士","dynasty":"明","author":"张宁","text":"丹山有灵鸟，文采相颉颃。饥餐琅玕实，渴饮瑶池浆。清音谐韶乐，锦羽映朝阳。飞飞燕雀群，俯仰被馀光。颠风折梧桐，鸣凤忽摧伤。孤凰抱哀思，辑羽不复扬。徘徊念同侣，躯命倏销亡。翩翩九苞雏，览德岐山冈。皇皇奋南征，哀鸣激中肠。容华不自爱，宁辞关塞长。死者不复生，龟麟总茫茫。愿言勿残毁，阿阁正相望。"}