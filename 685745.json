{"id":"685745","title":"题四景画","dynasty":"明","author":"邓林","text":"东风吹暖入荷衣，忽忆家山笋蕨肥。功业未成玄鬓改，他乡虽乐不如归。困人天气日初长，临水亭台分外凉。纵倚风窗终日睡，也无一梦到名场。白云红树隐峰峦，曾记南阿赋考槃。此景别来归未得，西风写向画中看。朔风吹雪晓漫漫，共住京华几岁寒。乡国梦成君别我，相思好把画图看。"}