{"id":"272592","title":"台城路·南湖绿净无今古","dynasty":"清代","author":"吴藻","text":"南湖绿净无今古，年年夕阳红湿。卖酒人家，试香池馆，一样帘波三尺。荒凉故迹。想曲曲阑干，玉纤曾拍。旧日妆台，杏梁除是燕相识。袈裟初地又改，剩横枝瘦影，吹透邻笛。老去秋娘，后来词史，画里依然裙屐。垂杨自碧。便啼煞春禽，不成春色。花月沧桑，水楼传赋笔。"}