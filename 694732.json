{"id":"694732","title":"翠湖杂咏 小溪","dynasty":"明","author":"周瑛","text":"我爱主人家，溪流带屋斜。得诗曾梦草，对谱旋栽花。养鹤汀洲近，栖鸾枳棘赊。有孙能作赋，跃马入京华。玉带人间少，吾家有此沟。天门从亥入，地户向坤收。夜雨书灯乱，春云墨汁浮。行看好孙子，应谶步瀛洲。宿墨洗初罢，春云惊满池。暝分天色澹，寒逗日光迟。鹭下应先觉，鱼游浑不知。学书怜未就，深愧汉张芝。有露浓如酒，瀼瀼降此洲。八年曾两结，十日未全收。月映祥光淡，烟笼瑞气浮。平生看墨本，此处识天休。佳树列门前，栽培自昔年。旧根龙偃仰，老干鹤蹁跹。影碍半天日，翠分十亩烟。季孙宫里赋，应可续韩宣。湖上无多地，分明见秀峰。晚烟含紫翠，春雨长蒙茸。九华应争秀，五侯欲并雄。他年问何有，百尺看高松。独向高堂坐，清风问伯夷。不知孤竹国，何似首阳芝。布被煖如纩，藜羹甘若饴。人生各有志，吾自得吾师。养鹤向江洲，每怜江事幽。沙鸥同入社，野鹜避回舟。梦落松巢冷，路分鹏背秋。好诗满人世，灯火为重篝。渠水映柴扉，春深可染衣。天光带云影，鱼跃间鸢飞。世路尘埃远，道怀声利希。苍苔满白石，独坐对斜晖。改屋以为亭，昔人疑亦曾。笋芽穿壁入，菌茸傍栏蒸。昼卧云为幕，夜吟月作灯。许多幽胜事，欲赋愧未能。川中何所有，榆树正扶疏。日色晚来好，秋阴浓似初。官閒分子禄，身健课孙书。更拟门前地，容停驷马车。养鹤人何在，北园空此亭。树当原座绿，草傍故阶青。近水长桥卧，小山怪石层。好诗吟未就，落日满疏棂。花草交前院，亭居背夕阳。晚来宜杖屦，老去可壶觞。烟合山光紫，霜寒月色黄。久飞吾亦倦，思与共徜徉。蚤依翠湖住，晚傍翠湖归。天地一亭小，功名两鬓稀。春云鸣社鼓，秋雨暗鱼矶。俯仰全无事，吾心已息机。"}