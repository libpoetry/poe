{"id":"237219","title":"水龙吟·画桥流水桃溪路","dynasty":"宋代","author":"蔡伸","text":"画桥流水桃溪路，别是壶中佳致。南楼夜月，东窗疏雨，金莲共醉。人静回廊，并肩携手，玉芝香里。念紫箫声断，巫阳梦觉，人何在、花空委。寂寞危栏独倚。望仙乡、水云无际。芸房花院，重来空锁，苍苔满地。物是人非，小池依旧，彩鸳双戏。念当时风月，如今怀抱有盈襟泪。"}