{"id":"831386","title":"望海潮 春潮","dynasty":"清末民国初","author":"林朝崧","text":"春来春去，潮生潮落，年年岁岁相同。鹿耳雨晴，鲲身月上，几番变化鱼龙。海国霸图空，剩蘋洲铺练，桃涨翻红。吞吐江山，军声十万势犹雄。群飞乱拍苍穹，愿杨枝入手，咒使朝东。弱水易沉，蓬山难近，骑鲸枉候天风。万感倚楼中，恨浪淘不到，块垒愁胸。判作随波鸥鹭，身世托渔篷。"}