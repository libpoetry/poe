{"id":"306505","title":"望海潮·越秀山怀古","dynasty":"现代","author":"黄咏雩","text":"兔丝年邃，龙天人杳，红云今已吹残。波竭草枯，蛟冥蜃诞，江山终付荒寒。一雨洗尘寰。楚庭旧乔木，犹护文鸳。五岭风烟，百蛮笳鼓对芳樽。有人高处凭栏。念绿眉绣盖，翠鬣珠鞍。金粉醉浓，莺花梦浅，狂歌惊起痴顽。眼底水天宽。且与移沧海，作我杯盘，斟酌无穷世事，今古几悲欢。"}