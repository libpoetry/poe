{"id":"4361","title":"咏史·沂水春可涉","dynasty":"唐代","author":"李华","text":"沂水春可涉，泮宫映杨叶。丽色异人间，珊珊摇佩环。展禽恒独处，深巷生禾黍。城上飞海云，城中暗春雨。适来鸣佩者，复是谁家女。泥沾珠缀履，雨湿翠毛簪。电影开莲脸，雷声飞蕙心。自言沂水曲，采萍兼采菉。归径虽可寻，天阴光景促。怜君贞且独，愿许君家宿。徒劳惜衾枕，了不顾双蛾。艳质诚可重，淫风如礼何。周王惑褒姒，城阙成陂陀。"}