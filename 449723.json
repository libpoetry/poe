{"id":"449723","title":"三姝媚　碧桃，和晋如","dynasty":"当代","author":"刘斯翰","text":"过云催雨断。正檐滴闲阶，似真疑幻。枕上分明，捎嫩枝夭袅，芳华照眼。阁外斜阳，红坠处、荷风摇扇。蓦忆荒村，灯影山围，玲珑娇面。休道花时渐晚。便踯躅天涯，相怜无倦。潜壑风回，叹寂寂啼莺，翩翩斜雁。送得春归，终不见、秀姿重展。但教卿卿梦里，时来探看。"}