{"id":"1111054","title":"元范别后寄惠佳篇清叟次韵见示格律俱高咏叹不置因亦用韵写呈二兄聊发一笑 呈元范","dynasty":"宋","author":"朱熹","text":"故人别我去，一月旷音驿。今朝得新诗，开卷意已适。知君到里门，征骑聊一息。行复敞天阍，从容正朝帻。自今九霄路，不复两尘隔。容与日华东，翱翔禁扉北。回头五峰下，寂漠笑孤客。不赋归去来，心形谩相役。五十行过二，双鬓飒秋草。平生素心人，谁与共兹抱。今年庐山下，得子恨不早。岁月幸同庚，诗书复同道。惟应山南北，云母夜堪捣。独生有先期，回崖讵难到。丹经不我诳，白发须一扫。看公须眉苍，杖钺督征讨。"}