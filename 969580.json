{"id":"969580","title":"和邻女搔绵吟","dynasty":"宋","author":"赵希逢","text":"门外数声风动竹，知是客来憩舆辐。嫣然一笑为谁开，眼前喜见人如玉。奚奴侧背□锦囊，共看娇容理蟹筐。可堪清晓正凝霜，冰箸入手生寒芒。袜尘微动缫车索，三尺龙孙横左握。初方一缕渐如纶，衮衮不断巧绵络。沿淮土旷人更稀，未冬寒风已透帏。闲田不种木棉树，卒岁可怜无褐衣。岭南弥望无处著，堪与梨云同寞寞。收来比屋机杼鸣，谁复号寒叹落魄。"}