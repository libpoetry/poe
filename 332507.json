{"id":"332507","title":"贺新郎·蛟门纳姬次芝麓宗伯韵","dynasty":"清代","author":"梁清标","text":"锦幄红霞卷。赋催妆、鹊桥已驾，青鸾先遣。才子广陵年尚少，下直墨华犹泫。奁镜伴、乌丝蚕茧。携得御炉香满袖，正天生、初渡银河浅。京兆笔，晴窗展。远山肯使眉痕显。倦支颐、流苏低亚，筠笼微扁。吹罢凤箫闲对弈，乱局须凭猧犬。吟蟋蟀、西堂愁免。欲博琴台人一笑，解鹴裘、好向垆头典。莲漏永，兰缸剪。"}