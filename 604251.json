{"id":"604251","title":"西园女儿弥月吟","dynasty":"明","author":"张萱","text":"六十老翁堪笑骂，小妇日来犹弄瓦。七儿已长两未婚，一女及笄亦将嫁。名山久待向子禽，更添此女胡为者。今朝喜说月正弥，命名酾酒祝先祠。两叔五女汝第七，虺蛇之梦来何迟。计女他年谐懿卜，汝爷命当七十六。生计老拙田园荒，未必资装有馀蓄。里中婚嫁惟论财，好好丑丑皆钱赔。蓝田有玉河有鲤，孔方兄去谁为媒。园公过计尚有一，人间择婿亦难识。炎凉世态如奔澜，崔韦袁吕纷接迹。汝姊幸字惠州黎，诗书礼让超等夷。绅衿不失山林气，荆钗麻布能相宜。但愿汝嫁如汝姊，婿来亦称园公意。不必复作官人妻，但得时将鸡犬至。园公犹记古人风，嫁女止卖数株松。我母当年归汝祖，皇皇外祖同知公。绵葛数衣一竹簏，更有一诗长记录。园中葱韭架上书，此是装奁不为辱。我祝汝听慎勿忘，老人语言滋味长。村中鼓子村中打，却是人间婚嫁方。小妇跪前独长笑，阿爷何事先烦扰。渠有七兄复一姊，资送卖松岂为少。一兄但乞一衣裳，一姊应能赠一珰。人虽择妇我择婿，田间女儿田间郎。再拜阿爷好端坐，若女不作赔钱货。我知阿爷晚景多，明年且又添三个。园公挢舌更摇手，此等好事休重做。汝辈不识王右军，七男二女纷成群。弃官之年五十二，我年归来亦如是。人言今古两书精，功名男女皆相似。园公凉德不足称，晚景差已同古人。汝弟何须又出腹，汝妹不必重牵衿。明朝急去西园种松树，为赋西园女儿弥月吟。"}