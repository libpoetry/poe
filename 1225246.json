{"id":"1225246","title":"分韵赋石鼓送达兼善出守绍兴","dynasty":"元","author":"吴师道","text":"石刻三代遗，独数岐阳蒐。剥落卧榛菅，奇宝谁见收。金源亦好事，驼载来蓟丘。岂知桥门镇，天为兴邦留。我老幸摩娑，考古思西周。使君精篆法，声华振皇州。足追史籀制，惜值车攻休。騑騑五马来，东向会稽游。会稽岂无碑，颂述徒誇浮。愿言宣仁化，嗣续垂千秋。"}