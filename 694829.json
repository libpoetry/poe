{"id":"694829","title":"荅子与见赠二首","dynasty":"明","author":"宗臣","text":"建章风雨怨春芬，即有梅花难寄君。客计艰危群盗在，主恩流落七闽分。古来词赋悲玄草，觅后江山断白云。莫羡幔亭霞石晓，恐应先驻伏波军。扁舟忆尔阻江涛，江上凭谁问楚骚。碣石空摧双鬓短，武夷曾忆片云高。芙蓉岁暮堪垂绶，魍魉山深有佩刀。闻说烽烟今满眼，可能一慰圣躬劳。"}