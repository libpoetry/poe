{"id":"621777","title":"督闽学辞朝","dynasty":"明","author":"郭之奇","text":"遂辞金马阙，远向钓龙台。拜稽重俯伏，自叹臣不才。谬入承明席，未逢宣室开。放逐从郎署，隐忍受驽骀。淟颜称司属，率意忘疑猜。簿书虽琐屑，礼乐尚恢恢。在公念寅直，退食屡徘徊。庶补微臣过，依稀万国来。釐剔蒙皇奖，痴劳不自哀。所信惟官守，何知有仕媒。十载长安道，鲜睹侯门儓。但羞楚艾服，岂惜汉薪堆。祇今承简册，往作铸人锤。如臣谋已拙，于人何所裁。以兹久怵惕，兼怀别帝陔。耿耿孤丹矢，从此日钦哉。"}