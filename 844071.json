{"id":"844071","title":"大墩与廖沧洲茂才夜话，即叠原韵奉答","dynasty":"清末民国初","author":"陈肇兴","text":"结茅深树里，人迹久寥寥。开径成三益，临池种万蕉。羡君真隐逸，与物共逍遥。一别经年见，怡然慰采萧。卧病愁无伴，君来喜不寥。吹灯风捲竹，打屋雨淋蕉。得水蛙声闹，还乡客梦遥。更闻茅屋上，檐马响飘萧。檐溜急迢迢，伊人破寂寥。诗情云外树，画意雪中蕉。山色临窗近，溪流入海遥。羡君歌古调，佳句比香萧。"}