{"id":"1116714","title":"慈湖夹阻风五首","dynasty":"宋","author":"苏轼","text":"捍索桅竿立啸空，篙师酣寝浪花中。故应菅蒯知心腹，弱缆能争万里风。此生归路愈茫然，无数青山水拍天。犹有小船来卖饼，喜闻墟落在山前。我行都是退之诗，真有人家水半扉。千顷桑麻在船底，空馀石发挂鱼衣。日轮亭午汗珠融，谁识南讹长养功。暴雨过云聊一快，未妨明月却当空。卧看落月横千丈，起唤清风得半帆。且并水村攲侧过，人间何处不巉岩。"}