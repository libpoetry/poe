{"id":"118272","title":"四月二十八日新热寄仇池","dynasty":"宋代","author":"苏辙","text":"细莎为屦如编须，轻葛为服如剪莩。寒泉洒屋朝露濡，霜簟可荐机可扶。风鸣牖间如吹竽，此虽有暑宜亦无。庭前峻山槎之余，盆中养鳅大如鱼。荻生抱甲未见肤，蔓起上屋将县壼。麦苗高齐可藏乌，此虽非野仅亦如。兄居溪堂南山趺，渥足溪水惊雁凫。澄潭百丈清无淤，将往思我立踟躇。东轩鄙陋何足居，欲行不行系辕驹。"}