{"id":"826522","title":"月下笛","dynasty":"清末近现代初","author":"张尔田","text":"太液澄波，愁红换了，败荷零露。凉蝉起舞。自窥人，耿无语。看花长记经游地，但衰泪、风前几缕。怅哀鸿唳角，天涯残梦，旷望何许。沙路。空延伫。甚落尽江枫，便成羁旅。残春社燕，为谁花底来去。砧声一夕催离别，奈凭到、危阑最苦。酒醒后，又乱山，遮断不见愁处。"}