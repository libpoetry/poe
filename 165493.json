{"id":"165493","title":"梁州令·田野闲来惯","dynasty":"宋代","author":"晁补之","text":"田野闲来惯。睡起初惊晓燕。樵青走挂小帘钩，南园昨夜，细雨红芳遍。平芜一带烟光浅。过尽南归雁。俱远。凭阑送目空肠断。好景难常占。过眼韶华如箭。莫教鶗鴂送韶华，多情杨柳，为把长条绊。清尊满酌谁为伴。花下提壶劝。何妨醉卧花底，愁容不上春风面。"}