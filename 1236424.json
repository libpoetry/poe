{"id":"1236424","title":"题湖山十景 翠屏晚对","dynasty":"元","author":"陈镒","text":"为爱群山列翠屏，竹门终日不曾扃。溪风吹却白云去，添得他山一抹青。雨足田畴春水生，青阳浮处有农耕。村南村北秧初绿，布谷树头相对鸣。与客携壶夜泛舟，水光不动月光浮。洞箫吹彻湖山静，应似坡仙赤壁游。水阔天寒雪正飞，渔翁犹在水之湄。凭谁画出溪头景，蓑笠孤舟独钓时。竹外登楼兴自豪，纷纷苍雪冷吟袍。浮云吹尽秋空阔，独鹤归来山月高。松林曙色未全分，半入青山半入云。落叶钟声何处寺，行人疑在梦中闻。隔溪古寺夕阳时，风送钟声落翠微。想见老僧归院晚，山童未掩白云扉。渺渺平湖荡日光，渔烟起处隔沧浪。登楼有客看秋霁，杨柳风多满袖凉。西山山下草离离，断陇平坡雨过时。牛背牧儿归路晚，数声短笛倚风吹。月黑楼前湖水明，渔灯点点过沙汀。芦风忽起光还灭，疑是寒宵夜燐青。"}