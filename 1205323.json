{"id":"1205323","title":"满江红 开元斗室落成，玄览真人命名得月轩","dynasty":"元","author":"张雨","text":"笑向桃花，又一番、玄都春色。彷佛记、主家阴洞，不多陈迹。竹里棋枰憎乌污，林间鹤语无人识。怪东风、迟暮却归来，庞眉客。沟水涨，云充斥。环堵隘，花狼藉。似石鱼湖小，酒船宽窄。庭下已生书带草，旁人错认扬雄宅。问青天、明月落谁家，无心得。"}