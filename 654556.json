{"id":"654556","title":"题金章宗画马图","dynasty":"明","author":"何乔新","text":"混同江上黑龙起，雄据中原慕文治。欲令顽矿变精金，文物直追周汉美。明昌天子世宗孙，善书善画兼善文。挥毫拂素貌骐骥，神妙不数曹将军。龙鬐凤臆真无比，汗血犹沾渥洼水。汧阳云锦非不多，如此权奇能有几。忆昔武元起海东，从骑躞蹀皆游龙。西驰木叶风沙静，南蹴大梁榛棘空。梁王已死陈王戮，饮马泉荒无苜宿。天闲十二俱下材，薄蹄秃尾空多肉。此图想是建国初，明昌以后此马无。北荒铁骑忽驰骤，山后山前草木枯。"}