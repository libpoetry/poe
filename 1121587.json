{"id":"1121587","title":"知府孙学士见示和终南监宫太保道怀五首因以缀篇","dynasty":"宋","author":"范仲淹","text":"玉皇近侍请脩真，赐得南山十里云。樽有圣贤聊自慰，鼎多龙虎复谁分。谢家山色朝晡见，陶隐松风寤寐闻。万物已齐无一事，独醒惟笑众醺醺。要路抛来自寡尤，高怀卷去白云收。玉缘秘宝须藏密，兰为奇香却在幽。仙骨岂曾移静节，帝心终是竭嘉猷。红霞绿竹忘机地，未免天家下诏求。汉陂高兴自飘飘，何必天台渡石桥。潭上药灵多饵菊，林间诗逸半书蕉。勤歌兰佩招逋隐，懒事尘缨逐采僚。客有赤松盟约在，异时猿鹤不相辽。瑶坛日月静中长，诗思时时逸谢塘。神枕自成仙岛梦，朝衣犹有御炉香。三元秘简侵星奏，五岭灵芽待雪尝。金阙九重留不住，高风何处是严光。门外烟岚紫阁横，九衢风土更何情。篱边醉傲渊明饮，陇上歌随桀溺耕。三乐放怀千古重，万钟回首一毫轻。鹏鹪共适逍遥理，谁复人间问不平。"}