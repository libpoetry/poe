{"id":"1108681","title":"题林文之诗卷二首","dynasty":"宋","author":"刘克庄","text":"叔季词人杂雅哇，喜君诗卷美无瑕。朋侪却走避三舍，句律斩新成一家。肯学小儿烹虱胫，要看大手拔鲸牙。村翁岂敢持衡尺，直为痴年两倍加。君豪自合相推逊，吾老犹堪共切磋。有许奇奇并怪怪，直将少少胜多多。风人所作葩而正，治世之音乐以和。他日薰弦要赓载，勿为处士五噫歌。"}