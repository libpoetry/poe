{"id":"743680","title":"南海神庙怀亡友李南涧","dynasty":"清","author":"黎简","text":"海日入殿光珑?，翻波荡日飞赤虹。绕楹抱栋不得住，蛟螭四走光熊熊。衮衣流云月满容，心约一寸肃万松。晦明云雾寒敛面，如有神物循人踪。钩瘿大叩鸣绿铜，十仞殿壁鞺鞳空。徘徊外视白一气，海色直入阴晴中。宁知万年黑波底，犹有法物羁求雄。雨檐风廊建文石，刺史一版墨藓浓。昂藏古貌如老翁，其余高卑若儿童。摩挲未有毡槌从，掌至汗石不可通。忽来感逝忧丛丛，大云山人出山东。南来碑版搜拓尽，是地昔曾来此公。呜呼遗墨近未脱，湘滩魂魄栖何峰。昔闻一鼓走沧海，沧海陵谷重相逢。焉能招魂致鬼友，起尔灵气寻灵宫。文鱼青虬足水国，霞衣霓裳朝海宗。髯乎挥手入浩荡，神与游戏于无穷。送之飒去遂千古，出入侍从双虹戏。莲花师子山色晚，颓景千里层波红。翕然光敛水气上，顾视衣带寒有风。兹游忽感生死别，此生恐以多情终。"}