{"id":"683011","title":"秋兴","dynasty":"明","author":"文徵明","text":"浮云奄忽互相逾，北首长安万里馀。灞上将军真戏尔，回中消息近何如。祥麟谁见游郊薮，塞雁空闻有帛书。泽国西风秋正急，有人东望忆鲈鱼。清秋早晚自江东，摇落河山日夜风。白马去从天竺国，铜驼谁问洛阳宫。九朝文物于今盛，万里车书自古同。憔悴嵇生无复事，只留双目送飞鸿。江上芙蓉玉露零，秋风乍起阖闾城。白龙终见沙虫困，黄鹊何时羽翼成。四海秪今怀德化，诸公须用荅升平。苍梧万里云千叠，日暮空怀帝子情。"}