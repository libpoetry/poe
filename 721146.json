{"id":"721146","title":"冬夜与陈、梁二君咏物，各得三首 井","dynasty":"明末清初","author":"何巩道","text":"雨过银床草色深，照人秋水绿沉沉。风吹不到冰难合，日影无多昼易阴。石藓积成鱼出穴，高梧凋尽月当心。世间空谷为陵日，惟有寒泉自古今。无力因风落地迟，劳劳催老鬓边丝。暗随红日人难避，尽化缁衣客未知。沙路踏来迷草色，香泥飞起上花枝。麻姑隔在鸿濛外，沧海东行是几时。江城月黑路参差，夜火如星忽聚沙。乱拂晓风同客梦，远临江水认渔家。□烟不断依山出，暮色无聊背雨斜。正好垂帘对孤影，酒阑开罢一双花。"}