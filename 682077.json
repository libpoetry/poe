{"id":"682077","title":"赴慧日寺途中寄缪同知","dynasty":"明","author":"克新","text":"舟楫南来处处过，海隅东去奈愁何。蓼花带雨红连渚，黍穗迎秋翠委波。半日帆樯行柳末，一天风月宿芦科。道逢遗老询时事，惟说州侯惠爱多。琴水东边海尽头，迷茫烟雾接高秋。稗荒田野鸡豚少，潮落汀沙鱼鸟稠。虚市残民茅结宇，空原枯骨草连丘。重经古寺谈灰劫，转使孤怀增百忧。"}