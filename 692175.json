{"id":"692175","title":"白纻舞歌","dynasty":"明","author":"李攀龙","text":"华镫参差月舒光，笛箫笙竽琴瑟张。馆娃窈窕夜未央，西施起舞属吴王。白纻飒沓零繁霜，浮云绰约凝且翔。将绝复引歌为长，回身急入促管藏。扬跗摩趺匝洞房，流风徘徊生绣裳。答桴应节蹈鼓行，挺钗欲堕复不遑。罗袖缭绕满中堂，与志变化无恒常。诸工竞写忽已忘，迁延就次进羽觞。二八齐容罗象筵，激楚之结独秀先。白纻萧索阳春前，回风飞雪相流连。玉腕缭绕萦繁弦，朱唇宛转含蹁跹。将行复却私自怜，愿君蹋歌及盛年。春日荏苒花落英，吴姬起舞媚前楹。回身顿趾迅且轻，纤尘暗暧不及生。投袂一转激楚成，徘徊复进为新声。二八敛手停鸣筝，中曲再变豪竹惊。如矜若怨意未明，馀姿逸态犹纵横。妙技绝世色倾城，谁能顾盻感人情。双袖徐起若有思，逸态一放横难持。淫衍诘屈纷陆离，流纨曳縠风委迤。萦尘逗节利屣施，纡形赴曲影不知。纤腰欲结行缀移，众变沓至生繁姿。踌躇中止人尽疑，浮腾绝迹称神奇。游精荡志君自治，大乐万岁远如期。"}