{"id":"811112","title":"天香 清和即事用景覃韵","dynasty":"清","author":"王策","text":"过了蚕眠，又看桐乳，小园春意初寂。浴佛西庵，放生东寺，信步东西閒适。竹林煨笋，新火就、石间敲击。倩妇移瓜，催儿理钓，课童收麦。佛桑载来远驿。记饥驱、蛮江行役。今日绕阑红处，閒身岸帻。便约邻翁快饮，向老瓦、盆中泻香液。入馔银鲥，腻膏鲜滴。匝树低云，粘空湿雾，轻风一夜吹尽。巷柳浓阴，墙槐嫩绿，逼到矮窗相近。菱丝尚短，已立得、小蜻蜓稳。蚕妇茶娘，单衫日午，荒荒云鬓。朝来菊畦雨润。护新根、细除虫蚓。静叶宜人，不独贪他花信。似此心情自可，只好友、难来又成闷。央及流莺，为传音问。"}