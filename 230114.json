{"id":"230114","title":"永遇乐·日丽风暄","dynasty":"宋代","author":"赵师侠","text":"日丽风暄，暗催春去，春尚留恋。香褪花梢，苔侵柳径，密幄清阴展。海棠零乱，梨花淡伫，初听闹空莺燕。有轻盈、妍姿靓态，缓步阆风仙苑。绿丛红萼，芳鲜柔媚，约略试妆深浅。细叶来禽，长梢戏蝶，簇簇枝头见。酡颜鬒发，春愁无力，困倚画屏娇软。只应怕、风欺雨横，落红万点。"}