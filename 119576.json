{"id":"119576","title":"陈伯固使君祷雨得雪为作","dynasty":"宋代","author":"陈造","text":"妖魃肆虐挻馀灾，麦田未麦空黄埃。饥民忍饥守乡土，倚公力挽和气回。梵筵告旱初拜手，补陀仙人已回首。杨枝一麾神受职，雪龙占先效奔走。飞翔作意擅晓昏，膏润趁时救枯朽。人名此雪宗丞雪，祈禳取携屈伸肘。德政可但人间最，大士与徒龙与友。闵雨竞喜雪应祈，今段尤拜天赐厚。归前帝席指日冀，更遣奇祥福诸后。太岁在戌如在酉，看取乞浆还得酒。"}