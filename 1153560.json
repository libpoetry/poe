{"id":"1153560","title":"奉和圣制送张说巡边","dynasty":"唐","author":"卢从愿","text":"上将发文昌，中军静朔方。占星引旌节，择日拜坛场。礼乐临轩送，威声出塞扬。安边俟帷幄，制胜在岩廊。作鼓将军气，投醪壮士觞。戒途遵六月，离赠动三光。槐路清梅暑，蘅皋起麦凉。时文仰雄伯，耀武震遐荒。衽席知无战，兵戈示不忘。伫闻歌杕杜，凯入系名王。"}