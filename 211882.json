{"id":"211882","title":"花犯·甚天花","dynasty":"宋代","author":"刘辰翁","text":"甚天花、纷纷坠也，偏偏著余帽。乾坤清皓。任海角荒荒，都变瑶草。落梅天上无人扫。角吹吹不到。想特为、东皇开宴，琼林依旧好。看儿贪耍不知寒，须塑就玉狮，置儿怀抱。奈转眼、今何在，泪痕成恼。白发翁翁向儿道。那曲巷袁安爱晴早。便把似、一年春看，惜花花自老。"}