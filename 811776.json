{"id":"811776","title":"寿表兄王一如明经七十","dynasty":"清","author":"任敦爱","text":"明月千寻霄汉迥，乔松百尺薜萝牵。经师伏氏奇龄迈，学海文中世业传。庭院芝兰初馥郁，门墙俊顾早联翩。君家夙擅长生术，缑岭笙吹好拍肩。大挠纪日文徵亥，古锦囊诗岁在辰。较艺曾遭青眼夺，论交弥觉白头新。多君席帽追词客，笑我芒鞋作野人。击壤歌谣真率意，愿随飞舄步芳尘。"}