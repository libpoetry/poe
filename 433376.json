{"id":"433376","title":"甲子除夕","dynasty":"近现代","author":"黄浚","text":"数日初穷纪，窥星未向晨。病随哀乐入，贫与岁时新。何恃频看镜，相煎怯致身。百年今甲子，酹汝莫逡巡。鹤市多新鬼，渔阳有戍兵。俱遭胠箧厄，重见覆车倾。曹社谋何及，尧城变可惊。岂徒移国感，萧瑟始平生。妙质辞残世，吴罗意可哀。翻怜成佛早，等作避兵猜。白社忘新约，青山罢独来。高花椽烛梦，邻爆更相催。"}