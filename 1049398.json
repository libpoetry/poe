{"id":"1049398","title":"利州漕宇八景 其八 宝峰亭","dynasty":"宋","author":"冯山","text":"益昌万山间，宝峰秀惟独。使台俯山下，气象互盘覆。郁勃尚南走，回环已西属。古城削千仞，危栈转几曲。锦绣纷上领，琅玕翠摇腹。亭榭何参差，远览意尚局。绝顶跻石峰，超然脱羁束。城市裁唾落，二江可手掬。重开固天险，大道不停毂。古意剧满眼，人事伤转足。主人始经搆，高蹈非绝俗。幽怀卷云雾，长笑动岩谷。鸟雀争脱林，冥冥有鸿鹄。寸步异出处，虚心见荣辱。屈将经济才，分继骚雅躅。语默固可传，谁为宝峰录。"}