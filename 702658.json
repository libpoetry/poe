{"id":"702658","title":"断肠曲 其一","dynasty":"明","author":"童轩","text":"五陵游侠少年子，春风日日长安市。锦鞯鹤辔青骅骝，蛇弓羽箭千金裘。寻花折柳章台路，围红叠翠誇豪富。归来醉卧流苏帏，醉中犹记朝云词。青楼只道春光好，兰窗雨打梨花老。江头浪白烟如织，行舟一去无消息。去年有书在洛中，今年书到上临邛。兰缸昨夜生金粟，今日长安问龟卜。出门不识东与西，游丝落絮随风迷。"}