{"id":"1049844","title":"洛中王秀才谈刘伯寿动静慕其潇洒作诗识之","dynasty":"宋","author":"郭祥正","text":"客来说刘翁，嵩山跨黄犊。青衣二双鬟，颜色若明玉。手携绿牙笛，随轩奏新曲。倒倾酒榼松下饮，旋开毡帐云中宿。少年富贵老安闲，自道此生无不足。令人慕高标，神魄顿萧爽。何当插两翼，乘风一飞往。永结斯人交，逍遥恣真赏。长哦紫霞篇，洞户琼瑶响。胡为恋青衫，壮节空肮脏。尘埃一閧城郭卑，波澜万顷沧溟广。明朝未作嵩少游，且向江南结鱼网。"}