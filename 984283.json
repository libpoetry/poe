{"id":"984283","title":"题豢龙图","dynasty":"宋","author":"袁燮","text":"良马苦羁絷，巨鱼畏网罟。神龙独超轶，威燄莫能禦。嘘为寒空云，散作无边雨。能幽复能明，可敬不可侮。如何豢龙氏，狎玩等儿女。巍然受其朝，劲气金石沮。龙兮丧其魄，听命无敢拒。矧复察秋毫，洞见龙肺腑。饮食不强致，嗜好随所取。日日饱甘滋，驯伏固其所。谁谓有馀知，拘牵乃如许。人生天地间，良心实为主。利欲汩其真，甘与俗子伍。胡不鉴此图，保养虚明府。道义有真乐，不羡圭与组。于我如浮云，服膺圣师语。吾家素风在，辛苦立门户。勇决早抽身，从我涉幽圃。"}