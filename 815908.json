{"id":"815908","title":"烈皇帝御书松风二字顾苓得之某司香遂揭于斋中","dynasty":"清","author":"顾景星","text":"櫩榜松风字，崇祯御笔留。龙宾犹拱护，燕雀解啁啾。内使开黄帕，遗民泣白头。图书满天府，零落更谁收。天藻奎章阁，芸香处士庐。不妨南渡讳，为是大行书。湖海龙蛇地，荆蛮战斗余。匹夫藏圣迹，草莽恸何如。玉露园陵满，珠丘蔓草新。南阳无赤伏，北阙丧黄巾。弓剑桥山痛，衣冠汉庙神。千秋浑寂寞，遗墨宝幽人。奇峰名淑景，御坐正当中。五粒皆银鬣，双珠倚玉童。分披九霄露，不是庶人风。独有华阳洞，天书贮几通。"}