{"id":"688344","title":"郁孤台次诸公韵","dynasty":"明","author":"江源","text":"六年四度按虔州，不事区区问喘牛。三尺敢违天子法，一官长愧释之流。眼中人物非前度，槛外江山似昔游。望阙思乡更无限，不堪重上最高楼。观风重上郁孤台，景物于人独快哉。万井烟花都是画，百年怀抱亦须开。虎头城对崆峒秀，羊角水通章贡来。我趁公馀时一眺，壮观休道小蓬莱。宦海频年作远游，故山谁伴菊松幽。孤云无意还栖石，二水多情亦合流。士雅誓江曾击楫，庾公爱月每登楼。古人已远休惆怅，啸向斜阳天际头。百雉孤城数仞台，眼前好景胡来哉。山头古木撑云出，谷口长风卷雨来。使者谩怜东国赋，闺人休赋南山雷。江湖心思忧如结，强把离怀对酒开。"}