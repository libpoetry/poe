{"id":"61902","title":"快游歌寄汪一甫","dynasty":"明代","author":"马之骏","text":"医无山头角满耳，十万健儿密于蚁。猛气皆思斫建州，铁马嘶风大旗底。幕府朝开剑如水，上将逡巡护军靡。其间侧注者谁氏？雄釂高谈称弟子。书生清骨如断冰，夜看磷青晓烽紫。边声无地著伊吾，五岳突从壮心起。快哉汪生游如此！归来一枕清淮流，丽竖弹筝翠眉喜。《前溪》误按《出塞》曲，醉眼犹瞋叛臣李。万事反覆难具陈，残虏未灭诚足耻。国士谁扬司隶畐，朝廷傥抚云中髀。生平早向长安垆，荆高千年气不死。"}