{"id":"449386","title":"永遇乐  别斯奋","dynasty":"当代","author":"陈永正","text":"草草归来，暂教携手，抑塞须吐。尚未纵横，还成歌哭，于事终何补。英雄尔许，功名休问，只恐岁华迟暮。约他年、男儿身手，故人斯意良苦。瘴云迢递，一麾安往，不信天涯无路。千里波声，叩舷应见，海月黄如土。莫吊前修，五公祠畔，寥寞茅丛椰树。凭谁唤，苍茫北陆，蛰龙宵舞。"}