{"id":"1084951","title":"鉴湖行","dynasty":"宋","author":"王十朋","text":"苍苍凉凉红日生，葱葱郁郁佳气横。鉴湖春色三百里，桃花水涨扁舟行。花间啼鸟传春意，声落行舟惊梦寐。胡床兀坐心境清，转觅湖山有风味。鉴中风物几经春，身在鉴中思古人。禹迹茫茫千载后，疏凿功归马太守。太守湖成坐鬼责，后代风流属狂客。狂客不长家鉴湖，惟有渔人至今得。日暮东风吹棹回，花枝照眼入蓬莱。回首湖山何处是，欸乃声中画图里。"}