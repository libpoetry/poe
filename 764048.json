{"id":"764048","title":"满江红 雨中过唐朕虞饮，却赠，和散木","dynasty":"清","author":"邹祗谟","text":"北郭东皋，开三径、伊人静处。何来客、征帆初下，水餐烟语。瓮底老春拼尽倒，槎头缩项还重煮。况朔风，飒飒挟愁来，前山雨。提壶劝，宾还主。衔杯笑，吾爱女。爱红堆脍缕，绿浮茶乳。四壁惟馀犊鼻在，一樽且博鸱夷古。羡君家，斑管尚生化，闻鸡舞。"}