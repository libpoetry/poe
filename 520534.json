{"id":"520534","title":"赠王翰林思","dynasty":"明","author":"祝允明","text":"先公昔登庸，寔出元礼门。雄篇累贲遗，存亡被光燉。吾儿缪通籍，重得联英骞。顽鄙当其中，俯仰惭祖孙。夫子笃风义，眷然推好敦。昨旅同北都，今来共南濆。英哲产自艰，分气勤化元。绳矩用必庄，天球质本温。藏蓄在王府，望瞻不可扪。谁令寘海隅，混揉珠贝繁。兰风涤瘴腥，桐韵澄蛮喧。迩来观海居，高寄城西原。白雉不见来，蜃气日夕昏。将无辱贤者，乘桴慨遗言。韩公日良觌，代隔道共存。时时出卮言，珍怪无玙璠。颇闻多幽味，深澹如丘樊。蔚林断湫鞅，疏筱涵静源。万境不能乱，始知吾性尊。凤文非可求，惠然下蓬轩。虽钦俯芥收，终愧仰萝援。即欲往从之，川梁棘我辕。尘谣无足投，望报来琼琨。空荒坐迟晚，劲策幸扶攑。"}