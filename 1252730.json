{"id":"1252730","title":"答徐伯枢见寄二首","dynasty":"元末明初","author":"谢应芳","text":"十载风尘走朔南，白头如雪面如蓝。借车载具家频徙，应俗为文笔大惭。茅屋雨添苔上壁，竹林烟护笋抽簪。别来行路难行甚，何夕挑灯细与谈。杜宇催归不绝声，知君归计正留情。东胶茶焙春烟暖，西堠花村夕照明。音信尚烦黄耳寄，交情不负白鸥盟。明年筑室相邻住，儿辈求田与力耕。"}