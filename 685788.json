{"id":"685788","title":"和李子搆都门春日韵","dynasty":"明","author":"丘浚","text":"碧桃花底共鸣珂，云淡风柔气候和。辇路雨馀生嫩草，官河冰泮动微波。近天楼阁逢春早，向日园林得暖多。我有新词三百阕，兴来呼酒对君歌。宝马雕鞍白玉珂，花云淡荡柳风和。梵宫密密关金刹，海子深深湛碧波。郊外踏青游客醉，水边脩褉丽人多。谁怜寂寞杨雄宅，门巷无人自啸歌。"}