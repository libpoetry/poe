{"id":"681917","title":"博平春半述怀","dynasty":"明","author":"文林","text":"土城半颓人十户，月出无烟望多树。树枯自念天正寒，雪消忽计春将暮。却怜青帝亦世情，可奈东风不相顾。野老立庭言貌古，漫呼尔汝忘官府。府牒联翩呵不辨，从吏木僵心益苦。真性不揖督邮怒，独抱瑶琴调鹤舞。平生肯落尘网牵，居然朗诵逍遥篇。天地造化一炉冶，万物销铸犹铜铅。嫫母施朱西子丑，松柏黯淡桃李鲜。浮云富贵聊尔耳，被酒北窗高枕眠。不能作书上宰相，不能内徙如登仙。不能饱和渊明诗，不能遗爱受一钱。簿书往复祗押字，官舍间寂如逃禅。饥民且勿向我泣，我不谋迁敛尔急。今年休怨役不均，新来县官难处分。"}