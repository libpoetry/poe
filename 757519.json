{"id":"757519","title":"喜迁莺 和箫楼师秋感","dynasty":"清","author":"沈善宝","text":"秋光澄澈。又落叶潇潇，吟蛩唧唧。几杵疏砧，两行新雁，更胜杜鹃啼血。惹得羁人哀感，制就新词凄绝。低唱罢、觉愁肠自断，愁眉顿结。幽寂。帘捲起。菊影扶疏，正一庭霜月。欲问嫦娥，相邀青女，同话广寒宫阙。底事天边蟾影，只照人间离别。吟望处、对蒹葭露冷，暮云空阔。"}