{"id":"805244","title":"瑶华慢三首 其一 郊原见梅同长源赋","dynasty":"清","author":"史承谦","text":"逼年残景，三九初交，东阁还凄寂。暖光晴昼，全不似、风雪来时寒色。春愁预惹，待重理、何郎吟笔。不知他、何处香来，竹外一枝先得。全身小映清池，看蝶影横斜，粉光如拭。清姿消瘦，应未许，此际偷吹横笛。水村山郭，想更有、千株欹侧。约明朝、小酌休迟，去访石亭消息。"}