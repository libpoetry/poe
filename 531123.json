{"id":"531123","title":"禹碑歌","dynasty":"明","author":"杨慎","text":"神禹碑在岣嵝尖，祝融之峰凌朱炎。龙画傍分结搆古，螺书匾刻戈锋铦。万八千丈不可上，仙扃灵钥幽仄潜。昌黎南迁曾一过，纷披芙蓉搴水帘。天柱夜瞰星辰下，云堂朝见阳辉暹。追寻夏载赤石峻，封埋古刻苍苔黏。拳科倒薤形已近，鸾漂凤泊辞何纤。墨本流传世应罕，青字名状人空瞻。永叔明诚及浃漈，集古金石穷该兼。昈列箴铭暨款识，横陈?䵻和釜鬵。胡为至宝反弃置，捃摭磨蚁捐乌蟾。又闻朱张游岳麓，霁雪天风彯佩襜。搜奇索秘迹欲遍，舂倡撞和诗无厌。七目崎岖信有觌，一字膏馥宁忘拈。非关嵽嵲阻登陟，定是藤葛笼窥觇。好古予生嗟太晚，拜嘉君贶情深忺。老眼增明若发覆，尺喙禁龂如施钳。七十七字挐螭虎，三千馀岁丛蛇蚺。忆昔乾坤漏息壤，荡析蒸庶依苓椮。帝嗟怀襄咨文命，卿佐洚洞分忧惔。洲并渚混没营窟，鸟迹兽迒交门檐。朅来南云又北梦，直罄西被仍东渐。黄熊三足变鲧服，白狐九尾歌庞袡。后乘包湖受玉箓，前列温洛呈畴?。永奔窜舞那辞胝，平成天地犹垂谦。华岳泰衡祗镇定，郁塞昏徙逃噣噞。文章绚烂悬日月，风雷呵护环屏黔。君不见周原石鼓半巳泐，秦湫楚诅全皆歼。此碑虽存岂易得，障有岚霭峰嵁岩。跫音夐绝柱藜藿，吊影䫻瑟森櫹楠。湘娥遗佩冷斑竹，山鬼结旗零翠蔹。造物精英忌泄露，祗恐羽化难留淹。欲摹拓本镌崖壁，要使好事传缃缣。著书重订琳琅谱，装帖新耀琼瑶签。麝煤轻翰蝉趐榻，烦君再寄西飞鹣。"}