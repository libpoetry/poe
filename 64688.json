{"id":"64688","title":"病骥图·吴兴父子俱能画","dynasty":"明代","author":"周忱","text":"吴兴父子俱能画，笔端往往追曹霸。当时托意知为谁，恻怆令人伤此马。此马虺颓未可轻，昔陪八骏天衢行。彩云禁御春如海，曾听玉辂和鸾鸣。一从谢病离天仗，骨耸毛焦气凋丧。耻与驽骀竞粟刍，自甘偃卧沙丘上。孙阳去后苦难逢，寂寞谁加剪拂功。羁金络月复何日，顾影怀恩悲晚风。古来千金市骏骨，况此精神那可忽。饲秣重归十二闲，犹堪万里奔腾出。"}