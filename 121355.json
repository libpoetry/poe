{"id":"121355","title":"有窦复者世居镇戎能道边事","dynasty":"宋代","author":"王陶","text":"君不见镇戎千顺弓箭手，耕种官田自防守。相团置堡御蕃军，下视贼庭殊不有。杀羊取骨燃燕炙，试卜贼兵知入寇。都校招呼入堡居，堡外重围百里余。墙低城小不难破，贼箭如棚城上过。堡中不及数十人，且斗且骂且欣欣。登陴斫门谓平取，应弦死伤已无数。窗间定箭射酋豪，一箭已闻哭声举。争将锦囊里贼尸，鸣金收众唯恐迟。不唯城堡依然固，吾众不伤毫与釐。自从干戈动四鄙，覆军杀交增无耻。朝廷未省遗边功，可事此勋不闻纪。安得天兵百万众，尽如此辈坚且勇。"}