{"id":"1078717","title":"代人上郑相生日三首 其二 寿香","dynasty":"宋","author":"张纲","text":"上方有国名众香，经行苑囿皆芬芳。世人岂识天香界，但知苏合及都梁。博山氤氲吐微窦，一炷香婴净尘垢。散成五色空中云，持献现前无量寿。我公宿悟香严因，应缘来现宰官身。妙香密圆證无漏，总持不动真天人。熏陶四海看无际，便是经行众香地。献香陋语应已闻，罗筏宁论几千里。"}