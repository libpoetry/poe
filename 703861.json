{"id":"703861","title":"赠汝载","dynasty":"明","author":"韩上桂","text":"灿灿园中花，萋萋江上草。令节既密移，万卉同枯槁。人生非金石，安得长美好。所以贵达人，励志事冥讨。大道讵可还，缅思丰与镐。中夜起揽衣，愁绝心如捣。努力承明时，寸阴以为宝。我有掌上珠，精光射远日。遍视世上人，弃掷成泥汨。惟子差解意，宝之如恐逸。青阳既倏驰，白日亦西匿。得失何足言，所尚在胶漆。请子歌一声，为子发瑶瑟。白云从东来，霜露空飋飋。时论薄管鲍，古道固无匹。处世薄面目，结交忌浮沉。与我千黄金，不若一知心。知心之可贵，愈于璧与琛。丹花为君笑，曲涧为君吟。世患无钟期，不患无良琴。我有一盍簪，与子表素襟。谁言将西归，我当溉釜鬵。"}