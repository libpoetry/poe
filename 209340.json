{"id":"209340","title":"充善堂为吴氏题","dynasty":"宋代","author":"陈杰","text":"厥初生人，禀性受中。不患不善，患不能充。血气既刚，物我交战。不患不充，又患不善。充而善者，可鸾可凰。匪善而充，化为豺狼。其充为何，勿助勿害。鸡鸣而偿，善与利对。申严界限，审察毫釐。诚内伪外，理公欲私。充无穿窬，义不胜用。彼充孔扬，傲庭是从。故得其正，泉达火然。一有弗协，履冰临渊。呜呼道微，志远瞻卓。子如充之，明善守约。"}