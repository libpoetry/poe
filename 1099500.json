{"id":"1099500","title":"寄赠张南卿兼答文篇之贶时南卿在鄱阳","dynasty":"宋","author":"严羽","text":"君不见邯郸轻薄少年儿，斗鸡走狗长相随。忽然失意向杯酒，拔剑相看死何有。君不见关西大姓多侠徒，结客如云倾五都。一朝金尽人事改，昨日交朋竟谁在。我笑悠悠世上人，须臾反复非情亲。拂衣便欲沧海去，但许明月随吾身。张侯为人心事好，使我一见喜欲倒。交友如君未易逢，相逢恨不相知早。相知虽早亦何为，气豁神倾在一时。君知海内刘玄德，我识弘农皇甫规。昨来赠我琼瑶作，把酒高吟意寥廓。色动曹刘侧耳听，魂归万古开冥漠。故人一别两何如，无限风期记素书。千里神交如咫尺，相思谁道隔江湖。"}