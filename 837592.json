{"id":"837592","title":"惜红衣·七月十八日中宵不寐，蛩声到枕，露气满帘，肃然其为秋矣。感身世之沈沦，悲人生之憔悴，悄然有作。用白石韵","dynasty":"清末民国初","author":"李岳瑞","text":"络纬虚堂，哀蝉坠叶，枉抛心力。一树无情，悽然怨凝碧。新愁黯黯，闻也到、鸥边狂客。沈寂。斟酌九秋，断姮娥音息。鹃声紫陌。寥落宫花，玉容泪痕藉。霜前白雁恋国。斗依北。为问故家亭馆，更待几回游历。奈误人多矣，江上六朝山色。"}