{"id":"131294","title":"送陈孔晨录鄞学任满西归","dynasty":"宋代","author":"陈著","text":"思昔南墅翁，用不尽书力。留以裕厥子，著鞭饱谙历。鄞庠多材地，纠录迂分职。休休自无犯，耿耿不事激。时雨化后生，春风久宿德。妙墨云烟飞，清吟雪霜逼。万口何异辞，三年如一日。芙蓉桂花天，扁舟戒行色。帐饮集寮寀，袖诗空士籍。相送相致祝，此去万里翼。非入蓬莱观，则上梧桐掖。我素与子契，而况同宗出。区区爱莫助，珍重而翁积。岂不欲临饯，耄笑筋力啬。"}