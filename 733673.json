{"id":"733673","title":"送宋荔裳按蔡四川","dynasty":"清","author":"李天馥","text":"前岁相逢广陵道，竞渡初过君发早。去年再遇芍药开，陈榻同浮菖蒲杯。君今出使复重五，人生离合真奇哉。转眼留连曾几日，赤灵朱胜伤俄乖。多君客邸偏好客，自谱新词骇鬼伯。大第名园徵旧欢，急管繁弦度兰夕。间为诗歌据上头，一时作者皆辟易。王家兄用火攻，九辩君称老折冲。予亦弱冠为长句，结好辄复惭山东。方调琴樽频过从，讵尔治蜀借文翁。蜀道天上九千里，重江曲栈何穷已。翼马峨眉绣络骄，泷船滟滪牙樯驶。西陲按部外台尊，况复金躔称俗美。软尘漠漠广宁门，如云供帐罗高轩。男儿得意屈群力，朱轮绮盖何䎙翻。君到莫作巫山赋，侈辩雄风惊峡雨。长途愿赠纪行诗，知君临水登山处。"}