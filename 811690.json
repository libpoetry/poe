{"id":"811690","title":"季冬南苑十首","dynasty":"清","author":"玄烨","text":"銮舆出禁门，前队已临苑。威德如风行，感恩似草偃。麦丛还待雪，苑静那看风。平野无尘迹，寒条远近同。讲武不忘威，劳农亦预知。回看止辇处，尽是岁寒枝。武职皆熊貔，没羽穿杨力。所向任干城，挽强视道德。三驱一面网，雉兔正堪肥。弦响无虚落，日暮即收围。骥德鄙千里，飞黄汗血传。临风嘶远路，蹋雪意贞坚。赤精长耳速，撮兽?麋鹿。迅捷欺飞腾，恋主犬为独。雄飞耻燕雀，受緤志凌云。阔臆惊禽鸟，鹰扬冠不群。罢猎归鞍早，乐施命大官。分餐不畏冷，祇恐夜间寒。离宫乙夜静，堪将岁月除。悬灯览奏摺，终始复如初。"}