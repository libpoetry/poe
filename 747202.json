{"id":"747202","title":"钤山","dynasty":"清","author":"严廷珏","text":"仙台对县门，长桥跨溪水。策杖作山行，翛然远城市。登顿入薜萝，盘旋出碨礌。草木杂青黄，沙土明赤紫。上有屋数间，荆榛连废址。当年分宜相，通籍仍归里。始愿慕圣贤，诵法实居此。一意典坟间，九年冰雪里。如何入阁后，顿易平生履。履霜不早戒，患由利熏始。太阿一倒持，侵欲而崇侈。路人多侧目，奴辈竞希旨。爪牙罗义儿，淫荒纵爱子。政必以贿成，忠必以谏死。孽海徒自深，急流不知止。太阳忽回光，冰山奚足恃。徒令大奸名，千秋入青史。读书期明理，理明讵若是。十罪有余辜，故乡人不齿。草庐望依然，游人每回趾。青松与白云，叹息蒙遗耻。"}