{"id":"711882","title":"寿姚香山熙止","dynasty":"明末清初","author":"陈恭尹","text":"英雄之才久不作，汗简丹青殊寂寞。君侯飞盖自北来，玉面虬须照南国。香山孤城在海岛，高舶如山浪如岳。挥鞭一指招曰来，群盗如麻皆面缚。虎饱则伏鹰饱飞，千钧弩为鼷发机。发踪指示略未毕，剧贼已落千重围。孤城许许吹霜角，君侯左佩莲花锷。马前亲系叛人头，秋日俘归五羊郭。能擒能纵古所难，况君生长从儒门。大兄雄武冠宇内，介弟补衮居言官。天生材气应无匹，射策长安君第一。繇来豪俊本为民，一令天涯未言屈。士元不展称凤雏，缝裾虞诩徒区区。看君不动声与色，万骨欲朽今重肤。我为此歌进玉斝，祝君之寿寿天下。太史在朝稗在野，山人不是谀人者。"}