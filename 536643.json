{"id":"536643","title":"别罗李袁三君","dynasty":"明","author":"王世贞","text":"上书不待报，解绶归田庐。斯岂悦隐沦，遽欲言遂初。衰慈遘沈■，医药寡异谟。百念不并牵，仓皇即脩途。我友二三子，祖宴此城隅。缱绻握手间，形滞神不俱。西望九折坂，我肠更郁纡。北风排雁行，踬羽日夜疏。五里一返顾，十里一哀呼。非君回云照，浊水永自涂。努力敦兰好，合并亮不诬。"}