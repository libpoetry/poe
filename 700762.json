{"id":"700762","title":"霅川归趣送黄布政叔正归田二首","dynasty":"明","author":"曹义","text":"霅川归处趣何清，竹下琴樽柳外亭。风煖波光涵户白，山晴云影压帘青。眠沙鸥鸟吟边见，投浦渔歌静里听。更想客来清话日，不谈名利只谈经。三十年来涉宦途，解缨一旦赋归欤。甘棠藩府存遗爱，别业苕溪有旧居。枕石眠时同野鹤，杖藜行处伴樵渔。梦回莫忘青云友，好托鳞鸿远寄书。"}