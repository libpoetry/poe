{"id":"413341","title":"吊鲁迅先生诗并序","dynasty":"近现代","author":"施蛰存","text":"灵均好修姱，九死不违道。渊明矢夙愿，沾衣付一笑。谔谔会稽叟，肝胆古今照。沥血荐轩辕，风起猛虎啸。高文为时作，片言立其要。摧枯放庸音，先路公所导。鸡鸣风雨晦，中夕设庭燎。幽人苦夜长，未接杲日耀。我昔弄柔翰，颇亦承馀教。偶或不当意，宫徵成别调。我志在宏文，公意重儒效。青眼忽然白，横眉嗔恶少。朅来二十年，世变如奔瀑。终见天宇净，公志亦既造。井蛙妄测海，转自惜?懆。犹期抱贞素，黾勉雪公诮。今日来谒公，灵风动衣帽。樽俎见平生，诗书敦宿好。感旧不胜情，触物有馀悼。朝阳在林薄，千秋励寒操。"}