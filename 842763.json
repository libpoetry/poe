{"id":"842763","title":"舟中忆爪哇之游杂述八首 其四","dynasty":"清末民国初","author":"陈宝琛","text":"竺教昔南暨，疑在齐梁年。鞭石造万像，冈阜光弥天。我仅揽其二，诧是鬼斧镌。巨塔垣五重，龙华会其巅。得非修罗斗，断脰鲜一全。其一佛久仆，拽起龛欹偏。无人踵布施，五亿王面钱。馀者得诸画，荒寒委风烟。或于名园遇，辇致如铜仙。瞀陋阙史乘，兴衰理茫然。徒令暹罗王，望古悲涕涟。"}