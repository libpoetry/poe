{"id":"996986","title":"将归叶先寄明复季常","dynasty":"宋","author":"黄庭坚","text":"初日照屋山，好鸟哢檐角。卷帘吏却扫，斋舍寒萧索。呼儿篘春醪，期与夫子酌。简书驱我出，冲雪冻两脚。莫行星辉辉，晓起鸡喔喔。青烟过空村，商旅无远橐。岂不欲少留，王事苦敦薄。平生白眼人，今日折腰诺。可怜五斗米，夺我一溪乐。公等何逍遥，睥睨寄讲学。谈犀振清风，棋局落秋雹。云阴愁濛鸿，山路险荦确。慎无告归轩，使我数日恶。羸骖逆归心，旋泞蹶霜泺。悲嘶惜鄣泥，短箠冷难捉。南征喜气动，迎面蛛丝落。买网鲙金橙，归偿炊黍约。"}