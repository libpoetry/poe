{"id":"993964","title":"游龙山","dynasty":"宋","author":"章康","text":"名山久相望，今日为著屐。到寺第一义，古松互蟠屈。一一龙蛇形，风雷气萧瑟。缨络桧两株，皆数百年物。灯耿青荧荧，像设暗金碧。空廊极徘徊，老屋共崒兀。僧房小槃礴，西原访泉石。于其最幽绝，似可便筑室。因而思古人，多有爱山癖。要之亦何为，一赏事已毕。上方不及登，尚或俟他日。无非会心处，妙同箭锋直。山灵谓何如，移文兹不必。作诗留山中，并可告来辙。"}