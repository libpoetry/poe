{"id":"1063785","title":"复次蔡元中韵","dynasty":"宋","author":"释德洪","text":"江楼为谁构，想见晴瓦碧。夜读楼中诗，终疑笔五色。气方吞刘备，和不以口击。丽如傲梁公，正恐是花魄。君才比西子，果识天下白。我句陋无盐，笔砚焚欲亟。吾家大冯君，酒酣颇自适。书来誇壮观，盈纸溅醉墨。初无万钱念，脱帽见秃笔。时时及少年，追逐寄夙昔。诫勿效宝公，清狂挑镜尺。"}