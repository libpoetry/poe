{"id":"1113467","title":"臞庵书事四首","dynasty":"宋","author":"张镃","text":"畦丁相引绕园行，指说亭基不记名。因想后湖题柱处，树林曾见作诗成。老藤横路几星霜，骨相清坚寿自长。敢惮侧巾方可过，折枝为子也何妨。曲涧斜穿竹最奇，岂容长夏有炎曦。林深纵怯湖风猛，更为支筇立少时。人生富贵尽浮云，何必须因不义分。若有一丘能作主，更惭寇邓立功勋。"}