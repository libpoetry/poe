{"id":"464249","title":"疏影 归燕","dynasty":"当代","author":"魏元旷","text":"红襟苒苒。杳去来踪迹，谁料重见。辛苦天涯，憔悴西风，犹记那时双剪。寻常百姓家何处，任翠幕、朱楼窥遍。尚难忘、京洛春花，碎语琐窗庭院。应念空床独守，有人恋旧爱，凄断心眼。嫩碧池塘，掠水穿云，日与相思同远。江南寒食年年好，奈门巷、乌衣分散。休更忆、舞掌身轻，蓦把钿车推转。"}