{"id":"1203191","title":"沁园春","dynasty":"元","author":"王哲","text":"王哲惟名，自称知明，端正不羁。更复呼佳号重阳子，做真清真净，相从相随。每锐仙经，长烧心炷，水火功夫依次为。堪归一处，阒然雅致，有得无遗。偏宜用坎迎离。聚珍宝成丹转最奇。结玉花琼蕊，光莹透顶，碧虚空外，捧出灵芝。定作云朋，决成霞友，自在逍遥诗与词。盈盈处，引青鸾彩凤，谨礼吾师。"}