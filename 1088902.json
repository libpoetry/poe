{"id":"1088902","title":"与邵阳李守二子用东坡韵","dynasty":"宋","author":"张孝祥","text":"两李有佳句，冰雪洒肺肝。清越石在悬，圆熟珠走盘。我家十二楼，下俯千仞湍。谁掣白玉琐，借与二子看。临风度长篴，瘴海为清寒。却立望九州，隘陕非所安。便欲驭长鲲，九万扶摇抟。神山在吾牖，弱水空瀰漫。回首五千劫，不费一指弹。绝笑尘中年，摄提与涒滩。"}