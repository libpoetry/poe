{"id":"687099","title":"述怀八首奉柬白景和","dynasty":"明","author":"刘崧","text":"隆暑夏方炽，赤曦煽炎烟。六街流景中，车马驱不前。引睇西北隅，烦冲抱悁悁。濯足沧海流，散发昆崙巅。岂无琼树荫，思尔风泠然。穆穆羽人馆，肃肃君子居。清风东南至，层构邃且虚。左陈樽与壶，右列图与书。燕休而翱游，其乐恒有馀。乃知习静者，乘化本自如。闻君昔游宦，四牡戒南骋。凌深陟庐阜，历险薄炎岭。才名时共推，刚毅夙所秉。竟辞金陵幕，旋理潇湘艇。却卧山云深，清歌动吴郢。美人出南国，皎若琼树枝。云日丽春服，光彩不可持。粲粲白玉齿，宛宛青娥眉。含情盼天末，独立以遐思。当歌复不发，听者今为谁。汎舟越江湖，晤言属良友。朝辞凤台侧，夕憩锦江口。思采蒲与荷，游咏乐且久。芳华隔秋浦，零悴复何有。怀哉托绸缪，结佩以琼玖。琴瑟有正音，自异淫与哇。高张弦易绝，低促声苦乖。敢伤知者寡，自愧鲜所谐。泠泠涧中泉，窈窈云际厓。誓将千古意，托在君子怀。微生寡所资，素食在贫贱。枯如枝上蜩，飘若梁间燕。长缨非固违，短褐岂终恋。荣名难强致，华采羞自衒。独处衡门幽，悲歌泪如霰。鸿鹄乘天风，摇荡日已远。声沈兰渚烟，影绝浮云巘。高河入夕迥，列宿光烜烜。岂不顾其群，前飞屡回转。凄其霜露积，恻怆岁年晚。"}