{"id":"845577","title":"显仁皇后上同发引三首 其三 十二时","dynasty":"宋","author":"无名氏","text":"炎图景运正延鸿。文思坐深宫。慈宁大养，乐事时奏宸聪。皇龄永，恩霈下，遍寰中。君王乘彩服，嫔御上瑶钟。年年诞节，就盈吉月，交庆流虹。欢洽意方浓。不觉仙游渺邈，但号泣苍穹。追慕念音容。诗书慈俭，配古追踪。躬行四德，谁知继、二南风。移盼俄空，宝鉴脂泽尘封。清都远，帝乡遥，杳难通。想云軿、还上瀛蓬。稽山何在，当年禹宅，万古葱葱。最难堪，潮头定，海波融。"}