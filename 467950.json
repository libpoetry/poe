{"id":"467950","title":"嵌名诗七首 叶远","dynasty":"当代","author":"程滨","text":"接天远道草萋萋，不管红尘醒复迷。千水千山千世界，一花一叶一菩提。凯风吹雨洗南柯，欲向瀛洲著薜萝。无复沈腰如彼瘦，何妨潘鬓为君皤。秋风起处忆莼丝，披发江滨浑似痴。屈指家山几时到，一程烟雨一程诗。天柱嵯峨入紫微，宏谋毕竟不如归。人间总有知音在，雪里梅花开满扉。洞庭张乐水云中，渺渺波光澹澹风。最是曲终人不见，君山一片玉玲珑。西来心事太茫茫，浩浩长江一苇航。面壁山中人不识，三千法乳继空王。孟夏滔滔草木青，冲冠一怒为娉婷。风流知是神仙亚，可识圆圆故姓邢？"}