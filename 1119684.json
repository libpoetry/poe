{"id":"1119684","title":"赠广教主人","dynasty":"宋","author":"陈造","text":"七年走薄宦，重放湖上步。偕客憩鹫峰，访僧得龙树。瘦骨书作祟，馀年药为助。君技信精微，我疾判疑误。多谢办再往，一饱许复具。意偶俗物败，行非山灵沮。定贻高人笑，竟堕尘事污。似闻今参寥，近在西林住。拟掇茗果供，饱玩玉雪句。胜践后五日，盟兼谂鸥鹭。风雨破十九，可得闲馀步。画舫连千百，排拶堤侧树。湖山堕空濛，于客信非助。前朝冒雨还，正为初日误。今者乘兴往，不暇家治具。赏心有新惬，行计无旧沮。香尘纷罗绮，隐服耐此污。莺花殊未厌，乌兔渠小住。爱日拟秉烛，把酒先得句。上马一回首，前滩下白鹭。"}