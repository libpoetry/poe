{"id":"740329","title":"登中山寺中元洞","dynasty":"清","author":"李中简","text":"山程不当游，佳处聊目送。晚憩屏山根，长啸得崖洞。虚涧跨平桥，层岚耸高栋。嵚岑款石闺，䆗窱转云巷。石髓流成坳，钟乳洞初冻。荒碑苔藓埋，古佛香花奉。前荣有平台，远目豁一纵。四山皆回抱，一水可俯控。人烟与飞鸟，远色咸自羾。天风吹危石，岌嶪皆飞动。兹山蕴灵异，非仅耳目弄。犹嫌近市廛，未与幽人共。石屏吐新月，夜景萦清梦。题诗付山僧，勿使俗客诵。"}