{"id":"839780","title":"儗陶社九老歌","dynasty":"清末民国初","author":"祝廷华","text":"千春万秋等日月，盘古以后皆陈迹。丙寅之岁上元前，无数梅花散芳泽。元亭载酒皆胜流，酩酊大醉蓬茆宅。十八人中半寿星，朱衣齐点寿阳额。吾江名宿许伯清，沧洲领袖称诗伯。大雅堂开刘尚书，骚人济济争浮白。巍然陈氏万卷楼，当年时照晚霞赤。吾家花萼负盛名，百五百十同振翮。匏村砚北两诗钞，钱氏骚坛有专席。竹林向秀古名贤，子孙大耐多得力。云礽繁衍章全城，镌珉寿梓多刊刻。漫园辟后更芜园，金昆玉友同风格。东山孝感格天心，仁者先难终后获。群贤门阀皆清华，而今都作郦泉客。芳春淑景长优游，遐龄定届期颐百。浮邱拍手洪崖笑，一切闲愁总消释。走也携酒步后尘，称觞乐与永朝夕。乔松古柏共长春，苍翠年年耸千尺。小园诗社有雏形，增高继长诸贤责。愿晋香山九老歌，敬祝勿以形为役。"}