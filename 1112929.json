{"id":"1112929","title":"枢密端明先生宠分新茶将以丽句穆然清风久矣不作感叹之馀辄敢属和","dynasty":"宋","author":"张孝祥","text":"伐山万鼓震春雷，春乡家山挽得回。定自君王思苦口，便同金鼎荐盐梅。先生笔势挟风雷，春色先从笔底回。却笑粗官成漫与，望林止渴竟无梅。诗肠隐隐转饥雷，春困无人与唤回。强续新诗终不似，空传衣钵向黄梅。"}