{"id":"688686","title":"驾祀七陵奉敕居守京城即事有述","dynasty":"明","author":"严嵩","text":"凤城楼堞隐寒空，玉帐旌麾飐晓风。新菊凝香随步辇，灵峰积翠绕离宫。龙云瑞气来皇邑，霜露秋容感圣衷。芸阁侍臣劳简命，拥旄持节愧何功。画戟连营警卫重，翠华今夕驻行宫。朝颁玺敕纶言重，夜锁金城节制雄。风清刻漏来天上，霜白星河绕禁中。皇德万年同郏鼎，汉家谁数贰师功。"}