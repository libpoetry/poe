{"id":"824860","title":"风雨既过有二株粲然独存怃然赋之","dynasty":"清末近现代初","author":"郑孝胥","text":"飘风急雨万骑趋，欲救不得嗟群姝。朝行我园太狼藉，飞雪宛转萦衣裾。眼看众枝各含怨，顿抱芳意归空虚。春和景明若有失，惊顾忽出怅惋馀。朱颜亭亭独无恙，悯默俯立娇难扶。惊魂飘摇俄欲返，幸脱浩劫犹怜渠。先生叹逝赋未就，念汝失侣同羁孤。徘徊绕树复顾影，苔深泥污聊相于。盛时未阑奈零落，山河邈隔空愁吾。"}