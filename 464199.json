{"id":"464199","title":"多丽 祝细君六旬晋一寿","dynasty":"当代","author":"王陈常","text":"细思量。归来六六年光。已深谙、寒家滋味，酸咸苦辣同尝。越耆庆、长予四载，计初度、五日重阳。花有长春，菊堪延寿，都云佳色晚才香。又畴料、神亏子舍，误唱凤求凰。只修得、童孙戏彩，媳女称觞。到而今、卿虽迈矣，身材尚卜康彊。断芳讯、蚤逾七七，耀齐彩、幸作双双。玉韫辉山，珠还合浦，犹能添个小儿郎。方可谓、补牢非晚，偿我旧时羊。君须信、天申以福，俾寿而臧。"}