{"id":"1030258","title":"水调歌头 其三 同子仪、韦之登舟青阁，用韦之韵","dynasty":"宋","author":"管鉴","text":"秋色浩无际，风露洗晴空。登临江山胜处，楼倚最高峰。好是夕阳低后，四野暮云齐敛，遮尽远山重。城郭参差里，烟树有无中。坐间客，才论斗，气如虹。挥毫万字，举双白眼送飞鸿。莫问梅仙丹灶，休觅山灵蕙帐，追忆采芝翁。便草凌云赋，归奏大明宫。"}