{"id":"843584","title":"七十感怀三首","dynasty":"清末民国初","author":"方仁渊","text":"少壮奔波为救贫，七旬犹是寓公身。故乡归去成生客，童子相逢尽老人。尚有鸰原杯两弟，恨无鸟哺报双亲。昏昏世事何时了，且看人情似转轮。支离蜷曲卧岩阿，老至无能似弃柯。开卷恍如逢故友，种花聊与遣愁魔。酒因减量持杯少，诗到衰年俚句多。忧患替人筋力悴，那堪天地更风波。生无可述死无名，敢谓岐黄一隙明。笑我参苓方乱写，问谁药石论持平。漫言仁术康斯世，只恐庸才祸此氓。一过九功犹不掩，白头欲补待来生。"}