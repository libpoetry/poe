{"id":"812736","title":"夏日杂兴","dynasty":"清","author":"吴茝","text":"荷叶何田田，白蘋更冉冉。诗人义同采，托兴初不辨。讵知其本殊，出处亦相反。荷叶自有根，蘋乃随波转。飘泊既靡定，流荡复忘返。所以臭味殊，割席有华管。猛雨过恶木，森森有馀阴。憔悴所不息，亮哉志士心。天道自迍邅，矧兹白日骎。登高一以眺，浮云蔽遥岑。猗嗟心怫郁，写我刺促吟。刺促歌终竭，向风聊开襟。"}