{"id":"721514","title":"寄题王阮亭西城别墅十三咏 石帆亭","dynasty":"明末清初","author":"陈恭尹","text":"大壑有藏舟，兹帆负而走。不觉动波涛，但见移星宿。寄谢济川人，清风在岩岫。日落山更空，孤亭惬幽赏。一声何处歌，松风递馀响。不必问其辞，悠然绝心想。妙法非有无，一偈何可说。小阁坐默然，花光满林樾。目送海岱云，西飞过吴越。世无千载人，大椿寿谁算。黄帝甲子来，才及春之半。独有观棋人，还家柯已烂。双龙何夭峤，屹立竦毛发。兴至一摊书，爱此松下月。有时清梦中，风涛坐超忽。溪山不自名，胜地因人有。不知今古人，梦寐相反否。丸丸华子冈，小大俱不朽。舜以天下让，善卷固弗取。茅茨与土阶，何用分出处。想见洞中人，高风迈巢许。年年春草芳，绿遍陇与亩。一入池塘梦，遂为谢家有。不惜绿更黄，但惜离居久。三山不可即，林中恍如对。世无痴神仙，要当属吾辈。羡门与子乔，安知不在内。天地本一气，至音唯可通。金石与笙箫，喤喤徒乱聪。为君一登啸，玄鹤来高空。晋国昔能言，泰山曾自立。神异即不无，幽奇讵能及。拔起若兴云，濛濛翠犹湿。结根幸在兹，绿筠长可保。涌翠为波涛，秋声满晴昊。三径净无尘，风影自能扫。雨霁闻鸟声，春阴覆林莽。碧藓印阶明，绿萝缘壁上。中有读书人，千秋遂孤往。"}