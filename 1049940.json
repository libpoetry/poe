{"id":"1049940","title":"奉和广帅蒋颖叔留题石室","dynasty":"宋","author":"郭祥正","text":"西江赴海穿双峡，十里寒青半天插。晴空倒影连明河，滔滔不碍鲸鱼呷。绞绡高覆紫微冠，翠簟平铺玉皇榻。中藏石室与嵩台，巨壁棱层老鳞甲。欲飞未去凤逶迤，将蛰还伸龙匼匝。浪摇蓬岛何其危，桂塞广寒无乃狭。大匠不由基构成，洞门大启无人扃。六月来游乃挟纩，酌酒向口疑冰生。三溪诘曲愈难涉，举烛但爱烟溟溟。返似霜缣见山水，画手只许吴生是。有谁文采如昌黎，物物为我从头记。自惭才短空冥搜，俚语未足苍崖留。元戎闻之索大笔，默坐远想书胜游。凭凌风力若捕虎，窘束景象如缚仇。那知子厚号雅健，不识谢守为风流。桓桓斯人富学海，少陵重生谪仙在。琮琤击玉敲黄金，倚马千言未尝改。高下岂必世俗知，浩气已充天壤内。又如淮阴善将略，不战能令敌先败。暂辞侍从来东南，羊城异日为傅岩。不唯巴笺吟咏足，即看玉牒功名镵。滁阳吴公昔曾赋，落落文华精注措。毛侯亦许送和章，马上横戈写长句。孰云高要陋且遐，三篇入石神鬼嗟。愿挥硬画夺剑戟，下视鸟迹初遗沙。此心虽大虑转小，刻就颇忧龙作蛇。譬之博奕仲尼与，群儿恶用相识哗。端溪石工古称妙，年年琢砚供正衙。刚刀截碑易于砚，龟螭相射生彤霞。岐山石鼓久缺矣，苦县光和真瘦耶。流传万本入中国，谁怜此乐瘴水涯。共探泉石造淡漠，岂忆冠盖追荣华。公思归乎欲致主，四方飘泊予为家。予意无留亦无去，等将幻质随杨花。"}