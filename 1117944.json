{"id":"1117944","title":"秋兴三首","dynasty":"宋","author":"陆游","text":"天遣幽人尽放狂，醉眠无复客为妨。墨蛟飞下剡藤滑，苍璧碾成官焙香。老境虽深身更健，清秋欲半日犹长。闭门莫道都无事，又了移花一段忙。蓬蒿门巷绝经过，清夜何人与晤歌。蟋蟀独知秋令早，芭蕉正得雨声多。传家产业遗书富，玩世神通醉脸酡。如许痴顽君会否，一毫不遣损天和。老子虽贫未易量，风流犹在小茆堂。葡萄锦覆桐孙古，鹦鹉螺斟玉瀣香。千点荷声先报雨，一林竹影剩分凉。秋来便有欣然处，新种莼丝已满塘。"}