{"id":"626185","title":"病鹤","dynasty":"明","author":"黎景义","text":"嗟鹤亦何病，敛翼即衔恤。洒洒留清姿，昂昂耸癯骨。徘徊南山岑，往返北山厔。饥无伤铁咮，寒无柔楯膝。有时发长唳，响震太微飔。闻者惊其声，皆疑谓无疾。九万奋云程，大鹏乃畴匹。霜毛绝纤埃，自怜徐自栉。但令双羽在，胡至混鹩鳦。金风秋晓鸣，天半何萧瑟。翘首久倾听，惝恍如有失。偶然遭困顿，终非樊中物。遮莫养健翎，一飞淩霄霱。"}