{"id":"578945","title":"天南星","dynasty":"明","author":"王佐（汝学","text":"橘过淮为枳，非恋淮南好。南方风土宜，橘性自能保。君看天南星，处处入本草。夫何生南海，而能济饥饱。八月风飕飕，闾阎菜色忧。南星就根发，累累满筐收。大者或连梗，如孛如旄头。小者累十百，附大如赘瘤。携来煮大铛，翁媪坐绸缪。熟盛巨瓦钵，剥嚼饱乃休。儿孙分瓦碗，满量各自由。饱睡到天明，何管蝶梦周。主母晨相过，煮茶亦见留。加教致殷勤，洁脱烜膏油。馀留上市卖，今夜赏中秋。城中剥鬼皮，比屋有价酬。外此惟果腹，闾阎以优游。海外此美产，中原知味不。"}