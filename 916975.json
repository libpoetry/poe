{"id":"916975","title":"荆州偶作","dynasty":"宋","author":"杨时","text":"郑公嵇阮流，野性本麋鹿。平生傲羲皇，白首就羁束。大寒客无毡，官冷饭不足。顾予支离人，攘臂受馀粟。江鱼尾盈尺，饱食胜粱肉。荆山富樵苏，丈室有馀燠。顽疏愧前哲，所得踰往躅。谈经追时好，俯仰负愧忸。流光逝不反，愁鬓日改绿。世道劫火燃，不燔乃良玉。晚交定难恃，云雨手翻覆。官居真蘧庐，束担聊托宿。求田意虽鄙，此计正宜速。归寻谷口耕，胜卖成都卜。坐想带经锄，倚耒听布谷。"}