{"id":"1041582","title":"同邻几观中道家书画","dynasty":"宋","author":"刘敞","text":"宋公好古天下闻，法书奇画多求真。独将文雅遗后世，官虽贵达家尤贫。近自唐室远及秦，上下略数千馀春。丹青翰墨著名者，一二收拾忘辛勤。象贤济美声不坠，手泽钜细皆如新。朝廷交游累千百，未尝肯示寻常人。蔡侯江翁与梅伯，于今磊落称绝伦。退朝相从得尽见，更觉清门无杂宾。鉴微赏异极毫发，四座若获千金珍。往往发狂或大叫，咏诗落笔争纷纶。我随众人久碌碌，学殖欲落衣生尘。愿登群玉探禹穴，不惮山海驰舟轮。此君家近未宜后，率然欲往怀逡巡。淹留秖觉岁月老，复恐异物潜通神。但传妙唱想绝迹，诵叹慷慨书搢绅。"}