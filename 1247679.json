{"id":"1247679","title":"暮经零陵望愚溪怀柳司马","dynasty":"元末明初","author":"蓝智","text":"湘川入零陵，百里尽崖石。野旷生夕阴，山空澹秋色。缅怀柳河东，微宦曾远谪。才名一代雄，文藻万人杰。朝游愚溪水，莫返愚溪宅。斯人岂真愚，怅望天地窄。当时啸歌地，千古仰遗迹。草木含清芬，山川耀潜德。悠悠人世远，悄悄王事迫。鼓枻下中流，江清月华白。"}