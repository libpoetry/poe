{"id":"119181","title":"悟老住慧林","dynasty":"宋代","author":"苏辙","text":"能公住岭南，正观呼不起。忠公客中禁，朝恩不为累。道人无净秽，所遇忘嗔喜。悟公清净人，心厌纷华地。慧林虚法席，去有迟迟意。投身淤泥中，佛法何处是。引身山林间，过患差无几。力小难自欺，心安似无愧。悟世常失人，违心辄丧己。徐行勿与较，乘流得坎止。君看净因揩，志以直自遂。杀身竟何益，犯难岂为智。去住本由天，毋求亦无避。相期明且哲，大雅亦如此。"}