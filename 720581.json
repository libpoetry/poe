{"id":"720581","title":"定风波　送李广文之新兴任","dynasty":"明末清初","author":"屈大均","text":"羡新州，咫尺羊城，兰舟五日即到。竻竹阴中，蒲葵影外，野鹿时相召。讲堂开，允溪绕、祭酒多閒但长啸。凭眺。有碧山廿四，秦眉娟妙。荔枝未少。似丁香、一样雌雄小。与盘中、红蓿芬馨共啖，谁似儒官好。玉杯篇，洞玑草。休叹笺经苦不早。为道。一毡虽冷，诸生师保。"}