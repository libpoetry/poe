{"id":"386349","title":"沁园春·九十韶光","dynasty":"清代","author":"刘琬怀","text":"九十韶光，如驶匆匆，芳菲乱飘。捲榆钱满地，闷怀同积，杨花扑帐，倦眼无聊。飞燕呢喃，流莺絮聒，各抱离魂一样销。休携酒，残红庭院，只合寥寥。东皇乍返云桡。叹望里、分明南浦遥。忆兰亭聚咏，幽情暗助，平台试茗，清兴相邀。归路无涯，行踪何著，怕听歌声连臂招。来年会、约探梅曲坞，问柳长桥。"}