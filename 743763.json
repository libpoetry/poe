{"id":"743763","title":"孙褒铜印歌","dynasty":"清","author":"桂馥","text":"张俭亡命谁投止，鲁国孔褒堪依恃。事觉俭捕褒亦收，一门老幼力争死。死者千年骨已灭，私印犹存肝胆血。友朋一诺重千金，何烦印信合符节。石碑出土成臼科，独留名字终不磨。一碑一印在人世，闇中当有神物呵。去年曾见窦武印，汉人气节如山峻。文举之碑不可寻，德让有碣字难认。我携此印归曲阜，陈于碑下拜稽首。家业授受《春秋经》，谁为《公羊》发墨守。"}