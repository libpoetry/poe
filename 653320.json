{"id":"653320","title":"夏仲昭万竹图为师知县题","dynasty":"明","author":"张宁","text":"昆山老叟仙中人，清和洒落无纤尘。平生富贵不足道，笔挽造化回阳春。坡真可妙真堪惜，老息森严露形迹。鸥波亭外寂无人，九龙山气凌秋碧。山气凌秋势薄天，凝云挟雾快腾骞。巉岩峭壁几千仞，此老直欲穷其巅。金闺琐闼瀛洲路，宣德年来誇独步。名高价重不复疑，世间托笔应无数。枝干依稀丛叶同，天机妙解却难工。就中一片飞白石，烂然琢玉寒玲珑。蹇予最好潇湘景，见画令人发深省。曲处疑闻爽籁生，深中似觉阴风冷。深曲低昂路郁纡，幽情欲尽似还馀。三湘逐客归来未，二女游魂今在无。从来能事不受迫，醉里兰亭难再得。使君此幅自何来，万金宝剑连城璧。半窗疏影对愁眠，斑管春寒诗思牵。玉蝉吟吸鹧鸪雨，文绡细簇玻璃烟。却思京国频相见，自谓相求当不厌。岂料公归绿野堂，至今误我鹅溪绢。江南菉竹漫成林，山县鸣琴白昼阴。他日使君江北去，披图应忆岁寒心。"}