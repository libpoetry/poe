{"id":"898082","title":"寄杨应之","dynasty":"宋","author":"张耒","text":"应之蹉跎三十九，犹著青衫困尘垢。高才逸气老益奇，我每事之安敢友。逢时则驾子何患，有才未用谁之丑。暴得从来失常速，徐驱未用鞭其后。扫除万事付之命，收拾至乐归之酒。闻公颇以饮自名，我亦抗衡能至斗。京师常恨酒不足，贫旅仅得糊其口。乃知一饮尚间关，功垂万古知难偶。百年痛饮乃良图，安用金朱裹枯朽。我生自断计已决，君亦我徒能尔否。扬眉鼠子事轻肥，眨眼小儿夸谨厚。须防仰嚇忌鹓雏，更虑致魇逢刍狗。独醒不若餔其糟，群犬犹须避而走。遭刑每笑嵇叔夜，得计须师彭泽叟。我官古邑洛之阳，间有山川亦奇秀。行当酿秫从子游，更以新诗相献侑。"}