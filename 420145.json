{"id":"420145","title":"过秦楼","dynasty":"近现代","author":"邓嘉缜","text":"砌草欹风，墙花碍月，几曲回廊露湿。楼台镫瘦，帘幕香腴，人静蛩声向寂。等闲意兴萧疏，负了清幽，寥天寒碧。甚雨笼莎径，雾昏林表，却思今夕。浑不管、山河照影，胜赏欢悰，端赖团团璘璧。俊游裙屐，雅集壶觞，何处更安吟席。试为平章，从他兰被修崖，苔铭陋室。笑江城梅落，吹入临风玉笛。"}