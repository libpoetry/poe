{"id":"813925","title":"读史","dynasty":"清","author":"陆锡熊","text":"百川齐注海东头，使者河堤借箸筹。岂有宣房沈白马，但闻蜀水斗苍牛。地通鼍窟千寻浪，天入龙门万里流。满眼藋蒿淮泗上，至今遗恨武安侯。黑河杀气暗天长，荷戟新徵六郡良。万马夜窥边月白，七星寒拥阵云黄。尚书都护安西府，属国分符日逐王。今古只看秦塞险，贺兰千嶂接苍茫。"}