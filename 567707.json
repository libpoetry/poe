{"id":"567707","title":"中秋发舟越溪将游天目同韩达夫门人吴系马策联句","dynasty":"明","author":"徐渭","text":"出郭月正上，迷波云稍黄。井梧初剪叶，天桂忽飘香。远落诸英渺，遥峰寸碧长。寒枝惊鸟雀，征棹载琴箱。树底秋光满，船头夜气凉。曲塘翻刺芰，夹岸浸疏杨。瀫乱白鱼跃，山移綵鹢翔。半宵联镜曲，一水接钱塘。渐渐天如洗，年年雨阻觞。那能如此夕，彻曙醉清光。"}