{"id":"1225396","title":"题张樗寮楷书公孙大娘舞剑器行","dynasty":"元","author":"朱德润","text":"飞仙堕翮堆成山，堂堂楷法留人间。宜官无徒梁鹄往，隐锋藏角尤为难。大书五寸径方丈，字贵紧健力出捥。八诀具全真足高，不学谩草鹦哥娇。黄华老人在金国，宋季独数张樗寮。似闻高艺两不下，各抱地势夸雄豪。今观张书劲且奇，笔力欲抵三军师。吴钩斫断怒蛟尾，瘦竹折石回风枝。君不见庾征西，何须野鹜论家鸡。"}