{"id":"812164","title":"寿范浣浦侍御","dynasty":"清","author":"庄年","text":"名高讲幄佐丝纶，曳履簪毫近紫宸。温室瞻云长五色，大官赐食得兼珍。明同金鉴传三晋，洁胜冰壶颂八闽。绛帐柏台齐秉节，由来教养藉儒臣。吴越簪缨推辇下，惟公声望最嵯峨。乌衣门第追王谢，画省文章敌阮何。绛县旧传人不老，金笼新见鸽来多。瀛洲信有安期子，枣大如瓜席满罗。"}