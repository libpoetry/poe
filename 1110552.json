{"id":"1110552","title":"送王循道赴省试四首","dynasty":"宋","author":"孙觌","text":"龙扰已可屠，瓠坚今可攻。不辞千金费，莫计五石容。藏器古有待，用大难为工。平生不龟手，伫此一战封。千金市骏骨，想像不可逢。安知辕轭下，磈礧卧肉騣。天厩四十万，一洗凡马空。叶公莫惊走，始信真有龙。秦俗自击缶，齐人善吹竽。宁闻牛角斗，莫奏凤将雏。独唱谁能晓，弥天和欲无。中郎非俚耳，为斲爨中枯。殖绰拜勇爵，儒冠堪溺中。可怜毛锥子，譊譊尚争雄。夫君口击赋，陈言贱雕虫。行以立谈间，可折万里冲。"}