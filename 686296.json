{"id":"686296","title":"龙潭八景 三江观潮","dynasty":"明","author":"史谨","text":"一痕忽起势崔嵬，直上三江吼怒雷。红蓼滩头斜日里，恍疑鳌戴雪山来。七星山色翠冥冥，玉宇琼楼护六丁。夜半天坛明月上，道人独自礼寒星。两峰苍翠接三茅，路入云深去转遥。惆怅茅君不可见，却从樵子问王乔。篙师倚棹傍寒芦，力倦操持不受呼。多少行人将有适，不知谁是仲尼徒。百尺飞梁接大堤，柳阴常见驻轮蹄。香尘忽起行人去，水自东流日自西。一堤烟柳翠沈沈，画鹢如云繫柳阴。白发篙师閒理棹，就中还有济川心。岩际云霞仕卷舒，水边洲渚自萦纡。谁知数尺苔矶上，介甫曾来学钓鱼。苜蓿连天万马肥，望中如在华山西。龙媒应叹无人识，频向奚奴振鬣嘶。"}