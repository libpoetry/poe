{"id":"1114240","title":"宫使待制舍人赵公挽诗","dynasty":"宋","author":"李弥逊","text":"秀出青徐野，风移邹鲁乡。家声齐丙魏，人物到轩黄。漫士从三已，危机付两忘。并游无此老，谁与共行藏。曲突深时虑，长裾鄙世流。无书来北阙，有意在东周。旷远嵇中散，疏慵马少游。长松想风表，千古閟山丘。忆昨司青琐，公时对紫薇。午轩评谏草，晓殿缀朝衣。金石平生契，人琴此日非。白头情易感，无泪与君挥。"}