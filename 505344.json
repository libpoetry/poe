{"id":"505344","title":"纪行寄乡中诸友","dynasty":"明","author":"唐之淳","text":"去年上天姥，青鞋踏石苔。路逢刘阮辈，挥手使我回。今年客钱塘，爱食钱塘水。水清多天风，吹逐行尘起。尘飞腰下剑，影落剑池云。延陵怀季子，句曲礼茅君。举头见天居，星辰拥黄道。翩翩飞将军，先我入燕赵。燕赵三千里，王师百万兵。谁将双白羽，笑赠一书生。扬鞭滁水春，挂席庄台晚。向来思亲泪，征袍为之满。行行过淮泗，暂泊项王城。王城杨柳树，黄鸟弄新声。明发上吕梁，洪涛天上落。持觞金龙祠，瞬息彭城脚。彭城接丰沛，慷慨思汉皇。浩歌黄楼赋，击节三侯章。好风获兼旬，历览遍齐鲁。吟冲豫河烟，坐对金台雨。金台留一月，羽檄动三军。旗鼓朝朝见，笳箫夜夜闻。乍思蓟北门，已涉渔阳外。不见万里城，但见万里塞。发鞍松亭口，饮马宽河阴。寒云薄日色，曙雾结归心。惠州又白霫，意倦思少息。登高望海山，远树霞光赤。时时携小校，孤嶂读残碑。行处翻如梦，回来却自疑。所怀故乡人，缥缈越天末。相见同我怀，分明照秋月。题诗及行役，念往愧飘蓬。待教凉冷后，封寄向南鸿。"}