{"id":"980431","title":"二月初山上作","dynasty":"宋","author":"晁说之","text":"与春相别云一岁，辽鹤有恨不足加。意韵寂寥莫我适，起逐春风山径斜。春风自与时窈窕，岂为来开桃李花。不然春来已几日，何处桃李不枯槎。乃知桃李善卑陬，远交深托待纷葩。政如世间妩媚子，巡墙倚户渐齿牙。公卿初岂以尔故，腰金佩玉牢声华。区区更怜蜂蝶辈，草根花底为生涯。此理前人未见之，我今独得频咨嗟。生无京国名园分，况此边城万里沙。"}