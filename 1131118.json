{"id":"1131118","title":"再答二阕","dynasty":"宋","author":"韩琦","text":"从来交分拟金兰，一纪前同陟道山。君畜高才终未偶，我居荣路独何颜。邺台将卜全身退，洛宅先输任意闲。感旧倚楼空自叹，不如飞翼倦知还。退谋休洛勇难攀，性得清虚不在山。十亩足居应慕白，一瓢犹乐直师颜。谁论世路风波恶，渐见仙家日月闲。我亦安阳蜗舍就，羡君殊欲幅由还。"}