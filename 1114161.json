{"id":"1114161","title":"初食荔枝四绝句","dynasty":"宋","author":"李纲","text":"烟雨濛濛半暑时，轻红旋摘自提携。不知谁是善知识，断送归家食荔枝。平昔传闻十八娘，丰肌秀骨有馀香。今朝亲到芳丛下，应许幽人餍饫尝。堆盘盛喜珠玑满，绕齿乍惊冰雪香。病酒相如正消渴，不妨时擘绛紬囊。南海何年贡荔枝，知音千古有杨妃。华清赐浴娇无力，一骑红尘初到时。"}