{"id":"726032","title":"侍宴饯临川王北伐应诏诗","dynasty":"南北朝","author":"王筠","text":"金版韬英，玉牒蕴精。帝德乃琥，王威有征。轩习弧矢，夏陈干戚。周骛戎车，汉驰羽檄。我皇俊圣，千年踵武。德洞十门，威加八柱。金正圮德，水行失道。胡马南牧，戎徒西保。荐食伊瀍，整居丰镐。金关扬尘，铜台茂草。命彼膳夫，爰诏协律。乐赋出车，弦操吉日。玉馔骈罗，琼浆泛溢。圣德温温，宾仪秩秩。"}