{"id":"299067","title":"探春慢·南轩茗话","dynasty":"清代","author":"袁绶","text":"拨火留香，汲泉试茗，游兴新来都懒。暑簟频移，风帘尽卷，小雨乍过庭院。向绿窗围坐，听笑语、盈盈不断。侯它蟹眼鸣时，定磁先选宫碗。爱此香清色浅，早齿颊凉生，睡魔潜窜。写景分题，赋情联句，次第竞争奇艳。吟罢推敲处，消不觉、花阴影转。红上罘罳，一痕斜照催晚。"}