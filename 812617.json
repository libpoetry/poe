{"id":"812617","title":"送谢莲士表兄尉广西二首","dynasty":"清","author":"何栻","text":"半是疏狂半是痴，性情差喜我能知。胸无城府惟容酒，舌有锋芒且说诗。老子婆娑随地可，小儿颠倒任天为。八千里路君犹幸，五岭三湘饱看之。卅年风雪卧长安，生铁能禁彻骨寒。但有稻粱能饲雁，不妨枳棘竟栖鸾。大才应入蟛蜞梦，小试何辞蚂蚁官。也许仁风慰黎庶，未应遗爱尽儒冠。"}