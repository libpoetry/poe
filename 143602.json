{"id":"143602","title":"题圣果寺介亭诗","dynasty":"宋代","author":"丘濬","text":"金商肃肃淬龙渊，白晓挥开东北天。天孙引下翡翠烟，层层堆列参井边。便於裸壤蟠危巅，城雉岧峣暗接连。地祇欲誇融结权，藓花斸破蛰虫迁。皮刳骨露判混元，一支一节相贯穿。洞庭波浪彻底乾，驱来不用暴秦鞭。大者甈卼下腾骞，尊卑序立鸿雁联。欲觐曜宝礼法专，貘豹甝虎竞差肩。禀命踧蹜未敢前，精神张王腰挛拳。霸臣纳土穷海堧，怪状埋没几百年。中和有美既争先，磷磷丹漆排雕椽。太守择之继曩贤，念此嵌空清且坚。遽於峭绝创墀轩，名之以介非徒然。介是长男变初世，六二爻辞蕴深秘。重门待暴乃其卦，未兆未萌堪畏避。公性中正仍尽瘁，悔吝何忧忧道义。道义兴行皇纲备，乃是择之之本志。平湖巨浸六幕宽，此时非独图宴憙。暑月芙蓉秋月涛，截断风光千百里。鹏云沆瀣南北透，离朱瞪目旷倾耳。料公岂恋苇苕地，才业施为自兹始。或借前筯或赤箠，式遏蛮戎顺文轨。炎上润下火兼水，无燥无烈无圮毁。张衡巧制尘灰累，八虬困睡金丸止。劝公速为苍生起，起辅垂裳圣天子。永永勋庸辉信史，此亭万古镇星纪。"}