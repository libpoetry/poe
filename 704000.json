{"id":"704000","title":"赠李少卿兄渔隐先生二首","dynasty":"明","author":"韩雍","text":"高卧烟霞一布衣，平生踪迹似君稀。邑门无事不曾到，乡社有情常醉归。荷斧斫来林笋嫩，引泉灌得药苗肥。山中修养年年好，焉得相从便息机。松花为食草为衣，养道延年过古稀。留客必须春色去，登山常伴月明归。偏怜野水群鸥好，不羡侯门驷马肥。更喜追陪有难弟，晚年投老最知机。"}