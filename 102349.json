{"id":"102349","title":"用王巩韵送其侄震知蔡州","dynasty":"宋代","author":"苏轼","text":"九门插天开，万马先朝屯。举鞭红尘中，相见不得言。夜走清虚宿，扣门惊鹊翻。君家汾阳家，永巷车雷奔。夕郎方不夕，列戟以自藩。相逢开月阁，画檐低金盆。至今梦中语，犹举灯前樽。阿戎修玉牒，未惮笔削烦。君归助献纳，坐继岑与温。我客二子间，不复寻诸孙。"}