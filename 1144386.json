{"id":"1144386","title":"又口号四首","dynasty":"宋末元初","author":"陆文圭","text":"洛阳亭下昔埋轮，当道豺狼不避人。今日黄花故园酒，独携野鹤伴閒身。仁挟翔风勇驾霆，皇华使者出祥刑。福星一夕迁吴分，却向龙山现寿星。华堂捧劝紫霞杯，红粉回头御史来。直道素知嫌妩媚，羞将白鹤放笼开。幼安伯可号文雄，词寿秦韩枉自工。贤相肯交穷处士，何如魏野祝莱公。"}