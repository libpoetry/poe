{"id":"491471","title":"鸿雁来奉题张嗣宗雁图","dynasty":"明","author":"刘崧","text":"鸿雁来，秋风起，江北江南几千里。渺渺初离紫塞云，潇潇忽度平湖水。平湖水浅沙渚长，欲落未落纷低昂。蓼花过雨红更白，荷叶著霜秋已黄。可怜分飞毛翼冷，乱入蒹葭唼蒲荇。群叫遥传空外声，独宿频惊月中影。江南地暖风土殊，彭蠡潇湘从尔居。只今塞外无菉草，沙碛苦寒愁夜呼。由来有序本天性，饮啄飞鸣远相应。我惭飘泊未能归，见尔忧伤泪如绠。茫茫江河多风波，柰此缯缴危机何。为君卷画三叹息，高飞冥冥安可极。"}