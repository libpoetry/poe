{"id":"1020844","title":"祭双杉塔","dynasty":"宋","author":"释善珍","text":"甲午之冬，一笑分袂。交游累千，名字难记。公虽它乡，常在眼底。公今隔世，犹见梦寐。念昔与公，情同昆弟。老离闽山，再饮吴水。三十年间，死尽流辈。顾瞻浮图，洪木翳翳。丛林凋疏，变习日异。愿起公死，为砭为剂。为师为承，为祥为瑞。千载追难，百年满易。意长景促，人往物是。春寒野阴，感慨歔欷。"}