{"id":"1101356","title":"砥柱亭同寮分韵得雨字","dynasty":"宋","author":"萧立之","text":"西风吹老寒香圃，瘦碧林塘秋几许。官闲饮思生渴吻，载酒联翩无客主。亭深城远地自寒，雁鹜不来藓苔古。秋枰争道较一胜，长缨飒飒翠裾舞。百年有几开口笑，底用研桑枉心膂。吟情正属杯中物，暮色已催城上鼓。嗟予负愧斗粟恋，出位乖逢镬焦苦。向来胸中亦磊磈，书传消磨着尘土。径须大白得我醉，归卧黄紬听夜雨。"}