{"id":"96750","title":"二十七日既浴于乾明庵负暄久之诗示住庵","dynasty":"宋代","author":"赵蕃","text":"天公于人元不负，书生何用深追咎。无衣还可卒岁无，我有大裘听汝覆。吾家缚屋依山址，晏斋之前仅盈咫。霜飚卷席不畏渠，羲驭停车吾事已。有时携书唤儿曹，坐来和气生发毛。眼眵岂待金篦刮，背痒不借麻姑搔。今年谁令落湖尾，塞向墐户殊未止。移床也拟傍晨光，蓬勃如烟纷欲眯。今我怀抱不自聊，归爇生薪翻緼袍。人间万事固绝望，天赐一暖谁相要。兹晨归闷忽念浴，试觅僧庐渡乔木。道人见客如昔游，为煮清泉注万斛。须臾一洗垢且空，渐觉表里俱冲融。清虚日来滓秽去，吾貌可瘠神当丰。起寻冠服风动腋，却向茅檐亲野日。恍然堕我晏斋前，鸟语不闻山四寂。道人领客殊忘仙，茗盌炉共閒燕。为言炙背颇乐否，此味可须天子献。"}