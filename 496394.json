{"id":"496394","title":"沁园春 其二 己丑新正","dynasty":"明","author":"杨慎","text":"自寿一杯，休行吟泽畔，兀坐山隈。笑穷兵独舞，干戈载戢，却胡长啸，铅椠何才。归去来兮，呜呼老矣，生入玉门何日哉。新春好，且提壶沽酒，共赏花开。催花击鼓如雷。酒色似、蒲桃初发醅。任天河水泻，流干银汁，月轮桂老，撑破珠胎。岛上红云，洞中香雪，醉倒花娘锦被堆。与君约、这醉乡深处，不饮休来。"}