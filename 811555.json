{"id":"811555","title":"更漏子九首","dynasty":"清","author":"史承谦","text":"酿新秋，消剩暑，几卸藕花凉雨。风乍紧，叶初零，蝉声也暂停。水铺罗，山拥髻，又露一痕晴意。临曲岸，上层台，夕阳依旧来。脱春衫，拈画扇，重唤年时酒伴。疏密坐，浅深杯，绿阴亭上来。叶初圆，花已谢，不是禁烟时也。抛杏子，摘樱桃，可怜春已消。漾残红，飘落絮，三叠骊歌催去。空索酒，倦听莺，蕉衫马上行。宝鸡鸣，甘泉涌，多少长亭客梦。关塞远，道途难，秦筝续续弹。扫眉长，匀面浅，束素宫腰曾见。珠阁外，粉廊边，匆匆又一年。漾春愁，飘暗麝，碧玉何曾偷嫁。消息断，梦魂通，封题锦字中。倦研朱，思蜡屐，帘外远山横碧。风日好，闭门难，秋寻指顾间。倚双林，听万籁，又见花开金界。萧寺近，暮云凉，回舟一水香。扇罗轻，筠簟冷，记得碧梧金井。弹暗粉，摘凉花，缃裙一道斜。袅炉烟，匀绣缬，料是薄妆时节。华月照，绿尊空。今宵愁杀侬。月如冰，衾似铁，忽近上元飞雪。挑菜缓，踏灯难，春来重叠寒。爱调筝，频绾髻，莫便重门深闭。罗袖薄，夜窗虚，黄昏有约无？阁东西，窗向背，宛宛黛痕相对。浓泼翠，淡和烟，春来殊可怜。嫩寒多，轻暖未，取次卖饧天气。一朵秀，数峰明，丹青画不成。泬寥天，干净土，此是江南何处。风送雁，笛呼牛，村村红树秋。短长亭，深浅坞，中有行人来去。烟月上，酒帘斜，渔湾三两家。"}