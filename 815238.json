{"id":"815238","title":"暖炕","dynasty":"清","author":"胡延","text":"土锉冰镫共一盘，冬烘身世等閒看。不辞入夜衾绸薄，倍觉出门风雪寒。燕玉无心春自热，罗帏有梦笑常乾。他时若傍元龙卧，灰里阴何拨总难。红泥一窟尽迷香，铁马丁丁冬夜长。方版临窗堆榾柮，土台照火列鸳鸯。枕边置几灯生晕，屋角飞烟瓦不霜。锦浪莫翻三尺褥，好留馀暖待王昌。"}