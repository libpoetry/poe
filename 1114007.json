{"id":"1114007","title":"次韵叶少蕴内翰丈霅川上买得弁山石林二首","dynasty":"宋","author":"李纲","text":"翰林风度世间无，炯若清冰置玉壶。暂向霅川谋小隐，未应鲁国舍真儒。平泉草木何须记，杜曲桑麻幸可图。我亦新沾散人号，浮家正欲老江湖。视草金銮不记年，却将心事付林泉。归居盘谷真良策，买得愚溪定夙缘。隔竹闻声鸣佩玉，挥毫落纸散云烟。欲誇水石无穷趣，故把新诗得得传。"}