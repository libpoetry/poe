{"id":"519195","title":"置酒高堂上","dynasty":"明","author":"朱诚泳","text":"置酒高堂上，四座皆戚戚。炰羔且为乐，何须叹今昔。嗟此座中人，流年多半百。垆金几时黄，头发日夜白。大药不可期，乌蟾苦相迫。昨日诧人豪，今朝由鬼伯。人生真梦幻，世事一局奕。儿孙自儿孙，无烦广田宅。所以置此酒，诸君宜醉适。当筵如不饮，宁无负今夕。生前酒一杯，身后土三尺。达人贵知命，烂醉乃长策。"}