{"id":"356374","title":"霜叶飞·本意","dynasty":"清代","author":"邹祗谟","text":"烟生芳草。斜阳外，尺书可来天表。空庭懒妇正心惊，齐女吟声悄。渐叶叶、梧桐报晓。银床金井苔痕小。见月浪横天，又鹦鹉、侵霜欲语，檐花相照。此际肠断伊人，西风捲透，一点梦魂难到。晴窗如雨滴愁声，动孤眠怀抱。似别院、哀筝响急，四弦槭槭离鸾调。争奈铜龙漏彻，听过三更，雁飞多少。"}