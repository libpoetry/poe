{"id":"698268","title":"閒中偶题芦雁遂成十绝","dynasty":"明","author":"倪岳","text":"雁飞初到楚江头，叫破衡阳一段秋。寂寞西风明月夜，芦花如雪点汀洲。回雁峰前湘水头，随阳来往自春秋。月明远度黄龙塞，夜静长鸣白鹭洲。满地芦花笑白头，客怀牢落正惊秋。雁声和月回残梦，寒影翩翩下远洲。月明十二碧峰头，霜落沅湘水似秋。凉思也惊鸿雁侣，相呼相唤在河洲。燕尾沙长出水头，潇湘风月正新秋。翩翩寒雁投荒渚，簌簌霜芦带浅洲。萧萧凉月堕楼头，雁影初传紫塞秋。叫得客愁无处着，却随芦荻老孤洲。梧叶惊秋落井头，天涯旅客正悲秋。更堪月夜寒声起，江上菰蒲落雁洲。一曲清溪带石头，夜凉归思不胜秋。却怜远梦随征雁，飞落江南第几洲。水清沙碧没矶头，归雁声中两度秋。欲问稻粱何处好，西风彭蠡白蘋洲。楚水悠悠欲尽头，一双归雁远鸣秋。可应榆塞经过地，不及蘋江远近洲。"}