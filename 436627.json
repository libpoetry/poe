{"id":"436627","title":"和王季文襄阳变后","dynasty":"金末元初","author":"李俊民","text":"逐鹿中原未识真，指踪元自有谋臣。虞全不念唇亡国，楚恐难当舌在人。拔剑挽回牛斗气，举鞭蹙起汉江尘。相逢空洒英雄泪，谁是荆州一角麟。天命须分伪与真，衙蜂战蚁尽君臣。蛟龙不是池中物，燕雀休嗤垄上人。衣不能胜嵇绍血，扇无可柰庾公尘。自从绝笔春秋后，谁复伤时为泣麟。"}