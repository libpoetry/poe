{"id":"1070713","title":"去地草","dynasty":"宋","author":"李光","text":"城东古双泉，清驶给万家。瓶罂昼夜给，舶贾杂邻娃。蛮童与蜑女，赤脚两髻丫。常苦藻荇繁，滋蔓掩白沙。萧疏失林影，聒聒鸣乱蛙。十夫勇善没，入水初纷拿。讵劳斧钺诛，芟荑费锄杷。除恶去根本，无令再萌芽。依凭绝纤鳞，惊惧失老蛇。风吹有縠纹，月照无纤瑕。铜盆湛冰雪，石鼎发乳花。馀波及农圃，父老免叹嗟。"}