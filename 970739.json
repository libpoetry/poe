{"id":"970739","title":"宋颂","dynasty":"宋","author":"赵湘","text":"九区混茫，皇天锡皇。羲教农化，勋纪华彰。继华于禹，承禹于汤。比于文武，逮其成康。圣道攸传，富寿无疆。隋之弃仁，天命不常。歼厥侈毒，祚归巨唐。唐孙复昏，荡于四方。民瘼其咨，逾于怀襄。草创中间，崩析滋章。割山裂川，国为披猖。氓不堪命，神恫其殃。俾宋有图，横弛竖张。日月五辰，齐其启光。实维太祖，肇基建邦。有若有苗，逆命弗祥。爰整其师，赫怒斯扬。荆舒既贡，南海趋跄。庸蜀微卢，虽险无当。惟尔曰夏，毒靡有流，民始克昌。屡饥而馔，久渴而浆。冰极授衣，暑烦降凉。洎我圣君，传叶振芳。圣神仁明，浩浩汪汪。吴人来王，并汾慑降。服不以戎，鼓罔其镗。风雨攸暨，如禽集翔。淳复天人，礼修夏商。前正后直，左贤右良。忠正并驱，回邪局藏。鳏恤寡矜，寇屏宄亡。药蒸石黎，法衡度量。乃宅孝悌，乃谨序庠。衣帛食肉，罔有攸伤。关讥匪艰，什一靡庞。虽有罟网，不罹污潢。虽有山林，不乱斧斨。虽有权衡，民不以强。虽有郛郭，民不以防。宗庙既清，郊社甚庄。品物争瑞，史载交相。未诰俗化，将时合苍。盈耳四海，但闻洋洋。其雍其熙，无施无为。乾坤法之，治于垂衣。蒙彼蚩蚩，不觉不知。天下一致，夫何虑思。清之净之，平之泰之。倏变于道，殊途同归。伟焉厥图，本蕃益枝。百世之后，实流其奇。史官既良，康哉具书。古有吉甫，为宣王诗。是故臣湘，作夫颂辞。圣德形容，神明告兹。狂斐恐慑，少颂史遗。"}