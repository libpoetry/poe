{"id":"1113634","title":"次韵子瞻古风诗二首","dynasty":"宋","author":"李之仪","text":"无儿晚读书，得之两河场。何待少陵诗，闪闪已生光。深山秀兰芽，无人方自香。未央锁千门，可知曼修廊。俯仰要自得，牺樽浪青黄。恶木热亦荫，盗泉渴须尝。果能夺固有，利害置两傍。匪我亦匪人，用托宁见伤。红炉一勺水，涌沸如雷声。德君戒终南，为君歌采苓。水尽焰仍烈，崎岖阅修龄。由来外一重，畴非君死生。风物托兹世，异种聊并蒂。荣谢等春秋，何劳骛多计。眷眷后世雄，惟君有以似。"}