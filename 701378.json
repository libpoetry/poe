{"id":"701378","title":"刘泗州邀饮弘善寺次太仆侄孙韵","dynasty":"明","author":"黄廷用","text":"白马青春独采芳，韶华容易夏初长。沙堤远列槐阴翠，霄汉高飞雁影行。云接灵洲虚度钵，□通幽径曲流觞。即耽胜地谋良夜，刻漏风传尚未央。孤峰片石虎溪东，枕簟清凉两鬓蓬。色相自窥涵碧里，真缘俱苦化缁中。三千世界看心异，五百王人说法同。半偈几时参上乘，数声清磬出禅宫。参军欲往濠梁日，珍重珠筵一见招。东郭云中藏雁塔，夕阳山外起霞标。竹林二阮期横榻，桑梓群公故驻轺。梵乐仙歌喧入座，南薰披拂似虞韶。金吾执戟世将军，谱系原从井邑分。宫酝昼长成款洽，池荷风细送清芬。乡心忽动怜黄鹄，劫累犹牵礼白云。飞锡几人能入定，振衣无语立斜曛。"}