{"id":"674990","title":"入关","dynasty":"明","author":"杭济","text":"闽中山水古所称，才入大关良足徵。前山将迎后山送，左江右岭来相仍。或如青莲座中起，或如危屏半空倚。或如突出孤髻尖，或如周匝高城垒。龙飞虎伏还凤鶱，纡回盘蹙断且联。中洼为溪下为谷，谽谺两壁皆倒悬。旁窥无底到千尺，奔流撼地轰霹雳。长松密竹交乱藤，一磴盘云出深黑。此时日高烟瘴清，仆夫步稳肩舆轻。徘徊瞻顾不暇给，陡使目眩心神惊。不知造物何为者，百怪千奇漫陶冶。古今画史纵绝妙，假尽丹青孰模写。吾狂素欲效子长，周游历览遍八荒。宦途十年困羁梏，梦中丘壑心茫茫。薄才天遣寓此地，山水有缘疑夙契。短歌聊尔答山灵，他时拟作南行记。"}