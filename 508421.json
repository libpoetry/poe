{"id":"508421","title":"和陶诗 咏二疏","dynasty":"明","author":"李贤（原德","text":"二疏昔见机，解绶同归去。当时富贵者，讵识归田趣。譬之凤凰乌，千仞见高举。纷纷道傍人，叹息两贤傅。能以仁为宅，复以义为路。赐金亦云多，君储两深顾。明此代谢理，匪为邀声誉。行行适桑梓，去去远尘务。生理不足论，延宾畅情素。知止斯无殆，明哲当早悟。幸有旧田庐，非无子孙虑。后人继高躅，贤名亦同著。"}