{"id":"825582","title":"沈子培属题灵武劝进图","dynasty":"清末近现代初","author":"郑孝胥","text":"君父有危急，臣子当自效。事成福宗社，不成死忠孝。玄宗不先请，此语实知要。奈何裴冕等，首务上尊号。名利驱天下，岂免害名教。肃宗继玄宗，惭德在稍躁。史臣论黄巢，用意颇深妙。涪翁讥太子，大义堪止暴。乙盦赋此图，尊主警群盗。丁年卜中兴，吉语解众懊。所执吾虽殊，相视真同调。"}