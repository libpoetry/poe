{"id":"682833","title":"仲秋同甘泉湛太史游西禅寺","dynasty":"明","author":"区越","text":"高秋晴景适相牵，野寺重寻破衲禅。山桂得霜滋老辣，野花临水尚新鲜。清商合律公先调，大白长浮我亦眠。望气节游非虐政，高台修废是何年。古松萝葛蔓相牵，废寺旁遗只小禅。桃李东皇先割爱，鳙鰅僧舍为烹鲜。流觞合待稽山记，醉石还留处士眠。坏壁旧题除不尽，去年谁道胜今年。"}