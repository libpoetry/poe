{"id":"665888","title":"与思道叙别四十八韵","dynasty":"明","author":"郑善夫","text":"忆昔勾吴日，相逢云水乡。于时最孤寂，得汝共翱翔。岂倦登临费，兼存药石良。三春谢氏屐，十度远公堂。大石留腰带，阳山接羽觞。秋风白莲赋，落日洞庭航。坐听吴趋曲，行歌子夜央。时时动星象，处处有文章。雨夕舟偏讨，公庭事不妨。投胶情最密，丽泽意何长。作赋相如病，弹琴宓子臧。君才当十倍，为宰仅三霜。备见嘉禾出，胡云贝锦张。邑皆怀范宁，人只妒邹阳。日月难终掩，声名转益扬。几时停谷鸟，独往钓溪鲂。人事尤参错，兵戈逐丧亡。尔归频洒血，余去苦回肠。百粤风尘色，三衢荆棘场。棠陵居独稳，太末势堪伤。消息传谁健，艰难到女旁。鸿飞多不及，豹隐但相望。已分生无日，何期此对床。精神宁少壮，鬓发各沧浪。骤见犹疑梦，翻思秪欲狂。人情更怜并，天意遂行藏。妻子尽相信，形骸真所忘。缁尘心少称，青眼慰多方。管鲍平时义，雷陈后代光。旷怀卑藻饰，素业略侯王。葵藿元同志，雷霆讵有常。赐环怜是月，持节向何邦。太液秋风落，桑乾木叶黄。翛然改节物，自此判参商。向秀悲无奈，杜陵忧未遑。汉皇惟好武，尧德本垂裳。欲折淮南馘，行穿涿鹿杨。迢迢思汲黯，隐隐忌姚苌。万骑虚边戍，深宵引御幢。恒山穷鸟兽，上党泣壶浆。征伐名虽正，巡游志莫荒。秪须移北极，况已复南昌。福德知何处，欃枪屡耀芒。顿能忧绝域，翻不备萧墙。儒术元迂阔，华裾载祸殃。申屠甘绝迹，大邴尚为郎。江汉情何极，鲈莼兴可偿。归期晚自计，分手各茫茫。"}