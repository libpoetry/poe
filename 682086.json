{"id":"682086","title":"桃花仕女诗","dynasty":"明","author":"桃花仕女","text":"梳成松髻出帘迟，折得桃花三两枝。欲插上头还住手，遍从人问可相宜。恹恹欹枕卷纱衾，玉腕斜笼一串金。梦里自家搔鬓发，索郎抽落凤凰簪。浔阳南上不通潮，却算游程岁日遥。明月断魂清霭霭，玉人何处教吹箫。西湖荷叶绿盈盈，露重风多荡漾轻。倒折荷枝丝不断，露珠易散似郎情。芙容肌肉绿云鬟，几许幽情欲话难。闻说春来倍惆怅，莫教长袖倚栏杆。"}