{"id":"811518","title":"云杜馆","dynasty":"清","author":"冯敏昌","text":"残月上空阶，有如微雪光。复有木已枯，卧形于其旁。幽人梦不省，归去求松篁。途迷安所之，开门以彷徨。大星西徐行，念此何无常。斗杓亦何为，尚指东南方。交穷览异方，忘此为楚越。危动众不应，隐忍余不发。余闻古贤达，先世常遁佚。观其所蕴异，保焉则终吉。郫上田一廛，昔者杨季室。子云龙蛇志，昌辞早慕屈。吾观反骚作，意胜草元日。亦复胜献赋，长杨羽猎笔。投阁固哂众，执戟已嗤黜。何如岷山阳，终念守沈郁。"}