{"id":"808715","title":"羊太傅祠","dynasty":"清","author":"严遂成","text":"重臣何法乃可死，举贤自代而已矣。君不见衔刀破竹平江东，龙骧威名征南同。大蛇垂头瓠系颈，不畏岸虎畏水龙。两贤推毂者谁是，角巾白士南城公。得所付投了乃事，及身奚必居成功。遗祠千载一瞻溯，屋宜门称词改户。遗民岘首尽沾襟，东垣况探金镮路。下马椒浆酬断碑，寒鸦飞上枯杨树。"}