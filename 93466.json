{"id":"93466","title":"病起遣闷·索居独寡欢","dynasty":"宋代","author":"杨万里","text":"索居独寡欢，巾车入城闉。亲旧久不见，一见交相欣。挽衣招我饮，惟恐我出门。不招我亦往，不留我亦存。殷懃复如许，不住我岂真。是时梅始花，吹香落金尊。酒冽肴果富，咀啜俱芳珍。丞相我知已，大守吾故人。言非汰尘杂，尘杂不入言。初谈圣贤髓，终谈天地根。而况衔杯酒，不乐复何云。"}