{"id":"691990","title":"送冯汝言学宪之浙江","dynasty":"明","author":"李攀龙","text":"使者清秋拥汉槎，五云回首望京华。传经南国推高第，执宪巾朝属世家。紫气欲临沧海日，綵毫先动赤城霞。还披绛帐延诸少，为报西施剩浣纱。儒臣奉诏外台居，况复扬波海晏如。门下美才收竹箭，卧中高士羡桐庐。山川半入吴都赋，风俗兼传越绝书。始信工文官自达，主恩垂老不曾疏。"}