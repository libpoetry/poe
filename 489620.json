{"id":"489620","title":"杨柳枝","dynasty":"明","author":"袁华","text":"杨柳枝，春江曲，千缕万缕摇新绿。柔条不解系兰桡，相逐游丝向天北。儿郎去未归，数遍江头树。忧心如摇旌，县县逐飞絮。絮飞叶成阴，犹能庇本根。嗟彼远行子，胡为不思亲。枝上灵禽噪晴昼，鹤发倚门屡搔首。綵衣南归拜堂下，持觞起舞歌杨柳。母乐泄泄子乐融融，不比杨柳枝零落同秋蓬。母子欢乐情无终，呜呼母子欢乐情无终。"}