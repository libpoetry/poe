{"id":"1142405","title":"古意","dynasty":"宋末元初","author":"方一夔","text":"子房英特人，易老穷根柢。纵横出妙用，万变不离体。当其报秦时，家难不顾弟。挥槌捣祖龙，结客自燕蓟。天地为震动，此身一稊米。秦亡志虽酬，韩破颜仍泚。来谒龙准公，投机类天启。中原纷战争，两强力难抵。雍容谈笑间，国耻竟刷洗。旧君有反服，臣子获尽礼。雄心就敛退，勋业犹唾涕。仙人在何许，高步凌北济。壑松作糗粮，煮石当酒醴。千载邈高风，仰望首重稽。"}