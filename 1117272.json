{"id":"1117272","title":"勾龙君贶求所居垂荫亭岷堂二首","dynasty":"宋","author":"苏籀","text":"葱蔚敬亭非索漠，几希陶宅绕扶疏。江山壮观惟人助，祖祢高情陟彼砠。雄笔仙才镌勒见，属车尘界默存书。柴荆虽掩渔竿挂，旌戟嵯峨表旧庐。岷阳英杰古贤乡，侍史香炉今望郎。柬擢欲书丹凤诏，梦魂勤到碧鸡坊。已应盛美摽其茇，不比畸人愚厥堂。宦牒随江归碧海，读书源派亦诚长。"}