{"id":"697459","title":"寓怀十二首","dynasty":"明","author":"胡应麟","text":"端居意不适，策杖起行游。仙人八公侣，携我升蓬丘。泠泠随风举，衣袂若云浮。放歌昆崙顶，下视弱水流。天都信寥廓，绛节聊淹留。黄金被高馆，白玉开层楼。乐哉瑶池上，一饮为千秋。崇兰处深谷，绿叶凌朝阳。回风一披拂，百里传芬芳。惜哉丛林下，无人知国香。烨烨桃李树，托根歧路傍。飞花落闺闼，弄影临华堂。讵以盛衰故，易此贞素常。不见西山老，食薇终首阳。飘飘穆天子，八骏乘风驰。日行三万里，远道何不之。西游见王母，宴饮登蓬池。千秋蟠桃实，万仞扶桑枝。寄言谢尘世，百代同须斯。夷羿射九日，共工触不周。龙伯连巨鳌，伯鲧湮洪流。贪嗔起一念，乃与造化仇。力穷固难继，身灭将谁尤。巍巍轩辕帝，问道崆峒丘。唐虞守无为，四灵毕来游。亭亭孤松树，托根徂徕颠。高枝翳白日，曲干临回川。女萝蔚蒙笼，风雷岌相缠。岂无明堂用，物性贵自然。一为匠石顾，斤斧成灾患。何如邓林下，寂寞全天年。壶丘与天游，列子乘风行。飘飘漆园吏，九万凌高冥。胡为末世士，多歧日屏营。蹻蹠死财利，夷齐徇空名。宁知大道观，不异蜗与螟。华胥有逸民，去去行相亲。弱龄负奇尚，雅志诵坟史。访岳怀尚生，浮湘慕迁史。杖策游中原，邂逅二三子。裘马何翩翩，招要共生死。经过渐离辈，感激昭王士。黄金空崔嵬，所愿非尺组。长揖辞诸侯，归耕汶阳涘。彼美倾城子，艳色明朝霞。宝钗耀金雀，充耳佩琼珈。相如既西席，宋玉仍东家。春风起罗袂，琴瑟相交加。但知良时乐，安睹白璧瑕。托身一失所，百岁徒咨嗟。昔有夸娥子，猛气雄千兵。褰裳逞逸足，思欲追曜灵。逡巡旸谷傍，道渴不任行。投身死岩穴，骨肉盈林坰。过浇篡夏室，莽卓乘炎精。人谋岂不殚，天命俄已倾。寄言雄图者，割据徒营营。曰余负奇好，夙尚在髫龄。礼乐观百王，诗书穷六经。言乘休明会，将致海宇平。如何岁年迈，依依卧柴荆。亮乖四方志，永希千载名。文章亦大业，富贵宁重轻。勉哉事著述，三代追遗英。丹霞蔽岩谷，素雪霏林皋。悠悠避世士，岁晏守蓬蒿。箕山既纡郁，首阳何岧峣。时偕沮溺侣，耦耕向南郊。大厦匪安居，千驷为祸招。悲哉路傍子，磬折方劳劳。有鸟从东来，游戏青云中。朝翔阆风馆，夕息瑶池宫。言欲览德辉，来下双梧桐。摇摇荆棘枝，鸱枭宅其丛。所嗜惟腐鼠，焉知彼所从。竦身奋六合，将返昆崙东。"}