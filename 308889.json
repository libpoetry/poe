{"id":"308889","title":"秋宵吟·醉和石帚韵","dynasty":"现代","author":"赵熙","text":"雨声稀，月色皎，噀酒黄花香悄。凉云里，送一枕秋心，断鸿天晓。挽春荑、弄绣葆。倦鹤栖栖华表。知何计，有背郭三间，对锄烟草。五载西风，断送得天荒地老。渐台星影，坞壁军声，引泪梦痕绕。黄叶荣州早。冷落残山，亲故半杳。幸邻僧唤我题签，慈竹西角尽醉了。"}