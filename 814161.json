{"id":"814161","title":"自题山水画册","dynasty":"清","author":"陈琼圃","text":"路转千峰一径斜，烟霞深锁野人家。春来更有幽栖处，开遍东风枳壳花。家住江南杨柳湾，一蓑烟雨打鱼还。数声芦笛秋风暮，饱看青溪两岸山。蒹葭深护水云乡，门掩青山对夕阳。吟罢小楼閒眺望，晚风吹起白蘋香。峰含晓日树含烟，野水微茫接远天。如此溪山谁领取，风光输与钓鱼船。"}