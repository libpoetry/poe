{"id":"840463","title":"潘园观彭刚直公画梅","dynasty":"清末民国初","author":"夏孙桐","text":"虬柯拔地劲如铁，一曲晴廊贮香雪。笔痕墨晕皆不知，池畔清波照孤洁。缟衣仙人世外姿，空山癯士岁寒节。漫向寻常枝蕊间，煮石逃禅话优劣。自古乾坤赖清气，亦同姜桂耐含齧。魏徵妩媚真天然，始识花中有奇杰。铜井铜坑十万株，春风过眼还斯须。屹然素壁镇山物，月夜环佩仙灵趋。风流耆旧今销歇，梦想中兴閒岁月。挥毫点染太平春，飒爽犹疑动毛发。我来花下停扁舟，林逋孤调惭公俦。但祝参天乔木护此画，东南半壁春长留。"}