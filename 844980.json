{"id":"844980","title":"重九日为鲤南死后四十九日赋以志悼四首","dynasty":"清末民国初","author":"曹家达","text":"世事茫茫成憯嗟，登高何处望天涯。夜台回雁无消息，扁豆犹开屋角花。曾盼秋来腰脚轻，君山青抱暨阳城。登临竟作他生约，又恐相逢记不清。七夕诗成少和章，中秋相约暨重阳。于今黄菊西风瘦，赢得灵前泪满觞。荏苒风光换袷衣，野田又是长葑菲。残秋心绪无人识，坐对莓墙冷夕晖。"}