{"id":"695893","title":"曾中丞平都蛮凯歌八首","dynasty":"明","author":"欧大任","text":"釜钺西征都掌来，峭天孤壁倚崔嵬。铭勋已勒平蛮日，万岁君王万历开。绳桥堑垒各县军，父老先传论蜀文。夺取淩霄挥毒雾，冲梯飞磴一时焚。岪郁云边铁是城，九丝摧破洞巢平。凤头山接鸡冠岭，建武新屯十万兵。青羌遗种号云郎，山鬼呼群满大荒。玄甲金戈霄汉下，西南天地扫欃枪。岩箐归民岁可租，荆榛剪作绣氍毹。将军露布飞传捷，天子明堂坐受俘。蚕丛为族竹为王，越巂犍为达夜郎。今日櫜弓亲享贽，武侯铜鼓汉金铛。赫赫中丞是世臣，封君任子诰仍新。楚材原自兴都起，画作麒麟第一人。辕门铙吹拥雕戈，大夏西收笮马多。汉殿侍臣欢上寿，白狼槃木尽成歌。"}