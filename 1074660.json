{"id":"1074660","title":"湖阴行","dynasty":"宋","author":"周紫芝","text":"石头城南五马渡，一马成龙上天去。晋家天子再御朝，洛阳胡骑空无数。当时枉道马与王，高官饱食丰豺狼。车前已赐兰斑物，江上空馀剑戟场。日光射天惊贼垒，封豖长蛇梦中起。仓皇只欲玩遗鞭，谁信龙媒已千里。黄须有智人岂知，不料将军未死时。着新脱故真是贼，白犬下齧天应迟。谁道晋朝公与相，不及金谷园中儿。"}