{"id":"1119512","title":"游普向十首","dynasty":"宋","author":"陈造","text":"西湖西岸三百寺，一一题名嗟未能。他日诛茅追胜赏，却寻诗版验吾曾。一老昂藏物外高，陈陈胸次尽龙韬。功名未疗湖山癖，却著袈裟替战袍。青林果熟星宿烂，修竹风来环佩鸣。翠影扶疏僧宇静，吟馀屋角见云生。齑盐未必劣僧蔬，尘里光阴易破除。他日摩肩霄汉上，却须此室与藏书。日冒风埃鬓脚黄，归怀绊骥可能忘。谁知碧岭苍云外，占断人间五月凉。寺壁龙蛇石刻新，夔州十绝典刑存。鹅溪为卷湖山去，拟与诗人到处论。远近僧垣共白云，萧然不著世间尘。朝参夜讲庸何计，野饭山栖已可人。处士前身自水仙，天教清句纪山川。即今秋菊寒泉意，双鹤飞来若个边。崇冈回首路萦盘，夕照明边小凭栏。船閤浅沙催客上，玻璃影里见长安。行穿老桧千寻影，归受凉荷十里风。从此胜游萦客梦，梦随黄鹄下云空。"}