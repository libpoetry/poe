{"id":"765165","title":"捞上行","dynasty":"清","author":"张晋","text":"今日捞土，明日捞土。水深灭顶，嗟嗟辛苦。去年河决坏运堤，东岸西岸齐倾欹。筑堤用土向水取，名之曰土实则泥。踏泥作块堆堤上，量土以方真奇想。短长广狭较分明，高低准尺四围丈。春夏之交水温和，秋深水寒奈若何。底事捞土忘辛苦，冒险冲波为阿堵。百方土买四万钱，得钱饱食且安眠。嗟嗟泅夫真可怜，何不去耕南山田。不然临流结网罟，亦胜水中去捞土。"}