{"id":"915887","title":"题太和主簿赵昌父思隐堂","dynasty":"宋","author":"杨万里","text":"西昌主簿如禅僧，日餐秋菊嚼春冰。西昌官舍如佛屋，一物也无唯有竹。俸钱三月不曾支，竹阴过午未晨炊。大儿叫怒小儿啼，乃翁对竹方哦诗。诗人与竹一样瘦，诗句与竹一样秀。故山苍玉摇绿云，月梢风叶最关身。劝渠未要思旧隐，且与西昌作好春。"}