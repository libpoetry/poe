{"id":"491449","title":"镜岩歌为镜方彭及予赋","dynasty":"明","author":"刘崧","text":"君不见南山山前一片石，崭然壁立当流泉。皎如千年青铜镜，挂在万仞高崖巅。泉流日冲激，烟云相荡摩。鱼龙过之不敢睨，如有神物严撝呵。夜深月明从东来，但见五色灿烂寒光开。扫空婆娑黑云影，照见海上金银台。我从武姥来，却望嵩华去。道逢老篯铿，盛说岩中趣。东风拂涧桃花飞，爱此山水含清辉。放歌谁和碧玉调，起舞更揽青萝衣。我怜老仙极清越，颜色如童发如雪。便从石上引芳尊，夜夜岩前醉明月。"}