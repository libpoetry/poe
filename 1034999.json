{"id":"1034999","title":"至左绵书怀呈荣州绵州二兄","dynasty":"宋","author":"魏了翁","text":"岁行析木予去国，鹑尾之年才返室。东西南北著此身，水陆二千三百日。或云子非善谋身，幸生斯世同斯人。胡为嘐嘐苦自好，轻辞富贵重绝贫。五溪之滨有何好，兀坐六年不知老。夔门待汝有何恶，要把山林易旌纛。予闻其言心自语，吾非斯人而谁与。独嗟行止各有时，龙蛰鸿归亦其所。洋州拔将鸠馀民，仰空待救人不闻。黎州边丁戍内郡，空养赤子防西门。绵州近阸剑龙路，列雉惊奔渠不顾。叙州平蛮亦良苦，卒以忧劳弃予去。见危授命理之常，苟得死所庸何伤。所忧人己两无益，燕蝠晨暝徒皇皇。鹤山之颠一亩宫，我名吾亭日愿丰。只祈天心速悔祸，雨禾雨麦苏民穷。有粮饷士可卫民，有民给耕可供军。民相资护关塞，又须监牧长得人。规摹便立久安势，不作目前苟偷计。弟兄归与里父师，长对春风赋常棣。"}