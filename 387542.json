{"id":"387542","title":"贺新郎·贺爱伯师纳姬","dynasty":"清代","author":"樊增祥","text":"柳外星三五。绣帘前、娟娟月样，似人眉妩。十斛明珠连乾马，才可轻盈换与。似解唱、微云词句。一点灵犀芳心透，是维摩、侧畔拈花女。微笑处，散花雨。莺年燕月休轻负。剪芳兰、玲珑结佩，小红辛苦。漫说藏春须金屋，留伴焦琴玉麈。问贺监、乞湖归否。回首霞西波如镜，定何时、同听春江橹。团扇曲，为伊度。"}