{"id":"772935","title":"西螺柑七言十六韵","dynasty":"清","author":"施钰","text":"自昔芳名列类函，于今佳果盛传柑。树蕃东土栽无数，种出西螺味更甘。秋后累累垂竹屋，冬来灿灿映烟岚。苞凝晓露金华丽，叶弄轻风翠影参。结实也知头有万，向阳何止寸盈三。皮黄宛似鹅儿染，色艳尤如蜡样含。小摘罗疏陈棐几，珍藏端重贮筠篮。劈开雪瓣周身洁，捧上瑶盘信手探。咀嚼耐人良可爱，朵颐供我又焉贪。津流齿颊脾先沁，甜入衷肠意正酣。绝胜楂梨形澹涩，俨然橘柚蕴清湛。非同化枳淮而北，不羡离枝岭以南。品擅药囊功匪浅，馨偕兰室善奚惭。听莺酒往林间酌，馈岁香闻市畔担。从此志书标物美，他时锡贡受恩覃。客愁消遣灯窗火，咽得琼浆润笔谈。"}