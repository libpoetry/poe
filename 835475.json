{"id":"835475","title":"倦寻芳 湖曲待风，寄半山","dynasty":"清末民国初","author":"王闿运","text":"小舟困懒，曲溆弯环，细雨风剪。春去宵寒，漫道柳绵烟暖。前浦燕来看似熟，暮云鸠语如相唤。但朝朝、被新潮赚去，随风吹转。料别后、红窗暗坐，计日量程，早过巫巘。肯梦相寻，梦定比人行远。自是无心随去棹，争知有恨销年箭。怕匆匆，作桃源，迷仙刘阮。"}