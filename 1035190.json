{"id":"1035190","title":"水调歌头 刘左史光祖生日庆 八十","dynasty":"宋","author":"魏了翁","text":"山岳会元气，初度首王春。扶持许大穹壤，全德付耆英。二万九千日力，四百八旬甲子，酿此杰魁人。玉剑卧霜斗，金锁掣天扃。学宗师，人气脉，国精神。不应闲处袖手，试与入经纶。磊落蟠溪感遇，迢递彭篯岁月，远到漆园椿。用舍关时运，一片老臣心。"}