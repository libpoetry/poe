{"id":"633455","title":"赠张羽皇","dynasty":"明","author":"释今无","text":"君不见莫耶之气光瞩天，精光冲向斗牛躔。究其本根在何处，位置何必台衡边。非金非玉浑非宝，祇有铁骨相钩连。狱底沉沉围黑土，偏生奇物恣翩跹。丈夫自有英雄姿，若个英雄解合时。卑能自高小能大，道得其要方能施。譬如神龙知变化，忽在重霄忽在坭。又不见天竺驭世金轮王，脱其珍服衣伽黎。慈惠有心难自遏，流离无地不相依。中州奇士数张君，慈惠为心众所知。黄金挥手如黄土，激昂气节侵长霓。推食解衣真小事，救苦寻声似导师。为官却司广州狱，精神只是矜三木。不谈王道却谈心，火里春芽皆抽育。虚说大刑用甲兵，薄刑几个生鞭朴。张君一来气便申，缘纯菲履皆生肉。停箸谋生思饮食，典衣为死成棺椁。蹠者之流原不逊，铁围虽密性难悛。张君原情尽矜哀，革心无数轻泉台。不耻身为烧剔变，却耻心难合死灰。圜扉开处香烟簇，夜月明时磬韵来。嗟哉德感有如此，未必人心皆尽死。子产刑书尚有无，文王仪式何远迩。张君张君有材能善用，却胜肘悬斗印空臃肿。牛喘空知宰相贤，切肤谁问南冠痛。珍重神螭护狱垣，莫向龙津学飞动。救人功满过恒沙，与汝莲台看雪涌。"}