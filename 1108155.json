{"id":"1108155","title":"闻杭州乱二首","dynasty":"宋","author":"刘一止","text":"饥来命饷寒索衣，官家养兵如养儿。时平军律久玩弛，辕门笑歌骄莫随。往时金陵囚刺史，今者杭州漕臣死。稽天烈焰穷朝昏，千丈红霞炫江水。邻州之兵如此兵，呜呼此难何时平。缓城将母走者谁，吾宗贵人丞相儿。高门潭潭深如海，一朝赤脚踏路岐。吁嗟身世本何有，金帛满家那得守。衣冠自古皆贼仇，玉石俱焚无好丑。呜呼安得贫富受用势略齐，无庸悬绝产祸机。"}