{"id":"949528","title":"齐天乐 次二隐寄梅","dynasty":"宋","author":"周密","text":"护春帘幕东风里，当年问花曾到。玉影孤搴，冰痕半拆，漠漠冻云迷道。临流更好。正雪意逢迎，阴光相照。梦入罗浮，古苔啁哳翠禽小。一枝空念赠远，溯波流不到，心事谁表。倚竹天寒，吟香夜冷，几度月昏霜晓。寻芳欠早。怕鹤怨山空，雁归书少。不恨春迟，恨春容易老。"}