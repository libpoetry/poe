{"id":"313225","title":"念奴娇·自题所藏顾横波夫人画兰扇面","dynasty":"现代","author":"潘飞声","text":"美人香草话前朝，犹剩眉楼金粉。竟体芬芳还点笔，晓拂横波明镜。烟冷秦淮，花飞门巷，画出沧桑影。图成笑语，湘兰风韵谁胜。记得倚扇重来，凄凉旧院，纫佩天难问。何不五湖同泛宅，画里潇湘偕隐。小字银钩，芳名玉印，艳迹吾能认。焚香静对，淡妆如见妍靓。"}