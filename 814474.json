{"id":"814474","title":"乙巳子月六日伊吾旅次被命回京以四五品京堂用纪恩述怀二首","dynasty":"清","author":"林则徐","text":"浃岁锋车遍十城，花门嫠面马前迎。羁臣几见膺星使，清秩频渐附月卿。雨露雷霆皆圣泽，关山冰雪此归程。衔恩正对轮台月，照见征袍老泪倾。大树营门礼数宽，将军揖客有南冠。非徒范叔绨袍赠，不待冯谖剑铗弹。夙世因缘成缔合，一心推挽愧衰残。格登山色伊江水，回首依依勒马看。"}