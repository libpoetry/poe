{"id":"938107","title":"再和","dynasty":"宋","author":"陈与义","text":"洪河岂不壮，馀润弥九里。海内所咏歌，在德不在水。德人经行地，可敬及蒲苇。况有水如此，浪去剧雪委。念昔涉涛江，怒鼍如山峙。天风怖杀人，舟定舷有泚。惕然三夜梦，沙砾下飞矢。至今逢沟壑，敢照不敢洗。忽诵涉汝诗，五字拟苏李。快言击汰事，想见鱼掉尾。十年疑此乐，始误斗柄指。便当策我足，岁月忽转徙。未办志和舟，且洗子荆耳。"}