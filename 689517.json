{"id":"689517","title":"崖门吊古三首","dynasty":"明","author":"吴旦","text":"舆图尽属一行宫，忍见妖星堕海中。阳厄九时胡有运，数逢奇处士无功。山藏战血应为碧，水出游魂半是虹。欲吊英灵何限恨，萧萧松柏起凄风。羌管胡琴一曲歌，南人渐少北人多。空闻杞女齐城哭，不见昭王汉水过。宝册有灵浮海岛，珠襦无主寄烟萝。千年留得孤忠在，成败休论奈尔何。误国由来一字间，上方无剑讨神奸。虞渊日入谁能取，沧海龙游遂不还。夜后蜀禽犹迸血，秋来湘竹总成斑。丹青俎豆休明事，一簇崇祠几仞山。"}