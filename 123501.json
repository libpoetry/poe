{"id":"123501","title":"送江朝宗归括苍","dynasty":"宋代","author":"范成大","text":"半生三邂逅，相看成老翁。诗情故崒嵂，袖有天都峰。江山佳丽地，登临苦匆匆。塔灯落淮水，寺楼倚霜空。扩拾著锦囊，抚掌夸穷工。归辔不可挽，思入孤征鸿。洞天我昔游，俯仰星一终。士友叹契阔，吏民念罢癃。婆娑故将军，白发簿书丛。足趼虽四方，梦寐烟雨东。归田有脚力，尚往寻行踪。期君斩寒藤，伴我搘枯筇。"}