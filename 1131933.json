{"id":"1131933","title":"梅花","dynasty":"宋","author":"潘良贵","text":"天与孤高花独新，世间草木信非伦。影涵水月不受彩，气傲冰霜何待春。冷淡自能驱俗客，风骚端合付幽人。往来百匝阶除里，顿使心无一点尘。气欲峥嵘岁欲新，寒梅方信冠群伦。直能平地凌封雪，可是回根迎小春。九畹蕙兰真上客，千山桃李尽庸人。即今携酒江郊去，弄蕊攀条一拂尘。"}