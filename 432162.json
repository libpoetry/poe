{"id":"432162","title":"金陵绝句八首（选四）","dynasty":"近现代","author":"张瑞玑","text":"落日苍凉孙楚楼，楼栏杆外大江流。穷途我被青莲笑，换酒曾无紫绮裘。一城风雨兴阑珊，六代莺花只等閒。除却僧寮酒楼外，三分水竹二分山。功臣异代各风流，遗像居然配莫愁。吹醒英雄儿女梦，野风铃语胜棋楼。飞花片片柳丝丝，大好湖山应有诗。我来欲续秦淮咏，不见前朝丁继之。"}