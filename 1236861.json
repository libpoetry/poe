{"id":"1236861","title":"澄江八景 蓉城晓烟","dynasty":"元","author":"俞远","text":"落月昏昏城树白，山烟一带接闾居。天高楼鼓晴先觉，江近篝香润不除。刁斗营前看洗马，辘轳井上聚穿鱼。蓬莱有约蒲帆重，欲问麻姑借羽车。巫子门前沙拥波，泊舟黑夜雨滂沱。龙呼匣剑辞人去，鸟作飞车送鬼过。剪烛频昏抄细字，看天未旦起狂歌。玉关何处头如雪，明月长竿还挂蓑。天在海门东复东，星移河落日昽曈。三声鸡唱齐州白，五色鸾翔弱水红。舟楫尽登扬子岸，衣冠应满太空宫。寸心老我倾葵藿，扣缶狂歌两鬓蓬。大江春石是孤山，山下渔人戴鹖冠。花发广陵忌捩拖，水吞云梦好持竿。珠光电转龙堂昼，玉屑空飞兔臼寒。一曲菱歌歌遽止，冯夷按节鼓狂澜。春月少晴晴即风，石湾今日好春融。已怜野水添杯绿，更有杂花开树红。锦帐移厨人簇簇，银鞍并妓马珑珑。击壶错按《伊州弄》，句落鸥波浩荡中。大江日日潮流地，八月飞涛天半来。高蹴一门危立海，散驰千道殷崩雷。鸟惊断碛都相失，鲸挂横山不及回。寄语北来能赋客，江南奇观迟登台。吴山望断楚山苍，江北江南一苇航。野屋半开人惨澹，征车相次马玄黄。羽竿风急回鸣鹢，鱼笱灯微隔树桑。指顾扬州莫惆怅，燕姬楼上劝飞觞。广陵南尽是长川，山隔川流不隔烟。一骑看花来阙下，千帆转叶上天边。沤波雁碛刍荛合，豚阱鸡埘井络悬。我住孤城愁偪仄，定来钓弋过残年。"}