{"id":"75450","title":"八月十四日对酒","dynasty":"元代","author":"边元鼎","text":"梧桐叶凋辘轳井，万籁不动秋宵水。金杯泻酒艳十分，酒里华星寒炯炯。须臾蟾蜍弄清影，恍然不是人间景。金波谈荡桂树横，孤在玻璃千万顷。玻璃无限月光冷，澒洞一色无纤颖。清风飒飒四坐来，坎入羲皇醉中境。醉中起歌歌月光，月光不语空自凉。月光无情本无恨，何事对我空茫茫。我醉只知今夜月，不是人间世人月。一杯美酒蘸清光，常与边生旧交结。亦不知天地宽与窄、人事乐与哀，仰看孤月一片白，玉露泥泥从空来。直须卧此待鸡唱，身外万事徒悠哉。"}