{"id":"785659","title":"赤穗四十七义士歌","dynasty":"清","author":"黄遵宪","text":"四十七士人同仇。四十七士心同谋。一盘中供仇人头。哀哀燕雀鸣啁啾。泥首泣诉围松楸。臣等无状恐为当世羞。君虽有臣不能为君持干掫。君实有弟不获传国如金瓯。君亦有国民，不敢兴师修戈矛。犹复腼颜视息日日偷。臣等非敢国法雠。伏念国亡君死实惟仇人由。当时天使来，奉命同会酬。环门观礼千人稠。彼名高家实下流。骂我衣冠如沐猴。笑我朝会啼秃鹙。我君怒如鲠在喉。拔剑一发不复收。乌知仇人不死翻贻家国忧。臣等闻变行叹复坐愁。或言死拒或言死请无能连一筹。同官臭味殊薰莸。一国蒙戎如狐裘。最后决意报雠同力戮，洒血书誓无悔尤。四十七士相绸缪。蹈间伺隙忽然岁一周。昨夜四更月黑至鸺鹠。众皆衷甲撑铁兜。长梯大椎兼利鍭。或逾高墉或逾沟。开门先刃铃下驺。大呼转斗如貔貅。彼仇人者巧藏驱，如椽银烛遍宅搜。神恫鬼怒人焉瘦，闯然首出霜锋抽。彼盘之中血髑髅。先公犹识伧父面目不？此一匕首先公所赐绕指柔。请公含笑试吴钩。忽复赍齐恨埋九幽。臣等事毕无所求。愿从先君地下游。国家明刑有皋繇。定知四十七士同作槛车囚。不愿四十七士戴头如赘疣。唯愿四十七士骈死同首丘。将军有令付管勾。纲舆分置四诸侯。明年赐剑如杜邮。四十七士性命同日休。一时惊叹争歌讴。观者拜者吊者贺者万花绕冢每日香烟浮。一裙一屐一甲一胄一刀一矛一杖一笠一歌一画手泽珍宝如天球。自从天孙开国首重天琼矛和魂一传千千秋。况复五百年来武门尚武国多贲育俦。到今亦穗义士某某某某四十七人一一名字留。内足光辉大八州。外亦声明五大州。"}