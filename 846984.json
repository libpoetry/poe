{"id":"846984","title":"火后寄诠老","dynasty":"宋","author":"木待问","text":"搀枪堕九霄，列缺乱阡陌。西城若黔庐，东墟已堆甓。幽栖仅容膝，隐市意自适。天公不我相，同此编户厄。平生一丘壑，未信天地窄。终焉感穷途，万虑集中夕。载观宇宙内，在在等公宅。鄙夫六尺躯，俯仰叹逼仄。炙手事当路，快意已烂额。野子今兀然，乘除付陈迹。此身亦何有，而复身外惑。相逢肯分山，试面九年壁。"}