{"id":"907087","title":"昼坐东轩忽十三蝴蝶颜色鲜碧飞舞近人移时方去纪之以诗","dynasty":"宋","author":"李复","text":"天上宝玉琴，星徽点瑟瑟。仙人手摩拂，变化通灵术。忽随琴声起，委蜕如蝉质。飞翔下绿云，风翅含寒碧。人间清昼长，游览喜自得。见我瓶中花，群游过帘额。高戏乱疏幌，低舞侵堕帻。却疑午梦酣，身是濠梁客。栩栩出虚庭，兴阑有归色。应闻调弦声，惊去欻无迹。"}