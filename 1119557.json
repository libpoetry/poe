{"id":"1119557","title":"再次交代韵四首","dynasty":"宋","author":"陈造","text":"笔力潜窥大小苏，诗传诸老定嚱吁。从今订价连城重，政使群儿有善诬。昔夸石廪祝融堆，骤见人家画轴开。坐挹高寒吾愿足，此行似为此山来。环秀亭中命渌樽，云烟明灭映嶙峋。佐州不喜分风月，喜与南山作主人。诗人妙思天同巧，鬼守玄关不及扃。闲挹山光诵奇语，断无尘滓溷襟灵。"}