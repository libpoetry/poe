{"id":"812987","title":"题大姊遗照四首","dynasty":"清","author":"张多益","text":"才优命薄古来同，襁褓才离母禄终。敏慧端由天赋定，温恭讵赖姆加功。象贤空望生儿日，虺梦偏能继父风。翻使高堂常抱恨，笄如易弁卜封翁。欣遇庭前萱再荣，从无个事拂亲情。入厨勿惮残星起，秉烛犹防多露行。彩线乍施花献媚，黛眉不扫月羞明。壶仪内则皆娴习，在室先传尹姞名。作配名门乐且湛，于归三日性能谙。常因昧旦歌加雁，不赏春花为养蚕。荩箧充盈荆布爱，盘飧罗列藿藜甘。岂惟姑舅垂青眼，懿范还听戚党谈。红羊浩劫肆虔刘，黄鸟兴歌我拙谋。八口随同千里窜，一身恒抱两家愁。燃须李绩虚吾愿，蔽体林宗望孰赒。恩惠难凭诗写出，遗容一睹咽吟喉。"}