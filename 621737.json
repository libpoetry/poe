{"id":"621737","title":"溯流夏月日值江风皆北舟滞有述","dynasty":"明","author":"郭之奇","text":"来帆竞千叶，奔涛纵反翩。扁舟争一缆，积岸令周旋。细察流洄理，迟速未宜然。或曰因水性，不如假风权。繇来观望者，谁可少机缘。于子信独往，何从涉利川。顾余亦中省，频岁习波烟。海运观九万，考时非后先。宁知解愠日，而得其凉天。玄冥司夏月，南薰遂莫专。漫叹淹留客，偶逢时令迁。平生多亟失，只此亦邅延。物数苟如斯，敢不益贞坚。"}