{"id":"468375","title":"辛亥冬十月九日从余兄原礼及陆好问刘主敬同登萝岩倚圣屏憩禅庵饮清凉池临筀竹湾谒龙湫玩仙李遂宿绝顶看月明日南俯大小车岩望东西二岭还北崖瞰石龟石笋复游眺久之乃下山所得奇胜赋长句五首 其三","dynasty":"明","author":"谢肃","text":"绝献岧峣万仞崇，平看河汉亘长空。清凉池静鱼吞月，筀竹厓高虎啸风。兴在石潭仙李碧，梦回云榭佛灯红。十年尘土今潇洒，来往当为采蕨翁。"}