{"id":"205996","title":"新交行·君不见洛阳拜尘友","dynasty":"宋代","author":"李洪","text":"君不见洛阳拜尘友，欲取金印击肘后。又不见长安轻薄儿，谁道青云不可梯。雨露翻覆岂无意，炙手新交旧交弃。华轩丹毂照青春，列屋娥眉妒宠新。若非大夫尝便客，亦是丞相拂须人。车如鸡栖马如狗，疾恶今无朱伯厚。甘向青陵老种瓜，肯效南山歌落豆。直如弦，死道边。杵臼论交世谁数，翟公勒门吁可怜。"}