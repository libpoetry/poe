{"id":"1070000","title":"古钓台歌送阮阅休美成沿檄浙东","dynasty":"宋","author":"程俱","text":"饿夫一往西山空，攫金胠箧清昼同。东方作矣事何若，玉柙未解裙襦中。排肩炙手日卓午，暮夜掉臂日送西飞鸿。谓言冰壶不受污，正似马耳经东风。我思一人，去我千载，乃在浙水之东富春濑。山嵚岖兮矗云汉，溪流喧豗白石乱。濑声尽处万寻碧，蟠蜒蜿兮守斯人之故宅。旁人指山名钓台，下视九土氛黄埃。投竿百犗何足道，直拂三珠挂瑶草。彼一人兮皎独立，清风为神冰为骨，佩琼蕤兮结明月。纫蘅兰以荐枕兮，服龙渊之无缺。羊裘蒙茸溪水旁，大胜被衮升明堂。刘秀发兵诛不道气，厌昆阳才一扫。登床抚腹坐太息，始信赤符非至宝。君房素痴定不痴，致位鼎足何其危。阿谀顺旨腰领绝，安知直言身见杀。我昔客新定，挂帆七里滩。整冠拜祠下，岩岩千仞层台巅。神游八海极，彷佛聆其语，但觉万古松风寒。滔滔举世无不可，正自丧我非毋我。严滩水清山翠微。贪廉懦立归来兮，奎蹄絮缝不可以久栖。"}