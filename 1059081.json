{"id":"1059081","title":"次韵仲孺梦与世美诸友同集","dynasty":"宋","author":"邹浩","text":"箪食凄穷阎，綵衣焕华屋。公子谢群居，几年羊胛熟。逢迎纷故人，趣异终疑独。精诚洞虚无，相应比如竹。不羡春风前，流莺啭乔木。勤勤通昔心，全胜书一束。胡然亦神游，邂逅同梦鹿。夜旦环中来，梦觉更主仆。只今所见闻，转手惊莫复。冰释倘未能，兹焉良可烛。"}