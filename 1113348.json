{"id":"1113348","title":"再次前韵六首 其二","dynasty":"宋","author":"张嵲","text":"若认诸空犹是妄，莫言众有便非真。今朝试遣木居士，问取头陀庵里人。齐国馈时堪出走，东山携处未生憎。道人莫谓全无念，行乐须知此日曾。乱蕊晚迎晴日暗，疏枝迥映暮山长。萧然一榻安禅夜，细雨轻风为发香。野泉决决贯城来，红紫商量次第开。尚想梅横却月观，遥知云雨暗阳台。晴空杳杳冥鸿远，阿阁沉沉社燕回。酬酢风光堪一醉，却虞蜂蝶浪相猜。"}