{"id":"432786","title":"鸳湖杂咏中四首选二","dynasty":"近现代","author":"郁曼陀","text":"劫馀金粉话飘零，鬈发柔眉隔座青。水殿春灯鱼聚影，石阑风絮鹤修翎。舞衫尘点新团扇，复壁帘波旧画屏。墙角禦碑低不见，野花开遍语儿亭。春泥冷溅小菱靴，连臂湖塍唱踏莎。花底几家新酒熟，水边三月丽人多。鬓云渐重鞭丝腻，面药微香扇影过。珠箔飘灯归去晚，调笙还倩粉儿歌。"}