{"id":"1085183","title":"宝印叔得小假山以长篇模写进士钦逢辰和之某次韵并简钦","dynasty":"宋","author":"王十朋","text":"越绝天台温雁荡，万壑千岩各形状。钱塘风物更奇绝，杖屦年时记曾访。归来戏辟小园林，十里西湖藏瓮盎。悠然入眼皆吾山，罗列轩窗一何壮。止庵道人真有道，种竹莳花近丘圹。何人好事赠假山，潜涧新添小屏嶂。却疑迁徙从平泉，更恐飞来自秦望。世间赝物何止此，沙佛儒衣龙亦象。道人于物意岂留，异日从教散天壤。花木篇章两游戏，林下高风真可尚。来游莲社有诗人，句比昌黎更豪放。我休说假复论真，真假通同归一相。"}