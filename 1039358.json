{"id":"1039358","title":"明堂庆成五言二十韵","dynasty":"宋","author":"韩琦","text":"至矣君严父，其惟祀配天。明堂兹有法，路寝复申虔。礼简刊前误，图新焕昔传。乾坤隆正位，辰火协高躔。宗德停参侑，推尊独大圆。兼崇太极坐，并享总章筵。节物丰秋后，斋精吉玄前。既祗真馆驾，遂洁閟宫牷。泛洒轻尘失，涵濡惠泽先。直由诚意感，卒使祭无愆。翌日回清跸，中宵俨邃延。一纯通肸蚃，五室敞蟺蜎。和必流金石，馨非主豆笾。灵光烛窗户，飙驾触旄旃。齐酌终三荐，神釐答万年。欢声摇海岳，瑞色变云烟。馂已均庖贱，恩思被幅员。星鸡随敕竖，赦鹤下楼宣。教不烦家至，民惟视德迁。普天知子道，斯匪化工然。"}