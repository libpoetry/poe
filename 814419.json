{"id":"814419","title":"闻警戒严作","dynasty":"清","author":"林占梅","text":"腥风吹海啸长鲸，小丑跳梁听横行。毒雾迷漫沉战垒，大星黯淡落空营。甲溪扼险成天堑，丁汛分防卫石城。莫道黄巾氛甚恶，么魔蝼蚁不难平。揭竿斩木势张鸱，深虑难图蔓草滋。四野闻声多响应，孤城如卵独支持。门严锁钥防私谍，户奋耰锄起义师。有备不惊风鹤警，躬擐甲冑日登陴。"}