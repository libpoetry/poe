{"id":"508596","title":"胡宗肃世德堂","dynasty":"明","author":"倪谦","text":"肇迹由妫汭，传家自越州。万支原共本，一派转分流。瑗族今承宋，陈封远绍周。邓林多杞梓，卞椟剩琳璆。兰茁阶庭秀，麟从薮泽游。宦门足诗礼，儒业守弓裘。省解名方显，师资望更优。阿翁荣荐秀，夫子乐林丘。方伯难兄贵，科名令器收。青云联济美，懿德允垂休。循理全中得，为仁岂外求。学皆敦古训，行总肖前修。厚泽何能斩，芳声孰与侔。绵绵若瓜瓞，翼翼著谋猷。乔木光闾里，恩波下冕旒。子孙钦厥世，复始见公侯。"}