{"id":"599231","title":"岩窝","dynasty":"明","author":"霍与瑕","text":"岩有松，凄以风。幽人是傲，以寄遐踪。岩有石，可屏可席。幽人是适，于乐以无斁。岩之上，停云漾漾。望望停云，我思无量。岩之下，匪沮匪洳。潜有蛰龙，何年兴雨。岩之左，柴门深琐。幽径可寻芳，君子时适我。岩之右，芸窗竹牖。贮有旨酒，君子来游，乐饮且又。岩之窝，可啸以歌。君子来过，载啸载歌。上经之以双轮之乌兔，下纬之以万古之山河。春花秋月，秋桂春萝。无隐乎尔，妙悟良多。山鸟窥人，天风送和。于嗟乎，斯其为岩之窝，为安乐之窝。吾将与子归处兮，永矢弗过。"}