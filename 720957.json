{"id":"720957","title":"刘庶仙五十初度即席同唐须竹","dynasty":"明末清初","author":"王夫之","text":"未解平生因底事，华筵诗思不相通。逢君县弧聊莞笑，垂老临觞偶自容。竹塾午窗双总丱，梅花小阁一春风。童心几皱恒河水，何必襄城问小童。半语逢人吞不得，于君烧烛耐春寒。年华毂运有如此，谱样翻新孰与看。但祝羲和留万转，长披黄袄到三竿。华山呼取坠驴客，共说当年行路难。"}