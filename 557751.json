{"id":"557751","title":"舟次瞿塘","dynasty":"明","author":"王绅","text":"江空风力遒，秋气日已肃。扁舟事东迈，夜泊瞿塘宿。先师太史公，文章灿珠玉。孤忠日月明，素行金石笃。共谈遭逢盛，讵云基谤讟。岂特黔戎行，终成沅湘逐。孤坟寓江滨，培然欺竖牧。宿草被荒阡，寒烟迷拱木。絮酒不忍奠，拈辞讵堪读。矫首睇太苍，何以尽衷曲。吾皇天地仁，德泽沛膏沐。朽骨倘蒙恩，当期不远复。"}