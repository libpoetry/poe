{"id":"811253","title":"十二、十三、十四叠韵，感喟无端，聊复成此","dynasty":"清","author":"丘逢甲","text":"万方多难此登楼，棋局长安劫未收。无地罗施非鬼国，有人平乘吊神州。指南岂复遵黄帝，袒左安能属绛侯。洗马渡江憔悴甚，自愁原不为人愁。长笛声中客倚楼，楼前江涨未全收。平生风义刘司户，乱世人才祖豫州。官职郎君行马贵，功名厮养烂羊侯。琅玕锦段思酬赠，未拟张衡赋四愁。千尺空江百尺楼，须眉七尺气全收。酒评鲁赵尊前国，笛破伊凉曲里州。未愿山中呼宰相，断无地下反条侯。南朝已退临江虏，天子无愁妓莫愁。"}