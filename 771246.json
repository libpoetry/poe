{"id":"771246","title":"瑞龙吟","dynasty":"清","author":"陈匪石","text":"城西路。依样瘦马冲泥，暗莺藏树。嬉春何必西湖，画桥卧柳，寻诗胜处。偶迥伫。归燕乍飞仍止，旧时堂户。花开总惜分阴，夜深惯听，通明俊语。催度。番番风信，翠兰初浣，青蘋能舞。偏是镜中，星星双鬓非故。如山浪白，高咏横江句。空凝想、宫袍灿锦，凌波仙步。扇海长虹去。借人酒盏，权消恨绪。盈耳歌金缕。乡梦里、今朝龙潭烟雨。费君健笔，擘云成絮。"}