{"id":"432250","title":"山行杂咏","dynasty":"近现代","author":"李洸","text":"暝色散秋林，积水明虚壑。风亭去绝踪，片片云飞落。峰回转千肠，壁立森万仞。幽花自在香，楼阁参差隐。山奇不知名，民寡易为俗。人外抗高楼，脩然饶水竹。乱峰掩青螺，净宇嵌空翠。此境非人间，顷刻天花坠。黄叶舞青溪，冷云断寒岫。行役感良时，风露满衫袖。危亭依木末，绝磴陟经岘。咫尺失故山，故山旋复见。"}