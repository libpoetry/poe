{"id":"1037763","title":"和蔡君谟阁前紫柏","dynasty":"宋","author":"胡宿","text":"秀植登中禁，灵根记大方。纤枝乘十雨，劲节誓千霜。云干仍稠直，烟华稍郁苍。绿阴疏未合，翠鬣俨相望。育质从新甫，标名压豫章。三休依宝构，一溉引天潢。瑞露通晨浥，灵风绕夜翔。蠹蟫惊阁熏，啼狖忆岩光。地惠覃行苇，人情乐树杨。保无禽鹿践，知免斧斤伤。远势兴毫末，孤标出众芳。寒葭宁可倚，幽草固难藏。庭鹤宜留侧，台乌莫近傍。未经鸾隐叶，不使麝居香。松操同凌雪，葵心共向阳。故情存涧壑，生意属池隍。昼景斜临石，禅机俯映堂。颂传商庙桷，材入汉家梁。此世隆三代，何时构九房。瑰姿天所产，工度未应忘。"}