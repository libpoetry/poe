{"id":"1112157","title":"自咏","dynasty":"宋","author":"宋祁","text":"四十为郎信倦游，虚名缰锁太悠悠。危心正似葵倾日，衰质先于柳望秋。要路风尘疲骥足，故潭烟雨废槎头。颍滩渐报耕畴熟，终乞閒身守一丘。上都频见岁华阴，偃息由来本茂林。醉若有乡须裂地，吏如逢隐即投簪。衔无窭数知容冗，病似支离亦挫针。况自疏家兄弟约，他年擉鳖故溪浔。误怀手版应弓招，汩汩尘容葆鬓凋。潘拙本无乡曲誉，嵇驽偏恃母兄骄。雨畦菘叶晨羞薄，风灶茶烟午睡销。纵到北山堪自笑，春萝秋桂久寥寥。"}