{"id":"820822","title":"倦寻芳 春和院听怜卿度曲，用梦窗赠花翁旧欢吴门老妓李怜韵","dynasty":"清末近现代初","author":"郭则沄","text":"梦孤锦舸，春搁朱栏，空恼莺燕。断影菱奁，曾照泪花妆面。飘雨蹉跎蘅阁冷，弄香侥倖梅屏见。黯前情，记云鬟替拢，翠髾慵剪。尽领略、篴愁箫怨。一霎飞红，残鴂啼遍。依约娇波，胜似画绡偷看。灯晕回颦秋恨瘦，酒尘淹泪春魂远。检蚕丝，又轻随、玳梁尘散。"}