{"id":"688266","title":"有寄","dynasty":"明","author":"朱谋㬜","text":"朱楼十二倚金昌，地近西施响屟廊。落雁容看吴苑绝，堆鸦髻作汉宫妆。斗棋声出红蕉树，按拍尘飞紫杏梁。惆怅牡丹花下别，春衫犹带雨痕香。客里欢场未寂寥，芙蓉画舫白门桥。瑶筝月暗声难断，绛烛风多泪易消。歌送鹧鸪颦柳叶，梦依翡翠宿兰苕。三年鱼腹相思字，寄与秦淮雪后潮。"}