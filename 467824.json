{"id":"467824","title":"浣溪纱 幽愤","dynasty":"当代","author":"黄绮","text":"了了儿时未卜今。坐忘贫病为诗淫。难将幽愤托鸣禽。千里故人明月泪，一春倦客夜灯心。杯分浊酒不须深。点点青山似湿螺。去来鸥鹭莫惊他。先生风月债差讹。消受海棠三十雨，化成春节百千歌。天公如此奈吾何。未尽离怀愧见宾。尚余闲事费精神。诗成低诵谢春恩。鸦背影留斜日怨，马蹄声吊落花魂。眼前情景又纷纭。"}