{"id":"175141","title":"论俗·何州无战争","dynasty":"宋代","author":"刘子翚","text":"何州无战争，闽粤祸未销。或言杀子因，厉气由此招。蛮陬地瘠狭，世业患不饶。生女奁分赀，生男野分苗。往往衣冠门，继嗣无双髫。前知饮啄定，妄以人力侥。三纲既自绝，余泽岂更遥。王化久淘漉，刑章亦昭昭。那无舐犊慈，恩勤愧鸱鸮。冤报且勿论，兹义古所标。"}