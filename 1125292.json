{"id":"1125292","title":"立春日词 御阁","dynasty":"宋","author":"晏殊","text":"令月归馀届早春，羲舒相望协元辰。初阳乍逐青旂动，圣寿长随凤历新。三素云中晓望时，上真軿盖保参差。丹台自有长生籍，睿算方延亿万期。青辂迎春习习来，天泉池上晓冰开。珠幡已报三阳候，柏叶将陈万寿杯。綵幡双燕祝春宜，献寿迎祥重此时。腊雪未消宫树碧，早莺声在万年枝。"}