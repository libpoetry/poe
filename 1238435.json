{"id":"1238435","title":"春夜寒","dynasty":"元末明初","author":"郭钰","text":"春雨暗空杂春雪，闭门十日红炉绝。寒压破衾夜悽恻，鼓角声酣千转侧。苦竹萧萧茅屋欹，悬崖磔磔啼猿切。苍桧拂风不自支，碧桃醉晓何由得。吞声强起添牛衣，接迹不如投蚁穴。立登霄汉奋长策，死填沟壑抱奇节。奈何贫病相驱迫，少壮几时头欲白。更阑山鬼瞰孤灯，火攻水战骨如折。邻曲寻常疏往还，妻孥劬瘁忘梳栉。谬算平生坐不耕，时危况复山河窄。汗马白丁树功勋，儒冠俯仰无颜色。读书忍作公孙谀，种菊愿依陶令宅。志士百年慎语默，谁云出处轻如叶。每想淮阴酬汉恩，但欲功名垂竹帛。国士从来不易知，解衣推食宁为德。悠悠今古谁知心，慷慨高歌唾壶缺。君不见冻雀纥干栖一枝，彩凤昆丘翻六翮。"}