{"id":"1130467","title":"谷堂真赞","dynasty":"宋","author":"释慧空","text":"冰出水，玉出石，破獍出窠母遭食。宗师得法，佛祖避席。正令当行，十方辟易。耕者驱其牛，饥者夺其食。龙骧虎骤，铁眼铜睛。到绳床角头，则不寒而慄。有此体裁，具此作略，是真临济儿孙，黄龙头角。东山与么赞之，何曾一字赞著。予常对人言，谷堂老子，人类精奇，缁流标格。若挽置江湖之上，予则谓之沩山道人慕哲。若任其乘桴之能，谓之飞山宗一。至于江湖不涉，乘桴不居，予将望洋向若而失，又欲引谁为等匹。"}