{"id":"967074","title":"宿法惠寺","dynasty":"宋","author":"贺铸","text":"驱马越飞涧，扬旌下回冈。欻见层浮图，高风振琅珰。重门壮且深，老柏森然行。佛子出延客，投鞭步长廊。中庭汲新泉，一饮生清凉。孤坐兴登览，危梯趋上方。萧萧荒竹林，檐外如环墙。樵牧断行径，龙蛇知所藏。山禽喜暄旸，啸侣何琅琅。子规特殷勤，使人怀故乡。引领落西北，暮色来苍茫。一官早见縻，微尚久未偿。明发复东去，斯游良不忘。"}