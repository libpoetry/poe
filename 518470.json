{"id":"518470","title":"茆山歌","dynasty":"明","author":"唐文凤","text":"茆山三峰瘦于削，拔地劖天起岩崿。茆家兄弟已成仙，翩然欲下骑丹鹤。琼宫琳宇相参差，灵芝瑞草何葳蕤。羽衣或跨黑虎降，玉印曾获白兔窥。可怜桑田变沧海，依旧三峰森翠霭。山中有客久出游，孟浪不归今几载。昨朝青鸟传云书，招邀好觅烟霞居。白石炊香凝雪粒，黄精酿熟浮玉蛆。飙车忽乘归兴速，茆山之歌已终曲。慇勤为我谢茆仙，丹台许注长生箓。"}