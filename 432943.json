{"id":"432943","title":"桂阳往嘉禾道中（三首）","dynasty":"近现代","author":"洪存恕","text":"避氛仍畏暑，朝行不待炊。云生山更异，草长路多疑。偃旆残兵怯，行缠老妇疲。风蝉鸣自得，世乱尔何知。大邑值通衢，易为贼所趋。谁曾造轮轨，今且入崎岖。力锻林间灶，闲沽村里垆。生涯真羡此，最贱乱时儒。但去免为俘，山深人不孤。年丰卜邻邑，日落问前途。茧足仍求疾，乡心转欲无。驿亭传捷报，失喜语樵夫。"}