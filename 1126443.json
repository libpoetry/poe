{"id":"1126443","title":"和寿州宋待制九题 熙熙阁","dynasty":"宋","author":"梅尧臣","text":"初日照城楼，流晖及菌阁。上收花雾红，下见春烟薄。信美是殊邦，而淹佐时略。自惭江外人，敢慕淮南作。高轩盛丛菊，可以泛绿樽。馀甘自同荠，忘忧宁用萱。有木皆剥实，何草不陈根。独此冒霜艳，芬郁满中园。城隅结危栋，髣髴凌烟霓。平观飞雨来，俯窥巢禽栖。浩荡孤思发，幂历蔓草齐。长安去不远，何言西北迷。"}