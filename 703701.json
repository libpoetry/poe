{"id":"703701","title":"舟抵南安二首","dynasty":"明","author":"释函是","text":"地尽东南障海门，乡关依旧几生存。人民顾我无相识，财货如泉各有樊。万古山川同旦夕，百年荣落自乾坤。一从度此成衰老，回首何年听夜猿。又是何年度此关，白鹇见我往来难。江流渔火风烟邈，去国还山天地宽。守道不教心膂易，待时真畏夕阳残。谬膺师席终无二，俯仰乾坤指急湍。"}