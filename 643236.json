{"id":"643236","title":"题直翁胡重器诗卷","dynasty":"明","author":"胡奎","text":"直莫如虞帝之琴弦，曲莫如任公之钓钩。直弦可弹太古调，曲钩谩掣金鳌头。人心取舍各有道，曲钩何如直弦好。在天勿作弯弧星，在地当为指佞草。直翁直翁听我歌，出门纷纷岐路多。我愿万斛舟，不涉九曲河。我愿千里足，不驰九折坡。翁今有子鸣朝珂，履道坦坦平不颇。董狐之笔如操戈，千秋万古名弗磨。翁当馀年养太和，子孙世居安乐窝。"}