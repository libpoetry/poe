{"id":"878578","title":"蔡忠惠家观墨迹","dynasty":"宋","author":"刘克庄","text":"维蔡郡之望，过者必式闾。严严端明厅，遗像犹肃如。颇闻手泽富，傥许窥珍储。主人命发笥，棐几同卷舒。比颜倍秀丽，视柳加敷腴。亳杭两记在，妙与蜡本殊。洛桥字尤佳，其大径尺馀。班班名臣帖，煌煌昭陵书。坐令承学士，若睹庆历初。向来故家物，聚散何忽诸。祭器抱它适，玉轴弃路隅。端明梦奠时，应门惟一孤。厥裔日以蕃，庙院蜂房居。寸纸惜如命，不博明月珠。乃知儒泽远，浮荣无根株。勖哉守视者，巾袭防蠹鱼。"}