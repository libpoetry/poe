{"id":"433321","title":"四物咏依聂化人韵 盘香","dynasty":"近现代","author":"萧梦霞","text":"百转回肠不胜愁，芝兰同气渺难求。相思寸寸心焦灼，到死成灰始罢休。薄命飘摇瘦骨支，炎凉翻覆竟如斯。可怜一度秋风后，便是抛恩撒手时。和气相依德可称，抱衾暖席更难能。平明一觉风流梦，纵有欢肠已似冰。黄昏堂上冷风侵，血泪垂乾瘦不禁。此后分明难再见，暗中忖度已灰心。"}