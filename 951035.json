{"id":"951035","title":"李西台启诗帖赞","dynasty":"宋","author":"岳珂","text":"予于是帖，有感者四。馆职在外，于学士不系细衔，于带职者皆曰同院，意亲情洽，所以见前辈之笃风谊也。内赐金鱼，盖出新宠，带职者乃从学士转致，又杂以他寄焉，所以见上恩交情俱无内外也。谢学士以启，而用楷法，寄同院同年以诗，而用行书，又以见待人处己，虽小节皆有体也。承平幕府，得一佳帖，相聚以观，又以见时清事简，虽边圉亦得以从容于文艺也。于虖，诗文之传，几人于兹。独于此书，有感有思。流风之存，妙墨之遗。什袭是宜，维以诗之。"}