{"id":"617335","title":"松石图歌寿三爱兄七十又一","dynasty":"明","author":"王猷","text":"沧田变海蒲柳朽，世间何物可耐久。请问千岁绿发叟，叟云看汝古洞口。洞前大石高嵯砑，脚下儿孙若拱候。寒侵热炙总不知，惟带苔衣几寸厚。自来丘壑久寂寥，呼得长松作贞友。长松漏雨几十围，牙爪拿天与雪斗。大干偃仰鳞甲秃，小枝犹学青蛇走。老椿萱荚耻作群，只与此石长相守。忆昔女娲炼石补罅天，缘何遗尔落山薮。又闻祖龙梁父侈封时，滥职大夫尔何有。生公挥麈点尔头，辟谷留侯后尔后。石似钝兮松似幽，石安静兮松色秀。石产芝兮松有苓，磊砢偃盖真佳偶。吾家风植介与贞，坚心劲盾君知否。直须劝尔一杯酒，请君移入我图中，吾将持此为兄寿。"}