{"id":"941835","title":"出郊观稼","dynasty":"宋","author":"陈垲","text":"数月两出郊，劝农复观稼。始言麦垄春，今已稻畦夏。女红綵纴馀，丁黄耘耔暇。暄凉虽不齐，晴雨倏忽乍。百丰未为多，一歉诚所怕。蠲逋广上恩，平粜裁米价。毫发可及民，岂不念夙夜。昔有王长官，筑堰它山下。惠利久益博，神灵此其舍。泓深或龙蛰，坚屹无蚁罅。定为三七分，酾为数十汊。石梁贯云涛，谁敢著足跨。流沙从何来，疑有物驱驾。人力几淘浚，壅淤仍障坝。旦功终此惠，去沙而变化。视古谁比方，郑白其流亚。"}