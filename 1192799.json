{"id":"1192799","title":"牡丹四首 其二","dynasty":"唐","author":"薛能","text":"万朵照初筵，狂游忆少年。晓光如曲水，颜色似西川。白向庚辛受，朱从造化研。众开成伴侣，相笑极神仙。见焰宁劳火，闻香不带烟。自高轻月桂，非偶贱池莲。影接彫盘动，丛遭恶草偏。招欢忧事阻，就卧觉情牵。四面宜绨锦，当头称管弦。泊来莺定忆，粉扰蝶何颠。苏息承朝露，滋荣仰霁天。压栏多尽好，敌国贵宜然。未落须迷醉，因兹任病缠。人谁知极物，空负感麟篇。"}