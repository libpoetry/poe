{"id":"1231582","title":"陈母节义词","dynasty":"元","author":"陆仁","text":"迢迢南海水，波浪无晨暮。一苇万里航，逢彼蛟鳄怒。良人竟漂溺，浩荡随烟雾。海水无时枯，妾恨何由诉。担将沃焦石，去筑良人墓。之死弗二天，秉节金石固。茕茕膝下雏，爱惜如宝璐。尘凝玉镜台，肯怨芳年度。床前明月光，照妾见情愫。儿大羽翼成，岂不怀乳哺。春晖照高堂，丛萱湛晨露。母兮喜及养，母也增哀慕。金坚金可镕，松坚松可蠹。贞哉陈母节，永言垂竹素。"}