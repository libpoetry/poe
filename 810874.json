{"id":"810874","title":"邵荀慈生日即席赋赠","dynasty":"清","author":"王太岳","text":"落地情亲好弟兄，春风况欲动嘤鸣。我今不乐看徂岁，子更虚怀爱友生。万宇乍晴翔独鹤，百川齐下吸饥鲸。凭君皓首崇明德，予亦终留隐者名。扬马亲扬绮丽波，斯文后死定谁何。吾生得尔沾沾喜，早岁论文愦愦多。对客每为支笏坐，到门遥听被衣歌。夕阳酒尽重携手，会买青山共薜萝。"}