{"id":"1118575","title":"秋思十首","dynasty":"宋","author":"陆游","text":"露浓压架葡萄熟，日嫩登场䆉稏香。商略人生如意事，及身强健得还乡。三三两两戏鱼行，香饵才投去若惊。寄与扁舟五湖客，只当远引过平生。一篇旧草天台赋，六幅新传太华图。占尽人间清绝事，紫藤香起竹根炉。村南村北鹁鸪鸣，小雨霏霏又作晴。拂枕攲眠不成梦，却拖藤杖出门行。出门东行复西行，处处人家打稻声。小瓮秫醅虽未熟，后园楮蕈已堪烹。看云庐阜屏风叠，采药嵩山冠子峰。行尽四方心未快，不如一棹醉吴松。桑竹成阴不见门，牛羊分路各归村。前山雨过云无迹，别浦潮回岸有痕。邻砧落日数声残，汀树秋风几叶丹。冉冉清愁来不断，无方能使酒肠宽。老子斋居罢击鲜，木盘竹箸每随缘。邻僧不用分香钵，莲芡犹堪过半年。存神止虑自长年，黄老遗书汉尚传。妙语虽传人不省，却从丹灶觅神仙。"}