{"id":"487279","title":"百字令 题赵仲穆越山图","dynasty":"明","author":"张鈇","text":"浙江东岸，是越王勾践，旧时封国。尝胆卧薪成底事，惟有荒台凝碧。万壑争流，千岩竞秀，宛宛无今昔。兔葵燕麦，中间多少遗迹。遥想东晋风流，兰亭停禊，空自留残墨。何用登临伤往事，堪叹鬓须垂白。且觅扁舟，贺家湖上，载酒寻春色。季真归后，四明还有狂客。"}