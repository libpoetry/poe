{"id":"299006","title":"买陂塘·恋山眉","dynasty":"清代","author":"袁梓贵","text":"恋山眉、一痕斜照，萧萧红妒枫桕。西风小飐鸥波冷，青鬓几人吹皱。招素友、便软踏香莎，选胜联吟袖。蓼花汀口。认水瑟玻璃，天低菡萏，清景肯辜负。园林好，指点双湖依旧。凭阑几度回首。秋心暗逐溪烟袅，省识吟魂孤否。休僝僽，算临水登山，此恨年年有。莓苔坐久。蓦菰黑沉云，柳黄搀暝，凉入采菱手。"}