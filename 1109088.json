{"id":"1109088","title":"贺新郎","dynasty":"宋","author":"刘克庄","text":"吾少多奇节。颇揶揄、玉关定远，壶头新息。一剑防身行万里，选甚南溟北极。看塞雁、衔来秋色。不但槊棋夸妙手，管城君、亦自无勍敌。终贾辈，恐难匹。酒肠诗胆新来窄。向西风、登高望远，乱山斜日。安得良弓并快马，聊与诸公角力。漫醉把、栏干频拍。莫恨寒蟾离海晚，待与君、秉烛游今夕。欢易买，健难得。动地东风起。画桥西、绕溪桑柘，漫山桃李。寂寂墙阴苍苔径，犹印前回屐齿。惊岁月、飙驰云驶。太息攀翻长亭树，是先生、手种今如此。君不乐，欲何俟。傍人错会渊明意。笑斯翁、皇皇汲汲，登山临水。佳处径呼篮舆去，彷佛柴桑栗里。从我者、门生儿子。尝试平章先贤传，屈原醒、不似刘伶醉。拼酩酊，卧花底。此腹元空洞。少年时、诸公过矣，上天吹送。老大被他禁害杀，身与浮名孰重。这鼓笛、休休拈弄。彩笔掷还残锦去，愿今生、来世无妖梦。且饭犊，莫吞凤。新来喑哑如翁仲。羡王郎、骖鸾缥缈，玉箫吹动。应笑夔州村里女，灸面生愁进奉。要绝代、倾城安用。今古何人知此理，有吾家、酒德先生颂。三万卷，漫充栋。身畔无丝缕。但从前、綀裳练帨，做他家主。甲子一周加二纪，兔走乌飞几度。赛孔子、如来三五。鹤发萧萧无可截，要一杯、留客惭陶母。门外草，欲迷路。朗吟白雪阳春句。待夫君、骊驹不至，鹊声还误。老去聊攀莱子例，倒著斑衣戏舞。记田舍、火炉头语。肘后黄金腰下印，有高堂、未敢将身许。且扇枕，莫倚柱。忆昔俱年少。向斯晨、登高怀古，赋诗舒啸。追数樽前插花客，人物并皆佳妙。禁几度、西风残照。元子寄奴曾富贵，到而今、一一消磨了。君不乐，后人笑。山南山北添华表。叹归来、谢池草合，黄台瓜少。老去爱持齐物论，谁管彭殇寿夭。待细说、教天知道。不羡两苏并二宋，愿弟兄、岁岁同吹帽。杯到手，莫辞釂。何必游嵩少。屋边山、松风浩荡，虎龙吟啸。旧效楚人悲秋作，晚爱陶诗高妙。发如此、临流羞照。屈指向来夸毗子，被西风、一笔都勾了。曾不满，达人笑。当年玉振于江表。怅而今、老身空在，欢娱全少。假使真如彭祖寿，蒙叟犹嗤渠夭。偶落笔、不经人道。岁晚连床谈至晓，胜冈头、出没看乌帽。君举白，我频釂。人老难重少。强追陪、李侯痛饮，刘郎清啸。报答秋光无一字，虚说君房语妙。且匣起、青铜休照。赖有多情篱下菊，待西风、不肯先开了。留晚节，发孤笑。孔璋客绍衡依表。有谁怜、戴花翁病，插萸人少。生不逢场闲则剧，年似龚生犹夭。吃紧处、无人曾道。到得扶他迂叟出，算貂蝉、未抵深衣帽。街酒贱，更沽釂。拂袖归来也。懒追陪、竹林嵇阮，兰亭王谢。谁与此翁相暖热，赖有平生伯雅。且放意、高吟闲话。山鸟山花皆上客，又何须、胜似公荣者。胸磊块，总浇下。盘龙痴绝求鹅炙。这先生、黄齑瓮熟，味珍无价。酒颂一篇差要妙，庄列诸书土苴。任礼法、中人嘲骂。君特未知其趣耳，若还知、火急来投社。共秉烛，惜今夜。"}