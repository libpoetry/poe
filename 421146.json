{"id":"421146","title":"贺新凉 送芾煌返蜀","dynasty":"近现代","author":"杨杏佛","text":"杜宇催归去。正长安、枇杷结子，绿杨飞絮。同学英才多不贱，子又群中钟吕。肆雄辨、折冲尊俎。同是浮萍飘大海，莽征途、无意还相遇。天下事，多如许。群雄逐鹿忙争据。惨中原、干戈水火，可怜焦土。衽席苍生男子事，肯把千秋自误。但行矣、何须凝伫。愧我庸庸徒哺啜，只随人、俯仰谋升黍。祝子去，功名树。"}