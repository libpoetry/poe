{"id":"758555","title":"疏影 绿阴二首和魏雨人明经作 其一","dynasty":"清","author":"吴藻","text":"疏檐不碍，渐愔愔一碧，围住窗外。料得高楼，簪鬓香消，凝妆好关眉黛。韶华小劫沧桑感，巧变换、绿天花海。唤起它、蝶梦惺忪，来认清凉仙界。回首春三二月，飞英荐酒后，佳会难再。如水空庭，选石眠琴，只有斜阳红隘。芭蕉叶嫩蔷薇老，随意任、东皇分派。甚恼人、梅子黄时，听雨听风无赖。"}