{"id":"154367","title":"富春山人为予道其所获石于江中者状甚怪伟欲","dynasty":"宋代","author":"文同","text":"奇礓巑岏倚秋江，俗眼过几多所忽。风霜锻链愈坚重，怒浪喷激不可没。富春山人好尚古，见此便以作吾物。镌鑱牵挽置庭下，犀角鲸牙蛟蜃骨。精金凝滑露筋膂，老玉磥砢开窍窟。狂螭奔拿势夭矫，猛兕抟生气蓬勃。山人夸我谓如此，欲我诗之惭拙讷。何当走到山人家，抚月摩烟观突兀。"}