{"id":"1159222","title":"苦妇词","dynasty":"唐","author":"刘言史","text":"地远易骄崇，用刑匪精研。哀哉苦妇身，夫死百殃缠。草草催出门，衣堕发披肩。独随军吏行，当夕余欲迁。来时已厌生，到此自不全。临江卧黄砂，二子死在边。气哕不发声，背头血涓涓。有时强为言，祗是尤青天。稿蓐无一枝，冷气两悬悬。穷荒夷教卑，骨肉病弃捐。况非本族音，肌露谁为怜。事痛感行宾，住得贪程船。必当负严法，岂有胎孕篇。游畋复释麛，羔兔尚免鹯。何处摈逐深，一罪三见颠。校尉勋望重，幕府才且贤。兰裙间珠履，食玉处花筵。但勿轻所暗，莫虑无人焉。"}