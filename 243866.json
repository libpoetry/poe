{"id":"243866","title":"休歇歌·休休休歇歇","dynasty":"宋代","author":"张继先","text":"休休休歇歇，休休歇歇无分别。千般要妙万般玄，只是教人各休歇。既能休，复能歇，一切情缘皆断绝。饥餐渴饮困时眠，万死千生没交涉。古圣贤，及明哲，一性绵绵周浩劫。光明相照合真空，休歇之余更无别。地狱种，作冤业，六识炽然如火热。立我争人昧休歇，甘受碎身并拔舌。休与歇，真口诀，无愚无智无工拙。从上师真只恁修，不遇知心谁肯泄。休非休，歇非歇，大用现前无扭捏。主张元化绝形踪，囊括虚空超起灭。亦无休，亦无歇，歇歇休休皆强说。欲知真歇与真休，一轮皎洁中秋月。"}