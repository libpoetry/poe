{"id":"380914","title":"八六子·琴台在灵岩最高顶，秋晚登望怀古，有辞舟客邓子石瞿扣舷而和之","dynasty":"现代","author":"郑文焯","text":"步幽遐。屧廊黄叶，西风响出樵车。叹断壁仓皇残霸，好山分付名娃，月明自斜。秋容相对仓华。眉黛依稀岫萼，髻鬟散作云花。问鹿迹荒台，何年枯藓，马蹄片石，谁家芳草，空馀歌舞销尘故国，登临费泪天涯。黯流霞。飘零满溪旧纱。"}