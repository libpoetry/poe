{"id":"1235832","title":"闻蒋弘父重五游葛岭有诗因寄五首","dynasty":"元","author":"吾丘衍","text":"湖雨朝仍作，山云昼不开。竹枝苍凤湿，石藓紫云堆。放饮多仙兴，狂歌欠我来。平生慕函谷，拟学抱关梅。雨急檐槛冷，墙阴薜荔长。清游能不阻，羽士复相忘。巾子山云黑，鹅儿酒色黄。遥伶佩兰客，寂寞向三湘。山路行疏雨，真游自有期。问舟寻古井，把酒赋新诗。已似陶元亮，能无远法师。道人相问好，我到未多时。"}