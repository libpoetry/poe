{"id":"812335","title":"和顾牧原舟中见寄原韵","dynasty":"清","author":"纪淑曾","text":"青山白浪晚峥嵘，愁指寒云是去程。天上星辰劳北望，舟中儿女倦西征。夕阳郧口帆初卸，野岸椒盘岁又更。独对庭梅思折赠，夜窗风雪暗孤檠。晴川西望渺春波，却喜移家野兴多。近市山亭开瓮酒，种花门巷绕梁歌。冻云回首江头别，芳岁惊心客里过。漫拟忘机去沙渚，竹烟深处鸟声和。"}