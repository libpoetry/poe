{"id":"507098","title":"送佥宪王孟坚之江西","dynasty":"明","author":"杨荣","text":"萧散乡园已数秋，又承徵诏别林丘。词垣簪笔荣名久，宪府乘骢宠渥优。衣绣三秋辞北阙，观风十月到南州。明时文运昭奎壁，御敕龙光贯斗牛。兴学正期追往古，育才端儗继前修。外台五夜秋霜肃，泮水三春化雨周。共说松筠清节劲，更期桃李绿阴稠。西江自昔推文献，料得明珠不暗投。"}