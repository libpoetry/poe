{"id":"1144058","title":"览古五首","dynasty":"宋末元初","author":"方回","text":"人有好与恶，造化无颇偏。种谷匪种稗，稗实在谷先。谓天不佑恶，细察似不然。麟凤世罕识，蛇虎动百千。泗水两师生，万古大圣贤。瓢饮短命死，绝粮陈蔡间。雍彻柄鲁政，脍肝延天年。气运苟如此，周衰何足言。读书以脩身，末惟利之渔。夏侯诧拾芥，桓荣陈其车。初学眯训诂，利心已炎如。为吏未识字，嗜贿不顾躯。青青陵陂麦，歌声何舒舒。金椎勿造次，恐伤口中珠。岂不事诗礼，所为乃凶渠。用世率此辈，生灵夫何辜。父子具曰圣，相谓为仲尼。独于春秋学，盲心无能稽。僻说竺老滓，苛政斯鞅靡。神天有弗察，大柄斯人尸。典午起九死，众鬼宗魔师。紫宫坐张楚，赤县生刘齐。镠帅岂办□，□阜实召之。至今二百年，遗祸殃蒸黎。贤者傥畏死，世论终不公。古若不置死，何藉诛妖凶。荆舒底奸鬼，庙食丘轲同。举世知其非，嗫嚅不敢攻。著书斥日录，独一陈了翁。祸至裂宇宙，板荡中原空。笔削讨厥罪，乃在乾淳中。我读四朝史，方知天听聪。六经乐故亡，三礼复不完。名数颇舛剌，或亦疑同官。易诗书春秋，论孟庸学篇。弥缝救破断，谁实心斯传。始以营道翁，终之紫阳仙。堂堂七君子，如日常在天。有暮必有旦，岂无来者贤。大匠一朝作，绳墨其拾旃。"}