{"id":"769538","title":"水调歌头  初至金陵，诸公会饮秦淮，酒边感兴索瞻园葱石积馀和","dynasty":"清","author":"王鹏运","text":"微风转城曲，凉意乍先秋。不知今夕烟月，何事为人留。欲访齐梁陈迹，但见珠歌翠舞，镫火夜光浮。孤啸倚舷立，酾酒酹沙鸥。兴亡事，醉醒里，恨悠悠。微茫空外云气，直北是神州。为闻青溪蚱蜢，来往撇波双桨，载得几多愁。漫洒新亭泪，吟思渺沧洲。"}