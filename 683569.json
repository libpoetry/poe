{"id":"683569","title":"送蹇子上兵宪进中丞抚顺天","dynasty":"明","author":"王世贞","text":"猎猎朱旗鼓吹翻，聊从父老一攀辕。衮衣可更来南土，锁钥今偏借北门。日月自悬三辅近，风云长护七陵尊。何当貌得髯公相，把向麒麟阁上论。初霰霏霏点旆旌，饯君偏作蓟门行。单于马摄前茅劲，中尉旗开细柳晴。但是运筹推蹇叔，宁因结袜礼王生。摩娑倘认燕然石，笑杀曾污汉将名。"}