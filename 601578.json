{"id":"601578","title":"游灵水","dynasty":"明","author":"郑学醇","text":"仲春和气应，万汇欣有托。阳林发丹葩，阴崖敷素萼。出谷莺既鸣，总翠条犹弱。晨策探灵景，逶迤越南郭。列岫互陵缅，广原纷绣错。俯观石窦泉，涓涓初可勺。泻远遂崩腾，触险时飞搏。冲涯别渭泾，注坎分盈涸。潭澄云气鲜，漪镜山容削。倾耳鸣濑喧，举目游鳞跃。荡漾绪风飏，氤氲曦日灼。文行绮縠浮，瀑濆棼丝落。太华神臂擘，龙门禹功凿。孰是兹灵源，觱沸由坤络。抚化理自超，即遇心成乐。山水足清音，野簇芬堪酌。欢赏重淹留，暝霭栖长薄。归路指城闉，馀情眷丘壑。伫想山阿人，何由寄荪药。"}