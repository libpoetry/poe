{"id":"527665","title":"相逢行赠孙从一","dynasty":"明","author":"何景明","text":"长安风吹万物柳，与君走马相逢久。昨朝邂逅尊酒间，二十年来一回首。我官十年前，君官十年后。眼底相看已壮龄，世间万事真翻手。忆初少小来柬曹，君家兄弟同游遨。尚书庭前两玉树，白日灿烂秋风高。尔时见君气已豪，花颜云发青锦袍。石麟在天动鳞甲，赤凤排云生羽毛。只今骨格殊恒调，倾都见者嗟英妙。恨不置之玉堂宾，谁令久待金门诏。永嘉山水称绝奇，且与谢客同襟期。花里开帘仙吏出，松间著屐山人随。尚书风义古无比，如君更是尚书子。尚书东山閒白云，高卧不为苍生起。汉庭我亦东方生，怅望名山无限情。海云浩歌起春色，送尔万里东南行。"}