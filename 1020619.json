{"id":"1020619","title":"偈颂九十三首 其十二","dynasty":"宋","author":"释梵琮","text":"禁足不定足，居中不住中。去来无挂碍，踢踏活虚空。射杀南山虎，翻身控角弓。上无攀仰，下绝己躬。孤迥迥一尘不立，清寥寥目断千峰。白云片片，流水重重。蓦忽和盘掇转，却要唤西作东。生铁团上，迸开罅缝。枯河道里，露出鱼踪。不是妙用，亦非神通。大家无别事，平等主人翁。咄，老来双耳聋。"}