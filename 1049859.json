{"id":"1049859","title":"九疑山图","dynasty":"宋","author":"郭祥正","text":"噫吁嚱，九疑山色何雄奇。坡陁诘曲不足状，九峰万丈排天扉。崭崭俨若九老坐，乾颠坤弱能扶持。崖回时复见华尘，原本旋有山经题。白云绵联芳草歇，拱木夭矫狂风吹。上有源源不绝之寒泉，下有沄沄不断之深溪。初疑青铜照碧落，忽见云汉飞虹霓。丹青画出尚如此，而况高步穷岖崎。或云重瞳一来不复返，二妃血泪斑竹枝。惜哉不经孔子辨，后世谁能公是非。尧非幽囚，舜不野死。尧崩民如丧考妣，舜非游仙而幸此。群猪耸耳听童子，游人击之变风雨。见豕负涂圣所恶，仙人护之亦何补。我知神仙术已卑，但爱此山雄而奇。背图南望未能到，高吟尽日长吁嚱。"}