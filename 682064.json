{"id":"682064","title":"九日同魏懋忠冯用韫登显灵宫玉皇阁","dynasty":"明","author":"余继登","text":"祈灵汉帝有仙坛，阆苑秋阴碧殿寒。宦海几人同对酒，天涯九日此凭栏。黄金台向荒城没，白玉珂从古陌看。回首红尘悲莽荡，紫云深处欲骖鸾。琼宫故是仙家地，佳节相招此共游。古木萧萧松露冷，长空片片海云秋。风尘忽老陶潜菊，樽酒聊登庾亮楼。秩散正宜同汗漫，何妨落日更淹留。玉皇高阁俯人寰，画栋丹梯静可攀。双阙参差连汉殿，千峰迢递接燕关。楼头秋色当杯堕，槛外晴云入座閒。松菊故园何处是，萧条三径未能还。"}