{"id":"1041246","title":"没蕃士","dynasty":"宋","author":"刘敞","text":"丁年仕辕门，欲食万里肉。敌兵方强梁，边境日局缩。是时十月交，转战大河曲。落日天地昏，风尘蔽川陆。我师自凭陵，虏骑出深谷。路穷矢交坠，壮士同僇辱。投身致网罟，南向长恸哭。忠义安可论，功名亦已覆。悠悠捐岁序，忽忽抱心曲。每生悔为祸，致死倘还福。夜渡黄河冰，独依荒榛宿。狐狸鸣我旁，虎豹相驰逐。脱身仅毫毛，夜动昼必伏。肌肤存空骨，性命半鬼箓。十月到亭堠，门人识风俗。回头复长望，慷慨泪盈目。忆昔万人出，今还一身复。可怜同时辈，视我犹鸿鹄。永弃绝域中，几时脱臣仆。叩门谒主帅，长跪向人哭。可汗甚桀黠，其下亦辑睦。弩力思长策，勿轻用人属。"}