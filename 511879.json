{"id":"511879","title":"观内相素轩钱公射鸟因赋鄙韵用呈","dynasty":"明","author":"童轩","text":"胜日良宴会，逍遥云水乡。佳宾列四座，繁吹促飞觞。时维秋序晚，䆉稏垂田疆。睹兹农事成，欢乐殊未央。高柳荫虚亭，残荷荐馀香。有鸟类山雀，枝上止且鸣。左右纷射之，乌号竟虚张。公起挟一矢，疾发如流星。翩然中修尾，远堕池水旁。众宾竞称赏，此巧夺穿杨。方今西北境，猃狁来狂勷。安得我公辈，强弓用其长。一箭退勍敌，摧北如驱狼。坐令四海间，至治成虞唐。"}