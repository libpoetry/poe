{"id":"509090","title":"访少卿李公因送予至小箬邮亭赋此赠别","dynasty":"明","author":"韩雍","text":"平生懒与俗士交，下视权贵如秋毫。羡君文章冠天下，急流勇退人尤高。联芳况有难兄在，隐德香名重当代。林下优游日唱酬，新诗还驾苏黄派。惭予浅薄无治功，质疑问道期相从。却怜聚散若风絮，三载始得重相逢。邮亭别君一杯酒，企仰高风重回首。后夜风清月白时，君卧空山我奔走。"}