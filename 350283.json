{"id":"350283","title":"沁园春·仲可赠词，效湘社和刘龙洲作，依韵答之","dynasty":"清代","author":"程颂万","text":"鼓找沧溟，自北自南，兹游壮哉。正越王城畔，五羊招到，麻姑洞口，双蝶驮回。海阔红愁，天低绿梦，闻说徐陵擅玉台。旗亭畔，怕阿鬟待久，不用停杯。浈江一舸归来。且相对尊前笑口开。恁荒洲采药，莲衣乍褪，回郎刻竹，藓迹犹堆。黯矣销魂，秋之为气，送子孤山去探梅。莼鲈思，有苹花为我，湘上低徊。"}