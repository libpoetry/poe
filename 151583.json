{"id":"151583","title":"次史德载韵示诸孙","dynasty":"宋代","author":"牟巘","text":"我家无绛帐，贫贱人所弃。忽闻唔咿声，老怀倍欢喜。比邻亦惊怪，捩眼不敢睨。先生史鱼直，自谓骨不媚。珠玉在短褐，深藏未轻市。而况门阀高，指不屈第二。肯应童蒙求，为尔觉昏昧。袖中一卷书，传之自名世。尔幸近得师，盍勉从学志。人品分中下，教法初无异。采芑复采芑，我田自新美。那似斥卤滨，弥望荒白苇。短园园败屋，不见花药丽。赖此小窗明，晴光开霮{上雨下对}。日长书好读，所讲先孝悌。泥牛共土狗，勿复事嬉戏。后池蒲稗深，竟日群哈吠。也勿向池边，照影如孔翠。低头勤笔砚，翻墨满裾袂。男儿十四五，年纪非幼穉。不妨笑阿翁，愦愦长如醉。先生有雪霜，严威不汝霁。今朝发长吟，闭门苦觅句。老年谢丸药，殆似陈无己。区区古人心，今人知者几。平生颍川教，不作功名计。但令本根在，浮华终易燬。"}