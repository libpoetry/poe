{"id":"815389","title":"烛影摇红四首","dynasty":"清","author":"项鸿祚","text":"叠鼓收寒，试灯风小珠帘卷。玉梅消瘦倚窗枝，蟾月窥人浅。十里银笙钿管，簇行云铜街绣软。不如休去，花影重门，繁星一院。谁念何郎，宿醒未解吟诗倦。枕屏清泪溅潇湘，蜜炬香心短。闲里华年自换，漏沈沈、天长信远。春眠困顿，犹梦婆娑，舞葱歌茜。润涩琴丝，暗敲窗竹人初定。胆瓶清瘦小桃枝，屏底娟娟影。象局娇嫌袖冷，倚琼箫闲销夜永。红牙按到，自琢新词，缓吟细听。摇曳无端，恰如烟袅沈香鼎。曲中约略度残更，淅淅檐声静。锦瑟华年谩省，笑何曾、柔乡醉醒。歌楼银烛，第一难忘，恁时风景。风叶堆廊，露苔凝砌秋凉早。不关情处猛相思，曾印双鸳小。弹指欢悰似扫，翠帘空房栊静窈。秋千影里，一径蘼芜，蟪蛄啼老。休展金奁，泪痕犹沁新诗稿。曲屏低枕卧湘烟，红破灯花笑。锦瑟华年过了，醉还醒、愁多梦少。断魂寻去，只有银蟾，夜深偷照。鹤怨猿惊，访邻寻里都非旧。款门溪竹一枝无，莫问堂前柳。梁燕移巢去久，土花斑苍苔半亩。煮茶院落，烧笋光阴，几时能又。卷尽荷钱，拗莲作寸还伤藕。不如蒲苇早飘零，却待秋风后。那更当歌对酒，算空留、千金敝帚。向人青眼，只有西山，倚栏窥牖。"}