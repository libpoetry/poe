{"id":"693135","title":"闻陈白沙先生讣","dynasty":"明","author":"沈周","text":"生知秖藉两诗酬，死惜曾无半面由。坦坦德从周道往，冥冥心与葛天游。讲论语托门人录，封禅书违使者求。万里白沙何处是，独临残月水西楼。尧夫情性林宗行，薄世之师天吝之。此老不亡名自在，斯文欲铸我何为。天长岭海无从涕，地老台山有道碑。拟把瓣香身莫达，绋前空寄助劳辞。"}