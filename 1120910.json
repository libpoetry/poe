{"id":"1120910","title":"次韵圣谟见寄二首","dynasty":"宋","author":"周紫芝","text":"十年悲两京，万骑开幕府。谁知鹿门翁，远引脱罪罟。吾衰固安用，文字考前古。尚烦金兰交，吊此饥寒苦。庞公不可见，贱子何足取。青衫几痴儿，敛版上公府。固应横海鲸，不可污池罟。高才乏近用，初不异今古。功名亦偶然，惨戚良自苦。富贵如公等，唾手自可取。"}