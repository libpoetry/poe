{"id":"1158947","title":"旅次丹阳郡遇康侍御宣慰召募兼别岑单父","dynasty":"唐","author":"刘长卿","text":"客心暮千里，回首烟花繁。楚水渡归梦，春江连故园。羁人怀上国，骄虏窥中原。胡马暂为害，汉臣多负恩。羽书昼夜飞，海内风尘昏。双鬓日已白，孤舟心且论。绣衣从此来，汗马宣王言。忧愤激忠勇，悲欢动黎元。南徐争赴难，发卒如云屯。倚剑看太白，洗兵临海门。故人亦沧洲，少别堪伤魂。积翠下京口，归潮落山根。如何天外帆，又此波上尊。空使忆君处，莺声催泪痕。"}