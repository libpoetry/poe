{"id":"885648","title":"忆旧游 其一","dynasty":"宋","author":"许必胜","text":"欢游成逝波，盛华落残照。每忆清池游，幽魂夜相吊。与君携手时，云林正清妙。天空露光动，襟衫见高调。及来愁病侵，瘦骨冰棱峭。君如镜中花，独向春光笑。荒村酒味薄，沉忧何时疗。日色不入梦，高星冻青耀。空枝吟霜风，永夜兴悲啸。嵯峨金张第，忽成野田烧。安得明月中，长见君年少。"}