{"id":"1000235","title":"通判国博中斋诗","dynasty":"宋","author":"强至","text":"天下以中为大本，天地得中能自生。古之圣贤一用中，政刑礼乐万事平。于戏后世中道丧，政分宽猛刑重轻。礼非俭陋则奢僭，乐不专一须锵铿。其间万事亦颇僻，或过不及谁与绳。今公奋然力追救，大署中字为斋名。谓中之迹不可见，粲焉其道存六经。尚书洪范有皇极，春秋王道为权衡。在易之爻贵二五，于诗无邪义甚明。子思著篇究根柢，王通命说垂仪刑。夜探群书味中理，鸡鸣而作还奉行。出处语默皆时中，措诸万事无侧倾。有时宾至相与乐，咏歌亦作中和声。檐前竹树有中色，四序不改长青青。公今一州贰守政，千里犹变中庸氓。异时朝廷赞天子，扩之四海中道成。至得摄齐升公斋，一听中论退服膺。"}