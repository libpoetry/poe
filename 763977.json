{"id":"763977","title":"瑞雪浓慢 广陵邸中寄示闺人","dynasty":"清","author":"邹祗谟","text":"九秋挽带，三春判袂，才信别离容易。玉簪恩重，金鸭香浓，靓妆依约在臂。去年此日，梁鸿溪畔，绛纱初系。便广陵、听吹箫明月，忍看佳丽。月中情，花下泪。几回难说，向人前寄。绣床停剪，锦字裁绡，空懊黔娄夫婿。眉间眼底，蹙新愁、还教暗避。归来亲揾啼痕，道伊备细。"}