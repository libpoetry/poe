{"id":"645865","title":"石经山","dynasty":"明","author":"姚广孝","text":"峨峨石经山，莲峰吐金碧。秀气钟芯题，胜槩拟西域。竺坟五千卷，华言百师译。琬公惧变灭，铁笔写苍石。片片青瑶光，字字太古色。功非一代就，用藉万人力。流传鄙简编，坚固陋板刻。深由地穴藏，高从岩洞积。初疑神鬼工，乃著造化迹。延洪胜汲冢，防虞犹孔壁。不畏野火烧，讵愁藓苔蚀。兹山既无尽，是法宁有极。如何大业间，得此至人出。幽明获尔利，乾坤配其德。大哉弘法心，吾徒可为则。"}