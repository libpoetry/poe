{"id":"1116233","title":"次韵葛鲁卿送示近作一通二首","dynasty":"宋","author":"沈与求","text":"八驺尽屏如萦策，微步招寻老宾客。离离草色乱沟塍，脚底春风随蜡屐。蛰龙昨夜起洄潭，忽雷闪电飞千岩。朝来遗珠落怀袖，复见国风歌二南。公洗膏肓砭传癖，词伯儒宗蚤扬历。诗成聊复贮锦囊，副在久应藏石室。只今漂泊客烟村，高哦七字哀王孙。有如此言公不食，东山那得留安石。君侯胸次多筹策，岁晚翻为江海客。小隐方营一把茅，幽寻定费几两屐。公心落月印寒潭，出济巨川归筑岩。追还正始游戏事，聊为风骚作指南。我有幽忧如酒癖，起诵君诗春寂历。天公下取气凌云，神物护持光满室。老矣怀归葑上村，倚公佳句谱桐孙。须公拯危纾旰食，快写车攻刊乐石。"}