{"id":"202190","title":"足亭张康节南亭也台数尺亭在其上","dynasty":"宋代","author":"李廌","text":"人生天地间，海中一浮沤。欲求无厌心，无乃不胜求。知足有真乐，不然多悔尤。浅儒急名誉，夸人矜智谋。语默偕蟪蛄，生死等蜉蝣。不如知足者，澹然乐忘忧。袖手阅万变，默坐观九州。众舍吾独存，同波终异流。君看至足处，无得亦无修。万物固皆备，反照靡不周。昧者强务外，巧伪日向偷。昔饥止愿饱，既饱思膳羞。昔寒止愿温，既温思孤裘。非徒漫自苦，动辄成赘疣。相圃有足亭，可见好善优。公孙皆秉哲，克念践先猷。欲种岂弟德，求异恩泽侯。秀岭耸苍玦，寒溪摇翠钩。云传邓林雨，月送沧浪秋。晓暝竹烟暗，午薰花气浮。"}