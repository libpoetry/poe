{"id":"805329","title":"花发沁园春 陈晓江招集九山园","dynasty":"清","author":"王于臣","text":"鶗鴂声中，杜鹃枝上，春情脉脉几许。芍药围栏，蔷薇曲槛，不禁些时著雨。池塘水注。斜露出、堤旁小浦。忆当日桃核才栽，花开今已成圃。羡而桑间十亩，尽悠游岁年，消得甘苦。不嫌剥啄，容我来时，罗列鐏罍鸡黍。请君借筋。为天壤、王郎筹虑。笑生涯不免长贫，农笠渔竿何处。"}