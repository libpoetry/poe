{"id":"1065247","title":"李伯时画弥陀像赞","dynasty":"宋","author":"释德洪","text":"以慈为室，以忍为衣。法空为座，示同体悲。四十八愿，为世所归。如日没时，鸟接翅飞。大哉甘露，妙法总持。令我观门，洞开坦夷。谛见自心，妙绝知思。是皈依处，真不思议。律我意马，使不妄驰。光明现前，见白莲池。不假中阴，屈伸顷时。欣然化生，如八岁儿。何以至此，请审思之。皆我精进，想力所持。稽首妙湛，不动巍巍。令一切众，绝痴暗疑。有同愿者，但瞻导师。脱然蝉蜕，出五浊泥。"}