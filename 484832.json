{"id":"484832","title":"夏圭风雪归庄图","dynasty":"明","author":"高启","text":"江云粘波晚模糊，青山忽失如亡逋。乾坤莹净冰作壶，春意散入千林枯。野桥古渡行人无，清响瑟索鸣残芦。江天万里一老夫，短蓑如蚁舟如凫。鱼寒入泥不上窳，归来远识渔村孤。柴门夜叩闻犬呼，径竹压折谁相扶。山妻自炊稚子沽，不羡炙肉围红炉。嗟余客游岁屡徂，诗囊随驴走髯奴。长安何处觅酒徒，飞花扑头帽不乌。旅舍无梦还江湖，惭对《风雪归庄图》。"}