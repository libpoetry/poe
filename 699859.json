{"id":"699859","title":"德兴山中","dynasty":"明","author":"郭奎","text":"石桥斜日万山阴，云满寒溪雪满林。独有梅花看不厌，江南春色故园心。路入深山忽有村，隔溪烟火似桃源。渔舟不唤行人渡，洞里春寒静掩门。树头飞翠湿空濛，茅屋鸡鸣雪涧东。好借吴兴唐棣笔，画图传我是仙翁。我爱刘郎俊有才，镜湖流水接天台。明年二月桃花发，仪凤和鸾出洞来。江水春深好弋凫，明星垂近屋东隅。国风原自鸡鸣始，杂佩郎今爱惜无。文词秀发建安风，三十红颜卫玠同。却忆周南求淑女，几时寤寐在丝桐。"}