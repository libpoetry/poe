{"id":"694039","title":"防秋登嘉峪楼纪事","dynasty":"明","author":"陈其学","text":"铁骑行边倚佩刀，西风历历几亭皋。孤城斗着黄云脊，万堞斜连白雪尻。属国书通传旧县，磨崖剑气定谁曹。一声肠断梅花引，隐几侵寻早二毛。紫峪横霄客路穷，壮怀长啸对秋蓬。风翻云海寒烟外，雪涨天山夕照中。回纥叩关先贡马，牙蛮隔塞未归鸿。伊州歌遍黄花戍，草色离离故垒空。苍茫西海有无间，多病书生愧抱关。日暮倚楼风万里，天涯弹铗月千山。驼鸣玉垒移封旧，雁带金城振旅还。守捉滩头递刁斗，独吟秋色水潺潺。"}