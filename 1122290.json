{"id":"1122290","title":"和张公望苦热韵","dynasty":"宋","author":"姚勉","text":"火伞停空更不移，此身如著甑中炊。蝇方附热争投案，蝉欲追凉别过枝。静话竹窗煎雪浪，倦投水馆卧风漪。渠侬个底休嫌热，闻道泸南正出师。一榻寻凉昼几移，畏看烟火欲停炊。喜听晚雨鸣荷叶，安得秋风起桂枝。林静独宜眠绿荫，波寒谁伴钓清漪。读君妙句真如濯，愿拜敲推一字师。"}