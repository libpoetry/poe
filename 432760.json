{"id":"432760","title":"戊辰新秋偕侯丈伯文、张君子惠等十人游青祁蠡园得诗二首","dynasty":"近现代","author":"范廷铨","text":"近水遥山画不如，王家别墅辋川居。瓜壶场圃宜调鹤，菱芡池塘待养鱼。桑柘连村杨子苑，柳桃夹岸郑公渠。年年约我看花节，深感虞翻尺素书。金谷园林绿野堂，蠡湖四面地中央。看山楼阁蒹葭绕，近水亭台菡萏香。我辈俊游青雀舫，人家团聚白鸥乡。他时赏桂延秋月，欲借枫台斗酒觞。"}