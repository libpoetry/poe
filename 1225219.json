{"id":"1225219","title":"岭南宜濛子解渴水歌","dynasty":"元","author":"吴莱","text":"广州园官进渴水，天风夏熟宜濛子。百花酝作甘露浆，南国烹成赤龙髓。棕榈亭高内撤餐，梧桐井压沧江乾。柏观金茎擎未湿，蓝桥玉臼捣空寒。小罂封出香覆锦，古鼎贡馀声撼寝。酒客心情辟酒兵，茶僧手段侵茶品。阿瞒口酸那得梅，茂陵肺消谁赐杯。液夺胡酥有气味，波凝海椹无尘埃。向来暑殿评汤物，沉木紫苏闻第一。"}