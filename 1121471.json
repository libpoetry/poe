{"id":"1121471","title":"显道庭中有白鸡冠花烂熳作云容状赋庭中瑞气诗以寄余次韵","dynasty":"宋","author":"欧阳澈","text":"云涌中庭剪异葩，纷纷郁郁叠轻纱。观光虽屡经群目，荐瑞由来庆一家。雨洗晶荧飘玉叶，烟滋淡伫簇琼花。多应绰约东邻女，来伴仙翁咀绛霞。袅娜云容献瑞葩，晓云轻罩认笼纱。喜施繁艳迎诗客，羞寄清香入酒家。妙质本能兼五德，芳名今复冠群花。可怜一种婵娟态，醉倚秋风脸有霞。"}