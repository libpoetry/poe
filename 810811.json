{"id":"810811","title":"千秋岁 和少游韵","dynasty":"清","author":"王士禄","text":"花间叶外。又见蜂黄退。阶影慢，帘阴碎。合欢金缕枕，双绶红鸳带。人去也，银灯晕里羞相对。尚记横塘会。荷叶青如盖。纵已杳，魂犹在。凤奁香欲殄，蝉鬓云将改。无奈是，愁心一寸深于海。袁生把臂。珍重频相谓。从少日，依堂背。丸熊良已苦，坩鱃谁曾馈。图反哺，清霜几下慈乌泪。太息钦君意。菽水君何愧。门子洁，风人贵。母持灵寿杖，儿作斑衣戏。歌一阕，为君侑祝千秋岁。君家称寿。海内文章走。夸盛事，纷人口。颇闻黄发媪，早作青灯妇。冰雪里，藐孤涕泪曾相守。剃剪陶家久。台筑怀清旧。兼两事，须推母。春晖君解报，善颂吾何有。唯愿取，新安江水成春酒。文澜笔阵。早岁惊神骏。花萼继，飞腾迅。传经推戴德，佐郡同何逊。风景地，二分明月窥人俊。览揆当青鬓。底语为君进。却月迩，凌风近。玉壶冰色洁，宝瑟朱丝润。还自有，君家柑酒鹏声韵。"}