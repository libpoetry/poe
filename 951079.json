{"id":"951079","title":"范正献书毕帖赞","dynasty":"宋","author":"岳珂","text":"士之以道义相从，岂计其功，而况乎公。当其任紬绎唐事之寄，所以极简编之从容。亦既上成书于迩英，而公犹得以三百年之鉴，信其遗风。则是一纪之淹，乃所以就百世之功。石渠兰台，片言帝聪，考槃弗为，皦然初终，尤以见公之于元丰。盖尽其魏阙之心，而裕陵之于温国，未尝不知其畎亩之忠也。此帖之存，公心天通。诋斥之诬，吁嗟麟穷。"}