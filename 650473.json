{"id":"650473","title":"腊月四日同杨谕德晚出访友人李伯葵余回至长安街坠马遂在告数日胡学士先以诗见寄明日杨复以诗来相嘲因次韵奉答且以自解也然后诗结语盖答杨意也 其一","dynasty":"明","author":"金幼孜","text":"雪消官道马难行，驾驭由来未可轻。颠蹶泥涂争失笑，淋漓衣袖益堪惊。浩歌不尽停云意，高卧何胜恋阙情。忽得好诗相慰藉，明珠万斛照新晴。"}