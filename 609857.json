{"id":"609857","title":"临高台","dynasty":"明","author":"韩上桂","text":"临高台，高高入无极，下见闾阎色。清江环似带，细草萦如织。登高客思哀，景物重徘徊。天空一鸟没，日落众星回。秦中宫阙如天上，复道层甍不相让。章台树里隐骅骝，锦石屏中围綵帐。大道何悠悠，高台入望收。东连沧海观，西瞰岳阳楼。交甫江皋逢解佩，汉宫月下暗藏钩。赵瑟初停白露冷，秦筝续奏轻风愁。佳期倏往还，花树共绸缪。汉主初兴数吕窦，昭阳又在长门后。当年宝骑竞繁华，只今野鸟啼清昼。旧台无复春，紫阁渐生尘。蒙茸古时道，惨淡去年人。登高见此长叹息，后庭玉树虚荆棘。一水东流去不回，万山北向知何极。目穷寥廓已多时，依旧秋风扫蕨薇。万古高台同此恨，祇应留与后人悲。"}