{"id":"685471","title":"戊午清明旗峰踏青因忆客岁是日携常湘云赋春游篇往事东流共增感叹二首","dynasty":"明","author":"邓云霄","text":"共有杖头钱，同鸣郭外鞭。平芜初歇雨，嫩绿远连天。游兴看簪柳，春声乍听鹃。桃花思往日，对酒一潸然。绿阴团翠幄，白袷染红霞。宴笑宜长日，从容数落花。行厨非宿火，洗碗试新茶。馀兴还酣畅，城南问酒家。"}