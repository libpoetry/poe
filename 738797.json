{"id":"738797","title":"尼山","dynasty":"清","author":"王尔鉴","text":"寰中五岳插天起，神龙半隐青霄里。钟灵何地无伟人，毓圣特异尼之址。可知名山不在高，地灵往往生英豪。一自麟书降祥后，众山罗列皆儿曹。亭亭五峰中圩顶，其余四配若引领。青葱环绕文德林，俨然三千七十依坛杏。尼山之尊亦如岱岳尊，那许太华恒霍嵩高与之并。上有中和壑，下有坤灵洞。智源溪水浩瀚流，沿流讨源者颇众。关闽濂洛支派通，大海朝宗百川共。一泓活水千秋澄，谁向智源窥体用。观川亭前石罅如刀劈，一线幽深荒藓积。安得五丁凿破云雾堆，瞥见天光万重辟。西南诸峰拱如屏，五峰上映五老星。当年颜母山头祷，神哉木叶随降升。天生圣哲事岂偶，一山不世钟坤灵。平生是山切仰止，作吏何缘地邻此。只今小憩幽崖前，犹忆春风浴沂水。由来山水清音多，仿佛金石丝竹之声悦吾耳。五峰林密浮苍烟，抠衣未敢凭其巅。"}