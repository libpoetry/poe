{"id":"692570","title":"奉和京兆兄长雨中留客诸作","dynasty":"明","author":"杨旦","text":"散彩朝霞雨可占，一庭生意上松髯。床头酒滴初分瓮，树杪风微不满帘。垂柳飞绵春事老，遥山呈翠晚容添。无盐对镜难藏丑，浃背空惊愧汗沾。诸公才思总无双，文战谁甘北面降。剪烛分题联夜句，呼童煮茗汲春江。词源滚滚波翻峡，吟鬓萧萧影照釭。坐爱晚凉清不寐，忽惊残月堕西窗。"}