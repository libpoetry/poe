{"id":"1037406","title":"寄题斋馆","dynasty":"宋","author":"胡宿","text":"东南有仙人，玉案经近侍。为爱飞来峰，翻然下平地。白云相与栖，绛雪居尝饵。日作冷泉游，时寻径山醉。径山有五峰，参差标紫翠。西山玉芝岩，缥缈多云气。岩间名胜僧，除馆待公至。施树得楩楠，开轩对松桂。啼鸟傍檐楹，鸣泉落阶砌。藓径阔三条，篮舆时一诣。汲井试茶腴，援琴和松吹。荣启老来歌，华胥午间睡。追随支许游，啸咏羲皇治。武林贤主人，官仪斗枢贵。同是老成人，俱怀方外志。流水与断墁，神交复心契。数幅伻山图，三伏挂厅事。长谣紫芝曲，远寄青霞意。他年羾赤霄，定挹浮丘袂。"}