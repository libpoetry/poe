{"id":"338619","title":"八节长欢·癸酉元日早朝","dynasty":"清代","author":"许嗣隆","text":"凤历初开，兽尊方设，月是春王。霜浓旗影重，风软漏声长。六飞亲出举禋祀，遵法驾、鹓跱鸾翔。祝罢慈宁万寿，天子垂裳。银青金紫成行。效虎拜、珠帘掩映龙光。扇影拂炉香。稽颡至、又看百国梯航。金茎赐，命侍从、玉碗擎将。遥相望、前星少海，青宫更祝元良。"}