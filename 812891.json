{"id":"812891","title":"城南明氏庄纳凉适余手持摺叠扇为吴兰雪自书萋香轩雨集之作遂用其韵","dynasty":"清","author":"宋湘","text":"万事莫如游约急，晓露沾袍草香湿。三分池馆七山林，下马径须花里人，花梢高挂青油笠。不雨不日林风凉，城外昼比城中长。况是花壁青竹墙，酒边安得生夕阳，西山劝客飞千觞。五十老翁醉露顶，白发满头媚花影。此心忽落江湖艇，江湖艇子风萧萧，秋在蒹葭尖上招。"}