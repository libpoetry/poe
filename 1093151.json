{"id":"1093151","title":"次韵","dynasty":"宋","author":"韩淲","text":"宴坐寂不动，笔砚亦当屏。空虚四壁悬，况此夏方永。世涂缘业多，荆棘万蓬梗。痛扫终未除，中抱绝清囧。老身伸缩馀，妙处颇能领。时舒腰脚顽，那复吊形影。日长掩关卧，睡熟呼弗醒。客来曾几何，间亦乏酒茗。富贵今金张，功名更邓耿。有味是桑麻，肥遁义尤迥。朋从赵与尹，堂齐偶邻并。欢言修敏家，俱可话闲静。此趣人勿惊，吾诗聊自省。"}