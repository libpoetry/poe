{"id":"640240","title":"大祀圜丘喜甘露降应制","dynasty":"明","author":"汪广洋","text":"至节圜丘祀颢穹，先期法驾幸斋宫。山纡紫气排双阙，日射红云拥六龙。八表清明群动喜，一诚感格百灵从。露垂甘液凝珠颗，松偃香蕤合翠幪。凡物均沾神物化，天心允与帝心通。绝胜宝瓮陈终夕，奚待金茎倚半空。汉苑醴泉非旨美，梁园瑞雪谩形容。小臣际遇承恩泽，涓滴何能答九重。"}