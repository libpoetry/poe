{"id":"139502","title":"木兰花慢·正秋阴盛处","dynasty":"宋代","author":"魏了翁","text":"正秋阴盛处，忽荡起、一冰轮。甚汉魏从前，才人胜士，断简残文。都无一词赏玩，更拟将、美色似非伦。此意谁能领会，自夸光景长新。得阴多处倍精神。俗眼转增明。向大第高楼，痴儿呆女，脆竹繁裀。此心到头未稳，莫古人、真不及今人。坐看两仪消长，静观千古浇淳。"}