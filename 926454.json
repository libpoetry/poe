{"id":"926454","title":"提胡卢","dynasty":"宋","author":"邵定翁","text":"提胡卢，既不挂于寂静之邱墟，又不浮之汗漫之江湖。又不持之骑龙雨八区，胡为唤人挈之登酒垆。桀纣以烟莽其都，李杜以风沙厥躯。前人醉倒后人扶，万世一醉何年苏。矧今斗米抵斗珠，方坊刊章禁私壶。杖头有金何处沽，何况杖头金又无。我瓦盆，三年枯，借姑胡卢复我姑，请姑提取湘江水，去饮三闾楚大夫。"}