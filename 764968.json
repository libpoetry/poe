{"id":"764968","title":"沁园春 其一 校镌七十二芙蓉词成，上合肥龚先生，用陈其年韵","dynasty":"清","author":"徐釚","text":"我爱先生，兰畹花间，亦复为之。想琼楼玉宇，閒抛锦字，晓风残月，偶逗相思。夺却骚坛，撇残狂客，黄绢重题少妇辞。还须谱，倩银筝翠管，玉轸金徽。天街露冷烟霏。划不断、柔情世上稀。更兔园春老，宫怀磊落，龙门路杳，人想雄奇。绿野阴浓，碧纱烟笼，拈断霜毫色已飞。堪更羡，笑枝头红杏，压倒前题。"}