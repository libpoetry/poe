{"id":"702673","title":"次金中孚韵寄陈一山鍊师六首","dynasty":"明","author":"童冀","text":"闻道楼居山色近，白云只在屋檐栖。旧栽黄独如拳大，新种苍松与屋齐。桂楫每随波上下，草堂恰似瀼东西。太玄近日浑慵览，上有去年春燕泥。有客苦吟生白发，常时得句似黄初。牧羊旧识左元放，瘗鹤近临陶隐居。石田岁晚惟收秫，野水秋深堪种鱼。莫信文成能玩世，饭牛虚写腹中书。枕流亭下青山近，过雨岚光照碧窗。宇宙黄尘清气少，江湖秋水白鸥双。山中有客如孙楚，床下何人拜老庞。犹喜山田多种秫，西成看酿酒盈缸。我识菌巢陈外史，辟谷几年餐日华。烧丹每说勾漏令，妙墨能追蔡少霞。案上阴符书柿叶，床头春瓮酿梅花。也知别有沧洲趣，临水时时繫钓槎。东海扬尘又几年，神山无地可求仙。梦回禹穴勾无洞，身在仇池小有天。几处丘原存马鬣，谁家圭组尚蝉联。山中幸有桃源近，试买扁舟学弄泉。蓬莱高阁枕秋水，开窗正与碧山齐。海东有信传青鸟，天上无书降紫泥。药熟桐君时按谱，诗成木客夜分题。醉来尚忆云房宿，几看阑干北斗低。"}