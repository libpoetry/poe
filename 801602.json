{"id":"801602","title":"咏古","dynasty":"清","author":"曹一士","text":"桃李艳春日，松析黯无光。贞心结千古，誓不随众芳。风云一朝变，天地为苍苍。有明盛坛坫，七子互腾骧。牛耳执王李，才高气愈扬。仰视高秦汉，府窥藐宋唐。指挥籍湜辈，匍匐邾莒行。震川老举子，茅屋荒江旁。言招故生徒，讲学称先王。势焰固不敌，名声讵相当。云何百世下，中天吐寒芒。古今几作者，身晦道乃昌。祧祔有定论，翕赫安可常。"}