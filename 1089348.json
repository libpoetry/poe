{"id":"1089348","title":"胡伯晖有诗训豚犬辈次韵以广其意","dynasty":"宋","author":"许及之","text":"金风著幕惊新秋，银河摇落光飞浮。天籁既息虫声啾，书生白发不解愁。挑灯夜诵疾于流，人生在勤业箕裘。少不努力进厥修，老将噬脐孰怨尤。悠悠天壤卑微休，安得独叹命不犹。昔人忘食兼忘忧，何适非学息与游。道不敢径川不游，朝吟暮讽夜校雠。至理渐渍如膏油，好处心会非力求。不特祇为科第谋，正使积书如邺侯。手尚不触读岂周，张口云雾正自羞。学与不学人焉廋，汝曹曾念及此不。贤师学到无全牛，乃翁为汝相延留。一官为援乏蚍蝣，欲糊汝口违松楸。敢辞折腰向督邮，赋归无地堪耕收。勉旃汲古到索丘，困来时复揩双眸。"}