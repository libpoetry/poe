{"id":"727665","title":"遥夜感怀","dynasty":"清","author":"柳是","text":"瀄水风已邃，隐嵁崇然倜。清禽翼中性，敛策见我幽。云物既繁结，阎朗抗辨流。俯槛恣群势，从音危族留。矹尔著大郁，窈窕明星收。五弦岂澄虑，积思非吾谋。从此恻幽晏，恐轶减鼯鼬。心赏徒知给，遐音难自尤。灵衣振木末，纤露仍沉浮。西轩何卢没，不寐偏羁忧。槻然巨蝙蝠，朴我松炬幽。大乌意谯丽，鹏鸟悲绸缪。况复有太息，灼艳阻时候。大义良可钦，烈芳不可周。因兹百愁里，又自怀丹丘。神木非苟得，雷骈非易求。眷此最妹妙，崿崿无棜稠。安得乏谐媚，英分如龙虬。嗟余江海思，浩荡无烦修。清逸非崚嶒，玄翮乃冥游。鸣湍虽乏绪，蠖体孰寡筹。触望念斯人，精奇动林薮。靳人若鸾风，弯凤安能俦。"}