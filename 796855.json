{"id":"796855","title":"壶中天 题高茶庵《茶梦庵词》","dynasty":"清","author":"赵我佩","text":"苔痕晕碧，悄无人院落，帘垂风静。竹榻茶烟凉似水，曲曲瓶笙徐听。丽句敲金，新词漱玉，眷属神仙并。清闲赌战，一瓯同试香茗。争羡画壁旗亭，双鬟妍唱，妙谱红牙订。半枕梨云幽梦熟，谁把诗魂唤醒。消渴文园，伤春杜牧，不赐头纲饼。归来倦鹤，雪衣飞破花影。"}