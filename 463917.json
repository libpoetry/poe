{"id":"463917","title":"热田神宫","dynasty":"当代","author":"邱登成","text":"爱知一县遗神宫，古木参天碧葱茏。昔有大蛇据林丛，岁噬婴孩逞顽凶，涂炭生灵祸无穷。须佐之男下碧穹，斫之计诱酒千钟，得剑草薙光如虹，献于天照表勋功。天照爱之胜璧琮，嗣传倭建振皇风，灵享伊势得崇隆。百千年来礼神供，仰祈神器致人雍。我来未能睹其锋，唯见白云过长空，悬知民意今古同。"}