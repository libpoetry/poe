{"id":"502638","title":"题张少尹淳溪燕居卷","dynasty":"明","author":"王恭","text":"溧阳咫尺金陵道，行人尽说淳溪好。美髯公子未归时，饱食河鱼饭粳稻。公子青年气最豪，身长七尺锦宫袍。清寒玉露金茎直，萧洒云天海鹤高。别来倍忆淳溪柳，密叶青青覆虚牖。爱日堂中五綵衣，春风席上连枝秀。三年佐县得哦松，官舍萧然多好容。应待乡林归省日，又从霄汉沐恩浓。"}