{"id":"685554","title":"暮春紫烟楼八咏步陈仪翔年兄百尺楼韵","dynasty":"明","author":"邓云霄","text":"楼对青山翳竹萝，楼中乐事岂蹉跎。风生远壑迎凉至，雨洗长天得月多。扫榻偶留云共宿，闭关未许客频过。元龙豪气今除否？赋就新诗浩浩歌。山川佳气槛前收，雉堞横烟翠欲流。风月四时供啸咏，图书万卷足夷犹。渐通庄叟逍遥理，已约卢敖汗漫游。习静不知春事晚，壶中天地自悠悠。牙笺玉轴伴楼居，帐底新传有秘书。帙散晚风高枕后，毫挥朝旭卷帘馀。频亲半夜燃藜火，岂学穷年作蠹鱼。悟得本来无一字，寥寥身世在空虚。侧身今古只吾曹，对客开尊月正高。窗里片言挥麈尾，人间万事总秋毫。泠泠玉漏传清籁，湛湛金波人浊醪。河汉低垂如咫尺，莲花轻舫可同操。俯看飞鸟掠城隔，试问红尘尚到无。高旷颇同弘景阁，烟峦尽入辋川图。卧游蝶梦交仙室，避世羊肠失畏途。漫道索居同调少，从来龙剑未曾孤。侵晓晴窗映日开，南山爽气对徘徊。草深径僻人稀到，花落泥香燕自来。杜甫高吟长隐几，阮生舒啸独临台。闲居已续归来赋，为报啼鹃且莫哀。雨馀郊郭抱烟幽，日淡风和草木柔。愁里留春惟酒瓮，闲中怡老有菟裘。桑麻事业还堪办，鸟雀人情未易求。自笑苦吟冰作骨，从教疏鬓雪盈头。楼穿象外弄晴晖，云护轩窗月浸扉。癖睡如酣千日酒，杜门谁管百花飞？心游碧落清尘梦，静对青莲悟道机。襟袖朝来成五色，南山彩翠染人衣。"}