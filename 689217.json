{"id":"689217","title":"岳豫之小画四首","dynasty":"明","author":"何景明","text":"溪上水生茅屋凉，溪边风急树颠狂。山中车马何曾到，秪有云松尽日苍。碧江楼阁夕阳边，万壑千峰生暮烟。江上长松一千尺，月明常系打鱼船。百尺孤城对碧山，层层楼观倚云间。水明沙白风涛静，更有何人到此关。树下茅斋当昼清，江边寺阁倚新晴。苍苔石径无人到，独有幽人江上行。"}