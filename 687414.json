{"id":"687414","title":"和陆俨山扈从山行二首","dynasty":"明","author":"孙承恩","text":"落日重山涌翠波，叨从仙跸寄行窝。云连斗极瞻天近，树隐寒声入夜多。典礼幸逢窥盛事，宗禋合有继登歌。平原内史今词伯，健笔真能障九河。剑舄先皇镇此山，神光灵气在人间。玄宫肃穆环千嶂，石兽嵯岈护九关。覆载岂能名帝德，丹青曾有识天颜。遗芳百世臣民念，何处龙髯更可攀。"}