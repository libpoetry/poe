{"id":"760968","title":"兰陵王 秋柳和清真","dynasty":"清","author":"郑文焯","text":"去波直，残柳参差飏碧。苏台路曾埽坠钿，涴地柔条尽秋色。依依问水国。频忆长亭送客。西风里、携手四桥空，绿平添涨三尺。春光总陈迹。记絮袅帘旌，花捲帆席。汀洲萍实经年食。嗟两鬓银绾，一声金缕，离魂飞度远近驿。送秋老江北。心恻。乱愁积。奈舞袖飘零，歌扇沈寂，相思到骨情何极。念马上残梦，酒边孤笛。单衣铅泪，似暗雨、夜半滴。"}