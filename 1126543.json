{"id":"1126543","title":"和孙端叟蚕具十五首 茧馆","dynasty":"宋","author":"梅尧臣","text":"汉仪后亲蚕，采桑来茧馆。云母饰车上，钩笼载车畔。援条露已乾，受叶日将晏。为言天下妇，兹事不可慢。常闻汉皇后，织室数来观。宫女岂不勤，帝衮得以完。亦将成纁黄，非用竞龙鸾。意在奉宗庙，后人其可安。原上种良桑，桑下种茂麦。雉雊麦秀时，蚕眠叶休摘。空条漏日多，馀椹更谁惜。会待黄落来，酒垆烧斗石。桑柔不倚梯，摘桑赖高几。每于得叶易，曾靡忧校披。跻升类拾级，下上异缘蚁。闲置草屋傍，鸣鸡或栖止。科桑持野斧，乳湿新磨刃。繁蘖一去除，肥条更丰润。鲁叶大如掌，吴蚕食若骏。始时人谓戕，利倍今乃信。长钩扳桑枝，短钩挂桑笼。南陌露气寒，东方日光动。少妇首且笄，幼女角已?。竞以采叶归，曾非事梳栊。采采向桑郊，盈盈自持筥。挂钩带月往，稚叶和烟贮。一心恐蚕饥，搔首促俦侣。到家倾嫩绿，刀几为㕮咀。自从蚕蚁生，日日忧蚕冷。草室常自温，云髻未暇整。但采原上桑，不顾门前杏。辛苦得丝多，输官官莫省。冰蚕三眠休，作茧当具簇。汉北取蓬蒿，江南藉茅竹。蒿疏无郁浥，竹净亦森束。竞畏风雨寒，露置未如屋。三月将扫蚕，蚕妾具其器。丘植先㧹括，辟室亦涂塈。众材疏以成，多薄所得寄。拾老归簇时，应无惭弃置。河上纬萧人，女归又织苇。相与为蚕曲，还殊作筠篚。入用此何多，往售获能几。愿丰天下衣，不叹贫服卉。朝渍一盎茧，缲就几绚丝。丝成茧已尽，盎亦谁复持。道上有堕甑，车傍有鸱夷。二物且莫笑，顾藉各因时。蚕月必纺绩，丝车方挑掷。灯下络纬鸣，林端河汉白。纤缕自有绪，虚轮运无迹。腕手已为劳，谁经用刀尺。给给机上梭，往反如度日。一经复一丝，成寸遂成匹。虚腹锐两端，素手投未出。陶家挂壁间，雷雨龙飞出。织妇手不停，心与日月速。常忧里胥来，不待鸡黍熟。但言督县官，立要断机轴。谁知公侯家，赐帛堆满屋。"}