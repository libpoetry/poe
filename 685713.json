{"id":"685713","title":"哭先兄三首","dynasty":"明","author":"邓林","text":"雁断家无信，兄亡弟不知。怪来频入梦，添得苦相思。眼暗观云处，心伤见月时。孤灯坐深夜，无语泪交颐。半百宁云寿，诸孤况尚孩。老天徒有眼，嘉木不为材。吊鹤盘云下，啼乌入夜哀。谁怜千里雁，孤影独徘徊。江上与兄别，岁阑期我归。众雏随母去，孤雁念群飞。屈指三秋隔，回头万事非。故山松下泪，何日一沾衣。"}