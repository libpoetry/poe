{"id":"722095","title":"哭顾徵君宁人","dynasty":"明末清初","author":"屈大均","text":"幽燕久客似辽东，絮帽天寒苦朔风。飞兔有人还不帝，伏龙于尔独称公。白头无子遗书散，黄石多年故冢空。留得孝陵图记在，教人涕泪哭遗忠。昌平山水是天留，海岳朝宗此帝丘。一代无人知日月，诸陵有尔即春秋。书生得尽惟哀痛，故老难存苦白头。遗骨故应园下葬，年年天寿守松楸。招魂不返恨天涯，旅榇空归葬海沙。楚国两龚长不食，淮阳一老久无家。苍松岁晚孤生苦，白鹭天寒两鬓华。闻道五经多注释，不知谁为作侯芭。登高忆共雁门间，北望京华洒泪还。白马小儿犹汉殿，青牛老子已秦关。河声不解消长恨，山色惟知老玉颜。耆旧只今零落尽，北邙松柏为君攀。"}