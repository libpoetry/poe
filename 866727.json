{"id":"866727","title":"题綦母氏孝友堂诗","dynasty":"宋","author":"冯时行","text":"高堂丽丹雘，燕衎谢迫隘。揭名屏物色，所取一何迈。艰难丕平后，南陔日废坏。借锄记父恩，紾臂饱兄嘬。惟君肖古先，学识洞源派。尊承天伦重，愧赧绝纤芥。遥遥曾闵心，千载知勉励。雍穆粹闺阃，里闬消螫虿。培植诞嘉种，芟蕴殄莠稗。善积庆自馀，福履可不卦。斯堂寄丹抱，永焕曾玄戒。白华粲堂下，紫荆老不杀。吁嗟嗣芳烈，世世勿剪拜。感激自成诗，谩往致壁疥。"}