{"id":"915184","title":"再和云龙歌留陆务观西湖小集且督战云","dynasty":"宋","author":"杨万里","text":"我愿身为云，东野化为龙。龙会入渊云入岫，韩子却要长相逢。作意相寻偏不值，不知今年是何岁。剡藤玉板赠一番，廷圭乌丸洒未乾。乃是故人陆浚仪，诗骨点化黄金丹。谓宜天禄贮刘向，不然亦合云台上。却令去索催租钱，枉却清风明月三千篇。夜装明发走不彻，半篙刺碎严滩月。老夫不愿万户侯，但愿与君酒船万斛同拍浮。老夫不怯故将军，但怯与君笔阵千里相追奔。少陵浣花旧时屋，太白青山何处坟。二仙死可埋丘阜，二仙生可著韦布。名挂广寒宫里树，非烟非云亦非雾，长使玉皇掉头诵渠句。诗府谁得玉?开，诗坛谁授黄钺来。留君不住君急回，不道西出阳关无此杯。西山金盆尽渠颓，斯游明日方怀哉。"}