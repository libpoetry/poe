{"id":"691921","title":"秋夜杂兴四首","dynasty":"明","author":"李辕","text":"山月明秋镜，林松响夜弦。绕墙偏瑟瑟，当户只娟娟。鸾鹤身难见，蟾蜍影自悬。不知吟坐久，清兴益萧然。槎客何时到，天河彻夜明。风连箕毕动，云傍斗牛生。山鬼行犹泣，江鸿过有声。愁边听不寐，秪益异乡情。摇落深秋景，飘零远客居。芙蓉依水媚，杨柳对门疏。为士须行学，非农岂荷锄。无人上封禅，却忆马相如。圣代无为治，蛮方译献通。布衣空白屋，朱绂满金宫。城郭旌旗静，乾坤壁垒空。时清耻无用，独独叹秋风。"}