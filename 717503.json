{"id":"717503","title":"庚午初冬同诸子出广州北郊饮于尚氏墓堂感怀往事有作","dynasty":"明末清初","author":"屈大均","text":"地脉从衡岳，南盘粤秀开。城池熊海抱，井邑凤山回。少帝方迁国，名王遽筑台。冲梯朝鼓舞，笳吹暮喧豗。喷药飞天炮，穿沙震地雷。力悲诸将惫，心恨一人灰。要垒西关卖，坚围北面摧。频令朱鸟塞，顿化白龙堆。律负通天罪，陵辜报汉才。穹闾连五岭，髦宿掩三台。犀兕难烧尾，鱼龙易曝鳃。肝为蛟蜃脍，发作夜叉䰄。六角先戎首，三藩即祸胎。种人俄痿弱，征马渐虺隤。士卒思剸刃，僮奴总利财。盗争红玉象，宫夺赤珠?。反覆真非策，荒淫实不材。主恩徒荡荡，天道故恢恢。赐爵劳丹券，临戎枉墨缞。牲将贰师用，剑使属镂裁。颈血无人吮，脐膏祗自灾。填倾虚石椁，道坏失金锤。殿瓦鸳鸯碎，楼碑屃赑颓。火腾多宝焰，烟落众香煤。飒飒馀营柳，青青失苑槐。凶残因父子，夭枉及舆儓。豚犬生何益，贪狼死不回。刍荛谁踯躅，熠耀自低徊。鬼祝阴阳食，魂招大小哀。漆头消怨毒，饴胆为渠魁。事已当年慰，情犹此日慛。惟须伤彼狡，未暇笑于䰄。往极行应复，倾终势必栽。经纶屯始见，左右泰方来。骥伏吾奚老，鹰扬尔尚孩。乘时虽晼晚，佐运岂涓埃。凛戾寒初中，暄和暖早催。杀机庚午尽，生气上元培。猎猎随风末，韸韸向水隈。英餐蒲涧菊，蕊嗅竹园梅。并骑欢驰逐，联舟厌溯洄。放鹞除短旋，牵捉上重鋂。莽密防猪箭，花深怕雉媒。长歌蒿里曲，每奠国殇杯。酥酪沾黄土，氍毹遍绿苔。射休加虓虎，鞭只与驽骀。觱篥持双叶，琵琶挟一枚。归乘娥月出，坐引客星陪。王霸凭尊酒，君臣问草莱。定知需羽翼，相助似瓶罍。"}