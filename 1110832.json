{"id":"1110832","title":"郑德予同游桃花山次韵","dynasty":"宋","author":"朱槔","text":"江村卜筑路斜斜，模写癯仙四壁家。闻道读书忘肉味，不缘避世宿桃花。青山自作千年调，白眼空惊一望赊。欲买鸡豚投近社，烟蓑雨笠寄生涯。春红万树抱山斜，落落真源自一家。云起坐中疑有雨，酒行杯面恐飞花。尘缘未断心虽胜，他日重来约尚赊。略倩渊明记遗事，武陵今不在天涯。"}