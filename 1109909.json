{"id":"1109909","title":"李丞相挽诗三首","dynasty":"宋","author":"吕本中","text":"旧学邈难继，相期从少年。初看骥伏枥，遽作鹤冲天。烈所平生志，高名万代传。如何事未济，此老下黄泉。兄弟俱英妙，声名萃一门。论才无不可，于道独为尊。未定千年策，终嫌万丈浑。天乎乃如此，不使拯乾坤。事业怀萧相，胸襟识谢安。流风有馀烈，志士只长叹。淮海他年竭，冰霜此夜寒。向来交友泪，南望不曾乾。"}