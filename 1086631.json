{"id":"1086631","title":"山中阻雨欲登华顶峰而不果","dynasty":"宋","author":"洪适","text":"昔闻天台山，一万八千丈。层峰目华顶，魂梦几驰想。朅来乘清秋，明发将独往。小雨巧作难，祥云约仍爽。风磴渍苔藓，霜崖乱榛莽。峥嵘一何峻，梯空不可上。便思捐竹舆，徐行倩藤杖。老僧挹而言，兹山韬万象。举头天宇逼，寓目岩扉敞。重溟倒寒影，万壑振幽响。峡迥啼猱猿，林高陨楂橡。仙袂挹浮丘，飘然顿尘网。今兹风雨时，烟雾接穹壤。劲寒或薄人，跬步迷俯仰。不如游石梁，重来事真赏。斯言既纚纚，诚哉非我诳。俗驾为之回，芜音不堪榜。寄声山中灵，心期空鞅鞅。"}