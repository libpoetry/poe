{"id":"1230712","title":"登灵峰","dynasty":"元","author":"陈德永","text":"我疑邃古初，奔精堕南斗。元气淋漓擘石开，帝遣巨灵来试手。想当剥削时，震撼天亦惊。至今万万古，菡萏摇空青。空青离立尽奇峭，游子见之为改貌。又恐涛波舂蚀馀，尺土无由逗痕窍。一峰黝黑中窈弘，下有线路攀幽藤。崖心如瞰鬼窟穴，石口忽漏天聪明。前直两峰上云雨，争来效奇若掀舞。横林掩苒夕气薰，飞翠走香洒晴紫。班荆久低回，沈思综玄理。壮哉天地功，设奇乃如此。大风簸积气，势至即凝聚。坳坎机则然，胡为浪嗟拟。翻然破来路，寒月照潭水。"}