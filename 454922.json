{"id":"454922","title":"答李春青学兄二十二韵","dynasty":"当代","author":"张海鸥","text":"今宵风雨作，吹梦到长安。依稀执君手，晏笑话当年。燕赵风华子，寒窗此世缘。放言今古事，对床夜语眠。闻鸡方起舞，北斗正阑干。斜月池边柳，繁星霜外天。陋室箪瓢苦，怡然诵孔颜。君志在删述，希圣亦希贤。我志如混沌，苍茫云海间。男儿三尺剑，沥血踏关山。君饮京华水，立身国子监。我似飘蓬转，徙北复迁南。问道途虽异，儒士重衣冠。杏坛两夫子，文采润苍颜。老来耽著述，立德复立言。天命虽已悟，传道正无闲。秋风苏病骨，飞鸿越海传。山高流水远，亦如咫尺间。李杜三夜梦，苏黄百代仙。念此心戚戚，披衣写素笺。锦瑟华年事，历历若目前。此夕云蔽月，卮酒忆婵娟。"}