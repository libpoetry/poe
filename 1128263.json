{"id":"1128263","title":"过毛达可友给事览壁间旧诗次韵二首","dynasty":"宋","author":"程俱","text":"堂前清飔发，树外赤日西。坐令天壤间，气候忽不齐。解带席嘉荫，长哦壁间题。故应有神护，尘土不得迷。前年款公门，鷤䳏亦已啼。今年复羁旅，庭莎欲鸣鸡。西游有底急，触热忘卑栖。似为饥所驱，不计辙与蹄。绨袍意弥厚，盘餐洗羹藜。磊块久不浇，醇醪代朝齑。襄阳之新句，夜直难相携。黄华非不佳，寒澹每见少。萧萧亦无言，怀抱不自晓。深嫌小桃夭，欲伴霜松矫。窥丛慰寂寞，时有南飞鸟。主人真赏奇，灌植勤便了。徘徊傍东篱，高兴在尘表。坐有白头生，临风百忧绕。"}