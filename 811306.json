{"id":"811306","title":"寻镇山楼故址，因登城四眺，越日遂游城北诸山十二首","dynasty":"清","author":"丘逢甲","text":"邻江边粤俯闽关，楼橹参差桂岭间。欲拨寒芜寻古戍，疏林斜日半城山。断瓦零砖废苑秋，行人犹识镇山楼。万方多难伤心客，无地登临写暮愁。带岭襟溪万雉连，筑城当日为安边。剜苔细数残砖字，止隔明亡十二年。谯楼旧筑郁嵯峨，望远犹堪托啸歌。一角孤城山影里，趁墟人散夕阳多。五幡青犊散馀氛，废垒连营郁战云。班草莫谈元二劫，荒郊有鬼哭秋坟。林叶萧疏夜有霜，城阴荒草散牛羊。市声不到墟烟冷，万冢高低送夕阳。断碣题名字半残，古松阴里好盘桓。半间废寺无香火，佛卧空山落叶寒。冷烟寒日挂疏林，荒草迷离古径深。樵女归来秋郭晚，山歌声出万松阴。天南舒啸失长风，沦落閒身五岭东。一片雄心无处著，孤城斗大万山中。浮生富贵等微尘，欲觅山林寄此身。但是故乡归便好，不妨衣白作山人。曾费诚斋策马来，临溪处处见花开。一庵拟筑蓝田曲，补种诗中十里梅。龙楼凤阁倚天尊，肃立群山万骑屯。戎马书生豪气在，三台高处望中原。"}