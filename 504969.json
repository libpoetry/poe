{"id":"504969","title":"摇摇花","dynasty":"明","author":"乌斯道","text":"摇摇花，花魂未还家。花摇摇，花魂未曾消。昔为脂粉颜，娟娟比花好。今为草上花，依依向谁道。项王气力无与比，四面胡为楚歌起。骓之不逝将奈何，宁惜花颜帐中死。花颜当日老深宫，香玉消沈烟雾空。不如化为寒食花，一年一度开春风。汉王宫阙亦何在，回首山河几番改。行人欲去还问花，百媚春容更谁待。"}