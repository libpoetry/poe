{"id":"279241","title":"摸鱼子·以阳泉山庄本遗山集校彊村朱氏覆弘治高丽本遗山乐府","dynasty":"现代","author":"周岸登","text":"问南冠、几年成录，累臣心事凄楚。明昌大定三生梦，肠断故宫禾黍。词太苦。且记取、芳华哀怨芜城赋。声声杜宇。想槁项行吟，山深月黑，低首拜臣甫。燕京路。秘籍曾寻万户。兰陵偏被谗沮。千秋野史亭边意，遗恨汗青毫素。新乐府。旧律吕、双蕖二雁销魂句。倡予和汝。借小圣清词，张田合曲，同按柘枝舞。"}