{"id":"427323","title":"瑞龙吟 晚春偶赴吴门，临去留题逆旅，用清真韵","dynasty":"近现代","author":"黄侃","text":"金昌路。仍见暗柳低门，丽花飘树。凌波轻别横塘，画船载酒邀春甚处。漫延伫。容易旧宫芳草，翠迷岩户。吴天几日勾留，醉魂未醒，哀鹃又语。应动移居心事，有情山水，销愁歌舞。生恐镜中朱颜，憔悴非故。狂香艳迹，空记缠绵句。休辞为尊前媚眼，沙间联步，送了韶年去。凭高自遣，飘零怨绪，何许讴金缕。人意懒，宵深还闻风雨。后期未及，一川萍絮。"}