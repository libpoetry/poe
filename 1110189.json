{"id":"1110189","title":"即事五首","dynasty":"宋","author":"吕陶","text":"斜日半山隐隐，暮云千里濛濛。北望黄昏微月，西来顷刻清风。闭门可以罗雀，垂钓何必求鱼。有耳倦闻俗事，无心更读閒书。乐俗亭下流水，嘉会宫前茂林。双瞳日日凝睇，远梦时时访寻。林下木奴渐熟，樽前欢伯差浓。万事都来身外，一毫不置胸中。岣嵝数峰秀胜，潇湘万顷清深。云雨有时变化，风涛莫测浮沈。"}