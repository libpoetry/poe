{"id":"871826","title":"赠李常李堂","dynasty":"宋","author":"石介","text":"颛顼宅帝丘，放勋葬成阳。有虞渔雷泽，三帝声汪洋。圣人遗风烈，生民多材良。吾宋八十年，贤杰近相望。黄州号辞伯，两朝专文章。尚书实大臣，朝廷畏雄刚。堂堂高夫子，立言肩荀扬。凛凛李丞相，功业齐萧张。三人名未泯，相国方腾骧。又生不世才，李常与李堂。二子皆绝群，凤凰摩苍苍。一举一万里，志气不可量。新文各百首，寒金敲琳琅。古音抱淳澹，云和与空桑。豪气迈俦匹，騕袅与飞黄。千里希一贤，四公乃同乡。二子复颖耀，士风实深长。遥知濮水上，千载流声光。"}