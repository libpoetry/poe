{"id":"1129911","title":"贺曾帅得祠","dynasty":"宋","author":"释善珍","text":"台省群飞竞刺天，琳宫散吏管云烟。长才十月得霜鹘，拙宦三江上水船。身外声名输饮酒，世间屈曲胜巢仙。丈夫功业谁能料，起渭征辽尽暮年。千骑丛中旧拥旄，丹心犹在鬓萧骚。汉庭重少冯唐老，晋士趋卑张翰高。静看棋枰争胜负，闲驰笔阵寄雄豪。抢榆击水公俱乐，却是旁人叹不遭。"}