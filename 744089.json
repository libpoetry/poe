{"id":"744089","title":"题钱舜举春社图和子白作","dynasty":"清","author":"彭兆荪","text":"黄鸦谷谷鸠雨晴，十家五家挈队行。神钱花鼓各沾醉，纸上一片酣嬉声。斜阳万条翠陇明，前后人影交欹倾。桃花如云拦路迎，千红笑与酡颜争。社公酒足神应享，禾黍今春定丰穰。归来稳卧三重茅，不怕催租打门响。玉潭画人兼画神，一一想见羲皇民。如金王度不可仿，绘此熙皞尧天春。不隔南阡与东亩，太和盎盎歌盈阜。须知天子万年觞，只视春农一杯酒。鄙人家住东吴东，桑柘亦有蓬蒿宫。三升治聋看人醉，醒眼妒煞鸡皮翁。姜棱瓜区都卖却，牛王庙前乡梦恶。无田无酒我不惜，惜此身当太平日。不然摹取先生笔，身入图添我一。有手不把犁与锄，请君卷却春社图。"}