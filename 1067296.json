{"id":"1067296","title":"双莲阁","dynasty":"宋","author":"谢薖","text":"水芝凝露披芳塘，浅妆浓画争煌煌。其间艳异不世出，连芳并蒂知何祥。有如一座两殊色，盈盈植立汉昭阳。九回沉水不须沐，风生露洗皆生香。公如瑶林映红粉，粲然一笑倾澄觞。故开华阁挂银榜，大篇金薤垂琳琅。吾闻草木正瑞世，箑蒲扇暑芝生房。须烦丹青顾陆手，貌取绝艳归明光。"}