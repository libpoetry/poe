{"id":"286577","title":"岁晏行赠宋检讨育仁","dynasty":"清代","author":"李稷勋","text":"玄郊十月摧芳草，黄埃千里行人槁。沙雁寒惊堠火明，银虬冷报天门晓。天门九闉罗九衢，朱楼连闼黄金铺。明烛高筵玉酥酪，洞房暖火红氍毹。层冰峨峨白日短，城南宋子今嵇阮。锦裘珂马喧朝贵，独抱兰花惜岁晚。晚岁空山霜雪零，素衣初点六街尘。秋雨荔墙旧书侣，烟花粉署新词臣。吴县尚书今卓荦，日下高名满台阁。孔融曾闻表异才，孙宏今见崇古学。君怀明珠许高价，赋成大礼万人诧。金门未肯损愁心，落木亭皋骋孤驾。我昔横经石室游，秋花漂落稀朋俦。蛾眉窈窕问琴阁，龙威恍惚湘绮楼。潇湘三载青波隔，惆怅翻寻上京陌。卧拥红云踏海烟，来看郁郁兴王宅。二月春寒花片片，尹珍宅里初相见。青琐重扃催试题，金盘丰俎申芳荐。人生得失难具论，毛翮摧铩心徒存。尘沙满地愁开眼，朝衫新贵长安门。青槐洒洒铜街雨，坐消白日愁羁旅。单衣皂帽西风寒，对人不敢伤心语。闲来坐我红锦茵，十年同舍论交新。洲上兰蘅忆湘水，壁间丝竹梦江津。江海风高雁声涩，轩辕台上夜吹雪。银钥千门动晓寒，荡子无家空自泣。涕泣悲歌何意气，幽并结客多轻利。弹剑朝为马客吟，脱裘夜醉胡姬市。朝朝夜夜感尘劳，华年轻掷心郁陶。为君凄凉尽此曲，明星皙皙东方高。"}