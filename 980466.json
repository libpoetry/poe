{"id":"980466","title":"邓圣求作端明时尝赠予诗云妙论出六合微言破九流其言虽过矣要是前辈中有相知者逮今将三十年奔走鄜州诸邑察视保甲感旧作长句","dynasty":"宋","author":"晁说之","text":"白头关塞走匆匆，曾玷山公启事中。妙论微言思落日，荒山穷谷梦悲风。八哀欲赋嗟无语，三径宜归恨未容。却愿扫除西域去，预羞麟阁画边功。"}