{"id":"282169","title":"摸鱼儿·表余春、绿娇黄殢","dynasty":"现代","author":"金兆蕃","text":"表余春、绿娇黄殢，啼鹃偏又催去。夜来谁与东风便，林外乱莺无数。商去住。只梦里桃花，渔父回舟路。画梁燕语。好属付杨枝，渡头溪口，休更酿飞絮。年时事，莫是渠侬自误。痴憨天也应妒。饯春合谱家山破，漫擪玉箫哀诉。魔女舞。恐落日危楼，信美非吾土。君歌太苦。尽一寸柔肠，纡回曲折，绕向断魂处。"}