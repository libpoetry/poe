{"id":"820279","title":"台城路 蛇衣，端午翌日作","dynasty":"清末近现代初","author":"赵熙","text":"知非药店飞龙骨，苔边委衣横地。薄片冰花，碎光云母，蜕处可胜憔悴。馀腥未洗，看点点斑斑，草根攒蚁。苦盼长春，那知微命竟如此。拦腰分下一剑，酒阑经大泽，逃得刘季。添足求工，残鳞换世，身价今轻于纸。焚灰化水，怎医遍金疮，虫沙万队。蛇子蛇孙，祖龙新秽史。"}