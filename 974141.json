{"id":"974141","title":"明日同数公复登山忽闻履声乃审知也携和诗三篇来复用韵作一首","dynasty":"宋","author":"赵蕃","text":"松间谡谡冲浮埃，跫然谁能为余来。凭高所历故已下，得君更觉争崔嵬。兹山不到近十载，频日能来已再回。人生万事每如此，而欲取必真愚哉。袖衔文书辱持似，快读不待纸尾开。金声讵须掷地出，隐隐自杂山风哀。吾曹用意果痴绝，非尔何以娱岁月。明当举似子王子，不但慰归仍赋别。"}