{"id":"813085","title":"七十自寿八首","dynasty":"清","author":"张洵佳","text":"弹指光阴七十春，天教留作两朝人。翻新世界惊开辟，守旧田园便隐沦。闭户不知王氏腊，放怀且作葛天民。古稀岁月寻常过，难得林泉自在身。小弦切切断无踪，多少悲欢旧梦中。明镜怕看双鬓雪，夕阳返照落花红。閒中景物禅关似，老去情怀水月空。赢得山荆身健在，皤然举案笑言同。也能小楷作蝇头，似比随园胜一筹。偶喝枭卢寻彦道，喜笼蟋蟀上杭州。不教当路俗尘扰，便是今生清福修。三十明经四十吏，白云天际去悠悠。又向红羊劫里过，诛茅仲蔚近如何？一灯风雨藏形影，半壁图书冷薜萝。读史喜翻高士传，筑庐权当老人窠。年来怕咏新诗句，庾信文章哀怨多。薄宦留遗二顷田，一生饮啄但凭天。全亏儿女无多债，犹幸风尘早息肩。辛苦篝灯怀母氏，沈迷科举误韶年。祇馀一事心头挂，拟代桐孙引凤仙。飞电传来字数行，彭宣有意起安昌。催臣上道官书急，乞病还山席帽凉。早虑铜驼卧荆棘，可怜尘海变沧桑。晨星寥落知音少，往事缠绵未忍忘。长庆风流绝妙辞，高吟惯被室人嗤。泉明归去才编集，表圣功勋祇重诗。掌故五朝资阅历，书香七代庆留遗。惟将忠厚存馀地，付与儿孙好护持。梁园宾客散如云，幸有徐陵起殿军。跌宕京华如昨日，沈沦沧海感离群。风霜刻骨寒能耐，松柏凌冬日未曛。拟乞寿言仍自寿，白头忍再累夫君。"}