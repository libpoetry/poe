{"id":"760732","title":"和晓沧买犊 其四","dynasty":"清","author":"丘逢甲","text":"平生慕马援，边郡事田牧。此志苦不成，牛后随人逐。我家东海东，弃置委荒服。田间旧牛宫，群夷酣食宿。诛求遍鸡豚，何况牛大畜。田家苦此累，不令㹀养犊。惟昔大牢公，实致维州覆。彼哉伊何人，得毋乃其族！遗民痛贻祸，恨欲食其肉。至今乱未已，东望为痛哭。何时得伏波，重使交趾复？我归耕我田，汉书牛背读。"}