{"id":"694724","title":"春日移居六首","dynasty":"明","author":"周晖","text":"只隔秦淮路，清幽与市分。溪声数番雨，鹤梦几重云。古研临池洗，名香扫石焚。客来方坐定，鸟语恰殷勤。蹇士何须赋，幽人不厌寻。有时忽大笑，无事只长吟。闻道晚知浅，结交贫觉深。涧边芳草色，消尽一春心。负郭久无田，幽居仅数椽。绿尊堪累月，青镜不藏年。客至渔樵半，狂来笑语偏。周颙有猿鹤，尚在北山颠。垂柳绿依依，烟萝护竹扉。酒醒双燕语，病起乱花飞。绣涩芙蓉剑，轻便薜荔衣。转因贫与懒，渐觉昔年非。最怜佳丽地，萧散惬幽情。不著《潜夫论》，无求处士名。莺啼催小饮，鹤步伴闲行。欲结村中社，题诗报友生。春风花事过，空翠落垂藤。白版扉常闭，鸟皮几独凭。半酣疑有得，多病掩无能。一室何萧索，分明似野僧。"}