{"id":"1142456","title":"送月溪范景淳谒告宁母","dynasty":"宋末元初","author":"方一夔","text":"小范湖海豪，霜翮迥独立。诗名三十年，卷轴森戢戢。合陪砥砮贡，昱簉鹓鹭入。蹉跎堕网罗，取势斜飞集。栖栖县博士，进退阶伍什。此来叹何晚，风诗清可挹。东安号多士，骚墨居谏给。馀芳袭学子，簪笔负箱笈。先生隐讲帏，渊源探轲伋。诜诜榱桷材，大匠总收拾。我亦个中人，奔走缘缕粒。识字多不多，炙竹槁无汁。衰穷两相值，嘘呵借君湿。亲帏恻盘羞，我志已不及。是时秋向残，客路西风急。寒溪月正明，归晒旧蓑笠。"}