{"id":"859318","title":"汝瘿和王仲仪","dynasty":"宋","author":"王安石","text":"汝水出山险，汝民多病瘿。或如鸟粻满，或若猿嗛并。女惭高掩襟，男大阔裁领。饮水疑注壶，吐词侔有梗。樗里既已闻，杜预亦不幸。秦人号智囊，吴瓠挂狗颈。??常柱颐，伶仃安及胫。祗欲仰问天，无由俯窥井。挟带岁月深，冒犯风霜冷。厌恶虽自知，剖割且谁肯。不惟羞把镜，仍亦愁吊影。内疗烦羊靥，外砭废针颖。在木曰楠榴，刳之可曰皿。此诚无所用，既有何能屏。膨脝厕元首，臃肿异胪顶。难将面目施，可与胞胎逞。贤哉临汝守，世德调金鼎。珉俗虽丑乖，教令日修整。风土恐随改，晨昏忧虑省。傥欲觐慈颜，名城不难请。"}