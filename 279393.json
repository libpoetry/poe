{"id":"279393","title":"塞翁吟·丙寅夏仲苦雨兼旬，夜寒无寐，倚黄钟商一解","dynasty":"现代","author":"周岸登","text":"剪烛西窗下，心碎永夕丁东。与谁话，旧游踪。记赤雅蛮风。檐花细雨萧萧梦，镫暗泪滴金虫。幻眼缬，豆垂红。昵客子愁中。忡忡。言犹在，联床旧约，人已杳、云天断鸿。大招赋、魂归路远，怕徒费、宋玉悲怀，怨入江峰。家山梦里，辗转宵深，欹枕成慵。"}