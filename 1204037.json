{"id":"1204037","title":"水调歌头 至元戊寅为江西吕道山参政寿","dynasty":"元","author":"白朴","text":"香风万家晓，和气九江春。朝回冠盖得意，玉季和金昆。屈指登高旧节，侧耳称觞新语，采菊旧芳樽。南土爱王粲，东阁寿平津。节龙香，符虎重，印龟新。弓刀千骑如水，曾为下南闽。墙外阴阴桃李，庭下辉辉兰玉，一笑指庄椿。更看济时了，高卧道山云。"}