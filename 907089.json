{"id":"907089","title":"秋夜曲","dynasty":"宋","author":"李复","text":"玉刻麒麟烟缕直，生色屏风龟甲碧。青娥无声满空白，兔影西流转斜隙。仙人莲花殷叶开，当心吐光照愁魄。缦缨短后易水客，气动燕山骄子泣。挽下天河倚渴倾，昆崙流断无五色。铜匣新开北斗高，电光惊飞走空壁。鲸鱼斗死海水红，欃枪西出屯云黑。酒酣挥舞七星寒，金精圯下留素策。"}