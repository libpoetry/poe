{"id":"1117072","title":"送张恕朝奉南京签判二首","dynasty":"宋","author":"苏辙","text":"楚蟹吴柑初著霜，梁园官酒试羔羊。老如计相非无齿，清似留侯未却粮。杖屦稍通宾客过，殽蔬要遣子孙尝。诏书委曲如公意，幕府新除朱绂郎。朱绂还家罢倚门，留都无事最宜亲。下车趋走惊邻舍，决狱平反慰老人。相见只今多邂逅，旧游他日半埃尘。何年重起扁舟兴，会作东湖十日宾。"}