{"id":"1114677","title":"游云居四首","dynasty":"宋","author":"李彭","text":"鸡林磨衲度帻沟，海外风烟在上头。箴孔线蹊谁善幻，千岩万壑斩新秋。悬崖怒瀑落龙湫，恰似王师破蔡州。续蔓沈竿空莫测，石鱼酒舫未应求。坏衲槃跚玉涧翁，负霜秃鬓颊暾红。时时口占东坡语，顿觉曹刘力未工。冉冉山云低度墙，涓涓流水响长廊。不缘抱病关鬲冷，早赋式微缘底忙。"}