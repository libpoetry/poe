{"id":"532888","title":"题诃林异上人奇峰精舍","dynasty":"明","author":"黎民表","text":"城西古树枝相樛，云是神僧手所植。青皮赤文十抱强，虎攫虬奔人莫识。几度摩娑行树底，爽气阴风振泉石。顷来溽暑常伏枕，怅望禅栖杳难即。清晨剥喙闻扣门，倏见磥砢悬素壁。雪山灵草光照眼，祗园宝花乱相射。跏趺座上尔为谁，庞眉电目仍霜髭。楞伽万遍口能诵，毗邪丈室身不移。白茆况迩诃林井，大士曹溪曾灌顶。胜地犹依龙象力，清地屡照鸾凰影。吾师日长绕百过，雨折风披何碎琐。香炉仙乐知有无，宝胜铢衣飘婀娜。只今甲子旬五日，种花谁见还成果。予生苦遭尘网缚，依止清凉无不可。此图此树俱幻迹，况涉言词计应左。披图且谢门徒归，野客吟成山叶堕。"}