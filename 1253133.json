{"id":"1253133","title":"铁笛道人遗筚篥七绝","dynasty":"元末明初","author":"张宪","text":"赞皇太尉有新题，不减吴江与会稽。最忆秋山霜月夜，卷芦一曲醉如泥。朔客苍头一尺髭，酒酣气热卷芦吹。花娘不展徘徊拜，虚负王孙五字诗。长安城里紫葡萄，关塞遗声透月高。一十八星清窍冷，无人唤起薛阳陶。南徐江上月黄昏，谁嚼寒炉对酒尊。满耳□风全不竞，空烦公主嫁乌孙。汉家卤簿最多仪，来驾双菰武骑随。不似酒边呼李衮，静携九漏月中吹。一曲边声绕月楼，满天兵气似并州。塞鸿不管关山怨，闲却吹螺小比丘。国手传闻张野狐，清歌最善月中芦。风前静洗箜篌耳，别画明皇按舞图。"}