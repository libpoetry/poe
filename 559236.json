{"id":"559236","title":"瑶会行为萧太母九十祝","dynasty":"明","author":"林熙春","text":"君不见西方有水天上来，波光月色映蓬莱。负津千顷不可即，愿驾长虹赴瑶台。瑶台之上坐仙姥，试问年岁不知数。白雪为发霓为裳，婆娑世界无今古。手植桃树东园边，绕风擎露拂九天。十围盘曲三千里，开花结实六千年。更有青鸾集凤诸，葳蕤垂翼翩翩举。一鸣喈喈中五音，为报潮阳有仙侣。潮阳仙侣发垂肩，九十持戒学探玄。茫茫雾下频飞舄，凌风泠泠阆苑前。阆苑华筵为谁祝，亲捧蟠桃大如斛。姥云一啖可长生，无用茹芝亦辟谷。仙侣有郎河降神，少年手掣生麒麟。裒然海内观上国，玉皇香案为近臣。不愿登天飞赤舄，只愿乌鸟依刘膝。白云缥缈碧天长，一门同占仙人籍。仙人灏气萃一家，孙曾莱彩杂吹笳。昔有和熊与画荻，未闻曾占百岁槎。须臾天上鸾章下，争看丝纶五色射。毋为金母子凌烟，不负当年种桃者。"}