{"id":"234680","title":"游定夫见过晡饭既去烛下目昏不能阅书感而赋","dynasty":"宋代","author":"周邦彦","text":"烟草里门秋，暮气幽人宅。遥知金轮升，户牖粲虚白。风驱云将来，市声落几格。连曹属解鞚，一饭已扫迹。余羶未洁鼎，傲鼠已出额。铜英洗病眼，乌舄畏断册。已为儿辈翁，兹事岂不迫。昔见羡门生，童子身三尺。捐家问道要，颛声不好剧。颇观鸟迹书，保气如保璧。贪饵投祸罗，煎丝废前绩。上惭玄元教，溘死有余责。浊镜在两眸，看朱忽成碧。当时方瞳叟，变灭云雾隔。肝劳忧久个，瞑坐救昏幕。尚须文字间，侵尽百年客。非图瞩秋毫，所要分菽麦。"}