{"id":"113362","title":"宝梵大师真赞","dynasty":"宋代","author":"黄庭坚","text":"穆然而啸，毗尼藏也。熙然而温，同尘相也。默然而说，法中龙象也。知文知武，染衣将相也。渊然而深，饱儒术也。悠然而思，入诗律也。钵囊如空，不受实也。室中生光，无长物也。十有七年，为法城堑也。五十八夏，圭璋无玷也。斩然而秀，出火宅也。漻然而化，薪火息也。子孙绳绳，奉承丹青。眸子睟明，吾观其役物之智。袖手微笑，人挹其临财之清。"}