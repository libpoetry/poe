{"id":"530679","title":"襄城遗曲　瑟奏","dynasty":"明","author":"韩邦奇","text":"多才自累，百感攒结。天涯渴病思归客。渭水新丰，家山在那些。南南北北，奔驰岁岁，年年飘泊。悽切悽切好悽切。鸿雁又来也，天末数声哀，聚散梧桐叶。几阵西风瑟瑟。玉箫声断秦楼月。秦楼月。星河缥缈，万里波摇，照彻长江千折。长江东下何时歇。六代繁华都泯灭。夜半寒潮，蓼岸荒洲，石头建业。"}