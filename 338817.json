{"id":"338817","title":"高阳台·病中咏梅有感","dynasty":"清代","author":"许禧身","text":"蕴玉藏珠，发丹吐蕊，开来密密琼柯。疏影横斜，费人几度吟哦。任他异样严风逼，耐冰霜、雅意婆娑。奈春何。暖到庭阶，万木生和。兼句小病难抛却，叹朝光零落，黯自消磨。长夜无眠，寒香悄引诗魔。青灯一豆残烟尽，乍朦胧、梦也无多。听檐阿。铁马徐鸣，晓雁初过。"}