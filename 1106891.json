{"id":"1106891","title":"赴长洲县作","dynasty":"宋","author":"王禹称","text":"移任长洲县，扁舟兴有馀。篷高时见月，棹稳不妨书。雨碧芦枝亚，霜红蓼穗疏。此行纡墨绶，不是为鲈鱼。移任长洲县，辞亲泪满衣。折腰虽未免，搔首欲何归。晓白霜华重，晴红栗叶飞。江头鸥鸟在，应怪不忘机。移任长洲县，孤帆冒雨行。全家随逆旅，一夜泊江城。身世漂沦极，功名早晚成。惟当泥尊酒，得丧任浮生。移任长洲县，穷秋入水乡。江涵千顷月，船载一篷霜。竹密藏鱼市，云疏漏雁行。故园渐迢递，烟浪白茫茫。移任长洲县，沿流渐入吴。见碑时下岸，逢店自徵酤。野庙连荒冢，江禽似画图。高堂从别后，应梦宿菰蒲。"}