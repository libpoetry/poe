{"id":"495604","title":"烛影摇红 中秋后三日，与李京兆夜饮投壶，醉后有作","dynasty":"明","author":"陈霆","text":"修竹闲庭，铿锵金铁秋声满。是谁闲气校输赢，花影频频转。常记雅歌催版。想军中、裘轻带缓。江湖今喜，飞燕名声，插花杯盏。身世飘零，天涯岁月惊秋晚。百金交谊古难寻，共看松筠暖。可是穿杨技短。早樽前、心寒手软。珊瑚击碎，感慨悲歌，夜虫凄惋。"}