{"id":"537128","title":"柳公权行书禊诗后序卷","dynasty":"明","author":"王世贞","text":"永和一叙笔神绝，遗刻居然走千古。兴公文是掷地声，安石诗为碎金语。群贤尔时气争王，那应零落同尘土。绢素风神出豪鸷，柳家新样畴能睹。锋距宁登由也堂，委蛇耻效邯郸步。呜呼开元以还骨格变，诚悬亦是书中虎。不辞倾橐为买将，欲傍墨池追定武。君不见鲁男子矻矻可畏哉，自云善学君之祖。"}