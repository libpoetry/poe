{"id":"622876","title":"霜降晚眺","dynasty":"明","author":"郭之奇","text":"九秋悲气谁相逼，秋树秋风岂尽极。红叶阶前作意吹，白云天外何心织。寒山犹贳爽情来，落木欣依炎野侧。山有木兮木有枝，新枝可悦旧谁忆。清晓愁闻肠断声，黄花畏见空庭色。惜吾不见庭中人，频年血泪徒沾臆。身同落木几萧凄，心与寒山尝拂拭。秋意还从物象分，秋怀尽使时光得。荷衰菊盛理当然，露白葭苍人可即。稍需东月吐西华，此时再讨秋消息。"}