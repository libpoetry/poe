{"id":"537044","title":"永嘉行赠李冲","dynasty":"明","author":"王世贞","text":"永嘉鲍生弈者师，十七人间当国手。丁夘桥头遇杨相，籍甚文章呼小友。吴中好事家请谒，往往巾屦罗其牖。越机阿锡秦复陶，一酌叵罗并为寿。其乡李子虽后出，别有神机暗中授。便付建安难甲乙，晚似黄池互先后。十年落魄江湖间，刺上姓名垂欲朽。迩来冠盖颇尘俗，自挟朱门酒肉走。野人罢锻铜池旁，落日柴荆许君扣。隐囊纱帽炯相照，小簟疏帘时所有。欲行大白即苦辞，鲍生昨者死以酒。又言于世无所愿，愿得吾诗良不偶。吾诗寂寂更类汝，纵奇岂入时人口。不龟未免洴澼絖，一赌也得宣城守。男儿有酒须饮棋且着，试问鲍生今在不。"}