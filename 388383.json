{"id":"388383","title":"齐天乐·殊方爆竹催佳节","dynasty":"清代","author":"谈印梅","text":"殊方爆竹催佳节，良宵恰当三五。火树花明，星桥彩焕，深巷时闻箫鼓。冰蟾又吐。笑客里年年，总成轻度。此际乡园，有人对景正凝伫。梅梢消息已透，巡檐和雪探，知惹离绪。元夜风光，中天月色，应忆关山几处。天涯羁旅。乍试罢宜春，旋裁尺素。凭仗春波，便鳞传吉语。"}