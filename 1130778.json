{"id":"1130778","title":"十三日诵水生挑菜渚烟湿落梅村之句成诗十首","dynasty":"宋","author":"韩淲","text":"夜来微雨过，涧谷生春水。土脉肥荠苗，烟痕带梅蕊。元宵天气好，梅谢荠还生。野水浮烟雨，孤村带鸟声。柱杖墙阴润，闲寻荠菜挑。不禁芳草外，初日下梅梢。踏青何处去，春事归野菜。便觉与时新，閒身尤可爱。水国春已生，微波漾洲渚。时见挑菜人，临风自凝伫。晴村多暖霭，花处是轻烟。梅片纷纷下，迎人到酒边。婀娜烟中梅，花飞有底急。蜂触香车来，烟凝为谁湿。雨后乍晴时，春意满村落。香处是梅花，青烟动林薄。一年春好处，都在水边梅。似雪因风起，和烟带月来。潦倒春无藉，山深不出门。篱根寻野菜，花外见烟村。"}