{"id":"686909","title":"再上云门仍次前韵得八首","dynasty":"明","author":"刘宗周","text":"翩然一往兴何酣，再访云门道自南。不尽溪山供野鹿，几多营窟老春蚕。风随樵径仍朝暮，病减维摩可二三。此日寄声同调去，故人今已卜茅庵。重来山月半含晖，啜罢甘泉又袒衣。草砌流莺惊暗度，松窠老鹤故迟归。禅心欲印三更寂，福地亲占五彩飞。坐久不知零露重，顿教人世洗炎威。山水情缘奈老狂，追寻古迹已伥伥。正疑丹井终埋土，直问盘松始放秧。峨鼻一峰临越绝，龙池六月挂扶桑。欣然便欲移家去，不坐并州忆故乡。日日秦山面不回，坐间公案是崔嵬。疑情未触悬崖破，撒手难移寸步开。万壑松风吹梦尽，一潭萝月送秋来。分明此事传消息，老衲将茶又举杯。此事端求信地初，此中无剩亦无馀。云门座下新拈法，老子生来误读书。家计只随筇节办，世缘都傍梵钟疏。从今莫问庐山面，身在山中已是庐。潇潇琼玉数千竿，寄隐西窗半榻寒。捞月渐看水底彻，望梅徒惜齿根酸。谁能定脚当严夜，自笑空门度宰官。一点摩尼最端的，犹烦喻烛转加盘。雨色霏微碧润苔，溪桥清兴坐悠哉。野人何事掩关去，山鸟不啼排案来。满地风光还自认，当门荆棘为谁栽。莫教衣絮行多碍，打破虚空證一回。我来几度叩禅扉，击竹拈花老衲衣。执著两边都是病，悟馀一法竟何归。略圈圆相形容似，才点些儿面目肥。不信道州先说破，劳劳此地觅皈依。"}