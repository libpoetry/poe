{"id":"1112493","title":"和答诸兄弟四首","dynasty":"宋","author":"张守","text":"昔向丹墀侍玉轩，略无裨补发苍然。元非食肉封侯相，合抱遗经老玉川。三州皇化未能宣，山水清奇记九仙。白首弟兄长挂梦，喜听夜雨对床眠。门对芙渠碧沼清，萧萧五柳似渊明。远听林壑风鸣籁，戏看儿童草鼓筝。通塞升沈亦偶然，山林高卧更称贤。似闻小筑西湖上，择胜浑输一著先。"}