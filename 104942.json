{"id":"104942","title":"送曹测崇班驻泊相州","dynasty":"宋代","author":"梅尧臣","text":"知君邺城去，历览古时迹。峨峨铜雀台，其下遗瓦砾。不化鸳鸯飞，多近蟾蜍滴。哀哉魏武帝，雄智图九锡。俄闻望西陵，作妓向朝夕。曾何百年间，事往如霹雳。空余几仞土，阴峭古藓碧。下有牧羊下，上有牂与{左羊右历}。寒风吹枯草，草短声刺刺。珠翠为埃尘，冠剑埋百尺。颜回饮一瓢，仲尼不暖席。拥徒食人肝，生莫如盗跖。令名今犹存，焉在刻金石。我辈当太平，白首如战敌。又知为善乐，尚媿苟仕籍。行行勤抚兵，竖威酬德泽。"}