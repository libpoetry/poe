{"id":"520321","title":"汉有天下张良实谋臣也逮大功既成乃欲从赤松子游豪杰欺人之言岂可信哉其墓一在咸阳一在韩城俱载郡志未知孰是予所过则咸阳者云","dynasty":"明","author":"朱诚泳","text":"天生才杰起山东，肯学连衡与合从。四海风尘争逐鹿，一编筹策竟从龙。殡宫已见埋青草，石室空传伴赤松。明哲保身公独有，尚疑人在蹑仙踪。"}