{"id":"1062583","title":"再用前韵","dynasty":"宋","author":"谢逸","text":"我家端无一囊钱，肮脏赵生门可倚。黄绶丛中识君面，眼前如见曲阜履。兴来曳杖叩斋扉，清坐焚香淡如水。有时造语出瑰奇，要令墨客皆风靡。仰观乔木俯流泉，因念吾生行已矣。台若君才万夫特，风仪秀整秋山嶷。行看待诏金马门，安得嗒然长隐几。功名他日似留侯，岂与风流京兆比。昨朝篇末画眉句，始悟前言戏之耳。不如共访弥天释，真成四海习凿齿。"}