{"id":"1106275","title":"寄浙漕王子文野以思君令人老五字为韵得诗五首","dynasty":"宋","author":"王迈","text":"长沙一倾盖，情好如埙篪。间关十寒暑，何时不相思。君为睢邸教，再挹冰玉姿。升堂拜寿母，摩顶识馨儿。叙旧方恋恋，临分转依依。自是成鸿燕，羽翼竟差池。音问久不接，清宵梦见之。鱼腹得尺素，羊胛经几炊。陈雷不可作，千载同襟期。我友半湖海，知心吾子文。君忙我已老，事事不如君。君生通贵家，我出寒素门。君披貂毛裘，我著犊鼻裈。戏綵君有母，列鼎共凊温。我早失乌哺，空山怅白云。弱冠君有子，世科将袭芬。我子方垂髫，诗礼未有闻。凡此皆不如，官职不必论。原明有申公，公休继文正。后来诸名家，有子多不令。堂堂先太史，孤峭立万仞。身不为从官，美谥君所命。子文为之子，壮岁名已盛。荣华付倘来，节义传心印。波流石不移，火炽玉宁尽。向来笺天疏，每读必起敬。相期辉国史，何止续家乘。西山门下士，杂袭如鱼鳞。惟我与子文，受爱异他人。送我长沙序，言言足书绅。赠君樵川诗，字字示宠珍。潜斋养正堂，两记尤谆谆。为君说太玄，藏心养灵根。为我演蒙颐，山立静澄神。先生爱吾徒，不啻子弟亲。将何报此德，相与玉其身。我本麋鹿群，官职不要讨。儋石倘有储，山林堪佚老。焚香旦告天，非为其私祷。一愿屡丰年，田畴足禾稻。二愿息兵戈，涂地无肝脑。饮水乐在中，茹芝颜转好。笃信而好学，守死以善道。佩此八字符，传为子孙宝。作诗写殷勤，未省蒙印可。"}