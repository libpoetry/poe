{"id":"509067","title":"次韵留别陈大参宗理","dynasty":"明","author":"韩雍","text":"久交意绸缪，远别情放宕。风日扬轻暖，江山丽形状。多君志绝人，名检不少丧。制科奋登庸，衣绣侍天仗。祥刑笔回春，按部气消瘴。出参几名藩，在在茂声望。教养功已成，群盗孰能抗。惟公一去来，民俗系升降。至今西川人，万口感君贶。身休林树间，功勒彝鼎上。离怀何足写，高义曷敢忘。况辱饯送词，绝妙是宫样。心閒学愈进，气老句弥壮。达士冠乡评，吉人永神相。万里遥遥心，相思隔天壤。"}