{"id":"1250237","title":"赋五音石鱼","dynasty":"元末明初","author":"梁寅","text":"瑰石含幽响，神鱼入巧裁。扬鬐方丈室，骧首雨花台。音逐神光动，鳞随日影开。锦鲸同诡状，桐鲤愧凡材。泉吼松边应，僮闻竹下回。点头曾悟法，烧劫不成灰。沦弃经风雨，迁移出草莱。热生敲处火，润带卧时苔。夏后璜今复，周王鼓未摧。希声洗烦虑，日欲上方来。"}