{"id":"967079","title":"寄杜邯郸","dynasty":"宋","author":"贺铸","text":"穷巷厌多雨，颓垣藜藿生。蜩螗饱风露，晏景一何清。坐指岁芳歇，羁人心骨惊。所怀不可见，东州闻政声。三年但弦歌，百里称神明。风月动高兴，诗章时一鸣。天葩落健笔，直与春工争。浑河失故渠，怒水方纵横。难凭束苇济，跬步万里程。梦想不知远，笑谈何可并。赖有西飞翰，尺纸缄驰情。"}