{"id":"1129238","title":"颂古三十三首","dynasty":"宋","author":"释师观","text":"月上女曾与么去，我今亦依如是住。明明今古不曾藏，一点灵光常独露。以手策起眉毛，千圣从来不识。一会灵山俨然，说甚今朝昨日。不属内外与中间，才落思惟入魔境。大丈夫儿不自欺，翻身坐断毗卢顶。红日杲杲，切忌寻讨。拈得便用，无非是宝。郑州梨，青州枣，大抵还他出处好。汉既不管，秦亦不收。人平不语，水平不流。弟应兄呼画不成，谁人肯向里头行。自从家破人亡后，直至如今事转生。用处天然别，更不落思惟。山河并大地，全露法王机。全提正令，高低普应。三应三呼，谛听谛听。自从胡乱后，更不少盐酱。开口便见胆，岂在语言上。百丈卷席，马祖升堂。作么作么，验尽当行。分明与么无无无，释迦弥勒是他奴。茫茫宇宙人无数，几个男儿是丈夫。不落不昧，东倒西擂。铁壁银山，一时粉碎。不昧不落，且无造作。诚哉是言，不从人学。突出难辨辨得出，师子翻身师子窟。哮吼一声天地空，惊起须弥高突兀。未审魂灵往那方，无栖泊处露堂堂。水向石边流出冷，风从花里过来香。如何是佛，更莫别求。相随来也，四大部洲。叉手进前，寂子不会。杀人活人，好个三昧。这般阿师，丛林殃害。白云尽处是青山，行人更在青山外。大唐国里无禅师，独弄单提见也无。茫茫宇宙人无数，几个男儿是丈夫。真佛屋里坐，开口成话堕。幸自可怜生，教我说甚么。如何是佛殿里底，世出世间难可比。万国同歌河海清，稽首拜手元是你。吃粥了也洗钵盂，已是分明说向渠。有时冷地思量著，点铁成金举世无。拈得便用，胡麻厮缴。冷地看来，知恩者少。一著高一著，一步阔一步。五百年间生，指出这条路。这条路，十圣三贤皆罔措。非男女相末山主，今古堂堂常独露。常独露兮见也么，清声藉藉播寰宇。香严上树，住住住住。拟问如何，葛藤露布。前三三与后三三，不可承当不可参。更问清凉多少众，月移松影落寒潭。堕落眉须不得塔，三文使尽见分疏。无端大岭重饶舌，数丈龟毛举世无。日里看山好，好在什么处。要见老云门，不落第二句。一字入公门，九牛拔不出。咄这野狐精，鼻孔都打失。要个无禅底国师，才涉毫芒便取诛。堪笑这僧垂手处，道无便见有偏枯。来说是非者，便是是非人。诚哉是言也，弄物不知名。牛过窗棂，错为安名。大唐国里，不见一人。驴放三千，马放八百。透过重关，未为英杰。海神知贵不知价，留与人间光照夜。碧眼胡僧笑点头，谁知用处无缝罅。"}