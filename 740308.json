{"id":"740308","title":"赠泾县包生","dynasty":"清","author":"朱圭","text":"包生麟之角，乙贡天笃祥。清抱冰雪骨，焰发云火章。览子《祷雨篇》，濡墨舞商羊。遂令萍蠵号，不用诛巫尪。观察携以来，奇才夸洛阳。试以山海歌，跋浪摆雷硠。胸罗表饵策，武库森星芒。聚米辨形势，周阹把维纲。终军对奇木，邺侯赋圆方。贯弗腹经笥，缜栗括智囊。百炼大冶金，且勿跃干将。豫章拔地深，夏屋资栋梁。迟尔培风厚，不独火色扬。养成九苞翮，一鸣羾天阊。"}