{"id":"1076534","title":"居剡寄郑天和","dynasty":"宋","author":"李易","text":"金庭洞在桐柏山，山高一万八千丈。中有神仙不死区，郁郁黄云覆其上。透岩流壑绕四旁，面势参差皆意向。鸡登天姥有时闻，鹤在沃洲何待放。彩衣大胜宫锦袍，白发奉亲仍敬养。异才争出辅清朝，爽气自惊游碧障。古来无位有重名，吾家谪仙陆鲁望。平生愿到犹不谐，矧复区区走俗状。桃源康乐旧乡存，路接风烟甘远往。渡江正谓九华丹，石笋飞泉归指掌。鸾翔鹄浴传异时，列岫方池闲想像。剡溪随处可卜居，乘兴扁舟正相访。"}