{"id":"165476","title":"二十八舍歌","dynasty":"宋代","author":"晁补之","text":"戎菽有角原桑黄，客愁唧啧闻扈亢。转蓬无氐行役晚，蟋蟀在房思妇惋。男儿有心事弧矢，十年风光随马尾。长须舂米婢借箕，斗酒为君聊解颐。谁怜长夜饭牛苦，安能卧泣羞儿女。平生未入君此室，一庐翛然四壁立。文章奎躔动圆天，贫有余富黔娄贤。功名不羞烂羊胃，灭昴擒胡未能计。谁能简毕老此生，不用诹嘴招忿争。世事参商君此行，桂酒椒浆石井美。山鬼幽篁衣薜荔，暮江老柳系归船。蛟宫涵星动深渊，张帆自惯夕风恬。九折摧轮鹄翼短，他年君车当轸转。"}