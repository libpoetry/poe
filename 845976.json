{"id":"845976","title":"永遇乐 寿族兄正月初六，与定光佛同日生","dynasty":"宋","author":"无名氏","text":"柏颂才过，梅妆方试，六秀蓂荚。恰是今朝，白花岩里，一佛生时节。前身再现，金城桃熟，千岁莲花重发。更一念、善根常在，作个在家菩萨。活饥好事，造桥阴骘，乐施常开金穴。瑶籍儿孙，玉京夫妇，庆聚神仙窟。从今生旦，三千纪算，常对昙华优钵。华严会，彩箱庆满僧宝骨。"}