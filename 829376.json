{"id":"829376","title":"苏堪作东坡生日会饮","dynasty":"清末近现代初","author":"陈曾寿","text":"千秋几丙子，绝代一东坡。置酒为公寿，年年逸兴多。老嫌金带重，客爱紫裘歌。一笑风流在，花枝发醉哦。髯翁生自华严界，不借仙家七返丹。异代逢辰原不隔，穷冬嘉会自成欢。身閒从识幽居味，诗小犹回大海澜。笑我多情华发早，蹉跎终是恋高寒。"}