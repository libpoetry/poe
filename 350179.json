{"id":"350179","title":"八声甘州·春宵月下忆远","dynasty":"清代","author":"程颂万","text":"觅诗魂短短画阑边，阿谁替花愁。渐春衫浸了，满身黄月，那角红楼。领取翠帘空色，如水做春柔。钏响支离处，暗拂琼钩。欲犯银槎无路，只钗撩云想，屉被风揉。记掌窝脂擘，红晕那时留。揭笼衣、喘残鹦鹉，怕东风、医病也难廖。危桥路，蒙香未醒，慵赋仙游。"}