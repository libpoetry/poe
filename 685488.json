{"id":"685488","title":"秋夕闺怨二首","dynasty":"明","author":"邓云霄","text":"永夜西风减带围，凉回谁为寄征衣。楼前泪迸双星落，客子蓬随一叶飞。袖里有书裁锦字，梦中无路到金微。平生幸未偷灵药，斜月何心入绛帏。露浸重帘知夜长，啼残银烛吊寒螀。坐深错认身为石，愁绝翻惊雨变旸。鸿雁天边音更杳，蘼芜山下径全荒。木兰誓欲从军去，不信军中气不扬。"}