{"id":"1072548","title":"和欧阳叔向寺丞韵酬刘渐父","dynasty":"宋","author":"王庭圭","text":"渤海赫赫东南豪，俯挹前辈倾时髦。有如青天白日出，平地放著昆崙高。都下官寮车可载，声称寂不闻中外。二陆初来浪得名，谬以莼羹誇捷对。文章直要窥孔颜，不可睥睨马与班。君门九重耀晶戟，远臣胡得来其间。清新不见庾开府，寂寞诗坛将无主。纵使扬雄识字奇，刘歆泣叹空自苦。也知未遇何足悲，时来忽睹青云低。凤凰孤鸣得天律，百鸟束喙不敢啼。先生能作凤凰语，议论远过袁虎子。岂惟一日动朝廷，留作诗人后来史。汪洋尤喜陈时议，一夜称嗟岂徒谓。九衢传写已喧阗，气压五侯骄七贵。螺江地古人物好，迄今故老犹能道。醉翁没后颇荒凉，秀气盘旋此环抱。天恐斯文久遂终，英灵挺出嗣家风。身虽富贵异流俗，两眼观书耳亦聪。应曾夜半参黄石，神几暗得无踪迹。我本闲愁寡才力，闭吻逢君那喘息。"}