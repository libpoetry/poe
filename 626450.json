{"id":"626450","title":"高望公于穗石洞侧土中得玉状类砚而微阙欲以见赠予辞焉为作抵玉之歌","dynasty":"明","author":"薛始亨","text":"羊城昔日神仙宅，五色云中通紫陌。只言持穗祝丰年，岂知庇谷藏方泽。凤鸟不来昆冈火，时有苌弘血成碧。谁将照乘投道路，青眼忽逢披褐客。何人见宝不低头，一朝洗濯光辉发。细观形质颇类砚，毁弃安能保残阙。得无染翰供尚方，定应宠渥从华阀。惜哉尔出不逢时，如今贵重惟戈戟。即如美女洁无瑕，方笑才人玄尚白。高生感慨欲持赠，顾我匹夫敢怀璧。泥涂清庙亦何常，席上之珍君自惜。"}