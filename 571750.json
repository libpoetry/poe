{"id":"571750","title":"戏作三星行送曹子野归楚时予亦将归里","dynasty":"明","author":"袁宏道","text":"石公先生，汝生以郑为宅，以水为度。眠龙痴蛟鞭其尾而不飞，唯有蛰龙闻雷而起。仰天潝潝如有诉，所乐者瘦壤清泉，所吟者溪风月露。有窍无心何所郁以鸣，不过感时触机如风行于空而万窍自怒。隐流缁客，目为山中之韶頀。识者又以为偏枯冷，淡似于陵仲子之清，轩辕弥明之句。石公抚几而笑曰：曹君汝岂敦煌之索，平原之辂。长安冠带隘巷陌而相求，胡为乎逐西风而远去。君既脂车，余亦戒路。望江上之青峰，指湘皋之红树。汉沔相踞，一衣带水，俟君于油口之渡。左公城外绿刺天，便是巨擘高吟处。"}