{"id":"1108683","title":"和徐常丞洪秘监倡和四首","dynasty":"宋","author":"刘克庄","text":"一著能回一局输，安危岂不系兹儒。乐卿昔去曾入海，老监今归但乞湖。阮子杖挑聊共出，麻姑榼送不烦沽。二仙占断壶中景，不许长房跳入壶。纷纷博局迭赢输，孰是真儒孰盗儒。履道宅佳多辇石，辋川亭巧恰临湖。可无诗唤刘郎和，偶有钱同郑老沽。却笑吴儿拚命者，潮头如屋靠腰壶。孤忠郁积未全输，臧氏其如命世儒。归治隐栖秦系里，去留遗爱葛仙湖。一辞吾已抽身退，什袭公非待价沽。大手会当摛玉检，窭人只合传冰壶。公诗妙巧过般输，蚓窍何堪和大儒。岂敢分庭掣鲸海，颇思越邑会鹅湖。薰莸年老迷香臭，酒脯涎垂向市沽。病起带围浑减尽，免教人诮腹如壶。"}