{"id":"633435","title":"寿固山永言尚将军","dynasty":"明","author":"释今无","text":"百粤惠风吹瑞草，星光耿耿长庚老。寰海之区光浸中，仁寿同歌兼社舞。银花火树太平年，山川带砺入幽妍。白昴之精跃申甫，一柱擎天见神武。六师总辔雄且贤，金章紫绶何翩翩。万里霜威誇逸足，三生灵慧长青莲。青莲千叶照碧波，我观佛种亦维摩。现身暂佩水苍玉，手调阴阳分太和。文焕夺将颔下彩，威光还过髻中螺。几回顾我生颜色，贵贱相忘笑语历。王臣曾受付嘱来，山僧敢献三多祝。"}