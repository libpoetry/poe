{"id":"1123410","title":"玉清乐","dynasty":"宋","author":"赵佶","text":"地居天上接空居，万象森罗遍八区。功用不知谁主宰，绛霞丹雾閟清都。碧落空歌黍米珠，十方勃勃入无馀。闻经庆喜难言说，九色龙腾八景舆。羽童呼吸辟非烟，烟气徘徊绿室前。造化不从身外得，自根自本即三天。帝景相将会玉洲，月真层观紫云浮。掣开三八黄金锁，无极虚皇在上头。白玉飞符下紫庭，华幡三举召群灵。攀条咀嚼空青蕊，五体金光射日星。远昌台下海扬波，得道高真始得过。下格小仙追莫及，邕邕遥听八鸾和。五色云营叆叆屯，三三洞户敞琼门。何方道士通朱表，玉女飞函达上尊。上景三元妙色精，绛宫久已列仙名。更从大混存雌一，缥缈云车驾羽明。真阳馆里气徘徊，升降三宫密往来。生死不忓浮世事，相将五老上金台。三华太素自然生，空里芙蓉灼灼明。绛室金房虚宝座，大微童子下相迎。"}