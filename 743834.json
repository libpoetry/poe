{"id":"743834","title":"壬子十二月六日与亥白兄携酒游凌云山","dynasty":"清","author":"张问陶","text":"脚踏凌云峰，手摩大佛顶。大佛缩项向西笑，公等观世真平等。是时水涸江水间，一山浓翠浮波间。古洞轰轰答人语，悬崖奇木根如环。倾耳附石壁，风浪声潺潺。大笑如游海门国，眼前只少松寥山。兴到亲提一壶酒，兄酬弟劝环山走。酒肉淋漓过戒坛，寺僧扪舌如狗馋。开山凿险谁之功，后有韦皋前海通。一心爱人如爱佛，挥金剜眼皆英雄。我辈来游直游戏，姓名何必留天地。碑版零星碎欲无，千年生死真容易。却对山泉怜浩劫，泉清恐有蛟龙蛰。人外寻诗呼白云，石根温酒攒红叶。荒祠四面青山青，大苏独坐愁零丁。我拉遗像欲飞去，旁人指点疑仙灵。不封万户侯，不识韩荆州。停舟聊痛饮，醉中并忘凌云游。隔江遥问汉嘉守，此游颇胜东坡否。"}