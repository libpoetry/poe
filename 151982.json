{"id":"151982","title":"恭和御制赐史浩古诗","dynasty":"宋代","author":"周必大","text":"粤从三代还，岁月过千{左礻右冀}。时岂无贤君，道未契寰旨。煌煌唐太宗，勋业在所喜。寇攘既扫除，蛮貊毕至止。循良布郡邑，惠政宽狱市。忠贤俨班联，切谏柅浮靡。关辅罗府兵，岩穴聘奇士。民生覆盂安，国势泰山倚。皇心期过之，风下九万里。忠厚培本根，文物粲华蕊。淳熙视贞观，何啻相表里。属车尚涛江，列障隔淮水。蚕兹獯鬻氏，作我太清滓。坐令营屯众，久费糗粮峙。中原厌狼贪，诸将空虎视。安得贯砮楛，来贡尺有咫。六合混一家，耕桑盛生齿。愿言讲治道，先务当有几。欲仁斯仁至，患在未举趾。而况前史中，遗事可寻理。卫英爪与牙，王魏目兼耳。处中赖房杜，虚受忘彼此。不闻国异政，但见车同轨。孰云古道难，佥曰今王是。寸阴胜所竞，盛德日方起。舞干格三苗，其效七旬尔。轲称仁无敌，传谓礼可已。东鞮及北女，会见朝玉戺。南山竹易殚，陛下功难纪。儒馆谩献歌，将奈词之骳。"}