{"id":"810783","title":"沁园春 春日山居二首","dynasty":"清","author":"王于臣","text":"徙倚柴门，如许春光，幽思无聊。渐浅藻浮青，烟生溪口，长松分翠。晴蔽山椒。断续人家，参差林麓，官道遥通大石桥。香风起，又吹残秾李，落尽夭桃。竹篱夹住墙腰。更北舍东邻屋覆茅。喜叱叱村童，畦边驱犊，乌乌渔夫，浦外鸣桡。时见斜阳，平连莽苍，荷锸随身下采樵。都休问，问王孙芳草，愁绝魂销。山绕吾庐，且启烟扉，悠然远思。看墙角花英，落成红雨，檐前柳叶，罥住青丝。漫卷虾须，频来燕子，认得空梁旧垒飞。伤心处，抚笔床茶灶，事事都非。春风不管芳菲。任陌上香风著地吹。更怨锁莺魂，声移庭院，梦迷蝶影，愁上罘罳。弦冷蕉桐，香沈睡鸭，检点生涯几自疑。朝来后，又门窥松鼠，野叫山鸡。"}