{"id":"1118267","title":"蔬圃绝句七首","dynasty":"宋","author":"陆游","text":"拟种芜菁已是迟，晚菘早韭恰当时。老夫要作斋盂备，乞得青秧趁雨移。百钱新买绿蓑衣，不羡黄金带十围。枯柳坡头风雨急，凭谁画我荷锄归。青青蔬甲早寒天，想像登盘已堕涎。更欲锄畦向东去，园丁来报竹行鞭。瓦叠浮屠盆作池，池边红蓼两三枝。贪看忘却还家饭，恰似儿童放学时。小桥只在槿篱东，沟水穿篱曲折通。烟雨空濛最堪乐，从教打湿败天公。冲雨冲风不怕寒，晚来日出短蓑乾。绕畦拾块真为乐，莫作陶公运甓看。懒随年少爱花狂，且伴群儿斗草忙。行遍山南山北路，归时新月浸横塘。"}