{"id":"515866","title":"经徐州戏马台","dynasty":"明","author":"周瑛","text":"落日彭城西，过此戏马台。荒垣与败堑，历历皆蒿莱。忆昔楚王籍，仗剑江东来。百战争中原，叱咤声若雷。汉王揽群策，楚王轻群材。淮阴既先亡，亚父亦见猜。譬如鹰隼飞，羽翼先剪裁。区区习马足，何以定九垓。莫云气盖世，此气亦易衰。莫云力拔山，此力亦易摧。汉营星月高，四面楚声哀。起饮泣帐下，毋乃徒为哉。"}