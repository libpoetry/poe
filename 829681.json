{"id":"829681","title":"丁叔雅示猿叟书册","dynasty":"清末近现代初","author":"郑孝胥","text":"猿叟吾酷爱，谓可追杨风。玩其使笔处，如开两石弓。篆书到阳冰，分书迈蔡钟。真行已小低，米董一扫空。主张在北碑，摆脱馀颜公。常熟誇意态，雅步颇雍容。视何究莫逮，飞走技不同。目中有猿叟，他书不能观。久久渐自厌，愈观还不安。坡公诮嵬騀，苦骄实至言。鲁直晚言书，欹倒宁不完。稍会二子意，转愁笔墨痕。叟固吾不欺，世外自有天。"}