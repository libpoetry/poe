{"id":"500319","title":"醉中漫歌","dynasty":"明","author":"徐宏祖","text":"吴妃此地将香采，此地遗名遂千载。香魂芳草几悠悠，泡玉连珠为谁在。天留名壤待名人，吾家季兄能采真。九龙万笏掉头过，爱此荒寂之嶙峋。冰雪长盟物外契，烟霞幻出人间世。一斧劈开混沌天，千株忽现崆峒树。绕屋梅花香更清，当窗竹影云俱轻。梅花宜月竹宜雨，一时雅致谁与并。我来恰值阴晴会，晓色空濛夜明媚。雨中移竹月中栽，客与梅花同一醉。不知孰主孰为客，不知是梅还是月。此时香色已俱空，三岛十洲竟谁别。自怜从来汗漫偏，将无失却壶中天。何如向此媚幽独，长抱月明朝紫烟。"}