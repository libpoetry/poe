{"id":"523829","title":"赦出馆李真人别业顾侍讲清暨汪编修俊俊弟编修伟许枉访不至十韵","dynasty":"明","author":"李梦阳","text":"开业傍仙宫，逶迤金阙通。綵云偏近日，瑶草尽含风。野性耽沉寂，携游想数公。秋林叶自落，露井果犹红。摇笔怜清景，吹箫望碧空。寒山万井外，沧海五陵东。却笑笼鹅侣，番成失马翁。生涯真画饼，故旧各飞蓬。对食怀金马，开筵列玉童。不知东阁士，清论几时同。"}