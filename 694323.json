{"id":"694323","title":"世卿赴顺德吴明府之召五日不返诗以促之","dynasty":"明","author":"陈献章","text":"何处千杯一放歌，楚云刚好共婆娑。百年几见都难说，一日三秋不啻过。笑索梅花催拄杖，照眠山月满行窝。高溪远卜衡阳下，却到而今梦更多。今雨相逢听此歌，江门渔父老婆娑。紫霞酒盏千回醉，黄鹤仙人两遍过。遮莫支离亲药裹，何曾造次出眠窝。庐冈准备明朝饭，小市津头蚌蛤多。"}