{"id":"50674","title":"题钱舜举渔乐图","dynasty":"明代","author":"沈周","text":"长川无风绉秋碧，鸭嘴平滩引南北。水枫脱叶荻花飞，独许红茏占秋色。东船老渔罱鱼立，手擘罱竿双脚赤。清波照鱼如可拾，自见须眉还历历。老妻背坐乳小儿，似厌大儿争且索。西船收纶唱歌返，短楫弄波声湱湱。一家妻子团圞头，三泖五湖供泛宅。得鱼换米日月饱，鲜鲤活鲈为黍稷。渔船两叶天地间，翻觉船宽浮世窄。与渔传神霅溪老，满眼江湖纸盈尺。烟波情性渔不知，令渔见画渔还惜。"}