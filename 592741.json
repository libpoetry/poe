{"id":"592741","title":"夏月斋中作","dynasty":"明","author":"欧大任","text":"市隐变名姓，岩栖避嚣喧。愧余徇微禄，七奔疲精魂。持牒浮弋来，荒斋谢烦冤。剪榛荫嘉树，辟径滋芳萱。庭莎稍堪藉，篱槿亦可藩。皋月熙百卉，绪风扇微暄。即事遂偃仰，倦息扃柴门。开箧读我书，千古精义存。称诗河梁作，诠艺邺下篇。馀音究正始，末流溯开元。斯文岂小技，操觚兢空言。傥悟斲轮巧，无忘运斤难。冥心自丘壑，独寤永弗谖。超然乐恬虚，道在怀漆园。"}