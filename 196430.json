{"id":"196430","title":"探梅·我归及初夏","dynasty":"宋代","author":"熊禾","text":"我归及初夏，正值梅黄时。曾得二三友，共赋梅仁诗。当时梅树下，捋实攀条枝。顾此廊庙物，弃之或涂泥。岂不盘实供，酸涩终见遗。古来偶不遇，物理亦可推。凉风八九月，叶尽条枝痿。精华虽内腴，知者良亦希。而况腔壳中，认此一性微。古今咏梅者，此趣谁得知。仁者天地心，生生无穷期。维此生之性，物物皆有之。安得似此梅，独秉纯阳姿。一枝一太极，静动常相随。却於坤复间，微微见端倪。凝阴不翕固，阳德无繇施。所以探梅人，用意常在兹。清霜十月旦，吟边发新题。梅亦顾我笑，笑我世俗为。无华亦无实，此境正自奇。半年不我问，觌面当何辞。见花始知树，识趣毋乃卑。我今对梅语，此道何足疑。自守固尔分，求知岂其宜。伯夷合饿死，箕子当明夷。啮雪海上郎，履霜野中儿。今我故来意，岂伊常情窥。入冬雨霜多，玄冥张其威。婉娈荆棘间，正恐不自持。探梅愿梅早，我独愿梅迟。腊前与冬后，生意真如丝。微阳不爱护，迓续今其谁。忆昔少年日，看花来京师。买舟西湖上，曾造孤山涯。孤山不可往，葛岭高巍巍。豺枭正嘷舞，龙鵷何处飞。不待岁月换，已觉人民非。逋仙唤不起，岁晏亦径归。归来三十年，清梦常依依。春事有代换，梅心无改移。春光年年有，我发自早衰。但与梅久要，处处不暂离。所至必种梅，殷勤废培滋。培滋不见盛，雪压还霜欺。气候固多乖，人事亦如违。行行去寻芳，三年海南陲。雪霜不到地，生意当融怡。旧来种梅处，更自荒弗治。甚者斧为薪，令人重怀悲。拂衣归去来，天风吹人衣。舍南有古树，久矣阅岁期。至刚肯受磷，至洁宁为缁。廊庙未觉高，山林岂云卑。但得余蔕在，一任羌管吹。明年烟雨中，青子还累累。更看萌蘖生，生性常不亏。新极连旧根，不断生生机。生机日以长，清阴渐成蹊。从此种千树，春暗花垂垂。东风一解冻，万卉纷芳菲。"}