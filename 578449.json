{"id":"578449","title":"送黄尚礼还广","dynasty":"明","author":"罗亨信","text":"黄氏先世家庐陵，远山卓荦人中英。宦游从亲入岭海，择幽占胜居羊城。羊城南畔构华屋，剩植寒梅与修竹。一门诗礼蔼清芬，二子森然如美玉。伯氏早世良可悲，仲氏通儒仍业医。轩岐学术参奥义，苏董名誉闻当时。一朝应荐来京国，十载金台恣行乐。济世常传不老方，活人屡施还生药。承宣几度登掖庭，拜瞻天表叨恩荣。布衣何幸逢至治，誓竭忠贞答圣明。从龙紫塞平□□，惠济旅徒人感慕。归来太史纪勋庸，藉藉声华播寰宇。年来顿觉倦驱驰，上疏金门予告归。朋簪祖饯潞河上，把袂惜别情依依。乡关迢递几千里，树色微茫渺烟水。遥瞻钟阜达梅关，指日应期见桑梓。知君旧宅傍烟霞，杏坞春还尽吐花。药辨君臣苏瘴疠，火添文武炼丹砂。养生自有神仙诀，肯信流年双鬓雪。会看海上觅安期，飞向瑶池弄明月。"}