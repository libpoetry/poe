{"id":"189731","title":"寄题傅钦之草堂","dynasty":"宋代","author":"秦观","text":"河阳有洑流，经营太行根。盛德不终晦，发为清济源。斯堂济源上，太行正当门。仰视浮云作，俯窥流水奔。修竹带藩篱，百禽鸣朝暾。相望有盘谷，李愿故居存。主人国之老，实惟商岩孙。班行昔供奉，亟进逆耳言。天子色为动，群公声亦吞。萧条冰霜际，不改白玉温。出处士所重，其微难具论。公勿思草堂，朝廷待公尊。"}