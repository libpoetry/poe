{"id":"1124117","title":"望金华山绝句四首","dynasty":"宋","author":"赵蕃","text":"山青云白晚能佳，中有仙人旧隐家。弹压政须烦健笔，颉颃谁与佩飞霞。云蔽云开山祇然，画无能事著诗传。扁舟尽日无多厌，信手拈来亦漫编。一溪屈曲几弯环，赢得金华四面看。雨黛欲收晴翠滴，忽然云起又漫漫。九陌纷纷翳吾目，是间冰熨一尘无。十日五日一水石，造次著诗那得摹。"}