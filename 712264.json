{"id":"712264","title":"同朱竹垞梁药亭屈翁山过诃林南公房观唐僧贯休画罗汉歌","dynasty":"明末清初","author":"陈恭尹","text":"二月八日天晴晻，故人特地停舟舰。相约菩提树下行，吁嗟霜雪枝条斩。千秋古迹罕复存，石幢宝历犹唐錾。南公为我开一轴，先朝赐物珍如琰。对之不觉形神敛，胡僧端坐当轩槛。低首写经不见颔，目睛注视光犹焰。鼻尖下垂唇欲掩，大笔如椽指端揽。贝叶行间才数点，砚旁堆叶散不捡。童子侍侧出半脸，倚柱静观如未厌。老猿休心寂百感，阶前假寐坐不敢。拥彗而立毛髧髧，长衣被体色黤黯。足爪着地纤如剡，绢素云生朝惨澹。款识年深失姓名，葆藏幸且无尘玷。图形正面古所难，况兼蹙缩加饶减。相传画手是贯休，不是高流无此胆。君不见羲皇一画直至今，文章日日趋奇险。"}