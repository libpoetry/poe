{"id":"434997","title":"筹堂燕","dynasty":"金末元初","author":"李俊民","text":"阴阴池馆落花泥，出入通家独见知。曾遭江上淘河嚇，又被巢边野雀欺。且欺且嚇亦不恶，柰有鼠辈窥其儿。儿方在卵卵何危，哀鸣若诉奚胜悲。主人能得腹中事，百计护持彼毒无所施。羽毛养就刀剪齐，雄雌相随引雏飞。寻常百姓家，汝巢非汝宜。春兮来，秋兮归，莫忘乌衣巷里时。"}