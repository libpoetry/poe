{"id":"813116","title":"慰三和作不到叠前韵嬲之二首","dynasty":"清","author":"张洵佳","text":"天下英雄只使君，不求腾达亦超群。门无车马陪琴卧，室有芝兰比德薰。旧雨卅年寻旧梦，新诗一卷当新闻。重阳过后花争放，好约篱边醉夕曛。竹林求友莫如君，出谷莺声乐鸟群。秋老尚将三径启，诗迟想待百花薰。高人踪迹无妨远，夫子文章可得闻。和我笙簧须纵酒，举杯奚惜醉颜曛。"}