{"id":"694726","title":"次李商稳无题韵","dynasty":"明","author":"周旋","text":"弓鞋窄窄步移难，独倚妆楼暮雨残。情绪逢春那得好，泪痕终日不曾乾。试拈彩笔惊肌瘦，小傍银屏怯被寒。恍忽却疑愆素约，箧中时简旧书看。蝉鬓轻盈不耐风，水亭帘幕怕朝东。瑶笺锦字无人寄，碧海青山有路通。倦态谩同芳草弱，愁颜不分小桃红。天涯荡子经年去，踪迹东西类转蓬。"}