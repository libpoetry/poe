{"id":"1136422","title":"题纳甲图","dynasty":"宋末元初","author":"方回","text":"朝有读书客，过我携酒壶。问我参同契，汝亦尝读诸。虞翻纳甲法，即是先天图。伯阳窃其秘，静夜观蟾蜍。初八二十三，艮兑丙丁殊。上弦进火候，下弦退阴符。望盈仰乾盖，晦灭俯坤舆。震巽庚辛对，坎离戊己俱。朔旦之日中，交媾水火炉。彭晓彼何人，哓哓争鲁鱼。可惜非易学，欲飞血肉躯。借易弄丹术，邹欣曷不诛。"}