{"id":"693162","title":"西山有虎行二首 其一","dynasty":"明","author":"沈周","text":"西山人家傍山住，唱歌采茶山上去。下山日落仍唱歌，路黑林深无虎虑。今年虎多令人忧，绕山搏人茶不收。墙东小女膏血流，村南老翁空髑髅。官司射虎差弓手，自隐山家索鸡酒。明朝入城去报官，虎畏相公今避走。西山有虎动成群，小儿夜啼争撞门。众中最猛说白额，当昼磨牙当道蹲。腥风冲人行不得，行人出门便愁食。青天白日奈尔何，老夫却愁阴类多。"}