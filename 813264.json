{"id":"813264","title":"塞下曲五首","dynasty":"清","author":"张鹏翮","text":"匹马萧萧塞草黄，淡云孤月影微茫。繁华曾说苏杭好，不信人间有大荒。蜂聚穹庐一室春，开窗满目尽风尘。谁家饱啖酪酥饼，即是龙堆富贵人。惨淡黄云日色低，红毛碧眼向人啼。并驱马上扬鞭去，莫向桃花洞口迷。夜半孤灯涸井傍，童山竭泽世茫茫。马声嘶彻炎风起，不是征人亦断肠！牧马荒原夜不休，朝来移帐到沙头。流泉每遣山灵护，恐惹征人照月愁。"}