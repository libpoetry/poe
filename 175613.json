{"id":"175613","title":"水龙吟·汉家炎运中微","dynasty":"宋代","author":"李纲","text":"汉家炎运中微，坐令闰位馀分据。南阳自有，真人膺历，龙翔虎步。初起昆城，旋驱乌合，块然当路。想莽军百万，旌旗千里，应道是、探囊取。豁达刘郎大度。对勍敌、安恬无惧。提兵夹击，声喧天壤，雷风借助。虎豹哀嗥，戈鋋委地，一时休去。早复收旧物，扫清氛祲，作中兴主。"}