{"id":"692758","title":"送郭价甫","dynasty":"明","author":"杨慎","text":"洋洋北流水，摇摇南行舟。良友当远迈，祖帐临汀洲。欢觞恒易满，别襟苦难留。形影邈千里，德音谁与酬。德音无与酬，怅然兴我思。人生非鹿豕，安得免乖离。河洲有芳兰，采之堪赠贻。猗猗扬馨香，千里同襟期。襟期千里同，川涂两都通。王道方砥平，高衢骋骏雄。东宾问西主，南燕遰北鸿。音尘岂廖廓，端居有长风。"}