{"id":"1056676","title":"过巫师步","dynasty":"宋","author":"吕南公","text":"还过巫师步，伫立想平昔。不见旧门闾，苍苍但榛棘。当时修竹圃，十里认浓碧。佳树郁珑璁，高能百馀尺。连甍覆多瓦，厚堑叠坚甓。生计具安恬，邻人总驩适。非无四时乐，乃预五等籍。不知九载间，刬灭自谁力。或尤近川水，川水岂其蹙。堤岸尽民庐，何斯最崩析。有疑沿鬼道，浮诞致淫慝。僻术固欺人，穷祆盖伤德。不然当合会，大数名终极。幽玄竟难量，理意浪参测。忆初羁角岁，文字未深识。此地事遨嬉，随群惯经历。波澜浇暑汗，略彴骋霜屐。逗晓集围鱼，连宵按传觋。走听铙鼓动，就视符箓敕。座轧歌神儿，盘分受釐食。中家馈牲果，豪屋送金帛。弟子争聚藏，巫师坐欣怿。顾余方?弱，比众似岐嶷。抚省更呼留，慇勤赐遮扼。持杯劝醇酒，引堮指香腊。牵袖索吟哦，嗟天赏英特。其将雪侵鬓，见庆云路翼。童稚喜矜称，徘徊重低嘿。岂图专轗轲，所望壹差忒。荏苒至巾冠，奔驰为甔石。光阴与愁度，肝胆遭事役。文藻漫雄浑，途程转迤塞。剪翎看远举，蹀足羡横击。何以副乡评，徒能冠经席。虚声渐凌厉，谤口遂压积。辞山寄他州，封纸问故国。惊心存没异，刺耳荣谢亟。偶尔跨归鞍，萧然又行客。凄凉到今日，憔悴对遗迹。涧影冷茫茫，塍泥新拍拍。春风吹骀荡，夜月照岑寂。曾是祸福场，翻为马牛陌。谁能逃死丧，乃独久酸恻。无处沥馀觞，空思咏渐麦。人间屡兴废，世路真阻阨。惬快一难逢，睽违千易得。布衣甘我老，耕耒非上逼。饱煖即逍遥，功名可抛掷。虽惭巫师语，且免荷筱责。自作好诗书，宁须位侯伯。"}