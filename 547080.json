{"id":"547080","title":"慰宗侯玄同契丈居庐","dynasty":"明","author":"于慎行","text":"端居岁云晏，雨雪涂周行。寒夜不得寐，起坐思天方。天方有良友，皎若圭与璋。间者阔闻问，匪谓殊津梁。方修倚庐礼，自废蓼莪章。天风号林树，乌鸟鸣声长。曾闵既人纪，皋连亦国良。吾邦贤圣里，风轨敦侯王。愿言一往慰，我马摧以黄。居诸谅已迅，霜露多悽怆。光前固有道，孺慕徒为伤。君其勉餐食，锡类方未央。"}