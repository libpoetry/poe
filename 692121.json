{"id":"692121","title":"公燕诗九首 文帝","dynasty":"明","author":"李攀龙","text":"置酒高台观，逍遥芙蓉池。兄弟夜行游，贵客郁参差。明月照长筵，罗缨何霏霏。翩彼众君子，展诗奏新辞。弦歌入微妙，慷慨使心悲。流尘荡清响，绮丽有馀姿。吐握苦不悉，人生安可为。在昔无乐方，彼此同一时。三五明月满，四七灵宿繁。清夜美行游，置酒西苑园。华池滥轻波，芙蓉一何鲜。飞盖拂流景，随风自潺湲。主人延贵客，竟席列豪贤。弦歌彻中堂，羽爵腾我前。微音喟有和，甘醪发芳颜。乐哉殊复乐，君岂不俱然。流飙起飞栋，群星集棂轩。月出芙蓉池，清光满西园。侍者夜行觞，绮缟一何繁。玉颜可揽持，顾眄属所欢。华镫正徘徊，步障随风还。弦歌荡层台，激响拂潺湲。公子多忧客，从横各成篇。主人自和氏，披褐将谁愆。绝缨纷陆离，堕钗复阑干。取乐此一时，嘉会良独难。浮云撤重阴，流猋四座来。西临柏阳山，南望铜雀台。回首出中原，旷然千里开。公子大置酒，弦管间行杯。华镫吐清光，飞盖自徘徊。古人一含情，于今安在哉。乱离常苦多，欢极令我哀。羁客心无娱，閒居日悠悠。驾言侍高会，公子招我游。凯风飘怫郁，素晖荡清流。中庭焕绮树，芳蕤自沉浮。登台远顾望，高下见原畴。肃肃山谷悲，黯黯阴气收。篇章时间作，羽觞不及投。逍遥何以立，功名为相求。高台郁峨峨，其下临清池。黄鹄比翼游，淫鱼戏涟漪。微风起水裔，朱华纷陆离。绮罗既生色，笑歌不自治。旨酒但相属，羽觞随波移。人生寄一世，岁月忽如驰。岂忘诵君恩，贱躯未可知。月出西掖垣，双阙郁苍苍。白石烂素波，蘋藻槩金塘。方舟转清流，飞盖纷翱翔。轻飙洒前庭，明镫皦中堂。渌酒溢尊罍，嘉殽充圆方。公子多妙制，藻思何纵横。高谈自宠珍，濡翰安能详。婴疾日沈痼，簿领非所长。愿言贻令德，僶俛不可忘。群士谐佳会，置酒君子堂。清言解饥渴，四座生芬芳。云雨濯高翼，沙石明夜光。连篇命音响，好合兴文章。三台开艺苑，爱客擅词场。伸眉就存慰，千载以为常。知己难再遇，揽衣及良辰。天衢飞高翼，清流濯纤鳞。摇落易为感，孰能爱此身。恩义不潜畅，举座皆异人。公子善养士，中外常所亲。侍会此高堂，羽觞何纷员。翰墨风雨集，兴文若浮云。翩翩致足乐，愿言守明贞。"}