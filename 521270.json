{"id":"521270","title":"亚圣嗣孙翰林五经博士元蒙恩赠封父母","dynasty":"明","author":"顾清","text":"尼邱降神圣，鸿化流无疆。三迁毓明德，重光丽秋阳。周辙竟不西，斯贤复遑遑。坐令百代下，掩卷悲齐梁。博士几叶孙，逢时迈虞唐。通籍联禁从，鸣玉司烝尝。仍于报功典，再衍酬恩章。煌煌紫鸾书，照耀东山傍。逝者不可作，萱枝独芬芳。永怀五鼎意，先后同悲凉。予亦章甫士，诗书沐馀光。顾兹盛明典，何以称褒扬。共惟神明胄，允矣万夫望。惟圣始孝弟，惟皇眷忠良。怀哉复何言，尔祖训有常。"}