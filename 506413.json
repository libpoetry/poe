{"id":"506413","title":"巫山高","dynasty":"明","author":"王洪","text":"巫山高高入云烟，青壁万仞下深渊。丛林杳杳，雾雨冥冥，上不见日与天。惊湍迅洑不可以渡，悬崖深谷日夕愁鸣猿。嗟哉客子行路何独难。在昔草昧元政微，夏氏窃国恣淫威，圣人龙飞不我归。跳梁踊呼，肆彼鼠与鸱。铁絙高张，矢石四围。王师若雷霆，奋厥虎与罴。碎高城，塞深池，缚其嚣童，来献京师。自古立国以德，天乃不违。恃险而虐，鲜不颠以危。矧彼昏狡，自速祸灾，三涂洞庭古所规。"}