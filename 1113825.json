{"id":"1113825","title":"辛未岁旦用苏子由韵成两诗寄诸子侄","dynasty":"宋","author":"李光","text":"朋游族党死生分，老寿今居第二人。松竹饱经炎海瘴，柳梅空想越溪春。身行九折心无转，息住三田气自新。白昼渐长窗日暖，始知羲驭解停轮。频把光阴惜寸分，十年阅尽世中人。衰容暗换图中象，和气潜回海底春。香袅金炉沉水暖，茶烹石鼎乳泉新。丹元息息添真火，肯使空花翳五轮。"}