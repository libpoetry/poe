{"id":"805234","title":"翠楼吟  三月十五日虎邱即景","dynasty":"清","author":"陈维崧","text":"桃花水绛，卵色天青，早烟著人如醉。风光日夜换，换不了、吴宫罗绮。千年霸气。只莺啭山房，鸦啼水寺。当年事。断崖老树，依稀能记。冶丽。簇队成团，有钗虫落磴，裙梅飘砌。剑池苔藓黑，越显得、明妆绝世。佛前私誓。怕乱水东流，夕阳西逝。凭阑望，五湖晴爽，碧空无际。"}