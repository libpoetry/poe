{"id":"813978","title":"新柳四首","dynasty":"清","author":"陈名慎","text":"渡江乍见柳条条，几处渔家隐画桥。漏泄春光舒倦眼，低昂风力舞纤腰。隋堤十里朝笼雾，南浦孤帆暮趁潮。知否深闺思妇怨，不应闷雨更连宵。少妇凝妆斗晚霞，所思人尚隔天涯。玉关惆怅东风杳，香陌逍遥客路赊。细雨疏帘看乳燕，夕阳古渡带栖鸦。岂宜听澈骊歌唱，空触芳心怨岁华。絮语缠绵两意同，忍教萍迹忽西东。只今牢繫长堤马，从此无烦远塞鸿。绿意满前风似箭，黄昏有约月如弓。千条万绪横塘路，牵惹桃花别样红。掩映柴门曲径通，晚宜凉月晓宜风。愁生绿绮三弹后，春在青帘一望中。几缕柔情丝可绾，廿番花信尽难工。羁怀是处容消遣，且听莺声倚短筇。"}