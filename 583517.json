{"id":"583517","title":"谒鹅湖文宗书院内塑朱晦翁吕东莱二陆先生旧院惟存遗址院傍有鹅湖寺甚伟","dynasty":"明","author":"王缜","text":"周室东迁孔子生，宋家南渡朱子出。天生贤圣岂偶然，扶植纲常在删述。鹅湖书院傍铅山，二陆东莱皆特立。晦翁大会鹅湖前，至今议论昭奎壁。义利堂堂判两途，毫釐之差分舜蹠。德性工夫归执中，学问兼该务精一。初若夷尹各一家，卒宗博约共亲密。所以有宗崇儒流，日以文宗表其额。我昔闻名深慕之，平生愿游今始获。徘徊荒址认残碑，惟见鹅湖寺门辟。始知异教善惑人，斯道寥寥成叹息。安得佛老尽销除，世宗孔氏无回忒。"}