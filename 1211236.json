{"id":"1211236","title":"密雪歌","dynasty":"元","author":"吾丘衍","text":"长天雪低海鹏翼，飞璚成花晓阶白。网帏斜揭螭尾衔，不放龙绡障春色。阳春按彻秦曲断，酒色鹅黄兽香煖。锟铻未照璀璨光，月彩先浮碧云盌。梨花飞晴白日下，香老黄花絮飞野。馀春不散流水风，房结幽寒自兰麝。春来春去花乱蜂，六花意与梨花同。茂陵发白意何事，未央瓦冷金茎空。长歌郢中玉壶缺，苏武毡寒汉臣骨。相如肺渴思故园，吴姬莫道匙金涩。"}