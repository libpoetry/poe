{"id":"1046801","title":"六月六日避暑山寺次蹈韵","dynasty":"宋","author":"刘摰","text":"楚国元卑湿，炎天更郁蒸。风吟同倦虎，霄望剧愁鹰。渴肺尘将岔，流肤汗不胜。噆肌纷暗蟆，绕鬓闹飞蝇。六月常难雨，三湘不识冰。炉烘一天地，火药万川陵。气候金初伏，襟怀水未澄。高明寻偶得，林麓远同登。此地聊幽遁，危亭更上层。泉声悬嵽嵲，松影转觚棱。汲井沈圆李，缘池摘翠菱。凉清生洞壑，秀绿动沟塍。佳气西频望，乡栏北屡凭。有期群野鹿，无法问山僧。云石逢如旧，巾裾见若憎。聊堪优卒岁，不愧俯扪膺。"}