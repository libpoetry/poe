{"id":"611048","title":"长歌行送米仲诏年丈调六合令","dynasty":"明","author":"邓云霄","text":"主人闲斋对石丈，厌向尘容走俗状。锦心壁上挂奚囊，风雅坛中称社长。偶然捧缴寄微官，飞舄聊寻勾漏丹。岂料瞿塘春水急，空嗟蜀道古来难。去年曾理烟波艇，越水吴山探寥迥。芒鞋竹杖苦未竟，梦寐常到东南境。谒选翻为六合游，片帆遥指石城秋。观涛好试枚乘笔，沽酒应登孙楚楼。六朝词赋无标格，庭花玉树何萧索。他年迟我泛秦淮，长啸一声江练白。"}