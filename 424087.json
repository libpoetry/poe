{"id":"424087","title":"鱼水同欢·广仓学会于辛酉春三月举行乡饮酒礼，海内耆宿联翩戾止，甚盛事也。时爱俪园主即为罗友兰、友山昆仲举行婚礼，先期修冠笄之典，酌古准今，厘然悉当，词以颂之","dynasty":"近现代","author":"郑猷","text":"仙乐琼璈云外奏。十里春江，镫火明如昼。珠履三千鸳侣旧。哨壶骁箭金尊酒。香雾冥濛新雨后。花意惺忪，红晕胭脂透。人醉玉楼醒也否。镜奁已觉眉痕瘦。"}