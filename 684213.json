{"id":"684213","title":"游仙三首","dynasty":"明","author":"王立道","text":"仙人住玉京，累劫道初成。指树元非姓，餐松偶得名。龙嘘云盖引，虎奉岳图迎。相待天台路，何时返赤城。玉室书名久，清溪得道初。赤文河上箓，鸿宝枕中书。龙吐烧丹火，鸾骖度海车。偶来华表上，终与世人疏。何年海上客，移住缑山岑。未辨云霞色，先闻鸾凤音。山神供石髓，童子问琴心。一谒紫皇去，仙踪不可寻。"}