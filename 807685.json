{"id":"807685","title":"尉迟杯  遥和云臣秋夜观演杂剧之作","dynasty":"清","author":"陈维崧","text":"飘红穗。正夜静、蜡影昏如醉。想曾秋院闻筝，也向春城拾翠。如今惘惘，楼外雨、和愁小门闭。向空王、礼净名经，忏却脂香粉腻。闻说今夜谁家，有年少群群，舞衫花似。咫尺银墙天样远，情绪懒、懵腾思睡。正梦著、郁金堂后，那年夜、横波珍重意。又风吹、隔巷娇歌，梦游惊醒难记。"}