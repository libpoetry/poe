{"id":"247237","title":"百字令·履平冲寒见过并出示新词率次韵奉和","dynasty":"现代","author":"白敦仁","text":"风霜满地，叹人情何似，秋虫吟草。一雨穿林复打叶，费尽丛篁凄调。堞粉鸦啼，芦烟军吹，坐觉天难晓。多君词笔，横流峡水倾倒。谁信白马潮头，红羊劫畔，杯酒成相吊。只恐沟中无处断，眼底青黄亦好。藕孔游身，矛头渐米，已畏论怀抱。芜城慵赋，伫琴休命哀操。"}