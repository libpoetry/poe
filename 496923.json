{"id":"496923","title":"柳花歌金陵送客","dynasty":"明","author":"张元凯","text":"吴宫濯濯春杨柳，东风吹花满渡口。摇烟拂水总无关，缀雪沾霜竟何有。沧浪漫使搴人衣，武陵乱约桃花归。自是青春留不住，非因黄鸟蹴能飞。芳草晴丝引江渚，飘扬千里同君去。远游谁遣迟萧郎，风流展转思张绪。建业青山绕大堤，女郎团扇扑高低。往来不见临春阁，且入长干送马蹄。"}