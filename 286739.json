{"id":"286739","title":"谢旡量先生书歌","dynasty":"现代","author":"唐鼎元","text":"旡量先生硕人姿，森如岳立丰而颀。书偏瘦硬有别致，却似兵家善出奇。要之奇亦出于正，原自堂堂整整来。奇正相生极变化，诸葛八阵秘莫窥。松竹低昂鸾凤翥，风云开阖龙虎驰。浑浑挥洒心手忘，灏灏落墨皆天机。纯乎其纯粹乎粹，不主一格多取师。精光莹莹透纸背，黄金跃冶剑腾溪。成都城中千万户，裁笺家家乞留题。笔飞墨舞光色丽，便似锦城衣锦衣。羲之换鹅真雅事，先生风徽与之齐。纵教坚设铁门限，常看宾客盈阶墀。长日驱遣管城子，挥尽千纸不知疲。悬壁银钩坠石势，插厨玉版青琉璃。大猎中山选豪俊，应看笔冢高峨眉。自伤万里一流离，无术乞食聊资医。壶中亦有小天地，一径遥通公砚池。因观肘后悟双理，书法医法咸得之。妙人千古推宓葛，活活泼泼放手为。作歌呈公公应颔，庭前灿尽梅花枝。"}