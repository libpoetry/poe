{"id":"1111169","title":"南省帘外唱和五首","dynasty":"宋","author":"许及之","text":"句读江西独亢宗，笔裨造化蚤论功。相逢客已传河尹，未见天教忆戴公。欻讶鞭鸾仙尚散，犹怜小草味能同。明朝遣客方公事，醉墨何妨落暮鸿。寒似西来不立宗，酒兵屡敌故难功。诗成染笔能忙事，勘罢糊名也自公。细雨烧灯惊节过，清尊华发与君同。故园花讯新来少，欲问平安无过鸿。画史何人更姓吴，梁园重与续成图。晴泥正好一犁雨，归思还先六幅蒲。院锁馀寒春力峭，书残午后客情孤。新诗剩喜相料理，已觉胸中隘五湖。桃李枝头锁冱寒，天工一笑发嫣然。唤回雪苑阳春脚，幻出琼壶小有天。欻看南图羊角上，恍思西抹阿婆年。政须点勘频呵护，准拟开函近御筵。不因呵手轴书帘，颛帝司寒盍解严。已放官梅撩杜老，更堪园柳忆陶潜。定无裁鉴追王谢，敢别妍媸摈嫫盐。尔许空餐已知愧，底须自喜作沾沾。"}