{"id":"1118095","title":"暑夜泛舟二首","dynasty":"宋","author":"陆游","text":"暑气方然一鼎汤，聊呼艇子夜追凉。微风忽起发根冷，阙月初升林影长。渐近场中闻笑语，却从堤外看帆樯。超然自适君知否，身世从来付两忘。烈暑元知不可逃，天将清夜付吾曹。小舟行处浦风急，健鹘归时山月高。愚智极知均腐骨，利名何啻一秋毫。等闲分得吴松水，安用并州快剪刀。"}