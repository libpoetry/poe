{"id":"683772","title":"梓于鳞集有感八绝句","dynasty":"明","author":"王世贞","text":"屈指燕台被发时，调高长惜和人谁。何人不诵阳春句，只有君身那得知。星河萧瑟泻琼泉，雪岭嵯峨刺九天。不道钟期身尚在，转翻山水伯牙弦。东去名山是岱宗，千秋长耸碧芙蓉。谁能拄杖天门里，细数璚楼十二重。雪楼高傍㟙湖濆，消渴频年卧白云。问得儿驹留草在，教人翻恨卓文君。若问陵阳剖后名，双悬皎月照咸京。不然仍隐荆山去，看即须偿十五城。珊瑚七尺射吴天，十万骊珠颗颗圆。解道人间饶异宝，老夫亲自见沈渊。与君当日共三馀，毫腐囊收定不如。一字雕成真玉叶，千秋忽发冢中书。柴门却扫自无尘，吟忆君诗静忆身。纵有馀年那足羡，白头谁是守玄人。"}