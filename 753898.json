{"id":"753898","title":"寄怀爱庭四兄","dynasty":"清","author":"张佛绣","text":"端居寡物役，遥夜屏纷虑。罢琴坐西轩，朗月出高树。念我同生亲，迢遥隔云路。谁禁慕远怀，偏与清景遇。关山无穷极，沧波安可渡。喜接良书音，春风三月暮。离思落花前，纷纷已无数。瞥眼又残秋，芳草委繁露。寒蛩床下鸣，鸿雁云端度。良会岂无期，岁月不肯驻。俯仰何所言，恍然伤幽素。"}