{"id":"1251325","title":"题管鲍论交图","dynasty":"元末明初","author":"王翰","text":"黄金是何物，能摧壮士心。有金交契厚，有金交意深。一朝金用尽，相看同路人。古人重交道，敬至义自伸。我观管鲍徒，交厚情最亲。知心两无猜，巽让常欣欣。斯可愧薄俗，外物非所珍。子鱼能一掷，幼安同浮尘。弃之同一道，中有伪与真。高风鲁连子，千载名如新。"}