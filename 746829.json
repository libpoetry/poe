{"id":"746829","title":"神木歌","dynasty":"清","author":"黄爵滋","text":"东府城空王气摧，万岁山前宫殿开。大木参天工失裁，无用为用神驱来。置之东门象出震，观者峨峨诧山峻。雷轰电裂百怪避，卧理坤维作雄镇。中空外廓如枯槎，剥落藓石嵌风沙。白昼茫茫苍海立，老龙睒矐灵蛟拿。君不见有明中叶貂珰煽，西山土木诛锄遍。又不见潢池兵燹肆毒痡，蜀山碧血明社墟。沧桑阅尽惟神木，回首苍凉泣马湖。"}