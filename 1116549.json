{"id":"1116549","title":"泛舟城南，会者五人，分韵赋诗，得「人皆苦炎」字四首","dynasty":"宋","author":"苏轼","text":"城中楼阁似鱼鳞，不见清风起白蘋。试选苕溪最深处，仍呼我辈不羁人。窥船野鹤何曾下，见烛飞虫空自驯。绕郭荷花一千顷，谁知六月下塘春。苦热诚知处处皆，何当危坐学心斋。海螯要共诗人把，溪月行遭雾雨霾。乡国飘零断书信，弟兄流落隔江淮。便应筑室苕溪上，荷叶遮门水浸阶。桥上游人夜未厌，共依水槛立风檐。楼中煮酒初尝芡，月下新妆半出帘。南郭清游继颜谢，北窗归卧等羲炎。人间寒热无穷事，自笑疏顽不受痁。"}