{"id":"494698","title":"贺沈氏二母双寿","dynasty":"明","author":"湛若水","text":"沈生情事久未伸，衷曲区区难向人。襁褓命者麟台君，守斋仲父为后昆。本生离怀未离乳，所后鞠之应甚仁。一母生之一母成，爱根天性俱天经。王母孀居七十零，手和熊胆学业精。帝推所自锡恩荣，表与令尹为式矜。许母劬劳裂肺腑，生男不获食男报。但知祖命为尊严，不谓终惭矍相圃。只今垂垂八十龄，私恩耿耿负中抱。秋春之杪双萱秀，寿盏斑衣随左右。三月花光照寿筵，三秋寿域花更妍。二母欢心一子尽，移治移忠皆性分。当今圣明重孝理，两宫并寿因心起。"}