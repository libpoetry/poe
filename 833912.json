{"id":"833912","title":"玲珑四犯 寄吴社诸子，用白石韵","dynasty":"清末民国初","author":"易顺鼎","text":"白月照歌，青春呼酒，当时欢意何许。小阑花影下，一夜箫声古。黄金问谁买赋，祇投书吊他湘浦。万里清游，百年幽恨，都是楚骚苦。阊门柳深无路。坐微波水榭，残照当户。山川空自好，独客飘然去。明朝莫倚西楼望，有人在秋边行旅。愁寄与。蘋花说、鸥天没侣。"}