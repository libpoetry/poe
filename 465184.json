{"id":"465184","title":"疏影 莲","dynasty":"当代","author":"梅际郇","text":"方塘印月。过西施泾畔，晓凉清绝。数点青钱，曾记携尊，相邀水步横笛。薰风酿酿花房露，都沁入、六郎腮侧。羡鸥乡、更是温柔，梦里水云红湿。谁涉空江浩渺，正欲采不采，荑手持接。莫听飘零，瓣瓣凌波，好护香钩尘迹。但教袖底余红在，便告到、莲心尤悦。喜嘉耦、宛转犀通，雪映玉盘秋色。"}