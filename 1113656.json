{"id":"1113656","title":"保宁机道者传神赞","dynasty":"宋","author":"李之仪","text":"一回拈起一回新，觌面相逢那处亲。口似含珠声似虎，情如止水意如春。一心为法无馀事，四海如公有几人。祇恐丹青传未尽，更须圆相助精神。万点寒鸦，一轮秋月。时节因缘，因谁漏泄。眼光如电舌如雷，绕颔须眉满头雪。若问人间大导师，踏着称锤硬似铁。"}