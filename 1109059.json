{"id":"1109059","title":"迎候艮翁二首","dynasty":"宋","author":"刘克庄","text":"问讯江边白首郎，可堪留滞向殊方。远游定有骚哀郢，新集应添赋吊湘。得路诸公蛇入宇，去家几个鹤还乡。与君大胜于刘柳，岁晚邻翁约未偿。恰则含香文德殿，俄而揽辔祝融峰。得非麟角惊凡目，或是蛾眉妒冶容。六丈一勾非恶意，两翁相对少欢悰。西山北郭多幽事，虽老犹堪撰杖从。"}