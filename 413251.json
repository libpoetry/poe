{"id":"413251","title":"清晨自天心庵经天井至三仰峰道中","dynasty":"近现代","author":"施蛰存","text":"昧旦入幽谷，曲径封苍烟。文竿滴寒翠，霜皮凝古涎。涧鸣轮转毂，风动夔怜蚿。曳杖惊传响，沾衣惜屡褰。浮阳岂吝照，层阴宁久悬。隈隩忽开霁，岩壑更丑妍。气通腾野马，日炙迁啼鹃。豁蒙极遐览，游情良自便。行穿天井底，蹑彼云路巅。欲寻碧霄洞，用访琼琯仙。抗心参物化，得意夺言诠。遥峰肃三仰，孤怀伫一宣。"}