{"id":"686230","title":"闻吴吏部少槐哀仆乏嗣饬内入狱侍汤药四首","dynasty":"明","author":"卢楠","text":"宓子弹琴日，山涛谪宦时。泽梁施禁网，鳏寡遂恩私。未识洪钧妙，应沾造物奇。周南王化远，终不负螽斯。落日低荒戍，天风锁禁庭。正愁秋陇断，谁启夜台扃。宜母苗堪摘，王孙草尚青。使君伫高驾，引领湿长缨。天岂苍苍色，川仍脉脉流。乾坤一物在，日月此生浮。严考曾无垒，哀伤已故丘。何心望河汉，牛女度清秋。晋室嵇中散，陈留蔡议郎。弹琴神不去，续史恨何长。惨淡悲千古，凄其滞此方。翻思儿女意，断尽九回肠。"}