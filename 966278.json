{"id":"966278","title":"送黄彦达归建安","dynasty":"宋","author":"胡寅","text":"漳滨读书夜复日，十七年间驹过隙。相逢忽认语音存，面皱髯张都不识。岁晚悬鹑百结穿，坐寒我亦无青毡。少时意气今何似，对此犹能吸百川。北风草木伤迟暮，秀岭长松色如故。须知忧道不忧贫，莫厌儒冠羡纨裤。坐悲四海方横流，长剑未试心未休。寄语幔亭云外客，他年终约紫霄游。"}