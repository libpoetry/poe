{"id":"432395","title":"诸将五首用工部韵","dynasty":"近现代","author":"汪石青","text":"久闻带砺誓河山，多事重防百二关。谁系降王来阙下，天教覆局劫枰间。执牲盟肯心同守，贯肘轮甘血染殷。赢得黄金如斗大，四郊多垒果何颜。瘴雨天南海上城，遥遥铜柱望旄旌。不堪影响关全局，长遣功勋误小兵。跃马已传争割据，渡江犹说誓澄清。江湖满地风波恶，呜咽涛头撼不平。欲将愤愤息长烽，尘障添来又几重。游戏武人翻浩劫，流离估客恸提封。谁分九派誇天堑，长使三军急赋供。祸始追原应有在，可怜仰屋窘司农。漫图麒阁姓名标，王气沉沉黯欲消。贯虱几曾眸闪闪，饲蚕恐已叶寥寥。关中昔耻羊头尉，座上今盈狗尾貂。铜马玉鱼犹寂寞，文明还望整天朝。仲华拜衮笑人来，焚砚君苗事事哀。热血溅衣宁有价，千金市骏况无台。怜渠末路歌三叠，劝汝长星酒一杯。樵谷桃源容小隐，搜林莫漫顾庸才。"}