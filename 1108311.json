{"id":"1108311","title":"上金陵章侍郎","dynasty":"宋","author":"刘过","text":"龙虎东西两踞盘，帝教弹压此山川。风行魏蜀三分国，浪静江淮万里天。半壁旌旗佳丽地，十州鼓角郁葱边。便当击楫中流誓，莫使鞭为祖逖先。欲上云霄虎豹关，失身一落市城间。经过鲁肃捐时廪，想像谢安游处山。去国梦魂愁切切，感时滴泪血斑斑。少陵却欲依严武，妻嫂轻人未敢还。"}