{"id":"704230","title":"寄张廷实四首 夜窗谕虫有引在京","dynasty":"明","author":"蔡清","text":"尔虫勿怆忙，是乃灯灼光。迷途殆尔福，得路将自殃。去去效尺蠖，朝来朝太阳。每见江湖面，便生霄汉心。此心固未稳，有病莫能任。岂惟吾身病，心亦久清阴。未须论世事，归去亦自针。因见江湖面，转得天地心。天地心如何，玄默行古今。大德自敦化，川流本静深。百年等旦暮，浮云浪自歆。胸中无活水，安得商家霖。平居喜诵古人句，男子要为天下奇。却愧年来三十四，正是濂溪作县时。"}