{"id":"816009","title":"千秋岁  夏日题壁","dynasty":"清","author":"曹尔堪","text":"池塘清思，菡萏红生腻。凉正嫩，人初起。榴残犹灼火，竹稚齐摇翠。闻巧哢，画眉能搅西堂睡。柏子抽烟细，蟹眼潮刚沸。时坐卧，浓阴底。屐黏苔藓晕，衣惹荼蘼刺。还生受，桃笙簟滑凉于水。砚田堪饱，却比菑畬好。滫瀡具，斑衣绕。海中仙果熟，雪里青山老。娱白发，麻姑麟脯安期枣。堂上孙常抱，反哺同乌鸟。贫亦乐，仁为宝。弄獐休写错，怀橘应归早。请所与，洗儿钱付西邻媪。"}