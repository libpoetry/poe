{"id":"142053","title":"次韵张文伯喜雨","dynasty":"宋代","author":"王之道","text":"新诗句句堪流传，令人读之神壈然。孟君已死不可见，如公笔力今无前。天生百谷养万姓，暄润稍阙功难全。江城秋旱望一溉，斯民穷极伊谁怜。滂沱忽澍三尺雨，槁苗厌厌藨绵绵。不知何以遽得此，有贤太守方承宣。焚香默祷辞未绝，精诚已格高高天。油云垂布若可揽，沾濡车盖初言旋。西成指日多黍稌，颂歌未负赓丰年。豚足孟酒谢神贶，鼓腹一笑非予偏。"}