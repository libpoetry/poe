{"id":"404918","title":"齐天乐·剑芬为顾季高乞题勺湖课子图","dynasty":"近现代末当代初","author":"袁荣法","text":"孤云飞断淮城路，峥嵘草堂心眼。簠簋林泉，弦歌风月，清纯湖壖亭馆。趋庭杖撰。记危坐论经，渚莲香满。阿母相依，佛灯长对读书幔。红桑尘劫换久，故山谁问讯，猿鹤哀怨。赁庑光阴，浮槎身世，消得霜毛催短。清芬未远。有文采能承，旧家遗献。尺幅缥缃，耐人珍重看。"}