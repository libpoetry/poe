{"id":"1049982","title":"王逢原哀词","dynasty":"宋","author":"郭祥正","text":"追彷佛兮，故国之高丘。与子之相遇兮，听其言而若秋。雍雍而肆兮，严严而收。乐我之心兮，以遨以游。予将娶兮，于南州。莫克从子兮，翻自省以幽幽。川陆兮沉浮，日月兮再周。云子之长逝兮，怆我之深忧。子不可见兮，道将谁求。彼苍者天兮，胡惨胡仇。夺子之速兮，使不位于公侯。虽穷德之特立兮，弗与世以绸缪。嗟坎水之未盈兮，竟何泽以休休。瘖予之声兮，血予之眸。犹不足以止兮，灵何在而荐羞。惟永绝兮奈何，怅平昔兮悠悠。"}