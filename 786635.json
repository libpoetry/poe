{"id":"786635","title":"下车入偃师县，游嵩山不至","dynasty":"清","author":"洪繻","text":"北望首阳山，今有夷、齐祀。南入偃师城，古为汤亳里。帝喾所旧都，周王所东履。如何同莒、邾，大无三百雉！我向中逵行，不见繁昌市。田横刎此乡，其地尚可指。伊水入洛河，在此如江汜。我欲游嵩山，城边聊徙倚。望见太室容，忽焉风尘起。中路多萑苻，踟蹰不能已！风静山逾明，欲就心如矢。闻说二室间，三十六峰里。选胜而骋奇，峰峰天中峙。甚喜山有灵，惜哉车无轵！况是涉坎艰，爰作临崖止。"}