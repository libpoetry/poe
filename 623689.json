{"id":"623689","title":"赠瞿睿夫","dynasty":"明","author":"欧必元","text":"先生海内文章伯，奔雷驱电争霹雳。胸次能包震旦图，意气兼吞云梦泽。权衡万古有低昂，鞭笞四海咸辟易。高名一日满中州，贞心傲骨凌千秋。腹中嗜古过玄晏，架上藏书胜邺侯。挥毫万纸俱立尽，白璧黄金莫与酬。手持三尺莲花铁，谭笑当年霏玉雪。大鹏虽已徙南溟，羞向侯门事干谒。白眼能空世上人，肮脏何堪嚼水蘖。徒教薄命妒娥眉，道旁豺虎相撑持。青天乍失白日暗，魑魅纷腾蛟蜮欺。往欲叩阍阍者怒，长谣空自叹孤儿。短褐萧萧发覆额，报仇欲作吴宫客。文章忠孝两无伦，上书乞米长安陌。酸鼻徒惊俗吏筵，石父沉冤宁与白。交因东海屠先生，感激情深气大横。解剑欲将酬刺士，报书聊为讼公卿。吴狱邹阳初见释，皂帽藤冠入楚行。楚中往事数屈宋，离骚留与词人诵。江芷蘼芜荐异香，渔父江潭相伯仲。潇湘秋月笼轻烟，领取扁舟湘浦弄。自从著作掩柴扉，众人欲杀怜者稀。未能东海来求药，暂向西山学采薇。韬光埋照名宁灭，玉折兰凋事已非。近日探奇趋百粤，委宛还堪穷禹穴。闭户研精订杀青，溽暑炎方增病骨。门下虽多问字俦，座上宁堪容俗客。嗟余本是泥涂人，壮岁差能悟斲轮。意气相逢肝胆立，平生不作侯门宾。藤杖竹冠怀半刺，自述通家两世亲。小子谬承尊上座，片语因君遂许可。执辔何当下市门，千秋高谊归虚左。定交倾盖已忘年，应酬沓遝何为者。自昔高谈席上珍，道在龙蛇各冇神。宇宙虽宽双眼在，英雄岂作蓬蒿伦。顾我从旁觉形秽，么么之言何足陈。"}