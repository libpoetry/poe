{"id":"843967","title":"沧趣楼杂诗","dynasty":"清末民国初","author":"陈宝琛","text":"楼外三峰不世情，四时向我敞云屏。平生浪费寻山屐，何似支头看送青。建瓴千里走滩声，汇到双流濑顿平。入峡海潮还出峡，和沙淘尽可怜生。菜花香后橘花香，田舍家风别众芳。说向城坊犹不省，野人何自献君王？长年手泽付缄扃，集古思编久不成。却累人间求拓本，荒滨终愧未销声。敢嫌池渌照鬑鬑，庭树亲栽尽出檐。障得骄阳偏碍月，故知人事不能兼。半丸古墨自研平，鼻舌留香比茗清。一鸟不呜蝉亦歇，风廊橐橐榻碑声。一年最可人心目，幼绿秧针乳鸭黄。著意相看能几日，小窗犹及好风光。老翁兴发作儿嬉，闲倚梅根下钓丝。自笑六鳌五十犗，却糜春蚓饵蟛蜞。旧书插架已三传，垂暮生儿敢望贤？读罢孝经授儒行，老夫遗汝别无田。"}