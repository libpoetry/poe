{"id":"816989","title":"别亲","dynasty":"清","author":"慕昌溎","text":"祈招兴咏幸三思，叔世陵夷亦可悲。门户已开闽蜀洛，坡公端不合时宜。伯道无儿真恨事，中郎有女剧堪怜。淮阴易帜原良策，急为相攸慰九泉。谢却尘缘俗累纷，独伤白首负辛勤。此心难使幽明间，泉下还将望白云。幻影浮沤廿八年，庭闱别处转凄然。聪明根蒂如留得，不向他生再种缘。"}