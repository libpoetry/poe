{"id":"548969","title":"游雁荡山","dynasty":"明","author":"高攀龙","text":"昔我爱邱山，名胜土梦想。去去三十年，尘事空鞅掌。兹游惬始愿，千里遂独往。望山屡驰骛，入谷转疑恍。仰观秋瀑飞，頫听潭流响。阳崖峙雄突，阴洞藏奇敞。幽寻碧涧底，遐瞩紫霄上。春风荡轻阴，百里见开朗。青丹未可图，文翰谁能髣。栖心愿止托，回首空怅怏。胜地古今存，浮生俄顷赏。安得结茅庐，于此一偃仰。"}