{"id":"1126306","title":"胡无人行二首","dynasty":"宋","author":"曹勋","text":"汉地山河远，边城草木长。西戎空大夏，北虏送君王。礼乐兼三统，车书混八荒。征伐司卫霍，奉使遣苏张。号令知无外，衣冠入夜郎。蒐兵临瀚海，郡县裂姑臧。邮传通族障，奚奴识宪章。华夷同正朔，天子坐明堂。西极奉龙马，何用贽白狼。胡无人，胡无人，嫖姚十八为将军。酒酣耳热气益振，胡儿百万空成群。兵车辚辚动雷毂，汉军霆击崩屯云。登封居胥转瀚海，波澄万里无纤尘。胡无人，胡无人，六骡夜遁徒苦辛。当时足雪平城耻，犹恨逋诛尚有人。"}