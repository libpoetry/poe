{"id":"466968","title":"感秋","dynasty":"当代","author":"陈仁德","text":"白露蒹葭易断魂，光阴黯黯去无痕。也曾慷慨诗千首，到底轻狂酒一尊。揽镜惊看须发白，观花渐觉眼眸昏。情仇恩怨都忘却，满地秋风独倚门。谁为望帝赋招魂，再拜啼鹃血有痕。已惯优伶鸣瓦釜，懒随权贵共金尊。满天风雨秋光黯，一片霓虹夜色昏。闻道新区花似锦，可怜多半属豪门。"}