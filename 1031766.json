{"id":"1031766","title":"过濂溪","dynasty":"宋","author":"潘兴嗣","text":"鳞鳞负郭田，渐次郊原口。其中得清旷，贵结林泉友。一溪东南来，潋滟翠波走。清响动灵粹，寒光生户牖。峨峨双剑峰，隐隐插牛斗。疏云互明晦，岚翠相妍丑。恍疑座中客，即是关中叟。为歌紫芝曲，更击秦人缶。窅然忘得丧，形骸与天偶。君怀康济术，休光动林薮。得非仁知乐，夙分已天有。捉鼻固未免，安能混真守。日暮车马徒，桥横莫回首。"}