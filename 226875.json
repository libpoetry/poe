{"id":"226875","title":"摸鱼儿·把心期","dynasty":"宋代","author":"何梦桂","text":"把心期、半生孤负。玉堂元在何处。朱弦弹绝无人听，空操离鸾烈女。遇不遇。休更问、悠悠世事都如许。人生草露。看百岁勋名，青铜鬓影，抚剑泪如雨。知谁语。落落江空岁暮。人间一梦今古。雷塘十里斜阳外，野草寒鸦无数。身世寓。聊尔耳、江山有恨谁堪付。冰心更苦。都说与梅花，参横月落，一醉且归去。"}