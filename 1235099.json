{"id":"1235099","title":"南城咏古十六首 黄金台","dynasty":"元","author":"乃贤","text":"落日燕城下，高台草树秋。千金何足惜，一士固难求。沧海谁青眼？空山尽白头。还怜易河水，今古只东流。高阁秋天迥，金仙宝珞齐。青山排闼见，紫气隔城迷。朱栱浮云湿，雕檐落照低。因怀百战士，惆怅立层梯。梦断朝元阁，来寻卖酒楼。野花迷辇路，落叶满宫沟。风雨青城暮，河山紫塞愁。老人头雪白，扶杖话幽州。兰若城幽处，联镳八月来。宝华幢盖合，衮冕画图开。断碣苍苔暗，空庭落叶堆。饥鸢不避客，攫食下生台。阁道连天起，丹青饰井干。如何千手眼，只著一衣冠。金榜交龙挟，雕甍吻兽攒。凭高天万里，白纻不胜寒。燕人重东作，镕铁象牛形。角断苔花碧，蹄穿土锈腥。遗踪传野老，古庙托山灵。一酹壶中酒，穰穰黍麦青。台殿青冥外，团团海月凉。隔帘闻凤管，秉烛奏霓裳。铜雀晨霞眩，金盘夕露瀼。仙人不复返，愁杀海生桑。羸骖蹋秋日，迢递谒琳宫。松子花砖落，溪流板阁通。楼台非下土，环佩忆高风。草昧艰难日，神仙第一功。城南天尺五，祇树给孤园。甲第王侯去，精蓝帝释尊。老僧誇塔影，稚子斲松根。何日天台路，相从一问源。仙馆红尘外，龙头得借看。开函云气湿，近席雨声寒。碧血凝螺黛，香涎逼麝檀。牙签认题字，犹是建隆刓。废苑莺花尽，荒台燕麦生。韶华如逝水，粉黛忆倾城。野菊金钿小，秋潭石镜清。谁怜旧时月，曾向日边明。安史开元日，千金构塔基。世尊宁妄福，天道自无私。宝铎游丝罥，铜轮碧藓滋。停骖指遗迹，含愤立多时。秋水清无底，凉风起绿波。锦帆非昨梦，玉树忆清歌。帝子吹笙绝，渔郎把钓多。矶头浣纱女，犹恐是宫娥。祠宇当城角，霜蹄刻画真。房星何日坠，骏骨自能神。曾蹴阴山雪，思清瀚海尘。长疑化龙去，腾蹋上云津。皇唐开宝构，历劫抵金时。绝妙青松障，清凉白玉池。长廊秋屧响，高阁夜钟迟。独有乘閒客，扶藜读旧碑。楼观回深巷，松枝夹路低。拾薪供早爨，抱瓮灌春畦。经向琅函读，诗从古鼎题。白须张道士，送客过桃溪。"}