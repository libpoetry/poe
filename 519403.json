{"id":"519403","title":"弘治龙飞歌","dynasty":"明","author":"朱诚泳","text":"于皇太祖高皇帝，受命于天驭神器。巍巍六合永为家，鸿业相承千万世。文祖神谋治两京，武戡文化天下平。猗欤仁祖及宣祖，洋洋雅颂同休声。英皇智勇冠前古，百万貔貅振威武。重登大宝日重明，至治真成步三五。绵绵历数归宪宗，与天同运还同功。虞舜执中传圣嗣，汉文至孝尊慈宫。六龙返辔归何急，攀折龙髯追莫及。红尘隔断白云乡，群臣空抱遗弓泣。太平天子属今皇，尧眉舜目非寻常。元老徵来居鼎鼐，群奸屏去投遐荒。放珍禽，驱猛兽，祖训昭回光复旧。琅玕火齐却承筐，商琏夏瑚轻莫售。天命维新政维始，不宗佛子宗夫子。前朝陵寝总沾恩，万国山川俱入祀。风不鸣条海不波，四时玉烛调元和。邈绵天统纪弘治，宗臣首倡龙飞歌。"}