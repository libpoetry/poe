{"id":"884589","title":"岁乙丑余年四十有九矣因诵太白四十九年非一往不可复之句次其韵","dynasty":"宋","author":"朱翌","text":"南来不赢粮，随身一竿竹。四年钓曹溪，溪水香可掬。求方驻隙驹，辟谷起黄独。五十止欠一，何地可归宿。今晨祖师前，一掷杯珓卜。去以六月息，来期七日复。往事一局棋，信手不必覆。吾生行休矣，自此生处熟。"}