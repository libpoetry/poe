{"id":"816342","title":"再述","dynasty":"清","author":"黄遵宪","text":"誓师仗钺大王雄，虐使连声詈宋聋。万国谈瀛惊创见，八方震电怒环攻。寇来直指齐云观，兵起谁张救日弓？况是黑龙江上月，旌旗光照血波红。玺书皇帝问东皇，亲爱从来昆弟行。岂有行人真坐罪，忍看邻国到唇亡。刚闻穷海通飞雁，翻又穹庐纵盗羊。五百岛民如并命，膏腴割尽可能偿？存亡危急上呼天，联乞皇天悔祸延。朝议正为刘氏袒，里优忽唱李公颠。主盟牛耳方推长，宾馆鸿胪竟首悬。误尽攘夷南宋论，况逢毒手又空拳。噂噂元老语踦闾，沓沓群臣当殿趋。玉磬赂人终听客，翠华到处即迁都。预愁清酒黄龙约，尽倒天吴紫凤图。忍听王孙路旁泣，延秋月黑乱啼乌。羽檄飞驰四百州，先防狼角后髦头。两端首鼠盟吴楚，一国蒙戎党李牛。天意岂忘黄种贵，帝星犹幸紫微留。横流忍问安身处，北望徘徊漆室尤。"}