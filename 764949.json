{"id":"764949","title":"浣溪纱 其六 十年前谱江山船曲八阙钱塘富春间十七八女郎争引箜篌传唱今秋重至江干雾鬓风鬟都非畴昔亦无能翻旧曲者酒酣耳热情思黯然偶诵旧曲誇客客曰对新人诵旧曲江郎才尽耶遂即席重倚八阙命曰后江山船曲","dynasty":"清","author":"薛时雨","text":"轻拨檀槽发曼声。啼眉慵髻不胜情。芳名新换啭春莺。团扇暗遮人影瘦，轻帆低挂涨痕平。晚凉独自倚红亭。"}