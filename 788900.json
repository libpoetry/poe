{"id":"788900","title":"百字令 九日集福善寺怀沈栗仲先生","dynasty":"清","author":"孙鼎臣","text":"寺门疏柳，作轻烟淡雨，过江秋色。黄叶声中人载酒，来问篱东消息。落帽风高，寒沙平楚，断雁如残客。茱萸醉把，人生嘉会难得。回首前度琴尊，柴桑归去，缥缈飞凫隔。山色绿萝无恙在，看我登临此日。佛火深龛，钟楼返照，短衲僧头白。蒲团闲话，雪鸿犹认游迹。"}