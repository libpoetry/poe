{"id":"925916","title":"洞仙歌 其二 晋臣和李能伯韵，属余同和。赵以弟兄皆有职名为宠，词中颇叙其盛，故未章有裂土分茅之句","dynasty":"宋","author":"辛弃疾","text":"旧交贫贱，太半成新贵。冠盖门前几行李。看匆匆西笑，争出山来，凭谁问，小草何如远志。悠悠今古事。得丧乘除，暮四朝三又何异。任掀天勋业，冠古文章，有几个、笙歌晚岁。况满屋貂蝉未为荣，记裂土分茅，是公家世。"}