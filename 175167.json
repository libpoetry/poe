{"id":"175167","title":"荔子歌·炎精孕秀多灵植","dynasty":"宋代","author":"刘子翚","text":"炎精孕秀多灵植。荔子佳名闻自昔。绛囊剖雪出琱盘，寻常百果无颜色。闽天六月雨初晴，星火荧煌曜川泽。欻如彩凤戏翱翔，烂若彤云堆翕爀。中郎裁品三十二，陈紫方红冠流匹。盐蒸蜜渍尚绝伦，啄鲜空羡南飞翼。我闻二和全盛时，贡输不减开元日。涪州距雍已云远，况此奔驰来海侧。绣衣中使动輶车，黄纸封林遍阡陌。浮航走辙空四郡，妙品人间无复得。似闻供御只纤毫，往往尽入公侯宅。骊山废苑狐兔静，艮岳新宫鼙鼓急。繁华今古共凄凉，绕树行吟悲野客。西风刮地战尘昏，一听胡笳双泪滴。"}