{"id":"495845","title":"瑞鹤仙 初度","dynasty":"明","author":"高濂","text":"帘幂瑞云笼。正蔷薇丽日，杨柳和风。把酒坐花中。有笙竽媚耳，琛翠欢容。坐对良朋。抵掌高谈兴独浓。喜牡丹斗紫，绣毬滚白，苟药舒红。难逢。门无剥啄，身当强健，心隶疏嫞。好琴书花草，焚香煮茗谈空。更投闲、遨游山水，放浪吟哦，四时兴与人同。愿从今、寿期满百，酒泛千钟。"}