{"id":"1219242","title":"离鸾曲，为贞妇徐夫人作","dynasty":"元","author":"郑元祐","text":"鸾孤飞，凤不归，百年虽远情依依。请弹离鸾曲，秪愁听者哭。夫死南征儿尚乳，对镜离鸾泪如雨。大名城里千家杵，不歌不相私相语。为问嫠之哭，月上斗横屋。儿啼欲乳梦夫归，金创在骨血满衣。夫妇忠贞两不遗，匹如鸾凤参差飞。毋云青天远，千古令人览德辉。"}