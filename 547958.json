{"id":"547958","title":"哭贾石葵司马张玉阳宗伯二十韵","dynasty":"明","author":"于慎行","text":"出处分岐路，朋交望各天。一朝知己尽，两地讣音传。赋草张平子，诗名贾浪仙。铜龙行比翼，金马入随肩。然诺俱相信，襟期各自怜。盘飧谈谑浪，杯酒意流连。聚散浮云失，升沈宦海牵。远游江上省，小隐峄阳田。密勿颁新渥，艰难访旧贤。南宫陪听履，西府佐筹边。鲁道轩车发，梁园驷马旋。同时趋宠命，连月入重泉。照乘悲沈璧，孤桐怅绝弦。台乌何日返，池凤几时骞。里思齐休杵，皇恩再辍悬。丹旌津树雨，穗帐海门烟。梦断论交地，心摧忆别年。报书犹在箧，留剑已成阡。纠纆何交错，蘧庐总递迁。杨朱非一涕，南北两潸然。"}