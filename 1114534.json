{"id":"1114534","title":"谯丈复见贻仍次韵答之二首","dynasty":"宋","author":"李流谦","text":"笔阵旗开豹绕竿，敢持一镞傍门阑。朅来戏作凫飞舄，老去嫌为蚋聚酸。尘土簿书慵挂眼，琼瑶文字喜彫肝。寄笺阊阖谁相问，九虎近人毛骨寒。只得公诗百不须，万金人有此应无。可容轻易秦庭璧，已戒牢藏晋鄙符。惯客凫鸥迎野步，及时菘韭荐村沽。幽栖为问能来否，朝市山林自两途。"}