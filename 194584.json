{"id":"194584","title":"和景回胡计院数字韵就送其行","dynasty":"宋代","author":"吴潜","text":"与君托乡闾，东野连西墅。谁知俯仰閒，各各岁年暮。当时同队鱼，十已九捐故。君抱珪璧姿，方获展寸步。梁栋须群材，榱桷共支拄。生从匠石园，一一居王所。何必效鸥凫，江湖任来去。但须饱读易，细翫奇耦数。问之何将迎，终然抱璞素。砥柱三门津，波澜自流注。"}