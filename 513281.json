{"id":"513281","title":"对鹅与薛尧卿联句","dynasty":"明","author":"沈周","text":"鹢鹢来前除，兀立照日影。舒翼亸明翎，引吭延修颈。唼喋类啑藻，睥睨忆窥杏。驯蔑比邻恼，逸靡淮堧警。定额高赘疣，颏领低垂瘿。广掌跱何壮，宽脰食莫哽。蹒跚步徐徐，蹀?舞挺挺。惭羲面发热，笑毅齿欲冷。持遗意弥厚，出哇志亦并。容貌甚閒暇，标格极秀整。彘肩羞腯肥，鹤骨输瘦㾪。老饕思属厌，大嚼知隽永。污邪岁苦垫，豢汝愧千顷。"}