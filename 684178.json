{"id":"684178","title":"登万州东山题壁","dynasty":"明","author":"王弘诲","text":"中天积翠削芙蓉，石屋丹梯俯万峰。松老华岩栖白鹤，云深灵洞护苍龙。炎州割据二山胜，奇甸环依五指宗。芒屐依稀寻谢傅，风流江左愧高踪。性癖时耽水与山，每逢佳巘一开颜。巉岩忽上华封顶，汗漫兼寻泉石间。地接弦觞宁为赏，心閒鱼鸟总相关。为怜缑岭吹箫者，安得从之共往还。"}