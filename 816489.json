{"id":"816489","title":"台湾","dynasty":"清","author":"彭夏琴","text":"台湾绝域贡降笺，举族归朝尽内迁。历授尧封千载后，地开禹贡九州前。人民半与鱼龙杂，郡县全依岛屿偏。四十年来空倔强，至今始得罢楼船。当年犀甲下扶馀，衔璧谁怜轵道车。西市赭衣魂已渺，南朝紫盖事终虚。帆来日本通商近，邑改天兴置吏初。一自孙恩分战舰，烽烟边海几丘墟。高华遗屿自隋朝，营垒依然识旧标。淡水鸡笼谁竟渡，飓风蜃市几全消。乘桴何意真浮海，叱石无能远驾桥。抽调可怜诸将士，不教辛苦说征辽。穷岛军需飞檄催，蔗霜兼买鹿皮来。生番禳社三冬集，互市洋船六月开。浪峤山形随地尽，厦门风信逐潮回。荷兰故土非瓯脱，窥伺将毋隐祸胎。"}