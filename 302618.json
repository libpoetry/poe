{"id":"302618","title":"大酺·三月廿一日作","dynasty":"现代","author":"黄公渚","text":"记赩楼阴，垂杨靓、珠幌斜褰晴旭。酬春心劫迥，有鬘天云子，翠蛾双蹙。绣沓窗虚，红蕤枕静，偠㒟烟如纛。凭阑沈吟处。絓残阳一桁，燕雏窥熟。怅箫局禁寒，笙囊坼绣，自伤幽独。银虬声断续。算惟有、梦魂无拘束。千万恨、雄鸠佻巧，诉尽相思，怕难酬、泪珠盈斛。燕几歌纹石，奈一夕、锦猧棋覆。信音隔、蓬莱阙。携手无计，离合神光如玉。青禽待通款曲。"}