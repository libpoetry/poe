{"id":"456601","title":"贺新郎","dynasty":"当代","author":"程滨","text":"不是伤离别。算而今、高楼风雨，共斯文诀。已向梦中收彩笔，赢得人前噤舌。背人处、如呜如咽。一曲中宵无人见，莽关山、万里都呼裂。谁似我，太痴绝。可怜十五团圞月。送人间、清光无限，蓦然都缺。几见道通天地者，曾把乾坤勘彻。更忘却、一花一叶。恍惚惊回天边梦，问身边、何事长相悦。杯底药，眼中血。"}