{"id":"1252603","title":"杂诗六首","dynasty":"元末明初","author":"徐贲","text":"雄京据咸阳，百二连山河。丹楼与翠馆，宫阙高峨峨。天中王气集，物象正熙和。清晨会轩盖，剑佩鸣相磨。侍中复道上，相国九逵过。侯王各建邸，甍栋如星罗。千金交赵客，双璧聘秦娥。荣贵伦许史，功业崇参何。勉彼蓬草士，壮志无蹉跎。崔嵬南国山，上有百尺松。挺然为良材，枝叶郁茏葱。附根一何高，雨露濯以蒙。岩峦互参错，危石当其冲。匠者徒觊觎，欲取无繇从。所以千载间，得免斧凿攻。孰云樗散木，天年独能终。吉士笃古道，狡人饰虚情。撝谦信寡过，当任戒持盈。叔世俗多变，结交谅匪轻。圣主建广业，尚须多士成。矧兹下愚质，安可捐交盟。奇计固云昧，前筹愧无能。立身三十年，岂不志功名。屡闻走韩魏，亦欲接群英。反侧吾所虑，守已叹孤茕。谁能断金义，相与济危倾。木橘何累累，列生湘水湄。年多逾繁茂，土地之所宜。美人渡江去，分种淮山陲。一旦变为枳，遂令木性移。勉旃君子操，无为他人隳。飞鸿渡衡湘，游戏寒江浔。携群复挈侣，浩荡同浮沉。一鸿忽失意，矰缴乃见侵。众鸿不忍去，徘徊发哀音。悲风何所恶，积水而又深。欲渡那不得，徒存恤鸿心。扶桑靡由登，六龙信难挽。我何不量力，欲使白日返。短景苦相迫，岁节忽成晚。虫蛰念在春，木落命归本。循环理固然，天道岂云远。"}