{"id":"1234762","title":"送胡秋白衢州学正","dynasty":"元","author":"许谦","text":"东阳有佳士，簪盍钟山下。变文摛风云，论事共樽斝。为言诸孙行，二妙皆作者。有怀不可见，情若江流泻。今此逢少君，秋月澄霁野。儒术久不振，屏弃如土苴。泮林虽储材，樲棘乱梧槚。固当距陂行，扶植归大雅。太末古名邦，生才今岂寡。善性水同趋，范模待良冶。"}