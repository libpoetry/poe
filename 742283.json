{"id":"742283","title":"文丞相琴歌","dynasty":"清","author":"吴锡麒","text":"上弦谡谡松风鸣，下弦汩汩乃作厓山之海声。当时一弹再鼓处，山石欲裂天为惊。永嘉道出清原寺，雨黑镫昏不成睡。手挥行箧七条弦，诗写孤臣两行泪。泣山鬼兮云沈沈，感君恩兮波深深。哀哉丞相琴，即是丞相心。糁羹尚记板桥道，麦饭谁哭冬青林。景炎时事可知矣，空抱壮怀犹不已。五坡岭，零丁洋，可怜道路摧肝肠。何如青原山中留宿夜，清商一曲龙吟长。生在南天死北地，流落孤琴旧时字。故友惟留玉带生，西台已碎竹如意。吁嗟乎，坏漆凄凉五百秋，茫茫谁刺海滨舟。高山流水臣心在，尚欲黄冠故国游。"}