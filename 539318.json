{"id":"539318","title":"大司寇王公扶侍太夫人驰传还里赋此为赠","dynasty":"明","author":"王世贞","text":"将母仍为昼锦身，亲从玉殿捧恩纶。旌旗自北风云近，花柳从南雨露匀。出入两朝中执法，起居八座太夫人。莱衣姓老看还少，粉署名秋别有春。桃实供从王母旧，履声听识郑公真。那应北斗虚喉舌，共望中台领缙绅。明主总深乌鸟慰，可能无意画麒麟。"}