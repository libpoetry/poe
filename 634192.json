{"id":"634192","title":"癸丑夏日承方邵村侍御同诸公见访鹾司向公有入社之兴阻以公政遥赠三律琬琰风致群公步而和之时水部汪汉老同王震生诸公亦棹扁舟而来半江遇风亦不果聚 其一","dynasty":"明","author":"释今无","text":"野寺云山一水分，山光如水水连云。江帆晴引乌台兴，莲沼香浮绿绮文。物外逍遥周柱史，诗怀高逸鲍参军。相期此日非生客，帝里声名蚤已闻。"}