{"id":"640087","title":"香溪渡","dynasty":"明","author":"汪广洋","text":"香溪渡头春雨时，溪风吹青杨柳枝。溪头死者苦无数，白骨累累知是谁。舟中老人向人语，此徒乃是良家子。一身去家充海军，劄砦香溪渡头水。大军万马西南来，赤帜白日青天开。奈此纵横肆血气，至今白骨堆青苔。君不闻圣人用兵不得已，伐暴胜残济时起。锋镝之下不可容，要在人心识天理。"}