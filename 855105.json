{"id":"855105","title":"次韵曹子方对雪以诗见招观灯","dynasty":"宋","author":"毛滂","text":"柳外东风旗影转，身远鸣珂心想见。碧瓦朱楼不夜城，走马插花春一片。锦靴玉带簇金鞍，回雪惊鸿都转旋。我书细字对短檠，油尽灯昏月窥研。那知研节有七盘，但课旧书须百遍。病骨烦招愧后车，新诗乞与书团扇。明年相望隐侯乡，犹共碧霄端正面。"}