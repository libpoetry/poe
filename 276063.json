{"id":"276063","title":"少翯过访留宿斋中谈艺甚乐习日以诗奉柬兼寄芗甫明江","dynasty":"清代","author":"李宗瀛","text":"忆昔镫火扪虱庵，围垆参语声詀喃。野夫对客踏壁卧，黄香王粲颓然三。朅来雨散弗能聚，香也橐笔天之南。王郎剥啄复过我，今宵弥勒堪同龛。辨如奭也雕龙谈，此中有味醲醰醰。走丸下坂车炙毂，驱叱杨秉诃聃昙。卮言余事及韵语，如钳纸尾吏饱谙。有时获隽忽狂叫，邃古坠绪穷幽探。绝潢断港岂到海，津筏具在谁能参。王郎年少气盖世，千秋思以孤肩担。挟辀而走拔帜起，骚坛虎视何眈眈。是时远寺华鲸韽，瓶笙细响炊银坩。危镫欲杀一炷绿，咍台触壁僮鼻酣。十荡十决两蕤铁，再接再厉双剑镡。吾侪抵死不作茧，柔丝自缚同春蚕。又如秋虫食蓼叶，荼苦翻谓荠输甘。折扬皇荂嗑然笑，路鬼揶歈妻子惭。吁嗟黄香远莫致，安得挥麈相嘲唅。桂林诸峰碧玉簪，仙乎与子骖鸾骖。"}