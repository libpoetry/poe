{"id":"688322","title":"闲思十首次代内赠韵","dynasty":"明","author":"江源","text":"别来谁是置书邮，恨不随君塞上游。玉蕊有花羞插鬓，金垒无酒可消忧。东风冷节人长瘦，细雨重门燕亦愁。底事归期尽虚语，几番临镜误梳头。年年烽燧照边邮，飞挽怜君万里游。锦被易寒长熨火，玉书难寄每增忧。小姑窥幔时嗔睡，幼女牵衣不解愁。颇觉别离心独苦，为谁膏栉此蓬头。计程今日到西邮，不负男儿拥节游。上国几时歌杕杜，北堂无地种忘忧。麒麟画像君应取，燕子离居妾岂愁。却叹南邻征戍妇，望夫山上数回头。昨来音信自边邮，又报车轮赵代游。远道风霜须自爱，高堂甘旨未宜忧。生僧乌鹊空传喜，长羡鸳鸯不识愁。我欲载书答君子，薄情边雁不回头。转眼光阴速置邮，天涯岁晚尚东游。妇人敢怠闺中职，夫子须先天下忧。织锦谩论新旧恨，封书聊慰别离愁。傍人未会侬深意，却道因风寄白头。夫婿乘轺走传邮，三年两度白登游。独贤不辱君王命，万里无烦贱妾忧。薛媛诗中云鬓改，崔徽卷里翠娥愁。临行记得丁宁嘱，堂上春风有白头。忆从旌节赴边邮，无复花时事剧游。紫燕黄鹂撩妾思，栉风沐雨为君忧。归鸿浪说能传信，谖草谁云可疗愁。闻道旋车新奏捷，午门争献月支头。作客频年赴远邮，又传舟棹五陵游。尺书不到成孤闷，小婢强前宽百忧。沈水香销炉鸭冷，画眉□远镜鸾愁。寒衣欲剪今宽窄，匹锦全封寄垄头。嫁来曾不识南邮，昨夜分明梦远游。椰叶桐花江上路，瘴烟蛮雨眼中忧。归期有约郎应至，卜筮无凭妾更愁。会合几何离索久，不如双燕傍池头。欲把封书托置邮，恐郎忘却旧同游。年年玉枕曾伤别，处处青楼不解忧。蝉翼好如君薄倖，鲸波堪比妾深愁。相思可奈双鬓雪，更不饶人日上头。"}