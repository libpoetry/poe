{"id":"974345","title":"寄题山居","dynasty":"宋","author":"赵蕃","text":"山居为山何所如，非灊非皖非匡庐。问云非山何所居，屋中主人山中徒。当檐屹立几丈馀，亦有竹树相盘纡。朝听鹤吟暮猿呼，那知门外临通衢。或闻此语谓我诬，答以君意诚守株。人间有国名华胥，其往初不因舟车。神游倏忽已即涂，晨鸡唤觉犹蘧蘧。山名无乃类此欤，胸中有山无地无。朱门蓬户何别区，参前见处成工夫。"}