{"id":"975748","title":"次韵苏主管小矾山歌","dynasty":"宋","author":"项安世","text":"大字峥嵘如石柱，小字参差似钗股。醉中写出矾山歌，梦中飞入矾山路。恍然身在家林间，壶公八柱横当前。并州剪刀色如水，剪取一半壶公烟。袖归阁置晴窗著，相伴匡床閒企脚。浑家惊喜看不休，一拳寒雪春未收。但怪长身成缩瑟，不见当年倚天立。昔如四辅朝帝乡，今如侏儒栏楯旁。元是山灵有诗癖，要来丈室亲词客。帝令费老下教之，千仞高崖缩盈尺。又怪素发垂冰肤，不见当年青玉腴。昔如婑媠春风髻，今如点滴银盘酥。元是山灵生老思，时世梳妆非所喜。帝令河汉下濯之，洗尽烟岚见云子。四翁相对凛不他，正味森森酸齿牙。更著玚花成五友，同名共色相辉华。"}