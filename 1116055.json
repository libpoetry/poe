{"id":"1116055","title":"送江天多之淮东梁县迎先尉公柩兼陈言行省二首","dynasty":"宋","author":"汪炎昶","text":"淮县当年逼塞垣，乃翁采棒此悬门。馀威尚可消奸猾，故老应思识子孙。几岁荒邱埋月冷，九秋丹旐逆风翻。访求合有遗文在，归与乡闾共讨论。复有忧民意未忘，欲从分省拜封章。马周笔下文章妙，贾谊书中太息长。治世可能无利病，吾徒自此卜行藏。亦知自系苍生福，聊复临风倍激昂。"}