{"id":"268310","title":"金缕曲·被酒归来，春寒较甚","dynasty":"清代","author":"郑兰孙","text":"今夜如何睡。倚熏笼、香浓宝鸭，灯明金穗。瘦影偎人清似此，相对自怜明媚。怎禁得、频年况瘁。触绪关心心易感，任罗衫、揾透双红泪。愁如许，几曾醉。茫茫甚处埋忧地。悄黄昏、半阶月色，满庭霜意。料峭春风帘怕捲，领略无聊滋味。蓦听得、漏声三次。半臂棉轻钗玉冷，静沉沉、四下重门闭。悲欢事，忍频记。"}