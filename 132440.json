{"id":"132440","title":"次韵答胡委履·吾易不师房与雄","dynasty":"宋代","author":"项安世","text":"吾易不师房与雄，吾筴不占方与功。曰生一字有馀矣，万有二千无隐尔。家人养火青枫前，过鼎一散成灰烟。泉亭长在麓之始，一止于山斯蹇矣。君不见坎离汲汲长相亲，天渊混混无停云。栋根已腐先复神，硕果未落心先人。心源翼翼城与瓶，目光步步蘧而醒。得路至死行勿还，一篑自到天门出。不愁缉缉仍翻翻，偏我诈诈与奸奸。只愁衰惰忘跻攀，生意自断它人难。公家此事最了了，万仞峰头看飞鸟。忽然怜我{上举去井换鸟}鸠鷃雀之凡毛，傅之鹏翼何其高。"}