{"id":"196612","title":"辛巳正月十六日张云斋过访郭舜元高飞卿持草","dynasty":"宋代","author":"家铉翁","text":"市人欢呼赏元夕，覉人掩关玩周易。易中具足光明灯，一灯散作千百亿。粤从上元甲子到于今，经几上元此灯炯炯如一日。静思此理发长啸，短檠孤坐看虚碧。广文先生乃我义理朋，从我求观无尽灯。我灯无尽易无尽，五行阴阳太极惟一心。东邻有客好奇逸，袖出异书光芒与我易相射。平生但识羲孔元之元，不省虚皇大道玄中玄。我欲与君互酬答，各妙其妙勿以言语传。会得易中极玄中玄，与子日日张灯作上元。"}