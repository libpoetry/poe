{"id":"687790","title":"用前韵寄东峤兄","dynasty":"明","author":"庄昶","text":"举足千寻欺冻壑，抽头三丈看朝曦。身游物里都何意，事到人间了不知。囊有洗萤临稚子，行无怒马出他岐。直衫圆帽东山老，全楚风流见此时。无心云水一虚舟，竞注江河静不流。蛙鼓耳边三两部，橘奴眼底百千头。道非身外朝朝乐，事付人间种种愁。几夜月明无限酒，逍遥只对洞庭鸥。扣舷清唱影相随，卧有星房驭有羲。天放青山南面熟，波催采鹢北风知。笼中日月非高鸟，屦底烟霞是旧岐。晔晔紫芝朝暮足，敢将肠胃傲当时。"}