{"id":"826332","title":"绿意·杨椒叟半园有十青簃，所植皆瑶草。里中诸子各为分咏，而椒叟谓不可无拙作，因以珍珠草属余倚声","dynasty":"清末近现代初","author":"潘飞声","text":"筠簃点翠。映人帘霁影，春色明媚。旧种开明，凉露星星，妆成自倚兰蕙。麻姑不解纫秋佩，但掷米、凭伊游戏。笑玉楼、坠了香尘，百琲那时曾赐。谁念王孙海上，禹粮觅未得，难抵离思。依旧青袍，瘦尽裙腰，一寸红心愁寄。相思十斛随波去，又梦与、绿烟无际。想故园、青满池塘，化作老鲛清泪。"}