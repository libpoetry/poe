{"id":"243022","title":"送纯师归眉山吉祥寺","dynasty":"宋代","author":"王铚","text":"上人峨嵋秀，冥冥耸高风。依游王公间，尚带山水容。谪仙信奇逸，蜀僧论丝桐。寂默谁为听，误比万壑松。崎岖古今涂，势利纷其中。晚遗似高识，物我无异同。是心湛寒水，处处流真空。犹嫌百年梦，剩此一枝筇。忽怀烟霞想，永念菽水供。身为反哺乌，更逐高飞鸿。斜日澹归袂，不似秋色浓。孤行拾黄叶，一笑千山重。桑宿挥余恋，云楼杳归踪。从兹与明月，相伴落何峰。"}