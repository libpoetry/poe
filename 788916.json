{"id":"788916","title":"声声慢 题陈庆覃侍御伤心曲后","dynasty":"清","author":"孙鼎臣","text":"蘅芜梦冷，桃叶歌残，帘前犹唤鹦鹉。莫道多情，憔悴东风无主。青春几多怨抑，写鸾弦，一声声苦。吟不得，正黄昏后也，满庭微雨。早是凋红损翠，更休检、生绡海棠遗谱。零落秋花，试与问花无语。当时翠楼瘦影，化纤云、沈沈遥浦。剩碧藕，绾情丝、千缕万缕。"}