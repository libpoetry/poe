{"id":"627817","title":"送黎美周北上","dynasty":"明","author":"李贞","text":"四郊正多垒，白羽飞仓皇。孤城落日斜，画角吹寒霜。君子事行役，驱车上河梁。居者立踟躇，行者多慨慷。岂不重分手，男儿志四方。仗剑决浮云，弯弓射扶桑。书生诚文弱，建树固难量。天子思颇牧，计日扫欃枪。之子念国耻，一饭不敢忘。从来善用兵，战胜于庙堂。愿言赞帷幄，我武用以张。"}