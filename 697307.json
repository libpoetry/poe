{"id":"697307","title":"答顾叔时吏部二首 余与叔时相慕积有岁年兹属安茂卿以手札投寄托契良深报谢二律","dynasty":"明","author":"胡应麟","text":"忆赋河东紫极傍，娉婷摇曳动明光。千金函谷高悬市，片玉昆丘蚤擅场。直谏世传韩吏部，清脩人识顾长康。盈盈一水吴枫外，愁绝菰芦引梦长。藉甚雄才北斗悬，缄书何意茂陵传。屠龙技绝三朝后，射虎心雄百代前。会见名山藏彩笔，聊从流水和朱弦。延陵一棹堪相傍，信宿扬亭话太玄。"}