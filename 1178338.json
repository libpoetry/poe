{"id":"1178338","title":"靖安寄居","dynasty":"唐","author":"孟郊","text":"寄静不寄华，爱兹嵽嵲居。渴饮浊清泉，饥食无名蔬。败菜不敢火，补衣亦写书。古云俭成德，今乃实起予。戆叟戆不足，贤人贤有馀。役生皆促促，心竟谁舒舒。万马踏风衢，众尘随奔车。高宾尽不见，大道夜方虚。卧有洞庭梦，坐无长安储。英髦空骇耳，烟火独微如。厚念恐伤性，薄田忆亲锄。承世不出力，冬竹肯抽菹。外物莫相诱，约心誓从初。碧芳既似水，日日咏归欤。"}