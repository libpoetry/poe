{"id":"684493","title":"杂怀","dynasty":"明","author":"王廷相","text":"凄凄秋已厉，蟋蟀悲鸣吟。君子在天末，相思日以深。所怀不易达，愿欲托遗音。百劳飞不极，彼哉谅难任。仙人王子乔，勤勤怜我心。招手游天阙，飞步凌遥岑。天上何所睹，织女思同衾。渐台难独居，河汉浩淋淫。空言良会燕，北斗安能斟。临秋河汉仄，三五明月光。独坐念婉娈，佳人杳难忘。绮阁翠羽闼，玉井黄金床。忆昔奉君欢，徘徊令心伤。鸿鸟飞南征，浮云随风翔。岂无尺书札，天远不得将。登高散郁抑，旷野何茫茫。赖有游梦魂，聊以慰中肠。旸晖入绮树，和气袭高堂。嘉宾四面来，绮缟夹车厢。鹿鸣奏雅曲，钟鼓何喤喤。丽鸟盻庭柯，缀舞纷纵横。三星在东户，起视夜未央。乐者情以适，愁者情以伤。我有所怀念，邈在天一方。独有黄鹄飞，可以解我肠。"}