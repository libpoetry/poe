{"id":"1131633","title":"和游归来园韵","dynasty":"宋","author":"廖行之","text":"咄咄柴桑久卜邻，轩轩少室竟何人。一丘奇兴心犹远，千古论交迹未陈。奋锸自随天地阔，园林好在岁时新。东风相逐经行处，花草禽鱼不计春。簿书丛里厌纷埃，夙驾輶轩此地来。好是板舆将母乐，不妨樽酒为花开。难拚胜赏哦诗适，生怕严城打鼓催。明日江头还眺望，松风阁上几徘徊。"}