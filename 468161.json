{"id":"468161","title":"门有车马客行送倪孝方","dynasty":"明","author":"谢肃","text":"门有车马客，意气何桓桓。既持倚天剑，复戴切云冠。自云报恩子，不畏行路难。有能遇国士，一语披肺肝。而我不解事，抱瑟齐门弹。知己谅难得，盛年唾易阑。拓落走吴楚，与子聊游盘。怀才既无补，窃禄非所欢。念彼古豪俊，岂必卑小官。逢时展经济，乃使苍生安。之子素倜傥，此道期相敦。明当别我去，赠以琴琅玕。"}