{"id":"809463","title":"喜雨诗十六韵","dynasty":"清","author":"玄烨","text":"体国为民事，忧勤固在斯。骄阳春既盛，膏泽夏愆期。省刑书每下，请雨令频施。云未油然作，风偏飒尔吹。芃芃苗欲槁，细细草将萎。翘首瞻青汉，焦心对赤墀。圜扉重举滞，旃厦几畴咨。斋祭祈神鉴，精诚只已知。谁云天最远，于是听能卑。默处敬居日，恭虔步祷时。微衷惭上格，大化喜潜移。霶霈滋南亩，飘潇遍九逵。叆叇阴阳协，滂沱渥泽垂。田家还自乐，朝野共吟诗。从此烦襟涤，由来百志熙。愿同兹砥砺，参赞奉无私。"}