{"id":"645036","title":"赠写真萧士信","dynasty":"明","author":"解缙","text":"太史公疑张子房，状貌不称如女郎。如何运筹帷幄里，儿抚丸转诸侯王。今喜萧郎来画我，雄伟魁梧无一可。只许双瞳傲月华，祥云丽曰春风坐。粲然一笑笔生花，香云合沓霏红霞。谓予眉宇照今古，鸳鸯岂羡为乌鸦。我感此言因叹息，此言只许邹轲识。凌烟功臣褒鄂奇，房杜癯然乃无敌。萧郎胸怀亦光霁，脱略形神有真秘。请君更写英雄人，笔健如山挟真气。"}