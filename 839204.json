{"id":"839204","title":"高阳台 天涯岁暮风雪萧然，浅醉沈吟，惘然有作。","dynasty":"清末民国初","author":"严既澄","text":"依枕新酲，明檐薄雪，隔帘鸦噪黄昏。听罢风声，相怜砌玉阶银。岁残略动芳菲意，怕愁人枯梦难春。向梁园阁笔低徊，未赋先颦。飘零应怨天心误，便不亏凝曜，已落缁尘。依据都无，风华一霎难真。明朝莫便潺湲去，怯高楼听雨悽魂。负清宵相伴凉蟾，谁共呼尊。"}