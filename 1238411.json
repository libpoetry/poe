{"id":"1238411","title":"赠蒋清隐","dynasty":"元末明初","author":"王冕","text":"门外好山千万重，翠涛百顷罗云松。细水幽回杂花远，三径修竹来秋风。灵籁泠泠动清操，世外红尘飞不到。白月流光抱石台，高人潇爽长吟啸。起居閒閒趣有馀，看山看水还看书。木瓢满酌示真率，不知轩冕为何如？太华终南青未了，北山移文为谁道？君不见孤竹夷齐久寂寥，首阳薇蕨今荒草。"}