{"id":"697905","title":"江上曲三首","dynasty":"明","author":"胡奎","text":"春江水深蒲叶短，双凫交颈晴沙暖。青裙女儿木兰舟，白苧歌回花满头。郎乘木兰舟，说道长干去。长干好女儿，留郎再三住。郎留岂不好，妾思令人老。郎心生蒺藜，不如女萝草。妾有一掬泪，洒向大江流。愿为西北风，吹转郎船头。蒲叶何短短，潮来江水满。岂无金错刀，割水水不断。山下蘼芜草，江边杜若花。采芳思寄远，游子隔天涯。"}