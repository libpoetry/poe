{"id":"268021","title":"倦寻芳·灵峰寺梅花盛开，因循未往，枨触旧游","dynasty":"现代","author":"何振岱","text":"小楼客思，人日风光，相对清惋。念念灵峰，红萼破寒初展。残雪钟边山远近，小诗驴背春深浅。待幽寻，只苍苔故径，别怀怎遣。记细舸、平湖才见。栏外回风，吹滟金线。觅梦虚亭，剩有冻禽凄断。空水青摇分袂影，高花间作听经伴。忍孤踪，傍芳栏，百回千转。"}