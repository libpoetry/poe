{"id":"807502","title":"念奴娇  送韩闻西之吴门","dynasty":"清","author":"陈维崧","text":"虎丘鹤涧，问狂奴綦迹，绿苔偏熟。前月中秋停片舸，特地来听丝竹。烂醉高歌，垫巾侧帽，饱看晶轮沐。平生疏放，几曾甘受羁束。今日帐后髯参，车中新妇，举止何羞缩。咫尺青溪难寄兴，何况云山断续。君过横塘，船窗凝望，定见寒崖绿。为余传语，比来离恨千斛。"}