{"id":"640067","title":"奉简两司诸公","dynasty":"明","author":"汪广洋","text":"夙昔被宠遇，寝兴恒不遑。况膺喉舌司，宁不怀慨慷。鸡鸣奋臂起，颠倒揽衣裳。谟谋虑未周，咨询患未详。兴言策我马，载月冒严霜。于以思补报，于以思赞襄。顾瞻银台门，众星罗耿光。长松结翠盖，叠阁峙鸾翔。皇皇多士集，孰不希令望。如麟瑞郊薮，如凤出朝阳。舒徐大廷下，珂佩锵琳琅。谠论备原委，亹亹各有章。方兹励图治，昭哉崇俊良。弥纶贵有道，惭愧非我长。忧与事交至，惕然热中肠。展也古君子，示我以周行。一言勤在公，载言歆对扬。声教由此宣，风气由此张。用是慎黾勉，稽首终激昂。勿为甘素飧，中心徒永伤。"}