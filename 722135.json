{"id":"722135","title":"南城眺望有作","dynasty":"明末清初","author":"屈大均","text":"帆拂城墙影不迟，海风吹乱飏潮时。楼飞似挟蛟龙气，笛奏休惊雁鹜池。上下巡盐勤白打，东西抽货苦波斯。江鱼价贱金钱贵，疾苦炎州只自知。日斜愁见断头虹，飓母来时尚练风。海底鱼龙喧夜市，潮头宫阙起秋空。盐烧积雪千田白，花吐攀枝十里红。大小虎门多戍卒，莫令洋寇势相通。"}