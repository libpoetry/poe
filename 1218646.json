{"id":"1218646","title":"赋樗杜之诗一首送大岁大彻二位上人归日本国樗杜之上人自号也","dynasty":"元","author":"成廷圭","text":"东海有樗木，托根扶桑边。扶桑不汝弃，屈曲枝相连。上拂火龙驭，下阴神鳌渊。念彼拥肿物，岂无人所怜。岁公见之喜，日夕相周旋。手执天地炉，巢居在其颠。朝持秘密咒，夜坐清净禅。我欲从子去，一笑三千年。"}