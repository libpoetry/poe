{"id":"954026","title":"戏答圣俞","dynasty":"宋","author":"欧阳修","text":"鹤行而啄，青玉嘴，枯松脚。兔蹲而累，尖两耳，攒四蹄。往往于人家高堂净屋曾见之，锦装玉轴挂壁垂。乍见拭目犹惊疑，羽毛襂褷眼睛活，若动不动如风吹。主人矜誇百金买，云此绝笔人间奇。画师画生不画死，所得百分三二尔，岂如玩物玩其真。凡物可爱惟精神，况此二物物之珍。月光临静夜，雪色凌清晨。二物于此时，瑩无一点纤埃尘。不惟可醒醉翁醉，能使诗老诗思添清新。醉翁谓诗老，子勿诮我愚。老弄兔儿怜鹤雏，与子俱老其衰乎。奈何反舍我，欲问东家看舞姝。须防舞姝见客笑，白发苍颜君自照。"}