{"id":"689640","title":"思美诗十首","dynasty":"明","author":"宋应星","text":"闻道西方有美人，大圆清淑幻成身。容华婥约仙山质，德性温良葛氏民。著作功高天不夜，应酬气爽日长春。却怜俗骨烦陶冶，宁惜蒙淄混世尘。叔世何曾气薄凉，仍生圣哲应储祥。但从孝悌开初址，自显忠良扩远疆。作止醒眠皆法象，笑嬉怒骂尽文章。《缁衣》好德难容口，千古遗编姓字香。智过千人谓是英，超群岂入此中评。欲施雨露崇朝遍，但卷风云指顾清。万卷淹通才鬼服，千言立就羽流惊。执鞭愿者追随往，渠在峨眉绝顶行。德全才足与时宜，一曲名流未是奇。奕到入神情若拙，书成泣鬼意如痴。微熏契合醇醪性，清咏赓飏击壤词。韫就太和充四体，谁能不系美人思。砥柱狂澜劲节标，匪因闻誉动心要。个中信誓千金重，身外浮荣一叶飘。帝座光明呼吸透，尘埃笃挚鬼神招。成功不愿留名记，至德无称意自饶。圣贤怀德觉顽愚，出处难将一局拘。坐榻穿时真乐在，辙轮环处苦心纡。功存克己坚持足，愿结成民取次符。举世簪缨为若事，荣名绝与至人殊。充繁东壁尽书编，不解删存枉展诠。天产哲人今贯古，时宗盟主俗资贤。无情片语弁髦弃，有用群言琬琰传。从此缥缃怀至宝，祖龙不用虐灰燃。四象两仪七尺安，推尊主教暂登坛。正容悟物形同玉，法语迎机气若兰。隐跃真诠高觉證，提撕直指众人看。关闽濂洛捐衣钵，遥接尼山海水观。静里功夫去倦昏，动时酬应岂忘存。儒家主敬无迁位，释氏观心不二门。差遣万缘归色相，贯穿三教合乾坤。生知默喻刚柔信，无极源流独觉尊。性量群分贮水推，圣涵万顷众涵卮。惊人事业优《尧典》，绝世文章玩《系词》。博物功深明范合，观天理契彻盈亏。官骸不负洪钧赋，过此难将意识窥。"}