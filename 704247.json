{"id":"704247","title":"六咏诗 心","dynasty":"明","author":"德清","text":"金翅鸟命终，骨肉尽消散。唯有心不化，圆明光灿烂。龙王取为珠，照破诸黑暗。转轮得如意，能救一切难。如何在人中，日用而不见？法性本无常，亦不堕诸数。譬彼空中云，当体即常住。圣凡皆过客，去来无二路。是生不是生，非新亦非故。智眼明见人，此外何所慕。梦入大火聚，怕怖多慞惶。正当苦恼时，滴水便清凉。水尽火复然，念慕何慨慷。及至醒眼观，向者谁悲伤？须弥横太虚，大地浮香海。六尘蔽性天，四大遍法界。劫火洞然时，此个坏不坏。何必待烧尽，然后无障碍。一水作众味，酸咸苦辣具。以本淡然故，而能成众事。若实不随者，安肯随他去。唯有不随者，谁能识此趣。生死不流转，流转非生死。若实不流转，生死无穷已。谛观流转性，流转当下止。不见流转心，是真出生死。"}