{"id":"700919","title":"送同年张子畏使代","dynasty":"明","author":"梁有誉","text":"使星遥指晋阳城，晓度郊原铁骑迎。狐塞天低横杀气，雁山秋早动边声。书生倚剑心徒切，诸将挥戈意未平。若过北堂称庆罢，还将筹策献承明。征马长嘶起朔风，独怜平子思无穷。烟尘正值萧条候，世事空归感慨中。云暗故关听断角，日沉残垒见孤鸿。悬知吊古经行处，好问当年李牧功。"}