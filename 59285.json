{"id":"59285","title":"吊城南薛烈妇冢","dynasty":"明代","author":"沈愚","text":"马鞍山南湓渎西，凄凉孤冢临荒蹊。行人借问白头姥，云是东邻小吏妻。良人犯法因贪墨，京府差官受驱迫。瞥然见此花娉婷，辄起狂心势相逼。贞白之身岂可污，分甘苦乐随其夫。宁为天边失群雁，肯学水面双飞凫。发愤捐躯自经死，烈烈英风有如此。叹息人间儿女曹，刚肠绝胜奇男子。百年过眼成匆匆，感今怀古情无穷。苍苔怨骨斜阳里，粉阁遗基蔓草中。圣朝褒恤谁曾举，青史芳名未收取。君不见从来埋没知几人，何独区区薛家女。"}