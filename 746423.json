{"id":"746423","title":"三月二十日游牛头寺","dynasty":"清","author":"周赓盛","text":"杨花扑面莺乱啼，乐游原上烟萋萋。野田棠梨红欲堕，远浦菰蒲绿未齐。朝来雨歇山似沐，终南秀色云鬟低。藓苔一径憩兰若，槃桓石磴风凄凄。牡丹已残芍药吐，红栏碧槛僧寮西。斋鱼粥鼓寂复寂，午鸡时一闻前溪。危楼缥缈著青碧，俯视万罫扶耕犁。杜陵祠屋在邻并，游客得句轩楹题。开元天宝已陈迹，芙蓉鳷鹊残春泥。第五桥边沽酒处，斜阳归路花骢嘶。"}