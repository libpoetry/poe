{"id":"197440","title":"寄王正叔·微生不过人","dynasty":"宋代","author":"王令","text":"微生不过人，气力两眇麽。力学失自谋，径古与今左。病世相陷贼，树性期刚果。岂不中是时，然亦未尝过。奈何众好殊，未语咻已夥。伥伥独何之，云云锐亦挫。忠言不售耳，直面屡得唾。怒目瞠以环，谤口焰而女。出门先自羞，有衣恍疑裸。过市不成步，伛偻侔鳖跛。周旋不出扉，迷若蚁循磨。人恶固为甚，自厌近亦颇。媚世定有术，欲学从谁可。必也泥自售，恐由此始祸。贤子远相问，幸有以教我。得报速是宜，翘企不容坐。"}