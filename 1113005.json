{"id":"1113005","title":"送彦礼弟赴歙尉四首","dynasty":"宋","author":"张纲","text":"莫辞官小路间关，趁取春风稳着鞭。无限清时推毂手，冲天何必待三年。池塘春草促君诗，阿绪风流絮欲飞。满眼吾家好风景，正须相赏忽相违。高才自是古梅仙，綵棒何须向壁悬。晋盗奔秦无一事，炉薰深炷好安禅。空诗羞涩送君行，老病难堪叙别情。天假吾年未填壑，它时犹及问归程。"}