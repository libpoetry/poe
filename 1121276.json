{"id":"1121276","title":"周希父赋梅次韵三首","dynasty":"宋","author":"林季仲","text":"村舍江南雪意迟，月边初破两三枝。输他一点先传得，回首千花总后期。春事循环宁有尽，岁华晼晚漫多悲。君诗到眼如图画，写出行人立马时。岁华物意两俱迟，开到前村第几枝。抱影自怜春有信，冲寒长指雪为期。音传陇首人相忆，恨入楼头角正悲。最是一年难忘处，小桥流水夕阳时。岁寒谁复慰栖迟，篱落初横一二枝。试问春从何处去，又凭梅报有来期。巡檐索笑如相识，倚竹怀新却自悲。花瘦恼教人共瘦，月明风定酒醒时。"}