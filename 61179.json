{"id":"61179","title":"徐武功有贞","dynasty":"明代","author":"何允泓","text":"武功志高诡，其才更飚飘。晓畅兵农事，旁谙占测术。明兴治渠者，公纻迥无匹。婉婉金闺彦，忽受中丞节。黄河自天来，出陕势逾疾。挟彼雍豫流，何知济汶域。沙湾日撼摇，张秋莽滔泆。行役岂惮烦，源流究纤悉。仪图万年利，遑耽八年逸。渠匪广济名，闸有通源实。高地堰厥冲，安流疏其隰。堙阿逮曹郓，沮洳变禾穑。神秘抉水性，专勤念民力。计食五万钱，核工三百日。卓哉河渠碑，允矣太史笔。惜哉百年来，斯猷遂无述。河臣总金钱，天子念沟洫。水衡一以空，黄流至今汩。漕艘虞咽喉，陵寝郡薄蚀。何当公再生，宽我忧心忄出。"}