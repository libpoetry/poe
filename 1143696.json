{"id":"1143696","title":"杂兴四首","dynasty":"宋末元初","author":"方一夔","text":"我亦山林澹荡人，笼禽饮啄失天真。客求妙墨多辞病，儿欠寒衣屡诉贫。夜雨书檠翻汗竹，秋风野饭配丝莼。文章固是平生志，赢得萧萧两鬓尘。江上千峰缺复遮，疏林点点噪归鸦。短篷细网船回浦，快马青衫客到家。酒味春风生竹叶，笛愁寒月老梅花。丈夫处世便疏豁，莫买虚名斗角蜗。满目风埃落日低，拳支醉颊面山西。平堤树密欲藏寺，古渡舟横不碍溪。渺渺几竿秋水净，哑哑三匝夜乌啼。老来独有诗情在，口占新晴付小溪。又是山村秋暮天，蹉跎身世惜流年。风鸣浅濑高还下，山碍浮云断复连。豪气尚馀孤剑里，眵眸合老短檠边。心期蟠屈凭谁说，尽是巾箱千万编。"}