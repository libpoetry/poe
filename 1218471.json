{"id":"1218471","title":"短歌行","dynasty":"元","author":"岑安卿","text":"水浊不见石，云深欲无山。利欲酷似之，翳彼方寸间。年来名利嗟已矣，如云过山石沈水底。不似庄生形槁木，心死灰，又不如瞿昙氏，面壁九年身不起。物来自解鉴妍丑，事至常思见非是。始知至静可观动，是非妍丑皆从彼。静中有乐我素谙，字我静能斯不愧。春花灿烂秋叶零，岁月奔驰老将至。静能静能可若何，归全须究曾参旨。"}