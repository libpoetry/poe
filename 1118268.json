{"id":"1118268","title":"病中绝句六首","dynasty":"宋","author":"陆游","text":"酒钱自昔从人乞，诗思出门何处无。青箬织篷菅织席，此生端欲老江湖。半脱貂裘雪满鞍，惯将豪举压儒酸。病来意气浑非昨，一炷香烟帐底看。酒味醺人睡味浓，午时高枕到昏钟。经旬不见西窗日，世上应无懒似侬。造物今年悯我劳，微痾得遂闭门高。黄紬被暖青毡稳，不怕郊原雪意豪。青荧犹有佛灯明，点滴时闻竹露声。欲睡不成还起坐，丽谯风顺报三更。少时谈舌挟风雷，病后逢人口懒开。安得东皋隐君子，相看无语只衔杯。"}