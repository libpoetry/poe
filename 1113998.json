{"id":"1113998","title":"次韵陆敦礼留题皇华驿二首","dynasty":"宋","author":"李纲","text":"貂裘端恐敝缁尘，勇向明时乞得身。却拥紫荷来握节，遥知白鹿已随轮。棣华辉映蕃宣地，篇什流传放逐人。只恐晋江难久驻，为将直道福生民。宫漏初残唱晓鸡，周庐同守禁城扉。龙墀密簉鹓鸾羽，玉殿先瞻日月衣。青琐笑谈情已厚，皂囊章奏意何稀。拥旄昼绣方如意，也念飘零未得归。"}