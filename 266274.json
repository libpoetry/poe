{"id":"266274","title":"杨将军美人试马请歌","dynasty":"清代","author":"毛奇龄","text":"将军航头载美人，春行晚泊横江滨。斜阳堕地草场阔，酒酣欲试红麒麟。美人常服双裤褶，青锦鸦襕紫丝结。蝉鬓当风卷似云，马毛散汗吹如血。金钱压口玉袜肤，马前细立秦罗敷。见人羞上还将堕，壮士惊前不敢扶。调鞍整辔坐不定，忽见桃花满春径。将军似妒九华鞯，在傍休视双金镫。明霞片片争绕林。红光落处桃花深。回头失却真珠瓅，春草苍茫何处寻？"}