{"id":"1231167","title":"昆城吴歌","dynasty":"元","author":"郑东","text":"昆城吴水三万顷，吴儿招我入溟涬。举头看月月在顶，手弄荷花落天影。酒酣起就船底眠，青天作衾毛骨冷。龙女欲出听我歌，扇以凉飙吹梦醒。初歌音蔟含清匀，忽然疾走衔枚军。百怪发立皆惊奔，龙女舞翻巫峡云。再歌壮以悲，凤凰背泣麟洲啼。六月雪压昆崙低，我歌三发沧海裂。绿水欲变黄尘热，龙女闻之悲哽咽。旌旗忽动龙女归，金乌飞上若木枝。暑炎如火炙我肌，嗟我老病力莫支，千金莫致南海犀。沈书问龙女，遗我苍水璧。与君乞取半湖白，归向高堂挂空壁。"}