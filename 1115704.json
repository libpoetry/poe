{"id":"1115704","title":"月中炬火发仙山驿小睡射亭五首","dynasty":"宋","author":"杨万里","text":"道是宵征即晓光，若言明发未朝阳。月华露气山兼水，享尽人间第一凉。踏月何销秉炬行，也防月落未天明。果然留下长庚去，更赚行人作晓星。月轮已落尚残光，一似西山没夕阳。次第长庚都落去，日华犹未出扶桑。长庚初让月先行，不料姮娥也世情。趣驾冰轮渡银浦，乱抛玉李掷长庚。轿中兀得软如痴，逢店投床片子时。睡觉不知天晓未，半窗花影木犀枝。"}