{"id":"807472","title":"念奴娇  曹顾庵王西樵邓孝威沈方邺汪舟次季希韩李云田兄散木皆有送余归阳羡词作此留别","dynasty":"清","author":"陈维崧","text":"此诸公者，乃狂歌未已，离歌又促。仆本恨人臣已老，怕听将归丝竹。捩柂秋空，发船月夜，浊浪堆银屋。我行去作，荆南山下樵牧。被酒膝席相呼，人生长聚，那得同麋鹿。欢伯却输愁鬼厚，只是与人追逐。天若有情，地如埋恨，此会何难续。他时念我，杜陵男子萧育。"}