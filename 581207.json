{"id":"581207","title":"罗浮山","dynasty":"明","author":"张诩","text":"罗浮山本蓬莱山，乃大洞天十之一。山高三千六百丈，三百里周遭始毕。璇房瑶室七十二，四百乱峰蔽云日。峰之奇者号飞云，六月冰天股战慄。更有神仙八大洞，绝无人地天勿密。洞之幽者勾曲通，神行妙运速不疾。雷霆车马日夜喧，风吹不断练千匹。天台雁荡徒称雄，十洲三岛差彷佛。石楼突兀列西东，俯视群山如虮虱。登望沧海一杯泓，尘缘捐尽心如失。两山相接中截然，石磴萦纡盘诘诎。杳然铁桥流水幽，虹桥石桥远不及。烟云惨淡非人寰，樵苏路绝无跻攀。凡襟俗眼争得近，仙翁剑客稍往还。苍松古桧如云雾，石上红泉响潺湲。竹符丹灶在何许，紫鸾玄鹤空中抟。梵宇琳宫相隐约，梅花村落桃源宽。酒国长春信有之，潮田恶岁不相干。子西脚板刚一到，邯郸枕上梦初阑。仲素高栖在昔日，结庐胜处宁求安。静观了了环中趣，未发能将气象看。此是延平单传旨，纷纷影响何足观。乃知名山大道本不远，了非出世非世间。"}