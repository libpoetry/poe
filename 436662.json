{"id":"436662","title":"申元帅四隐图 严子陵","dynasty":"金末元初","author":"李俊民","text":"羊裘隐迹唤难回，曾犯当年帝座来。京洛江湖各天性，钓鱼台不羡云台。迎门儿女笑牵衣，回首人閒万事非。自是田园有真乐，督邮那解遣君归。平生只有在山缘，北阙归来也自贤。破帽蹇驴风雪里，新诗句句总堪传。谪在人閒凡几年，诗中豪杰酒中仙。不因采石江头月，那得骑鲸去上天。"}