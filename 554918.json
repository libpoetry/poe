{"id":"554918","title":"题昭武高挥使钟吕二仙图和谢大参韵","dynasty":"明","author":"黄仲昭","text":"我闻二仙翁，翩然拂尘服。携手问还丹，世事瞑双目。丹成共遐举，离人立于独。兹事盖窈冥，有无未能卜。而我独爱翁，萧散青山麓。不荣文锦裳，不贵黄金屋。秋雨饭胡麻，春风羹杞菊。绿醑酿初成，开尊味醲郁。兴来即倾倒，枕藉山中宿。金谷花戎戎，长安车辘辘。天道有乘除，得失互倚伏。翁应达兹理，优游在空谷。安得往从之，云山并幽躅。"}