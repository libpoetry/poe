{"id":"101520","title":"喜迁莺·百年卿族","dynasty":"宋代","author":"林伯镇","text":"百年卿族。更七叶桂籍，蝉联相续。早冠鳌峰，入持魁柄，却商野耕岩筑。缙绅望山瞻斗。勋业铭书金竹。倦陶冶，暂镜湖舒啸，琳宫休足。催促。归秉轴，须与君王，同享无疆福。缓访赤松，莫留绿野，宇县待公恢复。手把命镠堂印，腰束精珪寒玉。愿岁岁，看和羹梅绽，古阶槐绿。"}