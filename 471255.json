{"id":"471255","title":"燕子矶观音阁","dynasty":"明","author":"徐渭","text":"青山如美人，楼观即奁妆。若无一片镜，妙丽苦不昌。兹石一何幸，值此江中央。上乘巨搆支，下集帆与樯。朱碧得水鲜，凫雁拂波光。烟雾不见海，神去万里长。我与三友俱，兼以僮仆双。日西买市饭，半道谢驴缰。五口将十足，蹶然馁且僵。百钱成一游，安得甘旨尝。归来乏灯烛，微雨沾我裳。沽酒不成醉，颓然倒方床。犹梦立阁中，遥观大鱼翔。"}