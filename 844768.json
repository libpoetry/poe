{"id":"844768","title":"秋心五首","dynasty":"清末民国初","author":"康有为","text":"峰峦无数著楼台，老木荒僵春气回。夜读道书晨叩齿，秋心忽见万红开。神女流云不可招，旧时月色落寒潮。无端误入华曼会，一树红蔷倚碧箫。开落红棉一梦中，酒醒昨夜又东风。十年白上萧郎鬓，不分桃花新旧红。中天缥缈化人台，百万连花璎珞开。我是吞针老罗什，梦中一醉碧霞杯。吹剑可曾闻一吷，散花谁更辨雌雄。神仙上界频相问，手鞚青鸾夜御风。"}