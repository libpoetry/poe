{"id":"1072156","title":"方时敏寄和诗复用韵报之并简季高理前止酒之语季高尝梦萧相国戒勿饮酒 其二","dynasty":"宋","author":"刘一止","text":"阮籍刘伯伦，嗜酒不知止。颠狂欲求名，此计真陋矣。酒中有何好，正自未能已。愁来得暂驱，洞若适妙理。我岂沈酣徒，公亦聊尔耳。世间等梦间，未悟彼易此。阿高志得殊，家学自中垒。嗷嗷求独醒，今昨较非是。无心穷酒圣，有意造诗史。自言古酂侯，告戒存密义。逡巡若神授，恍惚类儿戏。不须更论酒，春梦本如醉。我知昴星精，不管太白事。"}