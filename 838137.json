{"id":"838137","title":"台城路","dynasty":"清末民国初","author":"康有为","text":"南岭海北春飙早，是处饧箫腊鼓。红灿木棉，牡丹才放，又是梨花飘雨。春思良苦。待■风信至，那时说与。只恐见时，相看脉脉更无语。过尽韶华几许。叹被冷香销，倚楼何处。敲柝玉钗，写残锦字，虚向梦中凝伫。朝朝暮暮。算只有东风，知人心绪。便向东风，再寻梦中路。"}