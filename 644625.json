{"id":"644625","title":"葺书斋旧门扇","dynasty":"明","author":"方孝孺","text":"安贫未必尔，才拙本无能。谬随缙绅后，误以好道称。朅来忝一官，行役岁屡仍。风雪走沮洳，旧路充炎蒸。山南旧草堂，居处不得恒。前人遗搆筑，一椽无暇增。双扇昔所辟，蠹版同春冰。三年忘葺理，启阖系以绳。友生每谓予，朴陋良可憎。曷不稍脩治，费少力易胜。人生迹如寄，外物岂须凭。圣哲有广居，所贵心志弘。雄都多甲第，华榱映雕甍。位崇德义薄，鬼神见侵凌。顾我田野人，贫贱分所应。庇身何必好，取足容曲肱。所冀对康时，尊酒延佳朋。春风日满座，凉雨宵同灯。顺理觊暮息，养恬神虑澄。庶几谨素节，弗畔颜与曾。"}