{"id":"682573","title":"淮上赠李道甫中丞","dynasty":"明","author":"区大相","text":"春风渡长淮，河水深且广。砥柱复安在，洪流方震荡。中路逢佳友，偕我济川舫。岂忘同舟言，共此风涛壮。群贤翌天造，济济拖朝绅。汉廷多公卿，黯也社稷臣。双阙高巍巍，连章动星辰。而我乏远谟，匡时谬许身。幽兰无改芳，贞松不渝节。感君缟带赠，被服如霜雪。悠悠历山陂，行行杳燕越。晤言接容辉，终岁常揽结。芳草有奇姿，直木无曲干。结交为兄弟，黾勉涉世难。临分理妙曲，闻者窃惊叹。知音谅不违，衷情自此见。"}