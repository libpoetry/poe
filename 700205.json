{"id":"700205","title":"乡里诸公寄生辰诗各次其韵奉谢 次韵定庵","dynasty":"明","author":"顾清","text":"五云阿阁聚鸾凰，岂有鹪鹩合并翔。附翼本因风浩荡，托身多幸世明昌。频占好梦池生草，愿比遐龄日在桑。锦轴瑶篇春拜赐，玉堂连夜起虹光。上堂儿女笑扶将，犹忆斑衣介寿昌。远道忽传来锦字，寒斋惊见起龙光。山中草树便麋鹿，天上箫韶协凤凰。愿把一杯歌引翼，白头相趁老柴桑。高价青山不可赊，车尘衮衮暗东华。久?后饮屠苏酒，无计长留若木花。未就丹砂怜我老，有来云锦拜公嘉。春风忽送还家梦，一路桑阴夹苧麻。望入梅林水月昏，故人何处倒芳尊。不将远道忘嵇吕，每有新诗托孟崙。朴学半生非世用，閒官廿载是天恩。春风又负花前醉，空玩羲爻六四坤。莱子新年舞袖长，直从腊雪到春光。相将柳信连梅信，次第椒觞间鹤觞。共指松筠能傲岁，不知苕苇怕经霜。高秋拟续凌云赋，题榜还应说仲将。书生事业每多誇，又向诗篇荷宠嘉。德耀晚年犹举案，伯鸾少日本无家。皇恩未许堂开锦，命服初看帔有霞。渡海摘桃非我事，三年孤负赏梅花。吴田秋晚稻如京，似共痴儿更有情。瓮里但知春酒满，人间不管世途荣。书灯列屋看诸子，诗卷分题属友生。得向眼前同一醉，也应无羡海波清。"}