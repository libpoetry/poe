{"id":"489639","title":"吴侬谣","dynasty":"明","author":"袁华","text":"四座且勿喧，听我歌吴侬。二月春澹沲，桃杏连村红。壶酒操豚蹄，太守出劝农。所忻风雨时，击壤歌屡丰。榆火发新燧，柳烟散轻风。条侬墙下桑，浸侬水中穜。谷雨侬播种，盈畴绿葺葺。四月五月交，移秧向田中。手龟指流血，壁立环堵空。野菜杂糠籺，饥肠岂能充。八月官仓开，新谷不得舂。晚禾穗离离，大风来自东。摇落满区亩，太息心忡忡。收穫将上场，伍长追呼忙。荷锄携畚锸，何暇别耶娘。言开白茅港，兼程冒严霜。州官点侬名，里正与侬粮。夜投草中宿，重趼脚成疮。昧爽起负土，夜继灯烛光。千夫百夫长，程度施鞭榜。里胥至侬家，催粮入官仓。况无弟与兄，有米不得将。吞声语哽咽，独立野徬徨。朝行河堤上，暮宿河堤傍。堤傍泥渐高，所积如山冈。侬力日已疲，河水日可航。古者兵出农，耕战固其常。屯成种黍稌，实作侬保鄣。侬来敢生怨，侬谣遂成章。侬愿干戈息，四海为边疆。销兵作钱镈，老作太平氓。"}