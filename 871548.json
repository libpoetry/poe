{"id":"871548","title":"仙岩行","dynasty":"宋","author":"白玉蟾","text":"醉携七尺霜前行，云锦山前湾几曲。溪头秋雨添寒绿，蛟龙冷浸一壶玉。蓼花锦岸红欲流，稻田高下铺棋局。碧岩耸出碧天半，鸟不敢飞缩双足。古洞无人石酒酢，峭壁仙仓积天粟。老稍指顾犹惊呼，神刓鬼划出崖谷。捣药声乾人已仙，万丈丹井一泓泉。风击古松飞翠盖，日射苍苔铸绿钱。藤萝拽树擘轻烟，黄鹤一去今何年。天欲夕阳空鸣蝉，夜深岭月向谁圆。古寺老屋留数椽，残僧一二掩柴门。铁像面壁萧萧然，瓦炉无火古殿前。寒鸦到窗檐息溜，暮云衰草觉山瘦。楮衾不暖不成眠，虎声入耳猿声又。几点疏星落梧桐，丹峦紫壑高相斗。何当汗漫跨青牛，晓露泠泠白玉楼。"}