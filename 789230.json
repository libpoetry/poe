{"id":"789230","title":"齐天乐 试茶沈家亭子用史梅溪韵","dynasty":"清","author":"王策","text":"东风有信招游屐，梦趁蝶魂先去。酒盏权抛，茶经手挈，翠碾枪旗新雨。閒情自许。尽乞火村庵，问泉邻渚。就石支炉，瘦烟袅袅出深树。面城宛同物外，茅亭刚斗大，四山青聚。风物他乡，情怀春尽，嫌杀寻花双羽。诗题短柱。怕布袜青鞋，后期多阻。无限幽悰，对轻瓯絮语。"}