{"id":"299218","title":"咏镜·阿房宫中星万点","dynasty":"清代","author":"袁懋功","text":"阿房宫中星万点，荧荧绮户秋波滟。当年对此知何人，香销腻玉愁云掩。照胆铸成粉黛悲，三千宫女敛蛾眉。骊山未毕重瞳入，咸阳三月青磷窥。自从埋照归东海，苔封水浸寒光在。洗出窗前皎月生，那知朝市浮云改。绛气连朝瞩太清，一泓秋水淡空明。红颜阅历知多少，霜鬓怜予亦有情。"}