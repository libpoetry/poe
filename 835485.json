{"id":"835485","title":"曲游春 其二 李公子明湖秋宴图","dynasty":"清末民国初","author":"王闿运","text":"十顷澄莹水，有客亭负日，看人来去。春怨难胜，不如秋好，碧云吟暮。千古销金地，尽付与、柳丝芦絮。问荷花，照过倾城，还似旧时香否。延伫。前游三过。记玉堂墙外，眉月弯处。更有珠宫听红儿歌罢，较量词谱。只恨诗人老，况近日、黄流沙污。怕图中画里相逢，又钩离绪。"}