{"id":"786393","title":"座上赋赠林十","dynasty":"清","author":"洪繻","text":"南风送君来，复欲送君去。溪口茫茫云，山头重重树。去年见君时，莺啼花满路。今年君来过，落花乱无数。麦秋风正凉，相逢各道故。君今隐芦墩，为农老朝暮。入山虽不深，避俗已得趣。课芸即为诗，劝耕亦寻句。种秫三十区，陶家备酒具。竹林有阿咸，时来相亲附。每于畎亩中，白云聚朋屦。君诗学襄阳，令人生遐慕。携家鹿门山，青年竟高步。缔交我独初，谈心坦怀布。昔日入中原，邮书当面晤。航海去复回，屈身为井鲋。功名付悠悠，不食甘匏瓠。即今离乱馀，寓公随处寓。云山异昔时，人物无孑煦。鞭扑马牛忙，催敲鸡犬惧。竭泽苦猎渔，挈瓶艰挹注。读书最萧条，无以供租赋。况又干戈年，时时求委输！兵连与祸挐，乾坤纷鼓铸。壮士孰为牺，吾徒皆守兔。桃源不可期，栗里君小住。今日偶逍遥，行踪冲罩雾。迢递到鹿溪，轻车来如骛。向余索诗编，吟声出韶濩。理乱了不闻，忧乐复何顾！相对两诗囚，书城搜积蠹。高歌十宜楼，「南华」生解悟。明朝送君行，报余须尺素！"}