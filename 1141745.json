{"id":"1141745","title":"探春慢 和心渊己巳元夕韵","dynasty":"宋末元初","author":"陆文圭","text":"细草黏冰，疏林补雪，衰翁未觉春暖。曝背低檐，燎衣破灶，谁识舞台歌馆。乐事如今懒。谢邻伴、东招西唤。何消看试华灯，月光今夕圆满。念昔繁华帝里，侍凤辇夜游，棚晓人散。迓鼓方催，韵箫正美，忽被西风吹断。簌簌梅花落，忍听得、一声羌管。怀古伤情，泪痕湿，春衫短。"}