{"id":"560399","title":"过夹浦循转河至同里","dynasty":"明","author":"徐庸","text":"江流走西东，断岸分夹浦。石梁毁何年，涛浪自今古。下有无底渊，神龙久为府。舟人罢撑篙，渔子但摇橹。我船得风便，过此喜无阻。前临要津路，列栅连水浒。虽云备盗贼，寔乃妨商贾。缘溪更寻汇，水浅隘沙土。空将百尺牵，长年足辛苦。斜日到人家，腥风起鱼鼓。"}