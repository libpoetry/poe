{"id":"103218","title":"自和·忽思湖上趣","dynasty":"宋代","author":"梅尧臣","text":"忽思湖上趣，水阔似南州。地接过从易，人闲取次留。絮轻递吹卷，蒲嫩匝堤幽。落果知禽入，行莎觉履柔。莲为游女曲，藤系野人舟。晚笋长过筱，春秧绿满畴。赏心曾卜昼，望岫最宜秋。款款穿丛蝶，涓涓败堰流。风埃无入座，笳鼓或惊鸥。下客林泉性，时能梦寐游。"}