{"id":"1116796","title":"次丹元姚先生韵二首","dynasty":"宋","author":"苏轼","text":"浮生知几何，仅熟一釜羹。那于俯仰间，用此委曲情。自怜无他肠，偶亦得此生。悬知当去客，中有不亡存。但恐宿缘重，每为习气昏。似闻梅子真，近在吴市门。未能肩拍洪，但欲目击温。不敢叩门呼，恐作踰垣奔。且令绍介先，徐以方便论。不学刘更生，黄金铸上方。不学房次律，身事问颍阳。王烈亦何人，叔夜未可量。独见神山开，遽餐石髓香。至道尚听瑩，粗才终蹶张。先生喜而笑，幅巾登我堂。苦誓指黄壤，要言刻青琅。蓬莱在何许，弱水空相望。且当从嵇、阮，聊复数山、王。达人友四海，曲士守一疆。慎勿使形谍，儿童惊夜光。"}