{"id":"134481","title":"和景仁又石溪","dynasty":"宋代","author":"司马光","text":"溪边有村落，未始识纷华。去县只数里，居民逾百家。山腰茺径转，谷口翠微遮。老木纷无际，重峦浩莫涯。力穷缠至顶，势尽复成洼。不定云烟色，难名草木牙。泥钧罗比屋，涧石载运车。宛有纯风在，谁云太古遐。梁随木性曲，檐逐地形斜。榛路牛呼犊，丛祠雀噪蛇。倚崖松偃盖，落石流翻花。安用游员峤，何须蹑紫霞。好将诗笔写，还入帝城夸。已买渔樵舍，毋令后约差。"}