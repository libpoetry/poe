{"id":"1076573","title":"游华顶峰","dynasty":"宋","author":"释法具","text":"行尽一径龙蛇蟠，病身忽上青云端。天公岂念客来远，偶吹一阵松风寒。摩挲老眼坐叹息，信有物表非人寰。去天尺五步可到，云梦八九吞何难。微阳远映众山绿，景气摇动如波澜。青萝吐花叶袅袅，浅水落石声潺潺。盘空巨石碧如削，暗澹老树苍烟漫。檐牙卓地殿影出，蜗涎上阶夜雨残。昔人遗迹不复见，但见满目围苍峦。悬知此地可送老，黄叶满庭风闭关。玉京五城信不远，神仙绶短谁能攀。妄庸柳泌真可笑，安用采药乘朱轓。"}