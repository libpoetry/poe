{"id":"619484","title":"恶草行","dynasty":"明","author":"伍瑞隆","text":"路傍恶草不满尺，叶开如拳捲如席。车马纷纷踏作泥，飘零委地无人识。东皋先生大山麓，草也滋蔓药圃侧。早雷喧春春欲深，千英万卉生颜色。李花能白桃花红，草亦葳甤着朱碧。市肆少年太无赖，看春不辨苍与白。坐令此物登中堂，爱惜如珠掷不得。物固有缘兼有运，可怜非类乃邀泽。纵使漫山未足忧，不免芳兰气萧索。圣明天子坐明光，五风十雨调阴阳。明堂种柏不种柳，禾黍风清接大荒。一时硕辅尽娄狄，满朝彰痹称明良。梨花九月不足瑞，矧尔恶草生路傍。青天白日照肝胆，魍魉离魅胡不藏。慷慨操笔发欲指，烈士谁哉请上方。"}