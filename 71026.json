{"id":"71026","title":"沁园春·读白太素天籁集","dynasty":"元代","author":"张翥","text":"客汝知乎，载酒轻舟，看花小车。胜炎州出使，瘴浮征旆，禁门待漏，霜满朝靴。岁去堂堂，老来冉冉，瓶雀飞时手怎遮。平生事，叹山林迹远，霄汉程赊。从渠梦蝶疑蛇。得放懒、还须自在些。甚天荒地老，铜台歌舞，水流云在，金谷豪奢。客问先生，归宜早计，醉后之言可信耶。鸥盟在，任渔蓑江上，雨细风斜。"}