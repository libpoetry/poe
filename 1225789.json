{"id":"1225789","title":"题太白纳凉图","dynasty":"元","author":"陈高","text":"六月炎天飞火乌，土焦石烁河流枯。迩来衰病更畏热，呼叫欲狂挥汗珠。饮冰嚼藕废朝夕，小室如炉眠不得。閒将图画悬四壁，漫想深山好泉石。就中此图尤绝奇，青林飞瀑吹凉飔。何人展席坐苍藓，乃是谪仙初醉时。露顶裸裎投羽扇，仰看云生白成练。松阴如雨毛骨寒，岂识人间袢促倦。祇今匡庐道阻修，雁荡天台近可游。便欲致身丘壑里，挂巾石壁继风流。"}