{"id":"437780","title":"丁巳九月梦与范季沾同登北潭之临芳亭觉而作诗记其事以示范","dynasty":"金","author":"蔡松年","text":"高陵五六松，潭水涵清阴。白鸟如避世，巢居得幽深。杂花眩青红，苦节方森森。何人作虚亭，想像云栖心。我梦涉陈迹，君亦同登临。相与定嘉名，洗去花草淫。看云抚修碧，夕景低遥岑。风林淡秋月，霜枝鸣玉琴。两意谁识之，好处烦幽寻。閒居志则同，岁月能骎骎。时无陶彭泽，此曲难知音。亭前有奇石，迁流失山林。顾亦如我曹，鬓发风沙㑴。小儿重外物，列屋享千金。区区心甚长，因循困华簪。忽焉事大谬，危机恐难任。平生下泽车，斯言吾所钦。志士愿不辱，俗情便孔壬。自喜迹犹浅，凫雁容浮沉。泥行自萧散，世路皆崎嵚。此邦真可老，城郭环清浔。结庐与君俱，开写平生襟。里巷日还往，杖屦行讴吟。还寻梦游处，无忘神所箴。"}