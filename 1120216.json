{"id":"1120216","title":"了斋自警六首","dynasty":"宋","author":"陈瓘","text":"本无一字尧夫易，八十一篇扬子玄。今古是非那复辨，仲尼尤不废韦编。文书难写伏羲书，字外成篇始见渠。赐也能分可不可，一瓢居士只如愚。过时不易始为难，执处那知是变迁。度尽千山无鸟迹，不劳传语报平安。手在何忧弓力强，巧穷那得必穿杨。太和有味人人饮，谁识醒时是醉乡。仲由行行终身诵，师也堂堂带上书。五柳却能知此意，无弦琴上赋归与。只说为山不说休，山成日夜水横流。惜哉覆篑成迷复，只欠当初一掉头。"}