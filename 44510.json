{"id":"44510","title":"千人针","dynasty":"现代","author":"马一浮","text":"游子征衣慈母线，此是太平桑下恋。岛夷卉服亦人情，何故云鬟偏教战。街头日日闻点兵，子弟家家尽远征。倾城欢送皇军出，夹道狂呼万岁声。众里抽针奉巾帨，不敢人前轻掩袂。一帨千人下一针，施与征夫作兰佩。大神并赐护身符，应有勋名答彼姝。比户红颜能爱国，军前壮士喜捐躯。拔刀自诩男儿勇，海陆空军皆贵宠。白足长怜鹿女痴，文身只是虾夷种。徐福乘舟去不回，至今人爱说蓬莱。岂知富士山头雪，终化昆明池底灰。八纮一宇言语好，到处杀人如刈草。蛇吞象骨恐难消，火入松心还自燎。荜路戎车势无两，水碧金膏看在掌。明年《薤露》泣荒原，一例桃根随画桨。千人针变万人坑，尺布何能召五丁。罗什当筵食蒺刺，佛图隔阵讶风铃。四海争传新秩序，河间织女停机杼。秦都闾左已空闺，夏后中兴无半旅。君不见樱花上野少人看，银座歌声夜向阑。板屋沉沉嫠妇叹，朱旗犹梦定三韩。"}