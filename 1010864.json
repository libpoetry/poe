{"id":"1010864","title":"骖服腾飞行","dynasty":"宋","author":"释文珦","text":"有客乘车建其，四牡骖服腾飞。华绶杂佩陆离，指顾绰有馀辉。贲然到我柴扉，我生靡识轻肥。旋穿敝屣粗衣，延之欲语襟期。客言子其病而，胡不与世推移。余曰子言诚非，穷达有命有时。与其如脂如韦，孰若饭糗羹藜。颜子陋巷寒饥，尼父尝称庶几。恬淡道德之基，不义富贵奚为。将子勿复致辞，吾志非君所知。"}