{"id":"626186","title":"贫女","dynasty":"明","author":"黎景义","text":"不生王侯门，不堕歌舞薮。虽云良家媛，清白由来久。簪竹加云鬟，绳绵约玉肘。衣裳巧补绽，漱浣翯无垢。恒亦佩兰缨，芬芳性本有。那知金作屋，更昧珠量斗。幼时往东邻，观人拜姑舅。珍翠纷葳甤，绮罗烂星柳。德容果何如，效颦不悟丑。徒能盛妆饰，便既奉箕帚。何哉此荆布，寂寞空自守。屈指数生平，来年过十九。可怜婉娩质，清淑胜玙琇。蹇修逐紫陌，未尝顾瓮牖。忆此感复羞，粉颊忽被酒。辛苦事女红，曷惜龟掺手。箴剪母即师，机筐灯是偶。霸陵山中人，讵识为谁某。"}