{"id":"691248","title":"感怀寄友人","dynasty":"明","author":"李孙宸","text":"误将圆月比襟期，圆缺惟应月自知。君道清光原不减，照来蟾影有参差。曙色迟迟听杜鹃，午风漠漠见莺迁。韶华总似君心掷，不用怜芳怨岁年。江边吾欲荡兰舟，雨雨风风殊未休。纵有芙蓉芳可采，不如相逐大江流。万缕千丝抽渐匀，思君多在柳园春。欲将折寄烦相忆，未必君情似柳新。门临溪水接瑶池，池上仙人旧有期。安得侬如池畔草，奉君长醉紫霞卮。"}