{"id":"1095767","title":"赠御前梁宫干","dynasty":"宋","author":"释居简","text":"梁楷惜墨如惜金，醉来亦复成漓淋。天籁自响或自瘖，族史阁笔空沉吟。前日去寻子赵子，道院水亭秋色里。幻成赵子骑蹇驴，潇洒不减骑鲸鱼。又写深衣跨牛客，云生谷口耕阡陌。按图绝叫喜欲飞，棹笔授我使我题。我方拄眼孤山西，岑楼残碧澹扫眉。见成一段诗中画，宜雨宜晴四时挂。输与滕王蛱蝶图，坐收少室山人贾。"}