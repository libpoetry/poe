{"id":"684157","title":"游茅山","dynasty":"明","author":"王弘诲","text":"巳字标形镇海东，辛墟应箓帝图雄。天关日月藏昏晓，地轴沧桑接混濛。信有神仙游物外，漫劳宰相说山中。丹丘此去无多路，白鹄翩翩未易通。玄草无心学解嘲，素书拟借异人抄。峰当许掾儿孙列，树过茅盈伯仲交。境秘华阳探洞壑，宫环句曲符林稍。凭虚吾已骖鸾鹤，谁道浮名未肯抛。振衣峰顶礼茅君，仙胄风流自昔闻。名注紫台超万劫，位同丹鼎列三分。金珰玉佩流玄诀，瑶草琼花绝惧氛。竟日登临归路懒，乱峰回首隔烟云。"}