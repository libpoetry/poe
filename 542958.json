{"id":"542958","title":"拟汉郊祀歌十九首 其十一 天门","dynasty":"明","author":"胡应麟","text":"天门开，辟九重。上帝居，百灵从。瑶为台，璇为室。枢紫贝，牖金碧。吐望舒，宅曜灵。建雷鼓，树霓旌。左苍龙，右白虎。守飞廉，卫玄武。灵光被，六合周。烛万景，洞九幽。励精诚，荐嘉藻。永如期，锡难老。灵烂烂兮载扬光。清飙激云下羽?。牵牛织女行七襄。蛾眉稚齿纷君堂。灵目成兮悦而康。合柷敔兮陈笙簧。天门呀然豁扶桑。双翼乘风朝紫皇。揖西王母携东方。食蟠桃实乘乘黄。周历八纮度九域。吐纳真精戏无极。"}