{"id":"844853","title":"偶题二首","dynasty":"清末民国初","author":"曹家达","text":"荆王梦后带微曛，莫遣閒愁便化云。花圃春阳羞照影，莲塘秋水易成纹。百年蛮触原同命，一代风骚合让君。自有相思无寄处，可怜憔悴沈休文。自愧微之与牧之，敢将幽怨托新诗。盈盈野水背人去，婉婉秋棠带雨垂。唤渡何心见桃叶，买山无命夺焉支。一从留得优昙相，花月频年寄梦思。"}