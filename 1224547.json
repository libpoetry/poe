{"id":"1224547","title":"尊经堂诗","dynasty":"元","author":"柳贯","text":"圣人言纯如，载道行万世。贞明配日月，广大侔天地。简牍之所资，包络无巨细。上而建皇极，重睹人文丽。下以开民彝，性初均秉畀。训行宣光熙，道否隔氛曀。千人万人心，揭揭皆经谊。此息则彼消，刚柔乃殊位。进乘休复机，迪哲蹈仁智。自绝其本根，奈何取天劓。燔灭滋秦瘝，网罗兴汉利。存亡书岂知，论者常不置。济南耄言出，孔壁发神秘。百篇始昭垂，五代著成乂。鲁齐韩毛《诗》，其传迭兴废。审音以知乐，亦各徵四至。乐崩名仅存，缅想歌钟肆。礼失野可求，谁明射乡义。制氏记铿锵，后苍详数制。区区象声容，讵得作者意。赖夫《春秋》家，尚识王道贵。载事或称诬，推凡疑翼伪。田何受孔易，其全缘卜筮。杨施孟梁徒，别出踵焦费。挟书律始除，六籍岂俱逝。伤哉居下流，众恶所奔萃。驾言拾灰残，我道犹未坠。乘之以颛门，中复縻谶纬。党同护朽竹，攻弱击枯骴。文字日荄滋，编策亦鳞比。孟荀与杨韩，先后参舆卫。择精语益详，炳炳诏来裔。一籥节众音，八风无滥吹。方张乃遂翕，已矣更五季。大明升殿郊，荧奎属炎彗。舂陵南标正，陕洛黄离继。经世偶潜虚，象图合而异。举隅岂无反，仅若小星暳。肫肫紫阳翁，敷贲了群视。在时张吕间，建学特超诣。一鼓行无旁，八区同教肄。矧兹龙德中，美化纯渐被。家书动盈屋，人事各康济。恭惟罔极恩，圣哲布嘉惠。经尊道则尊，有合严庋寘。覆之以堂庭，牖户亦崇邃。古史洎今诠，珠骈而玉缀。高名以经揭，酌原知水味。譬如登乔岳，冈阜左右睇。草木流华滋，烟云撤纤翳。观生老其间，面背俱盎睟。岂惟一身谋，直作数世计。是家离石宗，遭乱藁城寄。劬书自玉峰，菑播实深穊。子孙刈其熟，穰穰收秉穗。后来及门士，妙合若龟契。尊闻行所知，况复躬自致。过逢诧师资，忍负筑场志。我愿安氏堂，广作天下治。矜式表国都，弦歌行党术。蓄诚以端蒙，达生以知类。惇典叙彝伦，三郊而五禘。与世开隆平，吾经固无累。自微可之显，道岂不在器。世间有形物，展转资弊弊。游谈亦何根，阁束祇自弃。是将比镇宝，前人所数遗。手泽尚鲜新，一展一流涕。昼诵夕思之，上帝俨临涖。作诗谂苏子，孙曾戒无替。"}