{"id":"1110488","title":"次韵蒋次庄二首","dynasty":"宋","author":"孙觌","text":"敝裘羸马老风尘，两鬓星星乱白纶。乘兴来寻剡溪雪，倦游归钓锦江春。眼中了了三生梦，俗眼欣欣一笑亲。急雨催诗头上黑，凭谁唤起谪仙人。政拙心劳愧此身，一麾便合挂朝绅。青山有意迎仙客，白日相逢是故人。见说卑宫恢禹迹，时来击壤颂尧仁。玉川寸铁真无用，地上空愁虮虱臣。"}