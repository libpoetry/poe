{"id":"634826","title":"游宝积寺汲卓锡泉至石洞经宿而归","dynasty":"明","author":"释今沼","text":"山风何飕飗，堕叶掷虚阁。远怀山月秋，顾不如畴昨。梵宇如劫馀，寒原亦凋落。数里有名泉，潆洄碧云端。携筇探之去，石干青若盘。入口晨露晞，剧饮不畏寒。不将军持来，何以惠所欢。石洞隔昏钟，明发问樵子。围木晻暧中，枵穴仍聒耳。岩林翳渍委，沾涩踏不起。良材下维箨，诗人所为訾。稷实愁霜风，兹游况如此。安得列御方，乘之泛我止。"}