{"id":"810931","title":"南柯子十三首","dynasty":"清","author":"王时翔","text":"雁宿芦丛冷，鱼牵荇带长。西风送我过横塘。六幅银帆飞破、石湖光。山脚轻烟碧，波心夕照黄。行春桥上画衣香。独树桃花八月、断人肠。叠巘云光接，浓阴树色连。木兰艇子绿波湾。风影轻翻红袖、拂低阑。照水愁蛾敛，看山笑靥圆。沉吟半刻亸香肩。应有春游诗句、写吴笺。镂管拈沉绿，春裙剪淡黄。描花隐约寄柔肠。要绣红莲双朵、盖鸳鸯。倦起凭雕槛，闲行转曲廊。樱桃欲谢惜年芳。独立无人深院、看斜阳。蕙帐人无赖，银屏恨不禁。晓来新梦恁关心。仿佛玉壶亲自、与君斟。插髻花枝妥，钩帘草色深。别时直望到如今。归路粉云香雨、做春阴。碎绮裁春色，明霞晕玉容。小楼人醉倚东风。记得软杨丝里，一枝红。锦轴闲常卷，朱弦静不张。西风帘下自然凉。况是怯秋人起、独眠床。语别双归燕，啼愁几暮螀。小庭梧竹间青黄。一带淡烟新月、接残阳。碧柳春檐雨，青梧夜阁风。个人香梦恰朦胧。又是和衣熟睡、小屏中。薄鬓倾浓绿，清灯晕小红。玉炉熏被半床空。一缕水沉烟袅、绣芙蓉。丽影收青镜，香云绾碧螺。盈盈一笑整裙拖。今日薄绵初脱、换单罗。扑蝶怀轻扇，听莺步浅莎。柳阴垂处懒重过。怕见画桥流水、落红多。东汉开禅教，西方购梵书。神驹贝叶现明珠。照遍千江祗是、一丸孤。法字传来久，尘心到此无。清凉台上景萧疏。半世烧沙才得、饱香厨。圆毂如肠转，香膏与泪深。已凉天气客初禁。凭枕怯眠人静、暗沉吟。澹月微窥幌，疏风半入林。渡江乡梦一帆阴。才到江南惊断、楚天砧。策策商飙动，凄凄古意深。金梁桥上月难禁。不唱宪王乐府、试狂吟。薄笑依银杏，清歌忆锦林。红牙拍断桂堂阴。只有荒鸡遥接、暮村砧。握藕香沾雪，垂珠泪滴红。分襟地是桂堂东。一径斜斜铸就、寸心中。梦易莺儿唤，书难燕子通。晴丝轻袅断魂风。小醉清愁无日、不朦眬。客里新凉浅，闲中旧恨深。杜兰香远思难禁。小扇蚕书偷展、自微吟。锦瑟尘悬壁，琼箫响散林。石榴裙曝柳边阴。怎忍寒衣独上、少君砧。"}