{"id":"1071335","title":"徽州班春古岩寺呈诸僚友","dynasty":"宋","author":"汪藻","text":"揆日奉明诏，班春出孤城。和风递鼓鼙，细雨迷旆旌。渺渺度阡陌，溪山照人明。幽花不孤芳，好鸟相应鸣。陇麦已争秀，畦秧亦微萌。食新知有期，及我凋瘵氓。古寺依绝壁，林端列飞甍。残僧四五人，静若无所营。石室广百肘，嵌空自天成。泉甘与茶宜，就挹岩下清。伏槛肆遐瞩，归云入檐楹。数农前致辞，貌野意则诚。兹幸枉冠盖，使君岂无情。频年苦饥虚，奚用恤此生。守昔在闾里，先畴每躬耕。起家三绝馀，谬忝符竹荣。无术布宽大，低头愧鳏茕。愿言同抚绥，永绝愁叹声。"}