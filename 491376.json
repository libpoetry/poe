{"id":"491376","title":"旷伯逵移花竹石盆","dynasty":"明","author":"刘崧","text":"慈竹绿而贞，慎草青以润。披纷瑞香蟠，纠屈栀子韧。蓬然出众美，生意各欣振。虚庭荫深广，烈日光不瞬。泉石涵清妍，盎盆陟崇峻。移床坐其侧，凉吹飒两鬓。重门掩苔藓，尘迹戒蹂躏。赏幽君子心，席地频洒汛。茗瓯既己陈，酒盏焉得摈。高情寄林壑，乐此乐无竟。我惭去田园，畏暑剧焚烬。抱瓮息林阴，还思问田畯。"}