{"id":"82007","title":"睡起遣怀","dynasty":"宋代","author":"陆游","text":"百事不能能荷锄，不锄菜畦锄芋区；身存那用十年相，陂壤且为凶岁储。百事不学学作诗，不作白紵作竹枝；黄陵庙前风浪恶，青衣渡口行人悲。老病闭门常愦愦，芋不复锄诗亦废；客来剥啄唤不应，一味人间占闲退。今朝一日三倒床，叹息春昼如年长。摩挲困睫喜汤熟，小瓶自拆山茶香。"}