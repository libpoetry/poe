{"id":"128352","title":"过邯郸·恭持天子节","dynasty":"宋代","author":"曹勋","text":"恭持天子节，再经邯郸城。断垣四颓缺，草树皆欹倾。慨念全赵时，英雄疲战争。殆及五季末，瓜分无定盟。慨念蔺君高，璧亦安所盛。翩翩魏公子，有德胜所称。殆今已千年，废台漫峥嵘。赵民尚自若，歌舞娱春荣。金石丝簧奏，仿佛余新声。兴废乃尔尔，人事徒营营。望城只叹息，尽付西山青。"}