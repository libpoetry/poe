{"id":"578955","title":"光泽道中纪事","dynasty":"明","author":"王佐（汝学","text":"西来一水白练白，界破两山立其侧。两侧之山草树平，北侧之山石崖逼。我爱崖面平如掌，驻马磨崖写遗响。苍苔磨尽见石骨，隐隐古字石崖上。蛇虫缺裂蛟鼍断，欲读不成心眼乱。细寻体制何代书？彷佛八分兼小篆。秦欤汉欤此荒服，何有此字在我目。无乃唐末五代人，学得李蔡步其躅。四百年来已如此，天地无穷会更纪。凄凉往事不胜悲，且抱戎籍去综理。"}