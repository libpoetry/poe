{"id":"702082","title":"秋日忆早朝","dynasty":"明","author":"温纯","text":"当年朝拱斗星移，飞鸟回翔亦有期。静听鸡鸣金钥动，喧传象过玉珂随。肃清秋色连宫阙，咫尺天颜入梦思。何日鼎新三殿后，侍臣重睹汉官仪。暑退年年侍讲帷，秋来日日想朝仪。金流胶折非畴昔，鹄立鹓联正及时。漏待千门花作侣，烟开双阙月应知。忽闻少海恩波渥，即向文华拜赤墀。"}