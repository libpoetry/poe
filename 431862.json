{"id":"431862","title":"金缕曲 夜泊龙家召步月沙州","dynasty":"近现代","author":"许宝蘅","text":"又挂孤帆去。甚东西，绿萍吹转，碧天云暮。四坐哀思间豪竹，昨夜星辰方聚。有几辈新知俊侣。共倒深杯香满满，算凄凉，别泪都如许。所不得，鹧鸪语。出门都是天涯路。叹年华，飘零书剑，风尘辛苦。谈月昏花迷雁影，独向荒洲凝伫。可忆我，酒醒何处。识字早知忧患始，应折磨，多少天分付。此中意，几时悟。无计留春住。怪连朝，心情草草，满天风雨。问讯故国花世界，水远山遥何许。祗堕溷沾茵无主。弹指流光真似箭，向闲阶，独立空延伫。双燕子，前头语。年年院落凭来去。有几番，娇红宠绿，都教春误。任尔惜花心事重，重叠金铃遮护。总难禁，鸟啼飞絮。明艳自来轻薄惯，对芳尊，此恨成千古。浇不尽，东华土。"}