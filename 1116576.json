{"id":"1116576","title":"庚辰岁人日作，时闻黄河已复北流，老臣旧数论此，今斯言乃验","dynasty":"宋","author":"苏轼","text":"老去仍栖隔海村，梦中时见作诗孙。天涯已惯逢人日，归路犹欣过鬼门。三策已应思贾让，孤忠终未赦虞翻。典衣剩买河源米，屈指新篘作上元。不用长愁挂月村，槟榔生子竹生孙。新巢语燕还窥砚，旧雨来人不到门。春水芦根看鹤立，夕阳枫叶见鸦翻。此生念念随泡影，莫认家山作本元。"}