{"id":"563979","title":"展谒孟庙","dynasty":"明","author":"孙承恩","text":"稽首孟夫子，万古道学宗。七篇溯源流，乃与洙泗通。义利王伯辨，日星丽苍穹。拳拳救世心，绩视禹稷同。早年事咿唔，童子呫哔功。及兹咏圣涯，钻研愈无穷。兹晨出祠下，瞻谒展敬恭。巍巍泰山尊，恍若亲德容。道术丧千载，异论方讻讻。无由起夫子，为我摧其锋。天理有至正，吾道惟大中。叩公公不言，涕泪沾心胸。"}