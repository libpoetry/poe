{"id":"766115","title":"绮罗香 题画眉图","dynasty":"清","author":"鲍之芬","text":"玉镜鸾新，晶帘燕悄，朝露袭人兰气。欲效当年，京兆闺房韵事。入时宜、最要长蛾，喜宫样、匀分八字。占风流、石黛南都，生花妙笔殷勤试。春风吹上眉妩，掩映明眸皓齿，花钿云髻。浅笑轻颦，流盼更添娇媚。临瘦月、波剪秋痕，带远山、柳舒晴翠。祝相庄、鸿雁长齐，孙曾同寿介。"}