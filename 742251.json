{"id":"742251","title":"韩信岭","dynasty":"清","author":"吴兰庭","text":"一径走峻阪，崖壁若环卫。行行渐幽黯，如入永巷内。日御历线天，见午不见未。乱山鲜木石，蠢蠢惟积块。堆阜忽俯瞰，突兀压我背。脉疏质已离，砉然恐其坠。势险比岩墙，疾驱思纵辔。却怪绕马首，抗行断复缀。保无或偶然，适与祸机会。颇闻汉韩侯，奋迹致高位。一蹶中危法，乃为儿女卖。讵伊非英豪，良由昧进退。即今吊荒冢，行客发深慨。懔懔抱微躯，羁孤弥自贵。"}