{"id":"811929","title":"春日咏怀","dynasty":"清","author":"多隆阿","text":"鸣春好鸟语双双，又听晨钟向晓撞。渡岭闲云穿石罅，匝庭密树荫纱窗。交人意淡恒违俗，爱古心高不受降。积闷年来遣未得，浇书怡喜酒盈缸。事不从心大半乖，随机何用巧安排。花能蠲忿须寻种，梦傥游仙也慰怀。暖谷生春消积雪，和风无力破沈霾。算来差有家居好，独掩柴扉坐小斋。受戒何须读楞严，情多或许脱尘凡。惟求长厚如张季，莫蹈清狂似阮咸。学积十年安我拙，心澄一片任人谗。何当驾得扁舟去，好趁长风饱挂帆。"}