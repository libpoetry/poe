{"id":"684479","title":"别张子鱼三首","dynasty":"明","author":"王廷陈","text":"断蓬随天风，飘转云中游。岂不恋本根，一失非我由。矫矫双鸿鹄，高飞命其俦。猎子隐侧目，横绝焉可求。托身贵得士，安卑义所尤。之子远行迈，弃我不顾留。思欲并子济，汉广无方舟。鸣鹿在中野，获草求其群。嗟哉昔所欢，一散如飙尘。虞卿弃相印，担簦徇情亲。悔吝不自惜，义声流千春。此道息已久，遗响谁为申。子其怀玙璠，慰我多苦辛。霖雨积旬朔，羲和光不垂。荆棘被广野，潢潦生中逵。客子阻遐征，太息当路岐。策马从子去，驽骏焉可齐。君羽等飞鸾，我质类栖鸡。同袍异羽质，去留长此辞。"}