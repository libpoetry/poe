{"id":"807782","title":"沁园春  晒书","dynasty":"清","author":"陈维崧","text":"忆昔吾家，有万卷楼，城西毫村。自江陵道尽，牙签半失，感阳焰熄，玉轴犹存。借去一瓻，亡来三箧，墨化妖螭赴海门。无多剩，似乱馀故旧，卖后田园。丛编暇日还扪。与药裹零星曝满轩。任半生穿穴，碎同蠹蚀，有时发作，陡若龙掀。贫极须捻，老来怕读，閒对秋阳自较翻。吾休矣，亟束书高阁，且晒吾裈。"}