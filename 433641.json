{"id":"433641","title":"诗三律","dynasty":"近现代","author":"舒庆春","text":"远近渔帆无限情，与君携手踏沙行。于今君去余秋暑，昨夜香残梦故城。漠漠云波移往事，斑斑蛤壳照新晴。何年再举兰陵酒，共听潮声兼话声。晚风吹雾湿胶州，群岛微茫孤客愁。一夏繁华成海市，几重消息隔渔舟。不关宠辱诗心苦，每忆清高文骨遒。灯影摇摇潮上急，归来无计遣三秋。故人南北东西去，独领江山一片哀。从此桃源萦客梦，共谁桑海赏天才。二更明月潮先后，万事浮云雁往回。莫把卖文钱浪掷，青州瓜熟待君来。"}