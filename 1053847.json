{"id":"1053847","title":"王昭君","dynasty":"宋","author":"孔平仲","text":"昭君十五入汉宫，自倚花艳如芙蓉。黄金不买画者笔，西子变作嫫女容。羊车忽略久不幸，夜夜月照罗帷空。娇痴怨恨掩袂泣，常恐兰蕙摧霜风。不堪坐守寂寞苦，遂愿将身嫁胡虏。神仙缥缈下朝阳，再拜玉墀辞汉主。天颜惊顾初相识，自起欲留留不得。吁嗟拂袖归禁中，却看飞燕无颜色。婵娟去去阴山道，几日风沙貌枯槁。千秋万古恨无穷，坟上春风无寸草。"}