{"id":"1125526","title":"和薛子晋来庆癸未登第韵二首","dynasty":"宋","author":"袁说友","text":"云雾油然托应龙，姓名偶彻大明宫。胪传殿庑千官肃，声到旌旗万马雄。黄蝶飞来惊拜命，青衫误著敢言功。如何李合犹能第，造物何心本至公。寒荄也趁百花新，眼懒犹贪上国春。五技怪能成薄命，一名却喜继前人。唤将好意诗频赋，洗却閒忧酒再巡。底事牛堪有归序，韩公平日最相亲。"}