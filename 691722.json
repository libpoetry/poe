{"id":"691722","title":"海棠烂然要诸君子赏之分韵得壶字二首","dynasty":"明","author":"李梦阳","text":"绕树巡檐兴恨孤，缛红繁绿似渠无。童知小径晨先扫，客有高轩夜特呼。巳拚落英欺舞袖，更堪歌鸟劝提壶。幸能老去花常健，遮莫尊前醉共扶。春深花树烂模糊，花下朋游酒一壶。帽侧故搴轻朵插，席安仍取积英铺。日烘扰扰蜂能趁，烟动关关鸟更呼。客散独烧高烛照，老来真自笑狂夫。"}