{"id":"521207","title":"南雄北界南安民以负担为利数起争焉张公汝弼守南安为正疆界而二邦之讼息故诗语及之秋郊观稼","dynasty":"明","author":"顾清","text":"金天高迥霜日晶，原田靡靡黄云平。老农携馌坐田首，梨枣缀树光晶荧。儿童笑呼驱鸟雀，落日村巷多欢声。我行按辔为助喜，感叹欲去还徐行。前年江南雨连月，百谷烂死秋无成。去年山东仍苦旱，塍尾兆坼横庚庚。室中啼呼道傍卧，岂有束穗酬深耕。今年丰稔信可乐，却思旧日还心惊。茫茫禹甸极四海，安得是处皆丰盈。君不见紫瑶草，俱长物，惟有丰年妇子宁。"}