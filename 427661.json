{"id":"427661","title":"月下笛·极乐寺题壁","dynasty":"近现代","author":"溥儒","text":"云掩禅房，林分吹断，乱山飞雨。流莺自语。怨东皇，送春去。危楼倾尽何能倚，剩门外、垂杨几缕。正夕阳鸦背，边城辽远，错认归路。重到谈经处。见栋宇依然，池平树古。荒亭蔓草，不堪摇落如许。新蒲一夜生寒绿，问兴废、伽蓝忆否。尽桥畔，对残春孤艇，寂寞谁渡。"}