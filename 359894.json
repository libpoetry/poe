{"id":"359894","title":"金缕曲·同人集饮小斋，用香海词人韵，并调少葵","dynasty":"清代","author":"黄钧宰","text":"万里沧溟气，被西风，吹来诗思，盘旋胸底。海上钟期今不作，魂梦无端悲喜。直要把，古人唤起，身后浮名谁得失，看床头，美酒能馀几，粳稻熟，蟹肥矣。团脐九日真腴美，任人闲，江瑶海错，无斯风味。展转不辞煎炙苦，枉负横行一世，问谁是，此生知己。独有清狂莲幕客，手双螯，赞得香生齿，应值得，为伊死。"}