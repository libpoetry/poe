{"id":"685793","title":"春兴","dynasty":"明","author":"丘浚","text":"塞雁乘春又北飞，越人何事未南归。十年馆阁虚糜禄，三月庭闱阻换衣。树背时时劳夕梦，草心寸寸恋春晖。几回喜惧交并处，屈指亲年近古稀。百计思归未得归，梦魂夜夜到庭闱。愁心苦似丸和胆，泪点多如线在衣。爱日每怜驹易过，临风却羡雁能飞。朝来闻报高凉捷，万一归程或可几。"}