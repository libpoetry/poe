{"id":"1065684","title":"次韵叔父俗罢","dynasty":"宋","author":"苏过","text":"黄门昔万机，下士勤握沐。今已与世疏，雅志追沂浴。丹田有宿火，如比阳来复。辘轳自转水，离坎俱实腹。谪居使事乏，惟喜薪水足。时濯西风尘，一寓归鸿目。勿惊髀肉少，衣褐真怀玉。明镜虽无垢，新苗良待沃。雨馀餐岩岫，露重膏松竹。更观云入山，心与境同熟。珍重耆城言，妙解何须读。洁香非外求，清净常返瞩。物初信可游，傥来非所卜。益师庄叟言，养生贵缘督。"}