{"id":"1144038","title":"癸未至节以病晚起走笔戏书纪事排闷十首","dynasty":"宋末元初","author":"方回","text":"遇节何其窘，治家乃尔难。谷生舂苦碎，薪贵灶嫌宽。病体危狼狈，时情畏触蛮。拥衾闻客至，强整旧衣冠。屋少未成宅，地宽聊作园。吾能甘菜食，或颇送花根。莳喜阳坡暖，浇怜冻井温。丁宁三径客，缓步惜苔痕。忍事宁生瘿，今谁似我能。缺钱分灶婢，赊米乞庵僧。恶语闻皆恕，凡诗见亦称。平生楼百尺，非复旧陈登。此老谁能画，蒙头一破巾。有杯常设客，无局不饶人。仆醉邻翁怒，儿啼乳媪嗔。佯聋付一笑，莫漫耗精神。老子家风旧，从来节是常。糟姜三盏酒，桕烛一炉香。今岁适多病，吾儿犹异乡。十分无意绪，檐雨晓淋浪。贫家无节物，何况此荒城。村妓闻来贺，山翁懒出迎。头疡连耳肿，夜雨杂风鸣。政尔堪高卧，床香菊枕成。重报莺花信，谁司铁炭权。更经三度节，即满六旬年。豪动书千纸，穷难致一钱。不忧无穴葬，惟喜有诗传。家人簪珥旧，草草亦梳妆。雪几茶花雅，风炉柿叶香。乃翁时自笑，此辈讵吾量。免贺俱休拜，新正一并偿。古道古君子，今于何处求。每闻栀马箠，不虑檗驴鞦。贾药全多伪，医钱卒易酬。头岑姑止酒，或恐自然瘳。云无可书者，泥屦隔墙声。小市扃虚肆，荒庖绝美烹。流涎淮蟹紫，入梦海柑赪。莫殢闭关卦，兵戈商不行。"}