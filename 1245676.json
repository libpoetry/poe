{"id":"1245676","title":"凝香阁诗","dynasty":"元末明初","author":"杨维桢","text":"有兵不若森于庭，发天下若庄于棚。汗马不若繫于营，休兵要待民力生。平章政事光禄卿，阁下万卷清香凝。书生香，德生馨，况复爇鼎相熏蒸。绿烟一缕风度棂，光禄燕寝寝不惊。蝴蝶飞来窥枕屏，周公入梦话东征。山甫依稀亦言并，天既反风禾稼登。告以补衮垂鸿名，杨子进规为座铭。有客如此真贤卿，有客如此真贤卿。廪人饱粟，庖人馈鲭，燕昭台上千金轻。钱唐博士起相庆，有如十八学士登蓬瀛。"}