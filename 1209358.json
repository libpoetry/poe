{"id":"1209358","title":"和移剌继先韵三首 其三","dynasty":"元","author":"耶律楚材","text":"祖道门庭元简略，儿孙草里添芒索。拟心鹞子过新罗，起念白云横大漠。迥殊四句有无中，元非三际来今昨。大海纤尘一点飞，洪炉片雪寒光烁。宁论业障本来空，半偈徒誇寂灭乐。细切清风非异事，更将明月?来薄。玲珑四面亦无门，充塞十方绝壁落。罗列珍羞渠不食，痴人犹是贪藜藿。祗图龙颔摘明珠，谁知虎口存活雀。坐晚犹迷一色边，崎岖鸟道横秋鹗。可笑人间荆棘林，死者填沟空塞壑。"}