{"id":"1091118","title":"中秋对月戏呈觅举诸兄","dynasty":"宋","author":"薛季宣","text":"君不见决明混沌江之湄，含胎吸月怀清辉。圆净唾将珠与玑，又不见明视中原云月静。跳掷回旋顾形影，生儿往往皆毛颖。由来逐物未忘机，劳生吞吐知惟时。观美为人奚以为，独坐金风尘虑省。皓月斜河星耿耿，草头漙露侵肤冷。平生不解饮和歌，无人对月醉颜酡。月朗清秋奈月何，睡思朅来刚引领。林岫参差弄光景，不知月已沈西岭。"}