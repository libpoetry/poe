{"id":"835279","title":"解连环","dynasty":"清末民国初","author":"沈曾植","text":"岩空人悄。澹霜林渲晚，霞天回照。认一抹林外晴沙，是鹤瘦筇孤，那回曾到。写出青山，写不尽鹃啼猿啸。怅平生心事，向平五岳，安期三岛。尺幅平量画稿。有名家点笔，词仙借抱。尽缥缈天际归舟，只搅碎秋心，乱蛩衰草。断梦无痕，又转入玉京仙调。夜灯青，念君髯影，萧萧吟老。"}