{"id":"704094","title":"阅边宿瞿昙寺用杨廷俞贰守韵二首","dynasty":"明","author":"蒲秉权","text":"香刹庄严甲鄯州，湟西净土此堪游。烟笼宝篆蟠蝌蚪，风动幡幢醒钵虬。贝叶朝翻云满阁，部笳宵吹月当楼。好将一滴杨枝水，洒濯边尘慰杞忧。宰官身现也奚惭，来證如如半偈谭。伎俩凭教山鬼弄，禅机宁堕野狐参。沙门谁度众生苦，塞徼吾同士卒甘。偶坐蒲团尘虑息，白毫一道灿优昙。"}