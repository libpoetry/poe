{"id":"811968","title":"怀故山","dynasty":"清","author":"孙元衡","text":"为爱逃名念采薇，百年无恙一荆扉。行随远水何关乐，坐对南山似不饥。披草往来存礼数，提壶吟啸答芳菲。大都阅世难胜此，窘吏缨緌况墨徽。丹枫岭上树生香，树里冈原我旧乡。饮露餐英赓楚些，轩鸿举凤赋山阳。衣冠故老谁天宝，松竹名园几辟疆？穷巷到今成寂寞，祗应高卧赞公房。幽栖昏晓?虚恬，俯仰无营乐事兼。谷鸟一声流竹径，山云几片就茅檐。花迷醉梦飞为蝶，月引诗魂化作蟾。须信为农能免俗，古狂真不畏人嫌。山重水复龙眠道，一壑一丘幽士栖。偶为荷薪临绝壁，故因行药溯清溪。入云密竹晴岚帚，过岭高田绿野梯。万事等閒如昨日，即今回首梦先迷。东龙西龙山不深，入山翠壁总萧森。轻条密叶云为幄，飞液流膏玉有音。略彴屠苏交绿野，弦歌樵唱共芳林。梅边僧与丹砂客，廿载同游记昔吟。居游作息本来安，须省无忧在寡欢。一褐拥寒天似窄，双锄除秽径原宽。池边醉帽停歌棹，梅里吟鞭拍冻鞍。海国行藏鲵鲋共，何时故境野盘桓？"}