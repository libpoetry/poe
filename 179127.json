{"id":"179127","title":"和野堂惠老中秋月蚀韵","dynasty":"宋代","author":"袁说友","text":"一年清绝中秋时，仰天高欲攀桂枝。乾坤熔入玉奁鉴，万象一扫光芒垂。今年不见今宵月，有物噉之倾且仄。惜哉至此狼狈凶，空效玉川歌月蚀。一杯相嘱三更夜，安得飞来明月借。明年应解胜今年，莫使诗人愁笔下。吁嗟今夕知何夕，且对孤灯照窗隙。夜阑搔首独翻书，且喜灯前双眼碧。"}