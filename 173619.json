{"id":"173619","title":"已酉闰八月二十一日出南城游岘山壁间读东坡","dynasty":"宋代","author":"王洋","text":"水晶宫名凡几区，此州绝景天下无。寒溪十里出明镜，峭壁千仞涵清虚。平一邱壑胸次间，长情自恨无时闲。干戈逐我出乡曲，散浪却不拘尘寰。往时足健轻追逐，吴会山川看未足。行来伺值积雨馀，万叠峰峦发新绿。溪山长好人长闲，不信此州翻地轴。流落须论塞上翁，高唱惭无郢中曲。千年陵谷我迁变，高名长在唯称贤。岘山上下碑在否，见说父老犹潸然。襄阳但记羊叔子，霅上风流亦如此。壁间谁记万瓦诗，欢息前贤泪如洗。"}