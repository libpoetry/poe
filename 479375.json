{"id":"479375","title":"咏阳山云泉庵大石奉和诸公同游联句之作","dynasty":"明","author":"杨循吉","text":"伟哉此阳山，有石俟歌诵。形将冰块截，势与莲花共。仰观一何高，登涉不可鞚。鸟飞必徊翔，云出自腾滃。孤圆外成峤，空朗中含洞。瘦如辟谷良，清若食蚓仲。深思殆天设，乍至令人恐。浓萝作垂阴，寒泉滴为冻。戴庵亦颠危，携觞更交综。耳胁或骈{髟圭}，勤拳时独送。巍巍上少并，森森下多从。荒厓始谁开，倒树谅非种。在兹三吴间，当以九鼎重。崇岩借冠冕，卑峦听提控。劳呼猿固匿，被压松堪讼。曲躬始得门，侧身还入弄。拂苔劣容眠，收乳兼资用。志犹记秦馀，材曷遗禹贡。立久气湿袍，啸高声答瓮。论年越殷周，言时晦唐宋。一为佛者居，永作游人奉。病宜谧著史，寐称抟养汞。四方传不诬，诸公评切中。临谷足还酸，乘巅目偏纵。支颐讵厌看，极口难竭讽。鬼凿手须胼，鲸负背应痛。东岱徒小鲁，西华缪推雍。悬磬风发明，香炉烟结供。曝沙伏灵鼋，食岗停远凤。是知隆拔群，所贵秀合众。偷余殿容榱，就隙亭阁栋。枯藤蔓穿窍，长蛇舌撩缝。轻盈受指弹，玲珑脱泥壅。芾拜本无忝，羽撼争得动。栽培稀尺闲，构架靡寸空。炎伏凉自生，清秋月堪弄。林深必赖烛，岚酷能作齆。星光犹立芒，龙吟殊叶䃔。岭狮驯已宾，阜狞敢与哄。久嗟隔胜赏，频劳落清梦。即欲营终栖，其奈怀微俸。"}