{"id":"463994","title":"野游","dynasty":"当代","author":"杨雪窗","text":"东风作春骑，秀色供佳赏。缘蹊若踏绳，布谷弄晴嗓。我心寄微物，倏忽骋天壤。遥村窥指罅，麦野平如掌。蚱蜢度禾丛，岂异翱林莽。雀跃蓬蒿间，意若沧溟广。雨馀水满溪，决决送清响。哀哀失群蚁，觅途何傥恍。石砾骇崇丘，蚯蚓惊巨蟒。翻空扫长尾，鹊影归三两。危立巢树杪，流眄搜万象。客身厕小国，细民皆吾党。凡我同盟者，命驾长来往。乐土足悠游，自谓羲皇上。"}