{"id":"1126265","title":"和贺子忱五首","dynasty":"宋","author":"曹勋","text":"雨馀屐齿不妨泥，自课家丁细理畦。尚有种花移竹意，要令好鸟入春啼。樗散端如老郑迂，喜寻山水每携扶。归来倦卧蓬门晚，犹忆松篁巧映途。投老身同钓与渔，放怀宁较董梧锄。爱闲成懒心常适，习静须香意莫虚。一川清露泣黄花，拜扫人归石路斜。我亦天涯沦落客，丘园回首乱云遮。逢时顿足念松楸，节物频迁祇佐愁。衰草苍烟非故里，短篷轻桨漫归舟。"}