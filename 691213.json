{"id":"691213","title":"秋怀八首","dynasty":"明","author":"李孙宸","text":"枫林一叶下微凉，银汉无云薄有霜。边塞不曾来白雁，乡园何处望清光。丛丛桂树宁招隐，采采篱花独举觞。旧日交游鱼素隔，蒹葭劳咏水中央。岭南灵迹千年在，凭吊秋来思转劳。穗石烟霞埋井里，越王台殿没蓬蒿。山中瑶草年年长，海上珠光夜夜高。虹涧鹤台俱杳漠，不禁蓬鬓两萧骚。供奉承恩十二年，三朝真愧报埃涓。鼎湖两泣遗弓堕，阊阖重看讲席悬。白雉自通南越贡，雕弧谁靖玉关烟。江湖未是瞻天远，翘首清光北斗边。今皇御极展周亲，玉节亲颁遣侍臣。雨雪残年驱四牡，关山归路阅三春。太行几叱王遵驭，南国还思张翰莼。卧病复当摇落候，可能吟望不沾巾。蓬莱宫阙压云鳌，仙掌双承晓露高。帘对西山来爽气，光涵东海自波涛。星河夜色悲团扇，砧杵秋声动尺刀。极目浮云多蔽日，长安不见客心劳。关河百二控神京，谁遣当关有横行。徒使至尊思猛士，不闻年少请长缨。纶扉上相仍敷阃，属国元戎未解兵。最是防秋宵旰急，可容官府釜镉成。内苑霜清鳷鹊寒，三秋桂树露漙漙。虹光久望前星耀，虎旅犹闻侍卫欢。万里风云连凤阙，几人湖海稳渔竿。幽居已断京华梦，何处飞鸿送羽翰。瑟瑟西风乱壑哀，秋来门巷锁苍苔。床疑杨子书长满，径似陶潜菊自开。几树蝉鸣朝露冷，千山鸟带夕阳回。著书未少名山在，病卧堪怜万虑灰。"}