{"id":"936180","title":"驿舍见故屏风画海棠有感","dynasty":"宋","author":"陆游","text":"厌烦只欲长面壁，此心安得顽如石。杜门复出叹习气，止酒还开惭定力。成都二月海棠开，锦绣裹城迷巷陌。燕宫最盛号花海，霸国雄豪有遗迹。猩红鸭绿极天巧，叠萼重跗眩朝日。繁华一梦忽吹散，闭眼细思犹历历。忧乐相寻岂易知，故人应记醉中诗。夜阑风雨嘉州驿，愁向屏风见折枝。"}