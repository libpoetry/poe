{"id":"1058561","title":"寿蔡大资","dynasty":"宋","author":"华镇","text":"德绪先流庆，高门早诞贤。星杓方历次，羲驭欲周天。博大天殊禀，高明道有传。逢原从左右，中礼在周旋。网辖提携早，枢机委寄专。先猷重有作，庙算远无前。避宠辞帷幄，分华出涧瀍。条流图外事，谈笑握中权。吏胆销精密，民心适静便。旆閒清洛日，牙耸碧嵩烟。世路观无迹，神机体善渊。弦歌随绛帐，笔削起韦编。已觉留司久，弥增注想坚。钧衡终所倚，衮绣伫来还。今日知祈祷，灵椿比大年。"}