{"id":"1045608","title":"劝君","dynasty":"宋","author":"徐积","text":"劝君莫折杨柳枝，枝无根本任风吹。劝君莫爱水中萍，萍随流水何时停。莫爱春风山上草，才到秋风便吹了。更有篱边红槿花，朝来锦绣暮泥洼。不似茅庵水上家，碧芦门径白汀沙。两眼仅分鸥与鸦，口无巧语心无邪。不但无邪兼寡欲，钓得一鱼心便足。渔衣便是岸头莎，钓竿自种篱边竹。"}