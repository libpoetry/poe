{"id":"969017","title":"美李颐老易","dynasty":"宋","author":"赵汝腾","text":"易之广大，无方无体。河图授羲，斯文天启。爰画以象，是陈八物。演六十四，阖辟伸屈。文系繇辞，二千爻旨。孔绝韦编，十翼备矣。后来濂洛，发明几尽。万世学者，于此取信。弘毅李君，以身体易。消长验气，吉凶考德。方初学时，四载忘寐。感苍筤竹，至产于地。盖三十年，然后成书。其语不费，其趣有馀。予得其稿，日置书案。熟视厥履，为之三叹。道无隐显，形上繇下。脩辞立诚，穷神知化。"}