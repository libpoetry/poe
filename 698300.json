{"id":"698300","title":"乐清轩诗为沙士清题","dynasty":"明","author":"倪谦","text":"门枕清溪画不如，杜陵新卜浣花居。兰英绕砌清宜佩，柿叶垂檐绿可书。磬折奴颜羞媚世，羽轻仙骨欲凭虚。洛城多少行窝内，争候尧夫驻小车。毂击蹄奔耳不闻，一轩幽僻离尘氛。吸残竹叶杯中月，梦断梅花帐底云。古画品高烦客定，新题韵险向人分。年来久抱濂溪拙，谁读宗元乞巧文。日出城东未启扃，捲帘山色送遥青。萍池水煖鱼留子，苔径风暄鹤堕翎。角里高歌垂钓槛，子云晏坐草玄亭。只愁秋晚秦淮上，太史应占有客星。不是诗仙是酒仙，逍遥物外阅流年。累山移得云根石，凿沼分来竹里泉。袖手厌谈当世务，闭门閒著养生篇。支筇几度寻幽径，疑入蓬莱小有天。竹床高卧静无哗，谁识城中隐者家。棋局不收苍藓石，纶竿常占白鸥沙。短篱带露惟栽菊，碧椀抄云或饭麻。安得青囊医国手，为君痼疾起烟霞。敛迹销声乐道真，床头酿熟味偏醇。还巢社燕如归客，窥榻寒蟾似故人。落落乾坤双短鬓，悠悠泉石一閒身。如今老我投簪绂，结个茅茨作近邻。平章风月信多能，佳趣秋来分外增。鹓鹭行中无梦到，凤凰台上有诗登。梅窗点易研溪露，棐几耽书费剡藤。已觉胸襟忘物我，萧然浑似了禅僧。抱膝长吟倚树根，肯为形役丧吾存。采芝客去方欹枕，看竹人来又叩门。春晚落花薰几席，夜深华月沁琴樽。人生出处多关系，何日相从与细论。"}