{"id":"1118487","title":"庵中杂书四首","dynasty":"宋","author":"陆游","text":"蒲龛坐久暖如春，纸被无声白似云。除却放生并施药，更无一事累天君。谋生安用苦区区，豆饭藜羹未遽无。若使天年犹合活，不妨自有谷于菟。万物并作吾观复，众人皆醉我独醒。走遍世间无著处，闭门锄菜伴园丁。茅茨一室有馀乐，辙环四海谁知心。辍耕垄上鸿鹄志，长啸山中鸾凤音。"}