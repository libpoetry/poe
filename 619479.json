{"id":"619479","title":"春日病中 其一","dynasty":"明","author":"伍瑞隆","text":"一病徂仲春，不识仲春事。忽忽又清明，眩运尚未止。病人愁夜长，一倍忆俦侣。清晨漫力疾，侧耳驼山阯。山中踏青人，几处哭声起。借问哭者谁，新亡与旧死。斯人去年时，拜墓曾及此。那知不转盻，今复亦已矣。人生信无常，变态不可纪。使我病忽死，哭者亦复尔。造化如婴孩，四大如疮痏。所恃在荣名，少可足生理。如何千秋身，仅博一叶纸。"}