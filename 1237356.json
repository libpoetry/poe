{"id":"1237356","title":"次韵梧竹主人所和竹所诗奉简四首","dynasty":"元","author":"黄公望","text":"片玉山前人最良，文章体物写谋长。古来望族推吴郡，直到云仍姓字香。花槛香来风入座，雕笼影转月穿棂。钩轩平野连天碧，排闼遥山隔水青。竹里行厨常准备，浊醪不用恼比邻。文章尊俎朝朝醉，花果园林处处春。人生无奈老来何，日薄崦嵫已不多。大抵华年当乐事，好怀开处莫空过。"}