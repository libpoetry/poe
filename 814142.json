{"id":"814142","title":"念奴娇  看山如读画读画似看山为周栎园先生赋用曹顾庵韵二首","dynasty":"清","author":"陈维崧","text":"青天粉本，是五丁所凿，自然图画。我识天公矜慎极，吮笔几曾轻下。晴际添螺，昏时使墨，茜向朝霞借。烟丝雨发，直教染岱烘华。我欲地缩千山，袖携五岳，点缀閒亭榭。一幅横披供眺望，便可于中耕稼。非画非山，是看是读，饶舌都教罢。一身冷翠，此间三伏无夏。生平痴爱，是荆关老手，最纷披处。狂叫墨花都发响，认作画师奇句。比以汉书，挂来牛角，读入前村去。千回不厌，直疑声振毫素。回想老子篮舆，好天笋屐，曾到层山路。今日明窗悬幅幅，一样晴鬟堪数。峡角将崩，云根欲活，丘壑胸中具。更怜著色，崖边碎点红树。"}