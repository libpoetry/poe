{"id":"1096461","title":"寄西禅骥无称","dynasty":"宋","author":"释居简","text":"凌霄峰顶三年别，信亦不通书不达。怡山素约已休论，更欲染云歌一钵。鹪鹩一枝在林杪，三穴空嗟秋兔狡。况复疏慵与世乖，乘流却把乌藤拗。随流入流眼卓朔，胸中泾渭元清浊。曲为今时一线通，老鼠何妨入牛角。无限旁观皆罔措，它家自有通霄路。此理明明说向谁，笑倒无称老禅虎。"}