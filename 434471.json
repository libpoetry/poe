{"id":"434471","title":"满庭芳 斋居有感敬继遁庵兄韵","dynasty":"金末元初","author":"段成己","text":"鏖战文场，横挥笔阵，万言一策平边。青云稳步，逸气盖贤关。致主尧虞堂上，真儒事、直欲追前。回头错，閒中风味，一笑觉都还。百年都几日，何须抵死，著意其閒。寻一邱一壑，此固无难。遁迹月萝深处，风吹梦、不到长安。浑无事，床头睡起，檐日已三竿。"}