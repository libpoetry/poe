{"id":"692993","title":"题松溪书屋四首","dynasty":"明","author":"杨巍","text":"达人屏尘垢，日日向林麓。偃仰岩壑间，置书翻不读。以道猎万化，机运洞伸缩。默然坐磐石，一鸟鸣高木。浮化万山里，山色何青青。更于最深处，乃结一茅亭。溪径饶芳草，旦晚饭仙苓。澹泊有如此，曰惟养性灵。溪声与松声，早梦寒惊破。萝径露初晞，步向西斋坐。云生树忽暝，泉响山疑堕。吟成二雅诗，歌罢无人和。汲水自漱齿，隐几读阴符。既以窥元化，又欲定八区。大道无言象，至乐在江湖。时运苟不至，且览昆崙图。"}