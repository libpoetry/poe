{"id":"813681","title":"卒岁感述","dynasty":"清","author":"杨思圣","text":"我有长恨端，迫此岁暮情。朔风吹庭树，寒日照此荆。起坐仰天叹，归鸟飞且鸣。吾生胡不达，独为世网撄。冉冉冬日暮，积雪耀林端。负疴卧虚室，慨然念微官。家贫禄复薄，妻孥常苦寒。况乏济时略，终当归林峦。奈何日徵逐，索米老长安。出门何所适，落日见西山。回回寸心违，逢人多厚颜。三五谁家儿，传呼大道间。貂裘控骢马，嚼齧黄金环。出入尚书第，可望不可攀。引领长太息，归来独闭关。天运有代谢，富贵易汨没。鄙哉何者翁，专欲事虚喝。我闻至人训，真乐在寂寞。腐鼠良可掷，荣名焉足托。"}