{"id":"1253226","title":"赋得秦淮夜月送友人往茶陵","dynasty":"元末明初","author":"钱宰","text":"秦淮一水合神州，凉月当空照素秋。风露气清双阙近，星河影落大江流。放船白下门西路，买酒长干桥上楼。送客湖湘渺千里，好怀回首忆清游。白下门西月色多，满襟风露拍星河。乾坤混合天无堑，江汉朝宗海不波。梦醒潮生桃叶渡，夜凉谁唱竹枝歌。放船直上云阳去，如此高情奈尔何。"}