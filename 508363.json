{"id":"508363","title":"和陶诗 戊申六月中遇火","dynasty":"明","author":"李贤（原德","text":"山下结茅屋，幽居慕羲轩。回禄尔何酷，一宵忽见燔。藏无商丘富，炎焰孰敢前。鼓勇无所措，用智徒尔圆。五行失其性，造化谁能还。苍苍不可问，何必求之天。人事恐未尽，脩省慎馀年。或疑造物者，无乃恶投闲。金石不可变，此志惟贞坚。动心复忍性，吾但力吾田。开樽对山月，既醉还复眠。天运既如此，行将徙南园。"}