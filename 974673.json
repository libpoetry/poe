{"id":"974673","title":"杨先高题漱玉轩","dynasty":"宋","author":"闻九成","text":"二龙触斗一不支，化为怪石檐之垂。神泉内溢石齿迸，漱激犹作琼瑶飞。琴高赤鳝或在迩，借我一跨邀安期。远来相就盥灵液，六腑共浥清凉滋。玉泉细度玉楼去，不碍丹元中守威。黄金堤边审依护，视之则微听则希。俯窥溟渤正澄澹，海若仰望朱灵旗。彼妄人子誇饮玉，死诳愚妇何所稽。何如随我饮此水，辨玉别石俱忘机。真忘乃是大奇事，身可如木心可灰。"}