{"id":"1252888","title":"中秋和赵孟弘二首","dynasty":"元末明初","author":"王翰","text":"广寒深处有仙家，跨出秋空白玉蟆。颢气挟寒成露颗，轻风拂曙结霜华。冰盘出海无纤翳，宝鉴当空绝点瑕。拟向清虚瞻兔魄，不堪老眼欲生花。银汉昭回势欲流，瑶台露下冷光浮。轻风捲雨作佳夕，皓彩射空生素秋。老子据床多逸兴，孀娥依桂不生愁。此宵常被阴霾误，来岁高堂得赏不。"}