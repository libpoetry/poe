{"id":"238609","title":"次韵不浮弟自金陵相过","dynasty":"宋代","author":"高斯得","text":"老夫睡眼方昏花，梦中忽闻歌隶华。暮春逢此晴雨好，足慰飘零少陵老。知君重踏东华尘，先访雪堂老师兄。大篇铿鍧来扣寂，读之宛如花萼集。花残谁复倚栏干，黄鹤催归呼子安。此花当屈第一指，徐娘风情犹可喜。诗成共赋岂厌多，惠连何不偕羊何。古来难并良与美，报答春光一盛旨。勿云数见恐不鲜，勿忧相煎豆箕然。我今已信天行止，小冯当门乃吾意。一春花恼只颠狂，行乐最怕功名妨。杜牧寻春迟有悔，且须十日浇磊隗。"}