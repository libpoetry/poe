{"id":"1112947","title":"丑奴儿/采桑子","dynasty":"宋","author":"张孝祥","text":"十分济楚邦之媛，此日追游。雨霁云收。梦入潇湘不那愁。主人白玉堂中老，曾侍凝旒。满酌琼舟。即上虚皇香案头。珠灯璧月年时节，纤手同携。今夕谁知，自捻梅花劝一卮。逢人问道归来也，日日佳期。管有来时。趁得收灯也未迟。无双谁似黄郎子，自郐无讥。月满星稀。想见歌场夜打围。画眉京兆风流甚，应赋蛜蝛。杨柳依依。何日文箫共驾归。"}