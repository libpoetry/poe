{"id":"1208394","title":"李时进佥宪持其考君墓表求诗（受封襄垣县男）","dynasty":"元","author":"宋褧","text":"襄垣老人志不群，教子岌岌兴高门。燕山谏议有阴德，陈氏省华多子孙。少年孤贫嗟素身，策名仕版期后昆。报施之道昭而神，蓍布爻象龟灼文。老人种善如种树，老人视财如视土。紫衣綵衣事尊俎，恩封乡县爵第五。七帙告终既寿考，螭首龟趺贲泉户。君不见草间无闻乱冢何足数，却是当时守钱虏。"}