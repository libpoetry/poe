{"id":"603183","title":"寒食客中作","dynasty":"明","author":"区大枢","text":"寒食三春已暮天，燕中春景最堪怜。林花渐发迎迟日，花柳初新媚早年。台上斗鸡还竞长，埒旁走马复争先。舞楼按节升鸾屣，歌榭流声入凤弦。九陌风香来蹴鞠，四郊云影落鞦韆。美人留客欢无极，公子邀宾乐未旋。中禁不须传旧火，朱门已自试新烟。谁教羁客逢兹日，独抱炎心郁未然。"}