{"id":"1252486","title":"虞美人 柳滨泛荷","dynasty":"元末明初","author":"邵亨贞","text":"南风十里平湖外。夜舞凌波队。米家书画满船头。更著小怜歌舞障清愁。乌纱不共人间暑。别有谈玄尘。近来懒作断肠声。只怕花能解语又多情。闭门日日听风雨。不道春如许。老来犹自爱看花。及至看花双眼被愁遮。杏花不改胭脂面。愁里惊相见。花枝犹可慰愁人。只是鬅鬙短鬓不禁春。几年不见凌波步。只道乘风去。山寒岁晚碧云寒。惊见飘萧翠袖倚琅玕。玉盘承露金杯劝。几度和香咽。冰霜如许自精神。知是仙姿不污世间尘。客窗深闭逢三五。不恨无歌舞。天时人事总凄然。只有隔窗明月似当年。老夫分外情怀恶。无意寻行乐。眼前触景是愁端。留得岁寒生计在蒲团。无情世事催人老。不觉风光好。江南无处不萧条。何处笙歌灯火做元宵。承平父老头颅改。就里襟怀在。相逢不忍更论心。只向路傍握手共沈吟。"}