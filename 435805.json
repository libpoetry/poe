{"id":"435805","title":"驱猪行","dynasty":"金末元初","author":"元好问","text":"沿山莳苗多费力，办与豪猪作粮食。草庵架空寻丈高，击版摇铃闹终夕。孤犬无猛噬，长箭不暗射。田夫睡中时叫号，不似驱猪似称屈。放教田鼠大于兔，任使飞蝗半天黑。害田争合到渠边，可是山中无橡术。长牙短喙食不休，过处一抹无禾头。天明陇亩见狼藉，妇子相看空泪流。旱乾水溢年年日，会计收成才什一。资身百倍粟豆中，儋石都能几钱直。儿童食糜须爱惜，此物群猪口中得。县吏即来销税籍。"}