{"id":"812056","title":"病中苦忆","dynasty":"清","author":"孙原湘","text":"金堂侵晓寂无人，帘底偷窥沈约身。消渴已闻中酒日，冲寒犹犯落花晨。就嫌浓睡宜过午，便事清游亦耐辛。别有愿郎珍重处，却无一语自沾巾。屏东阁后遇临邛，细叩文园病里悰。悬弩急须寻乐广，生刍且莫诣林宗。窗疏着眼人私听，竹密惊心婢蹑踪。翻折花枝欢笑去，已防愁思上眉峰。花笺封题小印严，玫瑰香酷蔗霜甜。禁方虽载中心补，饱食终愁内热添。小别光阴红雨尽，相思滋味绿饧粘。为郎手解烦襟渴，别制新茶碧玉尖。曾觅幽屏晤一巡，烛花如豆雨如尘。镂金香枕虚长夜，屑玉清谭是慧人。误触宝縆犹窸窣，任铺湘簟太因循。思量好景都成梦，只恐当时已不真。"}