{"id":"687351","title":"哭都谏俞崇礼三首","dynasty":"明","author":"孙承恩","text":"向晓从容话，俄惊生死分。牵衣频顾我，忍哭更呼君。书剑亲孤榇，精灵结暝云。无言向僮仆，衰泪落纷纷。契阔无终日，颠危实异乡。皇天生变故，白日照苍黄。谊切幽冥隔，魂归山水长。病躯那值此，顾影独神伤。王事驰驱久，间关岭表行。才猷当首让，冰檗共心盟。似子堪人物，于今失俊英。临棺寄一恸，岂独友于情。"}