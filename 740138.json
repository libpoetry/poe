{"id":"740138","title":"太初古甓凿砚歌","dynasty":"清","author":"高凤翰","text":"侏儒饱死臣饥死，老朔殿上呼天子。稽首顿首玉阶前，玉花一片随朔起。流传人代入吾曹，刮垢磨光见肌理。蟠云郁作葡萄团，簏簌累垂万颗紫。断角残印半未真，太初之字犹可指，双题并行纪宫名，宫字空存亡其尾。摩挲对客发长吁，此君阅人应多矣。坼痕啮土蚀古花，几入荒坟几战垒。我凿作砚伴书生，不雕不琢存其始。贮墨一石饱霜毫，斗酒犹堪注汉史。"}