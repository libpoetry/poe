{"id":"659059","title":"次邵侍郎国贤见寿之韵","dynasty":"明","author":"王鏊","text":"杖藜晓上清风阁，北望云山渺云壑。怀公不见诵公诗，清庙朱弦为谁作。晨星落落今数公，平生出处将无同。我生与世早多忤，乞身归卧湖山中。伻来远致两罂水，风致年来那有此。品题未拟桑苧翁，煎法曾傅玉川子。力田自好任逢年，陇云寄我山中篇。汉庭共诧大人赋，那知山泽非臞仙。与公周旋亦云久，不饮每酣公瑾酒。子牟魏阙本江湖，公也那能忘黔首。我心古井终不波，杞人之忧忧岂过。缄诗远寄惠山下，问公究竟其如何。"}