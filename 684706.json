{"id":"684706","title":"再和张真人见寄韵二首","dynasty":"明","author":"王绅","text":"坐看日月走壶中，久识虚无是本宗。瑶草香生璚署雨，岩花影动石坛风。衣冠奕世名何远，印剑传家誉自隆。长忆耆山旧游日，仙岩高处兴无穷。世故悠悠不动情，致身偶尔入云程。谈玄每遇青牛客，进谏徒怀白马生。鸣佩趋朝钟阜月，登台吊古石头城。自知家学惭司马，空负山中岁晏盟。"}