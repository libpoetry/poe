{"id":"689080","title":"广州元夜歌","dynasty":"明","author":"何绛","text":"穗石春明古洞开，绛花千树布香街。绿舆来往穿花市，半揭珠帘露绣鞋。永夜花丛百戏张，家家儿女为春忙。相过更约相携去，城里新开内教场。粤秀春山锦绣文，烧香士女日纷纷。游人背指呼鸾道，千尺飞楼插白云。雁翅城边宝月升，星桥百道彩云凭。六榕古寺香烟起，女伴相携礼塔灯。谁家年少醉春杯，两朵桃花脸上开。侧着毡鞋双足热，钟楼西畔打毬回。十五儿郎满面春，槟榔嚼罢露朱唇。越罗衫袖笼瓜子，玉指分开渡与人。堂上鸣琴百务休，美人何处不风流。家家弦诵寻常事，最是花时月满楼。有情夜月上栏杆，穿入疏棂欲寐难。搔首起来窗外立，狂吟不觉又更残。少妇闺中学画眉，春山楼外淡相窥。不知底事关眉角，恰似山回叠浪时。铁砚磨穿不惮劳，桃花浪里钓金鳌。只因整顿衣冠去，不怕龙门万丈高。"}