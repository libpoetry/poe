{"id":"273548","title":"看花回·植之约游陵园，因过灵谷寺","dynasty":"现代","author":"汪东","text":"钿毂正芳茵藉地，驰驱相属。苑郊四围秀木。衬几点、残红如慵膏沐。停车坐对，笼罩乾坤张翠幄。频笑语。迤逦行迟，讶看萧寺榜灵谷。庭外牡丹开数簇。薙蔓草、兰蕙香馥。转眼黄昏近也，又共指归程，清欢难续。生平仅百，长恨流光何太速。快追寻、胜游良夜，更秉千枝烛。"}