{"id":"272423","title":"疏帘淡月·黄昏人醉","dynasty":"清代","author":"吴藻","text":"黄昏人醉。又几阵西风，纸窗敲碎。昨日今宵，一样薄寒如水。钗欹鬓亸纱屏背，不成眠，梦来无谓。瓶花香细，笔花艳冷，釭花红萎。算何必莲台忏悔。悔愁根未剪，休言聪慧。幅幅云笺，洒满数行清泪。罗襟长把秋兰佩，一声声、歌断山鬼。况禁病里。年光去也，只添憔悴。"}