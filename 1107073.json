{"id":"1107073","title":"和李梁溪春雪韵二首","dynasty":"宋","author":"邓肃","text":"白白朱朱春已深，那知雪意更阴阴。落花几阵遮山密，穿褐馀寒赖酒禁。骑马不前真有恨，留衣过腊岂无心。等为迁客俱逢雪，谁似梁溪独醉吟。玄冥忽欲作春容，不许东君利自封。已使素英拖暖絮，更摧妖艳别寒松。那知往事思飞燕，预庆丰年免象龙。向有谪仙诗句好，何妨闭户醉金钟。"}