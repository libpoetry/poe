{"id":"1092459","title":"上章帅侍郎 其二","dynasty":"宋","author":"沈继祖","text":"寿皇燕翼贻孙谋，寘公从橐良有以。龙蟠虎踞帝王都，居守重任不轻畀。神州陆沉五终星，有雠未复己三世。经营江表诚急先，移镇上流实隆委。议和但苟朝夕安，岁输金缯殊未已。无事坐养百万师，所虑民贫财益匮。胡雏何知蓄狂谋，天其启我或在此。荆州昔号用武国，曹瞒落笔惊刘备。况今吴蜀势连衡，乘时振槁悉披靡。料人当要知料己，上策由来当自治。实边至计耕与桑，祖逖未可成败议。祖宗德泽在遗黎，中原自有壶浆至。我公恩信结人深，岂独长城贤万里。尝闻机会不容发，尚父宵征奚暇寐。诸葛手握将相权，愿改吾短不自恃。其心休休能有容，即是古人勋业地。往时韩富屡守藩，以养威望须历试。一旦大用无间言，列圣用人有深意。虽然五大不在边，端委面槐乃公位。玄龄如晦不言功，持效于君兼众美。大江之西有癯儒，半生混迹渔樵里。兵书一箧老无功，耿耿但馀忧国泪。一官漫仕不疗饥，五斗折腰安敢耻。沮漳时倚仲宣楼，往事成尘谁复纪。此生幸识元紫芝，今为晏御尤自喜。冯驩欲歌归来乎，绕朝有策不用耳。函关请封一丸泥，赞普可招尺书纸。我思古人不可见，空对孤灯慕青史。公能挈之于沉渊，犹拟楯墨书檄字。举似孙郎帐下儿，或能道人意中事。"}