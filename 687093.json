{"id":"687093","title":"秋日燕城杂赋五首","dynasty":"明","author":"刘崧","text":"南城土垣故不塌，西宫渠水自相通。野芦花侣杨花白，蕊木叶如枫叶红。菜根磊磊红萝卜，草子崭崭白蒺藜。东蓟直通齐化外，南城更在顺承西。长帘卖酒誇江米，小槛分鱼说海鲜。羊市角头逢贾竖，蓬莱坊里问神仙。城中十井九苦水，城外四围三面山。侠客已无多伎俩，燕姬那得好容颜。官马清晨去打围，马前鹰犬去如飞。平原日落烟尘起，野兔山鸡倒载归。"}