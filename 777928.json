{"id":"777928","title":"木兰花慢·赴杭转沪，往视姊，赋此示澄宇，兼辞黄山","dynasty":"清","author":"陈家庆","text":"翠微招隐处，记携酒，访山灵。正听雨樽前，餐霞物外，渐隔红尘。同珍。清游岁月，只相期、不负百年身。留取吟怀依旧，他年来伴松筠。芳辰。吟袖暂分携，欲语意难伸。叹无端小别，愁凝远黛，梦逐飙轮。微颦。猿惊鹤怨，问何时、重作避秦人。待写银钩小字，尺书遥倩江鳞。"}