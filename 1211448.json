{"id":"1211448","title":"贺山长邱臣敬复淮西田","dynasty":"元","author":"萨都剌","text":"鄞城公子人中英，天恩教领来国城。秋霜满区老剑鸣，开口磊落肝胆明。前年岁丰夏无麦，去年雨足秋无粟。先生激烈气不平，馆下谁令有饥色。扬眉掉臂傍无人，义动天子耳目臣。谁人归我三千里，坐令孔席回阳春。只今寒士望梁栋，文梓高梧天所用。诸生食饱待先生，日午杏坛看舞凤。"}