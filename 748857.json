{"id":"748857","title":"白泥差次见比户皆食蒿喟然作采蒿行寄戴商山观察","dynasty":"清","author":"沈丙莹","text":"哀鸣满四墅，四野无稻粱。可怜声嗷嗷，日夜鸣饥肠。长欃无处觅黄独，中野惟蒿带烟绿。口实乃与角龙争，性命但凭寸茎续。鹑衣村妇蓬鬓鬖，后者五五前三三。终朝采蒿蒿满篮，携篮归来红日酣。释之蒸之如荠甘，土锉一饱偕夫男。夫男一饱力可用，踯躅水田秧插种。青青田中秧，籽粒借官仓。所祝刈获丰，官仓得填偿。囊有余粟充资粮，蒿兮蒿兮谁尔尝。苦忆年年谷未熟，打稻交官犹未足。"}