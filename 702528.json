{"id":"702528","title":"以云里帝城双凤阙雨中春树万人家为韵集古十四绝为户部白玢郎中题画","dynasty":"明","author":"程敏政","text":"落花飞絮正纷纷，半入江风半入云。最是一年春好处，碧山如画又逢君。清溪一道穿桃李，汀畔数鸥閒不起。日暮汀洲一望时，城外青山如屋里。临颖美人在白帝，日暮千峰转迢递。淡妆浓抹总相宜，彩毫应染炉烟细。偶逢樵者问山名，天外三峰削不成。日暮长堤更回首，淡烟疏雨过高城。瓦沟银竹曙翻江，浩唱庭花倒玉缸。山围四座画图出，时有白鹤飞来双。日色才临仙掌动，王城晓日窥丹凤。笑问客从何处来，词人解撰河清颂。一年最好是三月，扁舟系岸依林樾。百花原头望京师，青龙夭矫盘双阙。终日戚戚思羁旅，晓来时有流莺语。马上谁家白面郎，沾衣欲湿杏花雨。马足车尘到处通，等閒桃李即争红。花时未免人来往，多少楼台烟雨中。绿杨红杏满城春，水面鱼游不避人。何处貌将归画府，湿云如梦水如尘。遥看一处攒云树，蜂蝶飞来过墙去。垂鞍不鞚马行迟，莫是长安行乐处。春花不愁不烂漫，早晚烟村碧江畔。山水之图张卖时，家无甔石输百万。家住红蕖曲水滨，天晴宫柳暗长春。溪边物色宜图画，须就桃源问主人。酒幔高楼一百家，春城无处不飞花。孤舟明日毗陵道，且尽芳尊恋物华。"}