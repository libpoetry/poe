{"id":"700925","title":"山馆燕集忆梁彦国仲登二山人作此招之","dynasty":"明","author":"梁有誉","text":"忆赋思玄意独深，山川萧瑟几登临。百年祇合持螯醉，万事何妨拥鼻吟。海上断云秋漠漠，天边落木岁阴阴。稽山庐岳风流远，此日词人可共寻。门巷萧条辙迹回，病馀空愧草玄才。竹林已喜群贤集，萝径还期二仲来。寒日隐山孤磬起，残霞临水暮鸿哀。江边岁晚梅花发，应对幽香数举杯。"}