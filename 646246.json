{"id":"646246","title":"洪武五年正月十五日朝廷就钟山寺大建法会普济幽冥四年十二月十五日上御奉天殿集公侯百官宣谕建会之因禁天下屠宰上先斋戒一月以严法赋斋戒","dynasty":"明","author":"夷简","text":"玉食金盘去八珍，九重斋戒谕群臣。版图宾贡无中外，鬼录流亡有故新。佛事五天均至化，民生四海贺同仁。普通有愿长蔬食，曾梦神僧水陆因。"}