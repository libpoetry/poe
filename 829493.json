{"id":"829493","title":"荷叶杯 效浣花集","dynasty":"清末近现代初","author":"周岸登","text":"忆昔九华春殿。曾见。簪笔内官娇。半眠人柳斗纤腰。初伴众仙朝。谁吊故宫烟月。轻别。春去更无春。扫眉才调美新文。香案带愁熏。怅望凤城消息。沈寂。银液镇惺忪。雒尘湘佩两无踪。蟾锁齧珠栊。啼损夜灯愁髻。弹泪。和墨写相思。帕罗犹认婉儿诗。江令鬓成丝。"}