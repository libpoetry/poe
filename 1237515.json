{"id":"1237515","title":"游麻姑山五首 云关","dynasty":"元","author":"揭傒斯","text":"君子荷初服，恩至若无荣。穆穆芳雨散，悠悠苍山行。危关拥雾黑，飞术缘云青。苔藓滑如积，杉松窅冥冥。时逢负苓翁，忽闻流水声。举足向益高，矫然欲遐征。徒隶各忘倦，矧彼高人情。神工掷天绅，挂之两崖间。万古输不尽，谁能测其端。势割山石愁，气挟草木寒。安得天风吹，系彼日月还。麻姑绿云发，黝黝长不残。泉源出地底，仰向云中行。擘厓泻千丈，乱石皆腾狞。风霆日夜急，雨雪虚空明。不有神物扶，兹山应久倾。喷薄侧飞鸟，砰訇愁百灵。仙家信为好，喧聒何由平。两山束飞桥，下堑不测渊。谁开万寻铁？逗此无穷泉。淙淙辊空曲，汹汹投奔川。阳光下照之，忽作龙腾天。常恐桑田变，中有瞿塘船。嵯峨仙都观，遥望丹霞天。后有千岁松，前有百顷田。风日夏飒沓，烟云昼葱芊。群彦一时集，安知非列仙。持觞起相酬，罢琴抗高言。天道信悠邈，人情何拘挛。灵君不可致，落景讵少延。仰虽惭冥冥，俯实忧元元。主人顾坐客，此中可忘年。"}