{"id":"1116230","title":"次律兄饷鱼鱼不至而诗至颇类南海使君送酒辄成三绝一笑而已赐茗少分以报厚意","dynasty":"宋","author":"沈与求","text":"凭虚公子骑鲸后，乌有先生控鲤初。可是凡鱼亦仙去，空馀一纸腹中书。先生远饷锦鳞鲜，剥啄扣门惊阿连。只有珠玑落窗几，空教口角堕馋涎。尚方小凤睗精芽，戏比琼瑶报木瓜。梦境纷纷非实相，往烦钩起睡中蛇。"}