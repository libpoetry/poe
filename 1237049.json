{"id":"1237049","title":"潇湘八景图为镏养愚赋 潇湘夜曲","dynasty":"元","author":"凌云翰","text":"巴山一夜雨，剪烛话西窗。何似潇湘浦，孤篷宿大江。江头晚风急，飒飒片帆秋。极浦苍茫外，何人独倚楼。漠漠长烟际，钟鸣寺已昏。山僧归去晚，和月扣松门。月色秋逾好，波澄影更深。有人横铁笛，惊起老龙吟。相逐云间侣，翩翩落远沙。晚风吹不断，爱此一行斜。绿树村村暗，黄茆处处低。渔人贪落照，晒网屋檐西。山气不成雨，晓晴人趁虚。相逢尽相识，大半是樵渔。江树晚模糊，前村认有无。不须摩诘画，已似辋川图。"}