{"id":"741914","title":"天门开","dynasty":"清","author":"任大椿","text":"天门开，光煜爚。流紫坛，辉日壑。仰帝阍，横斗杓。珠熉黄，相璀错。皇驷骞腾，格泽回薄。历次十二，毕会其络。拂钩陈，九斿翻。游极下，辟端门。圆灵跃乎金穴，羲曜起于天根。火齐为阶玉砌垣，中有银潢贯其藩。乘云骈，驾鸾輗，裔裔詄詄往若疑。神光滮蔚胪所知，如历中垣即灵威。金薄华虫擢钤緌，丹书绿字天语奇。用褒姬德锡乾仪，聿抚九有万亿期。"}