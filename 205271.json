{"id":"205271","title":"是岁之夏紫芝复生成丛大者径七八寸","dynasty":"宋代","author":"卫宗武","text":"异物不易遇，其出由地灵。伊耆阐坤珍，三秀既挺生。赋形虽恨小，殊喜见未曾。朱明复荐祥，仟种茂丛茎。涉者既敷腴，大者尤轮囷。周遭径盈尺，菌蠢叠成层。团团盘赤玉，艳艳杯紫金。霏烟气葱郁，映日光晶荧。神芝产冢阜，岁久迹已陈。不图余七袠，一再见斯今。有开必有先，休符不徒呈。老矣百无欲，弗原在其身。所积顾不厚，敢觊及子孙。惟冀福吾宗，以洎邦之人。皇穹其畀矜，茂毓贤与英。出际风云会，为世建太平。汉代歌芝房，其事不足云。致君尧舜上，朝野沸颂声。复见祥蓂敷，岂但朱草荣。散为天下瑞，郁郁而纷纷。"}