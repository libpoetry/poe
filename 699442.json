{"id":"699442","title":"放言效元体","dynasty":"明","author":"袁宏道","text":"人间得失只如斯，得固欣然失岂知。消日总多无义语，安心唯有耐输棋。乡书寄去求鹅炙，阑客新来送荔枝。今古腾腾一觉里，管他淳朴与浇漓。三十年间闪电身，半居白石半红尘。空中往往书欢字，镜里频频感去人。方带割来殉酒盏，时瓶破后少茶宾。眼前笑得须当笑，未有脂胶粘日轮。花前蓬鬓影婆娑，每到花开即浩歌。甘草虽甜终傍苦，蜘蛛纵巧不离罗。常年欢与愁相对，百岁仙于人孰多。白日既知无返理，问君何不买青娥。葛滕为杖竹为冠，浮世都教一例观。龙伯山来犹气岸，醯鸡梦里亦酸寒。伊周未必闲经济，杨墨徒劳辟异端。识得个中些子去，蛮天鬼国也相安。幸将七牍赎閒身，早晚山中事事新。批类乌为同鼓吏，寒号虫作守更人。摊书误置岩前树，洗墨常翻雾里鳞。醒即长吟睡即定，更于何处觅埃尘。"}