{"id":"1074721","title":"宿琴高岩二首 其二","dynasty":"宋","author":"周紫芝","text":"长川抱空岩，春水三月深。有鱼岁一来，琐细如寸针。网鱼聚乾腊，白艇争分阴。与人作苞苴，囊纱走权门。人言投鲙残，成鱼只侵寻。岂有仙家庖，烹鲜赤刀砧。又言弃药滓，入水成纤鳞。仙事亦渺茫，讵可穷本因。不知谁作古，遗祸今犹存。杀鱼岁亿万，可易千黄金。仅令贵公子，醉嚼聊一欣。世俗自乃尔，仙人亦何心。"}