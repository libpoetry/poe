{"id":"1000215","title":"送关景芬秘书赴山阳尉","dynasty":"宋","author":"强至","text":"峨冠初上童儿首，君已老成予辄友。肺肝相照二十年，今日不殊前日厚。纷纷共笑薄媚徒，对面论心回面否。吁君意气非昔粗，犹著青衫从吏部。得官将尉古山阳，有蕴无施州县后。山阳楚邑为最雄，聒聒众咻千万口。阶庭听命趋上官，守阁使台靴日走。舟车冗客来百须，政逐从违成好丑。君才遇事有卷舒，公道当官胆如斗。或时畏缩类懦夫，私请不容毫发受。往行素守裨长官，肯到县厅同木偶。颇闻彼俗殊东南，例重市门轻陇亩。盐商茗贩白刃随，切与椎埋破渊薮。能声自可博己知，懒趁庸儿媒左右。吴江日暮山川愁，疏树烟头排敝帚。北帆欲挂倾别觞，还有阴风吹散酒。醒难为别醉几何，人世无时好分手。知君此去忘故园，淮月楚云惟我有。"}