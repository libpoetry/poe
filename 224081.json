{"id":"224081","title":"贺新郎·绛雪堆云绿","dynasty":"宋代","author":"赵善括","text":"绛雪堆云绿。倚朱栏、鸾飞凤舞，乱红如簇。宫锦海沈肌理秀，极目明霞孤骛。对翠袖、天寒修竹。轻露有情添泪眼，粲精神、娇醉薰华屋。然宝篆，散清馥。江南到处多兰菊。更海棠、贪睡未醒，漫山粗俗。欲品此花为第一，真色生香俱足。又只怕、惊人凡目。把酒对花频管领，怕狂风骤雨难拘束。拾碎玉，泛醽醁。"}