{"id":"1123327","title":"和新市杂咏","dynasty":"宋","author":"赵希逢","text":"落日看看宿暮鸦，谯楼画角动梅花。今宵酒兴知何处，隐隐歌声不一家。拚醉秦楼头强扶，樽空还更问当垆。兴阑梦觉明朝路，山色烟中半有无。醉来援笔壁飞鸦，他日还能罩碧纱。却喜樽前低笑道，长安何处没闲花。杯行火急正相催，一醉难酬一笑开。夜静酒阑清不奈，好风吹月入樽来。相逢逆旅若为亲，一掬乡心满面尘。忽听瑶台歌四起，顿令欢意可回嗔。婥约精神解语花，娥娥不受点云遮。相看醉后还能醒，驱遣睡魔那用茶。歌声娇带晓莺啼，何处糟糠更有妻。脉脉寸心和酒闷，明朝还恐两东西。新诗曾寄紫云娘，异日相逢尚未忘。料想匆匆恨离别，愁肠万缕系垂杨。离愁别恨满沧洲，匹马匆匆去莫留。山尽回头人不见，齐云何日贮高楼。弦管楼台十万家，暮云落日映残霞。可曾一夜不携酒，占断四时长是花。"}