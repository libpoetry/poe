{"id":"1131300","title":"客目中次韵","dynasty":"宋","author":"楼钥","text":"三年此月绮筵开，盛意勤拳不待催。预约行人须已集，先欣数客肯俱来。诗筒才到先赓韵，酒兴方浓莫算杯。更欲秋深穷胜践，邹枚后乘可容陪。花若开时定自开，芳心深靓不容催。主人又有新诗出，佳客应寻旧雨来。楼上已闻香扑鼻，堂前尽放酒盈杯。高烧银烛照花睡，更到更深亦愿陪。"}