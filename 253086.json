{"id":"253086","title":"壬午岁末大雪自题画墨梅卷","dynasty":"现代","author":"金鉴才","text":"君不见昆仑之高天咫尺，飞来雪花大如席。中有盘古老梅树，枝柯横空若铸铁。冻雷一声天地裂，彼何状兮渺难及。六龙哀吟乱云崩，悬冰百丈森森立。斗柄倒转星象动，浩荡天风吹更急。珠蕾幻作六出花，飞报人间春消息。人间此时何所状，颠倒斑斓迷五色。宝马金辂陌上尘，敝帚价比连城璧。胡管羌笛乱纷纷，江湖欲渡无舟楫。大雅一何寂，谁与论高格。猛士不能守，前路安可测。今宵雪里起长风，东君遗我生花笔。百尺溪藤驰栗尾，空中挥洒真奇力。平生第一梅知己，掷笔沉吟意何极。"}