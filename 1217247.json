{"id":"1217247","title":"僧兵叹","dynasty":"元","author":"廖大圭","text":"饥民聚为盗，邻警来我疆。有兵既四出，头会家人良。趣赴义军选，万室日夜忙。吏言僧寔多，亦可就戎行。牧守为所误，驱僧若驱羊。持兵衣短裌，一时俱反常。伊余生不辰，逢此祇涕滂。慈悲以为教，王臣所金汤。复之勿徭赋，甲令明有章。胡为不尔念，而此出仓皇。军旅托未学，佳兵云不祥。永言愧二子，归哉慎行藏。"}