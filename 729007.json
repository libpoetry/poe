{"id":"729007","title":"松花江捕鱼","dynasty":"清","author":"弘历","text":"松江网鱼亦可观，潭情潦尽澄秋烟。虞人技痒欲效悃，我亦因之一放船。施罟旋近岸，清波可数鲦鲈鲢，就中鲟鳇称最大，度以寻丈长鬐轩。波里颓如玉山倒，掷叉百中诚何难，钩牵绳曳乃就陆，椎牛十五一当焉。举网邪许集众力，银刀雪戟飞缤翻。计功受赐即命罢，方虑当秋江水寒。"}