{"id":"494308","title":"赠黄门陈应和侃奉诏使琉球国","dynasty":"明","author":"湛若水","text":"平生远游志，万里乘长风。飘飘临倒影，高举淩苍空。北至北溟北，东至东海东。何其形迹滞，此愿将莫从。大鹏罹罗网，戢翼居樊笼。之子金闺彦，锦绣罗心胸。文星见眉宇，嘘气如长虹。又如插六翮，翛然驾高穹。自言有远役，秉节飞六龙。何以为前驱，雨师与丰隆。将命遄朱鸟，呵护先祝融。予闻为起拜，高歌壮其行。持被恋入直，安足为士雄。丈夫志六合，岂在寰堵中。"}