{"id":"511905","title":"郭汾阳轻骑见虏图","dynasty":"明","author":"童轩","text":"有唐国步中叶危，长安宫阙胡尘飞。履谦陷贼杲卿死，二十四郡将谁支。可怜不见平安火，相国只谋行幸所。马嵬坡下玉环啼，灵武山前乘舆播。此时名将知谁是，凛凛汾阳树忠义。故地初闻河朔归，捷书又自潼关至。两京收复不移时，贝锦青蝇谤亦随。宁知突起泾阳祸，二虏冯陵逼帝畿。节度不出淮西师，观军笑杀河中儿。花门嫠面似虓虎，健儿好手应难持。汾阳遽画扶颠计，免胄投身为虏饵。马前传导令公来，回纥寻盟吐蕃去。乃知天意眷忠贞，数语贤于十万兵。千载高名垂不朽，画图三复想仪刑。"}