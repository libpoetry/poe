{"id":"989922","title":"念奴娇 其一 送李士举","dynasty":"宋","author":"曹勋","text":"公家世德，建凌烟勋业，中兴长策。三十年来，皆帝扆殊选，金瓯名迹。眷倚江南，澄清一道，遴柬惟公得。西清严秘，龙光高动奎壁。深殿衣惹天香，皇华原野，接萧萧秋色。六管均输行奏课，唐室家声皆识。老我相逢，萍蓬飘转，晚景俱头白。西山南浦，溯风衰泪横臆。"}