{"id":"696391","title":"白纻词二首","dynasty":"明","author":"郑学醇","text":"姑苏台上春日长，百花洲畔春花芳。昼欢未足夜筵张，华灯灼灼舒红光。云屏锦帐兰蕙香，横箫挟瑟出幽房。朱唇宛转发浩倡，馀音袅袅浮雕梁。金壶滴月流西方，酣歌缓舞殊未央。天河荧荧横鹊梁，阊门半启秋风凉。吴娥窈窕斗华妆，越罗楚练蒙素禳。促樽合坐飞瑶觞，樽前起舞摇明珰。引商激羽声琳琅，含情托意一何长。东江月出西江光，芙蓉露下杨柳霜。"}