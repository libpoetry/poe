{"id":"992430","title":"和刘原甫省中新菊","dynasty":"宋","author":"梅尧臣","text":"华省切星斗，沉沉严燕房。秋风茂陵孙，种菊烂生光。天晴蝴蝶飞，上下舞双黄。刘郎才笔豪，移榻吟在傍。日晚吏已散，残景上粉墙。有酒无饮伴，掇英襟裾香。还思陶渊明，弃官归柴桑。东篱独此物，盈把恨无觞。赖有白衣来，好事遗壶浆。适意各一时，岂乏同舍郎。"}