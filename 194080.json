{"id":"194080","title":"吏隐堂·微风稍披冻","dynasty":"宋代","author":"胡铨","text":"微风稍披冻，芳萌亦吐林。百鸟感春阳，钩辀弄其音。振策遵城曲，逍遥写烦襟。爱此堂下石，青润挺琅琳。中坳贮清泉，测之不盈簪。纤鳞候暖戏，寂历自浮沉。墨视澹忘虑，白日为移阴。人生本虚静，垢浊无自侵。忽为外物牵，至性不可寻。於焉得所监，一洗尘中心。"}