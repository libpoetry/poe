{"id":"704786","title":"元夕寄故乡诸友八首","dynasty":"明","author":"薛瑄","text":"故乡千里隔关河，好景年年客里过。又见元宵春一度，红灯几点月明多。乡人新自故乡来，千里鱼书手自开。闻道家山风景好，玉笙吹月共徘徊。寂寂闲门掩月华，春街儿女任諠哗。窗前坐久银灯烬，首首诗成只忆家。莫道他乡胜故乡，思归一日九回肠。元宵忽共乡人语，为写新诗寄上庠。思乡无日不关情，况复春灯对月明。欲作家书附回使，归心先过洛阳城。旧说归期已失期，更逢佳节倍相思。交亲若问今何似，客里春来困酒卮。中州何事重留连，忆别诸公已半年。迟我河汾看春色，百花深处酒如泉。回首乡关入梦频，马蹄踏尽几年春。客中胆气峥嵘甚，肯把明珠漫赠人。"}