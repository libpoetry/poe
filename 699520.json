{"id":"699520","title":"密县天仙庙白松","dynasty":"明","author":"袁宏道","text":"手抚松围数匝行，润于肤色白于珩。看来亦是夭乔种，和月和霜种始成。百尺亭亭干写空，虚阶浮日水玲珑。青山好共陶弘景，歌枕闲听带雪风。瘦玉崚崚数十盘，巢云老鹤梦犹寒。若为貌出参天雪，更向南岗头上看。传言天女化时生，毕竟移根种不成。阅尽大官诸本草，上头未有白松名。"}