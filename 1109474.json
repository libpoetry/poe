{"id":"1109474","title":"挽太平赵倅三首","dynasty":"宋","author":"刘宰","text":"大雅如公信不群，书藏万卷笔如神。再从鹗表腾霄汉，直上龙门振羽鳞。莲幕今无居右客，花封旧有去思民。从来姑孰佳山水，可惜题舆失伟人。薄俗纷纷不再淳，吁嗟公子独振振。从知为善身心乐，不惮分财手足亲。韦布几人勤礼遇，杯盘一笑见天真。苍苍谁谓浑无信，千里名驹已绝尘。当年垂橐叩天阍，自笑唯馀舌尚存。下榻勤君延孺子，加餐愧我异王孙。归欤益轸门阑旧，至止频承笑语温。一日佳城符吉兆，千年福地锁灵根。"}