{"id":"328271","title":"沁园春·尔斐见和用韵再酬","dynasty":"清代","author":"曹尔堪","text":"瓶冻知寒，拥褐挑灯，夜吼狂风。叹曰为改岁，三星在罶，我来自备，零雨其濛。白帢逃明，绿蓑垂钓，伍子塘南角里东。雄心在，记射雕没羽，上谷云中。十年漆沮之从。牛马走，羞衬太史公。想苏卿窖底，往还惟雁，管宁陌上，腹尾皆龙。迁谪惊魂，揩磨老眼，别墅寻花尚可同。消残历，看故园报赛，暂阁游筇。"}