{"id":"1063828","title":"题万富楼","dynasty":"宋","author":"释德洪","text":"贤为万人英，笔力挽万牛。宝带腰万丁，封及万户侯。彼富一二数，其实富未周。君看清曲江，杰立万富楼。山川占形胜，佳处横高秋。丈人披白帢，凭栏清两眸。凛然无求姿，一洗骄气浮。郿坞痴肉脔，金谷酒色囚。名均谓之富，泾渭实异流。余穷蓄一喙，得饱事事休。贫富若天渊，饱岂有劣优。此诗如橄榄，初嚼欲弃投。终然成可口，味永当见收。"}