{"id":"742020","title":"题巴里坤南山唐碑","dynasty":"清","author":"和瑛","text":"库舍图岭天关壮，沙陀瀚海南北障。七十二盘转翠螺，马首车轮顶踵望。高昌昔并两车师，五世百年名号妄。雉伏于蒿鼠噍穴，骄而无礼不知量。寒风如刀热如烧，易而无备胥沦丧。贤哉柱国侯将军，王师堂堂革而当。吁嗟韩碑已仆段碑残，犹有姜碑勒青嶂。岂知日月霜雪今一家，俯仰骞岑共惆怅。"}