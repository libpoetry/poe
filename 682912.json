{"id":"682912","title":"送胡馆兄提学广东二首","dynasty":"明","author":"尹台","text":"往时出饯逢黄叶，今日招携对碧林。四海行藏谁定迹，百年交好几同心。旆摇南峤移新节，舟过西江感旧吟。却忆文华偕选士，飞腾半已谢朝簪。炎州此去八千里，禁苑相从二十年。抗节君能奋唐疏，著文吾已谢扬玄。心期漫许丹青并，道化兹流岭海偏。若过江门寻昔隐，钓台秋色定澄鲜。"}