{"id":"692715","title":"赠韩灵庵表弟","dynasty":"明","author":"杨慎","text":"奕世龙韬耀将星，守窗惟爱读书萤。愁看欧氏陇阡表，喜建苏家族谱亭。棣萼关情花寂寂，寒泉入梦水泠泠。双金片玉人皆许，勋业行藏鬓正青。病骨寒宵冷不胜，拥炉塞向正凌兢。壶愔莲漏浑如咽，灯暗兰膏坐自凝。夜久梦回疑有雪，朝来唾下欲成冰。狸奴恋暖驱难去，缩猬衔蝉隐披棱。"}