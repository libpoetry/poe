{"id":"1130858","title":"次韵昌父十首","dynasty":"宋","author":"韩淲","text":"休论玉蕊发唐昌，入眼何能易比量。晓露未收寒露下，无风亦自有幽香。风前月底尽幽通，影落香濡杖履中。几度吟来吟不尽，但知老树更穹窿。未开宜雨落宜烟，只占山岩已自贤。白石中间写泉水，何须物外觅花仙。能与幽芳作主人，西风吹净世间尘。接䍦攲倒寻诗处，应在章泉泉水滨。城中有客占林园，应据枯桐入梦魂。秋日肯忘东里赵，年时曾醉永嘉潘。彫零四海几人存，一一皆为我所尊。物色依然赋丛桂，谁知潘鬓老儿孙。山回溪净气尤清，落水声中反独荣。日照月移俱可玩，株株根畔古苔生。去岁西林湖寺中，野僧曾与咏晴风。一时潘盖姜同饮，今日相望我秃翁。吟尽清诗花自开，中秋宜共月徘徊。京尘抖擞岚生润，忘却年光过眼催。待以繁英荐夕餐，分明书室是芝兰。从来正色黄尤羡，俗眼从他强爱丹。"}