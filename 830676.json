{"id":"830676","title":"入庐山","dynasty":"清末民国初","author":"易顺鼎","text":"名山别经岁，见面恒苦疏。重寻意已欣，况有嘉客俱。二州连荆扬，三宿异舟车。嚣尘背江郭，夐睇凌霄隅。灵象纷在眼，造化为之枢。层阴漏云日，倏曶光景殊。仙人骑白龙，游戏于空虚。峰峰各生烟，不辨谁香炉。天风入涧籁，万窍酣笙竽。灵雨木末来，萧飂满人裾。岂敢怨沾湿，田歌欢有余。余亦自怡悦，兹游清可书。"}