{"id":"752391","title":"重九侍松禅师剑门登高","dynasty":"清","author":"费念慈","text":"重阳苦风雨，难得今岁晴。凌晨出北郭，天高日初晶。小子撰杖履，山静箯舆轻。款扉过赵叟，一笑掀髯迎。图书敞小楼，花竹当前楹。古墨烂在几，照我双矑明。酌涧煮凤团，饱饭烹鱼羹。西风昨夜来，策策秋叶鸣。霜气满岩壑，紫翠纷纵横。颇闻田家言，秀野摇香粳。爱此云子白，念彼鲂尾赪。扶筇入深谷，梵阙辉丹甍。苔壁画螔蝓，松梢窜鼯鼪。采药僧未归，隔屋闻棋声。老人健腰脚，纵步叶家坪。郁郁青松阡，毅魄埋忠贞。重修卞壶墓，遐想仲路缨。肃拜重?仰，对此羞嫈嫇，摄衣贾馀勇，峰势罗峥嵘。剑门郁盘折，直上扪长庚。石面小斧劈，崖腹孤藤粳。凭高一纵眺，极目凌沧瀛。桑田拾螺蚌，恶浪愁鲛鲸。下有蘼芜泉，泉水冽且清。可怜红豆花，不见啼春莺。栖尘与过驷，珍此歾世名。严家有祠宇，傍岩结柴荆。菊铃隐槿篱，瓜蔓垂松棚。芙蓉濯娟娟，临水生远情。小憩返旧居，茅舍炊烟生。疏钟响林薄，新月衔高城。裁笺博莞尔，野性惭麚麖。"}