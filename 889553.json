{"id":"889553","title":"和陶庚戌岁九月中于西田穫早稻","dynasty":"宋","author":"吴芾","text":"东风才解冻，农事已开端。田夫竞力作，不获须臾安。渊明于是时，亦岂容坐观。日出负耒去，入夜乘牛还。宁不惮劳苦，要得逃饥寒。顾我独何幸，虽知稼穑难。逢秋但一饱，此外了不干。回首视渊明，已是增汗颜。那堪万事拙，只得长掩关。诵公穫稻句，倍为公兴叹。"}