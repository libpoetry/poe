{"id":"127749","title":"八音谐·芳景到横塘","dynasty":"宋代","author":"曹勋","text":"芳景到横塘，官柳阴低覆，新过疏雨。望处藕花密，映烟汀沙渚。波静翠展琉璃，似伫立、飘飘川上女。弄晓色，正鲜妆照影，幽香潜度。水阁薰风对万姝，共泛泛红绿，闹花深处。移棹采初开，嗅金缨留取。趁时凝赏池边，预後约、淡云低护。未饮且凭阑，更待满、荷珠露。"}