{"id":"721980","title":"园菜","dynasty":"明末清初","author":"屈大均","text":"丈人筋力少，抱瓮命儿童。石使云根去，泉教井气通。空心多越蕹，大叶更胡葱。瓜豆分棚好，终年灌溉功。三花与二兰，朝夕上蔬盘。作豉多蠲忿，为齑有合欢。冬怜甜芋暖，夏爱苦瓜寒。每作伊蒲馔，慈姑尽意餐。肉食吾何忍，家人菜色多。为菹盐苦贵，作酱蒟难和。丝落花成豆，萍浮叶似荷。羹鱼莼更美，茎股采湖波。"}