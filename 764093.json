{"id":"764093","title":"大圣乐 寿孙节母","dynasty":"清","author":"邹祗谟","text":"冰块霜纨，桐阴萧瑟，熊丸荻课。应不数、周礼师传，绛帐女宗，争颂雪满烟萝。有子孙郎斑管擅，看驷马、高车题柱过。他年志，便起居八座，綵舞巍峨。空庭鹤唳风咽，更绣阁时闻黄鹄歌。只青箱丹卷，琅函贝偈，互听高哦。偕隐无文，陈情有表，此乐家庭事孰多。持樽劝，见鸾腰虎齿，同进金鹅。"}