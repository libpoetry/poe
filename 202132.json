{"id":"202132","title":"题王摩诘曲江春游图","dynasty":"宋代","author":"李廌","text":"咸雍山河互王霸，泾渭为隍城堑华。曲江台沼备豫游，秪与画师供入画。长安城西山万重，昆明烟浪绕新宫。新蒲细柳春风里，万户千门佳气中。我生不及开元时，犹喜此图今见之。苍莽烟绡横短幅，眼中终南倒溪渌。倾城士女巷无人，三月三时曲江曲。老稚妍媸贱或贵，来者携壶归者醉。笔端造化有能事，各肖人人乐游意。如今此地空尘迹，石鲸纵在如铜狄。宜春五柞更萧条，无复榛中得遗甓。我愿吾王明六符，不蹈汉唐耳目娱。池御假民任畋渔，无令画师为画图。"}