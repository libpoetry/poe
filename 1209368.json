{"id":"1209368","title":"和南质张学士敏之见赠七首 其四","dynasty":"元","author":"耶律楚材","text":"院深深，籁萧萧，伽陀舒卷度兰宵。若解荷心系珠露，便能天外裁云绡。大觉空生一沤起，悟斯独有屏山李。穿透楞严第一机，方信庵中人不死。个里家风针不容，梦回六趣大千空。道人受用本无尽，明月薄?细切风。香象朋从威绰绰，独跳狂獐空矍铄。悲心起处了无私，济度尘沙恩广博。不涉中流离两边，下无大地上无天。无人无佛台无莲，萋萋碧草生芳烟。"}