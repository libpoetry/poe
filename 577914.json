{"id":"577914","title":"积善堂","dynasty":"明","author":"邓林","text":"积土成丘阜，积水成汪洋。善道苟能积，所成胡可量。有美存耕翁，深居积善堂。试问所积由，奕世来已长。大善固当为，小善亦难忘。小善济一物，大善惠一方。可以心存术，难以言语详。我闻存耕言，起立视穹苍。易曰有馀庆，书言降百祥。有如持左券，责彼以必偿。宜尔子若孙，永世蕃且昌。"}