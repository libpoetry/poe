{"id":"674880","title":"太白楼宴集","dynasty":"明","author":"田汝?","text":"沇水流百折，遥将淮泗通。凭阑俯澄练，千丈湛长空。一线西北来，窈窕入齐东。中流连万艇，天际引孤篷。秋风忆张翰，把钓想任公。共将千里目，遥送两征鸿。飘飘归海裔，望望去无穷。如何羁旅人，安得羽翼丛。乘云访赤松，登天揽六龙。为我驻玄发，鍊液美姿容。身将黄鹤侣，心与白云从。岂能学长卿，犊鼻归临邛。"}