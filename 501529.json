{"id":"501529","title":"龙州溪亭小集有作","dynasty":"明","author":"林弼","text":"旅怀感留滞，朋情增郁陶。及兹晤语际，少慰道路劳。危亭入窈窕，秋色何萧骚。野菊披山径，幽兰满江皋。俯视霜露繁，仰观天宇高。清歌发华席，凝眸送轻舠。山川悲九辩，尘土叹二毛。何以不饮酒，徒用心忉忉。流光亦易失，行乐随所遭。君看龙江水，东流日滔滔。"}