{"id":"993387","title":"醉中留别永叔子履","dynasty":"宋","author":"梅尧臣","text":"新霜未落汴水浅，轻舸惟恐东下迟。绕城假得老病马，一步一跛令人疲。到君官舍欲取别，君惜我去频增嘻。便步髯奴呼子履，又令开席罗酒卮。逡巡陈子果亦至，共坐小室聊伸眉。烹鸡庖兔下箸美，盘实饤饾栗与梨。萧萧细雨作寒色，厌厌尽醉安可辞。门前有客莫许报，我方剧饮冠帻攲。文章或论到渊奥，轻重曾不遗毫釐。间以辨谑每绝倒，岂顾明日无晨炊。六街禁夜犹未去，童仆窃讶吾侪痴。谈兵究弊又何益，万口不谓儒者知。酒酣耳热试发泄，二子尚乃惊我为。露才扬己古来恶，卷舌噤口南方驰。江湖秋老鳜鲈熟，归奉甘旨诚其宜。但愿音尘寄鸟翼，慎勿却效儿女悲。"}