{"id":"560410","title":"至感堂","dynasty":"明","author":"徐庸","text":"人心上方寸，万事属所司。乃于百年间，至感谁能思。多君紫阳后，有堂扁其辞。扁之匪空言，晨夕惟孜孜。天地存覆载，大哉允无私。雨露有深恩，寒暑不异时。圣君握水土，生物随所宜。种植苟得理，礼稔诚可期。父母生劬劳，罔极恩在斯。罔极恩未报，徒悲蓼莪诗。况复有难弟，历官际雍熙。龙章下里门，光彩相参差。至感总由此，永怀应自知。知感乃为德，污简声名垂。"}