{"id":"401922","title":"挽陈帅三首","dynasty":"民国末当代初","author":"聂绀弩","text":"浊浪淘沙百战鏖，进攻神速又迂包。江东子弟娴兵甲，天下英雄爱堑壕。谋画帐中虎皮椅，声威马上鬼头刀。东风墓雨周郎便，打打吹吹娶小乔。枪十万枝笔一枝，上鞍杀贼下鞍诗。犬儒惜墨如金处，虎将涂鸦以血时。水侧磨刀工部句，楼头看剑稼轩词。酒酣抓笔当枪弹，一弹洞穿膏药旗。世间何物谓之癌，百战功高挽不回。绝代风流戛然止，人生七十夭如哀。江山故宅思文采，淮海丰碑伟将才。噩耗惊雷难掩耳，楚囚偷写吊诗来。"}