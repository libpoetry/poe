{"id":"1211485","title":"溪行中秋玩月","dynasty":"元","author":"萨都剌","text":"龙津秋水涵太虚，今夕何夕光景殊。皓月当镜星贯珠，河汉倒影垂平芜。微波漾漾风徐徐，新凉拂拂飘裙裾。阿母今年八十馀，清晨理发云满梳，起居俨重天人如。有子在官名在儒，奉母禄养南北区。晨昏不忍离斯须，荆楚燕赵闽粤吴。今年去官南海隅，北上咫尺天子都。官船轧轧如安车，阿母坐卧襟怀舒，清晨夜泊不知挐。母在船上重褥铺，芙蓉映水摇氍毹。开瓮酒熟浮新蛆，秋园摘果雨剪蔬。船尾曲突通行厨，家鸡水鸭美且腴，鲤鲫鲜大如江鲈。奉觞酌酒前拜趋，月波荡酒如浮酥。子为母寿妇寿姑，阿妹次进偕婿夫。酌献亦及婢与奴，熙熙春盎无亲疏。行礼有节俱欢娱，阿母笑语情愉愉，有妇右策儿左扶。舟人醉饱从欢呼，鼓枻节歌声呜呜。四山叠翠开画图，溪濑漱石如笙竽。双壶酒尽村可酤，盘馔狼藉溪可渔。人生此乐更有无，异乡到处同里闾。惟期母寿庄椿踰，有子愿效返哺乌。作诗记实无浮誉，至元丁丑仲秋书。"}