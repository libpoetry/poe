{"id":"1235490","title":"遣兴二首","dynasty":"元","author":"刘鹗","text":"万事勿介意，时来即为之。幽兰岂无芳？不与春风期。大化亦已定，慎保冰雪姿。笑歌柳阴中，剑光白差差。秋气日已肃，稍觉庭树变。江湖子非鱼，风雨客如燕。桓桓六尺躯，漂母寄一砚。伯牙莫我顾，遂也羞自荐。常悲楚卞氏，刖足固求衒。巢由古之人，怀哉不可见。坐久开我门，江波白如练。"}