{"id":"771991","title":"族姑余母贞节孝词","dynasty":"清","author":"林占梅","text":"骇浪横吞兮片板况，飓风怒掣兮孤舟覆。余家有子聪明郎，货殖经营往彰鹿。传来死信到家乡，母痛娇儿彻夜哭。血泪流残竟失明，时时首向衾中缩。井泉漱口舐昏眸，岩电光瞳开曤目。襁褓于归姑是亲，孩提为媳夫同鞠。望门寡妇直比儿，织席樵苏甘婢仆。哀啼恐痛老姑心，范氏悲同向山谷。柏舟有志矢髫龄，「之死靡他」向天祝。遂将宗子作嗣男，大厦无倾支一木。养生葬死教子成，数十寒暄嗟迅速。毕世孝贞天地知，平生节义鬼神服。可怜子死媳亦贤，膝下孤雁同抚育。曹、黄二公重伦彝，妇德历陈申宪牍。纶音一旦降海邦，幽光此日显煌煜。首倡捐资助建坊，艰难海运稀舻舳。德可感神非偶然，无端巨石浮溪澳。造成坊表立河颇，姑来一拜旋平矗。次年苦旱过夏初，四野焦枯伤黍菽。官民叩吁总无功，面面相觑额频蹙。咸请我姑出祷祈，千人万姓同匍匐。我姑节操凛冰霜，岂有元冥不听服。归途衣袂尽沾濡，几日淋漓失平陆。频年数出应同前，风伯雨师相随逐。共道雨如藏袖中，抖袖登时纷霢霂。由来节孝眷两间，故为我姑扬芬馥。八十馀龄大耄身，依然处女范清肃。请看大甲贞孝坊，万载姑名书帛竹。我今作诗惭直词，才薄书难盈尺幅。须知风化系全台，岂独徽光归两族。重计东瀛节孝坊，我姑之外馀五、六。仅有我姑「贞孝坊」，「节孝贞」能三字读。"}