{"id":"304649","title":"惜黄花慢·同彊村老人作","dynasty":"清代","author":"陈曾寿","text":"托命孤芳，剩十年魂梦，长绕伊行。小廊回处，凤城西畔，几回烛底，仔细秋妆。当时一笑天能妒，便拚断、故国遗香。枉断肠，寒畦生事，检点苔荒。移根瘦损堪伤，更一枝轻折，长惹思量。旧尘在眼，只馀清泪，佳期注脚，偏是斜阳。人间原有相逢事，漫羞晕、憔悴容光。正夜长，背灯添影凄凉。"}