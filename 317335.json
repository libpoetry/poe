{"id":"317335","title":"青衫湿遍·死别","dynasty":"现代","author":"罗元贞","text":"西风引恨，中秋空度，又到重阳。怕听满城风雨，况纷纷。万木飞黄。在人前，未便说心伤。想龙山，吟到茱萸句，竟如闻，邻笛苍凉。俯仰此身无头著，浑疑地老天荒。东向遥天极目，鲸涛鲛浪，万里重洋。缥缈玲珑倩影，五云浓，楼阁深藏。欲扶摇，无计自彷徨。细思量，疑梦还疑醉，怅人天，昆恨茫茫。泪渍十年旧事，由它搅断回肠。"}