{"id":"1241777","title":"云庄耕乐三十韵为升远赋","dynasty":"元末明初","author":"陶宗仪","text":"海㝢封疆近，朝廷事业昌。千官行政教，万姓务耕桑。有美张文学，端然世表章。亢宗恢雅量，卜地搆新庄。东面波通泖，南头泽汇洋。九山鱼米处，一曲水云乡。氛霭翔鸾鹄，峰岑舞凤皇。田畴平若桉，畎浍浚如隍。径窄黏苍藓，桥低荫绿杨。鸡豚归落照，鹅鸭戏方塘。投老栖身稳，终年引兴长。程期稽七月，候序验农祥。菑播加勤恳，芸培敢怠遑。饭休催荷锸，钟动课移秧。袯襫居常织，污邪戒勿荒。螟螣遗种绝，粳秫瑞葩香。犬吠姿雄猛，牛驯力盛强。蚕眠丝吐白，麦秀浪翻黄。花雾琴尊润，林霏枕席凉。漫浮莲渚棹，烂醉菊篱觞。夜雨防冲岸，秋风趁筑场。䑔舂穷蚤莫，敛穫富仓箱。覆载恩深感，征输岁谨将。艰难天所鉴，报称理之常。里社邀皆去，时丰喜欲狂。綵衣娱阿母，缥帙教诸郎。别墅矜裴相，平泉鄙赞皇。百花唐入咏，五柳晋流芳。昭代能求逸，高怀孰可量。吾将结邻并，晚节共徜徉。"}