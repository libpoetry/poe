{"id":"542995","title":"满歌行","dynasty":"明","author":"胡应麟","text":"嗟人世茕茕，若过隙驹。百忧填中，当复谁与娱。忆我年少时，慈亲大悯。惜中遭荼毒，展转愁闷。岁以为日，家室荆榛，牝鸡夺晨。罹此悍虐，伶俜莫可告人。彼妇之恶，为鬼为蜮。潜行昏黑，无从方物。彼妇之恶，为虺为蛇。造作语言，鼓吻摇牙。慈亲积戾，奄忽弃背。黄口嗷嗷，舆埋山椒。箠笞炮烙，凶威灼铄。姬妾徬徨，进退错愕。犹复蚤夜思，维图覆厥宗。仰面叩天，无地自容。密计深谋，狞不可近。风波起咫尺，白昼为陷阱。而家弗殃，彼念弗忘。而家弗祸，彼业弗堕。吞声饮泣以诉司命君，彼司命之君杳若弗闻。悍妇持门户，胡以事严亲。严亲七十馀，风烛暮逡巡。安能舍之远去，去适沧海滨。忧来起中夜，揽衣不及晨。皇灵会动变，沴气干天阍。大雷电风雨，永戒后世人。"}