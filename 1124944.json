{"id":"1124944","title":"寻梅十首","dynasty":"宋","author":"徐瑞","text":"去年冰雪梅开晚，立春半月始见花。只今至后未五日，南枝已破两三丫。冰溪冻合路迢迢，雪片疏疏著地消。幽香袭人无觅处，信步行过独树桥。山中峭壁孤绝处，瘦树独立殊风标。我行矫首坐叹息，正似高人不可招。石梁溪上鸳鸯树，昔年樵斧摧为薪。诗翁赋诗慰不遇，险语至今惊鬼神。墙东一株苍藓身，故人手斸山中云。封植敢忘角弓赋，每到花开如见君。首阳食薇千古瘦，商山茹芝绝世清。谁能嚼花卧空谷，一物不向胸中横。项里苔梅妙天下，蜀苑梅龙天下无。放翁诗酒白石笛，二老风流不可摹。种性还如赋苦笋，趣味一似传冰壶。持此问梅翻绝倒，荔支瑶柱有同无。烟芜牧笛不胜哀，梦绕西湖几百回。应是诗人有馀恨，断桥流水为谁开。十亩荒园野水边，尽栽梅树不论钱。珍重木瓢任真率，年年携此醉花前。"}