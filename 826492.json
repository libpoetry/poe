{"id":"826492","title":"齐天乐·乙丑重九梦坡约集息园，未赴，用古微韵","dynasty":"清末近现代初","author":"潘飞声","text":"天涯同纵悲秋眼，乡关更添离思。坏堞哀笳，连营戍鼓，已是登临无地。吟怀唤起。答旅雁霜蛩，漫言才气。寂寞荒龛，茗炉经卷纵禅味。老来谁念子美，山头逢饭颗，俊侣余几。石上题襟，风前落帽，我独蹉跎尘事。瑶章拜赐。想萸鬓迎凉，菊尊催醉。后约重游，听铜琶再倚。"}