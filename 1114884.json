{"id":"1114884","title":"江提仓生日二首","dynasty":"宋","author":"李新","text":"青锁沈烟暝著沙，芙渠云帐晓吞霞。南金人物无双士，宫锦文章自一家。赏过十分银汉月，采归千岁海桃花。蜀仙行劝长生酒，燕寝凝香碧雾斜。自应骑鹤下浮丘，雅意人间事俊游。长久方壶新岁月，飘飖江左旧风流。岩椿骨老三千尺，佳气春回十五州。温诏趋归行有日，此封端是富民侯。"}