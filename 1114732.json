{"id":"1114732","title":"挽吴鹤林尚书","dynasty":"宋","author":"李曾伯","text":"凤翥鹤林邑，来仪鸳鹭群。陈谟倾帝听，摛翰媲皇坟。位且践台斗，心惟寄岫云。诏纶方夜下，天曷丧斯文。一代儒臣表，三州吏治良。遗言了生死，新志尽行藏。昔梦崖何异，今知坡可方。百僚山下路，千载尚名香。宝屏倾盖早，公壮我丁年。入幕笑谈旧，升朝礼乐先。寄书榆柳外，觅句竹梅边。俯仰成畴昔，空馀涕泗涟。"}