{"id":"47684","title":"钱王箭头篇","dynasty":"明代","author":"刘基","text":"鸱夷遗魂拗余怒，欲取吴山入江去。雷霆劈地水群飞，海门扶胥没氛雾。英雄一怒天可回，肯使赤子随鲛鲐。指挥五丁发神弩，鬼物辟易腥风开。三百年来人事改，涛落沙平箭空在。石梁饮羽未足夸，蜀国三犀漫欺绐。近闻黄河水乱流，青徐一半悲鱼头。安得壮士斡地轴，为拯斯民涂炭忧。"}