{"id":"691422","title":"赠太常张丞山水图十三首","dynasty":"明","author":"李昌祺","text":"潇洒茅堂水石边，青青草色满帘前。经旬不出缘何事，写就黄庭内景篇。千峰万壑翠嵯峨，车马长年少见过。泉可濯兮田可稼，比侬盘谷不争多。秦中本自好溪山，况在终南鄠杜间。占得林泉清胜处，投簪莫待老方还。楝花风过水平堤，两两林鸠屋上啼。因看青山门忘掩，浮云直到榻前栖。白石苍苔一径通，轩窗凉逗煮茶风。时时吹落林花片，满地深红间浅红。隔坞炊烟半有无，东邻西舍往还疏。苍苍茂树娟娟竹，何处人家似此图。山深地僻夏如秋，门巷萧条竹树幽。步过溪南看晚景，牧童吹笛倒骑牛。荷绕清溪柳绕庄，时时濯足向沧浪。不知水鸟缘何事，飞去飞来自底忙。树树榴花烂漫开，阶前鹤迹印苍苔。衔泥燕子归飞急，风送前山骤雨来。云屏四面翠周遭，松桂阴浓野竹高。比似武陵应更好，溪边只欠几株桃。墙头柳嫩绿毵毵，桥下新流色胜蓝。扶杖出门缘送客，飞花几片点春衫。閒心只与静相宜，醉似疏狂醒似痴。除却看山看水外，是非荣辱不曾知。年来两鬓雪萧萧，懒把黄金带系腰。拟向江南寻旧隐，白云庄上狎渔樵。"}