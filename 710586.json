{"id":"710586","title":"寿叶宗伯曾城先生七帙","dynasty":"明末清初","author":"邝露","text":"尚父迈奇龄，留侯洵处子。允矣帝王师，如彼丘园士。缫丝知丝长，壁鲜会鲜旨。监古别世资，灼然观彼美。鸣凤瑞黄柯，犹龙敦孔拟。操衡广国华，题舆正邦轨。出谷金陵云，翻飞吴江汜。雌守类木鸡，龙韬韫苍兕。楚相傲皇坟，陈农富图史。逸箧访遗亡，铜铭诫臧否。杜口毗邪津，标玄齐一指。览揆撰何辰，东壁昏中倚。严霜竦灵木，朱蘤随风靡。陵苕有隆替，况乃寒泉茝。白日殁芦中，吹箫惊吴市。哀多觉指繁，非君谁能理。钟山嗽玙璠，三茅随杖屣。餐玉仪松乔，徵噫佩园绮。介眉非兕觥，薄言树葑菲。"}