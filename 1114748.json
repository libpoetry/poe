{"id":"1114748","title":"甲午淮幕和萧应父赠郑允蹈韵","dynasty":"宋","author":"李曾伯","text":"休从太上问灵均，华发骎骎及此辰。万里斗槎难远问，一时星弁玷同寅。纵逢裨灶言何益，自断虞翻相己屯。且喜岁星临宋分，今年颉利定称臣。客来远自洞庭滨，一笑相逢耳竞倾。把酒未须论后约，读书已恨欠前生。畴堪太乙青藜照，亦有丰城宝剑精。近在眼前休蹉却，君如未识问君平。"}