{"id":"543633","title":"钱象先过访深雪中往报不克短歌柬之","dynasty":"明","author":"胡应麟","text":"武林夜半北风疾，雪片垂天大于翼。孤山老梅僵欲死，跨蹇呼舟漫寻觅。东吴钱生住昭庆，拥褐高眠送长日。吟成字字敌琼瑶，皎若天花堕禅席。忆生三月来武林，啸傲西泠事琴奕。怜才总称陆士衡，好士亦有徐元直。穷愁骨相自古然，典尽鹴裘壁徒立。沾沾访我空巷中，把赠明珰示亲昵。风尘勃窣倦奔走，咫尺钱塘梦瓢笠。朝来策杖拟寻汝，泥泞阶除没双屐。美人娟娟隔湖水，一望云山思无极。登坛大老俨欲尽，艺苑今谁占名籍。羡君咳唾饶珠玑，下里千夫走辟易。文通老朽叹才尽，形秽那能不趋匿。醉拈秃管书短章，小刺聊当正平掷。他年把臂姑苏台，倘许忘年订金石。"}