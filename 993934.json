{"id":"993934","title":"题李伯时飞骑习射图","dynasty":"宋","author":"章良能","text":"禁营貔虎天厩龙，技痒不奈刍粟丰。闻道宝津尝护驾，前期踊跃矜骁雄。红绡低系柳枝碧，满满弯弓斫鬉射。偶然穿叶未为奇，截下红绡方破的。綵绳长曳綵毬轻，闪烁眩转如奔星。弦头霹雳起马脚，回看一箭落欃枪。乌纱帽稳春衫薄，交鞯焕烂青丝络。千步场深隔九关，毕景驰驱有馀乐。李侯应奉随春官，日晏归穿卫士班。平生抵死怜神骏，绝艺那能不细看。不学阎公伏池侧，仓皇丹粉供宣索。他年乘兴试追寻，妙处祇须凭子墨。十六蹄翻意态真，罄控应节顾眄亲。当时骑士尽应尔，尚想元丰兵制新。慨今多事困供亿，养兵殆且殚民力。未闻士歌马腾槽，安得从容观戏剧。"}