{"id":"1047106","title":"寄题梅坛","dynasty":"宋","author":"蒋之奇","text":"昔我承乏江西官，豫章圣迹无不观。如何复有此遗恨，独我不到梅仙坛。梅仙坛在丰城界，真风爽气埃尘外。当年补尉向南昌，才誉虽高官未大。汉成帝时纲纪坏，先生谏书至于再。前擢王章矫曲朝，戮及妻子雠党快。群臣知非不敢争，遂令天下言为诫。乌乎此语诚甚危，讥切权强何慷慨。借令触突倖臣牙，嗜一羁单未为害。公卿大臣噤不吐，彼为私谋安足怪。正人在下吁可悲，变名吴市复谁知。元丰敕书为旌表，故故丹井存遗基。寿春真人锡显号，称其高蹈与俗遗。先生虽不遇于昔，而遇于今蒙奖饬。令丞作书誉忠直，潜德幽光辉无极。"}