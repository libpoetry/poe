{"id":"409104","title":"署画兰偈","dynasty":"近现代","author":"吴之英","text":"妙笔补骚经，写出王者艳。郁苍众卉中，宁分贵与贱。本从香国来，悬岩擢秀蔓。绿叶蔚阿若，新华翩巧倩。一茎贯心出，孤芳邈无伴。香生未开先，开后香仍酽。一气涵清虚，自然辟朽烂。华时原非聚，既华亦非散。如何恋因缘，根尘两不辨。臭香由识色，鼻为目所谩。蚤知六是一，无妨止作观。空假开谢名，世人逐闻见。幽谷独流芳，孔子固已叹。如来说不得，拈之示笑靥。"}