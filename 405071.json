{"id":"405071","title":"忆旧游 乙亥丙子之间，余客广州，颇极游赏之乐。戊寅秋日，违难粤西，风物有相似者，而粤东已化为异域，怆然不能已于怀也1938","dynasty":"近现代末当代初","author":"缪钺","text":"记榕阴觅句，荔浦嬉舟，梅岭探春。多少清游兴，惯晨呼快侣，夜款芳尊。水楼竹绕花径，桄绿暗閒门。叹万里重来，风光感旧，烽火惊魂。殷勤问来燕，道古塔名台，都没胡尘。也拟登楼望，奈层山遮眼，凄雨愁人。隔墙飞过残叶，无语对黄昏。听几处清笳，西风竟日吹泪痕。"}