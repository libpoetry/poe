{"id":"264635","title":"壸中天·春暮渡黄河步玉田韵","dynasty":"现代","author":"王易","text":"黄流滚滚，又兴亡送尽，几番南北。长恨总如东逝水，万劫千秋曾历。风挟冯夷，水争神禹，天远孤帆直。沧桑难记，旧游休问霞客。谁复泛海求仙，蓬莱遥望处，迷漫无迹。百岁光阴如此易，可许中流暂立。桃浪翻红，柳堤凝翠，数点山摇碧。夕阳西下，野云幻出飞白。"}