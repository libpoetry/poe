{"id":"1077833","title":"和归鸟篇","dynasty":"宋","author":"李纲","text":"翼翼归鸟，爰集于林。近萃芳郊，远依烟岑。眷言顾之，实获我心。丛木茂止，憩此繁阴。翼翼归鸟，翩然翻飞。风高天阔，去将畴依。云路翱翔，倦翮思归。矰缴孔多，无使患遗。翼翼归鸟，抚翼徘徊。江湖缈茫，有怀故栖。顾俦啸侣，鸣声和谐。愿言不获，怅然伤怀。翼翼归鸟，集于旧条。一枝已多，岂俟高标。敛翰息影，好音交交。愿言终此，以休永劳。"}