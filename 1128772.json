{"id":"1128772","title":"送唐介南迁","dynasty":"宋","author":"谢景初","text":"长蛇齿牙毒，谁使赤手捕。六月河破堤，捧块捍奔注。匹夫徒昭昭，天下皆慕顾。后世有至公，此计不为误。木秀风所折，膏明自煎然。折固理之必，明性其可迁。趋向人各异，公议日月悬。开言死不测，喑噤贵且年。郁郁炎海旁，气蒸雾露毒。得罪往投畀，幸贷吭颈戮。彼心学圣贤，于义无不足。奈何触主威，未尝有是辱。身任言责地，眼见公路埋。胡宁包心颜，践履天子阶。言出谪随至，吏送南海涯。一臣不足惜，喋筛狈与豺。谏逐古今有，例为朝政疵。况与廊庙臣，世复恶其私。安危治乱迹，此事姑置之。傥未监谤者，失得何须悲。"}