{"id":"1236558","title":"补古乐歌五首 网罟","dynasty":"元","author":"周巽","text":"代结绳兮古庖牺。网罟设兮取象于离。张万目兮举维。以佃以渔兮随所施。龙马出兮河之涯。嶰竹生兮凤凰鸣。协阴阳兮制凤笙。筒十二兮和五声。奏云门兮天下平。帝乘龙兮游太清。历山之下兮河之滨。陶元气兮冶大钧。塼埏埴兮淬清泠。器不苦窳兮资吾民。元德升闻兮韶音以成。素车白马兮来桑林。六事责已兮感天心。天心回兮霈雨霖。苏万物兮恩泽深。大濩作兮流遗音。假神龟兮建东都。定宝鼎兮开皇图。武功成兮文德敷。白雉在庭兮凤在梧。历世历年兮垂远谟。"}