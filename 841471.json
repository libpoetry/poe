{"id":"841471","title":"昏夜上轮舶，北风猎猎，随潮声上下，俯仰时局，悄焉有陆沈之惧，作放歌一章","dynasty":"清末民国初","author":"曹家达","text":"生不用，醉落东海骑长鲸，渺焉一粟浮生轻。荒江月黑北风紧，星火鹘落春潮生。飞廉冯夷两不让，兀地一喝山为倾。百川呼吸毕万窍，天籁地籁并相耀。随身宝气压不减，孤剑横飞出匣啸。书生谔谔轻时贤，渡江击楫悲膺填。狂言高唱动天阙，不作秋蝉鸣可怜。君不见，铁舰铜轮变邃古，夷氛浊乱太和宇。不恤东人杼柚空，岁币频仍作怨府。愿乘铁甲淩沧溟，责言夜到单于庭。安得中原息群吠，归来长揖君山青。"}