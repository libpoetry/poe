{"id":"713333","title":"王川南使君紫诠招同李宫詹山公袁通政密山梁太史药亭蓝山人采饮游灵洲予以事不果往诸公分韵及之仍同游韵八首 其八","dynasty":"明末清初","author":"陈恭尹","text":"探奇今昔几人来，小院初为上客开。佛有慧灯曾不夜，天飞明镜复当台。旌旄缭绕移烟树，筇屐从容踏翠苔。拈韵禅床吟未了，袈裟长揖使星回。"}