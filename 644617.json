{"id":"644617","title":"再次上巳约友登南楼前韵","dynasty":"明","author":"方孝孺","text":"昔时喜饮酒，举白不辞深。及玆中岁来，巳复畏人斟。后生多所忽，岂识老会临。志士惜景光，登麓巳知岑。每闻前世事，颇见古人心。逝者良不息，将来谁嗣今。百年当有成，泯灭宁足钦。每怜伯牙陋，钟死破其琴。自得苟堪传，何必求知音。俯观水中鯈，仰?云际禽。真乐不吾隐，欣然豁烦襟。"}