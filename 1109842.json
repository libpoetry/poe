{"id":"1109842","title":"会稽览古诗 铁门限","dynasty":"宋","author":"华镇","text":"铁限僧坊迹未移，千通真草了无遗。兰亭墨迹何由见，祇说萧郎奉使时。秦人两世尽东游，辇路曾临到上头。睫在眼前终不见，不知登望竟何求。碧山重叠水溶溶，南北朝来旦暮风。岩壑会稽真胜绝，樵苏犹是汉三公。兵家制胜旧多门，赠答雍容亦解纷。缓报一双文锦鲤，坐归十万水犀军。千尺相高卓翠珉，雨馀云外露璘珣。鼎湖龙去苍髯断，三载丛花不记春。春草茸茸涧水清，路人犹记昔时名。金羁纵后双蹄逸，想见风前蹀躞声。山列翠屏围碧落，水流鸣管绕平田。郗家池馆萝芜后，金谷形容自渺然。竹箭黄芽欲老时，杏梁日煖燕初归。他林未耸千竿翠，此地先抽一握肥。溪上还珠太守家，小桥斜跨碧流沙。清风不共门墙改，长与寒泉起浪花。"}