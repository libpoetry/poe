{"id":"469849","title":"送陈献墀入计","dynasty":"明","author":"盛鸣世","text":"朔气渡河水生骨，敝巾小车伤远涉。朅来送客三日程，不尽关山恨重叠。与君相知岂徒然，一片肝胆千秋悬。感恩不忘国士报，许心更受他人怜。君今西去谒人主，五玉诸侯联佩组。汉家计吏开明堂，黄金玺书谁比数。朝罢从容下玉除，天乐缥缈云中居。行过阁门问丞相，挽回元化今何如。"}