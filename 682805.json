{"id":"682805","title":"除夕呈同年甘泉湛尚书","dynasty":"明","author":"区越","text":"一年新似一年新，斗柄依稀又建寅。独自阶除望云物，满天星宿上吟身。笙歌入夜欢声沸，拜舞明朝玉几陈。闻说梅花开树树，天南天北寄情真。岁事多因荆楚俗，无端送旧与迎新。闾阎总趁笙歌乐，云物何劳占候勤。爆竹先声知腊尽，屠酥半醉觉年分。香风暗逐梅花绽，始信今朝酒有神。"}