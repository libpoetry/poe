{"id":"404130","title":"金浮图·甲申，一九四四年。夏杪，与秩丈、慈翁过海幢寺，访僧澈明。为拈此解","dynasty":"近现代末当代初","author":"黄咏雩","text":"黄金地。多罗罨翠。十部天龙，海幢清秘。蓦阎浮、藕孔兵尘沸。鸱吻嘘风，滴碎荒烟寒泪。沉劫万方如寐。空王冷眼，阅尽人间世。伊谁是。堂头阿字。拂子松枯，法华昙萎。福场那处千秋寺。鹰爪依然，却问花开未。花事几番荣瘁。游蜂去也，还又钻窗纸。"}