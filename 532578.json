{"id":"532578","title":"寿诗","dynasty":"明","author":"李舜臣","text":"一鸟翔天中，毛羽何奇哉。谓从万里昆崙道，遥指三山碧海隈。须臾灵驾何缤纷，凤管鸾箫翕可闻。正逢结实千年日，共驭为章五色云。五色云中振羽裳，千年树畔赴霞觞。玉阙金台相照曜，天文海色共青苍。其中燕喜何冲融，其上龙光正郁葱。曾劳八骏陪瑶水，偶值群仙朝碧空。霓旌翠盖驻天门，紫阁琼宫绝世喧。灵妃前献南星寿，玉女旁开北斗尊。已经人世几春秋，鹤舞龙吟尚未休。青青桂树金波湿，灼灼扶桑紫气流。忽而来兮倏而归，还于海上拂云衣。朝从东极乘初日，夕息西山憩落晖。遨游八极信悠哉，下见江河万古来。还将此日蟠桃宴，永作夫君寿祝杯。"}