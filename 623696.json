{"id":"623696","title":"奉邀张孟奇使君偕邓伯乔李烟客梁非馨集竹素山房辱惠长篇赋答一首","dynasty":"明","author":"欧必元","text":"欧生少小何狂痴，双眼如电光陆离。十五上书为弟子，下帷始解学吾伊。羞效世儒守章句，网罗泛涉古文词。性好结交兼任侠，鲜车丽服相矜奇。千金到手顷刻尽，十载踉当无立锥。有田不耕凭寸管，广厦不住巢一枝。文章难饱便便腹，十朝九日烟无炊。原宪之裳东郭履，出门两足不能驰。况多面瘢与血孔，将无痼疾等疮痍。世人相见皆欲走，嗜痂能得几相知。欧生仰天长大笑，英雄可令困如斯。购得奇书将万卷，目不停阅手常披。客到高谈雄四座，无酒还须便典衣。西邻欲骂东邻怪，笑杀纷纷世上儿。尔来避盗入城市，数椂新盖俱茅茨。窗静只堪邀月色，庭空生怕寒风吹。巷僻径深人到少，二三同调相追随。西园张公浮丘伯，博雅才名世所稀。登坛虎视执牛耳，曹刘沈宋任鞭笞。相慕十年未识面，入林把臂来何迟。邓生治具余治酒，相留竟日醉东篱。不鸣弦管不徵伎，不呼卢雉不弹棋。留欢亦复无鸡黍，盘里精盐煮蕨薇。三城杳杳繁车马，华堂高咽烹鲜肥。张公掉头不肯顾，张公此来欲何为。细语玄言促膝坐，古今商榷真纚纚。秘文疑字无不订，酒酣耳热或谈诗。上穷仓颉下掌故，一日千秋正在兹。禁城已闻更漏下，微微月色送将归。诘朝使者持尺素，已就长歌黄绢辞。言言剖露真肝胆，使我读之惊且疑。茫茫宇宙谁知己，得公一顾决雄雌。千人之诺不如一士谔，一狐之腋胜于千羊皮。富贵繁华有凋谢，西园张公真我师。"}