{"id":"1242349","title":"齐天乐 其四","dynasty":"元末明初","author":"邵亨贞","text":"碧梧庭院秋声早，愔愔暮天云影。雨送凉蝉，风欺倦翼，络纬犹啼金井。疏窗弄暝。正犀押帘垂，画屏灯冷。节序依然，旅怀长是叹流景。旧家园苑废久，岁寒松桂在，清事谁领。待月幽轩，寻凉小舰，断梦有时提省。乘槎路迥。便逸兴相牵，倦涂难骋。甚日归来，傍湖耕二顷。"}