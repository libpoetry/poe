{"id":"518897","title":"送黄汝脩还天台","dynasty":"明","author":"邹智","text":"天台有一士，独抱男子肠。立朝五六年，敛退藏锋芒。人皆疑其圆，我独疑其方。一朝解牙牌，上疏辞君王。问之何因尔，耻对妾妇妆。牙牌一飘瓦，碎尽何足伤。白璧苟微瑕，此恨千古长。我闻定轩翁，古道恒自将。见子慷慨归，喜极当欲狂。春风扇微和，天台花正香。请君陟其巅，挹彼武夷苍。"}