{"id":"672116","title":"潮州喜雪","dynasty":"明","author":"叶元玉","text":"潮海本炎方，隆冬天反热。岂无百岁人，到老不见雪。胡为癸亥冬，朔风偏冷冽。腊月廿一二，雪片如帚结。气候谁转移，到此方发泄。撒盐安可拟，飞絮亦强说。梅花减颜色，越犬吠声切。老夫喜欲狂，舞蹈几失跌。匪作儿女态，幸为丰年决。农夫拍手笑，稚子开口齧。螟蟊种自毙，安得复作孽。明当大有年，禾黍压丘垤。民食既巳足，贡赋自罔缺。道路不拾遗，外户何用闭。熙熙复皞皞，人和天亦悦。对雪赋此诗，太平好时节。"}