{"id":"1239280","title":"周玄初祈晴诗","dynasty":"元末明初","author":"申屠衡","text":"寥阳之阙天皇居，百灵拱卫群真趋。羽人神游尻为舆，招摇御气凌空虚。九关洞启光县珠，绿章封奏人间书。吴田潦淫三月余，吴淞决防连具区。春苗荡溺无遗株，吴民业业忧为鱼。上天好生哀冥愚，羽人稽首帝曰俞。廓除霾曀开天衢，蛟龙伏藏黑蜧诛。有秋芃芃还土腴，人无菜色国有储。羽人有道神明俱，手持玄纲旋斗枢。紫云为舄丹霞裾，蓬莱清都随所如。琳宫载敞虞山隅，为予分驻飙轮车。"}