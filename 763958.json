{"id":"763958","title":"阳台路 为阮亭题余氏女子绣高唐神女图","dynasty":"清","author":"邹祗谟","text":"巫山梦，浦兰含彩照，朝云神女。谁把纤秾长短，写出迁延徐步。宋玉当时，玮态瑰姿，彩毫曾赋。梦来去。又瑶佩褰帷，杳不知处。但见吴绫一幅，绣无双、鸿惊凤举。綵缥吹烟，香透缯云丝雨。只描到使君，银钩小字，断肠千缕。大夫枕上依依，梦魂谁主。"}