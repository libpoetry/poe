{"id":"1119440","title":"赠黄国器二首","dynasty":"宋","author":"陈造","text":"交情凛凛久弥坚，游旧何人似子贤。别去漂零各天末，喜今谭笑复樽前。德人政用宽幽独，归路胡宜更后先。弹压山川须妙语，不妨排日为君编。簿书丛里久囚拘，鸥鹭群边忽自如。白傅已甘多病过，安仁况复悼亡馀。归田且办充肠米，遮眼非无插架书。如子功名方迫逐，未应偕我问樵渔。"}