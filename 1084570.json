{"id":"1084570","title":"游圆超院登挟溪亭次卢公韵","dynasty":"宋","author":"王十朋","text":"路入剡山腰，风生玉川腋。孤亭物外高，双溪眼中碧。山僧作亭知几春，赏音端怕逢诗人。自从妙语发丘壑，遂使绝境多蹄轮。我来首访维摩诘，问讯双溪自何出。发源应与婺溪同，赋物惭无沈郎笔。凭栏欲洗名利尘，入眼翻惊客恨新。山城重重水如带，可能挽住思乡人。"}