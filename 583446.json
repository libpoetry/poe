{"id":"583446","title":"寿刘宗澜都宪同年刘直之侍御乃尊","dynasty":"明","author":"王缜","text":"我闻仁则荣，亦复必有寿。斯语试今人，历历多不谬。猗惟居易公，造化钟神秀。筮仕登秋台，犴狱无疑奏。冤者赖平反，溺者赖拯救。所以薇省超，致声益以懋。京兆顿增崇，斧钺随资授。万里屹长城，肃肃风霜透。小范戚名尊，方叔谋猷旧。岁暮功已成，飘然拂尘袖。优游七十春，如松老益茂。身閒事亦稀，闺壶复无咎。白首对春晖，齐眉共欢候。况有诸郎贤，乌台绚衣绣。人生有如此，岂不验仁厚。我为拟寿词，更愿如山阜。"}