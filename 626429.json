{"id":"626429","title":"春日登西樵山","dynasty":"明","author":"薛始亨","text":"幽虑积不展，春霁试登陟。绵绵朝浦云，荒荒东野日。陵隰已荑荣，凯风渐披拂。恣策先徒旅，穷梯历险仄。羁怀揽兹晨，缘感涕沾臆。两仪经俶扰，一纪殊悯默。节候愆芳岁，佳期缅遗佚。夙钦梁鸿隐，远慕孙登识。于郊恒利需，固志巩用革。潜渊未徙溟，薄汉方垂翼。神皋憺孤往，异境资冥索。独抚丘中琴，弦绝成悽恻。"}