{"id":"722030","title":"望岳","dynasty":"明末清初","author":"屈大均","text":"千里潇湘带岳长，芙蓉九面郁相望。五峰苍翠连云梦，一水奔飞下石梁。欲访禹书登岣嵝，兼观海日出扶桑。水帘洞里通浮峤，便逐仙人返故乡。朱鸟天边配五峰，湖湘倒映翠芙蓉。白云冉冉香垆出，古洞阴阴玉简封。一气衡阳生帝子，十年南极见飞龙。遗宫缥缈无寻处，日暮空闻岳麓钟。"}