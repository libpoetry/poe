{"id":"708262","title":"喜迁莺 立冬","dynasty":"明末清初","author":"尤侗","text":"朝看月令。是律中应钟，神司元冥。寒日模糊，阴风凛冽，一扫秋光无剩。谁遣倪迂妙手，写出灰堆冬景。茅檐下，听数声铁马，冬冬相应。长安多肉阵，凤碳檀炉，低唱羊羔饮。闭户先生，拥书枯坐，只好敲冰煮茗。莫怪天公作恶，雅称玉堂官冷。青镜里，惊漫空霜雪，又添双鬓。"}