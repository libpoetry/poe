{"id":"814110","title":"海棠春  闺词和阮亭原韵四首","dynasty":"清","author":"陈维崧","text":"春闺金麦微微响，青凤胫、轻移银网。睡眼恰初瞤，一片红酥漾。邻姬眉黛遥山样，怪昨日、邀侬相赏。遮莫绣帘前，有个人张敞。惺忪春梦何时足，拚昼掩、银屏六曲。绣倦歇鸳针，藏在沈香褥。藕花衾压桃花肉，微睡醒、低呼小玉。何处弄琮琤，似戛潇湘竹。韩冯啄破秋千影，琼扇里、春酲初醒。半晌卸金虫，小试兰汤冷。后堂憎杀青铜镜，怕照见、云鬟未整。莫道少人窥，天上堆金饼。红蕤枕上啼红雨，且坐听、玫瑰双杵。纤手剔兰煤，楼外宾鸿语。马蹄连夜堂堂去，偏无赖、三更谯鼓。难捉是萧郎，不比床头麈。"}