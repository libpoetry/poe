{"id":"811143","title":"得归结庐先寄舍弟季亭","dynasty":"清","author":"王箴舆","text":"鸾凰遗好音，众鸟鸣且悦。海鹏负青冥，塞鸿踏春日。延颈远罻罗，疾翮脱一发。露行早然犀，夜寐屡惊蝎。劳薪吹烬灰，膏雨濯余蘖。勒恩返旧山，焚香拜明佛。我本蓬蒿人，初心悔未决。念亲似秋草，应添头上雪。有弟如晨星，同系天边月。天南海水东，结庐白田北。疏凿泉平沼，艺植花连陌。绿塍阁始构，逐径户已辟。瞻望若堂封，隐念松楸侧。禄养就升斗，黾勉事行役。袖云嵩洛间，截竹淇源曲。牵羁竟一纪，婆娑大梁客。岂云隐已招，聊取肩可息。岂如彭泽田，亦有子云宅。民社任难仔，张弛事多忒。成贷蒙天慈，冥报垂先泽。余生幸在兹，抚膺怍畴昔。同父日余长，埙篪季与叔。萱草树之背，荆华粲在目。不见已三年，孟也鬓初白。叱驭敢希尊，学《易》冀景绩。于今誓墓人，苦心季应识。"}