{"id":"724041","title":"和伏武昌登孙权故城诗","dynasty":"南北朝","author":"谢朓","text":"炎灵遗剑玺，当途骇龙战。圣期缺中壤，霸功兴宇县。鹊起登吴台，凤翔陵楚甸。衿带穷岩险，帷帟尽谋选。北拒溺骖镳，西龛收组练。江海既无波，俯仰流英盼。裘冕类禋郊，卜揆崇离殿。钓台临讲阅，樊山开广燕。文物共葳蕤，声明且葱茜。三光厌分景，书轨欲同荐。参差世祀忽，寂寞市朝变。舞馆识馀基，歌梁想遗啭。故林衰木平，荒池秋草遍。雄图怅若兹，茂宰深遐眷。幽客滞江皋，从赏乖缨弁。清卮阻献酬，良书限闻见。幸藉芳音多，承风采馀绚。于役倘有期，鄂渚同游衍。"}