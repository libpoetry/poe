{"id":"1123531","title":"挽陈提举","dynasty":"宋","author":"赵善括","text":"蔺璧虽期复，苏书竟不还。庆馀钟令绪，才大压尘寰。劲正三朝老，从容半世闲。会心真是老，一笑别人间。志学屡辞爵，传家蔚有声。小官能抗疏，文吏乃知兵。守法摧强禦，输忠沃圣明。平生无所负，谗口任蝇营。持斧威全振，分符盗易歼。真祠方赐逸，荣养遽难淹。许国心如在，绳家法正严。莫悲才不尽，祥览卧寒苫。"}