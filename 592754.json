{"id":"592754","title":"峨眉山二苏墓下作","dynasty":"明","author":"欧大任","text":"江原表华阳，参虚毓灵秀。两苏眉州来，释蹻及嘉祐。文驰晁董前，学缀孟荀后。鸿才负王霸，正气弥宇宙。休明阻持钧，谗忌已掩袖。投荒岁自深，小颖志欲就。平生挟螭龙，竟尔伴猿狖。鸣皋鹤颇升，下坂骏复骤。流寓二十年，终古峨眉岫。垄烟结荒榛，山吹飞泉溜。脆促谁千龄，颉颃独三寿。悲凉卜马陵，诔歌托弦奏。荐芰更何心，奠刍岂能侑。汝□□沄沄，嵩高白云覆万里，凭轼人松醪泻新。"}