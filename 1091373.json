{"id":"1091373","title":"岁莫有怀存没次旧韵柬德裕安民","dynasty":"宋","author":"周孚","text":"岁莫忽不乐，哦诗忆同裳。百忧从中来，孰谓酒可忘。昔我二三友，芳兰閟孤香。悠悠十载间，屈指略丧亡。搴花欲谁遗，怅然结中肠。二子后来秀，双凤鸣朝阳。胡不相暖热，矧我病在床。只应鹏与鴳，飞舞不并行。春圃可撷秀，晓陂可垦荒。会将两芒屦，同践林下霜。"}