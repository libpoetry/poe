{"id":"264611","title":"莲谷对月·山空寂无言","dynasty":"现代","author":"王易","text":"山空寂无言，流泉间琴筑。伊难惬素心，推此一轮玉。小坐石如冰，一雨树初沐。清光万古青，为乐此宵独。天造弥经纶，富媪宝川渎。胡为惨不宁，四海沸羹粥。日月不厌孤，临照几茅屋。未许红尘人，来分处女烛。平生志丘壑，苦自转车毂。诘旦隔仙凡，徒留梦相续。"}