{"id":"735844","title":"送孙无言由吴阊之海盐访彭十骏孙","dynasty":"清","author":"陈维崧","text":"具区之峰七十二，莫釐缥缈群巑岏。吴宫废苑日萧瑟，洞庭春水空瀰漫。狂夫七载客江表，旧游冷落增长叹。松陵高士推顾况，谓顾茂伦。献岁寄我云中翰。铜坑老梅数百树，何不刺艇来盘桓。我时正作广陵客，吴娘蝉鬓相逢难。佛狸城畔遇孙子，大叫锲臂同追欢。红桥丝柳酒帘挂，见此讵复愁眉攒。无何告我渡江去，布帆径欲游盐官。问尔作装有底急，鲥鱼正美堆冰盘。君言一事系怀抱，越中彭十今秦观。红牙小令风格妙，字字可付吴姬弹。我行适越苦为此，千里那顾行蹒跚。孙郎语竟杯已乾，陈生送客春将残。横江估舶大笑汝，白昼浊浪生波澜。韦庄牛峤好词句，此事何与卿饥寒。舟行傥过王珣宅，切莫怀古心悲酸。"}