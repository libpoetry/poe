{"id":"254422","title":"和子南与诸友登永宁寺塔基","dynasty":"现代","author":"胡云飞","text":"维南萧氏北柔夷，六镇星火燎不治。灵后不修治平策，方贡岁赋释氏贻。乃造伽蓝曰永宁，嘉木为构青石基。浮屠九重高九仞，朱漆金钉玉饰之。去雒百里犹见塔，登塔孰见邙与丽。刹顶宝瓶毁复寘，契胡北来雷火随。烬馀坏壁风雨销，荒台错树静陵碑。千载虽唯烧痕黔，故物奢绮管中窥。尔时江左亦佛土，王室如燬空祝尸。舍身复赎类倡仆，匙蜜难得苦到脐。邦畿崩解身以殉，两朝遗训史迹垂。音色求佛终泡影，我来青麦生陵陂。黄花断垣风萧萧，白杨环堵废雀离。铜驼故道荆棘老，晴空片云雁北飞。人事沧桑往忽来，野草所覆曾赫曦。他年重到何物是，累丸又到十枚时。"}