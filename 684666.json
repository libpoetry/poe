{"id":"684666","title":"奉和少师端午日赐宴诗韵时同纂修群书于文渊阁下","dynasty":"明","author":"王绂","text":"位列台阶五福昌，怜才多见进贤良。诏编简册兴文教，宴锡蒲觞被宠光。雅量容人皆感德，新诗对客即成章。鮿生展拜嗟何晚，四海声名久播芳。功勋尤喜晚年成，出语常令四座惊。重望固应居国老，谦光犹复礼儒生。彤庭宴罢看仪凤，黄阁诗成听禁莺。况是太平无事日，纂修群籍赞文明。"}