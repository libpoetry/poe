{"id":"700836","title":"挽周先生明府四首","dynasty":"明","author":"曹学佺","text":"魂迥难招屈左徒，伤心忍顾藐诸孤。龙精带雨长鸣剑，鲛泪临风尽落珠。八口丧归扶广柳，一官甑破见莱芜。不知寂寞高堂下，尚有青蝇吊客无。长安闻讣客魂惊，一夜关山挽不成。夙昔但挥离别泪，如何能尽死生情。风前残烛吹南浦，雪里孤身恸北平。国士厚恩酬未得，夷门肝胆向谁倾。泉台寂寂夜漫漫，永隔音容想像难。遣嘱倩人传诀别，相思托梦接悲欢。花滋愤泪河阳县，水吓游魂黯淡滩。敢问皇天容诉恨，独排阊阖五云端。白马驱驰楚国阴，西州消息半浮沉。中山箧满皆飞语，流水弦孤孰赏音。邻笛一声闻雁落，墓门千古听猿吟。余生不尽酬知己，宁但吴钩挂隔林。"}