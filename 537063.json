{"id":"537063","title":"张伯起作怀贤行念予与彭孔嘉病中有日日礼医王语戏作俚句为答","dynasty":"明","author":"王世贞","text":"今者岁闰愁黄杨，又闻处士星无光。彭翁病消走病痏，张君日日延医王。医王耳夺世人口，世人欲杀君独否。朅来揽镜忽大笑，髡黔剕劓无不有。朝供一菜粥一瓯，束书万卷从蠹谋。鲍家累句时触吻，肯共花鸟争春愁。世人视我赘疣耳，于中近得希夷理。八百年后君自知，断不相从老彭死。"}