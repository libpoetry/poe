{"id":"1096159","title":"续铁炉步志寄平江太守","dynasty":"宋","author":"释居简","text":"惟虚不竞实，薄俗崇虚名。岂其乡来实，虚课今日成。因依铁炉步，自昔闻题评。橐籥废已久，百鍊馀晶晶。大而函牛鼎，小而割鸡刃。刀也玉如泥，锥也囊脱颖。箕裘既失绪，族属庸振领。区区欲就铸，水浒方接轸。譬彼赵善战，奢抗狼虎秦。括也读父书，言外欠发明。奢死括驾赵，两眼空无人。全提四十万，一窖埋长平。括固不足道，谬甚用括者。用名弗核实，铸错败良冶。曩时阖闾城，呻吟满四野。忽闻襦裤歌，一日变风雅。"}