{"id":"1126159","title":"淳熙八年春帖子词 太上皇后閤六首","dynasty":"宋","author":"崔敦诗","text":"春晓慈闱启，君王奏问安。和声调嶰管，欢颂献椒盘。春昼慈闱静，宫帘日上徐。焚香开竺典，滴露写仙书。春夕慈闱永，瑶池乐未央。管弦声合奏，灯月影交光。昨夜三更斗柄旋，东风催放百花鲜。飞来峰下溶新绿，流得春光到外边。郁葱嘉气满蓬莱，天子双称万寿杯。朝罢乐音迎复道，雕舆同上望春台。有象升平属好春，九衢歌舞乐芳辰。濯龙门外车如水，应笑豪华汉外亲。"}