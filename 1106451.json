{"id":"1106451","title":"寄德瑩弟二首","dynasty":"宋","author":"王炎","text":"牢落羁旅隔楚东，青山梦入往来中。离心落雁惊秋雨，醉眼开花昨夜风。一壑若为甘小隐，三江何日挂归篷。谋生向坐文穷计，识破誵讹虑已空。洞庭秋水望中天，侧目飞鸿断复连。得句信知神入梦，浇愁不惯酒中仙。秋风白发欺来日，夜雨青灯忆往年。用拙不妨消息好，关山明月两茫然。"}