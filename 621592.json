{"id":"621592","title":"邯郸才人嫁为厮养卒妇二首 其二","dynasty":"明","author":"郭之奇","text":"自从金屋贮，自言独恩幸。衾裯尚兴嗟，歌舞还羞骋。扬蛾绝三千，不顾长门冷。谁信中道迁，骄妒难久永。裳衣呼驾予，流落操臼井。日向耕织谋，何处风流整。转喉孰怜音，临妆独矜影。声容坐没销，宠贵两无逞。抚此丑陋姿，憔悴方自省。流泪向终宵，魂梦飞金屏。始念君王恩，贱妾诚徼倖。"}