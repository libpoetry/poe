{"id":"807646","title":"春从天上来  壬子元夕","dynasty":"清","author":"陈维崧","text":"梁宋飘零。卧酂邑残桥，下县荒亭。闻道今夜，海碧天青。人世几度曾经。想半生踪迹，欢娱短、愁绪星星。搅离肠，更翻阶急雨，只是淋铃。回思春桥夜市，对盏盏星毬，扇扇银屏。唤马前情，窥帘旧事，此际有影无形。算除非梦里，重相见、巫女湘灵。梦还醒。五更作响，半榻灯荧。"}