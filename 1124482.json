{"id":"1124482","title":"次韵王少清告归七首","dynasty":"宋","author":"项安世","text":"莲幕斑衣底，何因有旅愁。锦官城里客，云土泽边州。夜夜还乡梦，年年异县秋。鹡鸰怜羽翼，鸿雁忆朋俦。便作刀头去，关山亦阻脩。塞垣秋易觉，八月索衣裘。露熟千株橘，风高百尺楼。人多宋玉赋，边倚卫公筹。水落鱼方贱，年丰酒易求。少留元不恶，三峡正幽幽。何处秋光好，田园占一邱。短镰朝刈秫，长笛暮归牛。酒熟邀人饮，鸡肥与妇谋。傍篱开竹径，插竹护蔬畴。试上西郊望，翛然此兴悠。短檠今幸好，文社得同修。何处撩乡思，催君发棹讴。路经行雨峡，签数报程邮。客路看如许，交情可耐不。慇勤江上水，长为送离忧。江陵虽未惯，已作一年留。料得到锦里，剩须谈橘洲。枫槠夹堤岸，荷芰匝城沟。南入湖湘橹，北通襄汉舟。逢人问风土，说与话难周。生平俱异县，相与忽同矛。钝质铅逢错，芜心草赖耰。每思难话别，却恨莫同游。到日应残腊，来时却顺流。高才日千里，再见愈难侔。有美不自啬，相于常暗投。舂容惊巨轴，错落眩双眸。君已文如凤，吾方拙似鸠。早知归峡口，亦欲下沙头。卒卒偿诗债，惭无玉案酬。"}