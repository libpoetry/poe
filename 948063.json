{"id":"948063","title":"道中望茅山有感","dynasty":"宋","author":"周文璞","text":"危亭对名岳，毕景扶钩栏。白鹭伺察过，低昂若弓弯。去岁负笈游，最住元符间。栎林带脩竹，清派流珊珊。离留叫昼静，洞天生春寒。伟哉老宗师，作屋云雨端。竟为杀虫蚁，不活升龙鸾。遗体但解蜕，故宫亦烧残。今创已半旧，万柱扶玄坛。遂以两不借，一筇履巑岏。入宅问玉斧，采芝投金环。墨沼篆结字，丹台气成盘。将谓便隐遁，遽尔罹间关。夷甫麈尾堕，荀令香炉闲。再获望奇秀，恍然神观还。如见大仙伯，被发绿映山。两君控鹄从，俱著汉小冠。俗累当复驰，煮药鼎欲翻。"}