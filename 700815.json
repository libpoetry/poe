{"id":"700815","title":"闻报书怀四首","dynasty":"明","author":"曹于汴","text":"钝质生来故不奇，科名官位总逾涯。若人刚好投閒地，犹费夕郎夜草辞。郑重多贤辅圣君，不才自合老烟云。儿童课罢书堂寂，种竹栽花日又曛。利锁名缰久若遗，无端犹尔浪猜疑。而今想在相抛却，正是茅檐稳睡时。尘世繁劳不上肩，山中长夏日如年。千秋未了遗编在，且喜蝇头也会看。"}