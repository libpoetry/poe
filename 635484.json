{"id":"635484","title":"郑珠江太史还京过大通话别赋此以赠","dynasty":"明","author":"成鹫","text":"白衣留却别大颠，玉带输将还野禅。两人可一不可再，古今浩浩争流传。何如珠江郑太史，早向儒门契宗旨。金鳞跃出凤池头，亲见龙颜动欢喜。大通古寺塪井蛙，泥涂汨没随鱼虾。一声打鼓送官客，笑杀城中白鼻騧。由他笑，由他骂，智珠擎出请酬价。等閒不值半文钱，用时光照四天下。不落有，不落空，不在西，不在东，只在当人掌握中。何用留衣与留带，木樨花下来香风。"}