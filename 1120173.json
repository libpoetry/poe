{"id":"1120173","title":"和郑闳中仙居十一首","dynasty":"宋","author":"陈襄","text":"我爱仙居好，临民必以诚。簿书无日暇，狱讼积年生。百疾求箴补，千钧待准平。嗟予不如古，斯道未能宏。我爱仙居好，安民去百奸。诚心虽照物，政体昧循环。喜有纲条立，惭无教令颁。三年忧且病，王事岂能閒。我爱仙居好，园池日退居。驯禽来鹤鹤，野水进徐徐。草树通樵采，桑麻有老锄。犹言民未乐，更待寝刑书。我爱仙居好，经营尽国工。庶民心喜悦，小邑势尊隆。万瓦如云合，千题不日砻。自非仁惠术，愧子一观风。我爱仙居好，官卑分已盈。才非汉循吏，道似鲁狂生。击柝心虽乐，观民志未平。宁如孟夫子，不食去齐卿。我爱仙居好，隆儒鲜大方。诸生令讲艺，童子俾升堂。买地兴民学，驱车下党庠。三年邑未化，官满意彷徨。我爱仙居好，公馀日在房。忧民极反覆，责己未周详。法律行随手，诗书坐满箱。老来须向学，多病喜平康。我爱仙居好，家居十数人。民穷惟有疾，俸薄不知贫。弟妹閒成癖，妻孥老未淳。自馀无所恨，寸禄及偏亲。我爱仙居好，惭无德政馨。下车时问疾，治狱日空囹。老吏贫归里，苍生馁在庭。惟忧泽未至，岂敢渎邦刑。我爱仙居好，三年理尚宽。民虽离网罟，政未息风澜。悯物刑多省，劳心席少安。祗惭无惠术，求配古人难。我爱仙居好，民纯不用拘。闾阎兴礼让，囹圄长榛芜。网阔奸逾少，风恬恶自无。一年人已信，感激谢张弧。"}