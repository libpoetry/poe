{"id":"1111163","title":"送吴待制安抚襄阳","dynasty":"宋","author":"许及之","text":"天借琳琅镇上流，西风作意送行舟。去看岘首何因感，遥见长安却是愁。平昔勋名期带砺，向来谈笑饱貔貅。轻裘少展筹边略，归问君王觅酂侯。如君自是急难材，牛斗光芒未烛台。何以家为人咄咄，维其时矣诏来来。临湖尽去封侯橘，度地先栽调鼎梅。恶语流传真引玉，满怀明月向人开。"}