{"id":"816386","title":"由秋浦至屯溪山行杂诗","dynasty":"清","author":"黄燮清","text":"山行无直径，一径辄数转。绝壁断去路，路尽忍复现。脩谷袤羊肠，单车出蚁线。初从井陉入，继讶天磨旋。人语隔丛薄，鸟声韵葱茜。去影远已灭，来踪到始见。负重慎险巇，斗捷耻巧便。至境贵渐臻，力行尚无倦。危冈下千仞，势峭若趋重。篮舆苦倒悬，前颈承后踵。临崖步始转，倚壁肩更耸。吾身在中央，宕飏挂枝蛹。群峰叠巨浪，碧海莽莽涌。揽远尽众观，出险有余恐。须臾历夷坦，轻捷快推拥。就下抑何易，怦怦使心竦。"}