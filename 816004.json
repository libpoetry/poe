{"id":"816004","title":"一剪梅  理绣","dynasty":"清","author":"曹尔堪","text":"襞开五色上衣裳。抽引针长，抽引丝长。养娘新配浅深妆，红处思量，白处思量。多情已戒绣鸳鸯，蜂又双双，蝶又双双。谁描花样使人伤，并蒂兰房，并菂莲房。春浓画阁下帘钩，人在青楼，书在红楼。谁将芳草字忘忧。花已含愁，酒更添愁。凄凉无绪擘箜篌，病似残秋，梦断残秋。萧郎离恨托词头。写怨梁州，入破甘州。"}