{"id":"556729","title":"七哀诗为伊氏作","dynasty":"明","author":"宗臣","text":"惊飙动高林，荆榛迷路岐。中有愁思妇，哀叹一何悲。借问悲何为，乃为良人思。良人一以逝，十载守空帷。十载何足言，千秋常若斯。风波一朝起，骨肉以相疑。生者不可拒，死者不可追。宁使妾身捐，岂使妾行亏。痛哭回白日，惨黯黄云垂。青山一愤绝，重泉以为期。寄谢朱颜者，贪生良足嗤。"}