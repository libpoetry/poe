{"id":"1217161","title":"送彭大年真人祀东海东岳东镇","dynasty":"元","author":"张翥","text":"国典崇常祀，名山仰岱宗。圣王钦所遣，使者肃惟恭。礼自唐虞秩，神知造化钟。天门开巀嵲，日观上巃嵷。零雨行清道，浮云起荡胸。宿斋分鹤帐，朝飨发鲸钟。吹溢安歌进，灵来卫仗从。御香分晻霭，佩玉响瑽瑢。美荐怀椒糈，精诚奠璧琮。东流瞻巨海，列镇到诸峰。瀛岛遥相望，仙人或此逢。岳祇调虎豹，水怪帖鱼龙。星坠祠光白，烟涵瑞气浓。振衣临浚壑，飞盖拂长松。庶物消馀沴，洪河复故踪。年祥报齐鲁，地宝出雷澭。嘉泽群方洽，明时百职供。回车宜访问，弭节可从容。世祚祈千亿，元功赞九重。禁庭归福处，有待颂东封。"}