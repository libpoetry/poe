{"id":"865368","title":"送许丈赴行在","dynasty":"宋","author":"邓肃","text":"狄犬夜吠夷门月，乾坤易位人泣血。那知千官舞蹈回，马上洋洋面不热。许侯逆风敢孤骞，黄金围腰挽不前。大明升天狐兔遁，再拜丹墀吾节全。我时上天恣狂直，权臣舌端飞霹雳。当时陷阱皆交游，侯独临存真铁石。此来邂逅一笑间，夜倾闽酒赤如丹。胸中磊块浇未下，征旆匆匆又吴山。山前鲛鳄翻平陆，杀人如麻未充腹。凭君仗剑追祖风，坐令四海桑田复。"}