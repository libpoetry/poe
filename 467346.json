{"id":"467346","title":"蝶恋花十首","dynasty":"当代","author":"周燕婷","text":"昨夜琵琶弦太促，才道重逢，又别阑干曲。点点泪花红似烛，阴阴庭树依前绿。欲断相思还又续，纵有他生，难作他生卜。湘水湘云裙六幅，锦屏山隔伤心目。未卜情缘长或短，梦后楼台，斜日深深院。隔叶黄鹂声渐懒，连天碧草如愁远。镜里朱颜容易变，怕说相思，更怕恩成怨。楼外垂杨吹绪乱，阑干独自怜春晚。日上阑干春已倦，无赖流莺，悄把珠帘卷。六曲屏山嗟梦短，梨花落尽闲庭院。料得月华今夜满，懊恼双眉，不向东风展。吩咐柔丝将恨绾，相逢倘许如初见。地份天缘谁作判？长记湖西，柳浪翻新燕。芳径深深寒乍暖，遥山隐隐恩和怨。十二阑干归棹晚，吹梦东风，梦逐东风转。暗把花期重细算，今宵明月何人管？不尽柔情秋意可，枫叶题诗，自把蚕丝裹。流水无愁花自堕，斜阳一缕幽丛坐。惆怅芳时容易过，觅影寻声，只有凄凉我。极目蒹葭云雾锁，楼台月对孤灯火。瑟瑟西风寒夜彻，秋树春华，蓦地芳菲歇。槛外残蛩天外月，阑干十二因谁设？叹惜秋心愁上结，何事当初，偏把芙蓉折！恨绪情思都欲绝，泪花冷似残冬雪。雨骤倾城天骤变，愁压江云，寒意横窗晚。旧日芳园黄叶遍，怀中忍自悲秋扇。草有同心休结绾，并蒂连枝，一夕西风卷。已惜芳时芳梦短，翻怜尚有柔肠断。枫叶红时秋又晚，万绪千思，一缕风烟漫。冉冉斜阳波去远，茫茫尘海云生幻。绿树红桑经几变，世世生生，最是情难换。泪尽丝残终不怨，人间万一重相见。夜雨难消秋寂寞，独对寒窗，数尽灯花落。旖旎风光谁领略，如今可悔当时错？新样眉妆浑懒学，月榭花池，都是闲亭阁。未信来春春意薄，相思树种阑干角。界面霜风吹又住，芳草斜阳，旧是春归路。泪涨江波伤别处，梦魂不管风兼雨。午后寒云成薄雾，满岭梅花，开遍千千树。不惜花前频寄语，春归那日人归否？"}