{"id":"702685","title":"郡府公宴次太守韵二首","dynasty":"明","author":"童冀","text":"江郊晓日迎丹诏，一札纶音四海传。圣主九重亲制作，儒臣千里任承宣。文章喜见隆三代，京国遥瞻尺五天。尚忆彤廷曾锡宴，衣冠济济秩初筵。昔年氶召趍京国，曾听东华晓漏传。廊庙夔龙新黼黻，藩垣方虎旧旬宣。朝回青琐依丹地，酒赐黄封下九天。此日江城迎凤诏，白头犹得预华筵。"}