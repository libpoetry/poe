{"id":"626201","title":"己卯年偶然作二十韵","dynasty":"明","author":"黎景义","text":"众贤累若萦印绶，而独儒冠困黔首。世间轮奂竞凌云，而独儒宫无一亩。空嗟壮龄适六六，却不庭燎陈九九。学道原思生自贫，择贤德曜容偏丑。璞在宁堪几刖足，絖存依旧不龟手。逍遥天地凤凰翔，流落风尘牛马走。狗盗鸡鸣徒尔为，从安衡怒非吾偶。药笼一日不可无，冠玉其中未必有。兰畹将成榝与茅，马群止识骊而牡。效虚画虎且屠龙，名艳南箕及北斗。柳州乞巧巧谁多，昌黎送穷穷去否。发梦于何启乃心，谈经聊以糊其口。眼光亿丈照三辰，胸阔十围藏二酉。犹思蹂身作荐席，勿学草玄供酱瓿。道路尝忧祖逖先，平时孰约张良后。南阳寂寂隐耕夫，渭水悠悠閒钓叟。虽云意气叶高深，未免饔飧躬井臼。怀古千秋感激浓，全真一我周旋久。赞修尼父欲无言，沉醉渊明仍止酒。凭仗先人煮字铛，为卬此日麾愁帚。"}