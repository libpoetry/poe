{"id":"697733","title":"竹枝词","dynasty":"明","author":"胡俨","text":"湖上闻郎歌《竹枝》，湖中莲艇便轻移。却言郎度潇湘去，折得荷花空泪垂。闻郎昨夜下巴东，烟树苍苍山万重。一片阳云飞不定，不知何处有郎踪。船头烟暝浪花飞，船里风来雨湿衣。独棹兰桡下莲渚，迎郎不见又空归。荷叶亭亭秋色阑，露珠风荡不成团。自怜颜色非前日，羞把新妆临水看。"}