{"id":"1028054","title":"次韵雷知院观音诗因叙家中铜像之详","dynasty":"宋","author":"楼钥","text":"鼻祖家住江东边，推择为吏心静渊。朝朝趋邑过圮上，时见暗碛光煜然。平时奉佛心至谨，建立塔庙崇诸天。试令便介识所在，退公始得来其前。挥锄去沙若有物，微见铜像伤其颠。须臾众睹全体见，端严相好巧且坚。迎归供养备精洁，我家旧物犹青毡。铢衣飘摇俱梵相，珠缨垂袅穿淮蠙。虽非丈六黄金身，他处像设无能先。不知何人妙陶冶，底用五色增华妍。自兹累叶永为宝，如以衣钵更相传。是时承平最盛际，正在景德咸平间。画工难貌天人妙，劫风不动神光圆。益知佛教来已远，遍满震旦尊金仙。慈悲无量应成祷，影响若与人周旋。耳则闻音目可观，此有妙理谁能诠。宝光燄燄拥身后，贝花叶叶俱成全。顶戴天冠工莫及，中有一佛立不偏。有孙是为乡先生，决科衣冠遂蝉联。大父持丧久庐墓，曾以此事形碑镌。起身月卿出为郡，殿上寤主以一言。易守乡邦凡五年，宠光赫奕当政宣。移至湖心值兵燬，精庐灰灭因亡焉。初闻诸父话遗迹，兴叹欲见无因缘。扬州伯父初赋归，慨念孝感如参骞。零丁募以十万钱，里巷响应庆愈绵。木工先为小台殿，居以古像□□旃。后人事之加笃敬，日袅香篆长蜿蜒。衰宗幸有此奇特，信知福利非唐捐。安得东归奉香火，晏坐终老甘三椽。"}