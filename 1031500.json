{"id":"1031500","title":"九诵 尧祠","dynasty":"宋","author":"鲜于侁","text":"车辚辚兮庙堧，鼓坎坎兮祠下。竽琴兮并奏，洁时修兮虔祠事。瑶华为馔兮沆瀣为浆，象笾玉豆兮金鼎煇煌。海珍野蔌兮杂错而致诚。神之来兮风雨萧萧，前驱于毕兮上有招摇。羽林为卫兮虹霓为旗，凤凰左右兮扰伏蛟螭。神之降兮金舆，灵欣欣兮肸蚃。德难名兮覆焘，千万年兮不忘。"}