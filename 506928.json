{"id":"506928","title":"题李参议辕门清暇图","dynasty":"明","author":"杨荣","text":"李君磊落英妙年，万里青云先着鞭。致身早振成均誉，列职曾推宦路贤。自从佐郡蜚声久，田野熙熙真罕有。千树烟火蔼桑麻，万落人家荫榆柳。只今参赞在辕门，防秋猛士如云屯。诏书昼下笳鼓静，羽檄夜发风雷奔。有时调兵奉天讨，瘴雨蛮烟净如扫。帷幄争推筹策良，官僚共说谋谟好。以兹身閒心亦乐，时时谈笑青油幕。秋空斥堠绝烽烟，夜月边城息枹柝。况今大将有山公，持麾拥节收成功。幕中从容烦寄语，勉旃报国垂无穷。"}