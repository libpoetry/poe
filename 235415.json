{"id":"235415","title":"永遇乐·鸳瓦霜明","dynasty":"宋代","author":"杨无咎","text":"鸳瓦霜明，绣帘烟暖，和气容与。云想衣裳，风清环佩，拥翠娥扶步。蓬山远别，仙班知是，有客旧同俦侣。朅来到、人间又也，爱他相门荣遇。清秋菊在，小春梅绽，正是年华好处。酒满瑶觞，歌翻金缕，莫放行云去。已随夫贵，仍因儿显，两国看齐楚。此时对、生朝听我，却称寿语。"}