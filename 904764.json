{"id":"904764","title":"黎墨","dynasty":"宋","author":"李石","text":"少休大夫封，应梦上公禄。向来岩壑姿，高节媲青竹。低徊文绣地，自谓迁进速。迩者为客卿，翰苑文史足。炎炎虽可鄙，炳炳有足录。一朝污浊流，钱券满吾蜀。童山要进取，万石压车轴。通侯宠富民，都尉侈搜粟。虽蒙须臾荣，不盖平生辱。社栎乃天全，不及不才木。春秋戒求名，吾诗纪山麓。"}