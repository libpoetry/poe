{"id":"1056718","title":"奉和内翰太中腊雪出郊长句","dynasty":"宋","author":"吕南公","text":"冬风虽饕少霜霰，一雪偶严飘腊旦。初惊云物稍悽惨，更觉天威能变换。翰林太守方出郊，去指登高作荣观。崩腾逼眼忽无尽，皎洁映怀成极绚。从前温燠自迷舛，到此雱凉谁计算。下看平路尚稀微，远望诸峰先片段。虎头岩侧山腰半，羃䍥薄烟占午爨。传声宾从暂纡馀，命酌圣贤同款缓。飞花满席不须拂，小大入肠宁复乱。山阴安道今在否，更欲扁舟破瀰漫。"}