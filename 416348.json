{"id":"416348","title":"飞雪满群山 又第二图","dynasty":"近现代","author":"吴梅","text":"京国狂踪，家山香屑，倦游凄绝骚魂。乱峰如睡，彤云做冷，料无妙计回春。来来欢意少，但低手茅檐病呻。乱鸦催晚，荒鸡报午，留认幻中身。嗟素发黄门伤逝客，抱晓楼孤影，欹枕沾巾。五更钟鼓，千花世界，早知悟彻尘根。水天挥麈话，待重述中吴纪闻。故人无恙，高歌小海追梦痕。"}