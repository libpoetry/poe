{"id":"807463","title":"念奴娇  看山如读画读画似看山为周栎园先生赋用曹顾庵韵二首 其二","dynasty":"清","author":"陈维崧","text":"生平痴爱，是荆关老手，最纷披处。狂叫墨花都发响，认作画师奇句。比以汉书，挂来牛角，读入前村去。千回不厌，直疑声振毫素。回想老子篮舆，好天笋屐，曾到层山路。今日明窗悬幅幅，一样晴鬟堪数。峡角将崩，云根欲活，丘壑胸中具。更怜著色，崖边碎点红树。"}