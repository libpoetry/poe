{"id":"825642","title":"蒋孟蘋乐庵写图书","dynasty":"清末近现代初","author":"郑孝胥","text":"鹤山全集本百卷，十卷续入为新增。初闻景写虑难竟，二年遂毕诚可惊。乐庵藏书非豪举，此举奇绝谁敢争？平生书法有唐格，亲为写官何精能。宾王借钞《益公集》，持此较彼应齐名。寒士嗜书若性命，得之吾子尤堪称。《九经要义》世晚见，《古今考》最深于经。欣托犹传有《仪礼》，宜稼《毛诗》人所矜。何时宋椠落君手，一一手写留典型。了翁有知必相子，使子精力贯遐龄。"}