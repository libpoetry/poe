{"id":"859329","title":"自舒州追送朱氏女弟憩独山馆宿木瘤僧舍明日度长安岭至皖口","dynasty":"宋","author":"王安石","text":"晨霜践河梁，落日憩亭皋。念彼千里行，恻恻我心劳。揽辔上层冈，下临百仞濠。寒流咽欲绝，鱼鳖久已逃。暮行苦邅回，细路隐蓬蒿。惊麇出马前，鸟骇亡其曹。投僧避夜雨，古檠昏无膏。山木鸣四壁，疑身在波涛。平明长安岭，飞雪忽满袍。天低浮云深，更觉所向高。"}