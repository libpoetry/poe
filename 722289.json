{"id":"722289","title":"子夜歌","dynasty":"明末清初","author":"屈大均","text":"卿生东越东，妾生南越南。参差数千里，来下凤凰簪。昔时刘碧玉，贪嫁汝南王。今时刘碧玉，但爱陇西郎。借问刘季姗，今亦行三否。定知姊妹中，辞藻人人有。千珠复万珠，难买绿珠子。不买绿珠生，但买绿珠死。为客寡欢娱，女爱移男爱。感君弃馀桃，多情不好外。女萝不自持，因依松树枝。松树长青青，照妾桃李姿。勿佩宜男草，迟迟生阿侯。年年十五六，天许莫愁不。四十未枯杨，生稊亦云好。虽非木槿花，亦自能爱老。东方娶小妻，一年即捐弃。君勿师容成，房中图秘戏。小妇不长妾，大妇不长妻。人生各有命，贵在与夫齐。??比翼好，栖我使君堂。使君留哺子，未许载还乡。太守主罗浮，神仙多女流。罗离与浮合，总惹使君愁。卿家日湖东，定家月湖西。送侬打两桨，先为到慈溪。慈姑白发多，垂腰乱如雪。为裁裙与襦，手爪不言拙。"}