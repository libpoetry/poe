{"id":"812548","title":"题冲冠怒传奇残稿","dynasty":"清","author":"严复","text":"临榆阅外草长青，卖国新猷见哭庭。还恨人心不如古，更无一怒为娉婷。博得藩封向夜郎，忽传缟素为先皇。西南名义由来重，又听铃声替戾冈。谱成一本琵琶记，听唱当年蔡伯喈。说与闭门天子道，新词不是写风怀。临春结绮迹皆陈，从古君荒是祸因。此后铜驼卧荆棘，可能还望属车尘。"}