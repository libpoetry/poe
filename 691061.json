{"id":"691061","title":"清明述怀二首","dynasty":"明","author":"李云龙","text":"忆我婴孩日，及兹春雨际。我祖尚书郎，江乡有遗隧。族人重追远，每岁集坟次。我从父兄后，先期理去枻。父为缉衣裾，母为治果饵。登陇力或疲，父时抚我憩。事毕涉江还，母子欢相慰。去此几何时，双亲淹然逝。而我复远迈，不遑肃祀事。渺渺松楸围，怜有归梦至。感彼夜鸟啼，衔哀泪频坠。飘风不遑宁，白日忽已老。既深仲子叹，转切皋鱼悼。忆昔侍高堂，立身苦不早。昔也愧菽水，今焉悲宿草。建夷播妖氛，连岁勤天讨。我及赴国难，义旗正东扫。我非亲在身，酬知欲有报。仗剑涉风涛，愁风复愁潦。杳杳重泉下，宁廑门闾抱。父书颇曾读，母德宁终稿。回驭已莫及，但去勿复道。"}