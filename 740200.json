{"id":"740200","title":"阴雨连朝李生景莲致酒因呈露园","dynasty":"清","author":"宋弼","text":"秋雨濛濛数晨夕，门外泥深行不得。墙根草色上墙生，湿云不动炊烟直。村中农夫荷锄语，朝来雨足当宜麦。冥冥三日却为霖，太息我稼何由穑。我时蹋壁空斋里，卧闻雨声心凄恻。出门仰视絮成堆，低头但见水衣碧。愿挥长剑斩乖龙，更呼好风来西北。一扫浮空万里愁，坐使秋阳照阡陌。不知此意竟何如，彼苍茫茫谁识测。解愁送酒有侯芭，因醉题诗问李白。"}