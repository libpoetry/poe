{"id":"1238644","title":"孔节妇","dynasty":"元末明初","author":"杨维桢","text":"有美丈夫子，玉质长?须。自言五十五代孔子之孙孺，其母曰陶大家。大家生儿六月馀，丈夫子，即称孤。零丁未保麒麟雏，大家一节誓不渝。身有死，不二夫，与孤为命相噫呜，保抱不啻琉璃珠。但愿孤长寿，竖我门户扶我舆。天助孔胤孤无虞，五岁解读书，十岁能当闾，二十作赋喧三吴。朅来大家八十踰。孤三釜，心何如，紫微相君新下车。上推先圣恩及孥，荐书上达天王都。承恩归来拜起居，堂上鹤发霜颜都。烹羊击鲜妇当厨，里中姆，欢相呼，孔家生儿天与渠。康之阜，曲阜俱。康之水，流泗洙。曰贞曰孝表一庐，杨子作歌歌不诬，他日太史春秋书。"}