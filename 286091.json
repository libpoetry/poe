{"id":"286091","title":"卖子谣·百钱卖一儿","dynasty":"清代","author":"李銮宣","text":"百钱卖一儿，千钱卖一女。小者五六岁，大者三尺许。十十五五沿堤来，彳彳亍亍黄尘霾。老姆谓儿女，卖汝实痛汝。怀中一块肉，弃作路旁土。老父谓儿女，卖汝乃爱汝。朱门酒肉臭，但去无所苦。痴儿痴女不知离别难，从人略卖衣禅单。衣单单，心悒悒。儿长为奴女为妾，灶前灶后背人泣。"}