{"id":"115951","title":"喜吉老甥见过","dynasty":"宋代","author":"张耒","text":"西风吹藜藿，秋色满环堵。悲虫语窗月，阴蕊开夕露。门闲宾客少，鸟雀任散聚。杨甥时过我，论诗朝达暮。新茶磨细雪，甘井漱清乳。匆匆贫家饭，藜藿不满俎。颇言行有日，征艎下洛渚。喜汝将凤归，惊余发加素。老慵愁应接，儿女较口语。乐逢亲骨肉，情话到尔汝。先君外孙子，惟尔冠俣俣。平生女◇兄，宜尔有风矩。长安木叶落，雨送万家暑。凉风当沽酒，为我醉起舞。"}