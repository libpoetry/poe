{"id":"872835","title":"水调歌头 赵制置见招，归用东坡中秋韵，以见微意","dynasty":"宋","author":"仲并","text":"华栋一何丽，移下小壶天。几多曲房新户，缥缈似当年。曾是使君风度，元有胸中丘壑，六月竹风寒。一洗筝笛耳，歌舞粲筵间。坐中客，醒复醉，听无眠。已回归梦，犹复袅袅记清圆。尚想饮中仙子，来处馀香飘坐，胜韵此双全。为寄月华语，难与并婵娟。"}