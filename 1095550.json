{"id":"1095550","title":"迓回庵谯卿持节东浙","dynasty":"宋","author":"释居简","text":"廷尉天下平，轩轾论锱铢。时称无冤民，传载西京于。旧史读至此，遗恨辄有馀。元康神爵间，赵盖靡其躯。陵迟至五凤，继以韩杨诛。孝宣不足道，定国其争乎。不得言则去，何苦但嗫嚅。大哉平恕心，至是果有诸。公乎开禧末，定见了万殊。大本固易拔，滋蔓非难图。在辟疑惟轻，寸田斋以虚。触藩岂无羝，漏网固有鱼。执中事宽大，吹春苏槁枯。近者获自新，远者免自洿。至仁不胜用，盛德多阴储。一节雄东藩，六月驰轺车。歌谣沸先声，弩矢观前驱。清风方泠然，列城斯凛如。民物破郁陶，云翳亦展舒。敛此一道惠，归为商鼎需。"}