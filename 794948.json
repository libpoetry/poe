{"id":"794948","title":"高阳台 春日泛舟西湖，五叠前韵","dynasty":"清","author":"屈蕙纕","text":"柳困青垂，桃慵红褪，两宜迟放轻船。从想湖山，胜游才得今年。六桥春色三潭月，蓦韶光、处处堪怜。罥东风，花事如尘，絮影如烟。香车油壁归何处，望西泠松柏，绿暗斜川。人散亭空，夕阳犹恋堤边。南朝多少繁华梦，却输它、冷占鸥眠。只声声，老却啼莺，闲煞啼鹃。"}