{"id":"1239560","title":"露筋娘子诗","dynasty":"元末明初","author":"王彝","text":"淮城小如盖，僻在湖草边。萧条城下路，昔有两婵娟。秋姿艳明月，相携良可怜。小姑泣向嫂，薄暮惨墟烟。炎天值暑溽，一望白水田。䆉稏杂稂莠，远与蒲荷连。落日带沙岸，满耳雷阗阗。彷徨自相吊，所惜在青年。依稀双影长，顾见返照前。修途行旅尽，惆怅不能还。夏蚊喧且起，着面剧霜鹯。囊空无帷帐，奈此万嘴穿。前村有鸡犬，灯火见归船。茅茨出丛薄，隐约四五椽。匪无有帷子，叩门聊息肩。嫂云得相依，小姑泪溅溅。冰肌与玉体，忍萎一夕眠。风生翠木下，兀兀坐为禅。囋肤攒利镞，洒血乱幽泉。平生弱女子，苦当鸡肋拳。肉尽志终定，柔筋露蜿蜒。森然出天巧，工岂人力镌。含笑化为鬼，摄衣上云軿。素娥共蟾窟，错落诸星躔。天孙下机处，一时成俗缘。何如作贞鬼，心不愧青天。终为甓社珠，与月斗春妍。千年露筋碑，野水流涓涓。崇祠闯水裔，蛛丝荣几筵。明妆俨如生，彷佛步湖莲。神柳剥将枯，独有心中坚。垂条自婀娜，不受恶藤缠。年年臈雪后，叶绽翠眉鲜。乡人枌榆社，日有牛羊牵。惟闻繂縩响，纸伞撒金钱。神往女巫下，妙舞特蹁跹。车旗飒灵雨，箫鼓咽秋蝉。祗愁神返驾，不得此周旋。焄蒿古时魂，犹说草中钿。归来不见嫂，远道正绵绵。嫂面有粪土，长淮终不湔。分明小姑面，留与后人传。米生性好古，书字无半千。至今纚牲石，苔藓滋蜗涎。碑言天地间，阴阳互推迁。阳类况君子，小人阴类偏。五行有正位，变化岁功全。云胡值庞杂，交处荐成愆。乱贼所禀性，狐媚最便嬛。潜如虮与虱，动乃百足蚿。奄忽为魍魉，鬼箭脱神弦。赤手卖天下，性命徒少延。阳阳服兖黼，班域在圣贤。妇女尚知赧，奈何欺八埏。明虽未即察，阴谴固昭然。惟余泽国女，白骨寄荒阡。姓名何必显，有此大义悬。清风起懦夫，未让夷齐专。争欲楚人些，斯囝日星宣。我观碑上字，满纸秋沦涟。共姜赋柏舟，名芳删后编。春秋伟宋姬，身与火蛾煎。后来有此碑，砫石当奔川。隔江望高陲，野水惟鵻鸢。忧来忽盈把，写此露筋篇。"}