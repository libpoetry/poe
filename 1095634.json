{"id":"1095634","title":"刘检详新除","dynasty":"宋","author":"释居简","text":"南北分疆后，关河气不清。有才皆琐屑，临事少峥嵘。嵩华俱崷崒，岷峨独抗衡。卯金重耀德，藜杖复寻盟。火老随秋灺，凉深伴月生。虚凝仙掌泫，缥缈庆云明。肯室高名节，宽西旧老成。空群嘉骏产，跨灶大家声。问望公舆论，芬香蔼旦评。尺书贤十部，全璧藐连城。一岁寻佳处，重阳欠好晴。风轻茱未紫，露重菊初荣。春玉新尝稻，挼香试剪橙。满城风雨句，不足配餐英。"}