{"id":"506961","title":"题孤峰叠秀图送太守况钟复任","dynasty":"明","author":"杨荣","text":"东南名郡称姑苏，土壤深厚山萦纡。云中黛色接天目，天际江流潴具区。具区之中峙重屋，孤峰高瞰湖波绿。狮岩虎阜相蔽亏，紫翠浮光眩人目。此中佳景真如画，闾阎盛世涵清化。湖山处处有渔樵，陇亩人人乐耕稼。伟哉太守才且贤，悉心抚字今几年。锄奸击暴植孤弱，诗书比屋声相传。有时劝农行属县，露冕轻轩游历遍。村童野老竞欢迎，甘雨和风总如?。比来政誉何洋洋，喜看奏最朝明光。聊赋兹图慰离别，相期事业齐龚黄。"}