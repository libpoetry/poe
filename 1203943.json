{"id":"1203943","title":"苏武慢","dynasty":"元","author":"冯尊师","text":"梦断槐宫，倚天长啸，勘破物情今古。担簦映雪，射虎诛龙，曾把少年身误。金谷繁华，汉苑秦宫，空有落花飞絮。叹浮生、终日茫茫，谁肯死前回顾。争似我、玉麈清谈，金徽雅弄，高卧洞天门户。逍遥畎亩，肆任情怀，闲伴蓼汀鸥鹭。收拾生涯，紫蟹黄柑，江上一蓑烟雨。醉归来、依旧芦花深处，月明幽浦。"}