{"id":"1129145","title":"即觉庵子中居士来访妙峰之西既去作六言五首送之","dynasty":"宋","author":"释正觉","text":"越境能来访我，扶筇颇肖游僧。得与坐间语味，谅其胸底怀冰。梦晓寒松挂月，心秋古井含津。至道百家合辙，同风千里成邻。欲下前时雪磴，重开向日风翎。此去丁宁华鸟，莫来狼藉春庭。归来三径春草，梦卧一团雨蓑。白发暗移玉烛，昏窗净洗金波。世外道人有在，庵中瓶粟无储。过客未容空去，挽衣相与分蔬。"}