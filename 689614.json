{"id":"689614","title":"何村八景 渡头渔唱","dynasty":"明","author":"吴琏","text":"来往人喧古渡头，渔翁摇漾荡扁舟。丁当几韵榔初响，欸乃数声歌未休。欢酌瓦瓶蓬月夜，醉吹横笛海天秋。相逢相问渔樵外，更有谁闲似白鸥。月下何来水上姑，月明姑出会仙徒。古今池涌源泉出，红白花开锦绣铺。濯足野夫归别涧，窥鱼林鹤去平湖。何年姑再池中见，试问诗翁入会无。一洞森森万象新，天台真境净无尘。少官老隐人人乐，燕乳鸠鸣在在春。竹底日高金影碎，松稍风细浪声匀。宦园清赏乌纱集，佳句连篇酒数樽。阳气堂堂忽渐阴，万山西面布黄金。蝉鸣红树流清响，僧撼暮钟来好音。草下伏萤争列耀，云边飞鸟倦归林。时虽小晦朝来显，天道循环古到今。江上横拖一小冲，冲头江水去无穷。坐观湍急昼还夜，便见流行始到终。识到此时真理彻，探穷源处实心融。尼翁川上无深叹，后世何人为启蒙。萧森江上老梧桐，凤集朝阳紫翠丛。哕哕好音萧韵响，辉辉文羽翠光同。太平天子来真瑞，修史词臣记实踪。异物古今能几见，老翁时睹月明中。未遇谁能识买臣，半生樵担困红尘。放歌岗下醒如醉，射策廷中屈见伸。自信老儒终显迹，独矜愚妇不甘贫。人生穷达寻常事，头白无忘一斧斤。"}