{"id":"487427","title":"夏日寒山寺旭公房竹下迟王生不来与刘生饮","dynasty":"明","author":"张元凯","text":"野寺昼寂寥，独鹤当门屏。阴阴古墙下，一片绿云冷。夕照上高檐，空翠落潭影。如何炎隆时，有此清凉境。入林无所事，匡床据高枕。不见子猷来，便与公荣饮。远抱托长风，孤怀自耿耿。心契静者因，迹向寒山并。凤鸟负远期，蜉蝣悲促景。百年几何时，日日须酩酊。"}