{"id":"823174","title":"瑞鹤仙 开元寺","dynasty":"清末近现代初","author":"赵熙","text":"今城山寺古。正屏风转角，碧岩嵌处。交流会南浦。似苕苕伊阙，洛川门户。禅家掌故，问唐年、伽蓝记否。幸知二佛香龛，宋史盛传甘露。荒坞。乡儒设塾，村妪祈男，白头僧住。秋边画谱。立斜照、郭熙树。记清时吟望，花宫信梵，曾听伤春杜宇。到如今、黄叶西陂，破楼夜雨。"}