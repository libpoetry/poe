{"id":"51481","title":"侠香亭是要离专诸梁鸿葬处为周公瑕赋","dynasty":"明代","author":"王叔承","text":"阖闾城头垂白云，周家亭子当斜曛。后有专诸墓，前有要离坟。梁鸿客冢落其畔，断碑荒草愁氤氲。雄心不朽地自烂，侠骨生香天欲焚。洒酒浇青天，烧纸问白骨。名呼千年鬼，应声如咄咄。往事忽在前，怒立头上发。江风飞剑鱼喷刀，王僚庆忌如吹毛。谁言南人太孺子，吴门气夺秦关高。出关先生五噫去，舂米却慕延陵豪。主人知客亦已晚，死同剑侠埋蓬蒿。今日亭长生相逢，击鲜置酒非伯通。当年三子我谁是，著书学剑皆成空。壁鱼浪蚀五车字，纯钩血死秋芙蓉。行将变名姓，吴市酣冥冥。君无擅声价，日写《黄庭经》。不如铲却退笔冢，酒花春满荼綍青。君不见尊前侠香吹不了，太玄寂寞成都亭。"}