{"id":"189673","title":"徐仲车食於学官吏或以为不可欲罢去之太守不","dynasty":"宋代","author":"秦观","text":"许丞老病聋，督邮白欲废。贤哉黄次公，鉴裁实精诣。殷勤谢督邮，此丞乃廉吏。重听庸何伤，善助无失意。古人骨已朽，来者复谁继。仲车天下士，固非许丞类。至行通神明，问学有根柢。若充老更聘，自革风俗弊。太守前己闻，粟帛俄见赐。奈何少年子，辄效督邮事。道丧贤哲穷，闻之为流涕。人心如其面，难以一律揆。所望在次公，督邮何足议。"}