{"id":"419263","title":"一萼红 壬申七月自上海还真如，乱后荒凉，寓居芜没，惟秋花数朵攲斜于断垣丛棘间，若不胜其憔悴，感怀家国，率拈白石此调写之，即用其韵","dynasty":"近现代","author":"龙榆生","text":"坏墙阴。有黦颜堕蕊，华发忍重簪。幽径榛芜，斜阳泪满，兵气仍共沈沈。卧枝罥、馀腥未洗，破暝霭、凄引响羁禽。髡柳池荒，沈沙戟在，波镜慵临。太息天胡此醉，任残山剩水，怵目惊心。战舰东风，戈船下濑，谁办铁锁千寻。算惟见、当时皎月，过南浦、空漾万条金。悄立危亭欲去，风露秋深。"}