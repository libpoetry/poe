{"id":"687816","title":"茅林八景 太山拥翠","dynasty":"明","author":"庄昶","text":"云水阁云峰，斜通幽鸟径。巨石莫相寻，茏葱看隐映。九皋昨夜露，孤鹤散清响。惊起弄波人，长啸星河上。白头据盘石，长竿弄烟水。为问梦中怨，孰与溪鱼美。暝翳寒城雨，明催古路人。胸中纷扰梦，断我几黄昏。神物本天用，寒山深见底。不得抱珠眠，明年春雨里。野外如膏雨，天边披絮云。眼前春事急，公是耦耕人。列国坛皆废，千年风未开。洋洋兼沨沨，季子几时来。平生用不尽，古人一卷书。持此争愚圣，今人万卷馀。"}