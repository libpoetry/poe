{"id":"276295","title":"与友人登琅琊台","dynasty":"清代","author":"李宪噩","text":"积水方沆漭，众山复萦回。连袂越危磴，杖策淩高台。是时秋正深，向午云尽开。迥步穷两仪，流盼周九垓。片席指吴越，虚亭走风雷。长啸答吾侣，忻念同此杯。境旷意弥适，兴极情转哀。白日倏西匿，惊飙千里来。盛时若奔湍，壮心忽凋摧。欢乐慎勿违，慷慨沾襟怀。"}