{"id":"815725","title":"宜亭新柳 其二","dynasty":"清","author":"钱载","text":"高拂楼台下蘸池，不论长短总成伊。如何密密疏疏影，绊惹千千万万丝。桃李蹊边愁独立，风流赏处倚天知。但令相送还相见，敢向人间恨别离。宝花仓口起东风，鸡唱星悬赋恼公。笛里关山今是泪，梢头明月本来空。一声玉折《凉州》怨，万里云阴杜宇红。归去伤心原有路，依然水驿绿烟中。二月月圆圆不能，千行雨湿湿难胜。终然衣袂飘何处，定有阑干拥上层。菀结微茫真可惜，朦胧隔断太无凭。比量摇落桓司马，如此春华百感增。亭名枨触悔今朝，目极伤春不自聊。岂意公家园里树，翻为贱子卷中骚。笺题惨绿关辛苦，门掩昏黄慰寂寥。半挂帘钩斜压影，一丸月上正吹箫。"}