{"id":"1206795","title":"台城路 和师言送春","dynasty":"元","author":"袁易","text":"落红填径东风恶，贪飞燕雏归晚。听雨楼低，留春地窄，谁念闲情消减。天涯漫览。正鸥渚波宽，柳汀云黯。赖有遥峰，数尖遮断送愁眼。年年春草又绿，看花人自老，遗恨天远。雁柱凝尘，鲛绡暗墨，青鬓吴霜轻点。风流渐懒。但诗恼东阳，病添中散。院落无人，绣帘和絮卷。"}