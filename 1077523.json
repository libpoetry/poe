{"id":"1077523","title":"次韵王尧明喜雨古风","dynasty":"宋","author":"李纲","text":"神化茫茫端莫测，不雨踰时忽盈尺。谁云幽默志难通，一念周圆诚已格。井枯河竭欲飞尘，麦秀渐渐实半娠。翠虬潜伏杳无处，遗蝗出地方鳞鳞。观音妙智悲慈主，为洒杨枝作甘雨。应怜祷禬罄勤渠，致遣神人梦中语。雨旸之数虽有时，迟速亦可精神移。世间万法尽心造，报若影响宁难期。不知今夕复何夕，千里风云来阵墨。驱雷掣电雨建瓴，似赴前期初不忒。威神自在谁复如，噀酒投颅术已疏。有秋颇足慰民望，可喜更须烦史书。衣冠北渡连墙堵，旅食经时念终窭。已欣霖雨起蟠龙，更庆天兵擒猛虎。迩来世事不挂心，惟有忧国思犹深。安得年丰群盗息，归助击壤尧民音。"}