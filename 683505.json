{"id":"683505","title":"途遇治河潘中丞时良南归有赠","dynasty":"明","author":"王世贞","text":"两持符节讨河源，三督军需进国门。试听于䰄翻是颂，得归销骨转成恩。赐环他日心犹在，投璧千秋事可论。若问河渠书就未，故人今有马迁存。聊从握手叹初衣，自昔功成有是非。潘鬓总深忧后白，商颜终觉胜时肥。春风急足开茶界，秋水查头拥钓矶。记得五湖争长事，与公相对欲忘机。"}