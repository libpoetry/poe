{"id":"741693","title":"覆舟行为张春帆作","dynasty":"清","author":"施朝干","text":"十月那得飞霹雳，风来挟水水冲击。船头倒曳船底高，一声下落幽宫阒。众客争抱危樯出，徐上邻船各相觅。一客未见众悲伤，须臾却走过芦荻。张子负才气，志本轻江湖。渡江舟覆死亦易，慷慨尚与常人殊。我今为子喜无恙，神魂不定翻惊吁。太阴鼓气森黪黩，纠纷百怪来深谷。张口食人亦爱才，下士大笑奇士哭。冯夷傲睨舞且歌，千里万里无平陆。但使一日身不死，回身又向此中逐。嗟哉行路难，茫茫若登天。登天苦寥廓，行路忧迍邅。君不见发鸠山中有精卫，衔石填海海水逝。"}