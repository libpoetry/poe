{"id":"691579","title":"雨中看梅西碛即事","dynasty":"明","author":"李流芳","text":"记得桥边石路回，春风初发小山梅。柴门老树浑如昨，落日寒阴客又来。湖畔泥深屐齿稀，春萝寂寂亚山扉。人来犬吠梅花下，坐久经声出翠微。虎山桥边急雨横，虎山桥外春湖平。两度梅花一宵月，每将清景忆平生。滟滟湖光澹澹山，密云疏雨梅花斑。扁舟欲向花源去，遥指人家杨柳湾。山头白云自往来，山腰白云团不开。共道山腰云更白，不知却是梅花堆。溪头一夜雨喧豗，添得泉声万壑哀。花事摧残君莫问，只如元为听泉来。雨打风吹可奈何，眼看花事渐蹉跎。人今欲去花还好，偏道花时风雨多。村园门巷逐花低，藤蔓桑条咫尺迷。花底泉声认归路，沿流直到石桥西。屐痕处处穿花入，不惜衣沾惜花湿。彊欲别花且远看，虎山桥头带雨立。灵岩山下雨绵绵，香径琴台云接连。忽忆秋山黄叶路，松风水月梦中禅。"}