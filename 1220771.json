{"id":"1220771","title":"郡城高","dynasty":"元","author":"周霆震","text":"郡城高，昔人堕废今人劳。城中居民负土石，城上畚锸卒伍操。去年外壕深地底，今年内城插天起。红旗东接汉阳小，白璧西沉赣江水。杵声未改筑者殊，人事往往如传车。荒碑断础悉舆致，仙宫梵宇空无馀。欢呼拦街走童孺，明年移家城里住。抱关旧卒鬓如丝，泪堕鸦啼城下树。城坚池浚侔金汤，此地他年为战场。"}