{"id":"1116565","title":"次韵刘贡父省上喜雨","dynasty":"宋","author":"苏轼","text":"密云今日破郊西，疏雨翛翛未作泥。要及清闲同笑语，行看衰病费扶携。花前白酒倾云液，户外青骢响月题。不用临风苦挥泪，君家自与竹林齐。当年曹守我胶西，共厌餔糟与汨泥。自古赤丸成习俗，因公黄犊免提携。生还各有青山兴，病起犹能小字题。莫怪歌呼数相和，曾将狱市寄全齐。"}