{"id":"941790","title":"贺新郎 怀辛幼安用前韵","dynasty":"宋","author":"陈亮","text":"话杀浑閒说。不成教、齐民也解，为伊为葛。尊酒相逢成二老，却忆去年风雪。新著了、几茎华发。百世寻人犹接踵，叹只今、两地三人月。写旧恨，向谁瑟。男儿何用伤离别。况古来、几番际会，风从云合。千里情亲长晤对，妙体本心次骨。卧百尺、高楼斗绝。天下适安耕且老，看买犁、卖剑平家铁。壮士泪，肺肝裂。"}