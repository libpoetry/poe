{"id":"764957","title":"念奴娇 题陈其年乌丝词","dynasty":"清","author":"徐釚","text":"彼髯何也，吐乌丝小字、公然满幅。细嚼高吟三百遍，句句响过哀玉。被冷香残，酒醒灯灺，最怕霜毫秃。而今绝妙，依稀燕泥梁屋。却忆去岁春风，吴门绝句，数首江烟绿。谓与高人元叹说，许我香奁堪续。吹裂银笙，拓残金戟，一任歌徵逐。何时斗酒，与君汎愁千斛。"}