{"id":"1130032","title":"丹丘道中寄钱大资二首","dynasty":"宋","author":"释道举","text":"溪桥人度柳青葱，困卧羁孤雪鬓翁。鹭宿烟沙晴复暖，鸡鸣茅店雨连风。早年史册书名节，晚岁燕然妙勒功。急诏凤池归去客，紫宸殿后看鞓红。向来汤饼泼油葱，思旧所怀惟此翁。日暮楼边梅子雨，夜凉亭下藕花风。凌烟晋室谢文靖，阴德唐朝徐有功。二十年间莲社客，酡颜不是少时红。"}