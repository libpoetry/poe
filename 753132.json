{"id":"753132","title":"别谢文节公祠","dynasty":"清","author":"胡思敬","text":"鬼星犯座斗柄移，海风吹折枯桑枝。翻山倒海地轴裂，六鳌并力孱难支。丈夫屹立未可惧，剥复相代会有时。吾乡宋末有二老，不以节见谁则知。谢公无官亦无禄，并无一旅随奔驰。敌军开门受降表，大江南北无立锥。聘书到门以死拒，窃愿上比古伯夷。仲尼尊周守臣分，宜于革命多恕词。《三百篇》终录《商颂》，未敢滥及《采薇》诗。首阳饿死志未白，不遇公等当告谁。太公蒙面诛妲己，应立微子而臣之。马前数语寓史法，左右敢以兵甲施。大义凛凛在万世，公急起与相扶持。当公变名学卖卜，混迹岂屑同子皮。麻衣大哭建阳市，一琴一砚常相随。砚则毁矣琴则碎，铜驼卧棘秋生悲。幽燕古俗尚奇节，庙食于此佥曰宜。我欲从公卜死所，公其鉴我示我龟。骊驹在户不忍别，愿荐兰芷招湘累。悯忠相去不咫尺，恨未一读《曹娥碑》。"}