{"id":"815803","title":"田园杂诗","dynasty":"清","author":"钱澄之","text":"仲春遘时雨，既雨旋亦晴。百草吐生意，众鸟喧新声。纷纷群动出，各各有其营。孰是形骸具，而怀安居情。秉耒赴田皋，叱牛出柴荆。耒耜非素习，用力多不精。老农悯我拙，解轭为我耕。教以驾驭法，使我牛肯行。置酒谢老农，愿言俟秋成。今晨放大牛，水田调生犊。稚子原上呼，有客访茅屋。田乌噪正喧，招手去何速。念此为谁欤，有马又有仆。舍耕还入门，友谊素云笃。田潦湿我衣，泥涂沾我足，且为解袯襫，易我揖让服。故人持不听，讶我未免俗。呼儿出草堂，敕厨炊脱粟。我去送牛来，今夜留客宿。驾牛东皋上，有客问我经。我牛依田转，客亦随我行。请问大《易》旨，此理不易听。乾卦冠潜龙，遁世去其名。奇门称遁甲，乃能役九星。祇兹无首义，可农亦可兵。八卦周天转，六位以时成。时哉不可背，亦岂容将迎。朝为辇上客，夕为陇上耕。斯义如转圜，指出子应聆。顾客且安坐，吾牛不肯停。东园有嘉树，开花照昏晓。一为葛藟萦，遂使枝条槁。枝条既以尽，葛藟萦未了。我欲解其缠，轇轕死相抱。念此不能除，斩断乃为好。斩藤树亦伤，藤去树以保。今晨心目旷，宿秽净如扫。乐哉嘉树柯，且复惜其老。寄言种树人，此物去宜早。屋上春鸠鸣，田家谷始播。时雨催我还，倚锸檐前坐。牧童去未归，雨声听渐大。时雨岂不嘉，所虑老牛饿。自往唤牧童，牵牛入兰卧。我牛既以来，我锸行须荷。田畴及时治，况复雨初过。亦知冒雨寒，为农焉敢惰。春天不久晴，衣垢及时浣。身上何所著，敝襦及骭短。家人念我寒，一杯为斟满。酒满不可多，农事不可缓。奋身田野间，襟带忽以散。乃知四体勤，无衣亦自暖。君看狐貉温，转使腰肢懒。人生会有尽，行止非自由。止亦不可趣，行亦不可留。如何柴桑叟，汲汲为此忧。终年痛饮酒，冀以忘其愁。吾身听物化，化及事则休。当其未化时，焉能弃所谋。有子亦须教，有田亦望收。天心与人事，何息不周流。我不离世间，而愿与天游。焉能外亲戚，视之同聚沤。乃知黄老书，不如孔与周。"}