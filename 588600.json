{"id":"588600","title":"白崖歌为同年刘太仆清甫","dynasty":"明","author":"黄佐","text":"吾闻白水之崖高硉矹，飞流若虹兮奔遄而飘忽。上有千章古木笼葱概云日，下有万亩嘉禾绮绣开原隰。崖之人兮扬休修嫭美无匹。精能练要以寒栖兮，缭青凿翠以为室。星裾月佩兮乘长离，乃是卯金之子钟英翼轸而秀出。遵鸟道兮莓苔，波龙鳞兮沿洄。杳溟回极兮不可以径入，扶光照耀兮芝栭药房砑然而中开。玩潺湲兮乐饥，挹空明兮浮杯。初错落兮珠玑，俄皎镜兮琼瑰。击玉甒兮安歌，忽鹥鹭兮飞来。挥碧寥而淩倒景兮，恍积雪之皑皑。苍烟横兮紫霞举，虎豹吟风兮猿猱啸雨，君胡为兮远嚣环而结宇。投苍胡以抵鹊兮，关繁弱而禦鼠。鸣玉鸾以骋天路兮，孰与抱美璞而块处。佩长剑兮遐征，造亨衢兮容与。万岁千秋兮，骖飞龙而扈明主。"}