{"id":"1126270","title":"和人见赠四首","dynasty":"宋","author":"曹勋","text":"新诗璀璨来蓬荜，径寸光摇白玉盘。二鹿已知烦细剪，一樽无乃辍馀欢。尝借虏前三尺地，从容壮节进铜盘。如今袖手林泉去，惟喜天开二圣欢。牢落海边惟教子，书声殊喜听三盘。芳樽远寄柴扉静，洗盏开尝得尽欢。白玉芳醪何所似，仙人掌冷下金盘。青衫汉殿人将老，应酌清醇拟旧欢。"}