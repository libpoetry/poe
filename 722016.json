{"id":"722016","title":"修墓","dynasty":"明末清初","author":"屈大均","text":"先公埋玉树，中踞宝珠峰。列嶂参差对，旁林紫翠重。未归华表鹤，空老蕺山松。祔葬伤吾母，凄凉马鬣封。墓崩修已屡，剪伐恐松楸。多谢樵苏客，能含踯躅愁。何当化猿鹤，长此禦羊牛。麦饭陈翁仲，殷勤一古丘。莪蔚哀长在，鸤鸠养已无。孙悲黄口小，子痛白头孤。羡道青松夹，祠坛紫石铺。弟兄争一篑，积土向平芜。修墓乘春荐，兼旬草土间。经营多壤树，筋力尽溪山。体魄知安否，神灵俨未还。与儿共匍匐，手足藓痕斑。瀑泉千百道，添作泪泉来。已罢奔飞雨，犹含喷薄雷。杜鹃啼未死，蝴蝶落还开。几日坟门筑，频悲宿草催。泪共春溪水，争流无尽时。血枯松柏早，魂作子鹃迟。呜咽终天恨，苍茫罔极悲。年年长负土，一半委棠梨。白云开丙舍，丹荔种丁香。松引层城远，溪环九曲长。更须苍树补，添作翠屏张。郁郁佳城好，魂应恋故乡。奉柩归同穴，先人宅兆安。发肤悲尚暖，霜露怆非寒。但抱终身慕，能承几日欢。鸡豚长已矣，始恨逮亲难。雨滑溪山路，冲泥到墓林。姊归吾与汝，哀怨一何深。地饮无穷恨，天衔罔极心。野棠春不发，应苦泪痕侵。松风发哀响，萧飒有馀悲。岂似素冠者，猿啼无尽时。已教雏失乳，更使叶辞枝。子母瓜今苦，真无钩带期。松为先公买，苍苍已作林。谁非仁孝者，忍有斧柯心。培覆忧难久，攀号直至今。巢中多鹤子，累尔和哀音。芟草忧荆棘，蒙茏墓道侵。雨多崩马鬣，云重失牛心。自作碑辞拙，谁题笔势深。先人潜德在，光曜满空林。"}