{"id":"543433","title":"与众宾游城西园亭作二首 其一","dynasty":"明","author":"胡应麟","text":"端居俟时命，日暮寡所欢。眷言写忧思，散步游西园。西园一何丽，薜荔交崇垣。飞甍带层阁，曲榭临回轩。丹霞吐岩岫，白云冠林峦。灼灼芙蓉披，瀼瀼白露漙。游鱼跃清波，好鸟鸣树端。感兹动植情，悟彼节候迁。百年亦瞬息，金石畴能坚。念当命我友，肃驾开华筵。悠然迟心赏，寓目双飞翰。"}