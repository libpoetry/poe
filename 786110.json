{"id":"786110","title":"寄题陈氏峥庐 其二","dynasty":"清","author":"黄遵宪","text":"负墙一病叟，吞声几欲哭。居此三四世，手执茅衣屋。作犬不守门，作猱不升木。坐令田荒芜，万事付手束。自官教我耕，暂学种蔬蔌。横纵济尽通，方整帛有幅。门前桑竹茶，坐我树阴绿。携儿哺鸡雏，反盎有馀粥。倘官遂设施，庶几一年蓄。何期麦尝新，不及今兹孰。炭船溯湘来，篙工偶托足。称官老陈米，意比凶年谷。长沙露行客，肩挑笑歌逐。城中诸娄罗，莫敢侵半菽。沈沈石墨缘，穷搜到地轴。家家易金归，乐祸天雨粟。人人他不知，只知小人腹。帝清爱下民，赖官锡民福。官胡弃民归？世亦嫌薄禄。江神夹海若，蹴我国日蹙。无人救饥溺，听我饱荼毒。社时操豚蹄，待向墓前祝。"}