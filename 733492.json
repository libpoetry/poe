{"id":"733492","title":"印无数","dynasty":"清","author":"黎士弘","text":"亦何累累，亦何辈辈。大者丞相尚书御史大夫章，细琐参军丞簿尉。大笥小簏声琅琅，还想当时尽朝贵。书生白面朝典铨，夕卷黄河拥高旆。豪奴千指坐索人，巨室高门闲过醉。一丸已堕睥睨墙，烧烛侯家方嫁妹。楚猴虽沐冠常裂，《春秋》大义应书贼。岂有中心事主为国恩，日日雕铜分暴客。生不足怜死不惜，阴风吹满秋灯湿。狼籍头颅杂土飞，独余废印高屋脊。"}