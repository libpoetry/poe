{"id":"541852","title":"夜集王元美宅赋得弄玉吹箫障子","dynasty":"明","author":"谢榛","text":"垂老疏狂燕赵客，今宵雅集王郎宅。堂开屏障出丹青，杂花抱石烟冥冥。中有仙匹为谁子，云是秦娥及箫史。秦王昔日起高楼，帘捲曲栏人并倚。咸阳城头悬月明，玉箫吹作凤凰声。忽令千树秋风生，又令百鸟翻然惊。太空袅袅清不绝，声落万里丹山穴。坐揽德辉下宫墙，并乘彩翼凌穹苍。直上清都朝紫皇，俯视九州尘茫茫。神游元气几千载，因之驱石填东海。祖龙驾归多鲍鱼，浮云一散河山在。二仙缥缈不可知，吴歌且复挥金卮。他日功成鹤书至，拂衣莫负蓬莱期。"}