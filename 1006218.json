{"id":"1006218","title":"摸鱼儿 其三","dynasty":"宋","author":"葛长庚","text":"这身儿、从来业障。一生空自劳攘。生生死死皆如梦，更莫别生妄想。没伎俩。只管去、天台雁荡寻方广。几人不省。被妻子萦缠，生涯拘束，甘自归黄壤。世间事，一斤两个八两。问谁能去俯仰。道义重了轻富贵，却笑轮回来往。休勉强。老先生、从来恬淡无妆幌。一声长啸，把拄杖横肩，草鞋贴脚，四海平如掌。"}