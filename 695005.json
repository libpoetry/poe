{"id":"695005","title":"游社渚塌山四首","dynasty":"明","author":"庞嵩","text":"出门平地纵登山，著脚今经第几关。坐上峰头听仙籁，恍疑笙鹤半空还。得到山时且到山，竹窝松径薜萝关。野僧欲问清凉偈，直是凌空一锡还。钟声凭阁起名山，唤醒尘寰梦觉关。入定有人能出定，岂无携椟载珠还。百里携书向此山，紫尘门外碧云关。夹川花草寻常伴，捧月长歌带月还。"}