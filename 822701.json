{"id":"822701","title":"风流子 寻春燕子矶，用张文潜韵","dynasty":"清末近现代初","author":"周岸登","text":"江流催日夜，危矶回、燕子傍人飞。正堤柳未绵，露桃初绽，荻芽茁候，鱼浪生时。见游女、障风惊蛱蝶，私语啭黄鹂。临水弄花，笑迎花展，捻花投水，花逐颦低。何人增惆怅，维摩诘、愁见绿瘦红肥。无意好花，入手菩萨低眉。叹结习已空，休寻后果，绮怀都遣，谁问前期。分付暮潮来去，慵带花归。"}