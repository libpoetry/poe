{"id":"113375","title":"次韵斌老冬至书怀示子舟篇末见及之作因以赠","dynasty":"宋代","author":"黄庭坚","text":"二宗性清真，俱抱岁寒节。常思风云会，为国奋忠烈。道方沧波穨，位有豺虎窃。夫妇相鱼肉，关中一丈雪。北风夜涔涔，竹枯松柏折。泰来拔茅连，井收寒泉冽。天地复其所，我辈皆慰惬。何为对樽壼，似见小敌怯。大宗垂紫髯，贵气已森列。小宗新换骨，健啖颇腴悦。昨宵连环梦，秣马待明发。寒日一线长，把酒相喻说。人生但安乐，逢世无巧拙。斑衣戏亲庭，不作经年别。犹有未归心，远寄丁香结。"}