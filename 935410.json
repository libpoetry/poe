{"id":"935410","title":"对酒叹","dynasty":"宋","author":"陆游","text":"镜虽明不能使丑者妍，酒虽美不能使悲者乐。男子之生桑弧蓬矢射四方，古人所怀何磊落。我欲北临黄河观禹功，犬羊腥膻尘漠漠。又欲南适苍梧吊虞舜，九疑难寻眇联络。惟有一片心，可受生死托。千金轻掷重意气，百舍孤征赴然诺。或携短剑隐红尘，亦入名山烧大药。儿女何足顾，岁月不贷人。黑貂十年弊，白发一朝新。半酣耿耿不自得，清啸长歌裂金石。曲终四座惨悲风，人人掩泪无人色。"}