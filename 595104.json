{"id":"595104","title":"夜坐","dynasty":"明","author":"何维柏","text":"虚亭面芳沼，好月散遥林。坐观群动息，时闻蟋蟀吟。气机无停晷，万化自升沉。晦冥迭昼夜，往来成古今。物理各自适，兹理会予心。虚明生夜景，清风洒吾襟。整衣起巡檐，迟迟步花阴。呼童泻青尊，对影自酌斟。爇香旋中庭，鸣我花间琴。缅怀千载下，希聆疏越音。高梧发孤籁，契予天机深。对此不能寐，待旦夙所歆。"}