{"id":"722316","title":"湖口舟中口号赠内","dynasty":"明末清初","author":"屈大均","text":"大姑既有胭脂巷，小姑亦有蛾眉洲。今夕兰桡与卿驻，彭郎不得擅风流。湖水合将江水流，与卿日日乘轻舟。相怜一片鸳鸯水，白浪如山亦不愁。江之水浊湖水清，我如江水湖如卿。可怜江水将湖水，清浊同流无限情。小姑山接大姑秋，不逐长江江水流。彭郎矶上一明月，飞去飞来共白头。"}