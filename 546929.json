{"id":"546929","title":"白纻舞歌晋体","dynasty":"明","author":"于慎行","text":"兰膏明烛秋夜长，齐讴秦吹响洞房。二八徐舞为仙倡，纨袖拂面飞朝霜。游龙宛转双雁行，如却复进低且昂。朱唇妙响含宫商，凝娇流态不可详。弦悲管急欲断肠，人生百年如电光。春华未落秋风凉，盘中美酒琥珀香。凤腊麟脯充圆方，君今胡为不尽觞，生逢圣世乐且康。"}