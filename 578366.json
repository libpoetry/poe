{"id":"578366","title":"纨扇行","dynasty":"明","author":"苏福","text":"妾有一匹绢，照眼光淩乱。范以湘江筠，裁为合欢扇。娟娟花月美，皎皎梅雪灿。向来启炎溽，执手同缱绻。朝携麦陇去，为妾障容面。暮伴纱厨宿，为妾散香汗。恩情非轻薄，信誓成旦旦。华容未衰朽，世路易冰炭。终身隔幽闲，谁复转清盼。君不见金屋贮阿娇，长门锁春怨。玉楼宴环奴，驿庭碎花钿。人耶物耶古如斯，彳亍风前发三叹。"}