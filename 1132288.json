{"id":"1132288","title":"生日和辛江陵即席韵","dynasty":"宋","author":"魏了翁","text":"有生同得本来公，凛凛渊冰保降衷。多愧行年称有子，长怀当日谢无功。羁踪不称歌三拜，浅量难堪酒一中。饮尽玉瓶天地阔，不知身客楚台风。笑语声中别有天，巫云楚岫玉明船。冷风入坐酒无力，斜日媚空花欲然。猎猎旗风犹夏五，摇摇帆影立秋千。他时辇路追今梦，傥许陪公发未宣。"}