{"id":"1197436","title":"答赵景猷诗","dynasty":"魏晋","author":"曹摅","text":"于铄赵生，载德相绍。挺此令嶷，素质皎皎。投迹清规，研思至道。拟秋厉节，晞春振藻。厉节伊何，如霜之荣。怀玉匿采，抱兰秘馨。藏器俟贾，潜秀养英。海蓄其流，山积其壤。表崇望显，源深润广。仰惟我友，含光昧爽。谁谓未章，今将宣朗。守真良难，知德者鲜。贤不闷时，乐在为善。陟彼弥高，流川日远。无忧不至，敦尔攸践。道有夷险，遇有通否。骥不称力，士贵所履。识归要会，岂嫌涂轨。苟非德义，于我糠秕。泉竭龙逝，树茂鸟聚。郁彼北林，招其侪侣。嗟我孤根，枝叶胥胥。岁寒靡托，远播江渚。济济京华，俊乂并凑。悠悠遐裔，我独是赴。哀此离群，悲彼孤陋。非无新好，人则惟旧。义著往叶，分珍来裔。庶几与子，终兹不叙。岂如冬夏，寒暑易节。斯诚既者，信不待誓。实望嘉赠，披怀发中。直谅未闻，属致谦冲。投于幽谷，诫之已崇。客过行云，虚其旋风。导以水柔，示以火急。宽猛相济，孰能企及。古人难慕，洪流叵挹。躯小裁博，余将焉袭。翟氏载离，陈张终辱。交以时利，胡能不黩。窃怪吾子，自疑末俗。愧以沙砾，何言金玉。"}