{"id":"306612","title":"庆宫春·珠佩凌波","dynasty":"现代","author":"黄咏雩","text":"珠佩凌波，金茎承露，素肤绰约如雪。姚女幽娴，湘灵哀怨，额钿檀晕一捻。冁然微笑，试回首、华鬘小别。玲珑娇玉，重谱钧天，八琅敲彻。步虚晓入瑶台，黄竹歌残，翠篷尘绝。青鸟难归，绛河远隔，烟冷沙昏冰结。那人何处，又谁省、游仙梦折。香云伴我，银蒜春风，半帘淡月。"}