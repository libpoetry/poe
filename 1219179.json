{"id":"1219179","title":"赠无锡强教谕","dynasty":"元","author":"郑元祐","text":"义门影逼梁溪水，诵声琅琅长应耳。中有文儒名父子，教铎铿鍧相继起。毗陵去家不百里，蔼蔼春云尽桑梓。三年职教识才美，鼓箧来游无远迩。振衣升堂静兀兀，槩于群经味其旨。坐见金精出炉箠，泮池冰消跃赤鲤。坛杏缄春红蕊蕊，政成南归黠行李。明月清风满船尾，归娱慈亲綵衣喜。醲酒华堂纷拜跽，棣萼春辉交韡韡，咸祝先生此升矣。"}