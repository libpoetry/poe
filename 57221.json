{"id":"57221","title":"题山水障子为萧溪耕者赋","dynasty":"明代","author":"张掞","text":"萧溪先生乐山者，结屋临溪颇幽雅。开轩见水不见山，却向图中看挥洒。高斋素笔悬清风，仿佛坐我林崖下。群峰奔驰势如马，绿树人家面平野。层阁忽从天际来，飞泉远自峰头泻。半山云气千峰白，满谷霞生万岩赭。野桥日落行人稀，幽径花开知者寡。萧溪闲居昼多暇，坐对此图看不舍。平生况复能食力，春作锄犁躬自把。短蓑朝耕陇上云，长檠夜落书边炧。有时归来面盟鸥，鲸吸春醅知几斝。登高或着谢傅屐，带酒何妨远公社。临池每解学来禽，对客犹知论裹鲊。醉中邀我赋长篇，老我才疏不堪写。"}