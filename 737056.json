{"id":"737056","title":"北平射虎歌","dynasty":"清","author":"陈豫朋","text":"秋风削耳塞草枯，将军夜持金仆姑。一发辄殪双于菟，金石既贯精诚符。再发不入理岂诬，有心求合翻成愚。汉军数出击匈奴，大宛苜蓿饲名驹。将军志欲封狼胥，前茅后出迷道途。七十余战血模糊，数奇不赏徒区区。人事翻覆如辘轳，白云苍狗变须臾。君不见邵平罢相还独居，种瓜自荷青门锄。"}