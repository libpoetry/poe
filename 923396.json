{"id":"923396","title":"累年告老恩旨未俞诏领祠宫遂还乡闬燕閒无事追省平生因成感事述怀诗五言一百韵示儿孙辈使知遭遇终始之意以代家训故言多不文","dynasty":"宋","author":"苏颂","text":"我昔就学初，龆童齿未龀。严亲念痴狂，小艺诱愚钝。始时授章句，次第教篇韵。蒙泉企层澜，覆篑期九仞。十龄独侍行，千里赴朝觐。靡依心向吴，能事躬在浚。应门待宾客，睦族周分亲。虽免逃杖愆，犹虞裕蛊吝。十三从师友，群彦得亲近。箕裘袭素风，兰芷渐腴润。佔毕自忘劳，攻坚常切问。六经日沈酣，百氏恣蹂躏。礼乐原夏商，春秋道尧舜。论诗识温柔，讲易知谦巽。书要通上古，史亦蕲尽信。复熟中庸篇，推名善恶混。楹书迨今存，手泽亦未泯。赖此渐摩益，稍知贤圣蕴。十八随乡书，三冬阅文阵。同时韦带伦，共试棘闱浚。少年事矜豪，属辞少绳准。程文竟乖疏，贡籍果遗摈。内负未蹉跎，不能忘起偾。赏延辄辞官，雅志将自奋。笔苦手成胝，眠稀目生晕。常患涉猎疏，肯效揣摩困。再上忝乙科，初筵习磨楯。绸缪结官课，奄忽罹忧疹。灵光未及赋，陟岵遽衔舋。星行赴帏堂，雨泣护归榇。先畴闽岭遥，寓舍京口近。葬营带郭田，地得兼山艮。送往极充穷，拊存急赒赈。三釜须自谋，一官姑孟晋。恤孤逢旧知，温故拾馀烬。荐衡荷德璋，嗣向怜子骏。给札恩特殊，除职选尤遴。遂去州县劳，入陪台阁俊。校文擿三折，食贫岁四闰。君相嘉宿官，圭符假名郡。地望号优閒，公租稍充牣。二偏丰旨甘，百口免饥馑。方喜私愿谐，遽叨召音迅。素非干时才，屡试投虚刃。治绩愧无闻，官资谬超进。持橐入记言，演纶漫燥吻。事无补毫分，心常怀愤懑。一言偶寤意，三已固无愠。再违金门籍，七换竹使印。赐环元丰初，解组横海镇。虏信使约修，周官预详■。上号太宫辰，奉册陪发轫。复土裕陵日，杖桐方守殡。阻趋七月期，莫从百夫殉。衰麻虽未除，泪血犹未抆。误被两宫知，首颁一札讯。入长天台班，复冠鳌坡峻。拔擢登台司，咨俞陪坐论。属时久承平，狡羌未诛震。任重才难胜，位高躬易陨。丹衷徒蹇蹇，明诚乏斤斤。靡惮啧言烦，姑守王臣荩。圣神眷始终，进退礼周尽。禁殿陟青规，琳宫叩虚牝。再辞淮海藩，未许丘园逊。风霜经六纪，蓬葆垂两鬓。躬閒犹冠带，禄厚足储餫。贡馀香龙团，上尊白羊酝。岁时荷恩沾，浆藿对馈赆。春园乘閒灌，冬户随时墐。入对书甲乙，出驱车薄笨。扶杖拜先茔，携觞问田畯。蕃室倦扫除，綦几聊凭隐。养浩希子舆，学生同祝肾。念昔多艰勤，诲尔宜悱愤。见贤弓在檠，遇事骖从靳。竞情思昔非，视舌知柔韧。高门训序畏，刊腹摩兜慎。名教乐有馀，异端戒多紊。其要本诚明，乌在问圆顿。美璞不雕琢，安得怀瑜瑾。良器不深藏，渠能免瑕璺。学问不沾洽，何由垂望闻。操守不坚纯，久必成缁磷。进修欲及时，行违要无闷。士行惜分阴，伯阳叹往运。当年倘因循，晚岁必悔恨。更思祖先勋，相传清白训。世胄闽与吴，宗姻期及絻。衣冠布中外，椽土无尺寸。逮吾老乡闾，始得营畦畛。蜗庐庇风雨，稷田助饔馂。幸与仁智邻，仍远市城慁。沈侯东阳居，陆叟颐山遁。出处虽殊途，丰约已过分。考室俟构堂，肥家在忍顺。常使棣华荣，无致荆枝忿。中冓须自防，外诱不可徇。惧尔志悠悠，故吾言谆谆。力行傥不渝，家声期远振。"}