{"id":"275789","title":"满江红·棠村尚书得第五令子，先有梦兆。作松下五苗图志异，命制此阕","dynasty":"清代","author":"李良年","text":"好梦谁传，苍鳞底、数茎低绕。恰流苏帐卷，认镮人到。生子当为丰岁谷，读书早辨琅邪稻。看陇西、花萼谢家兰，浑凡草。缝绣字，针神巧。添画谱，龙眠好。记松肪五粒，问年最小。草木知名移未得，楂梨曾博君王笑。且重摹、一幅上金门，嘉禾表。"}