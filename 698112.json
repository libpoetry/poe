{"id":"698112","title":"有客二首","dynasty":"明","author":"钟芳","text":"有客湘江来，惠我罗文笺。得之亦何用，为写云锦篇。上陈皇王谟，昭晰星日悬。下陈周孔教，圣阃探微玄。世远叹多岐，若往迷秦燕。逸驾杳莫攀，长盱嗒无言。修词贵适用，岂谓争纤妍。意逐神乃疲，玄珠甘弃捐。卓哉无极翁，妙契追古贤。图书发精蕴，一洗俗学偏。年来三百载，灰烬不复燃。末流枝叶繁，高处入空禅。懵予竟何归，默坐思惘然。"}