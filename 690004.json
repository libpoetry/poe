{"id":"690004","title":"馀清杂兴八首","dynasty":"明","author":"张宁","text":"夜冷衡阳月，秋高震泽风。相呼复相唤，飞落荻芦中。远树烟中出，孤峰鸟外青。日斜山路迥，人在最高亭。良夜永如年，山亭坐超忽。清风度脩篁，虚室自生白。明月印长溪，凉风送虚榭。孤榻冷如冰，怀人坐长夜。远树烟光夕，柴门草色春。山居无所见，时有独行人。白鹭下寒塘，随风忽飞起。惆望极青霄，联班隔千里。大麦已登场，梅天风雨后。饱饭出柴桑，披蓑种黄豆。山远惜担重，日斜愁路遥。太平甘食力，不是会稽樵。"}