{"id":"1116073","title":"哭中彝兄三首","dynasty":"宋","author":"汪炎昶","text":"涉世才知命，菱花鬓尚青。天如憎善类，君又促馀龄。病以忧虞积，和因学力形。奚从觇慎密，闾里涕交零。我方缠世故，而已返于真。亦岂异流俗，自难逢若人。病多犹嗜学，客至不知贫。毫发犹无愧，情钟骨肉亲。追随从早岁，终始只真情。责善古朋友，恤灾亲弟兄。靡酬亏大义，重聚倘来生。泪尽哭吾父，情伤忽屡倾。"}