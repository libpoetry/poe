{"id":"524979","title":"夜观陈鸣野画草堂壁作歌谢之","dynasty":"明","author":"顾璘","text":"草堂素壁烛影孤，照君夜作山水图。墨华如云生手底，高耸山岳卑江湖。连林老树根株古，蛟龙盘拿撑爪股。颠厓忽挂飞萝茎，长绳系日垂青冥。天台石梁宛在眼，武夷幔亭亦非远。桃源可觅秦人家，竹林似近梁王苑。爱君胸次多崛奇，灵区胜概任尔移。荒村每恨少叠嶂，草堂特地生幽姿。猿惊隐隐号清夜，麋鹿依稀走阶下。只恐城中好事知，天明户外喧车马。我有穷愁愁不醒，感君遗我夫容城。年年酿酒三千斛，闭门独醉云中行。"}