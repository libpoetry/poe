{"id":"286299","title":"指石行·田盘山中尽玄砺","dynasty":"清代","author":"李锴","text":"田盘山中尽玄砺，险怪离奇出思议。柱师短杖惯冥搜，披葛扪萝亲指示。玉指一双拄厓际，浑融雕琢真殊致。夔魖辟易罔象藏，半天挥拂云霞坠。或者牟尼初度时，此是当时第一义。我来睇视心郁纡，良久摩挲古苍翠。安得力士移置神尧阶，区别忠佞无隐怀。"}