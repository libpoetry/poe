{"id":"685361","title":"贺林冢宰二首 南乡子","dynasty":"明","author":"王鏊","text":"盗弄朝权。群佞争趋走欲颠。蝇蚁纷纷何所慕，腥膻。一疏真能障百川。宇宙名悬。晚节完归更觉贤。过眼浮华何所似，云烟。青史他时好细编。天运终还，皇图孔厚。一朝公道明如昼。冰山忽倒倩谁扶，诛流窜殛嗟何咎。公秩仍迁，公名逾茂。闽山闽水增清秀。吴侬稽首向邦君，一樽遥上南山寿。"}