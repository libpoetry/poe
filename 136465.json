{"id":"136465","title":"赠城西谢知堂","dynasty":"宋代","author":"白玉蟾","text":"蓬莱山上神仙翁，道貌挺挺乔如松。双眸炯炯黑於漆，脸边隐隐如桃红。有时仰天笑开口，撮起崑崙归右手。忽然虚空跌落地，不觉满腹藏星斗。有时惊起老龙号，一口汲尽沧浪波。打破混沌揣出骨，拈起芥子貯山河。偃月炉中煮天地，煎炼日魄并月髓。笑把葫芦禁鬼神，杖头挑起山和水。栾巴噀饭飞成峰，左慈剪艾化为龙。夏月梅花冬月电，似此伎俩问吕钟。撮土为香犹是假，水底麒麟取作酢。鬼神眼睛突出外，无根树下骑铁马。工夫到处戏极时，拈弄造化如儿嬉。大虫舌上翻筋斗，却笑金刚学画眉。女皇要补西天竅，炼石不得羲皇笑。秦皇凿山通四溟，汉帝掣之一长笑。先生手持没底篮，出有入无犹不凡。携此道术问四海，洞宾今正觅同参。盏里绵包或聚散，火里游鱼水里雁。黄鹤楼前大醉时，撑眼撮与钟离看。水盆搅散五色沙，满地写出龙蛇花。自将一盏逡巡酒，敢向人前化作茶。笊篱里面一条路，透入青霄云外去。十字街头开铺席，翻手覆手成云雨。如今天下觅无人，似君道术真入神。踏遍江湖今几春，都来一个云水身。"}