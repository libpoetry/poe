{"id":"1106042","title":"春怀赋得冰雪莺来晚春寒花较迟十字","dynasty":"宋","author":"王安中","text":"深居足移气，熏炉坐晨兴。春来独何觉，汤饼梦腾腾。永怀山中人，遣花破寒冰。一枝便有馀，经眼知吾曾。春寒殊未休，春事不堪说。阳谷溜微线，阴崖削精铁。森然十八公，须髯满残雪。非无料峭风，翠色已可悦。寒雀随山影，哀鸿带边声。花迟社酒薄，春工了无情。东风好池馆，芳草语流莺。不必笑枯索，拥书轻百城。幽窗锁云雾，无人谁与开。燕燕尾涏涏，知寻帘户来。春风到书律，溪藤照山煤。任尔择家舍，梁尘飘砚台。种梓期十年，萟兰盈九畹。河清会有时，岁月坐成晚。向来忝闻道，及此且求本。行乐未渠央，何以语羌謇。文王有遗操，朱弦韵青春。无言独下拜，颀然见长人。道丧向千载，诗书绝逼真。逼真犹不尽，试语老斲轮。渊明苦长饥，中年求一官。归来莳松菊，颇觉生理难。我恐须出仕，未出心已寒。好谢山巨源，作吏废游观。赵公丈人行，佛隐踏朝靴。风流汉北海，人物鲁东家。同行得刘子，过门抵昏鸦。临分无长语，进德除空花。吾宗有子明，粉泽乏外貌。白衣罢秋赋，深林藏雾豹。谈经亦微诙，乐实在名教。拟之金马生，笑云恐差较。"}