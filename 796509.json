{"id":"796509","title":"凤凰台上忆吹箫 题俞月卿茂才暨德配秦、王两夫人《引箫声院合稿》","dynasty":"清","author":"宗婉","text":"才思如云，风情似水，天生一种飘萧。况得逢佳偶，共奏灵璈。惆怅子等仙去，重伴取、弄玉吹箫。堪夸是、才俱道蕴，学并班昭。寥寥抚今溯古，有几个人儿，得似伊曹。羡倡予和汝，艳福能消。岂比寻常儿女，只解把、粉弄脂调。神仙侣、抽书擘笺，别具丰标。"}