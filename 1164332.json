{"id":"1164332","title":"和韩致光侍郎无题三首十四韵 其一","dynasty":"唐","author":"吴融","text":"珠佩元消暑，犀簪自辟尘。掩灯容燕宿，开镜待鸡晨。去懒都忘旧，来多未厌新。每逢忧是梦，长忆故延真。杏小双圆压，山浓两点嚬。瘦难胜宝带，轻欲驭飙轮。篦凤金雕翼，钗鱼玉镂鳞。月明无睡夜，花落断肠春。解舞何须楚，能筝可在秦。怯探同海底，稀遇极天津。绿柰攀宫艳，青梅弄岭珍。管纤银字咽，梭密锦书匀。厌胜还随俗，无疑不避人。可怜三五夕，妩媚善为邻。"}