{"id":"489823","title":"玄门草闇歌","dynasty":"明","author":"袁华","text":"吴淞江北丘虚南，壤土沃衍泉水甘。宅幽据胜得佳处，乃是玄门之草闇。闇中主者貌奇古，昔曾骑从将军府。锦绣楼台劫火馀，豪杰销沈化黄土。一葛兼一裘，归从赤松游。采芝行引鹤，卖药或乘牛。得钱沽酒浇牢愁，挽之那止辄掉头。霸陵醉尉不诃问，烟波钓徒相倡酬。草闇足佳致，当窗昆玉峙。流云度松颠，飞泉鸣竹里。可以烧凡铅，鼓素琴，屏三彭，戏五禽。渔樵或争席，利禄岂关心。斯时斯境不易得，按图便欲穷幽寻。登真隐诀傥相与，迟汝鸾笙县圃岑。"}