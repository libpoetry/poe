{"id":"798740","title":"三殊媚·和海绡闰海明韵","dynasty":"清","author":"杨玉衔","text":"飞花萦步绮。问东风、春城几人归思。万里关山，盼南天、归雁高楼重倚。缥缈鹃声，莫误认、瑶池鸟使。奈曲水裙遥，省识无人，商量花事。更感韶光逝水。看宿雨桃花，送春悬泪。旧约鞦韆，拚晓梦消磨，被莺呼起。病怯扶阑，消受惯、薄棉天气。门外传来消息，青梅有子。"}