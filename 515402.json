{"id":"515402","title":"耕读遗民为富溪宗人彦旻赋","dynasty":"明","author":"程敏政","text":"鸡峰渺何许，下有衡门翁。朝耕事拮据，夜读如颛蒙。不慕万钟禄，安此一亩宫。逍遥斯世间，绰有先民风。北顾仰莘野，南征忆隆中。躬稼乐古道，致主成元功。圣贤今已远，出处孰可同。洁身爱徐君，遗安得庞公。毛发久云变，儿孙亦成丛。代耕复胜读，世态从污隆。恒产蔚有秋，陈编浩无穷。何当挟册往，一与歌年丰。"}