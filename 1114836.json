{"id":"1114836","title":"镜屏诗二首","dynasty":"宋","author":"李廌","text":"曲玉回辉瑩可观，秋冰壁立动涵澜。每嗟许国酬身晚，忽觉馀光照胆寒。映座未容华表客，整簪空慕鵔鸃冠。云车一去桥山晚，宝镇于今下古坛。凝澄不动水渊槃，风拂泉生或细澜。月影透帘朝日薄，龙辉绕匣夜光寒。玄冥借魄知神物，男子无闻已弱冠。照我精诚至麟阁，缓随弓剑上仙坛。"}