{"id":"496081","title":"大江东去 其六 再叠坡韵，答蒲汀蟹词","dynasty":"明","author":"夏言","text":"水落蒹葭，白露冷、长养横行之物。夜雨疏灯照蜗涎，晓起枯黏满壁。物色堪嗟，人情可慨，愁鬓添新雪。飘然霞外，神仙真是豪杰。故园酒熟鸡肥，相对青山，有约黄花发。但得天恩容拂袖，眼底风波自灭。宠辱闻惊，是非妄恼，胸次无毫发。寸心皎皎，争光天上秋月。"}