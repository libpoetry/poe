{"id":"843321","title":"庚戌正月十四日游半山寺次伯严韵","dynasty":"清末民国初","author":"俞明震","text":"昨岁古城隅，喧阗逐马迹。兹游复何有，败苇如折戟。山僧阅世变，惘惘肃行客。兴来泉悦耳，事往尘涴壁。偶然会心处，岂必夙所历。笑语得春先，馀寒觉昼寂。远望牛首山，小于坐旁石。六代兴亡图，一一罗几席。薄晴有新意，春气相与白。不有江山助，风光亦虚掷。感念半山老，大名毁所积。是非逐世改，来者又谁惜。明日约探梅，回视今复昔。"}