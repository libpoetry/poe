{"id":"61730","title":"义妇行·顾家一女肤如玉","dynasty":"明代","author":"汤胤勣","text":"顾家一女肤如玉，炯炯灵台抱贞淑。择配奚川武肃孙，井臼亲操谢膏沐。不必荆钗并布袄，雍雍自是闺中宝。抚卑事上尽欢心，内外皆称新妇好。欢乐未央灾祸来，闾阎满眼飞尘埃。长鲸大豕互吞食，雌凰雄凤难徘徊。强将性命依岩壑，柏叶松肪共咀嚼。草衣木履度晨昏，乃畏强梁横侵掠。丈夫前室有佳儿，哇哇相逐远奔驰。足趼腹枵行不得，锋横矢乱计宁施。妾身有子年尤小，恩义欲兼嗟力少。残生苟幸得完全，孤诚自有神明表。拊膺长恸望天呼，回头已作沟中枯。男子虽羞邓伯道，妇女何惭鲁义姑。皇明九五真龙出，一扫寰区群蚤虱。归来室宇尚依然，四方重睹升平日。矻然妇织与夫耕，眼看家道日康宁。苍苍主者岂无谓，两男一女连绵生。五十年来三百指，螽斯夺尽前人美。珍珠帘卷画堂深，鹤发披肩全寿祉。节孝贤能世岂无，苍黄谁得展良图。伤哉此道日凋丧，事迹何繇付董狐？"}