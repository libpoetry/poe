{"id":"680813","title":"归省不允情见乎辞","dynasty":"明","author":"谢士元","text":"寒檐乾鹊声楂楂，银缸晱晱夜吐花。客中见此讶欲仆，谓今抗疏当还家。岂知时事有龃龉，归期却误东陵瓜。吾家南维八千里，无诸古国天之涯。梨关入云建溪险，惊蛇水势逾三巴。微茫亲舍在其下，白云故故飞来遮。堂中双亲逾半百，白发种种纷鬖髿。虞渊谽谺逼归日，鲁戈虞剑劳腾拿。晨昏滫瀡旷莫展，愧彼反哺城头鸦。以兹盱睢若蒙瞀，乡心历乱如棼麻。退公对案不能食，空有饤饾兼罗阇。寒宵寂寂耿无寐，愁闻掺掺谯楼挝。霜风入帘砭肌骨，拥衾起坐盘僧跏。忆从充赋齿上士，八年逼侧游京华。儿曹尚未厌糠籺，宁绣鞶帨矜纷奢。追思辛螫悼前监，俛就新懦惩杯蛇。我道未夷且宜尔，任渠阁阁喧春蛙。一分宽民素所念，况忍作俑王涯茶。河漘伐檀致深意，微吟喁噞还咨嗟。天恩穰穰等覆帱，三载幸见崇褒嘉。疏慵顾此窃自庆，贤劳鞅掌宁矜誇。方今求贤感寤寐，鹿鸣宠遇张吾罝。怀瑾握瑜奋侧陋，曳裾戛佩鸣冲牙。栋梁明堂总杞梓，骖服大路惟骊騧。追踪无为戒丛惰，宴乐有酒歌鲿鲨。仁恩岂惟育䎀狨，亦见茁彼春田葭。群贤戮力治功懋，光被四表无幽遐。辟彼三光丽霄汉，顾我荣爝何须加。曾闻至孝格穹昊，大庖萐莆今生芽。又闻归省有常典，此典辰告非云赊。我今上请理固当，乃尔反覆非命邪。"}