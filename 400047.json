{"id":"400047","title":"甘州 登越秀楼赋示同游诸子","dynasty":"民国末当代初","author":"朱庸斋","text":"又沧江岁晚倚高秋，危旂拂残星。认旧游陈迹，离离禾黍，低接孤城。避地仍惊劫燹，风掠马蹄腥。霸气销磨尽，满地笳声。极目已非吾土，怅登楼王粲，醉魄难醒。感斜阳身世，应减鬓边青。对东墙、逞歌竞舞，是重来、名士又新亭。同载酒、向荒薹下，休更论兵。"}