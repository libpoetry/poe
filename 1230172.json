{"id":"1230172","title":"登德风亭和契世玉韵","dynasty":"元","author":"王士元","text":"峨峨君子亭，卜筑山之阳。民居郁相拥，岩树翠疏行。古镇遗金城，雄章佩玉刚。作郡多贤隽，圭璋粲颙昂。殆近首阳阿，岂知石子冈。况当周晋交，淳风接洪荒。琴攲谈笑馀，剑气牛斗傍。监收台鼎家，使君白璧光。瀛洲倅车下，判公士林望。麟凤聚一时，匪徒获小康。有客隆冬来，弭盖春风堂。徘徊仰召杜，讴吟继齐梁。红烛辉椒概，葡萄侑伊凉。明发指蒲陕，东瞻慨复慷。"}