{"id":"1224384","title":"题邢先辈西壁山水图","dynasty":"元","author":"揭傒斯","text":"邢家苍苍西屋壁，万壑千峰动寒色。大江忽转天地回，浮云孤飞日月白。参差楼观照林红，松桧凄迷起朔风。昆崙蓬莱不可到，赤城白帝遥相通。贱子平生尚奇伟，南极衡湘北幽冀。复从大驾卜滦京，始投邢君多意气。君昔扈从戎马间，少壮不知行路难。月明饮马长城窟，雪深射虎祁连山。万里归来太平日，坐我江山忧百失。平明万骑出天门，又驾官车就行役。"}