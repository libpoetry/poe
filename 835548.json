{"id":"835548","title":"解连环 和路金坡先生感春原韵","dynasty":"清末民国初","author":"潘榕","text":"晓窗明彻。看桃花带雨，柳花抟雪。又暮春三月清明，懒约伴踏青，负他佳节。小病恹恹，最怕听、一声声鴂。藉新吟遣闷，旧恨旧愁，旧韵重叠。阳关记曾柳折。有伤心别样，泪溅鹃血。怪此日烟景都非，把香劫频经，艳情徒热。转忆韶年，那往事、人前羞说。让莺燕、悄啼软语，我偏结舌。"}