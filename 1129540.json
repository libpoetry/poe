{"id":"1129540","title":"小圃即事四首 杏花著风","dynasty":"宋","author":"释居简","text":"粉红蓓蕾弗禁吹，尽拾鲜英缀旧枝。欲赋惜春麾巽二，形容不到未开时。恰则夭夭看小桃，靓妆撚指九分消。丁宁更耐明朝雨，款曲随风送落潮。练帨新裁衬缟衣，暝云垂地拥瑶姬。自知素洁难谐俗，只赴梨花淡月期。白白红红短短篱，自锄芳径简繁枝。羲皇向上渊明老，此段家风说与谁。"}