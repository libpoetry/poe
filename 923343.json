{"id":"923343","title":"次韵王宣徽太尉耆年会诗","dynasty":"宋","author":"苏颂","text":"古来贤相称高奇，虞有皋夔商傅伊。帝臣王佐见谟训，千载相望如同时。我朝公辅代间出，钟秀辰象分躔离。堂堂太尉实异禀，风质粹美和而威。仁皇始擢自藩翰，渭水兆告非熊罴。立朝早已擅风采，料敌曾不失毫釐。圣圣相承倚时栋，入登槐鼎出拥麾。司徒相继据魁轴，势压诸夏摧附枝。一言寤意尊社稷，万里奔命来戎夷。君臣一体自同德，下鄙汉相矜规随。功成治定预告老，还乡治第当西圻。十年休佚养冲气，泰宇充茂心欣嬉。二公勋德诵人口，载于彝鼎歌于诗。吾皇得相柄文武，调燮四序齐璇玑。孟轲尝称圣之任，乃曰百世人之师。固宜天畀两元老，期颐常保松筠姿。规模载在庙堂上，自使风俗淳浇漓。前年召自大名尹，对罢累请菟裘归。帝曰公今更强固，闵烦几政留清规。两加金貂百官首，再剖玉麟三水涯。洛人闻之喜且抃，如在旱岁逢云霓。朝临留府暮私第，偃息又将弥再期。今春欲作耆英会，涓日象值神俱比。谓宜饮食与宴乐，对接宾客心忘机。康宁寿富复好德，向此巨福全者稀。席间诸老尽贤杰，相得欢甚攲冠緌。饮盈百榼似尼父，歌有三乐同荣期。杯盘衍溢逮舆隶，割肉酾酒如林池。衣冠填咽两城市，车马照耀清涟漪。夜阑百炬列红烛，天寒四座添重帏。钜儒洒翰序嘉会，义薄皎日垂清晖。诸公半酣各赋咏，含毫叠纸鱼鳞差。诗成累幅灿珠玉，光艳宜若陵钩奎。歌声旖旎啸鸾凤，酒气冷冽喷酴醾。长篇立刻在金石，楷字高揭当轩墀。晋公延宾就绿野，谢傅卜宅临清溪。当时贵客亦有数，讵与今日争光辉。誊书远报邺都守，开缄摘句情融怡。答言遂起归与兴，迹虽未往心先飞。三贤事业固同道，用舍安得常情知。官尊邦国之柱石，望重士林之羽仪。退舍进用自殊致，大义当以公言推。不能则止固达识，陈力可行当有为。圣君知臣贤达节，事有轻重须从宜。宁拘经礼致为政，自有邦人歌衮衣。三台明润少微烂，光彩并照大紫微。子房辟谷方壮岁，张苍作相当厖眉。曹参置酒坐公府，晋贤高蹈来东篱。昔人出处固有意，造适自与时推移。光阴可惜且行乐，任从鷤鴂方春啼。"}