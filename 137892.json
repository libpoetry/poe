{"id":"137892","title":"新霜·天云惨惨秋阴薄","dynasty":"宋代","author":"欧阳修","text":"天云惨惨秋阴薄，卧听北风鸣屋角。平明惊鸟四散飞，一夜新霜群木落。南山郁郁旧可爱，千仞巉岩如刻削。林枯山瘦失颜色，我意岂能无寂寞。衰颜得酒犹强发，可醉岂须嫌酒浊。泉傍菊花方烂漫，短日寒辉相照灼。无情木石尚须老，有酒人生何不乐。"}