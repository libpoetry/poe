{"id":"695023","title":"闻浚城河喜而有述二首","dynasty":"明","author":"庞嵩","text":"五岭三江会，星躔应斗牛。越佗分汉治，宫阙奠羊州。白云隆北镇，南汇海珠浮。文物驯开拓，衣冠入鲁邹。何年轻作改，城角斜分流。顿令风气泄，百疹生疵忧。穷极有变通，群公集嘉猷。东西引泉涧，合注城南陬。若臂抱心腹，若襟敛重裘。精淑自此完，祯福交来遒。人和挽地利，天时亦为谋。景山员维河，商业云孔修。姬周卜洛食，伊瀍亦绸缪。再拜贺吾广，永言遘鸿休。哲王重胥宇，山原慎陟降。远观阴阳宜，俯察泉流漾。地维缺可补，天工亦人相。吾广称名藩，带海森云障。世远桑田迁，抚时偶增怆。浚水交城流，回沙亦盘向。适兹甲子新，人物肇新创。况尔开贤科，继继魁名状。淑气回海滨，幽谷春融盎。"}