{"id":"697255","title":"唐明府长公以诗札见贻赋答二律","dynasty":"明","author":"胡应麟","text":"浪迹山川信短筇，尘埃十载笑疏慵。声华郢上推唐勒，词赋云间识士龙。囊草云霞飞薜荔，剑花星斗湿芙蓉。无论咫尺神交易，不忝钟期异代逢。绣虎经年识姓名，飞凫遥夜入承明。诗篇六代誇彭泽，文学千秋擅武城。突兀山河留间气，踌躇天地话同盟。看君赤羽登坛日，粲烂双龙匣底鸣。"}