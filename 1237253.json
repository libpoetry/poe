{"id":"1237253","title":"寄胡教谕六首","dynasty":"元","author":"曹伯启","text":"驾言江东秋已莫，河洛先生欣所遇。形容质朴千年松，学问渊源九经库。欲学毛生慰老亲，便携长策干当路。我今参透草鞋禅，何似扃门作书蠹。江皋迢递风景莫，游子仓皇怅无遇。壮心激烈期轩昂，人困日长囚筦库。久坐应教靖节嗤，拚归又怯长安路。何当著脚簿书丛，刀笔犹能削奸蠹。跳丸苦欲催衰莫，千里鲁侯嗟不遇。外台飞檄誉廉平，底用琨珸藏宝库。知非未敢效蘧瑗，喜过尚堪师子路。悠悠天地亦何心，输与芸窗坐蟫蠹。遗经兀兀穷朝莫，月窟天根有真遇。何为提要必钩元，殆似立家须厩库。终期太史开盲聋，肯效扬朱泣岐路。相逢衮衮劝时妆，墙角檠抛书养蠹。山禽似说归何莫，不学三馀思董遇。浑金璞玉皆若人，翠羽丹砂巳充库。从容受命是天真，俯仰同流非正路。闻身未老治菟裘，世事侵寻木生蠹。风雨愁城楚江暮，前人岂尽非常遇。怀材抱艺储琅玕，击柝守阍司庾库。襄王抵死负灵均，子敬无心事公路。我曹奔走谩趑趄，钻纸篆科蝇友蠹。"}