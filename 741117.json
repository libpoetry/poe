{"id":"741117","title":"洞霄宫 其二","dynasty":"清","author":"蔡环黼","text":"维宋设宫观，有使有提举。其制虽戾经，养贤丰禄糈。所以殿阁臣，引疾自华膴。南渡建炎中，内祠比京府。洞霄典物隆，主者皆宰辅。牧心作志书，惜未偻指数。后遂弗深考，漫列《朱子》主。校官祀《春秋》，徒然荐笾俎。遗献竟久湮，靡文此进俯。往者竹垞翁，翻史详为谱。姓名及爵里，因年分次序。百一十四人，历历可披簿。其中多名流，遗徽映岩户。应据曝书亭，作为邓志补。否且锓诸木，悬诸两庭庑。庶几垂不刊，来者目共睹。毋虚道院游，于是可道古。"}