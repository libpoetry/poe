{"id":"178194","title":"酬赠田舍人","dynasty":"宋代","author":"王禹偁","text":"君不见天上星辰拱环极，忽然陨地变成石。又不见云中鹰隼横高秋，有时搨翼化作鸠。人生进退甚类此，左迁右转谁自由。忆昔逢君在邹鲁，翰林丈人东道主。一言得意便定交，数日论文暗相许。迩来倏忽十余年，共上赤霄连步武。禁中更直承明庐，深喜蒹葭依玉树。两制惟君最青慎，笔力辞锋有余刃。方期夜直金銮坡，谁知共理淮阳郡。官衔新换版曹郎，腰佩初悬列侯印。西垣三字班列闲，南面百城资望峻。且应尽意颁诏条，岂复回头顾文阵。下车果有讴谣生，卖刀买犊民归耕。黄发老农鼓腹唱，雪花双鹿挟輈行。棠阴露浓滴朱绂，麦秋风冷吹红旌。行春多暇吟情发，闲作长歌寄同列。歌中首写明君语，指点神仙为旧侣。严徐虽合在蓬瀛，邵杜已闻为父母。重来便恐调金铉，无复区区当文翰。直如经岁未徵黄，道在何劳重嗟叹。入则步苍苔，咏红药，了事舍人孙处约。出则张皂盖，拥朱轮，贤明太守召信臣。请君屈指数交友，似此宦名能几人。逢时谁不欲行道，遇主我亦思庇民。功名富贵皆待命，出处语默聊卫身。一车甘雨方建隼，万国淳风莫泣麟。他时宣室召贾谊，贤人事业当并伸。檐间忍见乌兔走，监里星星将白首。休躭铃合家藏书，且酌郡斋官给酒。婴儿稚女满眼前，莫负时光笑开口。"}