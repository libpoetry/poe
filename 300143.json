{"id":"300143","title":"惜秋华·为沈太侔题晚闻室填词图","dynasty":"现代","author":"乔大壮","text":"万里清商，唤吴霜、塞雪都来明镜。红豆记成，鲛人泪珠双迸。经时带孔频移，试桂酒扶头刚醒。丹青，又分明画出、东阳愁病。回首帝乡迥。对姮娥绛阙，梧桐金井。选旧梦、银烛畔，夜花香靓。人閒未识孤踪，伴去来、野云过岭。重省。步虚中、洞天鬘影。"}