{"id":"689215","title":"雨中看花七首","dynasty":"明","author":"何景明","text":"溪上雨色晚来频，枝头花朵太禁春。满林熳烂谁觉汝，一树分明独恼人。连朝风急雨滂沱，树头叶暗花不多。纵使明朝风雨息，苍苔狼藉柰愁何。昨朝日照花尽开，今朝雨多花可哀。由来落花无根蒂，随风吹去又吹来。正月已放山丹花，二月桃杏似云霞。城中少年紫骝马，日暮来寻碧玉家。郭外春风次第来，杏花开后桃花开。近城早花开已谢，狂风猛雨更相催。红花紫蕊千万枝，日夜雨打更风吹。牡丹芍药莫太骤，暖日晴烟开不迟。牡丹虽迟是花王，芍药留之殿春光。好花元待后时发，秾李妖桃空自狂。"}