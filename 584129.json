{"id":"584129","title":"万县","dynasty":"明","author":"黄衷","text":"川东十数州，此地事征榷。醝贩浮大航，蛮賨日交错。絮饵靡铢遗，焉能漏金艧。敢深良价藏，刺颖及囊橐。市算鸡豚馀，琐细尽薇藿。追惟作法谁，意岂佐公约。往虞值蓝鄢，多垒亘郊陌。征人疲后爨，关吏谢不获。监司鄙冗杂，主者必倅幕。虽无数橐驼，亦已鲜琴鹤。显王御上世，赋税且云薄。末造计舟车，谅匪明哲则。逆取苟毫芒，渔怨常十百。仄闻清静理，固不在资墨。刀锥将尽争，何以禦民忒。厉禁如可堕，商旅返安宅。"}