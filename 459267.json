{"id":"459267","title":"舂亭、溪水、神祠三物歌。皆连云小学前物也","dynasty":"当代","author":"卢青山","text":"杉木为柱皮作顶，杉林出水泻清颖。击轮转日无日休，木杵点头鸡啄饮。臼如大碗不可端，石形铁铸石骨寒。所舂之物远莫见，但听闷响回空山。此水跳踉自何出，环转侧仄穿峰隙。山里更山三百里，千村饮濯万人汲。白祠陋处包拯神，夜饮杉亭召精魂。神向水中漱醉齿，亭水相对三古人。捧泉出舂荐香束，佑泉不竭食常足。有此三物吾民欢，我欲归来营一屋。"}