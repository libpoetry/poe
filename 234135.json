{"id":"234135","title":"喜迁莺·一天风露","dynasty":"宋代","author":"程珌","text":"一天风露，喜初行弹压，人间残暑。金母此时，云軿先绛，又见枢星光吐。人道鸿濛逢日，可是东方明处。更天上、走王人络绎，仪鸾琼醑。听语。更希举。试把皇朝、盛事都来数。当日鳌头，皇扉侍母，绿发方瞳□□。更有飞凫王季，往往文星再聚。浑休问，但回班千岁，貂蝉成谱。"}