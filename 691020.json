{"id":"691020","title":"曲中","dynasty":"明","author":"李云龙","text":"秦淮东畔是儿家，芳草墙阴吠小猧。杨柳生成维马树，海棠原是可人花。春衫掩笑相迎近，曲几扶娇小立斜。留取白门一片月，与郎今夜听啼鸦。湘兰旧畹有清芬，身是巫峰一片云。纤手削圭春笋嫩，双蛾凝黛远山分。他生再世难逢妾，百媚千娇配以君。不见鸳鸯淮水上，夭桃花下日为群。"}