{"id":"1250620","title":"送黄尊师西还九宫山","dynasty":"元末明初","author":"宋濂","text":"崔崔九宫山，翠蕤倚层青。飞观峙后先，宸奎烂晶荧。中有遁世翁，霞衣佩葱珩。仙徒一万指，执简听使令。年来遘兵燹，散走如流星。翁独牵青牛，寻云自躬耕。翠华幸江汉，扈从森幢旌。俯伏黄鹤矶，再拜陈中情。天日下照临，簪裳受馀荣。今又奉玺书，翩然觐神京。太官给珍膳，法酒双玉瓶。祗因逢景运，重瞻泰阶平。致使方外士，恩宠沾鸿灵。一旦赋归欤，行裾逐云轻。自言当弱冠，绿袍佐山城。风露感末疾，离家炼黄宁。药烹日月鼎，符参龙虎形。经中气象昭，玄览极窈冥。欲期起泥丸，翀飞出孩婴。名花满皇都，春风语流莺。景气非不饶，归思竟缠萦。芳岁去如矢，逝彼日堪惊。纯阳一销铄，重阴遂相乘。余闻重自愧，颠毛类枯茎。逐物尚役役，栖身亦㷀㷀。幸有一寸丹，能与万化并。何时滴秋露，相期注黄庭。"}