{"id":"199288","title":"沁园春·缓辔徐驱","dynasty":"宋代","author":"刘过","text":"缓辔徐驱，儿童聚欢，神仙画图。正芹塘雨过，泥融路软，金莲自策，小小蓝舆。傍柳题诗，穿花劝酒，嗅蕊攀条得自如。经行处，有苍松夹道，不用传呼。清泉怪石盘纡。信风景江淮各异殊。记东坡赋就，沙笼素壁，西山句好，帘卷晴珠。白玉堂深，黄金印大，无此文君载後车。挥毫罢，看淋漓雪壁，真草行书。"}