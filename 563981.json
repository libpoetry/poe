{"id":"563981","title":"奉题涯翁集句录后 其一","dynasty":"明","author":"孙承恩","text":"我思李夫子，篇章盖其馀。平生制作外，揽古为嬉娱。藉之发吾真，陶写亦自如。浩穰诸名家，精采毕献输。譬之大盈府，充牣随所须。木难兼火齐，瑶瑛与琼琚。蒐罗尽瑰珍，见者心神舒。元戎统六师，挥斥熊与貙。箫韶八音备，琴瑟谐笙竽。组织敚天巧，剂量极锱铢。浑无斧凿痕，若以一气嘘。翁才实兼人，不受绳墨拘。驱役混古今，约束谁能逾。大行与王屋，移易来庭除。天吴及紫凤，裁割衣与裾。若和五鼎味，若贯八宝珠。江淮河济汉，异派而同趋。隔世觌颜面，一席相唯俞。富哉方寸中，载此万卷书。再思半山老，高名照寰区。继作有文山，耿耿忠义俱。今人即古人，三贤固无殊。坡翁真戏剧，其论亦甚迀。见公定俯首，愧悔称起予。君侯重文事，爱此轻璠玙。授予欲何为，秉笔校鲁鱼。浅薄谅非任，兹意不可虚。但恐袭金根，有识同揶揄。"}