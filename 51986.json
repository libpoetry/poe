{"id":"51986","title":"观田魏二廷尉射歌","dynasty":"明代","author":"徐祯卿","text":"魏子手挽高丽弓，气满两石开青虹。田郎亦自号猛手，谈笑弯弓自裹肘。秋风系马古原下，合耦翩翩习步射。眼中何有百步的，强干惯使千年柘。共惊二子手法利，突如流星中如树。侧身仰视秋云开，飞鸟顾之不敢度。壮哉二子气如虹，左挥右霍谁争雄。燕山秋高太白动，寒日猎猎吹胡风。前时出军大同垒，红缨白马多乳子。柔丝斗弩不解持，吹竽之滥诚可嗤。彼乳子者何足道，可惜王师直为老。吁嗟！田魏二子真雄才，高坛大纛何有哉！"}