{"id":"778511","title":"贺新郎  萧山任千之成进士归里作此词以赠之","dynasty":"清","author":"宋琬","text":"我爱任公子。把珊瑚、纶竿垂处，六鳌连起。三百人中君最少，赋奏天颜有喜。暂劳汝、烹鲜妙指。杏苑看花青丝骑，敧帽檐、蹋遍长安市。喧骤贵，洛阳纸。宫袍画锦高阳里。恰湘湖、蒪丝正熟，故人来止。一笑登堂开家酿，盘有青梅朱李。鸡再唱、老夫醉矣。万里长风方破浪，羡龚黄、事业从兹始。天下士，独卿耳。"}