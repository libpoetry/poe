{"id":"105489","title":"永叔寄澄心堂纸二幅","dynasty":"宋代","author":"梅尧臣","text":"昨朝人自东郡来，古纸两轴缄縢开。滑如春冰密如茧，把玩惊喜心徘徊。蜀牋蠹脆不禁久，剡楮薄慢还可咍。书言寄去当宝惜，慎勿乱与人翦裁。江南李氏有国日，百金不许市一枚。澄心堂中唯此物，静几铺写无尘埃。当时国破何所有，帑藏空竭生莓苔。但存图书及此纸，辇大都府非珍瓌。于今已踰六十载，弃置大屋墙角堆。幅狭不堪作诏命，聊备麤使供鸾台。鸾台天官或好事，持归秘惜何嫌猜。君今转遗重增愧，无君笔札无君才。心烦收拾乏匮椟，日畏撦裂防婴孩。不忍挥毫徒有思，依依还起子山哀。"}