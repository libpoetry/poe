{"id":"532324","title":"寄陈璞斋","dynasty":"明","author":"朱浙","text":"不记君别时，岁月良悠悠。昔别发尽白，况复经数秋。非无一纸书，天长路阻脩。时时向令子，勤勤问安不。昨云有家讯，字细如蝇头。起立索书观，想君眼力优。书言客游倦，旦夕买归舟。又言绿水隩，欲卜林塘幽。洿池足菱芡，刀田亦易求。一心处两端，躇蹰迷去留。老去恋故山，携孥当远游。数口隔异县，宁免羁旅愁。山中破茆屋，海田卤不收。顷属饥馑后，知识半已流。生理已穷蹙，圭撮不易谋。故乡虽云乐，贫病增我忧。旧游多友生，缓急或可投。又闻闾里间，还多好义俦。男女就婚嫁，亲戚情绸缪。澹荡天地间，何必念故丘。秋叶鸣策策，蟋蟀响不休。申旦不成寐，思君见无由。迢递寄君诗，庶无沈与浮。"}