{"id":"117295","title":"石曼卿三佛名大字","dynasty":"宋代","author":"张耒","text":"石公神仙狂，脱落隐诗酒。余情到翰墨，落笔闻宇宙。峥嵘龟山殿，风雨梁栋旧。煌煌三佛榜，铁柱贯金纽。开张宫室正，浑实山岳厚。井水骇龙跧，蚁封观骥骤。欲知分毫初，一釂尽数斗。墨池毡作笔，神运不知手。从容解牛际，萧散善刀后。古来精绝艺，所贵神气守。呜呼涡水侧，爽气一培塿。微工付浩劫，念此终销朽。乾坤一大幻，妄计金石寿。惟有龛中人，吾生兹稽首。"}