{"id":"1239643","title":"送钱允一还天台诗","dynasty":"元末明初","author":"宋濂","text":"大明天子开鸿基，雄兵百万皆虎貔。东征西讨十馀载，变化不异云雷随。功成治定四海一，剖券分符恩泽施。前王遗制久已泯，钱氏世宝犹无亏。天使持书往徵取，有翁橐负来丹墀。鞠躬俯伏再拜起，旋解韬籍重重披。精铁锻成大逾瓦，中突傍偃形如箕。又如玄甗剖其半，一片玄玉谁瑕疵。凿窾填金文绚烂，笔画方整蟠蛟螭。誓辞三百有馀字，河山带砺无嫌疑。继陈五王有真像，仿佛犹是唐冠衣。腰围白玉金作跂，吻角左右分三髭。重瞳回光屡下照，笑语逾觉天颜怡。便敕大官给珍馔，上尊法酒浇琼卮。忆初唐纲既解纽，恣舞鳅鳝号狐狸。斗牛王气果凌厉，豫章占术元非欺。八都健卒猛如虎，指挥不异驱婴儿。罗平鸟图骋怪幻，内黄外白跳狂痴。龙剑一挥赴水死，大勋星日同照垂。因兹锡券代牲歃，彭城开府如三司。衣锦城空嘉树老，共守尚有三楼危。淳化元丰两进入，龙光曾受天王知。炎精讫录九鼎沸，一旦失去官河糜。岂伊神物欲变化，相逐雷剑为龙飞。孰知渔者一举网，所获非鳖还非龟。终然鬼物所诃护，不使光彩埋荒陂。泥涂沙砾幸免累，宝玉大弓欣有归。我知天意实有在，武肃弘烈何堪微。八州生灵数百万，拔出水火行中逵。子孙食报岂终极，政如稼穑随年肥。高牙大纛入黄阁，金章盭绶趋彤闱。不知堆床定几笏，但见肘印悬累累。七世珥貂未足儗，一门三戟终前衰。况翁文采烂五色，嗜古不管头如丝。秦淮呼酒话离别，远盼官舸如星驰。于时同云幂四野，势欲酿雪增寒威。行行若过表忠观，好剔苍藓看残碑。"}