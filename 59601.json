{"id":"59601","title":"赓僧韵·天台五百尊","dynasty":"明代","author":"朱元璋","text":"天台五百尊，方寸皆明月。月影弥千江，何曾有暂歇。为斯妙用通，今古长不灭。昔当悬挂时，诚非凡可越。住世及应真，几度阿僧劫。假锡作梯航，泛海涛如雪。一旦杳无踪，暂与沙门别。倏忽群禅中，孰能为机泄。禅心旷无迹，如海亦何竭。僧本具他心，宗门常合辙。"}