{"id":"829669","title":"示女景儿垂二首","dynasty":"清末近现代初","author":"郑孝胥","text":"爱女名景德徽字，学我读书音酷似。景汝来前父教尔：莫信鬼神信道理，莫爱豪华爱义礼。容人之过，称人之善，居心仁厚百福始。非徒言之在践履，景能行此吾愈喜。垂也年十三，勤学气颇高。男儿胸中宽，要作万人豪。敬贤闵不孝，爱物随所遭。寡欲自超然，富贵真鸿毛。汝父学孟轲，救时心徒劳。畴能继我志，所愿在尔曹。"}