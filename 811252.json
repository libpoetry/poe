{"id":"811252","title":"前诗于彭及楼事殊略，为五、六叠韵申其意焉","dynasty":"清","author":"丘逢甲","text":"衡阳一老此登楼，廿五年来迹未收。诗草偶镌山畔石，画梅同镇海南州。千秋铜柱悲交趾，一疏金牌比岳侯。霄汉此心吾亦有，倚阑斜日不胜愁。天涯送客五层楼，四月黄梅雨乍收。劫火文章谈独漉，烟云图画忆雷州。新诗偶和衡阳叟，遗碣难寻胜国侯。五百年来弹指顷，不应还替古人愁。"}