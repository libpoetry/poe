{"id":"1124400","title":"代作五首","dynasty":"宋","author":"项安世","text":"昼漏如今天共永，寿辰于此数难量。三千花实桃犹小，五日春秋木未长。羲宅巧占尧火正，娥宫新学羿弦张。两轮朝暮无穷照，可怕金乌玉兔忙。一点阴机初昼迟，十分阳德正开离。后王诰命章施日，天地文明盛丽时。历草自生萧相叶，桂花须占郤诜枝。千钟顿止真堪畏，万石他年更不疑。苍龙元住五云东，此日黄昏却正中。琴瑟铜壶添水箭，翩翻珠户记桑蓬。上弦月色如银白，南极星光似烛红。岁岁年年尊酒畔，小荷香雾绿槐风。流霞元是吾家饮，生日曾供老杜诗。色借榴心芳露重，香分荷气碧泉滋。重闱永夜宜开酌，六礼今年看结缡。可但椿长并桂永，灵妃萧史寿无期。孟尝当户三千客，镇恶成名百二关。天以高名钟是月，人于季孟得其间。八风巡日开云荚，半壁腾空映雾寰。共祝星郎千岁喜，天孙早晚渡银湾。"}