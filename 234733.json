{"id":"234733","title":"官田之集翁聘君失期陈伯寿赋诗率尔次韵","dynasty":"宋代","author":"赵师秀","text":"好水不厌阔，好风不厌凉。况有十顷荷，荷风媚波光。主人昔谓余，此境不可忘。举觞集群英，期以朝未央。清欢遣丝竹，善谑停优倡。快若鱼脱网，适比鸳在梁。搴芳衣履湿，饮渌肌骨香。操觚赋相联，妙续楚九章。苦吟堕饥蝉，巧咏发轻簧。常胜或倒戈，突出或擅场。或峙而遽蹴，或抑而载扬。所欠独巨翁，不使人意强。孱衲尔何为，竭飒立在傍。有间众稍默，谈辩忽汪洋。夕风亦损荷，万事付叵量。"}