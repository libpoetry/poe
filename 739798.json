{"id":"739798","title":"集苔花馆题陆包山承天寺福兴院画卷","dynasty":"清","author":"吴可驯","text":"姑苏远近高低寺，六十坊前庆云被。刹幢最古是能仁，残碑勒载萧梁事。北院禅栖花木深，名流往往高轩寄。谁与题壁抒丽藻，石田倡韵杨祝次。二公雄笔镇山门，直等江心玉带视。六丁一夕下取将，隔代吟魂熟招致。包山水墨化结习，濡毫洒洒含清思。失诗乃以画补之，画成诗亦复附志。完斯公案非偶然，讵独老僧爱文字。何时散轶来北原，收入米家书画记。菭花主人癖嗜古，宝此不啻千缣值。长夏招要避暑饮，传观竞树诗坛帜。尘世茫茫感废兴，我来把卷发深喟。前人舍宅创浮图，后人据寺窃闰位。可怜筑土号三兴，黄叶西风惊梦寐。日月光悬爝火息，后宫灭尽双蛾翠。兰若粗能复旧观，劫灰旋又几销毁。斯图历今二百载，前辈风流故未坠。乃知寿世重文墨，作缘底用金布地。展之壁上当卧游，疑有涛声出松吹。"}