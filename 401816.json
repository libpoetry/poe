{"id":"401816","title":"仿杜甫同谷七歌并用原韵","dynasty":"民国末当代初","author":"吴未淳","text":"京郊有士才空美，十龄能文誉灌耳。学成难换养亲钱，廿年奔走贫穷里。儿女满前食不足，妇为颠簸母忧死。呜呼一歌歌已哀，有生如此生何来。欲斩仇头无剑柄，世难几曾抛性命。少年意气风云拿，鹤足岂能齐凫胫。常觉胸中块垒多，每叹风波不能静。呜呼二歌兮歌始放，往事使我增惆怅。壮年有志怀四方，许身为国图富强。何期扰攘困兵革，胡烽烧天岁月长。恶虎骄狼逞九衢，老弱孤孀死路旁。呜呼三歌兮歌三发，谁为吾民收白骨。西郊有冢草离离，每哭双亲痛欲痴。羔羊跪乳鸦反哺，我生图报嗟何时。忘哉坟前纸数张，夜风吹裂如残旗。呜呼四歌兮歌四奏，哀云为我霾春昼。雪山烈风吹雪急，三城雨暗天地湿。侧闻西南风雨声，感激无寐中宵立。九载阳和变肃霜，长空惨淡愁云集。呜呼五歌兮歌正长，谁爱此乡如故乡。我乡之西多龙湫，苍松老柏枝蟠樛。丹墙翠宇掩古寺，每怀胜地悲同游。李生坟前木已拱，张子亦老行将休。呜呼六歌兮歌思迟，我生焉得回颜姿。男儿四十未云老，百年富贵何足道。我生有志在述作，抗行李杜苦不早。大雅之音久已沦，焦桐独抚伤怀抱。呜呼七歌兮悄终曲，素心未达死莫速。"}