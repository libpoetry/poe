{"id":"813338","title":"台城竹枝词","dynasty":"清","author":"李如员","text":"法华寺对竹溪庵，野色晴空一抹蓝。多少踏风人去后，五妃墓道日三三。客里频闻蟋蟀声，海东气候本先行。桐花未谢莲花放，更异缘墙壁虎鸣。梦蝶园荒野菊开，轻鞋踏遍碎苍苔。登高都向南关去，帽插山花暮始回。糯丸饷耗岁初添，谩道三时似夏炎。北路雪霜南路雾，新棉换却旧纨缣。"}