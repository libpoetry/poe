{"id":"746415","title":"登巾子山","dynasty":"清","author":"张梦兰","text":"双峰崷崒依女墙，纤径崎岖通上方。旧拟来游今始到，溽暑全涤西风凉。带山琳宇皆南向，矮垣横缭千年樟。稍前不浪舟尤稳，翠微高竦飞岚光。翠筠旁偃石壁峻，杂以野花缘纪堂。随潮帆影拂槛过，岛屿萦回江天长。西北群山来未已，横空旌旆时飞扬。城中万瓦鳞叠碧，郭外千畦云浮黄。凭眺独立无人径，山僧见怪询行藏。我谓仆夫勿饶舌，迩来埋首随韩康。归循旧途怕人识，左旋右折逾崇冈。却到平地重回望，离离塔影凌青苍。"}