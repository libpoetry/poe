{"id":"1214181","title":"次韵邵本初","dynasty":"元","author":"周权","text":"词源倒峡惊涛吼，不羡当年燕许手。快意閒观未见书，约客满浮无事酒。骊珠光迸锦蘘裂，一生不掉仪秦舌。有时一舸访逋梅，梨云梦觉西湖月。有时歌骚湘雨霁，采得秋兰纫为佩。归来溪上赋閒居，不着閒愁生感慨。丈夫出处何可测，量材定有古玉尺。近闻黑廌上霜台，暂作红莲幕中客。"}