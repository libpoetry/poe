{"id":"443791","title":"乙酉杪秋，淑萍词姊过访，与之同谒吕小薇师","dynasty":"当代","author":"熊盛元","text":"客从帝京来，襟上尘仆仆。语泻如流泉，性淡如秋菊。自言厌都门，中宵每思蜀。洞察世情伪，虔心仰基督。又谓崇吕师，词笔颇婉曲。相约至病房，觌面遂所欲。师吟稼轩词，娓娓声绕屋。君悲我亦叹，平添愁千斛。小聚倾积愫，奈何时光速。一别人万里，零泪自蔌蔌。"}