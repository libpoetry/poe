{"id":"690351","title":"宜兴好寄弋阳尹李端卿兼简诸公","dynasty":"明","author":"张弼","text":"吴中山水宜兴好，曾在京华得饱闻。踪迹十年嗟未到，风烟一壑要平分。笋镵茶焙铜官雨，荷盖兰舟洴浰云。更问东坡田可赎，便教儿子早耕耘。故人宦辙各西东，欲到荆南恐未逢。地主何须寻李尹，洞名原自属张公。红灰酒美衣须当，紫竹箘肥诗自工。有个墨翁应识我，谩凭把笔记行踪。"}