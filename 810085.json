{"id":"810085","title":"西子妆慢　赋桐乡潘园李子","dynasty":"清","author":"张祥河","text":"玉甃沈寒，金丸摘艳，带得桐溪烟雨。爪痕还说认西施，记仙根、别栽何处。名园旧主。又那问、间居情绪。翠笼开，祇水荷包却，匀圆如许。销烦暑。雪藕凉初，颗颗琼浆贮。笑拈纤核打鸳鸯，傍相思、语儿乡住。浓阴几树。指前度、乘潮来去。恁堆盘、一碧玲珑细谱。"}