{"id":"780286","title":"金缕曲","dynasty":"清","author":"周星誉","text":"垂柳扬州驿。又客里、匆匆过了，落梅时节。一缕春魂和月瘦，揉作笛中波折。看此夕、孤蓬江北，自碾冰华和别泪，写相思、寄与天涯客。酸楚意、问谁识。东风两度长安陌。算剩有、残香似我，一般漂泊。那倩玉笼◆翠羽，细把这情重说。笑减尽、青衫愁骨。君见此花如见我，道大家、风味清寒绝。珍重此、数行墨。"}