{"id":"1250802","title":"余至汧阳辱彦博明府孟昭赞府相留连日有郊行之乐同赋近诗八韵为别","dynasty":"元末明初","author":"王祎","text":"客路勌驱驰，郊游稍息机。正缘寻淡泊，岂是觅芳菲。堤树迎行旆，檐花扑舞衣。曲声浑觉软，酒力尚嫌微。岁月惊春尽，功名叹志违。写情汧水去，矫首陇云飞。坐席醺仍促，回鞭晚不挥。人生多聚散，明日遂东归。"}