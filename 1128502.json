{"id":"1128502","title":"次韵尧卿兄诗酒中兴三首","dynasty":"宋","author":"葛胜仲","text":"可惜虚行淮汴路，不忧无继是巴笺。任贫任病须欢伯，更拙更慵犹短篇。好拉嘉宾倾若下，剩钩华藻染由拳。离群他日乖觞咏，马腹何因更及鞭。舟行诗酒两相牵，岂暇观书理废笺。金榼兴阑多半醉，锦囊才乱罕终篇。吟哦有味增閒适，酩酊忘形谢曲拳。年大此乡疑可老，宦涂羞鬻贾人鞭。耻向权门事靴板，懒于驿路奏书笺。芳醪不厌三千盏，嘉颂时为十二篇。吟里情怀清似洗，醉中身世小如拳。伯伦子美真豪逸，风味平生愿执鞭。"}