{"id":"861728","title":"谢江潭诸公","dynasty":"宋","author":"王炎","text":"相逢一解颐，款曲吐肺腑。主人爱敬客，童孺亦呼舞。击鲜倒家酿，花枝照樽俎。善谑时绝倒，惜饮亦径醉。十年一会面，此身几寒暑。不见即相念，临分无可语。翰墨要陶练，饮食谨调护。行役今何时，天寒岁将莫。故乡松梓荒，他乡寓儿女。岂不念之深，祇觉丹心苦。天机马出塞，人事狙赋芧。都门桂玉地，久客惮羁旅。东风染春红，归程涉溪浒。经过不厌数，弛担更少住。礼简情乃真，惟宜具鸡黍。"}