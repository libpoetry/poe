{"id":"780089","title":"贺新凉 寄邓孝威","dynasty":"清","author":"曹贞吉","text":"才子生南国。坐江楼、拥书十万，百城难敌。高密元侯门第在，伯道清风奕奕。看威凤、矕龙气色。屈指骚坛谁执耳，羡葵丘玉帛长干侧。千古事，名山得。惭余潦倒东溟客。望龙门、清尘浊水，蓬踪疏隔。八月西风吹雁羽，漫学秋虫唧唧。携布鼓、雷门偷击。汪李比来情更好，似桃花流水深千尺。空梦到，邗沟碧。"}