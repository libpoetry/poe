{"id":"1236162","title":"杂诗四首","dynasty":"元","author":"李孝光","text":"高堂风雨夕，深夏生微清。但惊秋气至，壁间蟋蟀鸣。起坐念始衰，遂令百感并。前修谅非远，学道何由成。哲士不言命，烈士恒徇名。放歌泪欲出，乃复有吾生。芳草摇微风，幽花泣轻露。清晨有佳气，力疾坐南户。感怀聊晤歌，思远屡延伫。吾道未褊迫，谁能自劳苦。俯仰尘世中，炼修亦何补。所以王子乔，陋世自轻举。北林有秋声，夜静独先闻。寒暑迭相谒，万物何芸芸。深坐百忧息，仰见孤飞云。嗟予亦有念，谁哉致夫君。美人不可见，夕河在云端。金茎高露堕，玉井碧梧残。鸡鸣成天旦，虫语伤夜寒。同心疲梦寐，遥知行路难。"}