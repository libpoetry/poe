{"id":"563987","title":"读秋水篇","dynasty":"明","author":"孙承恩","text":"兹辰适在告，幽斋有馀閒。端居淡无虑，俛默神自全。时抽架上书，得阅秋水篇。达生寄深旨，乍览意不宣。疏观大化中，物物各自便。小大无等差，秋毫眇坤乾。逍遥通大道，冥思入幽玄。泛泛涉沧溟，浩浩无津埏。我今亦忘吾，会意应无言。行云递高楹，好风入疏帘。倦来复抛书，支颐任颓然。岂不畏疏散，局促尤自贤。"}