{"id":"925056","title":"熙宁壬子八月于洛阳妙觉寺考试举人及还道出嵩少之间至许昌共得大小诗二十六首 过韩许州石淙庄","dynasty":"宋","author":"苏辙","text":"飞泉来无穷，发自嵩岭背。奔驰两山间，偶与乱石会。倾流势摧毁，泥土久崩溃。坚姿未消释，巀嶭俨相对。居然受喷泼，雷转诸壑内。初喧堕深谷，稍放脱重隘。跳沫溅霏微，馀澜汹澎湃。宸游昔事远，绝壁遗刻在。人迹久寂寥，物理系兴废。相君厌纷华，筑室俯湍濑。濯缨离尘垢，洗耳听天籁。将追赤松游，自置青云外。道人亦何者，预此事归计。犹恐山未深，更种万株桧。"}