{"id":"1107781","title":"成都遨乐诗二十一首 元日登安福寺塔","dynasty":"宋","author":"田况","text":"岁历起新元，锦里春意早。诘旦会朋寀，群游候驺导。像塔倚中霄，翚檐结重橑。随俗纵危步，超若落清昊。千里如指掌，万象可穷讨。野阔山势回，寒馀林色老。遨赏空闾巷，朅来喧稚耄。人物事多閒，车马拥行道。顾此欢娱俗，良慰羁远抱。第忧民政疏，无庸答宸造。初岁二之日，言出东城闉。缇骑隘重郛，淤车坌行尘。原野信滋腴，景物争光新。青畴隐遥坝，弱柳垂芳津。逻卒具威械，祭墦列重茵。俗尚各有时，孝思情则均。归途喧鼓铙，聚观无富贫。坤隅地力狭，百业常苦辛。设微行乐事，何由裕斯民。守侯其勉旃，亦足彰吾仁。齐民聚百货，贸鬻贵及时。乘此耕桑前，以助农绩资。物品何其夥，碎璅皆不遗。编䉲列箱筥，饬木柄镃錤。备用诚为急，舍器工曷施。名花蕴天艳，灵药昌寿祺。根萌渐开发，蔂载相参差。游人衒识赏，善贾求珍奇。予真徇俗者，行观亦忘疲。日暮宴觞罢，众皆云适宜。予尝观四方，无不乐嬉游。惟兹全蜀区，民物繁它州。春宵宝灯然，锦里香烟浮。连城悉奔骛，千里穷边陬。衯裶合绣袂，轣辘驰香辀。人声震雷远，火树华星稠。鼓吹匝地喧，月光斜汉流。欢多无永漏，坐久凭高楼。民心感上恩，释呗歌神猷。齐音祝东北，帝寿长嵩邱。昔年张复之，来乘寇乱馀。三春虽宴赏，四野犹艰虞。遂移踏青会，登舟恣游娱。戒备渐解弛，人情悉安舒。垂兹五十年，材哲不敢踰。愚来再更朔，遽及仲春初。綵舵列城隈，画船满江隅。轻桡下奔濑，纵舆临精庐。因思贤守事，所作民乃孚。慈惠未为大，大者其忘诸。蜀虽云乐土，民勤过四方。寸壤不容隙，仅能充岁粮。间或容堕懒，曷能备凶痒。所以农桑具，市易时相望。野氓集广廛，众贾趋宝坊。惇本诚急务，戒其靡愆常。兹会良足喜，后贤勿忽忘。郊外融和景，浓于城市中。歌声留客醉，花意尽春红。游人一何乐，归驭莫匆匆。丽日照芳春，良会重元巳。阳滨修祓除，华林程射技。所尚或不同，兹俗亦足喜。门外盛车徒，山半列廛市。彩堋飞镝远，醉席歌声起。回头望城郭，烟霭相表里。秀色满郊原，遥景落川涘。目倦意犹远，思馀情未已。登高贵能赋，感物畅幽旨。宜哉贤大夫，由斯见材美。长空赤日真可畏，三庚遇火气伏藏。温风淟涊郁不开，流背汗浃思清凉。江渎祠前有流水，欢注蓄泄为池塘。沈沈隆厦压平岸，好树荫亚芙蕖香。登舟命酒宾朋集，逃暑大饮宜满觞。丝竹聒耳非自乐，肆望观者如堵墙。吾侪未能免俗累，近日颇困炎景长。今晨纵游不觉暮，形为外役暑亦忘。岂如高斋涤百虑，危坐自造逍遥乡。岷峨旁礴天西南，灵滋秀气中潜含。草木瑰富百药具，山民采捋知辛甘。成都府门重阳市，远近凑集争赍担。市人谲狯亦射利，颇觉良恶相追参。旁观有叟意气古，肌面皯黣毛䰐鬖。卖药数种人罕识，单衣结缕和阴岚。成都处士足传记，劝诫之外多奇谈。盛言每岁重阳市，屡有仙迹交尘凡。俗流闻此动非觊，不识妙理徒规贪。惟期幸遇化金术，未肯投足栖云嵓。予于神仙无所求，一离常道非所耽。但喜山民药货售，归助农业增锄芟。景至履佳辰，朝祖著国令。黄宫启潜萌，紫宇晨荫映。阳德比君子，吾道实可庆。矧丁皇运亨，遇主尧舜圣。坤维最远方，拙者此尸政。雅俗旧儒文，民牒少讼争。幸足宣上恩，惟恐盭物性。良时不易得，行乐未为病。高会纵嬉游，丰岁愈繁盛。兴众助驩欣，寄情于俚咏。"}