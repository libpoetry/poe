{"id":"687646","title":"送张翰林孟廉赴山西行军三首","dynasty":"明","author":"孙蕡","text":"日陪珠履下瀛洲，奏对銮坡最上头。校艺曾闻三献赋，从军喜遇一封侯。辕门羽檄清秋静，奎府文光午夜浮。顾问旧臣多特召，泥金会见出龙楼。汉将防边意气豪，参军行处拥旌旄。云连白雪飞花片，风卷黄沙似海涛。塞曲但闻吹筚篥，人家多自种葡萄。升平见说从戎乐，欲解儒衣问战袍。清时况是金闺老，跃马关河鬓未华。翠柳东门开祖帐，黄河北岸拥高牙。安边羽檄传司马，落帽西风忆孟嘉。万里封侯吾辈事，迟君谈笑靖胡沙。"}