{"id":"1115163","title":"宿兰溪水驿前三首","dynasty":"宋","author":"杨万里","text":"系缆兰溪岸，开襟柳驿窗。人争趋夜市，月自浴秋江。灯火疏还密，帆樯只更双。平生经此县，今夕驻孤幢。合眼波吹枕，开篷月入船。奇哉一江水，写此二更天。剩欲酣清赏，翻愁败醉眠。今宵怀昨夕，雨卧万峰前。水色秋逾白，山光夜不青。一眉画天月，万粟种江星。小酌居然醉，当风不觉醒。谁家教儿子，清诵隔疏棂。"}