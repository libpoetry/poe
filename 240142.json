{"id":"240142","title":"次韵·临川老儒王半山","dynasty":"宋代","author":"许月卿","text":"临川老儒王半山，文章未肯班传间。亦有临淄晏元献，乐府一奏开天颜。我来此州嗟何晚，前哲风流挽不还。泉石黯淡山气瘦，芙蓉飘零秋意阑。有客携诗来过我，议论磊落文波澜。诗盟岂止寻宗派，理学犹规拜将坛。风雷凛凛三寸舌，招槌贤拂佐天悭。古来言行要相副，愿言大德不逾闲。秋月皎皎鹤蹲蹲，春风洩洩禽关关。江岷山兮溪嶓冢，天根蹑兮月窟攀。"}