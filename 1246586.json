{"id":"1246586","title":"摸鱼儿　 伤春","dynasty":"元末明初","author":"刘基","text":"问春光，尚馀几许，伤心前夜风雨。夭桃艳杏都吹尽，兰茝变成荒楚。春欲去，但渺渺青烟，白水迷津渚。多情杜宇，有恨血滋宵，哀音破晓，千叫一延伫。蓬莱路，还是鲸涛间阻，神仙缥缈何处？琼楼玉殿深留景，不见下方尘土。谁最苦？瞑色滞、双飞燕子归无主。那堪诉与。又暗壁残灯，重门转漏，呜咽梦中语。"}