{"id":"687899","title":"山居杂咏 垦荒","dynasty":"明","author":"成鹫","text":"爱此无租税，荒田自在耕。土膏深更出，混沌凿还生。鈯斧悬腰重，长欃著手轻。偶来问农圃，大地几时平。十年生计在，此意与谁论。取次青垂槛，方将绿映门。无心藤倚树，转盼叶归根。留得庭前柏，清阴付子孙。所居无四壁，聊复借藩篱。芳槿环三匝，春风时一披。人声灯火外，门掩月光迟。莫惜重重隔，墙东知是谁。诛茅补茅屋，乃在西峰西。但恐风雨至，不知云日低。宽惟客膝坐，高仅与眉齐。何事居庵主，沿山辞蒺藜。草木得真性，无人也自芳。下山才半日，采撷已盈筐。剩有烟霞气，归来衣带香。留僧酣茗战，看尔展旗鎗。石上草根浅，日高朝露晞。荷锄惟独往，翘楚刈将归。物理有代谢，吾心无杀机。所思在空谷，迟暮惜芳菲。飞泉不到地，疏雨未成霖。努力事朝汲，长歌怀汉阴。露葵刚覆足，霜芥欲抽心。珍重灌园叟，平施无浅深。与子周旋久，无心得便安。溪山随分纳，苗稼不相干。春草閒眠稳，秋田纵步宽。笑看披绣者，骍角太无端。众流归绝壑，一线下阶除。结束云閒瀑，飞腾屋角鱼。入门无别路，应物贵中虚。何用西江汲，长空水到渠。清晨随众出，薄暮负薪归。渐觉钟磬近，远看云树稀。长林连野烧，落木带霜威。忆昔樵苏地，不知今是非。石火爇枯木，地炉生湿烟。阳和回冻谷，风雪过残年。世事自冰炭，吾心殊冷然。无人知此意，使我忆南泉。十年成一片，计日累千针。重叠水云态，绸缪岁月深。揩磨非著意，寒暑失偷心。渐觉无痕迹，衣珠不用寻。搴藤编箬叶，迎刃解霜筠。新制平头笠，能遮扑面尘。影边无别物，世外有閒身。多谢乘车者，何劳揖故人。老来生计拙，织屦学于陵。拨草明朝路，编蒲昨夜灯。过桥逢孺子，度岭识归僧。从此狞如虎，孤峰可共登。落箨带残霜，新苞出旧房。浅深俱有得，遍界不曾藏。所贵无枝叶，何须较短长。此君知此意，相赠独盈筐。楚客有佳味，山僧非酒人。醉嫌陶靖节，颦效屈灵均。无复盐梅想，偏宜姜桂辛。东篱花满眼，霖雨任经旬。浮生聊寄迹，决绝复奚辞。一洗尘根净，方知涅不缁。可堪盈手赠，偏与素心宜。大地同饥渴，于君有所思。白首无兼味，黄斋只数茎。不知牙齿落，还与菜根争。发瓮醢鸡笑，行堂热椀鸣。辛酸赢一饱，多谢楗椎声。晨出采薇蕨，暮归逢隐沦。殷勤频借问，夷叔是何人。粳米卢州饭，迷阳大地春。我心无不可，饱食报能仁。茅堂烟火后，云外采芝归。紫玉流匙滑，银丁入馔微。神仙宁绝粒，吾道本忘饥。却笑商山老，驴年未息机。"}