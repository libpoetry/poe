{"id":"727538","title":"投金濑","dynasty":"清","author":"吴敬梓","text":"春风花落溪水羕，贫家柴门闭水上。女儿三十无夫家，日月临流洴澼絖。芦中穷士伍子胥，星奔乞食来村墟。壶浆岂为投金报，感激沈身鱼鳖猪。白蜺为裳玉为佩，昌容练色烟染黛。岸草汀花无限愁，雾鬓风鬟竟安在。人生遇合信难期，倾城颜色无人知。若教身入吴王苑，尊荣宁得让西施。"}