{"id":"312455","title":"沁园春·参加重修岳阳楼竣工典礼喜赋","dynasty":"现代","author":"刘家传","text":"登岳阳楼，瞰洞庭湖，如入画中。正气蒸云梦，星分吴楚，春涛浩瀚，烟雨迷蒙。风约帆张，波浮螺出，浑似米颠泼墨浓。清时味，得民安国泰，乐也融融。人功巧夺天工。喜翠滴丹流新貌容。有范公文记，心怀天下；杜陵诗律，念切边烽。太白联佳，道州书雅，胜迹由来誉望隆。须呼酒，许吾侪豪兴，不减元龙。"}