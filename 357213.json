{"id":"357213","title":"高阳台·齐女门边","dynasty":"清代","author":"黄人","text":"齐女门边，白公里左，飘零满地閒情。绕遍平桥，不闻传婢呼声。龙华纵有三生约，倩何人、传语瑶扃？谩追随，芝盖花幛，此处重经。招摇市上黄金相，笑神君山鬼，呼吁无灵。兰芷芳销，可能招我骚魂？寻常住处都难问，感秋来、燕子先惊。算依然、风月清嘉，变做愁城。"}