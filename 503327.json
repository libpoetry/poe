{"id":"503327","title":"江上吟","dynasty":"明","author":"王恭","text":"闲云悠悠水浩浩，二月江头看花早。画楫兰舟去复留，玉瓮银瓶奈倾倒。兴来携妓入中流，急管青丝问楚讴。青青菱荇浮翠溆，两两鸳鸯贴远洲。百年世事东流水，何似倾金长买醉。梁苑歌钟尽杳茫，茂陵松柏空憔悴。酒酣山水忽忘形，何必沧浪歌独醒。更吹横笛望空阔，江枫寂历江山青。茫茫仙岛无行路，清水黄尘不知处。欲向丹丘访羽人，身骑白鹤高飞去。"}