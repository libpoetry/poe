{"id":"142211","title":"赠笔工柳之庠","dynasty":"宋代","author":"王之道","text":"我昔丞历阳，好笔得柳生。维时习治久，群盗方纵横。生售数毛颖，一一简择精。作字可人意，为我供笔耕。不知二十年。天下乃复平。尔贫技不售，我因功无成。布衫负篛笠，羸然过柴荆。我老废读书，无意游管城。千钱与斗米，聊尔饷此行。归家饱妻子，一笑嘲彭亨。"}