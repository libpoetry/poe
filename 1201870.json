{"id":"1201870","title":"满庭芳 赠朱官人张书表","dynasty":"元","author":"马钰","text":"诸公听我，自有神京。垆中亦有蓬瀛。五色霞光上下，来往飞升。识得水云活计，更无劳、足力游行。固性命，便般般打过，有甚闲争。好事先人后己，守清虚，营养一点灵明。应物真常自在，动止安宁。一朝功成行满，去朝元、云步身轻。真了了，似重阳师父，无灭无生。"}