{"id":"1113989","title":"杂兴三首","dynasty":"宋","author":"李纲","text":"日出霜晴鸟雀呼，束装还复戒征途。黄牛傍岸将孤犊，花鸭浮溪引众雏。桥断水寒寻野艇，路迷山曲问田夫。远游看尽溪山景，待向龙津书作图。岁晚南迁殊未央，晓寒霜霰湿征裳。烟笼山彩远增翠，风皱溪澜细漾光。岭雪未销宫頞粉，野梅初发御炉香。谁怜飘泊螭坳史，曾向钧天侍紫皇。尽日篮舆山水中，每逢佳处慰飘蓬。拂云古木阴阴日，夹岸脩篁细细风。远岫长溪千里碧，断霞残照半天红。殊方景物随时好，却恨登临无与同。"}