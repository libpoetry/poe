{"id":"1114309","title":"五石 群玉峰","dynasty":"宋","author":"李弥逊","text":"五城十二楼，高下耸寒玉。天空开翠微，不受尘土触。半生嗟环辕，万事惊转毂。寄语山中人，为占一峰绿。明泉落岩隈，满月挂山额。疏星淡月汉，下与水光白。了然心境空，炯炯照琼宅。鸿鸣夜更清，欲卧已终夕。宿雨洗空阔，出此方寸岑。联绵翠光浮，妙巧不可寻。飞云去未返，慰我千里心。谁为具徽弦，有酒聊自斟。苍崖高郁盘，下有千仞倾。当时捐佩侣，寄此琤琮声。坐石风露晚，心与秋月明。沧浪若可濯，勿负冠上缨。春山秋亦佳，霜树风更落。阴晴卷复舒，气象今非昨。功名等浮云，文字悬高阁。剩扫胸中奇，还将贮丘壑。"}