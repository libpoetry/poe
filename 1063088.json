{"id":"1063088","title":"方潭展墓示子侄","dynasty":"宋","author":"刘安上","text":"旧庵在山顶，去此五里馀。创谋自吾祖，迁就今所居。往时僧不多，苟且完室庐。至于五十载，风雨荒榛芜。先人乐溪山，每到尝踌躇。深怜栋宇弊，缔构新是图。凿岩辟幽径，开门揖清虚。高堂闳且深，三山列庭隅。或禅或教律，济济跄衣裾。先茔旧所卜，乃在西南隅。松筠老且茂，云气时卷舒。政和甲午岁，予解寿春符。宽恩得真祠，展省来郊墟。清酹奠墓隧，诰轴焚金朱。报效未云讫，涕泗徒涟如。朅来就堂宇，会饮族属俱。夜深灯火明，山静竹柏疏。翻思昔日营，似为今所须。先人笃好善，雅志在诗书。于公有阴德，高大其门闾。虞诩名升卿，其后果不诬。嗟余忝厥修，覆败良可虞。作诗以自警，其无迷厥初。"}