{"id":"611294","title":"捣衣篇","dynasty":"明","author":"邓云霄","text":"洞房环佩惊秋早，叶满空阶愁不扫。闲来不省出门行，梦里已到交河道。交河戍客铁为衣，八月严霜扑面飞。可念拂沙眠塞草，何辞织锦理鸳机。鸳机织就烦刀尺，熨斗帖平针线迹。灯下装绵泪满床，窗前捣练风侵石。风清月冷气凄凄，力尽繁声高更低。捣时庭树初栖鸟，捣罢邻家已报鸡。谁识繁声结悲咽，心中万恨凭砧说。千里情悬落日西，双题响逐行云灭。东家砧歇西家鸣，夜夜风来满帝城。愁苦频年征戍急，何人不作断肠声。衣成缄固重重意，又恐关前无驿使。别久腰衰知带宽，路长秋寄经春至。春去秋来貌不同，家家怨旷恨无穷。汉皇好武何时已，愿送砧声达汉宫。"}