{"id":"224326","title":"贺新郎·丹凤翔云表","dynasty":"宋代","author":"陈深","text":"丹凤翔云表。览德辉、翩然飞下，翠蓬仙岛。银汉无声天似水，昨夜新凉多少。听一曲、琼箫音渺。千尺秦台凌空峻，见一双、翠羽先飞到。披紫雾，揽瑶草。风流别乘当英妙。对江山、掀髯把酒，浩歌长啸。绿发公候何足浼，自是无双才调。况槐阴、青青天杪。月殿姮娥云深处，近清秋、丹桂催开早。斟绿醑，戴花帽。"}