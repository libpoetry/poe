{"id":"817437","title":"送多户曹缄斋允俄晋秩给谏","dynasty":"清","author":"戴梓","text":"司农晋秩转垣中，秣马行看觐圣躬。簪笔补天开造化，缯囊立殿肃夔龙。五衣拜赐宫花丽，八舍分曹御气通。海岳共欣居要地，一时翘首望春风。禹甸晴开草色新，旌旄西指簇车尘。露浓驿馆桃迎笑，雪尽关门柳飏春。佳景入囊收锦绣，摅忠酬国赞丝纶。宵衣时切苍生念，威德咸周在守秦。"}