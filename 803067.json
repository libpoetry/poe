{"id":"803067","title":"金缕曲   其二 哭朱子西安","dynasty":"清","author":"陆楣","text":"漂泊天南久。讯征鸿，故人何似，别时诗瘦。为说蓼莪初废咏，血渍夜台应透。料鸡骨、那堪长守。急趁归航相慰藉，素车迟，不及飙轮骤。空饮恨，范张友。招邀尚记黄花候。镇流连，蒲帆夜月，竹窗清昼。吟到伤心千古曲，清泪一时盈袖。更齿冷、蝇营狗苟。我有新诗君未见，尽长歌，骂座还闻否。弦已断，臆难剖。"}