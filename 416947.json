{"id":"416947","title":"长亭怨慢 乙亥三月初八日，大水冲城，往还阻绝，夜复风雨交作，因篝灯倚此","dynasty":"近现代","author":"詹安泰","text":"甚一片、春声凄异。做就春昏，更催眠起。静掩梨门，寸肠谁惯，舞杨系。战檐风马，帘隙过、千红泪。燕子旧归来，曾细说、江山如此。何计，任天胸吸吐，万丈鬓尘难洗。无题赋了，诗浅约、闲游闲醉。梦怕到、少日清狂，况凄绝、年来风味。剩残柝孤檠，明媚瓶花痴对。"}