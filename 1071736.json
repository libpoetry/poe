{"id":"1071736","title":"饮酒次人韵","dynasty":"宋","author":"韩驹","text":"浅濑见鱼游，澄潭知鹤没。疑乘青霞佩，径堕白银阙。平生探学海，中年悟禅悦。应须临渺瀰，庶以称超越。回塘大圆镜，新蒲细于发。绿扇互低昂，玉颜争秀发。良辰宴觞豆，炎曦脱巾袜。荷声过急雨，竹影敷凉月。缓行蹑芳草，移坐荫深樾。何当酒拍浮，恣听舟摇兀。而我方抱铅，上马自腰笏。叩门不闻呼，造席无乃咄。讵敢陵崆屼，幸许窥剞劂。愿公开迷云，令我入理窟。雄篇出月胁，妙思露天骨。蹇步那由追，眢井愧先竭。"}