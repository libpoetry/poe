{"id":"797689","title":"声声慢 雨窗无寐，别绪盈怀，慢倚此解，并寄都门","dynasty":"清","author":"袁绶","text":"绵绵密密。飒飒萧萧，悠悠飏飏日日。才入红蕉，似和乱蛩催织。金铺夜深静掩，闪兰釭、玉虫明灭。翠袖薄，恁新凉如水，倚阑无力。此际浑疑中酒，待说与、心期又谁知得。点滴西窗，不管有人凄绝。欢场甚时再省，听高楼、一声横笛。漫凝睇，怕秋风、吹瘦倦客。"}