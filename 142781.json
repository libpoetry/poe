{"id":"142781","title":"答及甫和·束发读连山","dynasty":"宋代","author":"洪咨夔","text":"束发读连山，端倪识乾坤。欲辨南北戒，须窥越胡门。藏书探禹穴，乘槎穷灵源。平生蓬矢志，到处屐齿痕。脚方西湖脱，眼已青丘吞。长风一苇航，急浪万里奔。易艬泝月峡，讯程指新繁。江行大玉篆，星垂小铜浑。风俗异东吴，气候如南恩。青壁拔地起，黄流从天翻。身随五两动，命恃百丈存。山灵迎我来，林影罗旌旛。川妃导我去，涛声合钟埙。蛟龙蛰渊底，虎豹潜崖根。间逢偓期语，尽辟夔魍魂。有祠扁汶川，倚山坐平原。已绝白狗渡，尚望黄牛蹲。要神楚怀糈，赍福鲁致膰。力护重险济，兆应匪寇婚。欧以异梦纪，苏以定分论。君诗班其间，压倒白与元。短窗箬叶蓬，浊酒椰子尊。肯来共吸鲸，有味过解鼋。磴藓挹晓润，岩葩借春温。郊丁趁虚集，滩户射利喧。巢云屋鳞鳞，锄月坡反反。梭花荐甘芳，竹枝写辛酸。是中有佳趣，所在留行轩。胸次饫壮观，笔端快孤骞。一朝簿书来，能令目眵昏。"}