{"id":"647529","title":"题王叔明画黄鹤山图为喻彦行赋","dynasty":"明","author":"王汝玉","text":"我昔曾游黄鹤山，山人留我闭松关。山中风雨经十日，万壑千岩空翠间。别来浪迹游湖海，岁月茫茫不相待。回首东南频梦飞，山空鹤去人何在。画里依稀记往年，水光山色总依然。寻游常有山中客，挥手谁招鹤上仙。竹阴深锁秋窗曙，疑是山人吟笑处。人生行乐付东流，万事浮云总何许。我欲山中访旧游，酒船横渡洞庭秋。请歌黄鹤归来曲，消尽胸中万古愁。"}