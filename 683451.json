{"id":"683451","title":"奉寄少司马麻城刘公公繇山东迁某尝备属吏有知己之感云","dynasty":"明","author":"王世贞","text":"采药徵金几道看，兼逢飞檄募材官。青灯夜湿封章雨，白发秋添露冕寒。恩在闾阎深涕泪，事新刀笔转艰难。欲知国士平生感，齐铗商歌久罢弹。凤城山抱古时台，立马徐瞻紫气开。东海暮云吴地共，大江春雪楚天来。安危锁钥真烦寄，转战楼船实未回。倘问平原门下客，几人元是处囊才。"}