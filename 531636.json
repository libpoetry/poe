{"id":"531636","title":"青城纪游赠刘珥江","dynasty":"明","author":"杨慎","text":"爱山人少说山多，名山之约恒蹉跎。羡君胸次有丘壑，偕余步屣寻松萝。晨发浣花道，夕憩郫筒阿。子云阁上蠹简散，杜宇城头乌尾讹。鸿蒙岧嵉临天谷，崖阜?嵲瞰惊波。离堆㑂佛蟠赑屃，都堰蜿蜒压蛟鼍。翩如楚矶驾黄鹤，驶如蜀栈骑青螺。昌蕧扶掖赤藤杖，谢公屐齿青苔窠。王乔双舄能济胜，郑虔檐花同经过。伏龙仙观模断碣，疏江新亭听俚歌。下濑千筏风外鹢，遥岑一点烟中螺。漏天夜雨丹枕警，朝云解駮红镜磨。玉壶携春恣谈笑，银鞍傍险仍婆娑。明月津亭又分袂，暌景后命江阳舸。聊书短韵邀君和，青城回首青嵯峨。浮生聚散飞鸿似，四者难并将柰何。"}