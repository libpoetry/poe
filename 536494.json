{"id":"536494","title":"题素节堂","dynasty":"明","author":"王世贞","text":"汶岭垂坚霰，淇澳挺修筠。讵若君子风，奕世鲜淄磷。伊昔中兴初，尚书司国钧。在公慕羔羊，操宪抑奔鹑。及乎悬车日，不复朱其轮。微言揭楣端，抗志薄商旻。翛然湘江色，宁染京洛尘。太仆称象贤，在坰歌未伸。三径循夙资，百石非所欣。安节承上道，素履率初真。拂拭登君堂，頫仰愧其人。孙叔请瘠邱，千秋能食贫。嗟嗟黍离叹，榱栋尚维新。"}