{"id":"1106043","title":"同郡李达之贡辟廱偶试不利还乡及河不得济作二诗凄然读之殆难为怀因为次韵极其悲苦卒少纾之当烦刘元忠彭少逸同赋","dynasty":"宋","author":"王安中","text":"客行天雨霜，屦穿敢留迹。欲济河冰凘，蛟龙情不测。去住两更难，凄寒断消息。颠风无安巢，堕翼思故林。谁回太阳惠，照此穷谷阴。扶持孔鸾辈，矫矫翔千寻。"}