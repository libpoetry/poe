{"id":"1111157","title":"次韵解颐叟九日登楼唐律二首","dynasty":"宋","author":"许及之","text":"诗翁九日独登楼，怅望当年浅碧洲。菊径全稀虚过节，橘乡无术敢当侯。汉庭非晚咨良策，边算于今待远筹。曾得合肥家信否，未应胡越可同舟。规模器业足资身，合是兰宫第一人。风月难兄居半刺，文章经国肯全贫。身丁近免家家喜，首述长谣句句新。预卜他时康济事，定应不负白纶巾。"}