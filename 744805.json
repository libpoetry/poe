{"id":"744805","title":"味辛以苏文忠所撰司马文正公神道碑见示属题其后","dynasty":"清","author":"庄宇逵","text":"丰碑纪功日磨砻，谀墓之文苦充栋。谁欤日星照两间，其人其文交引重。涑水学术醇乎醇，古三不朽萃一身。宣仁临朝拜仆射，如旱而雨寒而春。惜哉公年未中寿，天不慭遗保元祐。臣轼秉笔无愧辞，道媲周程业韩富。憸人无何报复恣，发冢斲棺诞无忌。豚鱼可格独不孚，豺虎畀食此亦弃。党人碑立龟趺蹲，以公名冠端礼门。元符贵人糊面目，不及石工公道存。等片石耳镌刻异，一荣一辱分仇恩。呜呼公之精神在穹壤，是非颠倒凭群枉。当时魑魅空横行，千秋麟凤同瞻仰。仆碑磨文文不磨，皇统复立金山河。洛阳铜驼那可问，宫邻金虎终如何。此碑七百余年久，曾入虞山孟津手。附骥谁知已续貂，文采风流付刍狗。磨兮不磷涅不淄，芒寒色正典诰辞。淋漓元气自往复，可式浮诡抚衰疲。亦有生斋今守藏，示我遗碑遥怅望。二童一马万人环，天下安时注意相。"}