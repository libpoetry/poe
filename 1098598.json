{"id":"1098598","title":"上霄洞","dynasty":"宋","author":"王野","text":"吾闻北山阳，岩壑宝相窍。何年开鸿濛，随地通窔奥。朝真高难攀，冰壶深莫料。诡怪者双龙，崖室最苍峭。上霄虽晚出，烟霞寄孤峤。寻源陟空山，访仙款遗庙。始探颇褊窄，稍入亦窈窕。上穴由梯升，傍穿须火照。青厂既郁郁，白乳仍皭皭。旁通多曲折，幽眇转奇妙。穷探岂不欲，所畏自微爝。昏昏蝙蝠飞，悄悄鼪鼯叫。或疑洞灵出，或恐山鬼啸。又闻村中氓，凿石供灰烧。俄然得深窦，倾城尽登眺。何人不好事，窒塞迷其要。此虽幸独存，荒僻委蓬藋。傥移傍京邑，车马日号召。了知神仙事，茫昧不堪吊。岂无隐沦士，岩筑像惟肖。畬田沃可耕，涧水清可钓。平生爱泉石，自谓饥可疗。喜兹近吾隐，来往足谈笑。此意复谁论，行行逢荷筱。"}