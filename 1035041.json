{"id":"1035041","title":"临川过永叔植慈竹义木于庭乃榜其堂曰慈义索余诗","dynasty":"宋","author":"魏了翁","text":"冬笋与霜堇，孝可使之生。老槐与枯荆，义可使之荣。芸芸天壤閒，何物非吾诚。根心贯芽蘖，影响于形声。过君资孝友，早识真重轻。一时东南彦，意气何相倾。虚几隐天籁，深居观物情。慈竹吾父子，义木吾弟兄。夜檐月送影，昼户烟输晴。与我一般意，乃作堂堂名。竹根头??，下覆复上承。木以同本故，叶叶皆相亲。承覆匪强合，相亲谁使令。兹有靡不有，斧斤日丁丁。愿言厚封植，岁晚长青青。"}