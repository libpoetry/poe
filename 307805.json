{"id":"307805","title":"翠楼吟·乙亥清明前三日写寄黄叶","dynasty":"现代","author":"詹安泰","text":"画舸清波，垂杨院落，欢盟俊游何许。扶娇春力软，笑轻薄轻离轻聚。东风无主，任刬地流红，还招天妒。都尘土，嫁桃昏杏，燕莺休诉。最苦，过翼年光，算借云留月，玉箫迟暮。清明羞梦到，又惊见穿帘花雨。遥峰眉妩，问脉脉青鬟，斜阳前路。消魂误，倚阑何计，不如归去。"}