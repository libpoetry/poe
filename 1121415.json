{"id":"1121415","title":"春日词五首","dynasty":"宋","author":"欧阳修","text":"宫坛青陌赛牛回，玉琯东风逗晓来。不待岭梅传远信，剪刀先放綵花开。试粉东窗待晓回，共寻春柳榜香台。不惊树里禽初变，共喜钗头燕已来。红雾初开上晓霞，共惊风色变年华。香车遥认春雷响，庭雪先开玉树花。玉琯吹灰夜色残，鸡鸣红日上仙盘。初惊百舌绵蛮语，已觉东风料峭寒。待晓铜荷剪蜡煤，绣帘春色犯寒来。画眉不待张京兆，自有新妆试落梅。"}