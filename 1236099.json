{"id":"1236099","title":"寿许集贤可用","dynasty":"元","author":"张翥","text":"圭塘谕德真寿星，斑衣戏舞满中庭。同年笑我雌为甲，上寿看君老复丁。壶有仙公新授药，厨留长史旧传经。他时若许相依住，愿割西山一半青。看君才气夐无双，往往宾贤镇海邦。未报美人青玉案，且乘壮士碧油幢。唤船椰叶迷蛮驿，对酒椒花映客窗。别后平安须越便，雁飞不过岭头泷。"}