{"id":"501936","title":"劾飞廉","dynasty":"明","author":"释妙声","text":"飞廉事纣偾厥宗，何自上天司八风。嘘枯吹生在掌握，窃弄神柄贪天功。四月五月旱大甚，天地翕赫方虫虫。原田莓莓赤如燎，种不入土啼老农。雨师鞭霆走群龙，玄云四合零雨濛。胡为吹云使消烁，更鼓烈燄翻长空。斯民焦劳亦何罪，得不哀怨号苍穹。天虽处高听甚聪，汝敢迷罔斧尔躬。天诛将加不可逭，殛死大荒谁汝恫。"}