{"id":"699225","title":"钱塘怀古题仙源云仍家谱","dynasty":"明","author":"聂琚","text":"昼守东南鼎祚过，翠华冉冉渡黄河。宫基雨过饶苍藓，御苑春回长碧莎。闾井至今崇绮丽，湖山依旧事讴歌。玉鱼金椀无从问，塔影山阴夕照多。天目峰摧王气终，长江战舰顺流东。翠华摇落三宫远，紫禁荒凉六鼓空。和靖湖边虚夜月，岳王坟上老秋风。兴亡自昔关天运，莫遣哀吟两鬓蓬。"}