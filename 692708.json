{"id":"692708","title":"送彭幸庵尚书致仕 其一","dynasty":"明","author":"杨慎","text":"司马英名起弁髦，元龙湖海信人豪。洪源紫塞黄河远，爽气金天华岳高。裴度归来惟纵酒，廉颇老去自遗櫜。林居紫焰光腾夜，含景苍精有赐刀。忆昔西征歌采薇，雪山万里驻骖騑。总戎全蜀风云阵，纪绩成周日月旂。诸葛蔓菁遗壁垒，陶潜松菊旧柴扉。前贤出处真相似，雅志如公两不违。"}