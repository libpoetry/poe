{"id":"1062557","title":"夜过朱仲观饮明日雪作","dynasty":"宋","author":"谢逸","text":"夜饮锦瑟傍，歌吹盈耳根。归闻窗外竹，摵摵风叶喧。梦觉室生白，晓起欲填门。平地委璀璨，虚亭舞翩翻。洒树轻复扬，触幔急且掀。望远恐连云，积厚疑压坤。光动浮屋椽，影乱纷池盆。散漫迷大江，依稀认前村。雀噤咮自束，鸦湿翅不鶱。把玩手欲龟，咀嚼舌必扪。风党怒未解，火媒寒不温。檐有冰柱悬，门无屐齿痕。游倦不访戴，愁多惟卧袁。何时天宇霁，炙背负晴暄。王门若可拟，持以献至尊。"}