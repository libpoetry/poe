{"id":"1108669","title":"居厚弟和七十四吟再赋","dynasty":"宋","author":"刘克庄","text":"用世文章莫太高，空言讵有补丝毫。呼来谁遣批黄敕，谪去何须著锦袍。齿耋自应陪九老，诗低不足列三豪。仆家梦得无标致，爱说玄都观里桃。闻说朝家念履簪，朵颐安肯学羊斟。批涂曾举词臣职，芹曝终怀野老心。晓镜鬓须难染摘，夜檠手口尚披吟。世间蚓窍更鸣和，未识王孙半岭音。久抛弓冶作耕夫，故步人犹记铁炉。已老安能歌竞病，从初不合识之无。房帷那复伶玄妾，部曲惟馀颖士奴。春暖小车时一出，绝胜朝士典西湖。麾下偏裨尽拜侯，执俘已漆月氐头。饮江马去黄旗捷，巢幕乌来黑眚收。上不解衣常北顾，公宜归衮勿东留。几时四野狼烟息，烂醉花间秉烛游。曾厌承明儤直劳，中宵麻卷揽衣操。退闲久已袖双手，老懒渠能注二螯。云水生涯今易足，人天供养昔非饕。三家村未闻戎捷，但见樗翁又出遨。列城若个是张巡，拊髀方思志义臣。怀印绶亡多委郡，援鍪弧死更无人。肆鸡竿赦还迁客，出袅蹄金聚散民。待得玄冥解严了，东皇太乙又行春。光尧仓卒幸山阴，或者讹传跸再临。长算决于春思殿，捷书来自杀胡林。奔逃尤甚骑猪窘，惩创从前饮马心。强作凯歌殊下俚，不如商颂有遗音。雪埋磴道古坛夷，畴昔兹游境绝奇。石上犹存周故辙，山尖难访禹残碑。云开天柱峰虽出，血作陈清水可悲。帝赏战功无吝色，定分宝枕疗金痍。占断溪山不纪年，俗开谤道是呆仙。马迟甘殿他人后，棋劣常输敌手先。饥咬菜根美熊掌，穷烧柏子当龙涎。可怜陈窦无精识，欲以绳维大厦颠。得丧傍观有悴荣，此翁勘破一毫轻。宴披香殿犹前日，出大槐宫已隔生。未许季咸觇老态，旋呼伯雅解春酲。不知触氏并蛮氏，胜负元因底事争。"}