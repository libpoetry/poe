{"id":"816354","title":"山歌","dynasty":"清","author":"黄遵宪","text":"自煮莲羹切藕丝，待郎归来慰郎饥。为贪别处双双箸，只怕心中忘却匙。人人要结后生缘，侬只今生结目前。一十二时不离别，郎行郎坐总随肩。买梨莫买蜂咬梨，心中有病没人知。因为分梨故亲切，谁知亲切转伤离。催人出门鸡乱啼，送人离别水东西。挽水西流想无法，从今不养五更鸡。邻家带得书信归，书中何字侬不知。等侬亲口问渠去，问他此侬谁瘦肥。一家女儿做新娘，十家女儿看镜光。街头铜鼓声声打，打着中心只说郎。嫁郎已嫁十三年，今日梳头侬自怜。记得初来同食乳，同在阿婆怀里眠。自剪青丝打作条，亲手送郎将纸包。如果郎心止不住，看侬结发不开交。第一香橼第二莲，第三槟榔个个圆。第四夫容五枣子，送郎都要得郎怜。"}