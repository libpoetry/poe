{"id":"1226830","title":"阅故唐宫","dynasty":"元","author":"孛朮鲁翀","text":"锦帆走灭淮海波，虬髯起操汤武戈。荡民疮痏六朝下，天开百二秦山河。我来傍徨旧宫土，细麦繁花忽谁主？终南王气三百年，仙李春风一千古。春风吹梦天茫茫，玉楼金殿春云香。开元舞马散冥寞，纥干冻雀含悲凉。世态苍黄几烟雾，秦汉英灵不知处。昆仑河脉自西来，湘浦雁行今北去。"}