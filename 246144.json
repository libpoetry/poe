{"id":"246144","title":"贺新郎·代方樾青及门贺寅友朱某三月十日花烛兼题富贵花","dynasty":"现代","author":"王陈常","text":"世胄簪缨子。守家风、关雎奠雁，久谙诗礼。况值春光逢谷雨，好赋棣华秾矣。较牛女、还倍倍蓰。国色天香居第一，知造端、乃是人之始。天作合，信为美。鸳衾邂逅原如此。想今宵、个中滋味，留心床第。万绿丛中红一点，定把宫砂代洗。料诘旦、偕参阿姊。莫问画眉浅与浅，觉朝酣、夜染浑无比。伸燕贺，戏之耳。"}