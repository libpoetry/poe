{"id":"807529","title":"念奴娇  雨窗怀松之南水","dynasty":"清","author":"陈维崧","text":"丝丝点点，听檐前、不住隔纱窗滴。一片浓云遮远岫，那辨铜官离墨。宝鼎香焦，画廊花瘦，阮又无心摘。茶烟飏起，细煎花乳翻白。几日梅子应黄，先将些雨，送个愁消息。我在家乡愁欲死，何况异乡羁客。箬帽停舟，衲衣持钵，买酒还无直。知他何处，水边拖尽吟屐。"}