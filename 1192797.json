{"id":"1192797","title":"西县途中二十韵","dynasty":"唐","author":"薛能","text":"野客误桑麻，从军带镆铘。岂论之白帝，未合过黄花。落日投江县，征尘漱齿牙。蜀音连井络，秦分隔褒斜。硖路商逢使，山邮雀啅蛇。忆归临角黍，良遇得新瓜。食久庭阴转，行多屐齿洼。气清岩下瀑，烟漫雨馀畬。黄鸟当蚕候，稀蒿杂麦查。汗凉风似雪，浆度蜜如沙。野色生肥芋，乡仪捣散茶。梯航经杜宇，烽候彻苴咩。逗石流何险，通关运固赊。葛侯真竭泽，刘主合亡家。陷彼贪功吠，贻为黩武誇。阵图谁许可，庙貌我揄揶。闲事休徵汉，斯行且咏巴。音繁来有铎，軏尽去无车。溢目看风景，清怀啸月华。焰樵烹紫笋，腰簟憩乌纱。杞国忧寻悟，临邛渴自加。移文莫有诮，必不滞天涯。"}