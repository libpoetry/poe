{"id":"444749","title":"齐天乐·梦碧词翁九十诞辰祭","dynasty":"当代","author":"谷海鹰","text":"碧云长绕瑶台路。迢迢怅迷津渡。绣倦金针，歌残绮席，难唤词魂重驻。心香寸缕。问沽水斜街，浣愁何处。底事缘悭，不教华鬓识眉妩。红尘常恨罥罟。梦窗分麝韵，幽抱低诉。劫罅传薪，鬘天撷蕊，消尽春朝秋暮。江山万古。看桃李枝繁，凤鸣鸾翥。漫酹灵风，一城飘细雨。"}