{"id":"483798","title":"书带轩诗为郑同夫赋","dynasty":"明","author":"刘崧","text":"读书何所，西山之阳。崇轩朝跻，其云苍苍。有草有草，垂带而厉。匪伊垂之，君子所萟。濯以甘雨，扬之谷风。有蔚其苗，则靡所同。人亦有言，匪韭匪薤。不有君子，孰曰书带。在昔孔圣，仰钻庖羲。或韦其编，亦三绝之。我乐我书，爰启其纽。我其藏之，或系于肘。相彼良苗，亦绵其藨。譬之树兰，毋混彼艾萧。我思不其，远而莫至。宜尔孙子，是有是似。尚勿剪薙之，以蕃厥世。"}