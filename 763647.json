{"id":"763647","title":"贺新郎  其三 题汪尔张画","dynasty":"清","author":"曹尔堪","text":"怪杀东风薄。入春来、吹残柳絮，海棠都落。一片落花拈不起，和雨和烟相躩。谁可解、愁怀漠漠。刺绣无心分五色，叹无声、祗见针儿阁。翻欲恼，养娘恶。鸳鸯一对溪边掠。怕情牵、只言风悄，半遮帘幕，生得腰肢原自瘦，近觉宵来更弱。梳短鬓、懒随时作。心字香烧心已碎，算同心、还是心心各。记郎语，善谐谑。"}