{"id":"273673","title":"兰陵王·雨丝直","dynasty":"现代","author":"汪东","text":"雨丝直。帘影依依漾碧。登楼望、惟见柳条，学染娇黄弄春色。迢遥去旧国。心惜孤舟剩客。江城畔、风送暮寒，应忆裁衣试金尺。欢游半陈迹。但写恨银钩，追梦瑶席。天涯芳草逢寒食。知陌上嘶骑，渡头维缆，行程千堠更万驿。怅鸾凤南北。幽恻。怨怀积。甚客去楼空，魂断音寂。危阑徙倚情何极。怕独对尊酒，乍闻邻笛。阑珊清夜，漏箭永，伴泪滴。"}