{"id":"466991","title":"柏林墙推倒二十年偶感四首","dynasty":"当代","author":"陈仁德","text":"森严壁垒尽阴霾，冒死投奔究可哀。颇讶西邻都咫尺，并无一个越墙来。当时城廓亦崔嵬，墙下森森白骨堆。动地狂言犹在耳，回看旗帜已成灰。潮流汹涌忽相催，毕竟风光去不回。更有何颜谈胜负，可怜墙倒众人推。往事前尘敢释怀，秋风秋雨独登台。寰球今日应同祭，不让幽灵卷土来。"}