{"id":"835917","title":"壶中天","dynasty":"清末民国初","author":"陈祖绶","text":"油窗花户，带晴光、照耀琼楼玉宇。双鹊冒寒飞报喜，偏触几分愁绪。酒命长生，花陪寿客，递到佳诗句。上眉黄气，眼中秋色无数。遥念着屐联吟，相邀白社，日挈看云侣。远道邮筒烦慰藉，若话对床风雨。雁外寻传，鸥边说旧，扶醉东山墅。满头簪戴，帽檐浓挹仙露。"}