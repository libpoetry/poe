{"id":"624107","title":"芙蓉初放歌为万伯文赠妓惊鸿作","dynasty":"明","author":"欧必元","text":"薰风初拂日，春雨乍收时。浅绿临低岸，深红压小池。池边红绿应无数，谁似芙蓉罩烟雾。并蒂双开色最新，连枝共结花如故。娇羞畏试风前妆，婉转难禁雨后狂。三五娟娟悬兔白，高低袅袅斗鸦黄。鸦黄兔白颜非一，含态含情百媚出。乍解江皋佩后珠，谁凌洛浦波间袜。使君帐底半愁人，词客尊前微有神。五色榴花难与匹，双开萏菡岂为邻。鸳鸯晚向临池浴，凤皇朝引将雏曲。迎风巧调歌管清，当窗醉舞腰肢束。惊乌无意夜还啼，蝴蝶有情去复栖。近水似翻波目媚，远山疑写画眉齐。千金难买芙蓉色，万树难栽桃李溪。自谓繁华长似昔，自谓恩情朝复夕。绣帘时见拥朝华，绮阁长应耐秋色。秋色春华如水流，莫学东邻岁暮愁。花开月白人应赏，花嫩枝红底事羞。世间何事堪匹美，名酒名花相对此。更有才华擅丽词，今日佳人与才子。"}