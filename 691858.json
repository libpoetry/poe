{"id":"691858","title":"田园杂诗五首","dynasty":"明","author":"李梦阳","text":"朝阳暧秋木，凝露未即晞。翩翩啄榴鸴，自惊集复飞。众穑既登载，我事亦渐稀。晨兴坐东牖，兀然对红薇。噭噭一白鹤，北逝将畴依。忍兹稻粱辰，而汝甘长饥。大车行棘棘，小车响额仄。随分各有营，急者稼与穑。旦出在田野，日入未遑息。长阴下西夕，萧飒起寒色。云霞变彩气，照我桑麻国。立看劳者归，露濡径不湿。野清云气满，场功亦云毕。收穫虽有殊，大小各盈室。感兹狼戾年，追念忧苦日。纷然嗿其馌，妻子孰遑佚。岁工借寒热，人事坐劳逸。萧萧原野霜，何草不垂实。壮时掉尘鞅，老乃即农务。值兹田事终，怛然感霜露。原萋日以敛，林华不守故。严霜净游气，翔鹄在天路。鴳雀跃蓬蒿，啄食不满嗉。而予竟何言，饭牛发今素。田居亦安娱，患者寡朋仇。农谈或时歇，仰视苍云流。青衿者谁子，道言即我谋。开尊面圃场，剥棘充盘羞。物小意固勤，觞既情仍留。皛皛远天色，秋旸下林丘。"}