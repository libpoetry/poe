{"id":"1050266","title":"送倪敦复朝奉还台","dynasty":"宋","author":"郭祥正","text":"有力乃致远，中道力不任。言归闭空屋，敢复求知音。君来监郡务，猥巷一见临。称褒借阳春，片砾成寸金。觞酌每追随，啸咏舒悰襟。不觉三岁过，启棹离江南。君怀有玉宝，未尝献于今。于今不往献，千岁惜湮沈。流景良可悲，须雪来侵侵。前途渐就窄，后会安可寻。屋梁见落月，殷忧存我心。犹期泽万物，霈然作商霖。"}