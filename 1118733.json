{"id":"1118733","title":"书巢五咏 砚滴","dynasty":"宋","author":"陆游","text":"铜之在人间，细大各有境。散为五铢货，聚作九牧鼎。天禄与辟邪，乃复参泓颖。致用孰相须，寒泉出金井。古者贝为货，庶物赖以通。后世贵铜臭，退处书几中。楮生借光辉，文字传亡穷。言利古所羞，孰谓汝不逢。时来偶见收，过时自当退。岂惟裁纸尾，亦或用牍背。人情有贵贱，志士感兴废。库中九万张，视我犹前辈。鸾胶捣松烟，成此金石姿。虽以刚故折，挺特终不移。微功在简册，敢惜身蹈危。虽非破砚文，永世亦有辞。铜壶受五升，中贮太古醇。相从亦已久，一朝委流尘。我岂少恩哉，白头乃如新。谁知矮道士，亦作斥仙人。"}