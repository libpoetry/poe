{"id":"1107832","title":"行春辞","dynasty":"宋","author":"白玉蟾","text":"一斗百篇诚有之，无人知我只春知。吟逢蝴蝶即庄子，醉见海棠真贵妃。春来春去不知时，只有诗人冷眼窥。夜雨揩磨好山色，晓风抬举旧花枝。园园是日是花开，我又何朝不醉来。井有人焉蛙两部，日之夕矣蝶三台。借彼笙箫鼓笛中，诗人随分得春风。提壶处处差监酒，布谷朝朝讲劝农。几日春功似有加，晓来万象尽排衙。群莺主管园林事，一雨巡行桃李花。终日寻春入醉乡，不知何处见春光。风条舞绿水杨柳，雨点飞红山海棠。政是风娇日騃天，蔷薇粉褪海棠蔫。贵人那得看花福，多在绿窗犹醉眠。绿杨无力暖相依，不管黄莺诉落晖。水被鱼吹成雨点，花为蝶扰逐风飞。宝马香车政踏青，岂知已自过清明。燕雏告诉花都落，鸠妇丁宁雨速晴。"}