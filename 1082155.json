{"id":"1082155","title":"题仲兄和仲画虎图","dynasty":"宋","author":"刘才邵","text":"寒云韬日风摇山，鹘鸼鸣噪飞复还。黄茅枯木转萧瑟，有虎引子来其间。一儿尽有食牛气，跑空人立肩侵耳。一儿就乳方低身，只欲搀前不知跪。大虎垂头蹲更促，吐舌宛如牛舐犊。岂知爱子物皆然，但教生狞贪兽肉。从来倚伏理难齐，一朝力尽还悲啼。攫头衔尾遭熊豹，有眼谁云百步威。君家画轴虽填委，难似此图有深旨。欲令观者知观身，不在丹青畦径里。君不见汉家豪夺聚敛臣，乘时击断屠齐民。磨牙利吻事膏血，千载想见犹酸辛。深文厚敛虽同苦，以酷视贪不犹愈。可怜当路尽豺狼，独使宁成名乳虎。"}