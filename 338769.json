{"id":"338769","title":"高阳台·咏红白梅","dynasty":"清代","author":"许禧身","text":"赤若丹砂，洁如美玉，窥来密密疏疏。斜插横枝，其中静趣偏殊。愁肠流水抛还转，却输他、雅意纾徐。尽林逋。香影描摹，一例横铺。孤高不与群芳共，倚寒窗伴我，清夜愁余。点额宫妆，笑他日久容枯。琼姿耐得春光半，惜残红、欲埽难除。嫩凉初。飘泊怜渠，明月前锄。"}