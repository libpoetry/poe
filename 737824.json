{"id":"737824","title":"先公有浮山诗因忆旧游敬步原韵·陆子岩前竹下","dynasty":"清","author":"张廷璐","text":"会圣多胜迹，幽窅景益奇。霜皮挺老树，女萝相蔽亏。萧萧青琅玕，古澹绝世姿。疏影荡微风，湘波泛涟漪。徒存高衲偈，剩有名贤诗。九带寻遗踪，峭壁空厜㕒。长松落子声，如闻仙人棋。空明浩啸廊，想像跏趺时。蜕骨体自轻，世人那得知。"}