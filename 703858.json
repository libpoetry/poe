{"id":"703858","title":"都门别曾乾义","dynasty":"明","author":"韩上桂","text":"行年三十二，所向皆无成。西风吹我行，万籁送悲声。双剑在匣中，隐隐作龙鸣。我生本南越，胡为眷上京。射策阻不进，羁栖欲何营。人生世路上，去住如浮萍。退者非独拙，进者非独明。夙兴而夜寐，努力副荣名。与子乍倾盖，结交犹未久。意气倏绸缪，形骸复何有。子刃初发硎，光芒常在手。水陆断蛟犀，四顾谁为耦。偶然少挫顿，雷电犹堪走。余虽百折馀，磨厉心如旧。大器贵晚成，重璞忌轻剖。积厚光自流，可以树不朽。"}