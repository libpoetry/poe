{"id":"537033","title":"郡丞刘公子仁以直道由谏垣外补量移吴郡署后高斋黄菊翼之颜曰晚香亭诸生莫叔明要余作歌","dynasty":"明","author":"王世贞","text":"君不见阳春二三月，桃花李花参差发。只知秾艳媚游蜂，宁信芳菲付啼鴂。八月九月露为霜，金天司候律中商。此时群荣尽摇落，此际庭菊独舒黄。堂上三秀垂欲朽，握中九畹寒相负。迟暮翻窥造物心，衰荣岂落东君手。刘侯旧是含香客，一官流摈非所惜。肯将憔悴傍灵均，自有风流胜彭泽。白衣赠君酒一壶，亭亭秋色凌霜孤。他时再入承明地，莫问玄都花有无。"}