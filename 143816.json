{"id":"143816","title":"悲昔游·昔吟梁父思泰山","dynasty":"宋代","author":"陈辅","text":"昔吟梁父思泰山，又歌牛角悲其寒。鲍徐英魄今何在，岭云关月何漫漫。少强眼为伤时切，老大昏花心易急。石岩题墨几秋风，人世功名杳无迹。君不见汉千秋，唐马周，玄谈徒步皆公侯。贾生竟止梁王傅，三世郎官虚白头。风云自古虽伤偶，用舍何尝系能否。但知信足任平生。计度不如多饮酒。愿将梁父吟，变作杜宇之声音。愿将牛角歌，转调紫芝弦玉琴。五陵石马散黎轴，惟有箕山青到今。"}