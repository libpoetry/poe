{"id":"157368","title":"登上岭游黄山","dynasty":"宋代","author":"陈天麟","text":"朝阳滉漾水朦胧，晓烟横抹天微风。三十六峰不著色，点缀淡墨排秋空。小山连延大山倨，林深无人但云树。平生爱山真成癖，我以意行本无住。黄山之路何敧危，黄山之溪何涟漪。登山度水亦劳止，正要行役发吾诗。仙家与世不相远，径入桃源亦良便。向来父老亦行，竹箨桃花大於扇。"}