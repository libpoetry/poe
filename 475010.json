{"id":"475010","title":"送子安家兄遣告皇陵之中都","dynasty":"明","author":"皇甫汸","text":"天授我高皇，龙飞自禹方。地曾留巨迹，云每识神光。宅镐谋应协，怀丰意讵忘。遂荒汤沐邑，因锢鼎湖藏。园县祠官给，泉闱烈考襄。粉榆无马鬣，松柏有乌翔。遹孝今王嗣，恢图中叶昌。监周兴礼乐，稽古备文章。观德崇新庙，栖灵狭旧乡。卜工维日吉，遐馈俟风将。东省推予仲，南宫曰尔良。春乡遥献节，秋水速征航。望气荆涂上，登田汝泗旁。御香陈玉碗，量币发金箱。别泪纷鸿雁，来歆陟凤凰。故都行欲赋，扬搉思何长。"}