{"id":"244330","title":"看花回·端有恨","dynasty":"宋代","author":"赵彦端","text":"端有恨，留春无计，花飞何速。槛外青青翠竹。镇高节凌云，清阴常足。春寒风袂，带雨穿窗如利镞。催处处、燕巧莺慵，几声钩輈叫云木。看波面、垂杨蘸绿。最好是、风梳烟沐。阴重熏帘未卷，正泛乳新芽，香飘清馥。新诗惠我，开卷醒然欣再读。叹词章、过人华丽，掷地胜如金玉。"}