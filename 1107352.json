{"id":"1107352","title":"清平乐","dynasty":"宋","author":"卢祖皋","text":"镜屏开晓。寒入宫罗峭。脉脉不知春又老。帘外舞红多少。旧时驻马香阶。如今细雨苍苔。残梦不堪重理，一双胡蝶飞来。柳边深院。燕语明如剪。消息无凭听又懒。隔断画屏双扇。宝杯金缕红牙。醉魂几度儿家。何处一春游荡，梦中犹恨杨花。玉肌春瘦。别凤离鸾后。柳外画船看翠袖。眼艳风流依旧。杏梁语燕绸缪。可堪前梦悠悠。几度欲成花雨，断云还过南楼。"}