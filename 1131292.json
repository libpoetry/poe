{"id":"1131292","title":"表兄陈安行迁右司仲兄迁大理丞余迁太府丞寄诗为贺次韵","dynasty":"宋","author":"楼钥","text":"东塾谈经岁月轻，外家生长复何营。王生此舅若无有，杨恽一书安得成。首寄新诗钦厚意，却思往事念平生。当时更荷外祖母，幼惠尤怜盛氏甥。为亲敢说宦情轻，公退委蛇懒自营。朝路一时偕寸进，适斋新句已先成。圉师况复今同里，武子非惟爱外生。旧日阿重今欲冠，此恩更欲到弥甥。"}