{"id":"678017","title":"闻有汴京之行留别寿幕吴仲素","dynasty":"明","author":"戴奎","text":"长淮南北知几州，寿阳还在淮西头。昔年此郡屡反覆，秪怜淮水惟东流。版图一朝归上国，亟为遗民救颠踣。抡材谁复叹贤劳，入幕况闻优赞画。延陵季子千载名，今君秀拔真后生。平生操履果何似，朱丝弦直冰壶清。江南迁客多如雨，老幼扶携适玆土。间关来就衽席安，慰劳已忘行役苦。就中窜逐谁最贫，石屏孙子林泉人。袖有文章贱如土，眼看甑釜空生尘。秋风一夜振林薄，毛骨萧森叹非昨。千里虽殊骥尾蝇，此身却愧鸡群鹤。扁舟汴水行复溯，肝胆峥嵘向君露。人生离合不可期，青眼何时重相顾。"}