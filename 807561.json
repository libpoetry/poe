{"id":"807561","title":"琵琶仙  题汴京大相国寺","dynasty":"清","author":"陈维崧","text":"近妇饮醇，怅失路、英雄暮年无忌。转盼魏寝全荒，朱门换萧寺。赚人是、宣和旧谱，惹恨有、梦华遗事。传说东京，当初灯火，遥映南内。休閒话、折戟沈沙，只此地、曾经浪淘洗。剩得虿痕虫篆，蚀尉迟碑字。正罢酒、凭阑时候，遇西风、落叶盈砌。多少落拓心情，飘零身世。"}