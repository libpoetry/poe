{"id":"204680","title":"送胡帅·征南下车再寒暑","dynasty":"宋代","author":"黄彦平","text":"征南下车再寒暑，比屋罢民手摩抚。使渠安业不扰渠，恐负来时天上语。汉官题名当家谱，向来诸公孰为伍。天下中庸有胡公，不畏强御陈仲举。年时丞相双旌举，南浦飞云作霖雨。文昌戎政念得人，谁令两公归接武。周宣中兴藉方虎，秦王学士开天府。只今陛下更辛苦，要折遐冲付尊俎。忍饥种麦未盖土，军民嗷嗷两难处。从容宫漏未遽移，亦及渔樵人物否。"}