{"id":"697025","title":"寄大司空朱公六首","dynasty":"明","author":"胡应麟","text":"德望三朝旧，勋名八座馀。庙堂周太保，剑履汉尚书。翼矫丹霄凤，鳞潜碧海鱼。惟应并南斗，万古照匡庐。赐履优前代，乘桴记昔年。龙蛇驱大陆，蛟鳄奠长川。宦绩昆崙外，神功碣石前。试看淮渎庙，禹碣至今传。社稷忧仍在，中华问转频。帝能优大老，史已传名臣。紫气偏南极，青云自北辰。无论汉宫远，玉树正嶙峋。里闬知司马，乾坤识卧龙。为园名独乐，抱膝寄孤悰。瀑布檐前水，香炉坐右峰。大江西望处，愁绝暮云重。长日东林下，看花自闭关。绿偏裴相野，青占谢公山。啸傲藜床静，登临竹杖閒。独馀忧国梦，时到紫宸班。尚忆风尘际，能高物色情。吹嘘惭国士，吐握为儒生。山水孤琴合，虹霓一剑鸣。含珠十年梦，无路报投琼。"}