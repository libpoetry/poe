{"id":"819092","title":"黎受生遗郑子尹书四种及巢经巢诗钞","dynasty":"清末近现代初","author":"郑孝胥","text":"吾年十二熟仪礼，闇诵全部色不挠。尔雅急就亦宿读，当时恚渠云等道。长大孤露事举业，文辞颇复心所好。数年之间失八九，偶取温习翻苦奥。治经念自小学始，桂段严王手勘校。久闻遵义未得见，《逸字》《汗简》名尤噪。渐怜岁月去飘忽，精力无成坐消耗。君今遗此令我愁，便恐悠悠迹如扫。郑君朴学仍能诗，瘦硬偏工兼澹妙。一生自哀独何事，得丧何人为计较。不如学道积毫发，入世差同饥可疗。养心聊复期尽年，火速捐书真得要。"}