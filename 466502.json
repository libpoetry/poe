{"id":"466502","title":"广西行六首 车入风门坳","dynasty":"当代","author":"刘斯奋","text":"紫水东流一嶂开，洪杨曾此起蒿莱。云烟万态岭头树，犹似雄兵闯阵来。乳泉掬罢更登攀，飞阁玲珑雾树间。憩客一杯茶味永，最撩人忆是西山。向人温婉复轻清，水入漓江便有情。微雨我来舟上望，四舷山影丽于屏。投荒匹马首重回，祠墓犹存梦已灰。偿得柳侯千古恨，柑香浓遍万山隈。三洞珠连上径幽，鱼龙曼衍小瀛洲。七星芦笛经行遍，阳朔南来又此游。彩调南州旧擅名，梨园灯暖月华清。儿情女态寻常事，谱入弦丝便不平。"}