{"id":"1112384","title":"感事四首丙午冬淮上作","dynasty":"宋","author":"张元干","text":"国步何多难，天骄据孟津。焦劳唯圣主，游说尽奸臣。再造今谁力，重围忌太频。风吹迁客泪，为洒属车尘。血洒三城渡，心寒粘罕兵。洛师闻已破，陵邑得无惊。愤切吞妖孽，悲凉托圣明。本朝仁泽厚，会复见承平。贼马环京洛，朝廷尚议和。伤心闻徇地，痛恨竞投戈。始望全三镇，谁谋弃两河。群凶未菹醢，吾合老江波。肉食贪谋己，几成国与人。珠旒轻遗贼，玉册忍称臣。四海皆流涕，三军盍奋身。不堪宗社辱，一战靖边尘。"}