{"id":"75549","title":"题李营丘画骊山老姥赐李密火星剑图","dynasty":"元代","author":"汪克宽","text":"蒲山锐额千牛客，蒲鞯跨犊行无迹。挂角青编一束书，梦对重瞳意相得。昆吾宝剑三尺水，火星炯炯精光起。花冠仙姥授神奇，拜起仓皇惊更喜。巩南歃血盟玉盘，龙舟锦缆诛疵瘢。折简唐公结昆弟，威凌六月严霜寒。岂知不学万人敌，雄才空觉乾坤窄。九卿裂地藏雕弓，稠桑土蚀铜花碧。岧峣古树苍玉林，丹崖惨澹霾轻阴。龙津欻忽风云化，未须感慨荆轲心。"}