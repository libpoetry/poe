{"id":"1051714","title":"六月自西城归","dynasty":"宋","author":"彭汝砺","text":"驾言将西征，呼仆问行李。吾行无所苟，虽远亲则喜。痴儿不知事，饮血泪如水。忆昨唐许边，逋逃聚蜂蚁。巅崖寄巢穴，绝险不可迩。扑灭无先几，捕督误诏旨。是时寡妻病，吾计或可止。君曰无妾私，促装勉行矣。妾病虽云危，姑慈有足恃。是身如浮云，永诀或此始。一马才登途，渠魁头挂市。犹虞未宁归，走讣忽在耳。羁栖二十年，粱肉饱有几。单车行四方，岁月几万里。私居乃如寄，方此还之彼。爱君能知分，嗜苦同甘旨。誓欲相厥成，完百无一毁。中流即我弃，我恨无涯涘。家贫未能去，顾惜尚壮齿。含愁复于行，嗜禄祇自鄙。悠悠涉清汉，欲往辕更柅。沧浪照颜面，不与旧相似。蓬鬓生雪霜，龟胸点泥滓。骄阳恰中伏，旱魃方哆侈。山川惜阴雨，我稼病未起。高堂蔽重帘，捉扇衣屡褫。乃兹趋长途，登降遍峛崺。简书况有限，暮晚未担弛。山名初外朝，岌嶪超众岿。晴天出万象，扰扰谁经记。滥觞一拳多，结构五丸累。蛟龙跨鸿濛，殿阁耸碨礧。或植如剑戟，或覆如釜锜。或视而错愕，或行而迤逦。或大而无当，或立而不倚。干平七峰老，秀拔匪众比。耆旧今所贵，瞻言但擎跽。马息联八叠，培塿看冈屺。篮舆劳攀牵，卒饿弗克仔。肺声几成雷，背汗欲濡轨。吾疲尚能徒，走骤托杖履。岂不有林木，日昼方如燬。晓行怯雾露，夜涉愁蛇虺。屋颓茇穷阎，鱼馁饭乾米。田功微粱稻，圃学蕃麻枲。截筒户割漆，剥楮人抄纸。千枫立青冥，万竹秀披靡。时时得流泉，濯溉移日晷。清音有可乐，往往中宫徵。孰谓彼房陵，千家住清泚。神仙隐九室，绰约如处子。安眠费春秋，官爵弃敝屣。宝公浮杯来，宴坐有旧址。甘雨随众缘，凶年作蕃祉。欲游嗟不遑，怅望祇悬企。东西更多山，小大或亿秭。未经夏禹凿，想待愚公徙。横梯险相联，曲栈危半阺。避就为俛眉，循缘或颠趾。女娲高第一，仅去天尺咫。黎明登其颠，星宿可俯视。扶桑出晓日，洞彻及表里。丘陵杂茧栗，草木浮糠秕。补天闻故老，岂或有此理。天之于空虚，一大器而已。物或有不完，补之非天耻。酒觞荐明诚，感叹至横涕。留停仰妫墟，欲至更逶迤。烟岚相薰蒸，闇黯常及巳。杂民久薰陶，顽吏傲鞭箠。令人愧满面，虞舜昔居此。商洛不十舍，惄焉想黄绮。奔驰浪南北，僶俛惭禄仕。纷纷昨夜梦，慈母倚门俟。愿骑双鸿鹄，更挟四騄駬。言乘溪上舟，出宿城边址。峰峦欲飞去，峭拔陵天委。神奇杂鬼怪，巧绝非劂剞。龙盘秦世松，玉滴尧时髓。波澜杂云雾，莽苍在隐几。平生贪幽胜，短桨行复舣。一滩复一碛，却望无首尾。崭崭边傍石，出没竞谲诡。细垂一丝缕，大作十虎兕。冲撞非雷霆，震荡岸欲圮。鼋鼍不能游，蛟蜃得所恀。悬流落千仞，急疾过发矢。浮生真如叶，转足见生死。篙工相号呼，熟视但如砥。谓予且从陆，厥计亦非是。吾生自有分，纤悉不在己。缅思濠上鱼，载顾山梁雉。未能脱缰锁，可恨讥炉锤。孔卧弗煖席，禹行尚乘櫑。所惭一无补，虚冒恩私被。夜凉泛明月，不寐对潇洒。凤林莽何处，草木秀嶷嶷。槎头缩项鳊，不减河鲂美。习池今可游，尊酒慰劳只。鸿雁杳未来，将诗寄双鲤。"}