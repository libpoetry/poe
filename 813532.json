{"id":"813532","title":"浪淘沙九首 其二","dynasty":"清","author":"李慈铭","text":"柳外日西斜，半臂凉些。花阴多上绿窗纱。读罢道书人正倦，闲数归鸦。短鬓惜年华，别恨偏赊。春深游客倍思亲。花落年年长病酒，何况天涯。槛外绿漫漫，烟树回环。夕阳依旧满西山。万户千门无觅处，寂寞春还。无语独凭栏，旧事堪叹。龙舟犹系绿杨湾。凤吹宸游天上去，流水人间。人静画帘低，铜鸭烟微。雨声才过碧檐西。先见一绳银汉影，凉到生衣。秋信是耶非，莲漏声稀。芭蕉刚与绿窗齐。添了豆花红一桁，添个萤飞。睡起静啼鸦，新绿窗纱。午风刚飐树阴斜。瞥见卷帘晴日影，满院杨花。茵席任交加，莫更阑遮。东风此去又天涯。记取今年深树底，今日吾家。一带小屏山，斜倚池南。水红亭子绕池湾。随意风廊三十六，随意钩帘。新种柳毵毵，绿上雕檐。柳丝疏处小桃酣。可惜无人携画扇，倚遍栏干。红缬上花梢，柳渐垂绦。暂辞药里理金蕉。又见白头扶杖出，沽酒旗招。帘影卷红绡，月妒灯娇。人生能醉几良宵。记取甲申春二月，第一花期。酾酒问东风，何事匆匆。人天容易水西东。轻把蓬山拼一掷，顷刻千重。莫唱负情侬，芳讯难通。伤春人在暮春中。不解留春偏惜别，春肯从容。顷刻恨重重，闷倚东风。伤春天气酒初中。燕子不如人意懒，一半惺忪。飞絮太匆匆，做尽迷濛。天涯极目画楼东。芳讯乍传人已醉，何况相逢。"}