{"id":"748626","title":"去年中秋晋阳试院用韩韵作诗复次原韵","dynasty":"清","author":"邓琛","text":"十年窃禄升斗微，此心已逐南云飞。胡为蹇钝似驽马，秋来空餍苜蓿肥。去年秋院几同舍，愁见霜皋木叶稀。战诗徒夸出秀句，煮字那得疗朝饥。何如此月就我饮，不待招邀来庭扉。阴晴万里共今夕，琼楼高处烟霏霏。飞狐古塞未解甲，射雕落日空猎围。萤火熠耀时物变，坐见清露沾裳衣。苍龙角尾仰不见，王良天驷谁为鞿。惟应幽人无检束，看花步月山中归。"}