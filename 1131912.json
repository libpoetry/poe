{"id":"1131912","title":"鼓腹无所思朝起暮归眠渊明诗也以诗定韵为十诗","dynasty":"宋","author":"滕岑","text":"郊墟远人烟，栖迹在衡宇。年龄迫衰谢，渐觉有病苦。眼如隔罗縠，耳仅闻钟鼓。手中一枝筇，藉以扶伛偻。少习举子业，不能中科目。暮竟为尉丞，州县甘碌碌。四任奉真祠，一家仰寸禄。勿云腹负予，予亦负此腹。居闲阅往史，掩卷忽长吁。儿闻翁吁声，取酒满注盂。悠然尽三酌，杂虑散如驱。乃知此神物，不可一日无。我居西山下，距城半里所。门前有雀罗，户内无阿堵。小园桃李空，数棱独苦苣。同心相过时，小摘为烹煮。我前有万古，昨梦那无追。我后有万世，未梦安可期。欲知今现在，正似昨梦时。梦中无实事，徒自劳心思。立夏少半月，谷雨是今朝。梅子酸著齿，麦穗长半腰。天运不暂停，又将转斗杓。无复冬裘御，重取夏扇摇。芳菲去无迹，人家绿阴里。有园屋西偏，足以纵步履。酴醾香绝奇，橘花香更美。日烘香自发，不待微风起。万籁止不作，寂寂山居夜。鼓声起神祠，磬声来佛舍。幽人启楼窗，片月光相射。此景不可孤，呼儿具杯斝。神龙固难豢，天马岂易鞿。渊明肯折腰，为此五斗微。我本田野人，初不慕轻肥。食未从人乞，隐不待赋归。我读渊明诗，或至忘食眠。人物葛天民，度越羲黄前。胸中抱真淳，笔下杂言诠。妄讥闲情赋，讵识其超然。"}