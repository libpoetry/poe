{"id":"1131120","title":"次韵和留守宋适推官游宴御河二首","dynasty":"宋","author":"韩琦","text":"笳鼓齐喧泛御津，何妨同欲乐兹辰。中三节物初过五，八十春光未破旬。红旆厌风收电脚，绿波伤棹散鱼鳞。欲知治世升平象，请看熙熙两岸民。三月春容骀荡天，御流飞舸引双旃。十分芳景无三二，四合游人有万千。花任风残犹逐水，酒随歌半已空船。病夫且伴嘉宾醉，不过明朝卯尚眠。"}