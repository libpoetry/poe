{"id":"1125118","title":"题惠崇画四首 春","dynasty":"宋","author":"晁补之","text":"东风回，江上渚，何处来，双白鹭。灼灼岸间桃，依稀兰杜苗。一衔湍濑鳞，一下青林梢，潇湘绿水春迢迢。老柳无嘉色，红蕖羞脉脉。宛在水中洲，双鹅羽苍白。何须玩引颈，颠倒写经墨。惟应一临流，当暑袗絺绤。一雁孤风乍临渚，两雁将飞未成举，三雁群行依宿莽。芦花已倒江上风，云间分飞那可同。"}