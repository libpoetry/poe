{"id":"745001","title":"李阳冰般若台篆字歌","dynasty":"清","author":"梁章钜","text":"衡阳岣碑不可扪，岐阳石鼓科臼翻。侯冈控飞籀史化，上蔡真刻焚余瘢。吾闽荒远迹愈鲜，按图十一犹疑悭。神工鬼斧凿不到，搜奇往往嘲岩峦。山灵奋激海若怒，风雨倒卷蛟螭蟠。夜深锁纽向绝壁，伶俜百怪走且颠。谁其尸者唐李监，长剑快戟森乌贲。三才万汇睨倏忽，挥斥流宕穷倪端。宝鼎跃水有神助，古溜过石无新痕。坐令光价耀寰宇，仰揖汉碣睎秦砖。世间精诣岂逸致，当年篆室窥真源。以丰同丰中郎惑，将束作宋丞相惛。苦心订讹告采访，想见雪泣忘眼飧。千秋万岁自有故，造化亦乐当镌刓。我来茧足奈屡失，乍见画肚愁难援。围尺深寸语易晓，匪夸趩?兼寴?。香台销歇般若寂，壮观孰识华岩巅。纷纷耳食称四绝，那得精鉴祛烦冤。掎裳联襼?不语，牧童愕眙山鸟喧。呼觞历历记跟肘，走笔欲补欧阳篇。"}