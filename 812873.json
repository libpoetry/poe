{"id":"812873","title":"雨中由磴道上洪光寺","dynasty":"清","author":"宋荦","text":"我游得一奇，维此招提径。纡回十八盘，老柏夹危磴。霏霏小雨来，萧晨作轻暝。树色杂烟岚，到眼殊幽胜。衣袂沾古香，伫立发清兴。林隙望山门，天风送孤磬。辟地自中使，规模仿朝鲜。毗卢绕千佛，法像穷诸天。幡幢尽奇丽，照耀苍崖巅。胡为名胜区，僧徒散如烟。影常吊山鬼，松鼠窜几筵。荒寒不可留，亭午风凄然。却顾阶除上，游踪破苔钱。"}