{"id":"138536","title":"和任司理赏梅","dynasty":"宋代","author":"吴芾","text":"平生爱梅花，尝有花前诺。花亦知我心，臭味颇相若。对花辄痛饮，席地天为幕。常恐风雨摧，有负东君托。一从随宦牒，但知究民瘼。动为官拘守，进退非绰绰。倒指三十年，无复有此乐。每逢春信回，长忆花下酌。老来把一麾，亦欲强有作。牒讼日装怀，朱墨苦纷错。忽闻花已开，枝头闹寒爵。喜即领宾僚，对花话离索。邂逅却成欢，清谈间谐谑。胜赏虽未穷，亦足慰寥落。后夜霜月明，尚可理前约。"}