{"id":"215493","title":"甘棠梨·甘棠诗所歌","dynasty":"宋代","author":"王安石","text":"甘棠诗所歌，自足夸众果。爱其凌秋霜，万玉悬磊砢。园夫盛采摘，市贾争包裹。车输动盈箱，舟载辄连柁。朝分不知数，暮在知几颗。但使甘有余，何伤小而椭。主人捐千金，飣餖留四坐。柑椑与橙栗，在口亦云可。都城纷华地，内热易生火。问客尚此时，蠲烦孰如我。"}