{"id":"626081","title":"峋石","dynasty":"明","author":"梁以壮","text":"平生耽山水，素性爱奇石。奇石产英山，半归千金宅。六月入浈阳，沿厓探深僻。采之愿过奢，选一每弃百。舟次沙溪头，短衣乘浅屐。涧壑飞寒泉，泉声咽唧喈。残雾拨不开，著手得盈尺。峰并两巉岩，外著山乳积。三浣露光华，桃花是颜色。十日住舟中，珍重斋圭璧。圭璧易丧亡，贾祸徒惋惜。何如尔潜光，抱真全精魄。世事难免磨，不磷信坚瘠。携归置虚窗，与尔性所适。右有青花砚，左有古图籍。松竹一径深，风雨共岑寂。阑干图云烟，会心岂形迹。"}