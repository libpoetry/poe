{"id":"850490","title":"大热息于官亭","dynasty":"宋","author":"孔武仲","text":"大暑投官亭，堂皇已颓折。盘桓倚门户，坐以一筦席。昊天多清风，至此何悭惜。及我无分寸，挥汗已盈尺。较之渴仆长途间，犹赖此中容少息。嗟我不如亭前马，稳嚼青刍柳阴下。又不如东家养画眉，雕笼彩画近帘帷。一身扰扰南复北，凌寒涉暑常奔驰。寒犹幸可沃以酒，暑真可畏非良时。"}