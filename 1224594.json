{"id":"1224594","title":"大雪戏咏","dynasty":"元","author":"柳贯","text":"霰集先惊密，云垂陡觉低。穿帷才巧入，拥砌已深迷。蟾影宵翻鹊，犀光昼骇鸡。投虚知井幕，蒙险失岩梯。九地藏膏泽，千门委璧圭。黄舆增厚载，玄武蛰幽栖。忽洒声尤急，中休气转凄。辨方惟有服，封谷不须泥。稍喜夷涂辟，多忧陷阱挤。世将还朴素，壤尽彻青黎。固欲殊廉角，于何画町畦。溟池涵上下，瀼岸渺东西。缟举仙人袂，窗明玉女闺。混沦收日脚，轩豁露坤倪。剪毳巾成氎，吹灰室覆缇。妖氛随荡析，阘茸谢搥提。劲竹犹遭挫，疏梅恰吐齐。若为散鳞甲，无已戮鲸鲵。晛日消迟见，丰年卜可稽。渔归装袯襫，儿戏象狻猊。正苦贫衣绽，那禁冻面黧。晓罂初拨醴，午椀更吹齑。几梦斟羔唱，徒闻索饭啼。掩关谁扫轨，返棹却寻溪。践迹嗔鸿爪，全生愧马蹄。莫抽梁苑思，争效汉衿题。"}