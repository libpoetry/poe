{"id":"1125368","title":"送王子文宰昭武","dynasty":"宋","author":"真德秀","text":"樵川古乐国，谁遣生榛菅。往事忍复言，念之辄长叹。子往字其人，寄任良亦艰。伤哉周馀民，十室九孤鳏。深心察苛痒，摩手苏痍瘢。愿加百倍功，勿作常时观。荧荧匣中龙，烂烂岩下电。纷纶挥霍间，坐子百千变。虽然事几微，易瞩亦易眩。误从快处生，理向静中现。健决要安徐，聪明贵韬敛。潜斋有愚言，或可代箴砭。百谏或绕指，粹白俄成缁。有初谅非难，其难在终之。道心眇丝粟，易为群物移。不有精一功，谁能胜惟危。子今如玉雪，瑩洁亡少疵。愿言保令德，岁晏以为期。堂堂先太史，一节贯初终。况有寿母贤，切切唯教忠。承家谅匪易，负任丘山崇。可不日汲汲，仰希前哲踪。敬义两夹持，师友交磨砻。馀事作诗人，毋颛锼句工。平时州县间，上下意苦异。善书肘或掣，有志奚由遂。子今得所从，展布有馀地。两贤更勠力，万物应吐气。相期召杜功，奕奕照采世。不须岘首碑，自有樵川志。"}