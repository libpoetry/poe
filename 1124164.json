{"id":"1124164","title":"送昭礼还金陵四首","dynasty":"宋","author":"赵蕃","text":"上饶去金陵，道里何其邈。俱为江东郡，各在天一角。君行宁知远，我住若有缚。何以见相思，书来不嫌数。君似便风船，千里才一瞬。我如久眢井，湮没不可浚。愧君力推挽，令我去鄙吝。加我以数年，庶几乎少进。松峦特立士，君也为之子。异同诮歆向，父子自知己。向来知名人，得此多失彼。愿君考其然，九十半百里。诵君赠遗诗，吃吃口不倦。相从曾未款，取别宁我愿。竟乖卜邻约，遂作抟沙散。君如不我忘，我复何所恨。"}