{"id":"233282","title":"贺新郎·午睡莺惊起","dynasty":"宋代","author":"刘学箕","text":"午睡莺惊起。鬓云偏、鬆未整，凤钗斜坠。宿酒残妆无意绪，春恨春愁如水。谁共说、厌厌情味。手展流苏腰肢瘦，叹黄金、两细香消臂。心事远，仗谁寄。帘栊渐是槐风细。对梧桐、清阴满院，夏初天气。回首春空梨花梦，屈指从头暗记。叹薄倖、抛人容易。目断孤鸿沈双鲤，恨萧郎、不寄相思字。幽恨积，黛眉翠。"}