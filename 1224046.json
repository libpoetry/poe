{"id":"1224046","title":"题金坛宋氏自怡轩","dynasty":"元","author":"杨载","text":"白云生何许？萌芽自山石。厥初仅毫末，须臾大充斥。蔓延塞虚空，日月为昏匿。或时为霖雨，庶类蒙润泽。或随飘风散，起灭竟无迹。相缘千万变，发色黑青赤。畸人饬栋宇，远俗喜幽阒。开轩纳高旷，抚玩自怡怿。人情慕富贵，驱逐不暂息。转盼失故常，在己何所得。上下数千载，往事犹历历。于焉服圣训，无用苦沈溺。昔年陶隐居，常作帝王客。挂冠神武门，作诗写胸臆。超然处物外，可谓且贞白。何以企若人，鞠躬修道德。"}