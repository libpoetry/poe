{"id":"1004154","title":"述九颂 其五 亮节","dynasty":"宋","author":"程公许","text":"萝门兮薜户，宛其姝兮静女。抚瑶瑟兮清歌，歌不绝兮如缕。事君子兮岁几何，荠非甘兮檗非苦。金石兮贞心，恩深兮雨露。艳半额兮姱倡，岂娥眉兮能妩。山之颠兮虎豹嗥，波汹汹兮蛟龙饕。君欲行兮孰导，隐余思兮郁陶。愿一列兮无从，首倦栉兮频搔。宝辂兮瑶辙，道阻兮积雪。君何志兮远游，危断绥兮惙惙。岁冉冉兮将遒，蹇奚淹兮山椒。愕哕凤兮戾止，曰有诏兮汝谋。日有食兮仍曜，景有晏兮复朝。苟荪薆兮弗谖，聊延伫兮中洲。"}