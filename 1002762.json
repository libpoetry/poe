{"id":"1002762","title":"青云亭闲望","dynasty":"宋","author":"曾巩","text":"一登此亭高，夐脱藩庑拥。开颜广轩辟，吹面惊飙动。城回石崖抱，山乱寒潮涌。谷草晚更芳，沙泉细犹汹。峥嵘四封壮，缥缈佳气捧。连天广衢走，拂日长檐耸。区区射声利，浩浩奔蹄踵。趋营众所便，冒涉吾久恐。缅想山水宅，环观松桧拱。属耳天籁乐，脱身人事冗。幽閒味虽薄，放荡愚所勇。穷凶势犹竞，杀伐声更詾。扬扬敛臣贵，烨烨兵官宠。谅知草茅微，无补社稷重。牧放手幽鞭，耕锄躬瘦陇。尚或此心谐，岂云吾道壅。"}