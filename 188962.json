{"id":"188962","title":"次韵梦得见示长篇","dynasty":"宋代","author":"洪迈","text":"身閒收有味，吏傲俗不亲。小窗据物表，扫尽心眼尘。令尹垂珠玉，敲门唤行春。作意向芳物，吾车曾未巾。愁阴入病骨，鸠妇声亦嗔。冥冥三日雨，桃李迹已陈。空余深枝间，一一青子新。穠芳殿春晚，犹堪慰佳辰。酴醾晓妆靓，芍药醉脸匀。白萼簪嫋嫋，凤枝倒粼粼。言当呼短舞，抵掌回双颦。年来得相从，稍觉安沉沦。岂不挂俗事，察公极清睦眼中醉乡路，风味良独醇。流光不容玩，尺璧何尺珍。淳俗益可厌，愿言勤问津。"}