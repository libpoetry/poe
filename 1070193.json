{"id":"1070193","title":"同赵叔问江仲嘉游法华之胜为曲水会有客先焉还饮舟中分韵赋诗得山字一首","dynasty":"宋","author":"程俱","text":"乖龙忽起华阳天，东来御雨鸣空山。丰隆轰空光照地，怒髯抉石翻云烟。蜿蜒遗迹尚如昨，势若九曲来河源。纷纷火齐散林莽，至今璀璨青霞端。我来夏木正森寂，万箨篵篵抽琅玕。冰渠逗玉转清浅，爽气五月生秋寒。安知引胜独无处，双凫径度飞帆前。强寻幽径俯东涧，一笑却棹稽山船。如闻神物家近岫，雪色千丈明山川。谁能遗我太平酒，戏追玉斧希林巅。"}