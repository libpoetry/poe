{"id":"1034934","title":"再和浣花韵呈李彭州李参政","dynasty":"宋","author":"魏了翁","text":"冁然一开口，天也非人谋。江山自旧管，风景仍新收。一门令兄弟，而我从之游。卫玠珠玉侧，李膺神仙舟。主宾有良晤，兄弟无相犹。雨馀白日静，江远青天浮。相彼宇宙广，觉我心休休。世传浣溪女，声迹疑谬悠。灵均亦已远，英烈今在不。又怀唐拾遗，泯然哀江头。陵谷几变迁，屈孟独长留。于此本何负，而以德为雠。因时慨前哲，坐久风飂飕。良会惜难再，作诗以相酬。"}