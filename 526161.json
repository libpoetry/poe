{"id":"526161","title":"游张公洞","dynasty":"明","author":"顾璘","text":"风雷开洞府，传自赤乌年。峭壁斜倾地，盘云半覆天。林抽千挺笋，池绽九华莲。螺壳回旋入，蜂房芥蒂悬。虚窗通白日，奥室聚苍烟。石髓滋璚蕊，丹炉闭雪铅。吴山唯此胜，张老是何仙。轻举应霞外，冥搜破物先。缅余问桃水，遂尔涉芝田。憩涧心方寂，寻真兴已偏。步凌青嶂出，杯倩紫云传。落景幽襟积，飘蓬去路牵。永怀餐大药，从此谢尘缘。"}