{"id":"1215432","title":"赠思齐郭处士","dynasty":"元","author":"陈泰","text":"先生奚为箕颖之清幽，忽思洞庭衡岳而南游。南方风气未宣泄，浩与嵩路相沉浮。二百年冠冕黼黻亦已极，犹有存者弘璧琰琬琳琅球。先生志趣好奇古，欲使天禄四库题藏收。天高日月卫辰极，五十五度当中州。遗经不肯列韩魏，精舍径为河南脩。吾闻清庙贵茅屋，丹刻踰制非前猷。周公不公孔不丘，悽怆诞幻蛇为牛。撞钟吹螺日鼎食，绀宇珠盖王公侯。朝神雨露不分别，稂莠遂胜嘉谷秋。我居道德仁义宅，窃为禄补中心忧。先生但看持钵化，图构梵刹为身谋。其徒数千人，遮道更唱咻。高明之室鬼所阚，顷刻布地金钱流。呜呼民生衣食惟粟帛，独不念灵光殿古梁栋折。"}