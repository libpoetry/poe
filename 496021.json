{"id":"496021","title":"水调歌头 其十一 雨霁柬张甬川","dynasty":"明","author":"夏言","text":"鸣雨歇深院，高门闭重关。虚室凉生枕簟，昼寝梦魂安。天外好气时至，林际断霞孤映，鸦带夕阳还。庭交莎草绿，砌拥蜀葵丹。暑气销，暝阴敛，角声残。起步檐楹徙倚，聊得簿书闲。却忆年时故里，曾唤小舟载酒，草阁枕江寒。月明歌绿水，云静看青山。"}