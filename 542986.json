{"id":"542986","title":"顺东西门行","dynasty":"明","author":"胡应麟","text":"岁行暮，时既昏，设我肴醴开玉尊。乐亲故，延嘉宾，轩车杂沓徒在门。列五鼎，罗八珍，甘嘉溢口呈芳新。饮麻姑，招洛神，擘红虬脯羞黄麟。琴瑟和，钟鼓陈，樗蒱六博何缤纷。长袂掩，羞蛾颦，纤歌随风飘青云。良夜半，星河倾，主人未醉客尚醒。二难具，五福并，亿千万岁延遐龄。"}