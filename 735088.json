{"id":"735088","title":"赠九烟先生","dynasty":"清","author":"戚玾","text":"钟山黄公高绝俗，彩笔当年映天禄。徙海吹山十六秋，吊影吞声卧江曲。栖迟南岳复西湖，万里青山一担书。岩松犯雪神愈王，野鹤冲云兴自孤。今岁移家来泗上，马队谭经笑函丈。生徒落落讲堂空，满帘春草风吹帐。予从往籍旧知名，但见文章未见人。踌躇怀刺久未决，迟迟乃敢登其门。相逢一揖平生见，道气须眉时隐现。布衣箬笠古人风，光瞳瘦骨高僧面。萧疏促膝片时间，苛礼余文已尽删。乃知古处存今日，往来交接能相安。此后相招对杯酒，一蔬一豆盘何有。题诗日夜几挥毫，高谭古人时充口。具言往事难重陈，不问人间汉与秦。志游四海遍五岳，妻孥束缚犹逡巡。更思百年今半矣，天下曾无一知己。寸心摇落我何言，万事荒疏天不理。眼前膝下未得男，依依弱女黄金看。前者乞灵向淮渎，回波晚棹辞龟山。惊涛忽起飞神鱮，泼剌投船船客惧。苍苍有意不言迟，小引长歌聊自叙。忧儿忧友复忧游，百感茫茫未暇愁。渡江僮仆尽辞去，只今沽酒无苍头。子能知我为予构，不取才能取淳厚。我闻语语出性情，颜热眉开心已受。贱子生平耻杂交，闭门风雨深蓬蒿。岂知相见如逢故，一我形魂慰寂寥。笑门如斗读书处，绿烟高卷芭蕉树。相看斗酒愧提携，扪虱挑镫尽朝暮。指画须开北牖窗，窗开柳浪入风凉。题曰烟环志所命，使我高卧游羲皇。闲寻古塔登台话，烟光城阙如图画。感慨中来不自由，一见斜阳泪双下。击水垂云心事违，榆枋笑受鸴鸠议。孤高平淡违时好，今人绝少古人稀。我得先生交已足，但愧知君非鲍叔。徘徊海岳放身游，远近相从负行襆。"}