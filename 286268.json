{"id":"286268","title":"韨上听人鼓瑟","dynasty":"清代","author":"李锴","text":"初制庖羲启，悲情素女扬。律谙孚上帝，风正协明堂。疏越宜虚凿，朱丝喜縆张。和平昌品物，精一洽阴阳。悦耳新声变，经时古乐荒。雨深寒宝匣，尘定积珠囊。师旷曾无匹，匏巴独擅场。破弦人孰敢，胶柱理真妨。有客穷涂在，何缘此器将。殷勤弹赵曲，索莫凑齐王。兀兀幽燕底，栖栖韨井旁。间能传髣髴，未易入清商。大雅今谁作，元音岂遂亡。洗心听再奏，吾意落三湘。"}