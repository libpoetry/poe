{"id":"1120863","title":"吴中舟行口号七首","dynasty":"宋","author":"周紫芝","text":"白头人自日边来，泽国风帆破浪开。已近玉楼船又去，却回愁眼望蓬莱。雨入青秧水满川，吴侬相对话丰年。时人尽说吴中好，看我苏常买薄田。西来蕃使换毡裘，渡海风帆入帝州。醉里宫花红压帽，千年今日记千秋。当年戈甲过垂虹，闻说楼船照水红。贼去烟波已如镜，却还风月与渔翁。昔年谁此试青萍，很石中分剑气精。光焰未消刘项起，始知不杀是神兵。久陪三馆瀛洲客，屡拜苍龙宰府茶。更觅惠山烹雪乳，馀甘归与故人誇。水从吴尾入湖流，身到江南第二州。故国旧交应笑我，十年飞雪上人头。"}