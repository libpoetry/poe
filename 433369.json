{"id":"433369","title":"临江仙 题张纯初牡丹图卷四首","dynasty":"近现代","author":"黄祝蕖","text":"窣地帘衣低不卷，玉人一枕春酲。江南旧梦欠分明。起来无意绪，花底恼莺声。深浅胭脂君莫问，而今花样无凭。愁边易减却风情。繁华陈迹耳，富贵可怜生。我亦京尘憔悴客，青衫落落归来。旧游春事记铜街。风流销歇尽，把卷重徘徊。福慧多生消受得，画屏红袖金钗。非烟非雾是蓬莱。华灯璀璨里，定觑不须猜。如此江山堆锦绣，暖风吹得人迷。洛阳宫树乱鸦啼。十分春色遍，一抹夕霞低。掬尽新亭名士泪，凄凄还更凄凄。南强北胜总成泥。姚黄兼魏紫，往事不堪提。一幅春痕明艳许，前身定是华鬘。书生缘分未全悭。贫来愁割卖，老去费温存。酒后琴余呼欲出，金莲蹴损姗姗。沈香亭畔倚阑干。临川新曲子，那得不销魂。"}