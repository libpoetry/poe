{"id":"266677","title":"疏影·吴湖帆、潘淑静伉俪以宋椠梅花喜神谱索题","dynasty":"现代","author":"叶恭绰","text":"香南雪北。尽化身亿万，声影非隔。月地重寻，天水遗珍，雕琼自涌虚白。迦陵永劫同心护，禁几度、罗浮轻谪。只素娥、笑证前因，称付玉苔双翮。休问枝头幻否，未开那有谢，行解深密。澈骨奇寒，殢梦疏香，揽镜由来无物。相看一段西来意，好折讯、圣湖残客。漫等閒、忘了冬深，把卷恨萦羌笛。"}