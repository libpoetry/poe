{"id":"870356","title":"成都遨乐诗二十一首 其十一 三月三日登学射山","dynasty":"宋","author":"田况","text":"丽日照芳春，良会重元巳。阳滨修祓除，华林程射技。所尚或不同，兹俗亦足喜。门外盛车徒，山半列廛市。彩堋飞镝远，醉席歌声起。回头望城郭，烟霭相表里。秀色满郊原，遥景落川涘。目倦意犹远，思馀情未已。登高贵能赋，感物畅幽旨。宜哉贤大夫，由斯见材美。"}