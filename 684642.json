{"id":"684642","title":"秋怀二首","dynasty":"明","author":"王宠","text":"凤管龙箫清且悲，南徐北固自逶迤。海门直指联三象，日驭巡行逼九疑。入计衣冠刓玺绶，防秋兵马失旌旗。长卿谏猎无消息，怅望江湖有所思。澒洞风尘莽未休，凄清江汉仲宣楼。摩天鸿鹄终辞网，跋浪鱼龙岌负舟。黄竹泠泠连楚泽，白云冉冉接昭丘。金舆玉座千年迹，流恨荆扬古帝州。"}