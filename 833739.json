{"id":"833739","title":"兰陵王 午诒赋此调寄宝生，奉同一首，后阕为薛四发也","dynasty":"清末民国初","author":"樊增祥","text":"海天碧。春雨江南送客。离筵畔，红杏满枝，转盼新烟过寒食。衡阳雁向北，不带湘人尺帛。春申浦，波嫩草香，犹认骄骢旧行迹。高斋未寥寂，纵不见韦三，犹见秦七。碧桃花下黄藤席。还睥睨当世，酌商千古，西窗残烛一剪蜜，替垂泪何益。今夕是何夕。且近倚吴歌，遥和湘瑟，吹笙露下双鬟湿。自薄倖归去，懒亲钗泽。明珠为泪，共夜雨，枕畔滴。"}