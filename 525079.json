{"id":"525079","title":"分题得秦淮寿龙致仁","dynasty":"明","author":"顾璘","text":"秦人凿淮古城碛，秦时流水今如昔。地下黄金空自深，天门紫气逾辉赫。六代烟华涨锦云，龙江鹭渚澄青碧。形胜今开天子都，风流更隐幽人宅。幽人抱艺入承明，能使四海传高名。翻然解组归淮水，笑弄渔舟自濯缨。闻道舍傍葛仙井，的烁丹砂彻夜明。与君共泥紫金鼎，手把霓旌游太清。"}