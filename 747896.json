{"id":"747896","title":"眉州试院喜雨大醉次日即别去","dynasty":"清","author":"何绍基","text":"桑下佛缘恋难去，况我眉州十日住。高风景跂三苏祠，古荫婆娑双柏树。竹阴逭暑嘉宴开，倒冠落佩方裴回。主人敬客还拘礼，客多酒勇纷喧豗。雷声下天来卷屋，电光倒吸杯中渌。池底龟鱼迅欲飞，镫前雨脚森成束。乌乎坡老神乎神，不解自饮喜饮人。赏余疥壁好诗句，快雨为洗筵间尘。坡诗道雨妙如雨，我能洛诵清肺腑。杯停雨歇天宇空，坠句零篇尚堪咀。颓然一卧凉浸肌，梦里犹呼事大奇。天晴日出成挥手，却和渊明《止酒》诗。"}