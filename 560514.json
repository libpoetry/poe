{"id":"560514","title":"庆张澹庵宗理","dynasty":"明","author":"徐庸","text":"君家远祖封留侯，赤松有道曾从游。神仙一得遂高举，乌兔来往三千秋。东吴衍派见孙子，古心古貌追前脩。庵居小结趣雅淡，荣辱两忘无外求。吴天万里照南极，蒖草丁叶庭前抽。蟠桃开宴庆初度，□节翠旗来十洲。辟尘有迟辟寒玉，光彩绚□珊瑚钩。别有仙翁□白兔，不惟老子骑青牛。金盘献果服饵后，稳驾玄鹤骖苍虬。青松化石石不烂，沧海生尘尘自浮。麻姑订约几时到，分付老人重下筹。"}