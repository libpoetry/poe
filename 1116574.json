{"id":"1116574","title":"白鹤峰新居欲成，夜过西邻翟秀才，二首","dynasty":"宋","author":"苏轼","text":"林行婆家初闭户，翟夫子舍尚留关。连娟缺月黄昏后，缥缈新居紫翠间。击闷岂无罗带水，割愁还有剑铓山。中原北望无归日，邻火村舂自往还。瓮间毕卓防偷酒，壁后匡衡不点灯。待凿平江百尺井，要分清暑一壶冰。佐卿恐是归来鹤，次律宁非过去僧。他日莫寻王粲宅，梦中来往本何曾。"}