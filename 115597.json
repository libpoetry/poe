{"id":"115597","title":"寒鸦词·寒鸦来时九月天","dynasty":"宋代","author":"张耒","text":"寒鸦来时九月天，黄梁萧萧人刈田。啼声清哀晚纷泊，迭和群音和且乐。朋飞聚噪动百千，颈腹如霜双翅玄。风高日落田中至，部队崩腾钲鼓沸。高林古道榆柳郊，落叶晴霜荆棘地。志士朝闻感岁华，田家候尔知寒事。垄头雪消牛挽犁，荡漾春风吹尔归。投寒避暖竟何事，长伴燕鸿南北飞。我滞穷城未知返，为尔年年悲岁晚。扁舟东下会有期，明年见尔长淮岸。"}