{"id":"115400","title":"食蟹·世言蟹毒甚","dynasty":"宋代","author":"张耒","text":"世言蟹毒甚，过食风乃乘。风淫为末疾，能败股与肱。我读本草书，美恶未有凭。筋绝不可理，蟹续牢如絙。骨萎用蟹补，可使无骞崩。凡风待火出，热甚风乃腾。中炎若遇蟹，其快如霜泠。俗传未必妄，但恐殊爱僧。本草起东汉，要之出贤能。虽失谅不远，尧跖终殊称。书生自信书，俚说徒营营。"}