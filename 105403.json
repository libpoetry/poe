{"id":"105403","title":"乙酉六月二十一日予应辟许昌京师内外之亲则","dynasty":"宋代","author":"梅尧臣","text":"性僻交游寡，所从天下才。今朝谁出祖，亲戚持樽罍。晚节相知人，唯有胥宋裴。所欠谢夫子，归穰尚未回。岸傍逢名园，系舟共徘徊。嘉莲如笑迎，照水呈丹顋。南庭莆萄架，万乳累将磓。群卉竞琐细，紫红相低偎。寻常固邂逅，孰辨落与开。酒阑各分散，白日将西颓。城偶遂有隔，北首望吹台。"}