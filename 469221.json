{"id":"469221","title":"长庆庄上胡氏招妓邀余兄弟同赏","dynasty":"明","author":"李蓘","text":"芳园背郭水为墙，中有巨木千苍苍。密荫张帷漏晴雨，花枝湿拂春杯香。微风细水嘎哀玉，琅琅终日闻溪堂。兴来携妓临晴沼，荷花欲语娇红妆。宾主相看两跌宕，酣歌怒骂皆文章。拂柱调弦喧未了，山钟何处催斜阳。忽忆吾邦旧蕞尔，向来兵戈何抢攘。陶唐肆战丹泉上，许子来迁白羽傍。商公析公势赫奕，南郦北郦雄相望。事去人非几千载，缺斨折戟埋高冈。拓地尚想炜梅将，封君可笑秦商鞅。况复吾辈小竖子，太平之世随徜徉。已嫌酒量较海小，安得醉墨挥天长。古今兴废本反掌，美人何用泣罗裳。山川无恙消万汇，幽禽来往翻溪光。我起作歌歌转咽，新声明日流中乡。"}