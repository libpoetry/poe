{"id":"302955","title":"浪淘沙慢·小庭静","dynasty":"现代","author":"黄侃","text":"小庭静，风欹细草，露染残叶。荒壁蛩鸣乍歇，遥天雁语正咽。待独闭窗栊还自怯，敛珠泪黯澹盈睫。叹梦里难寻旧游地，徒令怨魂绝。凄切。最怜路远山叠。又帐冷衣寒相思处，悄悄良夜色。凭一片离心，飞度重堞。漏声似竭，空照人幽恨，檐间斜月。犹记尊前哀弦裂，难忘意几番为说，断肠久从今休怨别。这宵怨却恐相同，烛焰灭，鸦啼晓树愁时节。"}