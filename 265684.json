{"id":"265684","title":"满庭芳·为汝南张广文题传奇卷首","dynasty":"清代","author":"毛奇龄","text":"夏里开基，清河启郡，曾燃秘阁青藜。高斋寂静，夜听汝南鸡。仿佛神人告语，他年事、枕畔留题。长弓后，貂蝉奕叶，不数旧关西。黄梁炊未熟，翩翩蝴蝶，醒后多迷。托梨园象板，羽殿铢衣。千载凤鸾佳配，华茵暖，共酌玻瓈。听吹罢，一声长笛，无数彩云飞。"}