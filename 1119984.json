{"id":"1119984","title":"代弟茝咏梅画十景 先春","dynasty":"宋","author":"陈著","text":"才得江南第一春，竹篱茅舍便精神。百花头上无相识，只有东风是故人。分甘冷落傍朱门，傲雪欺霜百岁根。惆怅西湖人不见，暗香依旧月黄昏。斜斜瘦影两三枝，只许寒窗人自知。犹恨嫦娥收不尽，却归羌管曲中吹。生香自恨玉为容，谁放晨光浅碧笼。隐约风标难画处，邯郸人在梦炊中。处子从来不世妆，老苍相对本相忘。犹嫌曾受秦封污，冷笑无言祇自香。香在溪头古晋林，潇潇风雨惯曾禁。休寻白玉堂前梦，自有此君知此心。天花包尽世閒羞，也到孤山老树头。寄语东风为吹拂，本来面目自风流。打头二十四番信，吹透天香雪里枝。总被诗人收拾去，封姨正自未能知。独占初春早卸芳，肯随桃李炫侬妆。如今不到寿阳额，自做孤村流水香。碧实圆成重压枝，万红千紫竟何知。是虽不入甜人口，留得青酸有用时。"}