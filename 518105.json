{"id":"518105","title":"考满舟经十八滩因分各滩名赋诗 其十六 锦津滩","dynasty":"明","author":"唐文凤","text":"西蜀锦江津，相去万里隔。此滩名相符，终古那可易。不盈十丈许，湛湛漾寒碧。饮虹蒸晓气，浴蟾浸秋魄。射工每伺人，鸺鹠或呼客。柳子记恶溪，陶令卧醒石。今古非同时，出处亦异迹。而我莫谐俗，乃有书传癖。岂敢辞驱驰，当尽臣子职。鲸波肯惮险，拿舟快所历。遥遥紫金山，在望犹咫尺。明发不能寐，帆开早潮白。"}