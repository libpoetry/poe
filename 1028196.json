{"id":"1028196","title":"寄题临江徐秘阁儒荣堂","dynasty":"宋","author":"楼钥","text":"沧水海豹来京畿，系裙尧舜深恶之。元祐政和能几时，女真航海来乞师。以燕伐燕夷攻夷，吾国何与潜与期。岛夷日张耶律卑，城门失火殃鱼池。督亢虽入空无赀，免夫赋及东南垂。庙谟颠倒几逆施，中原丘墟责谁尸。高皇匹马兴涣濉，南巡国步尤阽危。神旌北指虏屡隳，天虽悔祸庭未犁。两邦交聘玉节驰，廿年不见红旌旗。狂胡穷凶不自知，意欲投箠凌江湄。安知送死芜城西，倒戈势如蚁溃堤。三年拜赐无能为，再寻和议平创痍。中间纪载纷是非，颠末不备多怀私。痛定泣血作者谁，佥言乱华疑传疑。徐君忧世老不衰，会粹众作无棼丝。东观直笔多所资，蓬莱汉阁生光辉。儒荣名堂本训辞，大书流咏见丰碑。我昔假吏陪琬圭，故宫禾黍伤离离，洪河大山望而悲。壮士无数胡马肥，谓国有人何至斯。此心耿耿泪自挥，年运而往不可追。因君来觅儒荣诗，感触义槩矢以词。无由纵览读书帷，愿得版行用激臣子无穷思。"}