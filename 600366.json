{"id":"600366","title":"槐楼歌","dynasty":"明","author":"王弘诲","text":"层楼高傍禁城峙，蓬莱咫尺花如绮。古槐倒影垂虚堂，翠盖繁阴乱旖旎。自公多暇日登临，寒色葱茏荫图史。倚槛虬枝低属肩，隔窗鸟语喧过耳。兴来浩气倚云空，笔端错落惊风起。缥缈春浮汉署烟，微茫夜拂天河水。有时宾客四座盈，恍疑桂宫集仙子。琼枝摇月酒尊移，玉树凌风歌扇举。清秋庭砌几飘金，归雁纷纷落叶里。此时越客正思乡，极目天涯人万里。雪中词客赋梁园，天女飞花落吾几。柳絮还从枝上窥，瑶台细向檐边指。个中真意已忘言，潇洒清幽更谁比。意气不减元龙时，风流似入辟雍市。却忆三槐旧有堂，世家乔木尚未已。天道悠悠那可期，当年手植今堪拟。"}