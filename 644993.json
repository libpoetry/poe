{"id":"644993","title":"西行寄同乡诸友","dynasty":"明","author":"解缙","text":"昔与六七友，颉颃丽江乡。上溯濂与洛，下俯班与扬。齐声逞逸翮，万里云中翔。都俞冀稷契，熙皞窥虞唐。未重闾里选，誓作邦家光。荣名各忝窃，进退齐轩昂。周子最英特，雄剑白有芒。春秋六经学，明月抱文章。上下数千载，历历陈兴亡。刘君事高节，友谊金玉相。轻财好结客，慷慨非猖狂。落落遂寡合，悲风激清霜。于中独步者，江夏真无双。总角贯经史，下笔殊辉煌。错落灿星斗，翻腾倒湖江。典章夙所习，不愧琼与香。风波荡萍梗，各在天一方。十年屡屈指，会晤不可常。死生遂契阔，悲痛切中肠。缅怀鬻熊后，喧嘲孤凤凰。饮啄既孔时，??出扶桑。安定得吾弟，接翅迎朝阳。我行忽万里，飘飘在河湟。严亲且百岁，慈母事未襄。仰天指日哭，泪若东海洋。鸡鸣引霜角，羞逐奴辈行。积雪照夜白，羁孤转凄凉。侏?迩羌羯，被服马与羊。平波漉如赪，鸟鼠凌苍苍。人掘得鼠者，此鸟悲傍徨。神哉斯怪异，稽首夏禹王。禹功遍安丰，此土功最详。我欲事著述，有笔长如扛。鬼神或呵护，金石犹铿锵。秋成买宝笈，持以献吾皇。"}