{"id":"271301","title":"八宝妆·甫里保圣寺罗汉像","dynasty":"现代","author":"吴梅","text":"苍岛耕烟，绛河飞锡，细数千年如羽。埏土流传凭妙手，海底鲸鳌轩举。青矑斜睇雁奴，耻钵呼龙，灵山今夜停花雨。谁信露盘辞汉，铜仙还住。因念旧迹毗沙，玉峰破寺，劫尘休话风絮。纵留下梵天故事，问残影庄严谁护？算乡国无多绀宇，白莲秋老汀洲路。对蜕影精蓝，清池素月禅心古。"}