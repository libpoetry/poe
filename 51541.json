{"id":"51541","title":"太行歌·上客坐高堂","dynasty":"明代","author":"祝允明","text":"上客坐高堂，听仆歌太行。六岁从先公，骑马出晋阳。遥循厚土足，忽上天中央。但闻风雷声，不见日月光。狐兔绕马蹄，虎豹嗥树旁。衡跨数十州，四面殊封疆。童心多惊栗，壮气已飞扬。自来江南郡，佳丽称吾乡。邈哉雄豪观，寤寐不可忘。人生非太行，耳目空茫茫。"}