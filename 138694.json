{"id":"138694","title":"示昙清侍者牧牛歌","dynasty":"宋代","author":"释梵言","text":"侬家牧个白牛，年来可纵可收。不用鼻头絭索，任渠放荡林丘。风清月莹，踪迹难俦。香严鞭杖，石巩放绳头，跨入白云深处游，直得通身无影象，时吹木笛有来由。小牛儿，莫容易，浅草平田且随意。勿令逐队上高坡，筋力未能登险巇。傍水依山养，令头角完备。叱，岂不见狸奴白牯解作师子游戏。"}