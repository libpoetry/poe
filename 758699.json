{"id":"758699","title":"高阳台 秋夕有怀","dynasty":"清","author":"吕采芝","text":"雁彻层霄，蛩鸣断砌，乍寒慵自开帘。又是黄昏，窥人月影纤纤。纱窗悄静谁为语，独徘徊、底事心怜。更何堪，蛛网飞灰，积满牙签。天涯一路迷芳草，总深情欲寄，怎上鸾笺。小立栏杆，销魂暗惜流年。秋风那管人憔悴，一声声、敲响重帘。最无端，愁是偷愁，泪是偷沾。"}