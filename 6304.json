{"id":"6304","title":"送费子归武昌","dynasty":"唐代","author":"岑参","text":"汉阳归客悲秋草，旅舍叶飞愁不扫。秋来倍忆武昌鱼，梦着只在巴陵道。曾随上将过祁连，离家十年恒在边。剑锋可惜虚用尽，马蹄无事今已穿。知君开馆常爱客，樗蒱百金每一掷。平生有钱将与人，江上故园空四壁。吾观费子毛骨奇，广眉大口仍赤髭。看君失路尚如此，人生贵贱那得知。高秋八月归南楚，东门一壶聊出祖。路指凤凰山北云，衣沾鹦鹉洲边雨。勿叹蹉跎白发新，应须守道勿羞贫。男儿何必恋妻子，莫向江村老却人。"}