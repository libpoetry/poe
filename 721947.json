{"id":"721947","title":"素馨","dynasty":"明末清初","author":"屈大均","text":"无钱花亦买，暮暮上头来。香得双鬟吐，光含片月开。珠珰争大串，茉莉让重台。细草穿灯好，枝枝照酒杯。向夕分儿女，人人雪一围。绕宜云髻大，穿要綵丝微。花贩来能蚤，花田去不稀。年年当酷暑，家以素馨肥。人气添芬烈，开偏与夜宜。如霜留到曙，未月戴多时。挂帐成璎珞，张灯废料丝。中秋凉爽夕，香作雪风吹。如云留一半，香不散天明。湿处能消暑，乾时亦助情。摘分蛮女手，穿遍越王城。竞向千门卖，金钱掷不轻。"}