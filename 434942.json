{"id":"434942","title":"赋桃花","dynasty":"金末元初","author":"王寂","text":"江陵二月李花飞，安东三月花尚稀。春寒要勒开未得，枝上的砾团珠玑。秘壶满插犹嫌窄，红紫纷纷厌俗格。朝夕调护易新泉，约束不容纤手摘。缟裙练帨正可怜，遽尔玉减春风前。已恨色衰甘弃掷，桃花无赖斗芳妍。李被桃欺休懊恼，岂有先开不先老。桃花得意能几时，咫尺酴醾开更好。"}