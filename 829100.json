{"id":"829100","title":"清明苦雨四首","dynasty":"清末近现代初","author":"吴妍因","text":"风满春郊雨满城，清明怪底不清明。最难沽酒前村路，偏听卖花深巷声。负郭家家支树错，通江处处海潮生。昨宵短梦依稀记，五色霞光万里晴。湿云腻雨久瀰漫，春半消沈花半残。万木无声如暗泣，孤城向晚益清寒。觇天屡盼明朝好，得句聊为一日欢。何处夕阳芳草地，不嫌辽远欲探看。无价光阴草草过，风凄雨楚奈春何。落花流水前溪杳，点絮淤泥广陌多。白袷断然惟怅卧，绿章翻欲乞晴和。红楼珠箔相望冷，辜负青郊踏踏歌。惜春心事乞晴辞，焚奏通明情岂痴。朝日欲薰芳草眼，夕阳待艳海棠姿。剪风燕羽应尤快，破晓莺声更不迟。最是东郊狂试马，水光山色映鞭丝。"}