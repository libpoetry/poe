{"id":"754610","title":"钱塘弩","dynasty":"清","author":"归懋仪","text":"怒涛滚滚排山至，此是英雄不平气。英雄灵爽岂易降，人中乃有吴越王。钱王意气迈当世，所贵存心在利济。裂石穿波强弩开，潮头转向西陵逝。势如轰雷震山岳，水底蛟龙尽惊避。宝剑光横十四州，得意难忘根本地。父老欢呼草木荣，丈夫至此岂无情。龙飞凤舞应前谶，他年遂作长安城。陌上花开春复春，钿车零落埋香尘。至今江口寒潮急，犹似当年射弩声。"}