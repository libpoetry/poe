{"id":"1236035","title":"元统元年冬十一月句曲外史菌山巢居成制十小诗以自见录呈华阳隐居资一捧腹","dynasty":"元","author":"张雨","text":"崇元馆主在齐梁，乃有元之吴郡张。相望八百四十载，我居鹤台如故乡。望见飞檐松杪花，下盘阴洞石聱牙。老樵迷路疑相问，若个江东道士家。风水所言唯理气，眼明此术未全疏。景纯解道游仙句，信是青囊有异书。缥缈洞庭连白云，绿橘黄柑能见分。昨日扁舟寻好事，明年处士比封君。谷中仅仅一庵住，坛上累累白石陈。杖随流水过邻舍，席与长松分主宾。但倚茅君为座主，从称外史作官衔。道家六经发愿写，深向石头藏一函。屋壁置书碑版多，雄虹光怪凤凰阿。看到空山十日雪，灶突无烟奈尔何。肯借山中步障锦，与作天下庇寒裘。三尺窗棂万株木，不怕霜寒到上头。只有天公终可倚，我作巢居名倚天。未必高虚无事业，负日读书兼打眠。龙虎山中薛玄子，璚林筑台诗亦工。应接菌山聊尔耳，非关千里事同风。"}