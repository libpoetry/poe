{"id":"969813","title":"仲弟借书持要不谨护有损为之覆背葺还","dynasty":"宋","author":"赵孟坚","text":"昔闻勤读者，三度绝韦编。读书书已破，书则在肺肝。摘实咀其华，发挥事业间。伊惟事精研，整束悬牙签。缥囊手未触，慨是龙泉言。虎子畜溪鱼，汝懵未凿颛。胡策追元方，纷纷探简编。抱书手不龟，面壁缚枯禅。靴化例随水，竟负一瓻还。季也怒生瘿，我惭家训颜。愿季无衔怒，凤楼修则完。嗟嗟仁义谏，束湿何由痊。颠倒幸尔存，柿叶风掀掀。糊老饱九炊，纸捣翼拟蝉。翻翻事兼两，滑腻好且坚。手鉴具在兹，秋露无重妍。旧书百回读，训佩坡老仙。请季事斯语，慎勿高阁悬。因怜数匮藏，徒疥小印存。浮云忽白衣，世事无不然。眼底不自快，封闭何取焉。所贵得之心，亦可忘蹄筌。又怜囿大块，华好竟饱鲜。一饱膻聚蝇，曷与千古传。纤云飞四散，皎月标中天。"}