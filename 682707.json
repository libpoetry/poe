{"id":"682707","title":"羊城八景 越台秋月","dynasty":"明","author":"区怀年","text":"古径罢呼鸾，高台不堪上。奈此霜魄孤，悠然照林莽。断石横烟渚，菰蒲日易昏。片帆千里客，漭漭欲销魂。郁水抱璿宫，飞甍湛新渌。势欲浮空明，何人断鳌足？溪阴老云衲，乞食过前村。薄暮疲筇笠，空山闻扣门。入林缨可濯，百尺泻清泠。不用张萝幌，潺湲待客听。桑木难为攀，金乌荡空白。三山倒影来，转觉沧溟窄。春皋閒霢霂，积霭昼多阴。欲指烟中寺，霏微不可寻。"}