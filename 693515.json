{"id":"693515","title":"匏翁东庄杂咏九首 东城","dynasty":"明","author":"邵宝","text":"有圃城东偏，石梁度幽径。隐然见东城，不见东山胜。楚云梦潇湘，卫水歌淇澳。吴城有竹田，亦有人如玉。南渡通西湖，晚多渔艇宿。人家深树中，青烟起茅屋。汲溪灌桑树，叶多蚕亦稠。衣被尽天下，美哉真此洲。何处适馀兴，寻师谈道经。隔桥云满屋，钟磬晚泠泠。陇上阅耕罢，北窗清卧风。豳诗读未了，梦已见周公。老鹤爱云栖，石洞自天凿。秋风时一声，飞云散寥廓。叶间缀朱实，实落绿成阴。一步还一摘，不知苔径深。曲池如曲江，水清花可怜。池上木芙蓉，红映池中莲。"}