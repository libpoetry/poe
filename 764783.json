{"id":"764783","title":"台城路  送李分虎","dynasty":"清","author":"严绳孙","text":"秋来已是惊摇落，西风更催嘶骑。鲤淀通波，鱼山断壁，行尽燕齐千里。凉云雁底。盼楚尾吴头，一痕江水。挂片轻帆，鲈香斜日小亭子。溪堂树根竹里。惹邻翁相报，寒犬迎吠。白酒黄鸡，芋魁菱角，乐事人生有几。乡心顿起。也拟向春前，便营归计。并著兰舟，醉吟同短李。"}