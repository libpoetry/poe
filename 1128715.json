{"id":"1128715","title":"竹菊松扇四首 竹","dynasty":"宋","author":"谢枋得","text":"新篁娟娟如绿玉，潇然出尘淡无欲。清风明月好主张，留得此君在空谷。渊明岂但隐逸人，渊明素怀诸葛志。清香不独占秋天，菊潭一滴三千岁。乔松磊磊多奇节，冬无霜雪夏无热。根头更有千岁苓，知谁可语长生诀。蒲葵也解归掌握，纨素未应捐箧中。莫把暗尘涴明月，好驱大暑来清风。"}