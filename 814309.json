{"id":"814309","title":"立夏日，赋得未到晓钟犹是春，有感三首","dynasty":"清","author":"周馨桂","text":"宵钟未晓尚春风，一遇鸡鸣漏便终。饯别韶光惊短梦，成阴夏木谢芳丛。平生毁誉冰凝泮，身世兴衰日昃中。万事输人何足校，只嫌岁月太匆匆。昔日豪情慕古风，迩来涂抹作痴聋。晴窗墨沈乌丝上，夜火吟怀兔颖中。三径草生踪欲绝，一身萍寄梦真空。年年最易韶光老，搔首青天恨不穷。春风已去又薰风，时序频仍感寸衷。早岁情怀如远鹤，中年困顿作冥鸿。乐饥泌水诚何憾，仰止高山亦足雄。最是文场堪太息，累人头白日匆匆。"}