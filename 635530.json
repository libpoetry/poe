{"id":"635530","title":"寿佟方伯","dynasty":"明","author":"成鹫","text":"川岳钟贤哲，风云起壮猷。经纶天可补，带砺国同休。铁券传三锡，金门觐九旒。恩波随扈跸，霖雨遍瀛洲。率土河均润，殊方泽未周。帝心专简在，天眷属怀柔。连帅今方伯，屏藩古列侯。秉衷何简简，敷政独优优。中泽鸿初集，卷阿凤暂留。阳春开寿域，煦日照遐陬。槐省三公树，微垣百尺楼。高山长在望，野老漫凝眸。杕杜难为致，甘棠可共游。愿言思召伯，敢望识荆州。"}