{"id":"577947","title":"念二子","dynasty":"明","author":"邓林","text":"二子死已久，我心犹未忘。时复一思之，宛如在我旁。阿满行年方九岁，信口说书能属对。章儿六岁未发蒙，四声反切皆暗通。兄弟参差双玉树，不比寻常豚犬竖。我时辞家游广西，大者牵衣小者啼。只言父子情眷恋，岂料归来不相见。兄死半月弟遽从，双函同寄佛寺中。念父有言留与母，使我闻之割心腑。家山归骨已多年，私爱不断如绳牵。情之所钟在我辈，子夏丧明岂其罪。眼前虽有黄口儿，几何望得长成时。兄弟碌碌各自屋，异乡何人是手足。一回念子一回忧，忧得黑头成白头。"}