{"id":"816328","title":"喜闻恪靖伯左公至官军收复嘉应贼尽灭","dynasty":"清","author":"黄遵宪","text":"诸侯齐筑受降城，狂喜如雷堕地鸣。终累吾民非敌国，又从据乱转升平。黄天当立空题壁，赤子虽饥莫弄兵。天下终无白头贼，中原群盗漫纵横。恢恢天网四围张，群贼空营走且僵。举国望君如望岁，将军擒贼先擒王。十年窃号留馀孽，六百名城作战场。今日平南驰露布，在天灵爽慰先皇。"}