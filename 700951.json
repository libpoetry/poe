{"id":"700951","title":"赐宴","dynasty":"明","author":"梁亭表","text":"步蹴金銮应早朝，侧身咫尺近云霄。一时鹭序随仙仗，日辟龙光宴蓼萧。桃荐瑛盘明月映，烟清香篆协风飘。太原捷兆澶渊地，南北边烽午日销。鹜黍芳晨自昔年，何来燕锡御楼前。光分圣藻依香辇，喜借天颜溢酒筵。雉尾云深开蜀扇，凤仪风动入虞弦。欢声共效南山祝，胜事堪凭国史传。"}