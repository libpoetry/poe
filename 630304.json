{"id":"630304","title":"栖贤舍利塔","dynasty":"明","author":"释函是","text":"佛性甚光明，能破一切暗。佛性甚坚利，能断一切物。流被千百骸，结成五色珠。表此坚光体，法化无有二。念我遗教者，睹珠如佛在。一粒细如菽，供养福无异。况聚千万珠，瞻仰发夙慧。极果摄微因，感应通心臂。佛是已成佛，我是未成佛。果即在因中，当念无终始。我以此一心，供养诸如来。获睹佛真身，朝暮常顶礼。金轮触神光，三十年于此。今复闻栖贤，古塔示瑰异。将建窣堵坡，作诗寄千里。佛身不可赞，我赞非言句。愿佛鉴我心，与佛身无极。遂我今日愿，心光泽营卫。有理必有事，本举末自至。广及诸未来，学佛到佛地。"}