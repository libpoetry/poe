{"id":"702968","title":"补和联句东字韵三首效雪湖作","dynasty":"明","author":"谢迁","text":"鸿泥踪迹忘西东，旧业归老如梦中。漠漠唐虞世已远，悠悠孔墨将无同。也知三岛杳难即，但愿一尊长不空。咫尺相过亦非偶，望中云树常朦胧。高冈直接扶桑东，小亭新构深谷中。主人自愧是逋逸，梅花却与孤山同。暗香一派出冰壑，清风万仞凌秋空。夜深纸帐眠未醒，角声吹起月朦胧。巢父掉头归海东，宜休亭结梅花中。岁寒一节良自许，春意满腔谁与同。白鹤放时客在户，翠禽啼处霜漫空。素心伊迩每来往，杖藜踏破云朦胧。"}