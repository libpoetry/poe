{"id":"1131883","title":"丙申秋八月过渔溪驿驿旧有梅数株尝题诗记今无有也二首","dynasty":"宋","author":"蔡襄","text":"曾把早梅枝，思君在别离。别离虽云远，万里有还期。树枯根已拨，人去复何之。故馆动秋色，云物藏寒曦。清香不可闻，衰草空繁滋。一夜平阶雨，辗转良自知。梅花不复见，况乃扳花人。花飞别故树，粉黛化为尘。秋风捲落叶，虫豸鸣悲辛。昏鸦投旧巢，匹侣自相亲。缺月行复满，归云本无垠。因题忆花篇，此意难重陈。"}