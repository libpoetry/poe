{"id":"681671","title":"寄弟养志","dynasty":"明","author":"陈维裕","text":"别汝一载馀，思汝心转切。不知汝在家，所为何事业。男儿贵立身，出处当豪杰。汝志素云养，汝性亦不拙。勉励方成人，优游总无益。旦夕奉亲馀，无令废书籍。青春不再至，岁月莫虚掷。有司取人才，文章要矜式。熟路驰轻车，任尔随所适。非我私杜撰，乃我所亲历。万里寄汝言，为我铭胸臆。"}