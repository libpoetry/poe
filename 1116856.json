{"id":"1116856","title":"赠吏部尚书建安郡正肃吴公挽辞三首","dynasty":"宋","author":"苏颂","text":"间代生人杰，高文擢隽科。立朝风采峻，临郡惠慈多。勋业传青简，音容逐迅波。百年谁不至，与善果如何。畴昔商楹梦，吁嗟鲁凤衰。清朝桡隆栋，多士失元龟。坟阙开京壤，帷旌出洛师。孤生怀旧感，西望涕交颐。他日容台议，功书预讨论。襚章三品贵，诔策二名尊。遗直将谁继，清风想尚存。戢棺何所恨，牖下史鱼言。"}