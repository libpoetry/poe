{"id":"821964","title":"采桑子慢 偕叙甫游虞山，至兴福寺、帘珠洞、大小剑门，欲访柳如是墓，不果","dynasty":"清末近现代初","author":"汪东","text":"平芜到海，螺黛遥浮烟际。任摇兀篮舆徐转，树隐招提。石屋阴寒，散珠跳玉雨霏霏。登临高处，澄波四远，洲渚都迷。苔磴数盘，直穿岩罅，风裂单衣。恨如此、山川奇秀，偏负蛾眉。一舸当年，更无人去伴鸱夷。春游谁酹，孤坟宿草，红豆新枝。"}