{"id":"531095","title":"补杜子美哀张九龄诗","dynasty":"明","author":"杨慎","text":"相国生南纪，蔚为曲江彦。山接韶音峰，秀钟重华甸。风雅既葳蕤，声名郁葱倩。登庸伊吕科，敷奏姚宋羡。珠泽随候双，玉林郤诜片。九重集神仙，咫尺生顾盼。陆谢擅缘情，沈范采馀绚。九迁帝独奇，三台师锡荐。补衮缀宗彝，用药必瞑眩。防乎贵未然，介焉断几见。狐媚荡主心，狼子纡皇眷。金镜倏垢尘，玉弩惊腥晵。萋斐偃月堂，弃捐秋风扇。鼍动渔阳鼙，虻飞太极箭。朱鸾奔咸京，青骡乘蜀传。栈阁雨淋铃，宛洛飙回县。蜚雁愁仰霄，昆蹄怯升甗。噬脐漫天泣，回肠岭南奠。精已箕尾骑，魂犹螭头恋。绝线国步危，规瑱忠言贱。青史篆峥嵘，翠珉藤镺蔓。谁珍徐孺碑，彫虫但黄绢。"}