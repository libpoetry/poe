{"id":"685550","title":"村居春兴秋兴各十章俱步张孟奇园居韵 春兴十首","dynasty":"明","author":"邓云霄","text":"岩下房栊竹里台，幽村寄在白云隈。东风不厌桃源僻，青帝还将花使来。上巳韶光宜下若，北堂春宴奏南孩。鹧鸪唱罢流莺啭，歌管山中日几回。红雨纷纷扑竹窗，花铃风动吠村尨。闲中岁月惟棋局，醉里乾坤在玉缸。坐倚群芳聊索笑，行随孤鹤共成双。年来散诞心如水，颇怪春情未易降。懒过卜肆问穷通，万事还须看塞翁。幸有田园栽五柳，肯将湖海易三公。风生鸥鹭连兰浦，潮落鱼虾满荻丛。已买扁舟供泛月，傍人休拟济川功。扁舟摇澜绿溪边，书画还如米氏船。雨歇柳丝偏袅袅，春深荷叶自田田。且从白鸟论宾主，更向青尊觅圣贤。莫笑奚囊无长物，清风明月不论钱。和风时雨万山春，花柳无边一色匀。处处醵钱沽社酒，村村伐鼓赛田神。生当尧舜升平日，赢得巢由自在身。最爱邻翁频献果，杨梅卢橘逐时新。诗朋棋伴共婆娑，制就春衣剪薜萝。酒满绿樽嫌客少，花飘红雨恨风多。几湾西涧萦罗带，一抹南山拥翠蛾。闲听时禽奏天乐，漫劳携妓更征歌。时斟沆瀣酌流霞，谁信山家酒易赊。来往闲游同鹿豕，屈伸吾道任龙蛇。萧条门巷虚三径，富贵丘园足百花。试向商山问遗老，紫芝何必羡黄麻。松门几日未开关，已报园瓜五色斑。饱睡惯迷床里蝶，支颐长看座中山。浮名总付三更梦，清福惟消一味闲。无意出山呼小草，世人久已厌疏顽。偶临田水洗胸襟，幽韵泠泠似听琴。行把清羹赒馌妇，更抛残食与溪禽。百年未了躬耕业，数亩长悬抱瓮心。醉倒春风谁是伴？求羊沮溺许相寻。春潮带雨绕村回，溪石喧于滟滪堆。斗鸭已修池畔栅，钓鱼还垒岛间台。年荒旧谷从人贷，兴到新诗对客裁。可怪山居同野寺，却疑前世是如来。"}