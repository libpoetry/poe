{"id":"798083","title":"一萼红  寒食纪事","dynasty":"清","author":"陈维崧","text":"玉津园，记个侬门巷，渌水漾罘罳。社燕低飞，饧箫轻弄，东风隋柳如丝。正客里、禁烟天气，趁流莺、啼处立多时。蒜押双摇，药栏九转，瞥见师师。十五破瓜年纪，恰梳头才了，縆额偏迟。红玉勾人，碧虚留客，篆烟半袅金猊。魂断是、琼闺有缝，迸他修竹两三枝。料尔一春寒侧，长倚腰肢。"}