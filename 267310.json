{"id":"267310","title":"塞翁吟·苇湾泛秋，晚莲向尽，以美成涩体写之","dynasty":"现代","author":"朱祖谋","text":"乱笛回塘路，催换野色珑璁。故情断，坠衣红。涴急雨阑东。客怀未耐秋摇兀，慵对艳锦屏空。暗里忆，旧珍丛。负一舸悤悤。花宫。星期近，南飞倦翼，憔悴与、津梁梦中。料今夜、西池露下，盼不到、太乙仙槎，怨入高鸿。鸳鸯最苦，睡稳荒波，犹梦薰风。"}