{"id":"75519","title":"东风第一枝·送人","dynasty":"宋代","author":"朱晞颜","text":"晓渡呼云，秋山访雁，吟情先趁乡梦。暖风轻约行尘，草色一川翠涌。元戎小队，隘紫陌、簪缨光动。看碧油沙际，陈兵玉勒，柳边飞鞚。陪密幄、折冲需用。赞上幕、典型增重。发硎初试，牛刀储才，正须药笼。清时异数，有天外、好风吹送。想驿亭、筹笔风流，应忆翦镫曾共。"}