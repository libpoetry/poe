{"id":"871545","title":"必竟恁地歌","dynasty":"宋","author":"白玉蟾","text":"我生不信有神仙，亦不知有大罗天。那堪见人说蓬莱，掩面却笑渠风颠。七返还丹多不实，往往将谓人虚传。世传神仙能飞升，又道不死延万年。肉既无翅必坠地，人无百岁安可延。满眼且见生死俱，死生生死相循旋。翠虚真人与我言，他所见识大不然。恐人缘浅赋分薄，自无寿命归黄泉。人身只有三般物，精神与气常保全。其精不是交感精，乃是玉皇口中涎。其气即非呼吸气，乃知却是太素烟。其神即非思虑神，可与元始相比肩。我闻其言我亦怖，且怖且疑且擎拳。但知即日动止间，一物相处常团圆。此物根蒂乃精气，精气恐是身中填。岂知此精此神气，根于父母未生前。三者未常相返离，结为一块太无边。人之生死空自尔，此物湛寂何伤焉。吾将矍然以自思，老者必不虚其言。是我将有可爱业，渠必以此示言诠。开禧元年中秋夜，焚香跪地口相传。朅尔行持三两日，天地日月软如绵。忽然嚼得虚空破，始知钟吕皆参玄。吾之少年早留心，必不至此犹尘缘。且念八百与三千，云鹤相将来翩翩。"}