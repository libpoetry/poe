{"id":"731601","title":"双节诗","dynasty":"清","author":"塞尔赫","text":"王生名驹日千里，长揖公卿皆倒屣。两母芳型世所无，无用张凭亲作诔。府君曩署泾功曹，流寇围城虎怒号。功曹奋身思却贼，几陷白刃遭烹炮。绐贼归来益坚壁，真见雎阳探鸟巢。射书安事聊城箭，全城意气常嚣嚣。王生二母朱与李，一井相逢誓生死。金石同心甘下人，呜呼忠节成连理。不知谁与撰丰碑，空使冰心天地垂。七十余年今逝水，寒泉凛冽系人思。自古须眉愧巾帼，人间鼎足此男儿。"}