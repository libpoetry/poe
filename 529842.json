{"id":"529842","title":"念奴娇 与甬川钟石同宿杨园再次前腔","dynasty":"明","author":"陆深","text":"半途微雨，为洒净、滚滚风尘中物。一带青山如画里，咫尺层峦叠壁。吏部副卿，南宫少伯，清映如冰雪。白头老我，三十年前争杰。而今扈驾朝陵，白马银鞍，紫陌联翩发。寻得山庄劳下榻，共剪烛花明灭。香雾扑帘，茶烟隔座，相对频搔发。同胞异姓，真个浑忘岁月。"}