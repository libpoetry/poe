{"id":"267873","title":"长亭怨慢·苇湾重到，红香顿稀，和半塘老人","dynasty":"现代","author":"朱祖谋","text":"尽消尽、涉江情绪。风露年年，国西门路。绀海凉云，昨宵飞浣石亭暑。乱蝉高柳，凄咽断、蘋洲谱。莫唱惜红衣，算一例、飘零如雨。迟暮。隔微波不恨，恨别旧家鸥侣。青墩梦断，枉赢得、去留无据。试巡遍、往日阑干，总无著、鸳鸯眠处。剩翠盖亭亭，消受斜阳如许。"}