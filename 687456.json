{"id":"687456","title":"和答龙田次石川诗韵见赠二首","dynasty":"明","author":"孙承恩","text":"徵书昨起来京国，老况乡愁意总真。只可茅堂时听雨，那堪枫陛更拖绅。故园松菊应无恙，宦海风波几脱身。乞得君恩赐归隐，湖山佳处日登巡。斯文宦邸笑言亲，每说吴兴想像真。千古岘山青泼黛，四时苕水碧纡绅。篇章妙发风云思，岁月聊需道义身。有约石川同子践，金焦我是第三巡。"}