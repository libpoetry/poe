{"id":"213969","title":"送董伯懿归吉州","dynasty":"宋代","author":"王安石","text":"我来以丧归，君至因谪徙。苍黄忧患中，邂逅遇於此。去年服初除，听赦相助喜。看君数归月，但屈两三指。茫然冬更秋，一笑非愿始。篮舆杨柳下，明月芙蕖水。僮饥屡闚门，客罢方隐几。是非评众诗，成败断前史。时时对奕石，漫浪争生死。送迎皆幅巾，设食但陈米。亦曾戏篇章，挥翰疾蒿矢。君豪才有余，我老惫先止。东城景阳陌，南望长干紫。欲斸三亩蔬，於焉寄残齿。经过计後日，唱和犹在耳。新恩忽舍我，欣怅生彼己。江湖北风帆，捩柂即千里。相逢知何时，莫惜缣与纸。"}