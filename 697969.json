{"id":"697969","title":"九日壁墩和杜牧之韵","dynasty":"明","author":"贺一弘","text":"近野高林鸟倦飞，远村烟火隔川微。随风霜叶飘还堕，映水岩云静自归。浊酒登台怜子美，澄江如练忆玄晖。何人早出樊笼外，千仞冈头独振衣。城上层楼势欲飞，凭栏一眺万峰微。高秋鹘击云间下，薄暮渔歌浦口归。千古风流惟旧迹，百年节候几清晖。祇因共尽登临兴，醉插黄花弄舞衣。"}