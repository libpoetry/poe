{"id":"815008","title":"杂诗","dynasty":"清","author":"姚范","text":"爰居辞牢膳，雕俎匪彘谋。万物各有适，嗜好焉取俦。山鸡矜毛羽，镜舞不知休。谁谓海鸟来，钟鼓赍烦忧。尝读班生论，栖隐希严周。赐书既满家，渔钓复优游。以此辞缰锁，圣罔俱悠悠。惜矣桓君山，乃从糟粕求。白头不解事，叩陛血盈头。申脰俯就鞅，蹴足侪羁俘。生逢建武世，老傍公琴丘。咄哉骄君饵，志士良所羞。昭文理瑶瑟，逸响振希微。高音钦泰容，宁为清角悲。元鹄舞庭下，游鱼溯昆池。岩岩崇山志，浩浩沧海湄。惜无中郎赏，矧求钟子知。超超沦神域，隐几遂忘机。为问曲终意，端复有成亏。"}