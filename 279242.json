{"id":"279242","title":"霓裳中序第一·借南雅楼所藏琴川翁氏慵盦旧本珂雪词","dynasty":"现代","author":"周岸登","text":"烹南更鍊北。素月流黄中妇织。薇省清词弟一。笑延露艺香，犹惭筝笛。排虚叩寂。艳想通疑谢铅泽。长安道，玉珂散雪，庾信最萧瑟。伊昔。练裙春屐。动旧感、莺堤燕陌。风流题遍坏壁。石老苔昏，往事追忆。古欢今倦客。怕病损、芝田赋笔。丝阑里，墨花和泪，弄影鬓添白。"}