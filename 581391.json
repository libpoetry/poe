{"id":"581391","title":"万筠一叟为郑元美作 其一","dynasty":"明","author":"吴琏","text":"人瘠以无肉，人俗以无竹。爱肉人所同，爱竹君所独。门外俨渭川，庐旁即淇澳。月色锁碎金，风声凤凰曲。大暑自清凉，隆寒亦苍绿。不受尘土侵，止厌牛羊触。先生归去来，对此亦自足。竹床琴一张，竹轩书数束。琴横竹阴弹，书展竹阴读。一弹一读罢，披怀酌醽醁。百年洒洒天地间，管甚谁荣与谁辱。"}