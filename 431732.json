{"id":"431732","title":"饯送王肇侯先生（二首）","dynasty":"近现代","author":"刘光阁","text":"亲老家贫为作官，雄心怎许挽狂澜。俸廉笑说曹公肋，情好宁收闵贡肝。且事冰盘调苜蓿，常教气味化芝兰。青毡倏忽携将去，祖帐临歧酒怕乾。大江日夜慨东流，天地茫茫不计秋。风景无殊关内象，胡尘半掩驿边楼。山河万里供骚首，棋局残盘换马头。鲈脍此番乡味好，枫林红叶送扁舟。"}