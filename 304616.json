{"id":"304616","title":"喜迁莺·丙辰除夕，次梦窗福山萧寺岁除韵，寄呈寐叟","dynasty":"清代","author":"陈曾寿","text":"风朝雨暮，笑经岁梦稳，湖波轻橹。贳酒邻村，分斋萧寺，恰称六桥淹旅。为问几家汉腊，依旧春声万户。更持烛、照梅妆深夜，微赪醒否。佳处。晴雪映，儿女画堂，不夜花光午。工部灯辉，太平鼓奏，回首髫年过羽。四十明朝已是，空咏少陵诗句。耿相忆，整朝衫束老，重梳斑缕。"}