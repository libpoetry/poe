{"id":"704407","title":"樵溪杂咏为黄廷宾","dynasty":"明","author":"黎民表","text":"衡门绝尘鞅，隐几面青山。兀坐非南郭，冥心万象间。玉笈朝朝启，琅函夜夜开。甘泉多侍从，应荐子云才。为爱花时好，遥林载酒过。晓莺啼不彻，芳绪坐来多。银浦流云净，清辉独映君。夜来风露冷，仙乐下方闻。云生青几上，泉落素屏间。若个堪招隐，何须更买山。"}