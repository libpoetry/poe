{"id":"681254","title":"观泉图","dynasty":"明","author":"李东阳","text":"空山落叶无人管，长林苍苍秋日短。飞泉百尺堕空濛，下注寒潭作深浅。淅沥如同带雨来，飘摇忽被风吹断。忆向山中初听时，乍近却疑身在远。幽寻僻探始得之，毛发萧骚不容绾。鹦鹉江洲竟趯翻，匡庐瀑布谁分剪。世间奇胜自有地，应恨入山来已晚。十年双袂京尘满，亦欲相从为一浣。安得图中二老翁，芒鞋竹杖长为伴。"}