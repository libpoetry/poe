{"id":"1051733","title":"城东行事去李简夫甚迩可以卜见而俱有往返之禁因戏为歌驰寄","dynasty":"宋","author":"彭汝砺","text":"故人咫尺水东头，我欲见之心悠悠。有足欲往不自由，形骸静对莺花留。我思肥陵昔之游，云雾密锁城上楼。把酒待月生海陬，月到行午醉未休。濡须南池水中洲，脱帽散发寻渔舟。夕阳扶栏持钓钩，白蘋风起寒飕飗。别来纷纷几春秋，彼此待尽栖林丘。滴泪落水东争流，肺肝虽大不容忧。残息乃复如悬疣，得官相望真如囚。李夫子，借使复得把酒与子饮，其乐还如昔时不。我今鬓发已丝志已偷，力不能前钝如牛。泡浪亦悟吾生浮，尚壮欲以华簪投。日月逐逐同传邮，何用自与身为矛。我歌草草子须酬，欲读子歌销我愁。"}