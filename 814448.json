{"id":"814448","title":"读卓人孝廉「逐疫行」，走笔率成绝句","dynasty":"清","author":"林占梅","text":"嗷嗷到处听哀鸿，鹃血今尤匝地红。召伯不来屠伯至，欲教浩劫遍瀛东。鼓吹声高独喜闻，朝朝挖眼复抽筋。最伤炮烙过钳网，入瓮何时请此君。人命庭前等草菅，可怜十室九沉瘝。果然一笑方包老，不是朱提不解颜。太息睚眦并餮饕，择肥而噬岂能逃。伤心最是行途者，胸次难平拟续骚。鬼才说鬼恰相宜，走出仙才腕更奇。一树诗歌千变化，奸邪妖魅各支离。自古灾祥感召多，蝗飞入境虎过河。酿成厉气将何遣，逐疫还祈大吏傩。"}