{"id":"60066","title":"东流县·东流古名邑","dynasty":"明代","author":"魏观","text":"东流古名邑，渺在江之干。民居苦萧条，官舍亦苟完。庑陋纷草茅，垣周翳榛菅。枣植行疏疏，槐阴郁团团。覯此余物清，盍展规抚宽。丞无两松哦，令乏五柳欢。簿则颀而长，或谓栖枳鸾。咨询我初来，偶滞风雨寒。坐彼容膝轩，徐徐散忧端。龙钟数耆翁，再拜陈肺肝：&ldquo;小县丧乱余，人烟重凋残。百一虽幸存，门孤户仍单。老者困以衰，弱者伤以孱。况复差役频，斯须未遑安。赖有父母慈，桑麻慰盘桓。抚字皆得人，昭苏固无难。&rdquo;援笔题此诗，考绩时取看。"}