{"id":"428974","title":"谢公墩","dynasty":"近现代","author":"杨寿杓","text":"滕王高阁岳阳楼，风流文采千万秋。断碑古碣后人抚，于今犹枕寒江流。卓哉东山谢太傅，雅量高致猿鹤俦。有墩东山山之下，松楸累累白云留。白云一去成终古，六朝山色青无主。莫酬太傅霖雨心，剩此东山一抔土。我上谢公墩，旧迹今犹存。江山自今古，烟树瘴朝昏。昔闻魑魅鼎传九，地老天荒鼎未朽。东山遗爱今无他，自古千金一敝帚。我来吊古吐长虹，前人先我寄吟筒。彼阿人斯有古癖，青莲学士王荆公。"}