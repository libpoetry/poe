{"id":"439387","title":"杂诗","dynasty":"金","author":"史肃","text":"春江日暖舞清涟，客舍萧萧一缕烟。幽鸟隔林招我醉，小桃当户为谁妍。禅心已作沾泥絮，诗思浑如上水船。却是官閒得无事，一帘红雨枕书眠。南皮城下荒秋草，说是当日燕支台。世事翻腾只如此，吾生弃置已焉哉。迎风紫苋因循老，背日黄花次第开。独夜不眠思阿谢，白羊如驾小车来。"}