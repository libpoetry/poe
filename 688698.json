{"id":"688698","title":"赞治堂赏莲次席间诸学士韵 詹事陆公俨山","dynasty":"明","author":"严嵩","text":"南省清芬雨露边，徵欢来赏后池莲。即凭酒盏消炎日，最爱花枝拂曙烟。名籍早为同榜客，衣冠齐列大罗仙。蒹葭顾我空形秽，愧倚临风玉树前。向来云卧邺城边，才得君王赐炬莲。谁拟著书忘岁月，尚书挥翰落云烟。旧栽桃树非前主，新著宫袍是谪仙。马首独归情脉脉，为君惆怅晚花前。春藕移栽近日边，花开不数越溪莲。光摇玉簟清无暑，香逐金炉煖带烟。兴至故应忘主客，官閒真得似神仙。怀贤合作甘棠看，又落风神梦觉前。盆池仙萼傍南宫，绿榼凉生满院风。胜日琴觞邀上客，清朝簪组盛群公。近人海鹤閒过砌，多事园蜂竞绕丛。暂喜近来曹务简，不妨相劝醉颜红。"}