{"id":"1235713","title":"次韵张仲举助教上京即事四首","dynasty":"元","author":"吴师道","text":"海波填碧涌金鳌，当日经营得俊髦。周鼎卜年开帝业，汉都作镇奠神皋。宫中双凤朝扶辇，帐下千牛夜捉刀。万国会同时肆觐，众星遥拱北辰高。大驾时巡镇北庭，皇风万里畅威灵。有年太史仍书雨，卜日祠官已祭星。白草黄云秋漫漫，朱楼翠树晚冥冥。南归却作滦阳梦，应是平生旧所经。翼翼行都岁幸临，名王诸部集如林。毡车满载彤庭帛，宝马高驮内府金。莫散歌呼滦水上，夜腾光气黑山阴。世皇谟略真宏远，共感湛恩到骨深。孔鸾敛翅久盘回，延阁穹崇际复开。四海宣文千载仰，两生接武一时来。紬书共启缄金匮，持笔行登视草台。努力深期报知己，明时肯负出群才。"}