{"id":"468662","title":"梦中得语云百年那得更百年今日还须爱今日因戏成短歌","dynasty":"明","author":"王世贞","text":"化人宫中百事无，道书一卷酒一壶。枝头黄鸟听作曲，西山白云看作图。朝爱朝暾上东岫，夕爱夕阳映东牖。任他故人不通谒，任它朝事不挂口。偶然案头馀酒杯，偶然蹑屩山僧来。自斟自醉当自去，礼岂能为我辈哉。昨夜懵腾意超忽，寱时得语醒时述。百年那得更百年，今日还须爱今日。纵能拂衣归故山，农耕社剧亦不闻。何如且会此中趣，别有生涯天地间。"}