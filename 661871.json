{"id":"661871","title":"题黄时简台旌孝廉卷","dynasty":"明","author":"郑岳","text":"崇仁除目下，朝野咸称难。浇俗相纠结，积蠹穴其间。自昔官于斯，鲜能保终完。君少出宦门，吏治识其端。曰兹机在我，民性岂终顽。冰檗凛自持，昼夜思民艰。政平讼亦理，田里方相安。闻君忽遭丧，相顾尽悲酸。知君行橐贫，相与助清寒。君谊一不受，徒跣奔讣还。观风贤柱史，闻之亦永叹。廉孝苟不彰，何以励庶官。千里遥致奠，九原慰亲欢。兹举诚异典，舆论永不刊。士习日趋下，砥柱回狂澜。愿君益修饬，白首如红颜。"}