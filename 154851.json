{"id":"154851","title":"盖宽饶·次公清而狂","dynasty":"宋代","author":"文同","text":"次公清而狂，其本出天性。惜哉公廉质，不以儒术正。陷害公峭刻，奸犯语坚劲。在位及贵戚，合然仇怨盛。稀迁愈失意，躁戾因以逞。王生识其趣，劝以全寿命。胡为不开纳，封事转凌横。五帝官天下，此语岂君听。上怒以不改，章不求众定。礭然金吾奏，直以大逆订。虽为郑昌颂，高嫉掩一诤。遂尔属诸吏，羞复受笞榜。行当北阙下，辄引佩刀刭。时虽众所怜，终为端士病。"}