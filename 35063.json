{"id":"35063","title":"送薛少卿赴青阳","dynasty":"唐代","author":"徐铉","text":"我爱陶靖节，吏隐从弦歌。我爱费征君，高卧归九华。清风激颓波，来者无以加。我志两不遂，漂沦浩无涯。数奇时且乱，此图今愈赊。贤哉薛夫子，高举凌晨霞。安民即是道，投足皆为家。功名与权位，悠悠何用夸。携朋出远郊，酌酒借平沙。云收远天静，江阔片帆斜。离怀与企羡，南望长咨嗟。"}