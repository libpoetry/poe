{"id":"852435","title":"采莲曲","dynasty":"宋","author":"文同","text":"绿缬裆，红绣裳，衫盘蜂蝶裙鸳鸯。雕瑰错宝垂鬓长，紫冒翠盖行新妆。蹁跹曲堤下回塘，画桡送入波中央。罗袖卷起金钏光，摇轻撼脆敲短芒。丹琼绀玉低复昂，沾裛薄粉扑嫩黄。蚕腰蛛腹丝飘扬，列坐綵舫求比方。笑声吃吃动明珰，挨蒲拂蓼次岸旁。风吹落霞供晚凉，西城鸦鸦啼女墙。归来索酒酌满觞，吴屏蜀帐围象床。困卧不起灯烛张，琉璃盎缶丛生香。"}