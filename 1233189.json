{"id":"1233189","title":"寿王都事南山","dynasty":"元","author":"周巽","text":"紫薇幕下神仙客，黄菊花前献寿杯。云绕南山迎瑞气，星临北斗现中台。亲陪上相参谋入，曾赞元戎奏凯回。剖决六曹简书静，扫除两广瘴烟开。座看修竹流清荫，手种高槐成大材。已见红莲出绿水，又乘骢马上霜台。紫袍凝露团花见，綵服翻霞舞袖催。看取高秋圆月夜，双飞凫舄上蓬莱。"}