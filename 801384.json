{"id":"801384","title":"月蚀诗","dynasty":"清","author":"张锡祚","text":"庚辰七月夜十五，清光圆圆烛天宇。斜明刮露侵窗扉，蛰虫亥豕眼分数。俄惊蟾蜍入绛津，姮娥霜独含悲辛。气娇力怯不相敌，四分五分挂半轮。九分十分明光息，斗牛气乱浑如墨。望舒镳辔顿金枢，栋倾舟覆迷南北。吾闻皇天无私泰阶平，二纪五纬谁相争。日完其朔不掩望，昌吴融汉惟沧精。胡为氐羌重译称臣妾，阴灵圆夜遭震慑。予欲上天护颓魄，无梯难向青冥蹑。"}