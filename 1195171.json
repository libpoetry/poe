{"id":"1195171","title":"秋晨同淄川毛司马秋九咏 秋风","dynasty":"唐","author":"骆宾王","text":"紫陌炎氛歇，青蘋晚吹浮。乱竹摇疏影，萦池织细流。飘香曳舞袖，带粉泛妆楼。不分君恩绝，纨扇曲中秋。南陆铜浑改，西郊玉叶轻。泛斗瑶光动，临阳瑞色明。盖阴连凤阙，阵影翼龙城。讵知时不遇，空伤流滞情。九秋行已暮，一枝聊暂安。隐榆非谏楚，噪柳异悲潘。分形妆薄鬓，镂影饰危冠。自怜疏影断，寒林夕吹寒。玉关寒气早，金塘秋色归。泛掌光逾净，添荷滴尚微。变霜凝晓液，承月委圆辉。别有吴台上，应湿楚臣衣。云披玉绳净，月满镜轮圆。裛露珠晖冷，凌霜桂影寒。漏彩含疏薄，浮光漾急澜。西园徒自赏，南飞终未安。贝阙寒流彻，玉轮秋浪清。图云锦色净，写月练花明。泛曲鹍弦动，随轩凤辖惊。唯当御沟上，悽断送归情。玉虬分静夜，金萤照晚凉。含辉疑泛月，带火怯凌霜。散彩萦虚牖，飘花绕洞房。下帷如不倦，当解惜馀光。擢秀三秋晚，开芳十步中。分黄俱笑日，含翠共摇风。碎影涵流动，浮香隔岸通。金翘徒可泛，玉斝竟谁同。联翩辞海曲，遥曳指江干。阵去金河冷，书归玉塞寒。带月凌空易，迷烟逗浦难。何当同顾影，刷羽泛清澜。"}