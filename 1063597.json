{"id":"1063597","title":"赠汪十四","dynasty":"宋","author":"释德洪","text":"石麒麟儿天上物，英姿秀彻气超忽。我非宝公亦识君，嘉期半千知一出。五色豪端欲飞动，万卷胸中正撑突。会当谈笑取卿相，先看唾手斫月窟。词锋堂堂无笔阵，人笑我顽取缨绂。昨日赓酬一百篇，绕纸风雷出仓卒。我诗拙恶未全贫，君语定知穷到骨。朝来爽气西山高，倚杖风流如拄笏。祇恐与君汗漫游，共跨长鲸过溟渤。"}