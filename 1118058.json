{"id":"1118058","title":"溪上避暑二首","dynasty":"宋","author":"陆游","text":"暮年事业转悠悠，尽日投竿杜若洲。世上漫言天爱酒，古来宁有地埋忧。全家只合云山老，万事空惊岁月遒。褫带脱冠犹病暍，正平颇忆著岑牟。短发飕飕彻顶凉，悠哉随处据胡床。但怜鹊影翻残月，不恨蝉声送夕阳。门巷阴阴桐叶暗，汀洲漠漠藕花香。寓形宇内终烦促，安得骑鲸下大荒。"}