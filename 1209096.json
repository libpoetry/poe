{"id":"1209096","title":"送染上人往永嘉礼源师","dynasty":"元","author":"张仲深","text":"人生始提抱，孩笑物罕俦。三龄蒙始达，五龄气食牛。弱年渐乖张，役役各有谋。或为工与商，骋智穷轮辀。或为士与农，读书事田畴。所以嗜名士，实与嗜利侔。阳轮驶隙光，衮衮无停留。朱颜谢韶景，白发生清秋。乃知人有生，百年等浮沤。生前爵九命，死后土一坏。阮生悟兹理，离俗仍长游。东嘉宅山水，源师道之尤。往参一小乘，智辩从兹优。解此身世纷，反为身后忧。子今别我去，同难难同流。彼此尊所闻，茂业期精修。永玩平堤澜，源头自悠悠。"}