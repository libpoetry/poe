{"id":"1123676","title":"留别陈明叔兼属胡仲威五首","dynasty":"宋","author":"赵蕃","text":"我去孰君友，君留谁我游。定应缘宿契，不待分今投。年事鬓俱白，时名诗独优。未知兹日别，重见又何由。论事从违数，题诗窜定频。客君徒得重，爱我不言贫。薄俗无兄弟，我曹相主宾。别觞终作恶，别语要须真。簿领三年吏，江天百里居。我非拘雁鹜，君乃傲樵渔。得誉且得谤，似高仍似疏。襄阳耆旧传，书子定联予。我觅祠官俸，君携异县书。一穷直若此，五字果何如。底用频看镜，终当老荷锄。未知渠作计，颇亦似侬无。汲汲求交友，良由不敏姿。风流伯始后，文献澹庵师。此士世亦寡，因君交不疑。倡酬凡几纸，别后慰相思。"}