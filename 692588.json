{"id":"692588","title":"元夕赐观灯诗","dynasty":"明","author":"杨荣","text":"海宇升平日，元宵令节时。綵云飘凤阙，瑞霭绕龙旗。歌管春声动，星河夜色迟。万方同乐事，千载际昌期。阊阖疏鱼钥，瑶空结綵楼。千花攒火树，百宝灿星毬。良夜承恩宴，清时乐豫游。内筵称万寿，岁岁奉宸旒。禁苑东风暖，青霄月正中。鱼龙千队戏，罗绮万花丛。云峤祥光丽，星桥宝炬红。太平多乐事，此夕万方同。玉漏传清禁，华灯彻夜明。贝宫珠缀络，綵队锦妆成。云雾浮香气，箫韶合乐声。愿歌天保什，万岁颂升平。象纬临天阙，瑶空集万灵。云霞纷掩映，星斗叠晶荧。宝地春应满，金门夜不扃。千官陪宴乐，拜舞在明庭。"}