{"id":"683422","title":"送坐主王检讨先生之南司成四首","dynasty":"明","author":"王世贞","text":"诏分仙履下蓬莱，词客俱称建业才。天阔星文秋剑动，江寒月色夜珠来。百年高议归狐笔，六代雄风满凤台。圣世只今谁似者，甘泉实恐问邹枚。帝城春思入蘼芜，仙禁衣冠拥客途。十载青藜悬秘阁，诸生绛帐满留都。风回采石涛声壮，日上钟山海色孤。为问群公居守事，向来根本一愁无。戎衣高帝定神州，卜洛桥门见冕旒。三老鸠筇分御席，诸儒虎幄进经筹。宫袍手赐霞同烂，天语亲传日并流。太学明师今不忝，白云弓剑孝陵秋。青春赋就侍承明，花底鹓鸿醉玉笙。夜静紫微催草诏，秋高太白坐论兵。阁中丞相曾投履，海内文章共识名。南去玄经堪比易，独怜京邑滞侯生。"}