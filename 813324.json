{"id":"813324","title":"移居吴中述怀","dynasty":"清","author":"李传元","text":"补写澹台墓上诗，黄花迎笑我来迟。扶衰怕履曾行迹，忏惑仍留最后痴。生处自应叹华屋，归飞犹复拣寒枝。登临换却看山服，幻尽烟云未觉奇。结庐仍傍少城隈，七返须陀剩一来。树石无情能说法，松萝好在且衔杯。推愁远堕九州表，誓墓常衔万古哀。一卧从今凡几劫，揵椎声里鼾如雷。"}