{"id":"504931","title":"大雅歌为冷起敬先生","dynasty":"明","author":"乌斯道","text":"冷先生，鼓大雅，乌生听之双泪下。双桧堂前良夜深，霜华照月发好音。太羹玄酒忽在御，无怀葛天殊慰心。一弹明月不复动，再弹飒飒风吹襟。林神詟缩真宰泣，江流喷激苍龙吟。众客方鼓舞，乌生泪汍澜。乌生所思在古道，耿耿不寐灯影寒。周室东迁黍离作，桑閒胜似钧天乐。乾坤莽莽千馀年，谁把深心寄弦索。冷先生，鼓大雅，适不遭其时。十载风尘暗关塞，满城戎马苦乱离。吴山深处一茅宇，五弦独对天门挥。天门荡荡隔沧海，海上干戈故相待。片帆欲发空归来，只有宫商袖中在。两鬓萧萧意惘然，又将归住吴山巅。人生万事多龃龉，几时得似羲皇前。冷先生，鼓大雅，且勿生愤惋。愤惋心不和，愤惋思不远。只今驿骑燕山通，此调可献明光宫。声音之感疾如影，圣心即使超鸿濛。一人唱于万人和，天下尽荷雍熙风。乌生有泪不复洒，融融泄泄无声中。"}