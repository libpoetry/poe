{"id":"1236122","title":"后出军五首","dynasty":"元","author":"张翥","text":"步卒伧楚健，长刀短甲衣。大叫前搏敌，跳荡如鸟飞。左提血髑髅，右夺贼马归。黄金得重赏，顾盼生光辉。尔辈疾归命，将军足天威。我军城东门，呼声震屋瓦。百万山压来，此贼何足打。狂锋尚力拒，转斗血喷洒。城中有暗沟，多陷人与马。将令毋轻入，明当一鼓下。先锋才攻门，后军已登陴。拔都不怕死，直上搴贼旗。马前献逆首，脚下踏死尸。长河走败船，疾遣飞将追。幕中作露板，应有傅脩期。行行铁兜鍪，队队金骆驼。呜呜吹铜角，来来齐唱歌。总戎面如虎，指顾挥雕戈。马踶无贼垒，手箠可填河。王师本无敌，安用战图多。魔贼生汝亳，獠贼起于海。婴锋天狗触，堕网奔鲸骇。徐方一战收，振旅已奏凯。江浙尘既清，豫章围亦解。诸将如竭力，削平行可待。"}