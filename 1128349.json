{"id":"1128349","title":"家藏画鹊二轴其一棠梨结子青黄叶亦虫蚀尚带晚花有鹊眠枝上枝若垂垂不胜者其一作攲竹一茎有鹊把竹磔螳螂而食之叶若振振而动摇者笔意精妙非黄筌不能也","dynasty":"宋","author":"舒岳祥","text":"棠子青黄带晚妍，忘机好鹊压枝偏。从来报喜无憎恶，借汝庭柯取次眠。粉节娟娟碧玉枝，螳螂得意更谁疑。旁人只与危黄雀，不道中林有鹊知。"}