{"id":"1112335","title":"小园四首","dynasty":"宋","author":"宋庠","text":"小园烟草接邻家，桑柘阴阴一径斜。卧读陶诗未终卷，又乘微雨去锄瓜。历尽危机歇尽狂，残年惟有付耕桑。麦秋天气朝朝变，蚕月人家处处忙。村南村北鹁鸠声，刺水新秧漫漫平。行遍天涯千万里，却从邻父学春耕。少年壮气吞强敌，晚觉丘樊乐事多。骏马宝刀俱一梦，夕阳閒和饭牛歌。"}