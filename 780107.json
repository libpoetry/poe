{"id":"780107","title":"摸鱼子 谢念东先生惠药","dynasty":"清","author":"曹贞吉","text":"问先生、丹砂几粒，是谁搓得如许。金膏九转匆匆熟，吹落半天风雨。颜可驻。君不见、淮王鸡犬云中去。且留小住。待绀发徐生，虬髯更紫，重觅玉京路。人间世，只有须眉良苦。地黄萝菔相误。黑头自笑浑无用，一任秋霜千缕。飘弱絮。有多少、北邙年少无寻处。尻轮堪驭。纵亲到神山，便能屈曲，俯首看人否。"}