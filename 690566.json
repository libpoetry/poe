{"id":"690566","title":"二十三日喜晴迎诸君子集蓼云楼诗以肃之","dynasty":"明","author":"张萱","text":"翩翩春服美遨游，丽日晴薰杜若洲。漫说握兰追上巳，遥思圈柳宴东流。莺声出谷树边树，山色入帘楼上楼。为报花刑今已缓，可容真率一相酬。入林閒作采真游，共对青山绿水洲。沐雨烟鬟娇欲语，迎晴岚黛翠常流。何来佳客同看竹，可是仙人自好楼。共说春光留一日，新诗浊酒喜交酬。"}