{"id":"161951","title":"曹子方用釜俎字韵赋诗","dynasty":"宋代","author":"邓忠臣","text":"长爱陈思咏萁釜，几年不见徂南土。朅来相逢翰墨场，夜窗共听空阶雨。跃马蔡卿能齧肥，好书张侯期饮乳。晁令知从博士迁，智囊不厌传经苦。於兹邂逅如夙契，睠我劬劳勤晤语。诗成乍变龙虎文，笔落更惊鸾凤舞。我将隐遁山林姿，公等整顿乾坤户。分同斥鶠抢榆枋，难伴犠牛登鼎俎。"}