{"id":"1113808","title":"题玉岩","dynasty":"宋","author":"李传","text":"雨馀山色一番新，物态民情若遇春。正好凭高飘逸兴，便教避世出红尘。再登云外通天路，就见岩中慕道人。俯仰熙和都得意，心欢手舞喜逢辰。良时渐近一归新，人物熙熙乐此春。石磴屈盘登绝顶，岩高虚寂断纤尘。登临疑是壶中景，谈笑真同物外人。可是英灵招隐逸，芳名千载起兹辰。"}