{"id":"1237365","title":"游幻住庵留赠月千江上人","dynasty":"元","author":"黄玠","text":"出郭动柔橹，春花始班班。俯舷照清流，正见衰病颜。形影自相笑，浮沉人两间。胡能即有定，波荡不得閒。村雨农事殷，溪晴客衣暖。佳人同綵舟，沿洄绕芳甸。吴蚕近三眠，鲁桑连百畹。相将采白蘋，日与春俱晚。既雨天复佳，鸣鸟声故故。前溪春已深，劝我脱布裤。刺篙乱清涟，艇子入浦溆。我裤不用脱，汝自顾汝妇。维时桃始华，野眺欣有睹。沿洄度桑隰，迤逦见谷土。山虚龙出云，谷暖鸟鸣雨。来耨良足勤，力薄奈何汝。"}