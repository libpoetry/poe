{"id":"793994","title":"咏史三十一首 其一","dynasty":"清","author":"黄毓祺","text":"后羿恃善射，寒浞因其室。弑主于商邱，禹祀遂中绝。崎岖乱离间，少康能奋迹。母后奔有仍，遗臣奔有鬲。妻我以二姚，卒赖有虞力。有田方十里，有众才五百。庖正徒区区，棋布旧官职。灌鄩有馀烬，嘘之寒焰灭。君坚复雠志，臣矢尽忠节。受困无弃怠，滨亡无陨越。经营处女静，其动如兔脱。祀夏仰配天，故都还故物。却思怀襄初，滔天势方割。微禹民其鱼，蛇龙择人食。至今睹河雒，犹然颂明德。所以中兴指，首为少康屈。鼓钟罔攺悬，万国仍玉帛。一姓不再兴，真乃痴人说。"}