{"id":"830745","title":"还家杂诗 其三","dynasty":"清末民国初","author":"沈曾植","text":"魏塘迤以北，汉塘迤以东。海防来自古，内庳外差隆。吾郡南江委，谷水蟠其中。津渠交地泐，堤堰争人工。颇疑马塘筑，实绝分江通。从兹南纪绝，桑郦言皆穷。燕齐填九河，嬴氏湮三江。所以山海间，处处留秦踪。毋以仲初记，上揆神禹功。吾将咨海若，一往皆礨空。"}