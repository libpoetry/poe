{"id":"1109751","title":"十月六日与客游金山乾明宣塔戒坛弥勒舍利广教七山寺三首","dynasty":"宋","author":"刘摰","text":"水落溪桥霜未寒，冈林平浅是西山。路穿峭茜青葱底，寺在崎岖屈曲间。排门金碧七禅关，松阁相望石径连。不为勤求善知识，可能一日遍诸天。行彻云烟到上方，青林深壑对重冈。山中底处饶风月，要著江州一草堂。"}