{"id":"198367","title":"赠别罗舜举","dynasty":"宋代","author":"廖行之","text":"忆昔相从游，往往尝继晷。论文在肺肝，商确到肌体。一从怅分携，凫雁惯居徙。相望两川间，别梦萦百里。向来故园思，归兴动行李。奔驰快一见，舍馆渠暇理。畴昔夜过门，明月耿相视。一尊邀踌躇，啸咏天风起。朝来得秀句，惜别语盈纸。所愧才空疎，雅意孰称是。尘劳喜驱人，遣我轮善柅。明当问归途，马足莫西指。男儿结交情，聚散今乃尔。谁论十日恶，怀抱好无几。活活郴江流，此去下湘水。殷勤傥悬情，愿言寄双鲤。"}