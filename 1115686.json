{"id":"1115686","title":"游定林寺即荆公读书处四首","dynasty":"宋","author":"杨万里","text":"钟山已在万山深，更过钟山入定林。穿尽松杉行尽石，一庵犹隔白云岑。一个青童一蹇驴，九年来往定林居。经纶枉被周公误，罢相归来始读书。半破僧庵半补篱，旧题无复壁间诗。祗馀手植双桐在，此外仍兼洗砚池。踏月敲门访病夫，问来还是雪堂苏。不知把烛高谈许，曾举乌台诗帐无。"}