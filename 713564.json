{"id":"713564","title":"读史赠陈献孟并送其行","dynasty":"明末清初","author":"屈大均","text":"秦季焚诗书，先圣道以丧。诸儒负礼器，仓卒归陈王。匹夫徒发愤，曾不识兴亡。隐忍成功名，何如张子房。子房非儒者，为气何坚刚。其终如鲁连，其始如荆卿。平生予所希，君亦慕其狂。终古两盗雄，兰池与博浪。少年虽轻发，气实吞始皇。君于太公书，曾否得其纲。先公有宜略，揣磨宜不遑。将飞且伏翼，将呜先引吭。何必魁岸人，始能应帝王。从容以步游，游于淮海旁。英雄无神师，其学不明光。苟能依老成，以礼为之方。我亦倜傥人，垂老犹摧藏。汉初两孺子，不得与偕行。强忍亦已久，中夜起徬徨。君今血气盛，甘苦未多尝。思为日本刀，须炼梅花钢。屈伸能自如，入石乃无伤。行矣复迟迟，咫尺即相望。"}