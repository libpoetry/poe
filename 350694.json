{"id":"350694","title":"沁园春·美人膝","dynasty":"清代","author":"董以宁","text":"摇动衣纹，蹴开裙衩，似鹤仙仙。正藕覆交笼，垂过素笋，花茵盘坐，加上红莲。蜀国琴横，华山锦蔽，补屋才容也自妍。还堪觑，为胜常数四，宛曲迁延。有时昼拥床边。好一任、萧郎做枕眠。更爱欲频登，促来绮席，愁教独抱，阁尽吟笺。誓月幽窗，拈花法座，屈向氍毹较可怜。如今见，有阿侯旋绕，畏在伊前。"}