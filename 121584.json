{"id":"121584","title":"再次韵寄林郎中","dynasty":"宋代","author":"陈造","text":"林侯理窟元无底，如拜宣尼亲阙里。经笥沈醇文笔古，俯视时流皆日耳。我生忧虞占多半，鳖跛蠖屈今已惯。林侯尚抗他庾尘，盍明尝作不二观。相鲁君小公仪休，从政顾自愧由求。崧高蒸民有吉甫，飘风浪欲歌来游。索米惜不留行在，坐论看君偕五大。樵讴或配鼎彝收，衰翁纵衰犹可待。"}