{"id":"507570","title":"富溪八景富 其五 题贰守费翎毛图","dynasty":"明","author":"李昌祺","text":"紫髯别驾才气雄，好诗好画明且公。何人运思写动植，却使造化无全功。琅玕欹斜竹交翠，锦绮烂熳桃争红。联翩羽族竞来集，机忘意适雌兼雄。不闻清香哢啁唽，惟见细毳纷蒙茸。疾归奋翅斗轻快，闲宿敛翮俱从容。艳葩可折禽可笼，韶光都在图画中。飞鸣宿食总人力，荣悴开落非天工。方知世上有好手，笔端所至生春风。谛观此景似何处，高峰南北湖西东。买花载酒听啼鸟，老矣未得来相从。"}