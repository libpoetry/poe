{"id":"1233503","title":"读清江集","dynasty":"元","author":"黄溍","text":"元祐儒臣焕星斗，后有作者非其偶。二龙三凤何缤纷，况乃渊源鲁中叟。适从尘编识英爽，想见世泽馀忠厚。长公平生二三策，大廷披腹惊群后。风流斑斑仲与季，茅茨采椽绝丹黝。独追古昔寓阳秋，稍抉疵瑕到琼玖。却蟠馀力归赋咏，古硬清圆无不有。爰初人文启河洛，下逮百氏分户牖。空言可托匪末艺，巨笔待援须好手。典刑未坠乃至今，吾生已幸何云后。青灯照夜雨如线，奥论微辞烦击剖。追慕政复惭捧心，赞美胡能付钳口。从游起死不敢期，傥挹残膏注空朽。"}