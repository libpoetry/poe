{"id":"750241","title":"郊行","dynasty":"清","author":"刘铭传","text":"郊行二三里，四望皆村庄。秋收禾黍尽，露冷林叶黄。马前一老叟，独在田间忙。举头见行骑，走避殊仓皇。我行少仆从，我佩无刀枪。何以农父避，呼前问其详。农父荷锄语，战慄立道旁。今夏贼去后，大兵过此乡。贼至俱先备，兵来未及防。村内掳衣物，村外牵牛羊。人多不敢阻，势凶如虎狼。老妻受惊死，一子复斫伤。骨断不能起，至今犹在床。暮年寡生计，空室无斗粮。所幸此身健，勉力事农桑。近凡见兵马，畏怯故走藏。我闻殊太息，揽辔思徬徨。问彼统兵者，曾否有肝肠。灭贼自为贼，何颜答上苍。"}