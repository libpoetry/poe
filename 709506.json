{"id":"709506","title":"大墙上蒿行","dynasty":"明末清初","author":"陈子升","text":"飘风无不怒号，草昧雷雨，自我天造。衰替一何棼棼，中心独苦郁以陶。角春飒尔商秋，今我悯默复何谋。人生居天壤閒，歘如陨叶乘奔流，我今悯默复何谋。择君肌肤所适，遐不探君性命所存。冬宴曲房温密，夏当临远水清沦。牛马作走，我将复何谋。不及君美晰风云，鸡人唱鹤盖诣门。上有九重不测之苍天，今我安往谒夫帝。下有九州环流之瀛海，今我安往济所届。遐不汎览流观，遵君所迈。淬我玉研，今尔何为自摧藏，功德安可量。溪飞鸲鹆，峡走羚羊。神龙四顾，睛注中央。圣贤所务，变化无方。辟凶殃，醇雅致福祥。帝鸿之篆，娲后之章。太公之匮，宣尼之堂。琉璃之匣，紫云之房。传称往昔，咸自谓要且妙，曾不知君研良，雅无当。佩长剑之陆离，犀渠为衣，冠以雄鸡。载驱载驰敌万人，挥斥安边陲。班生投笔，终童弃繻。苏卿之节，伯也之殳。亦自要妙，胡宁舍诸。考黄钟，阐玑衡。东储甲观，西蜀元亭。操彤管，播金声。咏歌王风，辞若兰馨。知彼通塞，不出户庭。钓巨鱼如大鹏，与真人游息蓬瀛。奉觞北斗，有酒如渑。今日乐，诚可称。乐未央，为乐当自强。富与贵，如朝霜。何为自误，使尔心伤。"}