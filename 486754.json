{"id":"486754","title":"送常伯昂","dynasty":"明","author":"陶安","text":"燕云郁嵯峨，形势拱北京。土厚人劲毅，慷慨意气倾。一有温恭儒，翘然擢奇英。夙秉济物志，而无阿世情。西江赞风纪，顷步怀廉平。岭海涤氛翳，湖湘亦澄清。寻登南廌院，爱此霜月明。中台有徵书，共说选择精。春残柳飞絮，送别金陵城。子行勿迟迟，时事方营营。平生报主心，不为利禄婴。致远自今始，侧耳闻佳声。"}