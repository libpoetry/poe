{"id":"835001","title":"二郎神 题邵倬庵画佛扇","dynasty":"清末民国初","author":"奭良","text":"飘然瓶拂。万里流杯稳渡。孤树拥身云莫是，祗陀林不，精蓝何处。解识众生无量苦，尽指点、苍乌白鹄。广长舌、声闻圆觉，四万八千都悟。常住。鹿苑含香，鸡园却步。怕罡风、向恒河吹，乞一滴、四天花雨。交光网里琉璃影，聆名理、湛深支许。料少钝根人，莲社花开，轻参法侣。"}