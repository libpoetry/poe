{"id":"807285","title":"满庭芳  谈长益携具招游八公岩","dynasty":"清","author":"陈维崧","text":"水寺拖烟，山楼嵌雨，日长经院无人。茶香竹翠，也算是前因。兽窟山前精舍，参差处、欲断还匀。依稀似、凫雏雁子，零乱不成群。逡巡。思昔日，戴公故隐，往迹沉沦。渐樱桃熟后，梅又生仁。憔悴鬓丝禅榻，十年事、更与谁论。空归去，数声暝磬，行过米颠坟。"}