{"id":"1121275","title":"移竹次林英伯韵四首","dynasty":"宋","author":"林季仲","text":"苍苔斲破斧痕新，移傍颓檐慰病身。见我浑如旧相识，此君端是个中人。孤高自比西山洁，澹泊宁甘南巷贫。梦断啼鸦窗转月，怜渠犹把影相亲。不向窗前著色新，老夫无处可安身。寒梢已拔千寻剑，空腹堪容数百人。染泪浪传湘水恨，结根终伴杜陵贫。回头万事皆衰歇，岁晚相从尔独亲。手种琅玕照眼新，老来深寄五湖身。连宵留得枝间月，邀我同为物外人。封殖不贪千户富，依栖可慰一生贫。武夫称谓殊粗俗，却恨樊川语未亲。娟娟犹带露痕新，分得江潭未化身。岁晚定知堪傲雪，生来不肯强随人。心如庞老空诸有，节比原思不恨贫。月淡风清卧寒谷，倡予和女复谁亲。"}