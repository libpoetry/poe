{"id":"649025","title":"送万资中赴南京大理寺副","dynasty":"明","author":"杨士奇","text":"万生吾郡秀，文学重乡评。不媚难谐俗，无争亦让能。盛时趋召命，累岁在承明。书奏天颜悦，恩沾宠赐荣。联班谢北阙，两骑赴南京。齐鲁经游好，河山眺望清。徘徊嘅往迹，倾写畅吟情。议狱须推恕，持廉岂为名。孜孜体帝德，勉勉骛王程。公退如清暇，潜心向六经。"}