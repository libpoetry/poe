{"id":"591231","title":"登高丘而望远海赠梁岳","dynasty":"明","author":"欧大任","text":"登高丘，望远海，冥冥海风生白波，十丈汹涌冰嵯峨。有似瞿唐下三峡，篙工舟子不敢过。是时严冬十一月，雨霜吹作燕山雪。四野苍茫鸿雁饥，枯树半死木叶脱。嗟君萧飒风沙颜，冒寒苦欲趣入关。云涛不见西洲渡，咫尺那分北郭山。君不见披发之翁狂渡河，其妻止之徒咨嗟。家中餔麋尚可住，君今欲渡将如何。请君登高丘，与君望远海，一曲箜篌至今在。长风破浪岂无时，万斛之舟且须待。"}