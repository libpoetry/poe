{"id":"682911","title":"送聂文蔚先生出诏狱南归二首","dynasty":"明","author":"尹台","text":"帝阙浮云万里开，春风繁雪霁燕台。孤臣敢为微身计，圣主终怜天下才。夏胜传经应自信，范滂揽辔欲谁裁。古来麟凤无羁绁，寄语虞人莫浪猜。少日论兵堪弃繻，中年守郡竟投符。玉关人老无徵节，铜柱功成有谤珠。梦远江湖心独苦，身辞罗罻道何拘。冥冥花月金牛夜，好理残墟种白榆。"}