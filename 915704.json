{"id":"915704","title":"得寿仁寿俊二子中涂家书三首 其一","dynasty":"宋","author":"杨万里","text":"二子别我归，兼旬无消息。客有馈荔枝，盈篮风露色。绛罗蹙宝髻，冰弹溅柘液。老夫非不馋，忍馋不忍吃。急呼两健步，为我致渠侧。默数川陆程，几日当返役。惟愁香味坏，色变那敢惜。十日两骑还，千里一纸墨。把书五行下，废书双泪滴。不如未到时，当喜翻不怿。"}