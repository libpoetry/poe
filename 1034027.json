{"id":"1034027","title":"湖北上吴胜之运使有感而言非诗也","dynasty":"宋","author":"戴复古","text":"苍生积衅久，天欲尽杀之。干戈杀不尽，继以大旱饥。田野委饿莩，道路纷流离。众人识天意，不敢加扶持。公怀佛子性，逆天救民命。擅移太仓粟，众拂生尘甑。全活十万家，九州咏仁政。逆天天弗怒，鬼神胡不恕。白玉尚指瑕，青蝇工点素。秋风动莼鲈，公亦思归去。问公归去兮，苍生谁怙恃。"}