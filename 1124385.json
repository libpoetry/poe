{"id":"1124385","title":"崔成州将赴官招客剧饮次袁主管韵","dynasty":"宋","author":"项安世","text":"饮量诗才总不悭，一襟离绪竟难宣。横行秦徼看飞将，流落巴山记散仙。较第宾朋胜酒盏，留连僮仆费金钱。更阑上马情怀恶，髣髴沧江送画船。段家池馆已灰烟，更说江家六百年。但有小桥通绿水，不妨高阁看青天。钟山月到东城角，淮口潮来上闸边。两行红旗射西日，明朝汉使点楼船。"}