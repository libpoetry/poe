{"id":"652863","title":"夏日过陈孟敷书馆写画诗","dynasty":"明","author":"谢晋","text":"廛居城北苦湫隘，况复维时当九夏。黄埃飞扬盈坐隅，南薰不到庭轩下。清晨远策偶寻幽，来访陈蕃读书舍。竹树萧森风满林，图史纷纭签绕架。窗前研具颇幽洁，侍右童生亦闲雅。烹茶扫榻固相延，拂拭溪藤需小画。嗟余尘垢久填臆，欲写溪山未能暇。对此襟怀始觉清，何吝当轩恣挥洒。含豪濡墨起云烟，千岩万壑生虚籁。一幅都无半日成，持向高堂便宜挂。君家舅氏严昌翁，偶来见之忽惊差。贤甥珍重即相惠，邀我题诗继三榭。坐久吟成兴欲阑，林稍远见斜阳下。明朝有意更来寻，仍与君家了清债。"}