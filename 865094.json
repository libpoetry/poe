{"id":"865094","title":"初伏大雨戏呈无咎四首 其一","dynasty":"宋","author":"邓忠臣","text":"大明放朝官避暑，长廊翛翛绝尘土。汉家宫殿敞千门，紫阁拖云洒甘雨。雷恲电笑洗蒸郁，荡荡青天滑流乳。忆昨三年田舍中，六月正服农家苦。岂望生还直旧庐，得见张晁说新语。初听钧天骤窃抃，正似声闻躩起舞。喜乘初凉与晤歌，不忧庭潦垫垣户。径携斗酒相就醉，更置双鲤充君俎。"}