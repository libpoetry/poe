{"id":"597493","title":"喜梁李二山人入社","dynasty":"明","author":"梁有誉","text":"骚坛称二妙，名自早年知。磊落看前代，飞腾羡此时。黄初窥制作，绿绮共襟期。浪迹犹存古，高谈亦解颐。赋才愁里逸，侠气醉来奇。霜下梅花咏，风前桂树词。握珠君自惜，投璧我无疑。南国空舒笑，东方谩叹饥。古人何寂寞，吾道岂磷缁。秉烛星垂户，开尊竹荫池。药阑齐染翰，花坞半弹棋。更拟持竿去，长歌沧海湄。"}