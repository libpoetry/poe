{"id":"697732","title":"四时吟三五七言","dynasty":"明","author":"胡俨","text":"春禽鸣，春雨晴。门外落花急，池边芳草生。故人高阁谁相待，童子小车空复情。白苎轻，纨扇清。抱疾同玄晏，传经非伏生。绿阴满径红尘外，独自微吟独自行。高云凉，清露瀼。秋声生远树，月色满虚堂。宾鸿叫过沧洲去，绿绮陈来曲已忘。枫叶干，菊枝残。山林已摇落，霜露不胜寒。东风传得春消息，一树梅花雪里看。"}