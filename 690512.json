{"id":"690512","title":"得报中考功令","dynasty":"明","author":"张萱","text":"拙宦应宜早乞身，何因十载狎风尘。閒居已遂陈情疏，吏议唯求避世人。远岫无心云片片，长林有伴鹿甡甡。莫言积毁堪销骨，自信孤臣是逐臣。落日溪头独杖藜，行吟何事鬓丝丝。输它唤作沟中木，赢得长称膝下儿。塞马不须论得失，海鸥从此莫猜疑。閒来更喜身犹健，且醉村醪读楚词。"}