{"id":"1116561","title":"次韵王定国得颍倅二首","dynasty":"宋","author":"苏轼","text":"仙风入骨已凌云，秋水为文不受尘。一噫固应号地籁，馀波犹足挂天绅。买牛但自捐三尺，射鼠何劳挽六钧。莫向百花潭上去，醉翁不见与谁亲。滔滔四海我知津，每愧先生植杖芸。自少多言晚闻道，从今闭口不论文。滟翻白兽樽中酒，归煮青泥坊底芹。要识老僧无尽处，床头牛蚁不曾闻。"}