{"id":"697474","title":"始入州谒宣尼庙二首","dynasty":"明","author":"胡应麟","text":"猗欤大圣人，树建实高厚。道苞羲农前，业擅尧舜右。茫茫沧海水，涓滴靡不受。俨若登岱宗，绝顶小宇宙。于戏七雄降，生民失领袖。九流竞纷纭，百氏互驰骤。虚无驾犹龙，因果凿灵鹫。骎寻天网缺，畴补坤轴漏。龙飞歘淮甸，六合更造就。车书焕一统，谱系明授受。寰区设黉校，家掖仍户诱。诗书被华貊，狐兔伏林岫。遂令宣尼脉，炳耀绝先后。伟哉成周基，八百衍潢胄。厥初水精帝，肇迹维山东。乡闾表凫绎，胤胄延龟蒙。胡为姑蔑墟，亦有文宣宫。时维赵宋末，兵戈竞华戎。渡南实孔裔，大衍三衢宗。精灵动世主，锡命传丰隆。沿流洎明代，奕叶驰皇封。创祠视曲阜，貤恩逮无穷。清华世世及，岳降齐申崧。两宗峙南北，辉赫罗章缝。至今太末里，恍忽邹尼风。我来谒遗像，三叹钦遐踪。皇皇六萟轨，万古侔穹窿。"}