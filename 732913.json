{"id":"732913","title":"哀三哀 其二","dynasty":"清","author":"朱嘉徵","text":"龙门后死者，旷世得谈子。终老博士身，义风振闾里。䃲礴卧江山，疏野气味美。薄俗难使真，独负苍生耻。上下数千年，衡断无与比。昭代十六皇，圣德系泰否。兰台空汗青，名山正时纪。较仇鲁鱼编，苴笔董狐史。甲申逢世患，徒步阙廷死。去列幕府雄，气横建业水。仗剑履间关，画河且高垒。责我义公徒，破家存国祀。悔不用公言，偷活沟壑耳。生歌平陵东，丘首高风起。"}