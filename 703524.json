{"id":"703524","title":"次余澹心韵二首","dynasty":"明","author":"释函可","text":"家本飞云白石龛，偶言来去亦优昙。遗篇青简千年事，山月蒲团一杖担。此日晓风歌柳岸，他时高阁坐江南。摩腾翻译浑多故，身外累累贝叶函。摘叶烧泉处士斋，几翻相向写幽怀。看残今古无天眼，踏破青山有草鞋。雁去休教虚只字，猿归应已共层崖。世间定乱非裴度，雪夜何人更度淮。"}