{"id":"575902","title":"题陈隐君菊庄卷后","dynasty":"明","author":"孙蕡","text":"隐君种豆南山陲，清晨荷锄薄暮归。馀閒更学树丛菊，茅屋前头花作围。此花不比桃与李，万木凋零方吐蕊。耀日黄金浅浅红，凌霜白玉深深紫。孤芳似与九九期，落英不落长满枝。嫣然羞作儿女艳，高洁独抱幽人姿。此时隐君徐步屧，晨光熹微风猎猎。晚圃寒花语断虫，东篱冷露留残蝶。洛阳金谷盛繁华，江渚芙蓉照馆娃。歌台舞榭岂不好，淡烟芳草令人嗟。岁华将暮衡门里，寄傲羲皇时隐几。见月开笼放白鹇，穿林采药寻黄绮。平生嗜酒仍嗜书，诗比渊明差未如。还开三径望俦侣，亦有五柳临庭除。素琴抚弦惟袖手，葛巾且漉柴桑酒。莫劳更赋归去来，惹得声名满人口。"}