{"id":"686476","title":"怀归","dynasty":"明","author":"申佳允","text":"秋澹寒烟合，浮云碣石宫。乾坤惟伏枕，身世此惊弓。山雪霏轻霰，藤萝霭碧虹。聪明山不远，青翠落空濛。紫葛参差秀，临风欲蹑从。林峦乡思切，霜雪宦心慵。芳草随双屐，疏烟傍短筇。百年春事老，幸我未龙钟。滏水午桥曲，遨游即锦江。鸥盟依雪棹，渔酤泛春缸。仕迹惭冰镜，乡心傲碧幢。入林甘自矢，漫隐学南淙。一线清漳水，瀰瀰泛远陂。江湖原汗漫，菰藻任葳蕤。霜老伊人在，春深季女饥。采芝南涧下，从此慰期颐。十里芙蓉国，城闉香气霏。楼心浮翠杳，潭影下清晖。世路俱流水，秋风一钓矶。疏狂原具癖，能与素心违。烟树中丞墓，南园十亩居。醉馀浇野竹，睡起摘畦蔬。佃仆驱犁犊，儿童慰笋舆。春城风雨事，搔首问村墟。蒹葭天际碧，归梦瞩平芜。秋墅开莼渚，烟堤集野凫。茅茨谙素业，风月恕狂夫。不信沙洲远，云空雁北呼。未熟邯郸梦，黄粱祠在西。水村烟杵隔，野火岭云低。车马山灵笑，莺花客思迷。仙人不可见，咫尺是丹梯。逐逐尘颜老，萧森木石斋。论文惟白社，归计只青鞋。澹宕烟蓑月，参差玉树阶。掩关秋雨静，如水夙心谐。锄茅结草屋，逶逦滏阳隈。树树岚光合，村村寒日开。雨声凌野塔，月气射丛台。非市非山际，横襟一举杯。寺忆读书处，清钟识慧因。閒僧皈贝叶，薄宦愧霜筠。水木通禅理，人天有静春。洒然尘劫外，印合宰官身。望望南堤路，春游霭岫云。虹霓原剑合，车笠倏星分。不爽幽兰约，重寻白鹭群。荻花沙水岸，鸟语隔烟闻。黄沙村坞合，层树数衡门。灵雨浸畬径，麦秋灌菉园。烽烟客梦绕，鸡黍古风存。半隐双扉寂，栖迟问主恩。愁鬓惊秋簟，幽栖梦亦安。辛勤唯采蕨，报答此和丸。烟雨从芒屩，风华傍鹖冠。京华高马足，客思浊漳干。群盗纵横极，愁来冷笑颜。洺州关上月，枌社梦中山。天怒风霾恶，云空木叶閒。家园一夜泪，隐几落潸潸。荒冢荆榛里，溪桥细雨天。浮名销白日，流水托朱弦。尘满横戈地，云生落照边。猿鸣空谷外，凭吊亦跫然。城角高楼起，清辉眺碧寥。凌风堪拂袖，凭槛任横箫。放浪浮鸥屿，艰危悟鹿蕉。旱蝗千里赤，三径已萧条。青天蜀道险，安步入南郊。载酒谋逃市，藏书著绝交。马瘏凭蜡屐，鸠拙认春巢。白眼云霄上，无材自苦匏。赵陵新战垒，愁思在东皋。野水消尘骑，春烟醉浊醪。素琴奄往事，高枕属吾曹。感慨官为累，晨风拂鬓毛。非不春明恋，其如风雨何。孤烟归大麓，晓日渡滹沱。缥缈空声相，鸿蒙发啸歌。佛楼霄汉回，醉眼碧嵯峨。秣马晨征意，心旌乱晓衙。低回怜鹤影，消息问藤花。紫藓春前绿，娄山雨后霞。丰林千里梦，渺渺落天涯。岂敢嗟时事，风尘已办装。行藏馀马骨，岁月悸羊肠。云满凫鹥国，沙高薜荔墙。升沉天莫问，倚杖听沧浪。刻凤楼头月，芸晖续旧盟。绿筠垂几席，白酒坐柴荆。离乱朋情合，登临雁羽轻。连床虚榻待，乡国有嘤鸣。草堂寻旧迹，结搆水南亭。窃禄三年素，谋生十亩青。秋阑舂药臼，竹院谱茶经。携手同心侣，京华怅落星。蓬荜临寒井，春栏忆共凭。一行膺绂组，十载隔晨兴。罗雀堪题署，冥鸿亦避缯。春阴临大伾，矫首欲飘凌。支离愁病骨，畿甸朔风柔。此日多麟凤，一官自马牛。霞城青岱岳，龙潴碧潭秋。双眼乾坤外，生涯在十洲。盘礴高雯上，萧疏万树阴。世情何按剑，吾道合抽簪。黄鸟春林语，秋虫夜雨吟。中怀聊自喻，山水寤言深。乱后修山墅，新丰易水南。邢州烽燧逼，王屋树烟含。故老存袍泽，乡风是织蚕。索居何落寞，村市有丛谭。篮舆菡萏下，春梦揽霞襜。诗酒情原狎，溪山兴不廉。狂其从毕卓，简则学陶潜。岂必麒麟阁，勋名乃合尖。桑乾河水白，无恙挂秋帆。雪满高人屧，风吹隐士衫。论交俱六吉，阅世欲三缄。苍莽恒阳树，天风振石巉。"}