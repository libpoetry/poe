{"id":"662167","title":"送王司徒分韵得五字","dynasty":"明","author":"石宝","text":"在昔称高士，箕山及巢父。虽垂千载名，吾道固未取。君臣义自重，岂得薄圭组。惟是勋业成，几微贵先睹。二疏辞汉荣，季鹰怀吴土。司徒志亦然，百世殆同矩。辛勤三十年，出身事清主。行者必有归，安得长伛偻。明山有茅亭，亭南有瓜圃。象观有卷舒，理玩月三五。始息负重肩，时与荷蓧伍。睡足江南春，无人报风雨。"}