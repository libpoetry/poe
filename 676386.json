{"id":"676386","title":"徽州吴君得妙法制墨赋诗赠之","dynasty":"明","author":"文彭","text":"新安松枝烧不绝，红霞碧燄相纠结。收烟调捣三万杵，练作玄霜乌玉玦。设来几案对端侯，云浮烟散光腾彻。落纸三年不昏暗，一点霜纨漆无别。廷圭巳矣潘谷死，此道只今谁得比。水晶宫客汪廷器，吴郎继之真二美。时时赠我两三丸，光黑异常心独喜。日日用之无间断，经岁方能半寸毁。黄金可得奈墨无，莫轻目前惟重耳。嗟余不欲磨世人，愿得一笑临池水。"}