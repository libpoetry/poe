{"id":"647602","title":"题梅庄卷","dynasty":"明","author":"王汝玉","text":"我家吴山群玉坞，千林雪霁花难数。几回听彻青鸟啼，春在南枝北枝吐。冲寒载酒花间游，漠漠梨云烂不收。暗香疏影发诗思，还如何逊在扬州。别来倏忽流光改，夙昔閒情竟何在。美人家有梅花庄，十里素香春蔼蔼。九龙山下三泖东，浑似西湖水月中。市上红尘飞不到，玉妃别下广寒宫。归心便趁东风起，飞度湖山万花里。狂歌唤取缟衣仙，兴捲吴淞半江水。青灯照我客舍寒，归计其如行路难。花前胜赏仍负却，坐惜春深香粉残。人生百岁浑如寄，还省旧游怜久弃。题诗为赠梅庄人，目极瑶英缈天际。"}