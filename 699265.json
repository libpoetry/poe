{"id":"699265","title":"送唐本初之茅山","dynasty":"明","author":"袁华","text":"唐君本出公房裔，寄迹黄冠鬓己华。欲访洞经参玉诀，不求句漏觅丹砂。弟兄得道惟茅氏，父子登仙有许家。老我平生远游履，尘缘未断独兴嗟。九老仙都印未刓，华阳宫阙耸高寒。隐君书著登真诀，长史碑题旧观坛。望拜竹宫流爟火，步虚菌阁侯神官。姓名己在龟台籍，鹤背风清聚鹖冠。"}