{"id":"215386","title":"用前韵戏赠叶致远直讲","dynasty":"宋代","author":"王安石","text":"叶侯越著姓，胄出实楚叶。缙云虽穷远，冠盖传累叶。心大有所潜，肩高未尝胁。飘飘凌云意，强御莫能慑。辟雍海环流，用汝作舟檝。开胸出妙义，可发蒙起魇。词如太阿锋，谁敢触其铗。听之心凛然，难者口因嗋。抟飞欲峨峨，锻堕今跕跕。忘情塞上马，适志梦中蝶。若金静无求，在冶惟所挟。载醪但彼惑，馈浆非我谍。经纶安所施，有寓聊自惬。棋经看在手，棋诀传满箧。坐寻棋势打，侧写棋图贴。携持山林屐，刺擿沟港艓。一枰尝自副，当热宁忘箑。反嗤褦襶子，但守一经笈。亡羊等残生，朽筴何足摺。欢然值手敌，便与对匕筴。纵横子堕局，腷膊声出堞。樵父弛远担，牧奴停晏饁。旁观各技痒，窃议儿女嗫。所矜在得丧，闻此更心惵。熟视笼两手，徐思捻长鬣。微吟静愔愔，坚坐高帖帖。未快岩谷叟，斧柯尝烂浥。趋边耻局缩，穿腹愁危嶪。或撞关以攻，或觑眼而厌。或羸行伺击，或猛出追蹑。垂成忽破坏，中断俄连接。或外示闲暇，伐事先和燮。或冒突超越，鼓行令震叠。或粗见形势，驱除令远蹀。或开拓疆境，欲并包总摄。或仅残尺寸，如黑子著靥。或横溃解散，如尸僵血喋。或惭如告亡，或喜如献捷。陷敌未甘虏，报仇方借侠。讳输宁断头，悔悞乃批颊。终朝已罢精，既夜未交睫。翻然悟且叹，此何直劫劫。孟轲恶妨行，陶侃惩废业。扬雄有前言，韦曜存往牒。晋臣抑帝手，捘侯何啻涉。冶城子争道，拒父乃如辄。争也实逆德，岂如私斗怯。艺成况穷苦，此殆天所厌。如今刘与李，伦等安可躐。试令取一毫，亦乏寸公镊。以此待君子，未与回参协。操具投诸江，道耕而德猎。"}