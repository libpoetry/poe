{"id":"224850","title":"玉楼宴·记红颜日","dynasty":"宋代","author":"晁端礼","text":"记红颜日、向瑶阶，得俊饮、散蓬壶。绣鞍纵骄马，故坠鞭柳径，缓辔花衢。斗帐兰釭曲，曾是振、声名上都。醉倒旗亭，更深未归，笑倩人扶。光阴到今二纪，算难寻前好，懒访仙居。近来似闻道，向雾关云洞，自乐清虚。月帔与星冠，不念我、华鬚皓鬓。纵教重有相逢，似得旧时无。"}