{"id":"683663","title":"咏戍卒","dynasty":"明","author":"王世贞","text":"夜静风高角自鸣，铁衣长挂酒频倾。细君莫厌离家语，争道明朝又出兵。岁岁从军出酒泉，未知何日勒燕然。相逢莫更嫌衰贱，多少黄沙掩少年。乍逐春风上帝畿，如何短棹乂将归。看君身似潇湘雁，不厌年年南北飞。潞水驿前双画桡，送君频上又相邀。征衣半湿离筵酒，心到阊门第几桥。推枕春林送曙莺，渐惊虚白上窗棂。书尘贫病无他业，一卷黄庭内景经。萧疏病骨怕逢秋，伏雨斜风到枕头。一夜芭蕉恼不彻，他自无情我自愁。"}