{"id":"1031388","title":"送柯秘书三子归泉应诏","dynasty":"宋","author":"蔡襄","text":"秘书昔共官临漳，时呼三子侍侧傍。修瞳阔颡善应对，举措不类群儿行。遥知成就在他日，尔时迄今十载强。闽州太守无伎术，乞持符竹还故乡。近观诏书下郡国，选访行实登俊良。嶷然三子复过我，衣裾飘洒凝秋霜。各携编轴几百幅，互以理要充词章。久之潜思叩幽眇，角牙腾触声礌硠。言归温陵入场屋，争奋笔舌论短长。海鹰上云出瓜翼，天马历地无羁缰。秘书多才晚未遇，有如此子传义方。吾徒沉升不须议，且看少者腾声光。"}