{"id":"1220078","title":"韩伯皋佥事移湖学讲堂时倪仲深作教韩为作堂记予因赋此诗","dynasty":"元","author":"朱晞颜","text":"春风采采宫芹香，宫前泮水涵晴光。鳞鳞瓦影落晴昼，鱼自在藻鸢自翔。盛时学士多俊造，两庑弦诵声琅琅。藏修游息俨有序，丹雘炫耀联宫墙。喧啾一扫众境寂，爽垲坐阅松柽凉。吴兴先生适用材，时论已许收栋梁。悬知述作有本始，上顾宪纪司翕张。雄文师表动一世，籍湜喘汗汉走僵。昔之人品今可见，光燄万古开天章。推尊孔道赖韩氏，岿然丰刻在斯堂。"}