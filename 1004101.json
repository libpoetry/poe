{"id":"1004101","title":"拟九颂 其八 朝阳阁","dynasty":"宋","author":"程公许","text":"东方兮煌煌，烜吾目兮晨光。耳翰音兮三唱，屏群英兮远藏。揽衣兮起起，危槛兮徙倚。宁餐华兮学仙，何炙背兮誇美。众鼾睡兮昏莫知，我心恻兮独徘徊。胡羲驭兮不少尼，恐君行兮迫崦嵫。晞余发兮扶桑，骋余乘兮旸谷。玩咸池兮洗光，伫阊阖兮开钥。建采旄兮飞虹，驾蜿蜒兮八龙。鸾凤兮前导，灵鸟兮后从。于微闾兮发轫，景未仄兮帝宫。及曜灵兮未晏，尚察余兮从容。"}