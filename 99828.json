{"id":"99828","title":"杭州牡丹开时仆犹在常润周令作诗见寄次其韵","dynasty":"宋代","author":"苏轼","text":"羞归应为负花期，已是成阴结子时。与物寡情怜我老，遣春无恨赖君诗。玉台不见朝酣酒，金缕犹歌空折枝。従此年年定相见，欲师老圃问樊迟。莫负黄花九日期，人生穷达可无时。十年且就三都赋，万户终轻千首诗。天静伤鸿犹戢翼，月明惊鹊未安枝。君看六月河无水，万斛龙骧到自迟。"}