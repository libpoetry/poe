{"id":"1140399","title":"感兴","dynasty":"宋末元初","author":"陈普","text":"千载荷神物，四书与五经。勋华生万民，孔颜真仪刑。本原尽溟漠，日用垂日星。疾契虎豹变，力行凤凰庭。感通穷有气，润泽周流形。拟议辄破的，宰制动发硎。达即雨天下，穷足春林坰。自从孟子没，斯义久晦冥。歆雄暨马郑，熠熠暗飞萤。韩柳至欧苏，亦如醉不醒。白昼瞠两目，不见太山青。蕙兰亘九畹，鼻塞不闻馨。浩浩大城府，无人为抽扃。宗庙失雄丽，楼阁迷岩亭。渊渊楚七泽，渺渺东沧溟。不识海若面，雄论誇扬舲。名为指南车，认癸作丙丁。名夸能作室，戺夹如堂厅。异端塞宇宙，不能别渭泾。夜光耿砂砾，掉臂不留停。文章王介甫，种棘满朝廷。匹夫持伪辩，六合为血腥。读书不精义，落落空摇精。"}