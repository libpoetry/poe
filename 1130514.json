{"id":"1130514","title":"故致政参政大资张公挽词三首","dynasty":"宋","author":"韩元吉","text":"海内推耆德，朝端蔼直声。金辉馀烈火，玉价自连城。正色消群枉，高风耸后生。君王问黄发，犹仅陟台衡。益部烦分陕，金陵起御戎。逢时身已病，忧国志弥忠。廊庙吁谟外，丘园梦寐中。弹冠与归老，盛节有初终。忆荷公车荐，多惭识面求。惊心异生死，倒指十春秋。国士怀青眼，门生慨白头。束刍催老泪，东与大江流。"}