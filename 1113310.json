{"id":"1113310","title":"代王侍郎送程尚书赴信州三首","dynasty":"宋","author":"张嵲","text":"化龙陂迥照旌旗，怀玉峰高缓马羁。地接乡关犹昼锦，人从国老借元龟。一州如斗何劳者，六合同风要在兹。此去未能温坐席，却随春到凤凰池。德望居朝大吕轻，眷思难怫丐归情。履声暂去端门晓，刀梦新占虎节荣。有道致君三任喜，无心贪宠一麾行。天衷祗恐思耆旧，不待黄堂报政成。君王钟意抚斯民，不惜朝端屈老臣。连锦麾毫千字宠，黄金横带万钉珍。长安日近恩光迩，刺史天高惠政新。我愧仙岩旧猿鹤，依然轩冕缚閒身。"}