{"id":"1236934","title":"上京纪行诗 同吕仲实宿城外早行","dynasty":"元","author":"胡助","text":"我行得良友，夜宿建德门。晨征带残雨，华星缀云阴。局辔乘羸马，沿途共笑言。两京隔千里，气候殊寒暄。声利汩清思，山川发雄文。平生所未到，扈跸敢辞烦？愧予雁鹜姿，亦复陪鸾鹓。历历纪瑰伟，一见胜百闻。兹游偿夙愿，庶用归田园。经过昌平县，实惟刘子乡。当时直言策，至今有耿光。功名真琐琐，气节横八荒。斯人宁复见，阅世徒慨慷。奉祠表谏议，化俗崇贤良。贼臣偶同里，遗臭亦难忘。严程惧稽缓，古迹嗟莫详。挥鞭事前迈，居庸翠苍苍。居庸古关塞，老我今见之。天险限南北，乱石如城陴。朝光映苍翠，征袖凉飔飔。涧谷四十里，崖峦争献奇。禽鸟鸣相和，草木蔚华滋。佛炉架岩上，疏泉汇清池。民居亦棋布，机硙临山陲。清幽入行李，缓策遂忘疲。黄屋年年度，深仁育黔黎。从官多名儒，山石遍题诗。伊余备史属，斐然愧文辞。矧兹中兴运，歌诵职所宜。皇灵符厚德，岂曰恃险巇。百千僦一马，日行百馀里。未明即戒途，将至辄中止。人困马思睡，马疲徒用箠。驱驰失情性，老病侵发齿。可怜翰鞅掌，岂知固如是。径行古关塞，形胜那尽纪。荒落久宁静，富庶或成市。清晨过怀来，沙草风烟美。想当用武时，满野控弓矢。白塔远招人，挥鞭渡流水。人言桑乾北，六月少炎热。我行李老谷，流汗还病暍。疲马鞭不进，况复碍车辙。翠岩石幽幽，久晴涧泉竭。牛羊放山椒，穹庐补林缺。投宿山店小，子规啼夜血。南归空有怀，闻之愧刚决。顾方上滦阳，玉堂看秋月。更阑不成寐，声声山竹裂。期是明年春，相闻在吴越。山石似丹垩，赤城因得名。土异产灵瑞，永宜奉天明。市廛集商贾，有驿通上京。触热此经过，忽看风雨生。平原走潢潦，河流浩新声。斯须即开霁，灿烂云霞横。乾坤气磅礴，山石钟奇形。鳌峰才数尺，濯秀何亭亭！势欲负厚地，岌若霄汉淩。一峰更旁耸，玲珑穴虚明。青肤萦白障，微扣宣金声。中涵太湖润，瑰伟专上京。想当初凿时，山鬼泣以惊。置之玉堂前，几阅瀛洲登。年来对阁老，岷峨眼中青。雨渍生古色，月寒见霜棱。摩挲助文思，一挥九制成。谅勿忧豪夺，长兹托佳名。"}