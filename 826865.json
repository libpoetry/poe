{"id":"826865","title":"八声甘州·题谭篆青聊园填词图","dynasty":"清末近现代初","author":"金兆蕃","text":"罨霜空、岚翠落墙阴，侧帽坐微吟。忏寻常言语，镂冰琢雪，密护冬心。刻画横斜梅影，花瘦不胜簪。依约罗浮梦，惊起仙禽。召客碧笺分赋，静无尘妨毂，有月窥襟。况林疏径密，春隐画中寻。感羁栖、天寒岁晏，正无憀、单袖倚孤岑。重招隐，凭君开径，涛籍同林。"}