{"id":"1237380","title":"薄薄酒奉别吴季良二首","dynasty":"元","author":"黄玠","text":"薄薄酒，可杯勺，粗粗布，宜浣濯，丑妇耐贫勤织作。我无南阳诸葛田，赤手欲探蛟龙渊。曲中箜篌十四弦，河水东流心惘然。角上蜗牛且酣战，鹤胫自长凫自短。井蛙海鳖相讥嘲，何似雕鴳俱逍遥。八珍之味不如良友，千金之富不如佳儿。百年一息万世痴，庞公未为无所遗。南山有木木有枝，根如盘石不可移。薄酒味薄情不薄，丑妇貌丑心不丑。君不见天下风流朱伯厚，车如鸡栖马如狗。河西蒲桃紫雪浆，秦中琵琶妩媚娘。黄金快意一日乐，奄忽百岁如风狂。天雨未休匏叶苦，江湖水深不可渡。豫章非?众莫辨，橀榽似檀人伐汝。汉阴丈人抱瓮归，万事反覆非一机。博劳东去燕西飞，毋与寸草争馀晖。"}