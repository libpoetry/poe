{"id":"900601","title":"送陈择之","dynasty":"宋","author":"张栻","text":"君能千里来，乃作触热去。凉秋幸非遥，归计无已遽。向来文字间，讲论有平素。及兹共王事，益得君佳处。几微独深窥，圭角本不露。岂期寂寞滨，获此友朋助。吾邦虽云僻，山水足奇趣。更期休沐晨，相与穷杖屦。匆匆何少悰，咄咄出别语。君怀负丞恩，行矣当及戍。我亦念归欤，霜天收栗芋。后会未可期，往事屡回顾。赠言复何有，独以此道故。寥寥千载前，达者同一路。所趋固绝尘，所履无虚步。临深觉居高，仰止有馀慕。要须学沧溟，汇此百川注。他年傥相忆，访我城南圃。无使岁月深，永思编简蠹。"}