{"id":"229991","title":"寿宪使大卿","dynasty":"宋代","author":"度正","text":"自昔天之生大贤，其间往往几千年。前日颜曾乃并世，后来孙乐还齐肩。参稽疏数未一概，废兴大抵关诸天。恭惟皇家受眷命，五星集奎光芒悬。复振斯文自洙泗，涣然遗响闻伊瀍。微言奥论揭日月，九州四海俱流传。浩斋先生本自得，闻风特起吾东川。当时造入自孟子，善养其气气浩然。配合道义期充足，至大而刚直以全。后来岂不有继者，要之闻道先生先。今夕何夕天气好，虞琴初奏南薰弦。正阳之月月几望，于时盖得乾之乾。宜其秀质温如玉，不磷不缁白且坚。吾君好学古未有，直上便可升经筵。力辟淫邪开正道，雍容尧舜陈王前。仰视苍苍岂无意，如此大器堪扶颠。诸生载酒来荐寿，山肴野蔌徒拳拳。跻彼公堂喜拜舞，正也请赋嵩高篇。"}