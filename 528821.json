{"id":"528821","title":"渡淮放歌","dynasty":"明","author":"陆深","text":"出门江南花无数，行尽淮南春欲暮。风霜添上鬓丝繁，颇悔从前好词赋。伊吕分明道可行，孔孟咄嗟时不遇。故人衮衮俱公侯，频岁劝予劳尺素。亦有封章达姓名，曾傍重瞳屡回顾。忆昨素冠成陛辞，天子中兴初践祚。八年林卧心常悬，一捧部符躬莫措。玉堂天高旧梦回，青宫地切新恩误。万分何补等涓埃，五十无闻昩时务。凭将一出期遂初，自保孤忠总如故。长河浊流足风波，飞鹢扬舲竞津渡。携家十口儿女情，居安虑危在云路。遥持一寸报主心，时放歌声和韶頀。"}