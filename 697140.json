{"id":"697140","title":"寄赵梦白计部","dynasty":"明","author":"胡应麟","text":"落月梁间梦寐悬，风神犹忆对床年。官仍大隐金门后，帝问长庚玉座前。白马看花孤阁雾，黄龙飞粟万家烟。他时倘蹑虞卿屩，醉舞平原十日筵。佩玉初辞汉苑春，鸣榔十月下天津。由来辨马无先达，谁道骑鲸不后身。双阙云霞高隐吏，五湖天地独归人。江东渭北论文夜，愁绝邯郸梦未真。"}