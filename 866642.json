{"id":"866642","title":"出郊以江路野梅香为韵得路字","dynasty":"宋","author":"冯时行","text":"居然麋鹿性，疏散疾已痼。杖策城东门，旷景引閒步。日正摇江影，春已暖沙路。疏梅忽相值，与我如有素。清芬煦严律，玉骨洗寒露。颇复动诗兴，况乃有酒户。与君嗅花饮，饮罢为花赋。揽此冰雪姿，裁作山间句。更得双南金，何逊似风度。夷融兴未惬，短景不少驻。呼僮扶步归，要折花无数。"}