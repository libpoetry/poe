{"id":"1117508","title":"敬超先","dynasty":"宋","author":"邹浩","text":"此地凭熊几使君，敬公名姓独超群。不因健笔曾推美，纵使忘形岂得闻。词翰莫窥真体要，江山犹带旧风云。我来访古惟高义，追想区区只自勤。拾遗流落困埃尘，海内忘形有使君。长似汉中情义笃，不同常侍死生分。一时燥湿知难变，万里经营想更勤。管鲍不忘公亦在，高风犹得后人闻。"}