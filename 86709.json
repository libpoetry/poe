{"id":"86709","title":"铭诗·眼如电","dynasty":"宋代","author":"刘克庄","text":"眼如电，十年读。腹如栉，三冬足。昔池上，赓黄鹄。今田间，叱黄犊。耕谷口，庐汾曲。洁去就，免殆辱。余先人，奋白屋。忠孝家，文章录。修名远，大运促。藐诸孤，忝似续。既显庸，亦老宿。如毛德，如天福。郭之东，溪之北，百弓地，十围木。几哉丘，吾所卜。汉赵岐，唐杜牧。皆自铭，不它属。虽短章，颇实录。"}