{"id":"679828","title":"送王中美之京","dynasty":"明","author":"郑关","text":"鲁酒三百杯，送行莫匆匆。酣歌击剑起，逸气如长虹。昔作鲁诸生，结交尽豪雄。黄金不足惜，对客囊屡空。早读五车书，作赋文尤工。今年见天子，拜舞明光宫。盛世夙重才，恩波赐无穷。长鲸跋锦浪，勺水焉能容。臈月河上别，雪花舞回风。行扳越城柳，醉度吴门钟。虽云隔云泥，耿耿心犹仝。顾我草泽居，生计如飞蓬。终当拂羽翰，万里来相从。谁能事章句，白首卧云松。"}