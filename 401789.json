{"id":"401789","title":"风怀简梁逸七首","dynasty":"民国末当代初","author":"朱庸斋","text":"坐阅情天鬓欲华，依然水石作生涯。何曾结习消除尽，惯爱春红且养花。桔槔聊复灌闲阶，无复当年旧绮怀。了却浮生多少事，日长清课早安排。桃叶桃根独有情，别来一水自盈盈。此身已分无馀恨，更乞相亲到隔生。年年梦落郁金堂，影事前尘几断肠。地老天荒人宛在，独无消息到王昌。春朝一阕定风波，未谱箜篌已渡河。从此相思无处著，长亭南北怕经过。秋丝犹未断莲根，老去风情敢复论。争似放翁身未死，卅年留梦沈家园。只隔罗衣不隔心，可怜同梦不同衾。多情少小虽珍重，只是幽期未许寻。"}