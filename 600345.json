{"id":"600345","title":"张公洞","dynasty":"明","author":"王弘诲","text":"纷吾婴世网，久抱烟霞致。兹焉远于役，登探始快意。晨邀二三子，振策戒徒隶。搜奇历榛莽，揽胜穷幽邃。言指灵洞游，贾勇各将事。始焉通一窍，委宛将身试。盘涡几曲折，险绝潜惊悸。噌吰含语杳，炬烛分光炽。阴崖忽中敞，万巧争相媚。混沌鬼斧凿，日月入天閟。怪石骇崩腾，溜乳疑牵坠。或如钟磬悬，或如旌幢置。或伏如龙潜，或奋如虎视。或作仙掌邀，承露犹堪饵。或拟胡僧跪，俯仰狎如戏。丹灶与芝田，隐隐谁为治。变幻不可了，缤纷难悉记。须臾出天窗，旷朗时一塈。扫石坐丹台，挥觞佐劳勚。嘉会良足怡，浮生念如寄。一入紫芝房，愿解红尘累。弱水隔烟涛，蓬瀛渺飞翅。缅怀洞中人，道阻不可至。何当飧赤脂，即此奉玄辔。"}