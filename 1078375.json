{"id":"1078375","title":"送邹德久还大柘旧隐三十韵","dynasty":"宋","author":"李纲","text":"抱病卧云海，杜关谁与游。邹子惠过我，命驾无停辀。但思一会面，不愿万户侯。故人相许心，拔俗今焉俦。触热涉长道，始识瓯闽州。叩门泉石边，僮仆惊髭虬。怪我齿发衰，志气非昔侔。岂知数年来，患难如戈矛。收悲且欢欣，身健馀何求。情话豁怀抱，高辞绍轲丘。远寻云间寺，屡泛江上舟。同擘荔枝红，坐见菊花秋。告我欲遄返，归袖风飕飕。投老不禁别，聊兹小淹留。置酒古道场，大白相献酬。短日忽西匿，轻云霭而浮。露下松桂枝，月转西南楼。慇勤渭城唱，达旦增离愁。念子韫器业，学慱仕未优。至宝委路傍，谁能辨琳球。世事方多难，英俊宜旁搜。何人有高识，荐此穷马周。丈夫重气槩，出处非身谋。岿然栋梁材，回首须万牛。玄豹且深隐，騄骥将见收。嗟我蒲柳姿，雅称山林幽。平生七不堪，岂独三宜休。国恩竟未报，负此终身羞。行矣勉著鞭，俟时摅壮猷。他年钟鼎勋，在子吾何忧。"}