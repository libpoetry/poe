{"id":"560588","title":"寿李主簿","dynasty":"明","author":"徐庸","text":"李侯阀阅西江族，钟秀乾坤间气生。舜日尧天欣际遇，圣经贤传总研精。岂惟出类超乡社，又复观光上帝京。禁阙从容通拜谒，琴堂赞佐沐恩荣。下车名姓如山重，率物襟怀似水清。□□已迎先达意，咨嗟还感下民情。日逢华诞延寮寀，节届新阳乐太平。玳瑁设铺添喜庆，冈陵颂祝载酬赓。酒波潋滟开银瓮，曲调参差按玉笙。卿月满轮频照烛，寿星一点倍光明。庙廊登进诚容易，铜狄摩挲在老成。乌兔自忙身永健，谋猷黼黻到公卿。"}