{"id":"973654","title":"谢知县丈相率汎舟且访寓舍并呈子畅兄","dynasty":"宋","author":"赵蕃","text":"父老延见后，诏书宣布馀。临流具舟楫，散步辍车舆。天气清而朗，物情和且舒。聊为曲江饮，报此暮春初。人物玉相倚，山川画不如。要穷诗律细，宁遣酒行疏。既益园官菜，亦留溪友鱼。风期须我辈，乐事见群居。欲去鹭前导，重来犬入裾。还迂长者辙，薄憩野人庐。"}