{"id":"831448","title":"下里歌","dynasty":"清末民国初","author":"林朝崧","text":"嗟馀避乱萍踪浮，愤时怀里兼悲秋。欲凭佳境破旅愁，出郭遂作下里游。下里里中风景幽，五步十步一阁楼。粉墙画栋丹青稠，窗网绿罗帘如钓。象床角枕纱帏帱，中有无数鸾凤俦。玉作容颜星作眸，裙衣纤纤新笋抽。欲出朱门不自由，门前江水西北流。浪人万里无归舟，池鱼塞雁两悠悠。愁泪滴在鸳鸯裯，良宵宴客召倡优。丝管排闷声啁啾，华堂张灯罗珍羞。鹦鹉螺杯牙酒筹，纷白黛绿递劝酬。倾壶倒榼情绸缪，此时乐可轻王侯。顾盻何止消百忧，来日苦短去日遒。人生欢娱在黑头，吁嗟是乡足温柔。托身白云将安求，斯须山月腾玉球。树影落地风萧{風穸}，风流薮泽不可留。城门未锁早归休，毋使霜露沾衣裘。"}