{"id":"1128492","title":"圄空讼息复遇肆眚庭事萧然蒙良器解元宠诗辄以二章为谢","dynasty":"宋","author":"葛胜仲","text":"一官铜墨付疏顽，岁好人和偶未瘝。东亩黄云穈芑卧，北扉青草纆徽閒。鹄亭夜觉冤氛静，蝇笔晨惊霈泽颁。倪耄欢谣归帝力，风人溢美但赪颜。编户相安易得情，年来狴犴每刑清。庭閒不复施梧象，俗朴聊同示草缨。牍背仅能平枉桡，需头那复觊褒荣。人言官事无由了，暂得居官事了名。"}