{"id":"1237113","title":"秋夜怀友二首","dynasty":"元","author":"袁易","text":"平生故旧谁知我，潦倒襟期子略同。纵酒祇判千日醉，读书少忍十年穷。岁华晼晚欺霜鬓，物色凄凉入共桐。未用相看叹摇落，古来江汉有秋风。屋角阑干北斗垂，谁家长笛夜深吹？月流河汉天机急，秋到山川木叶知。老去潘生聊漫赋，向来宋玉不胜悲。四时代谢浑閒事，有底穷愁入两眉？"}