{"id":"122869","title":"初发桂林有出岭之喜但病余便觉登顿","dynasty":"宋代","author":"范成大","text":"桂林独宜人，无瘴古所传。北客守炎官，恃此以泰然。堂高惬宴坐，讼简容佳眠。不计身落南，璇柄三回天。今朝逐出岭，欢呼系行缠。罝兔脱丰草，池鱼跃清渊。那知多病身，久静翻怀安。长风荡篮舆，帘箔飘以翾。灵泉路吃蹶，仆夫告頳肩。我亦头岑岑，中若磨蚁旋。走投破驿宿，强饭不下咽。兹事未渠央，万里蜀道难。十年故倦游，况乃成华巅。蚕老当作茧，不茧夫何言。"}