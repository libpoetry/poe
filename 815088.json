{"id":"815088","title":"秋怀","dynasty":"清","author":"柯劭慧","text":"唧唧草虫鸣，离离众星列。白露劲柔条，激楚结丛樾。踟蹰还入房，含凄心如结。罗帐漾清商，绮牖笼寒月。百忧触物生，万感因秋作。朝槿谢残红，篱菊发黄藻。金风生桂枝，玉露凋芳草。客怀多感伤，览物憎寒早。转身入我房，惄焉心如捣。绮窗暧夕晖，邃室增幽窈。岂必日月驰，维忧以用老。秋风自何来，吹我庭前草。昨旦含芬芳，今夕成枯槁。物理有变迁，人事岂常保。寄语闺中女，勿恃朱颜好。莫挽羲娥车，奄忽催人老。密勿思古人，庶以慰怀抱。落叶下亭皋，岁暮不自聊。羁旅无定所，翩翩若蓬飘。开轩一以眺，四野何萧条。心随商猋飞，目共秋旻辽。寒烟结远隰，馀景散陵乔。冉冉羲娥驰，兴往不可要。枯莽委岩趾，槁箨陨林梢。高下虽殊科，零落固同朝。念我非金石，胡为长郁陶。人生本物旅，大化谁能超。以此慰我怀，援笔成长谣。耀灵驰西陆，少昊司秋节。翩翩野藿飞，澄澄寒潭洁。我生多艰虞，览物难为悦。时往若驰波，一逝不可辍。来忧如循环，百转还相结。御风伤绤絺，卒岁无衣褐。徘徊终何之，对影惟明月。凝霜凋兰蕙，白露被荆榛。好恶殊以何，零落同秋旻。天地无终极，物理难长存。持此有时躯，而怀常苦辛。始知至人德，乐道在守真。营魂不自慰，毕景岂再晨。秋夜一何长，漫漫难及晨。我非壮士志，胡为怀苦辛。披衣起徘徊，仰看参与辰。三星犹在户，河汉未西沈。世累忽相扰，百忧坐自臻。欢愉随时弃，衰病逐年侵。茕独自天启，多艰将焉畛。弃置无复道，惆怅难再陈。"}