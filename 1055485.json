{"id":"1055485","title":"丁德儒置酒适与陈君俞联坐聊赋小诗为君俞谢因以赎先起之罪","dynasty":"宋","author":"李之仪","text":"春风不解事，吼地如雷霆。谁知一席间，笑语灯荧荧。主人意弥敦，设置不少停。而我槁木然，感慨时自惊。多情接胜友，孤朗如初星。微吟间相警，似欲慰独醒。我老百不堪，已分如漂萍。邂逅因事乐，尚或有此形。不惭引去先，得意耳暂清。展转寻断梦，间关愧微生。何当万里浪，相与同沧溟。"}