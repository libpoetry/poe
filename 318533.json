{"id":"318533","title":"百字令·书香港近事","dynasty":"现代","author":"庞俊","text":"蓬莱左股，捲红桑脱叶，今年寒早。目断石壕村畔客，短褐天吴颠倒。蜃市鲛绡，柘枝蛮鼓，绊定鸱夷棹。海烽何处，酒徒历历洲岛。最苦乌柏霜啼，催人冒暗，残烛吹笙道。妒煞云端闻犬吠，袅袅胡衫狸帽。八表同昏，三桥未隔，休恨珠宫渺。明朝骑马，淡蛾还斗新扫。"}