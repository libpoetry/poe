{"id":"1193591","title":"南歌子","dynasty":"唐","author":"毛熙震","text":"远山愁黛碧，横波慢脸明，腻香红玉茜罗轻。深院晚堂人静，理银筝。鬓动行云影，裙遮点屐声，娇羞爱问曲中名。杨柳杏花时节，几多情。惹恨还添恨，牵肠即断肠，凝情不语一枝芳。独映画帘闲立，绣衣香。暗想为云女，应怜傅粉郎，晚来轻步出闺房。髻慢钗横无力，纵猖狂。"}