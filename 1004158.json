{"id":"1004158","title":"述九颂 其二 载英","dynasty":"宋","author":"程公许","text":"岷山兮五岳丈人，大江兮四渎之尊。羌郁积兮佳气，固人物兮载英。环两川兮千里，何江乡兮专美。汇千顷兮玻瓈，龙与鹤兮集止。山之隐者聃耳孙，子正见兮杨氏女。乘汎景兮轶罡风，蔼仙踪兮山之趾。禀帝命兮丛霄，聊世人兮游戏。五男子兮翘英，今峣峣兮鼎峙。彼谈迁兮世史官，怅有歉兮昆及季。真人兮高翔，盼尘寰兮秕糠。悯俗兮惛瞀，蹇余佩兮荧煌。老翁泉兮龙鹤之云，前苏后李兮蔼芳馨。岷可砺兮江可竭，不可沫兮英与灵。"}