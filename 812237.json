{"id":"812237","title":"蓬山即事","dynasty":"清","author":"朱景英","text":"此间那易觅蓬瀛，夷獠村中浪有名。但使野人习耕凿，太平农亦乐长生。劲弧卓地响藤弦，筱笴雏翎发叠连。也学颜行齐稽首，射生好手试叉前。垂垂两耳肉如环，绿发鬖髿覆绀颜。悔不担来千石酒，直看一路醉花蛮。试舞衫裁吉贝多，动摇珠络影婆娑。发声忽举双双腕，宛转听他蹋蹋歌。云子香舂雪色餈，团团搓手意迟迟。老饕口腹殊多累，臂钏生怜压匾时。接程蚁附与猱升，局曲脽尻日炙蒸。一种生灵共含负，差徭何苦太频仍。"}