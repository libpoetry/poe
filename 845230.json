{"id":"845230","title":"河传 效孙光宪","dynasty":"清末民国初","author":"樊增祥","text":"新月。娇绝。照人吹笛。露似珍珠。满衣蟾影杏花疏。铜壶。迢迢清漏徂。花侵格子穿双眼。银河浅。望断西来雁。翠楼阴。单凤衾。沈吟。可知楼上心。春雨春雨，如泪如线，欲止还垂。嫩莺闲上女墙啼。丝丝。湿金衣。猛风吹仄西园竹。池水绿。小径桐花扑。天心可是玉人心。卿卿。泪晴。天也晴。问春深浅。看丁香未结，辛夷刚绽。曾记那人，待月瑶华池畔。晚妆残，云鬓乱。春葱粉印窗眼。任网蛛丝，忍把纹纱换。开到桃花，不见桃花娇面。懊煞侬、天不管。"}