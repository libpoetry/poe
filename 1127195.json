{"id":"1127195","title":"长乐閒赋 其三","dynasty":"宋","author":"黄裳","text":"越王峰下小棠深，秋入三山未暇寻。两造盈庭真与伪，紫玄堂上本无心。七楼遥直钓龙台，榕曳横枝庇两阶。好是四州南下水，却随潮信入城来。地傃东南一角垂，百川梦处势随堤。满帆风力人航海，七日游吴尚说迟。旁统七州连帅府，中分三壤属僧家。荔枝独作闽山秀，宜与龙团一处誇。岁华犹暖山藏翠，客起还留海献鲜。风雅可怜元太守，一生魂梦已茫然。方壶圆峤飞来处，北越南番望断时。莫道长安天样远，一轮初上已先知。周回禅刹望严城，云弄遥岑一寸青。眼在簿书心在道，何妨寻我到山亭。"}