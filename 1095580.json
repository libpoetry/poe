{"id":"1095580","title":"国清寺绝顶更好亭下古梅","dynasty":"宋","author":"释居简","text":"花开更好亭前枝，亭曰更好花更奇。我犹未到春已到，春不到此将焉归。千山万山俨环抱，一树两树藏嵚?。晓妆弗受朱粉污，老去自著莓苔衣。澹交霜髯与苍玉，雅宜茅舍横疏篱。云英风味有馀裕，石鲸鳞甲饶华滋。恍然罗浮月中见，髿髿绀发森冰肌。又如大窖冻不死，凛凛素节无瑕疵。纷纷红紫不解事，与春角逐何迟迟。待文作兴不足道，凡民碌碌终奚为。孤芳拔俗千万丈，未暇相与论襟期。贞姿皓态美无度，幽意独许鲜风知。悠然凭高一披拂，僧窗处处开晴霏。窗间跏趺拥风叶，照几碧眸岩电驰。渊渊方寸湛古井，一沤不动清涟漪。天香閟此无尽藏，潜于鼻观通几微。水流山空但自笑，理与神遇端如斯。乡来孤山水清浅，龟肤鹤膝相参差。青铜盘屈破香雪，紫铁矫揉骈明玑。膏肓泉石政为此，冠冕草木今其谁。天公亦复加靳惜，阔著湖水无边涯。八篇只遣处士赋，一点不放红尘飞。是中泉石固深秀，惜欠晴湖山四围。客如我辈亦不恶，拟赓疏影横斜诗。后车合改效颦辙，亦若佩弦仍佩韦。"}