{"id":"861676","title":"送吴司令知金州","dynasty":"宋","author":"王炎","text":"曩时异姓新安王，中兴功烈书旗常。边兵不敢窥蜀塞，至今恃此为金汤。我生久恨在王后，幸识王孙人物秀。立朝日浅即西还，自诡一州宜试守。妫墟北望临咸阳，往事令人多感伤。清时乘障姑缓带，试问浇瓜兼采桑。湖上花光浓似酒，紫微惜别同携手。一杯为寿谢不能，千里关山漫回首。春秋鼎盛握虎符，此行善保千金躯。筹边熟虑得全策，归来却献平戎书。"}