{"id":"686748","title":"题贾园四首","dynasty":"明","author":"边贡","text":"泺水桥西一亩宫，小窗春度碧荷风。老夫野性无拘束，便欲移家向此中。门巷沈沈草径纡，绿槐深护野人居。鸟声不断日亭午，时有小童来捕鱼。树绕园亭水漫池，西溪风物最宜诗。即教痛饮成深醉，莫遣空悬别后思。靡靡菰蒲傍水涯，粼粼白石映青鞋。今年欲此消长夏，合扁君堂作我斋。"}