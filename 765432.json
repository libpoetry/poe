{"id":"765432","title":"题荔浦先生《六砚草堂诗集》后","dynasty":"清","author":"张晋","text":"矜才病凌乱，夸博苦堆垛。原厥正始音，二者无一妥。先生论诗法，燎然若观火。苦心追甫白，抗志逼阮左。穿穴贯古今，灵根辟关锁。长句力稍弱，峭折趣亦颇。余体极精奥，刚健含婀娜。我本不羁人，疏节而礌砢。下笔忽千言，余子笑琐琐。惟有读君诗，顿觉我词伙。非我好自抑，君诗实胜我。世俗少知音，郁郁情无那。凤凰鄙燕雀，修蛇贱蠃蜾。笑喜誉则忧，不须计幺么。抱此见先哲，点首定许可。"}