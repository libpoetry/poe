{"id":"1079953","title":"赠欧阳处士","dynasty":"宋","author":"吕本中","text":"爱君年少便知足，今君虽老更无欲。闭门不出动经时，保此无穷清净福。黄衣弟子杂僧徒，共守荒郊数椽屋。门前山水各有态，君但疏篱对脩竹。直如季路耻有闻，清似之推不言禄。坐看世事云变化，一任儿曹手反覆。上皇龙飞三十春，临轩亦尝思异人。诏书屡下广搜索，当时几人能识真。君时声名动天子，高卧不起空逡巡。谩收符箓养丹火，一旦四海生风尘。我来见君斛岭下，识君无营真静者。殷勤爱我莫遽行，尚肯相从结茅舍。时当丧乱足淹留，豺狼恣横空山夜。它年有意过匡庐，更许渊明入莲社。"}