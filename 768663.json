{"id":"768663","title":"百字令 寄题健松斋","dynasty":"清","author":"沈皞日","text":"结庐营圃，记城西手泽、春风如故。门绕赤阑桥外水，桑苧蕉林回互。地迥烟霞，邻惟耕钓，苔草青无数。清猿隔岭，夜窗还傍人语。问取金谷荒凉，琴台镜槛，销却閒鸥鹭。花落莺啼催梦觉，一片斜阳高树。三径依然，孤松犹在，多少题诗处。餐英筹酒，年时顿感霜露。"}