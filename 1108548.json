{"id":"1108548","title":"九和","dynasty":"宋","author":"刘克庄","text":"群儿孰敢比肩随，翻水成文出愈奇。人欲关弓戕后羿，天宁飞箭中王罴。爱材不忍淹丛棘，去恶真如斩乱丝。珍重阿蒙宜努力，此生不可负君师。贯索星明方用事，金花帖至枉标名。朝无左右容邹子，家有婵媛詈屈平。忍使衣冠同坐锢，未闻逢掖自相坑。还乡何止交游绝，鸥鸟逢渠也自惊。"}