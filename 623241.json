{"id":"623241","title":"定道德经为六十四章漫书所得八首 其五","dynasty":"明","author":"郭之奇","text":"忠信薄于礼，道德如追蠡。将除愚乱因，应向薄华洗。万有生于无，万无归一柢。昔之得一者，仁义犹稊米。侯王孤寡身，玉石藏真体。道隐无名，德至无声。若昧若谷，乃冲乃盈。冲气为和，万物以成。知足之足，无寡无倾。牖窥天见，郊却马鸣。损之又损，无为无行。百姓之心，圣人之情。民注耳目，圣浑聪明。十三生死地，出死而入生。死生犹断绝，何况辱与荣。前之大笑者，毋为乱首惊。夫惟道德贞，以为天下正。"}