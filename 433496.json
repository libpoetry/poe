{"id":"433496","title":"拔可以病中诗相示即次其韵兼送南归","dynasty":"近现代","author":"黄浚","text":"李侯忠谅人，坦劲若秋竹。清风被气类，好我不饭沐。相从习贞性，有守岂绝俗。呼牟必成卢，每食不忘肉。天道如张弓，下土纳之韣。当其弸弛际，万姓惨怨讟。我行江南归，悲听新鬼哭。先生适何病，浩荡亦北毂。偷閒干戈罅，邱貊视皆熟。唯应缮吾内，澹食慎自牧。胡为勇赴事，往返更仆仆。临分教小住，叹惜余意独。病中诗思涌，累纸许细读。莫笑秃鬓翁，中书未尝秃。世难如疾风，生事偃寒竹。岂惟头抢地，心覆类入沐。高轩晚相过，厚语异薄俗。处穷固吾固，馀感到髀肉。既无鲁连书，一发使倒韣。敢耽忠恕酒，放语作谤讟。此时对路岐，并为南北哭。吴头信可念，梦见车系毂。永怀楼居好，兼觉语音熟。别来沦寇盗，烽火黯九牧。书城老张先，亦成羁绁仆。乱来如野烧，何止春申独。作诗复何用，付与异代读。不见太行山，长征松柏秃。"}