{"id":"784548","title":"紫琼岩引","dynasty":"清","author":"李锴","text":"秋风萧萧柳叶黄，邯郸旧梦今苍茫。一鞭落日者何子，衣衔云水来潇湘。茅店无声霜月起，又入千秋残梦底。仙人示以紫琼岩，五色能令双目眯。吞爻吐凤神往事，中心丹碧镌三字。长安索米凡几春，逢人不敢宣灵秘。楚馆宾筵引申白，揭剑乘车为上客。云龙傅翼拔地飞，倏忽真落神仙宅。晶帘十二裁清冰，银虬漏戛琉璃屏。琼岩主人俨然在，再拜稽首称宗瀛。幻情真境忽交会，梦垒直击邯郸碎。相逢天外笑无言，蒙头枕藉乾坤睡。"}