{"id":"423465","title":"摸鱼儿·重九日登昭明台，偕赞丞文舫及诸门人谈燕竟日，因填此解","dynasty":"近现代","author":"吴庆焘","text":"一凭阑、动人心眼，寒枫刚递霜信。浮生几度逢佳日，万事苦堆方寸。天懒问。知我辈、蹉跎已没封侯分。清觞未尽。且醉倒高台，格翻叶子，琴奕斗清兴。回首认。旧日梁藩逸韵。樊城外氏乡井。黄花点缀伤岑寂，何处六朝金粉。风色冷。忽听取、阿香送雨成阵。阴晴莫准。更夜月微茫，南山影里，归路雁声紧。"}