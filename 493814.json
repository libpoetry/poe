{"id":"493814","title":"孤志吟","dynasty":"明","author":"庞嵩","text":"王藩守国惟典章，小臣奉法釐封疆。分符邈邑能几许，爱民即是尊天皇。皇恩浩荡涓埃竭，铮铮不改衷肠铁。民穷岂令污吏横，民柔岂忍淫威轶。抗言誓欲挽狂河，死生富贵奚足多。尧天怒霁轻垂罚，谪官犹寄番禺阿。史可典簿领，低徊愆尤免。孤臣矢志祇自知，讵计芳名常不殄。君不见梁傅贾，流涕至死悲堕马。又不见汲黯忧，戆忠直寝淮南谋。千古万古将谁仇，千古万古将谁仇。"}