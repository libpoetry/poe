{"id":"1083146","title":"次韵邓天启游南国","dynasty":"宋","author":"朱松","text":"秋犬吠夷门，谁能拊其背。怀安壮士羞，窃食替操耒。无由一当虏，郁郁嚼齿碎。故人何自来，适与芳时对。笑我尘土中，勃窣守阛阓。城南出携手，远取韩孟配。心期汗漫游，目极泬寥内。舞雩追点也，岘首略湛辈。豫愁君兴阑，复遣我心愦。归来疑梦断，清境皎不昧。哦君斜川诗，汲井沃枯肺。愿言荐清庙，勿赋风雨晦。"}