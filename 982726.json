{"id":"982726","title":"酬曾逢原参寥上人见寄山阳作","dynasty":"宋","author":"秦观","text":"倦客当老秋，于忽少佳意。孰云尘滓地，刘阮肯俱至。一披清骨毛，再见失身世。有如执盛热，傃月濯凉吹。又如观巨梓，却觇萧苇细。十辰同遨游，不觉日车逝。嗟予逃空虚，终日面林翳。闻人足音喜，况乃道所契。方念衣袖分，明月忽我畀。眷言何以酬，白发同所诣。"}