{"id":"1193990","title":"鲁望示广文先生吴门二章情格高散可醒俗态因追想山中风度次韵属和存于诗编鲁望之命也","dynasty":"唐","author":"皮日休","text":"我见先生道，休思郑广文。鹤翻希作伴，鸥却觅为群。逸好冠清月，高宜著白云。朝廷未无事，争任醉醺醺。能谙肉芝样，解讲隐书文。终古神仙窟，穷年麋鹿群。行厨煮白石，卧具拂青云。应在雷平上，支颐复半醺。"}