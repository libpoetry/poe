{"id":"480546","title":"题邵容城所藏幽松图","dynasty":"明","author":"李东阳","text":"种松溪边长十丈，高云对屋团青障。中有幽人爱读书，苎袍纱帽秋萧爽。青苔白石坐移时，衡门晏起独开迟。山中繁实雨初落，下面垂萝风倒吹。十年南北江湖梦，野树孤云递迎送。此地材同新甫良，多居官比蓝田重。酌君美酒听我歌，东园桃花能几何。丈夫功业在晚节，君今尚壮非蹉跎。"}