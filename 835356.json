{"id":"835356","title":"水龙吟 其二 游城北萧寺","dynasty":"清末民国初","author":"张慎仪","text":"携尊欲上层楼，曲廊深掩疑无路。那知姑射，词人三四，居然占据。我自消闲，随缘最好，何劳相妒。只荒凉池馆，衰菱坏芰，也算得、赏心处。经过重重殿宇。好一似、梦中曾住。几丝垂柳，几竿修竹，扶苏如故。五十三参，逢僧一笑，拈花顿悟。羡蒲团坐破，壶天小隐，暂游仙去。"}