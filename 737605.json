{"id":"737605","title":"自口外回至密云道中车折轴遇雨","dynasty":"清","author":"徐葆光","text":"出山复入山，颠顿不知几。瘦马怯孱颜，两毂斗石齿。脱险就夷旷，泥行钝亦喜。中轴忽摧折，轮转不逾咫。劳薪不能言，事败悔方始。解轭就牛车，落日照行李。驶雨截山来，抔云翻墨起。桥阻断虹边，路辨掣电里。风吹只裯单，沾湿行未已。将经沧海身，平地已如此。"}