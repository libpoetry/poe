{"id":"1106923","title":"送南阳李太傅","dynasty":"宋","author":"王禹称","text":"两朝黄阁预弥纶，又策春坊第一勋。僧塔旧题前进士，斋坛新拜上将军。马衔金勒冲微雪，雁避红旌入断云。还似徐州张仆射，御诗相送四方闻。红旆飘飘夺晓霞，御筵相送出京华。仲尼俎豆真儒者，郤縠诗书属将家。腰下已悬如斗印，门前看见筑堤沙。先朝学士期牵复，待草南阳入相麻。"}