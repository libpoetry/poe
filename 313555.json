{"id":"313555","title":"凤凰台上忆吹箫·游凤游寺，怀李供奉","dynasty":"现代","author":"卢前","text":"晋代衣冠，吴宫花草，算来多少春秋。认三山天外，二水自流。白鹭洲边吊古，人已远、凤也难留。重临处、雁归桃渡，星点瓜洲。凝眸。断霞错绮，天际望江陵，千里悠悠。念举杯明月，散发扁舟。谩说骑鲸往事，乘风去、好自遨游。猿啼岸、轻帆过尽，负手江头。"}