{"id":"697606","title":"西苑恭睹三杨学士锡游之处拟作二首","dynasty":"明","author":"胡直","text":"天游秘苑胜蓬瀛，休气荣光接禁庭。绮树千行承黼幄，琼峰四绕叠金城。攀龙自驯双头鹿，杂凤遥闻百啭莺。传道赓歌三相国，锡游那数汉昆明。栾栾宝殿临瑶水，簇簇琁台漾碧漪。花映绮疏天上出，柳摇金堞镜中移。当轩松偃苍虬盖，夹岸筠翻翠凤旗。借问吹笙还宴镐，几人欣奉万年卮。"}