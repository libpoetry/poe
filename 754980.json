{"id":"754980","title":"述怀","dynasty":"清","author":"李?媖","text":"胸中峥嵘千仞山，眼前寥廓百道泉。光芒直彻万古上，兴酣携卷叫紫烟。箕倨嫚骂吾不取，苏子亦说刘伶颠。名士但当痛饮耳，此语便已亏天全。望之不鄙士行正，诗豪酒圣空称贤。迩来慷慨动君子，愿谒兰陵无秋水。平生意气今几何，玉具拄颐聊尔尔。达人清节贵磨砻，精金讵受纤尘滓。后者瓦砾前秕糠，文士相轻尽如此。愤极冲天欲一鸣，畏人嗔怒还须已。"}