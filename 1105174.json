{"id":"1105174","title":"神宗皇帝挽词","dynasty":"宋","author":"文彦博","text":"千龄逢圣旦，六叶嗣昌辰。睿智天攸纵，章程日又新。车书通绝域，雨露洽殊邻。民罄华封祝，帝思苍野巡。龙髯攀不及，凤翼附无因。望断乔山路，忧深杞国人。含生蒙舜德，率土被尧仁。罔极何由报，徒能损百身。元丰圣政洽隆平，溢牍联篇载颂声。皇武惟扬昭七德，帝华克协丽重明。乔山去日乘龙驭，苍野巡时见象耕。忆兆臣民蒙泽久，陨身思报一毫轻。"}