{"id":"686632","title":"少宗伯赵类庵","dynasty":"明","author":"边贡","text":"省署行云接禁庐，戒严斋沐共端居。箫韶恍惚闻仙乐，梦寐依稀奉属车。台斗上公苍玉佩，阆风仙子碧霞裾。六年嘉靖明禋礼，合有淮阴太史书。坐深斋閤五更天，起立梅花细雨边。自保一心惟对越，敢云三礼是精专。形骸已觉非前度，风景犹疑似去年。啼彻晓鸡清不寐，更呼童子爇炉烟。"}