{"id":"1210880","title":"王子端溪桥濛雨图","dynasty":"元","author":"杨弘道","text":"皇风皞皞吹王民，乐哉大定明昌人。文章与时相高下，黄山竹溪丽而醇。秦碑晋帖落万纸，明珠白璧非常珍。兴陵佳气成五色，圣孙龙衮居紫宸。三十六宫诵佳句，翠帘不捲杨花春。子端振衣起辽海，后学一变争奇新。黄山惊叹竹溪泣，鼎钟骚雅潜精神。云山烟水无常形，泼墨不复求形真。挽弓杨叶百中后，众人击节高人颦。君不见传呼画师阎立本，池上愧汗沾衣巾。丹青驰誉尚如此，溪桥濛雨徒自尘。淄川贱士长安客，品题不虑傍人嗔。"}