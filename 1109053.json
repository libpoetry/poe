{"id":"1109053","title":"纪游十首","dynasty":"宋","author":"刘克庄","text":"倦后入蒲龛，欣时出草庵。偶圆灵照话，亦于善财参。扪萝伏虎岩，把钓斩蛟潭。偶有樵夫过，呼来与共谈。昔与二龙友，同寻九鲤祠。百身何可赎，一老偶然遗。二客如龙虎，同登蟹井颠。吾今成聱叟，渠久作飞仙。北郭西郊外，联鞍共探春。惟应旧猿鸟，犹记两诗人。箧有亡友诗，愈久愈鲜健。不归芙蓉城，定返灵芝殿。照眼园花发，伤心墓草陈。君谟两字谥，迂叟九分人。轩豁百觚量，昂藏九尺身。如何天夺尽，真率社中人。自为遗老传，或入少年丛。我已无同辈，谁能起此翁。由晋以至唐，几人作文字。前有酒德颂，后惟醉乡记。"}