{"id":"722062","title":"九日舟经清远峡登高有作","dynasty":"明末清初","author":"屈大均","text":"登高何处踏苍苔，系舸轩辕庶子台。三峡东西千嶂合，二禺南北一江开。松楸有泪流霜引，猿狖无声落叶催。典尽寒衣当岁晏，芦花难禦雪花来。登高未后故林期，霜露频当悽怆时。鸿雁自知南向早，梅花谁道北开迟。无情潮汐惟中宿，有恨云山是九疑。断绝禺阳双帝子，吹残阮隃更无枝。登高愁似送将归，木落山空祗夕晖。红叶有霜终日醉，黄花多露一秋肥。萧条返舍馀长剑，潦倒干人失布衣。寄语江间渔父好，白鸥无食向君飞。登高且喜傍乡关，慷慨能销壮士颜。四海龙蛇悲已尽，一夫鸿鹄恨多閒。青年汗血龙媒蹀，白首衣裳雉子斑。膝下欢娱谁九日，黄花插满绿萱间。"}