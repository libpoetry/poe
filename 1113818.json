{"id":"1113818","title":"次曾敦史会秀野诗韵","dynasty":"宋","author":"李光","text":"握手相逢醉别筵，兴酣真是饮中仙。一枰聊欲观成败，三盏何劳辨圣贤。老去不传巫峡梦，夜来频咽玉池泉。鉴湖自昔多清赏，结约芒鞋上钓船。闲地逢君怀抱开，携壶选胜得同来。青山满眼空排闼，红袖何人为举杯。四面轩窗供眺望，一时簪履许参陪。黄昏渺渺溪桥路，灯火微明恨独回。"}