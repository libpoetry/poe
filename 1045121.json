{"id":"1045121","title":"送赵漕称","dynasty":"宋","author":"徐积","text":"人之古貌，心未必醇。心醇貌古，或非通人。我视赵公，其貌甚古。心德俱醇，通达明悟。我曹山野，岂足尽知。但据所见，以类可推。大河之说，何其通达。精简平允，明辨昭皙。盖其心得，身至自阅。坐而可言，起而可设。又云九河，勿守故迹。但求禹意，然后为得。此说尤奇，汉儒不及。我自黑头，尽心河渠。逢人辄问，三十年馀。得公此说，庶几成书。既讲大河，遂及赈饥。如此方略，所系甚大。乡官胥徒，实为巨害。使领虽贤，吏不可乏。必得官吏，斯为善法。可为利泽，可制奸猾。如其备预，莫若义仓。勿取军民，勿法隋唐。裒多益寡，斯谋乃臧。损上益下，民悦无疆。可自王公，下至选人。每月之俸，百取一分。凡千钱者，其出钱十。斛取一升，缣取一疋。各从本所，贮其本色。主者不劳，但视其籍。不移一符，不烦一力。月知所增，岁知所积。出者不劳，如无所出。其所损者，毫毛涓滴。一仓之内，诸所畜聚，尽是官俸。凡皆为民，不得移用。即移用者，法不可纵。不以去官，不以赦原。设法如此，其谁敢干。古人所贵，讲辨之学。应而弗精，询谋诹度。惟是陋生，不足待问。问而不应，应而不精。君子不为，非人之情。惟是弗精，面目腼然。在乎复教，庶无后愆。"}