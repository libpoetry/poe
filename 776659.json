{"id":"776659","title":"友竹仁兄六十荣寿赋此志祝","dynasty":"清","author":"陈望曾","text":"新词为报杖乡时，儒雅风流信有之。松柏后凋留劲节，梅花初放见清姿。且凭岁月增诗卷，莫感沧桑到酒卮。料识辋川风景好，称觞我愧阻天涯。林下优游却羡君，当年逸少况能文。青箱世业高门在，白发穷经一席分。野鹤閒云原自适，凤毛麟趾更空群。眼前莫叹韶光老，应有中书总右军。"}