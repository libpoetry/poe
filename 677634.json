{"id":"677634","title":"中秋夜邬使君邀登广视堂后山玩月同舒少参管都阃","dynasty":"明","author":"胡直","text":"佳节秋临半，英寮夜卜欢。官堂登石壁，客席挂林端。皓月依人至，中天任意看。岂期法署窈，坐揽众山宽。江汉浮杯杓，轩裳集凤鸾。三星盏底出，万井膝边攒。香递淮山桂，情倾楚泽兰。醉题鹦鹉赋，倒著鹖鸡冠。爽气占元化，清辉接广寒。露团光几案，叶落间盘餐。北海尊犹满，南楼兴未阑。那能羁世网，耐可弃微官。佳赏应难继，令人忆考槃。"}