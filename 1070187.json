{"id":"1070187","title":"同叔问诸人以橘栗柿蔗为题以东南之美为韵余得橘美字韵一首","dynasty":"宋","author":"程俱","text":"三闾老沈湘，嘉颂谁为美。白华发幽馨，春色荐甘醴。金衣光出怀，缥实酸裂齿。岂无三百苞，未见十二子。缅怀商山翁，善幻亦徒耳。壶中何足道，千刹一毫比。我今老而穷，饘粥思乞米。恨无千头奴，杼柚供万指。慇勤祝移根，勿作江北枳。"}