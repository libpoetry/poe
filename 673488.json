{"id":"673488","title":"大韶山水图","dynasty":"明","author":"刘珝","text":"江南之山倚南斗，根据蜿蜒几千亩。悬厓峭壁重复重，若坐若立还若走。江南之水环南都，汹涌周回为具区。包天括地深无极，云帆雪浪相萦纡。水流山峙多清气，钟出高人自拔萃。平生爱住山水间，养高不为形骸累。嵓前空翠飞濛濛，小桥不与周逵通。房栊半出长林外，人声多在云烟中。好景静观皆自得，著书老却龙鳞柏。昨夜虹光射斗牛，山灵放出文章伯。献策御前誇第一，词林更转春坊秩。莫将山水匿胸中，普施霖雨苍生笔。"}