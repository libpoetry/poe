{"id":"1123052","title":"和李生九日二首","dynasty":"宋","author":"胡寅","text":"节物休惊木叶催，相逢佳节兴悠哉。尊如北海聊同醉，菊傍东篱也自开。乌帽任教吹脱落，紫萸仍得看徘徊。诸君合有登高赋，为继当年戏马台。骚客悲秋心易催，主人醪醴正时哉。登高何必仙家术，酬节聊凭笑口开。凤岭胜游诗自好，龙山高宴首空回。独馀眇莽梁园念，想见黄花满吹台。"}