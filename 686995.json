{"id":"686995","title":"五月十日雨宴集周氏亭子适溪水暴至不得归因留夜宴乐甚后数日叔用将之豫章次韵赠答以识感也","dynasty":"明","author":"刘崧","text":"杨柳河桥维客舟，送君此去忆重游。青霄双阙连云起，五月沧江带雪流。岭外简书前日至，湘南兵革几时收。羁怀早已无聊赖，凭寄新诗过石头。忆昨过从思洒然，南溪亭子石桥边。荷花解语偏宜醉，蒲叶堪书渐可编。歌罢綵云疏雨外，坐看流水画堂前。可能清夜仍留客，入馔溪鱼个个鲜。"}