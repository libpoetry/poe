{"id":"185913","title":"缘识·露含千滴沥","dynasty":"宋代","author":"赵光义","text":"露含千滴沥，幻化杳无迹。心重一时间，寸阴堪可惜。明根生惠性，德行多饶益。掌握骊龙珠，纵横不改易。浮生在眼前，海变黄沙碛。万里似闲云，天高难障隔。春来又复秋，正自销邪僻。慾界共知深，恒河岂荡涤。虚空有路歧，人迷慵去觅。影里架金梯，坚持须是一。愚痴恍惚中，返朴归淳质。毁誉谩劳烦，终身还不吉。河水注东流，自然无漂溢。上下六尊卑，端恭何得失。"}