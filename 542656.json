{"id":"542656","title":"登代州城楼望老营堡有感","dynasty":"明","author":"谢榛","text":"寒色浮城上，遐荒尽目前。南云接汾晋，东路转幽燕。烽举兵威振，冬来杀气连。烈风边马乱，斜照汉旌悬。诸将宁无术，三军更可怜。黄昏出鬼火，白日断人烟。实赖中朝盛，还期众垒全。死生多为国，赏罚本由天。摛赋吾聊尔，凭高此怅然。感怀空伫立，枯木下乌鸢。"}