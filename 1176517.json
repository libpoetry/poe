{"id":"1176517","title":"开元寺楼看雨联句","dynasty":"唐","author":"陆龟蒙","text":"海上风雨来，掀轰杂飞电。登楼一凭槛，满眼蛟龙战。须臾造化惨，倏忽堪舆变。万户响戈鋋，千家披组练。群飞抛轮石，杂下攻城箭。点急似摧胸，行斜如中面。细洒魂空冷，横飘目能眩。垂檐珂佩喧，㩧瓦珠玑溅。无言九陔远，瞬息驰应遍。密处正垂縆，微时又悬线。写作玉界破，吹为羽林旋。翻伤列缺劳，却怕丰隆倦。遥瞻山露色，渐觉云成片。远树欲鸣蝉，深檐尚藏燕。残雷隐辚尽，反照依微见。天光洁似磨，湖彩熟于练。疏帆逗前渚，晚磬分凉殿。接思强挥毫，窥词几焚研。佶栗乌皮几，轻明白羽扇。毕景好疏吟，馀凉可清宴。君携下高磴，僧引还深院。駮藓净铺筵，低松湿垂鬋。斋明乍虚豁，林霁逾葱茜。早晚重登临，欲去多离恋。"}