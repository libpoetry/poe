{"id":"479436","title":"拟君子有所思","dynasty":"明","author":"石宝","text":"朝登黄金门，暮上白玉堂。清飙播柔弦，倏忽变炎凉。蟋蟀吟苔砌，宵行流夜光。云汉悬西南，星斗何纵横。唐虞布文德，中国奏《韶》章。群后让于朝，凤凰亦来翔。流音激青霄，奋翮向朝阳。万动各飞奔，赖此一人庆。志士思丧元，贤人愿垂芳。揽镜照容鬓，无使生秋霜。不及少壮时，摅此忠义肠。仰视西日速，怛然令内伤。"}