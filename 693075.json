{"id":"693075","title":"壬子冬送休复北上俯仰今昔情见乎词","dynasty":"明","author":"沈守正","text":"两走长安道，衾裯日夜同。犹如今昨事，不信马牛风。短剑冲寒雨，乡心托暮鸿。朅来何以献，乌有亡是公。此去亦何恨，难言感慨无。幽懮更离别，金石又葭莩。君自千人帐，予真五石瓠。最怜冰雪里，匹马指修途。但见萧萧柳，应怜蓼蓼莪。鲜民巳潦倒，之子莫蹉跎。一路青山少，千秋白眼多。王孙寄语者，气色比如何。尚忆南池日，高歌子美蝉。山川千古是，凭吊昔人贤。惜别岂杯酒，浮生俱逝川。何能酬德感，拟卖贡公田。"}