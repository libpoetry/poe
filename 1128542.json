{"id":"1128542","title":"次韵朝隐招饮二首","dynasty":"宋","author":"葛胜仲","text":"千古兴亡马食槽，醉乡真可寄廉高。功名戏事何须挂，富贵危机讵肯饕。幸有碧筒消暑溽，休誇白堕执逋逃。牢愁滞恨知多少，准拟都将付浊醪。何须逻逤响檀槽，独喜杯中酒浪高。芰实深酬屈到嗜，鲈鱼仍足季鹰饕。加笾亹亹情尤厚，醉舞僛僛罪敢逃。我亦头巾漉家酿，明当相速醉芳醪。"}