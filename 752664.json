{"id":"752664","title":"恼公曲","dynasty":"清","author":"史悠咸","text":"湘裙潋潋梳微波，画叶仙衣飘翠罗。香桃琐骨怯春影，衣嚼赪霞瑶怨多。烟霄凤葆迎丁佩，红鹍瘦玉弦声碎。媆香迷梦度芳年，一把纤腰倚春醉。凉丝玉网银梳摇，押犀风细开樱桃。芳螺曲写镜中语，皓齿嚼风吹紫箫。仙蕖珠的同心扣，绿衣传语娇鹦瘦。消得层波一脔光，瑶襟圆咽相思豆。蜡花摧焰寒青荧，彩鸾怯翅舒金屏。红笺砑破点斜雁，小押麝煤凄寒馨。宝靥晓星虬水咽，鸾钗敲梦铮瑽绝。豹骢香陌忆珊鞭，六曲青蠡锁霜月。曲水飘香唱恼公，绿巾拭泪珍珠红。金鹅梦破蜀山晓，花底露铃吟断风。"}