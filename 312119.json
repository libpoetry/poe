{"id":"312119","title":"风流子·秋夜咏怀","dynasty":"清代","author":"陆求可","text":"西风残暑尽，斜阳外、细雨落虹霓。见旅燕欲归，宾鸿初动，攀银汉杳，挂玉绳低。乾坤静、寸心千古恨，孤梦五更啼。波起洞庭，气吞云梦，登山临水，远送将归。夜凉堪秉烛，算前事何异，瓮里酰鸡。最爱白苹南浦，黄菊东篱。听西堂蟋蟀，侵寻岁暮，茨菰叶烂，莲子花稀。惟有姮娥解事，留照深杯。"}