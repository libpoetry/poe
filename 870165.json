{"id":"870165","title":"送李汝臣同年谪官导江主簿","dynasty":"宋","author":"司马光","text":"得丧互循环，古今昧终始。百岁落其间，仅与毫芒似。所以达人心，身外不复纪。愁来若乱丝，疏解当以理。昔君关外来，籍籍声华起。凭案一濡毫，万言俱落纸。老生窥其文，色若寒灰死。阁笔不能下，敢有玼瑕指。或时抵卿相，入门俱倒屣。阍夫迎受谒，不敢扬眸视。解褐吏边州，长涂初进跬。蛟龙得尺水，双骼方嶷嶷。西羌负德泽，飞镝耸边鄙。添兵十万馀，斗粟无支拟。州郡走符檄，纵横恣鞭箠。闾阎浪愁苦，卒食半糠秕。上官知君才，悉以储粮委。开仓募平籴，至者车连轨。严明束吏手，诱谕提民耳。留谷受金去，若与同侪市。弦朔未云周，露积丘山比。曾无转饷劳，坐饱防秋士。幕府上其功，明诏深嘉美。为僚登九寺，长人专百里。聊用报勤劬，未言穷任使。何期逢怨雠，意外成疮痏。刺骨舞文法，吹毛出瑕滓。清霜五月飞，惨烈伤兰芷。鸾凤失椅梧，飘泊还荆枳。圣朝方任能，大过尚收齿。况于济时具，暂然遭诋訾。宁因青蝇恶，遂取玙璠毁。良工构明堂，必不遗杞梓。勉哉益自立，勿为穷衰止。人生难豫期，神理无终否。庸知今日忧，不为后日喜。吾道诚无亏，壈坎安足耻。关山迤逦长，百剑连天倚。萦纡结危栈，迥入云星里。蜀国富嬉游，花繁春酒旨。莫作吊原文，投之岷江水。"}