{"id":"540556","title":"解语花 题美人捧茶","dynasty":"明","author":"王世贞","text":"中泠乍汲，谷雨初收，宝鼎松声细。柳腰娇倚。薰笼畔、斗把碧旗碾试。兰芽玉蕊。勾引出、清风一缕。颦翠蛾、斜捧金瓯，暗送春山意。微袅露鬟云髻。瑞龙涎犹自，沾恋纤指。流莺新脆。低低道、卯酒可醒还起。双鬟小婢。越显得、那人清丽。临饮时、须索先尝，添取樱桃味。"}