{"id":"464585","title":"送入我门来 示侄东岩东浩","dynasty":"当代","author":"章士钊","text":"三十年前，乍移胡鼎，而翁曾此蜚腾。顾我西来，晚岁试初程。早知今日河山碎，似应惜、当年身手轻。只吾家清白，臣戎半个，也负平生。便欲一帆归去，几多鼠牙雀角，恼乱无形。我自闲闲，忧乐总难名。时危纵作菟裘想，问墟落、桑麻孰与成。仗尔曹著力，家仍芒屩，门有书声。"}