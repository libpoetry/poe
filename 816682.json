{"id":"816682","title":"望江南 啜茶十咏","dynasty":"清","author":"董元恺","text":"茶坞胜，阳羡郁层峦。月峡涧流生雀舌，石岩雾晓出龙团。仙掌片峰寒。茶笋别，罗岕胜乌程。庙后结花垂绿脚，渚前分露种红英。秀色带烟轻。茶籯满，叶叶占先春。翠霭撷齐双鬓冷，青丝笼就两枪新。衣惹暗香尘。茶舍小，石径卧云斜。斑驳苔生青嶂影，婆娑树老绿阴遮。竹里看煎茶。茶灶冷，溪鸟逐烟光。瑟瑟波沉霞脚碎，轻轻色泛乳花香。翠釜合先尝。茶焙暖，沆瀣碧波融。编竹候随文武火，开缄叶里建城笼。一纸隔春风。茶泉沸，第二擅中泠。旋沫翻成鱼眼动，腾波声作老龙听。涧底觅樵青。茶瓯洁，碧碗醉春醪。翠影香浮卢氏碗，素瓷圆胜谢家窑。丝柳拂长条。茶品绝，缀玉复含珠。三十绫文酬博士，两篇《茶录》问君谟。疏月下庭梧。茶候静，帘卷日初长。片甲味分蝉翼薄，丹丘阴益簟纹凉。应唤醒羲皇。红桥好，联骑出城闉。映日游丝萦曲径，扑天飞絮惹香尘。胜地占芳辰。虹桥好，挈伴踏青游。紫陌骄嘶金勒马，碧波斜蘸绿杨楼。高会尽风流。虹桥好，潋滟画栏明。曲折湘文摇簟縠，玲珑梵字漾帘旌。高下渌波平。虹桥好，万树带垂杨。新笋穿泥云覆屋，疏篱列障竹为墙。魂断旧雷塘。虹桥好，摇曳酒旗红。小立垂丝人语细，低回促坐笑声浓。莫放绿樽空。红桥好，野店擅行厨。细切银丝盐下豉，新调玉鲙笋如酥。餔醊足欢呼。虹桥好，画舫树中移。万缕轻黄珠户映，半篙柔绿绣帘垂。春昼日迟迟。虹桥好，听曲和鸾箫。舞榭丝牵傀儡动，兰舟风送管弦遥。翠袖暗相招。虹桥好，绕径印苍苔。纨扇慢摇遮鬓影，玉纤小摘落青梅。伫立共徘徊。虹桥好，懊恼是言归。好鸟啼春相唤住，浓花对酒欲争飞。客思正依依。青墩好，别业号苍梧。万树浓荫含雾雨，满园空翠映菰蒲。一幅辋川图。青墩好，四面一溪遥。丝缕风垂青捲幔，玻瓈水涨绿平桥。楼阁晕春潮。青墩好，一苇放中流。星渚频移天上坐，岸花飞送镜中游。诗酒任沉浮。青墩好，乐事胜花朝。旁舍煆泥载茉莉，小鬟敲竹护樱桃。长日尽逍遥。青墩好，曲院扇和风。玫瑰斜簪云鬓紫，蔷薇高架锦屏红。裁剪夺天工。青墩好，绝胜浣花溪。绕砌翅翻蝴蝶舞，映山血染杜鹃啼。烟景忽凄迷。青墩好，趺坐荫休篁。种擅乌椑收柿叶，丝牵青蔓种菱塘。拂袖满幽香。青墩好，杖履入平芜。旧雨一枝鸠唤妇，新巢千尺鹤将雏。相劝倒琼苏。青墩好，对景且衔杯。粉节新涂抽紫箨，红盐初下摘青梅。怀抱一时开。青墩好，荇藻积空明。跃入锦鳞堪上箸，网来文雉足调羹。肠断一声莺。"}