{"id":"271325","title":"曲游春·面郭青山睡","dynasty":"现代","author":"吴梅","text":"面郭青山睡，又满汀烟絮，芳意销歇。试看春衫，已清明时候，嫩寒犹怯。历历琼华劫，费叶底黄鹂饶舌。待再过杜若晴洲，应忆去年三月。此别，花开谁折。到梅子黄时，红泪还热。崔护重来，纵桃夭未改，旧题都灭。还鼓横塘楫，怕一树丁香凝结。算几多醉墨狂尘，有人细说。"}