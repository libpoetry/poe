{"id":"1066631","title":"次韵道祖大水","dynasty":"宋","author":"葛胜仲","text":"君不见绿槐荫夏摇千门，移秧遍野缲盈盆。天公忽作弥月雨，忧岁上勤黄屋尊。我家茆庐劣容膝，随水倾摧非瑞室。街衢生鱼堪佐饔，檐霤垂龙欲穿石。仰天又见兴油云，乾雨误点波连村。马牛不辩固其理，蛙黾同处何容论。休叹栖苴接飞翼，林端会见宾红日。木饥水毁傥时运，救灾行看恩洋溢。"}