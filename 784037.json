{"id":"784037","title":"严道篇","dynasty":"清","author":"金朝觐","text":"自我来严道，悠悠已易年。土风能渐悉，治理未精研。此境当冲邑，无时不畏天。疲繁虽暂济，凋敝尚如前。署有栽花地，囊空饮马钱。舂粮无隔宿，货贝少流泉。官苦终思去，民穷实可怜。山溪馀瘠土，风雨薄良田。终岁餐芋麦，谋生任臂肩。文风供笔墨，商力困铜铅。易市童妪集，携赀子母权。绅衿参典吏，户口匿粮烟。翻恨流民夥，能令旧俗湮。多财争入赘，新寡互垂涎。为后将亲背，招夫以贿迁。不知分族类，奚自辨媸妍。所习原偷薄，其情乃吝悭。锱铢甘刃蹈，睚眦竟躯捐。弱肉资强食，锄根复蔓延。多方勤诰诫，何计策安全。德教殊滋愧，刑求讵足贤。迂儒无实用，循吏不多传。但望消尤怨，先期免过愆。升沈焉有定，出处岂徒然。云气溶溶聚，江声滚滚连。家山千万里，飞梦过幽燕。"}