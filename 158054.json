{"id":"158054","title":"乙巳十月七日过黄河中流遇巨浪偶作","dynasty":"宋代","author":"强至","text":"清旦绝大河，拍堤滚黄沙。巨舟忽摇簸，心悸眼亦花。咨予岂轻生，将身试鱼虾。忠信固所凭，此理惧或差。定息神魂宁，归心眇天涯。故乡念昔游，湖面贴碧纱。醉舫穿芰荷，坦腹如眠家。天水自照映，鸥鹭相交加。虽无风波忧，龌龊未足夸。岂如寻河源，安稳浮灵槎。脱略遗近观，飘飘薄飞霞。低头顾浊流，卑险吾汝嗟。"}