{"id":"504322","title":"北上行送周士约","dynasty":"明","author":"李昱","text":"停君铁如意，饮我金叵罗。我有北上行，起舞为君歌。念此北上乐，君行莫蹉跎。披云登太行，敲冰渡黄河。黄河连天与天碧，织女大笑投银梭。红云暖光开玉阙，流星煌煌夹明月。箫韶之音下紫清，太液恩波流不竭。去年前席召贾生，今年上书荐襧衡。鹏抟虎变不可测，布衣谈笑为公卿。吾道昌丈夫，北游须帝乡。红颜才子青云郎，文光照曜宫锦裳。紫骝马肥金鞍光，莲花匣出三尺霜。黄金台高天中央，紫琳作佩声锵锵。圣主恩深跨陶唐，好贤不数燕昭王。北上行，君莫忘。"}