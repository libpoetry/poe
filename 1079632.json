{"id":"1079632","title":"南山","dynasty":"宋","author":"吕本中","text":"南山佳有馀，我病不自得。今日饮君家，把酒到曛黑。秋风浩万顷，凉月挂江色。对此不能欢，何以消偪塞。人生少如意，百语输一默。喜逢佳主人，略为解羁勒。欢然有馀味，即此自温克。阳春内空洞，隐如一敌国。世贤首阳饿，我爱郑朝穆。却怀三年艾，未尽一醉力。青蝇鬨残暑，小雨频败北。渐须把蟹螯，莫讣舟摧抑。君看女儿笑，终胜官事逼。残杯盖馀沥，慎勿贷鸡肋。要看知我真，不独观酒德。"}