{"id":"1118011","title":"初夏北窗二首","dynasty":"宋","author":"陆游","text":"作墨无声紫玉池，年光又入放翁诗。风和柳岸吹绵后，雨足瓜畦引蔓时。病酒相如无奈渴，清言叔宝不胜羸。此生岂复功名事，付与城头画角悲。水际柴荆昼不开，卧听微雨杂轻雷。春蚕满箔眠初起，社燕争巢去复来。海桧屈蟠依怪石，山榴零落点苍苔。一樽及此风光美，车下长坡底用推。"}