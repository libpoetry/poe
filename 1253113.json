{"id":"1253113","title":"兰室五咏 香","dynasty":"元末明初","author":"张羽","text":"杂麝犹能别，兼风更不分。静时还自得，觅处却无闻。秋风凋绿艳，芳气生来歇。但使本根在，宁愁萧艾没。冒土红初茁，缘池绿渐萦。道人偏爱惜，不敢下阶行。泛露光偏乱，含风影自斜。俗人那解此，看叶胜看花。能白更兼黄，无人尔自芳。寸心无不大，容得许多香。"}