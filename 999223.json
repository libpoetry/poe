{"id":"999223","title":"为柴怀叔殿院题世綵堂","dynasty":"宋","author":"喻良能","text":"庆积门阑久，祥钟家世醲。乘骢惊创见，戏綵觉重逢。鲐耋频三喜，孙曾见八龙。年龄开九秩，孙子享千钟。奕叶今荣耀，蝉联旧素封。家风追万石，眉寿拟三松。画栋侵银汉，平池浸碧峰。同心木芍药，并蒂水芙蓉。委曲颜常悦，骞腾色愈恭。会须陶谢手，觅句细形容。"}