{"id":"244716","title":"越妇采葛苦","dynasty":"宋代","author":"赵文","text":"采采山上葛，攀藤步岩幽。上山逢虎狼，下山逢猕猴。归来絺綌之，藕丝香且柔。织成一片云，精绝鬼工愁。入笥献君王，贡职民当修。君王不自惜，持以奉仇雠。西施被服之，俱是越国尤。吴王抵掌笑，于越吾优忧。飞书益封地，谓越吾诸侯。嗟尔采葛伴，辛苦勿叹愁。天道有乘除，苦极行当休。吴王沉醉姑苏上，半夜不知吴国秋。"}