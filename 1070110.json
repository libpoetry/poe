{"id":"1070110","title":"奉陪知府内翰至卞山有诗五首 其一 玉德泉","dynasty":"宋","author":"程俱","text":"卞维吴兴镇，杰出众山外。晴朝自生辉，韫玉见奇态。新阡表南阳，独据山水会。青松三万本，已复出蓬艾。灵泉发道左，天遣资灌溉。初无一线溜，泛滥欲浮芥。披榛伫方空，馀浸忽可浍。清踰金沙泓，甘此中泠派。朝涵卞峰云，暮作霅溪濑。岂惟供百须，旱岁亦多赖。殷勤五大夫，随喜奉微盖。尝闻瑜瑾姿，德与君子配。兹泉为人出，固是神所介。当令玉德名，相与流千载。"}