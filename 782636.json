{"id":"782636","title":"投赠任邱袁明府坼","dynasty":"清","author":"戴亨","text":"梅岩翁后虞邱长，耳热长安动远想。繄予寒毡来郡城，霢霂濛濛昼莽苍。泥淖酿途行人稀，心衋咫尺不得往。阿香碾空车忽蠹，轮翻倒海雨如注。雷公头触天关摧，石迸娲皇补天处。地轴震仄久不安，渔人网触蛟龙怒。扬鬐掉尾决滹沱，波涛澒洞迷朝暮。桑麻尽为鳞介居，万倾良田叫白鹭。我正兀兀愁卑栖，上官羽檄纷飞驰。七十二村命查验，壮者逃亡老弱啼。此时披云得见君，痌瘝民瘼真英奇。民瘼痌瘝起凋弊，有田无田均其利。叹息与君一夕筹，父母斯民真不愧。别来荏苒数月间，君名啧啧我丁艰。五内崩裂死复活，血泪迸洒衰麻丹。老母促归归不得，去留展转摧心肝。万里茫茫隔烟雾，生死天涯两难顾。满室嗷嗷日苦饥，梦魂夜夜辽河路。经旬不见突中烟，男啼女号命岂度。男儿生不能养死不葬，何惜此身沟壑丧。父丧未奔母在堂，迟回未可轻肮脏。圣贤守身不受怜，事急亦或酌其权。出门四顾心茫然，投诗赠君君心酸。赙我百贯青铜钱，此身不死报应先。上有青冥之皇天，下有浩渺之长川。"}