{"id":"747798","title":"登马陵","dynasty":"清","author":"鲁一同","text":"马陵一小山，远势有千里。横略大东来，下饮昆仑水。三月山气发，青天镜无滓。擂鼓拜玉皇，阊阖焕丹紫。百神俨冠佩，群龙翊阶戺。上陈霸王略，下诉斯民否。昏昏楚汉来，红尘闹白蚁。呜呼粪土臣，清泪泻如驶。古井塞海眠，修鳞蜕精髓。万事合变化，浑沌何年死。道人骨皮乾，微茫记甲子。苦说唐年树，安知今谁是。登高迫暮景，乾坤有高视。不从赤松游，腥膻徒为尔。"}