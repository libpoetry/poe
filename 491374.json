{"id":"491374","title":"奉和右丞廉惠山凯牙喜雨诗","dynasty":"明","author":"刘崧","text":"亢阳閟时泽，赫欲槁众绿。台衡忧民心，惴惴甚集木。一朝注甘澍，允矣生百谷。堂邑歌既零，南山咏沾足。向来击鸣鼓，望祀走巫祝。孰云丰年迟，永念诚感速。广陂润方流，酷炎势已蹙。省署扬清风，薇花濯红玉。民情洽和畅，天意划清肃。庶草徵则同，时哉念蕃育。"}