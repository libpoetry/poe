{"id":"687423","title":"登阳春台和韵二首","dynasty":"明","author":"孙承恩","text":"帝居西畔岌层台，旧是先皇驻辇来。宝翰仰瞻镵屃屃，恩光常自照莓苔。千年盘石河山拱，八表风尘日月开。欲拟彩毫干气象，登高深愧昔人才。摄衣晴日上层台，万里霜前鸿雁来。昭代皇风今薄海，鬻熊遗迹尚荒苔。依依极浦兰洲出，历历晴江烟树开。仰止钜公惭接武，再赓佳什叹雄才。"}