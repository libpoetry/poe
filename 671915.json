{"id":"671915","title":"登一角峰头","dynasty":"明","author":"凌义渠","text":"眼光及天耳垂谷，密絙悬舆踏空曲。步步寒瘁不能言，稍见陂陁息初属。万点晴光遥起灭，散乱白云若沙雪。一气中边楚粤分，下界浮烟酣如结。久立独觉此峰尊，馀者碌碌不敢絜。别耸远峰势疑争，划天拔地剑铓青。人言猺户窟其下，有门双峙矗若屏。石门进可几十里，黑箐黄茅互表里。慨然飞陟奈途穷，收召精魂自此止。"}