{"id":"1123733","title":"次滕彦真韵三首","dynasty":"宋","author":"赵蕃","text":"地接沅湘古，人留屈贾香。政须烦胜士，时为发幽光。贻我祛愁具，怀君待月章。朦胧成少味，失喜见琳琅。暂作长沙住，侵寻两过年。萧然唯壁立，终矣欠蓬编。尽室嗟长客，归途喜再缘。还家定何许，当在早梅前。我欲湘西看，行须觅渡船。何如临绝顶，得以尽长川。鸥鹭烟云表，蚊虻埃?前。隐宁分大小，那更别山廛。"}