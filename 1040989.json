{"id":"1040989","title":"瘿木樽","dynasty":"宋","author":"刘敞","text":"先民任天真，吾得见其器。其器云如何，盖若刳木类。不戕生以戚，不伤材以蔽。不以远见遗，不以枯见弃。因其无用姿，授以有用意。取彼自然象，廓此闳然制。岂无彫磨工，不欲败淳粹。岂无青黄文，不欲增巧伪。其高岂无盖，不设簋簠制。其下岂无舟，不著鸡鸟丽。任真肆穫落，肯慕金玉贵。儿童诮敦朴，妇女惊丑异。岂若轻薄子，形容混兹世。矜愚以相高，饰貌以自喜。淳风陷衰薄，古道丧简易。自非窊樽民，慎勿同一醉。"}