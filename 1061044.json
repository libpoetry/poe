{"id":"1061044","title":"次韵刘时可刘将赴宣州幕","dynasty":"宋","author":"饶节","text":"我客汴之滨，梦寐大刀头。幸逢刘伯伦，衣冠少其流。胡床白羽扇，语稳气不浮。异时果下马，彷佛遍九州。每思张翰鲈，为登王粲楼。食贫节益苦，异哉居拙谋。宣州虽多贤，禄仕恐未优。长女嫁及时，大儿婚可求。长才不自献，澹与众人俦。君其吏隐欤，吾亦沧海游。"}