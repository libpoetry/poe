{"id":"508543","title":"上国观光歌为沈侯官司仓用宾赋","dynasty":"明","author":"倪谦","text":"袖有五色笔，囊有万言策。笔可补造化，策可干明辟。才闻皋朔诣公车，又见严徐向都邑。奋志遥从上国游，扶摇九万抟脩翼。日月明三殿，虎豹守九关。玉帛会诸侯，梯航来百蛮。金张甲第亘紫陌，夔龙礼乐严清班。光华眼底观不尽，致身已在青云间。不慕绾金章，不羡乘丹毂。自分草莽臣，但足升斗禄。东葛方容就督邮，南闽复许烦搜粟。清晓君门开，谒帝趋明光。天仗建羽旄，箫韶仪凤皇。玉阶稽颡荷恩出，海峤行览三山苍。携壶送子都门道，晴日辉辉照芳草。酒阑征旆逐薰风，回首蓬莱五云绕。"}