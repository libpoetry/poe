{"id":"1252746","title":"辛亥除夕三首","dynasty":"元末明初","author":"戴良","text":"眇眇家何在，悠悠岁又阑。十年东海上，千里北风寒。衰鬓随年改，愁怀借酒宽。何乡为乐土，身世各艰难。湖海风云暗，道涂霜雪清。如何一年尽，翻使百愁生。俗薄乖留计，时危缓去程。家人团坐夜，应悉旅中情。移居湖水上，已是一年期。客路频辞岁，家山忘别时。庭寒无鹊噪，春近有梅知。此夜伤情极，椒觞懒独持。"}