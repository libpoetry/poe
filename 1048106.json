{"id":"1048106","title":"次韵无咎戏赠兼呈同舍诸公","dynasty":"宋","author":"曹辅","text":"少年落魄走四方，看山听水兴难忘。深林谁复知孤芳，十载江湖称漫郎。紫溪风月幽思长，绿水如镜烟苍苍。追随豪俊多清狂，春风烂醉胥山堂。下瞰群峰耸如枪，吴侬棹歌笛灵羌。攀萝扪壁疲获臧，经旬选胜行赍粮。客儿经台倚高冈，共卧明月吟胡床。投身忽落昆崙傍，征西万马随腾骧。官军夜半填贼隍，食尽师老催归装。将军数奇设鹰扬，斩捕不能酬失亡。曲突徙薪语莫偿，幕中病客非智囊。扁舟夷犹忆吴乡，晁侯平日丈人行。生驹今始见骕骦，伯乐一盼过老商。恐是禀质苍龙房，尤工吴语放降王。叔敖抵掌对烛光，秋英落尽金钿黄。玉瓮浮春醅泼香，九天广乐来新凉。笑谈聊此共一觞，天街六翮将翱翔。正值羿彀游中央，我老委翅无复望。洞庭橘熟千林霜，行当拂衣解银章。买取百花洲畔庄，世外日月何曾忙。翛然一室生吉祥，车马还能过我墙。夜具茗饮与柘浆，更看君诗云绵张。"}