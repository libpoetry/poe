{"id":"701220","title":"仲春怀华阳王函三国附寄","dynasty":"明","author":"黄公辅","text":"黄鹂二月转疏帘，桐华辉辉映石楠。邺架芸翻车满五，梁园春暖径函三。和风皎月人相似，鲍逸庾新韵孰参。赖有江河王百谷，蛩鸣也得佐玄谈。国栋如公也杞楠，十年谢屐古冈南。如何推毂蒲轮日，遂策乘云驾鹤骖。贯索星悬谁可及，空怜舂杵讵能堪。天涯絮酒和涕洒，衡岳风凄望蔚蓝。"}