{"id":"679543","title":"秋日送吕二山人南游兼寄青州陈同年芝巘","dynasty":"明","author":"杨巍","text":"秋风飒飒吹客衣，闻子明朝又南发。回首应瞻燕塞云，与谁共醉齐门月。齐门烟月不胜秋，诗句如珠何处投。感时可吊田文里，怀土休登海上楼。君家空楼渺何处，越峤鄞江岁云暮。满眼干戈归不得，逢人犹索空楼赋。身自飘零心自閒，几时重出穆陵关。若遇青州陈伯玉，为言憔悴欲归山。"}