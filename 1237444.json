{"id":"1237444","title":"樵阳八咏用陈教和周东圃韵 五曲精庐","dynasty":"元","author":"黄镇成","text":"歌棹曾穷九曲源，精庐迢递隐屏前。閒寻五曲樵溪上，三十六峰秋满船。云馆高车最上峰，遥林清逼翠微宫。下方尘土不可到，五色日丽扶桑东。蛟鼍斫断藓痕斑，万壑萧萧响佩环。溪馆梦回山月冷，满天秋影韵珊珊。羽客丹成去此台，独闻笙鹤夜归来。几回欲问台边月，晴雪梅花冷自开。北桥桥下春水生，画桡两两蛟龙争。晚风楼畔珠帘捲，倚棹何人听玉笙。山外斜阳紫翠浮，相轮无影半空秋。晚钟吹落人间去，一抹青烟澹未收。樵溪水出莲花山，平畴䆉稏白云寒。田家太平岂有象，社酒鸡豚常尽欢。会景亭西晓独登，晨曦一上万山清。满城桃李春如绣，人在金鳌顶上行。"}