{"id":"332341","title":"高阳台·露湿蔷薇","dynasty":"清代","author":"曹慎仪","text":"露湿蔷薇，香萦芍药，依移艳挹春亭。蓦地飞来，罗襟粉坠星星。东风吹断江南梦，倩何人、轻唤愁醒。更难凭、草留旧迹，裙化它生。忆曾邻苑寻芳去，有彩衣幻影，画本题名。团扇低徊，谢庭知否重经。应怜雨暗烟枝冷，问何如、烛夜孤萤。嘱从今、珍重花房，莫再飘零。"}