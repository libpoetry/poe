{"id":"798929","title":"阳春 戊寅元旦作，用家无咎体","dynasty":"清","author":"杨玉衔","text":"黯山居，偏寻到，赖有好春知我。日历久删除，余寒凝、檐鹊何事尚庭贺。桃符椒颗。权换却、炉香经课。楼外怕见沧波恶。屏开又倩云锁。奈风雨、阴霾天为堕。撩梦乱、山人稳卧。绕篱花幡力薄。付回潮、卷地红涴。重关未算计左。聊料理、齑盘蔬锉。祗辛苦、几个渔樵辈，苍茫点破。"}