{"id":"1136457","title":"赠刊印朱才俊","dynasty":"宋末元初","author":"方回","text":"科斗何年变篆字，至秦程邈翻为隶。今人但习真草行，谁会六书三耦意。篆所最难柱与圈，学打一圈费三年。岂容臆决蔑师授，汩没形象迷傍偏。九江法帖钟鼎刻，兵火以来犹可得。人间亦有说文本，臣翱反切臣锴释。朱生赠我古印章，奎躔壁度森开张。自言少小嗜此艺，意欲径上阳冰堂。细观刀笔最佳处，颇识传笺通训故。苟焉糊口栖此身，元来亦是知书人。"}