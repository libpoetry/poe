{"id":"807571","title":"夜合花  廿二夜原白堂中观剧即事","dynasty":"清","author":"陈维崧","text":"青漆门边，碧油坊底，一庭霜月初浓。邻家夜赛，春灯社火攒空。僛越觋，舞巴童。飐灵旗、不满微风。正无聊赖，听歌帘罅，冲酒阑东。神弦一曲才终。更有梨园杂爨，院本丝桐。岳家遗恨、夜堂一片刀弓。悲曼衍，啸鱼龙。惹当场、泪洒鹃红。须行乐耳，何知底事，且釂金钟。"}