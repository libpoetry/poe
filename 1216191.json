{"id":"1216191","title":"吾观桔槔论","dynasty":"元","author":"李士瞻","text":"吾观桔槔论，力鲜功倍钧。如何端木氏，乃见汲者嗔。哲王肇先基，辛苦贻子孙。圣人贵万全，小利曷足云。偭彼憸人徒，启此侥倖门。海艘岁万漕，便利毋与伦。至今百馀年，不复事讨论。遂使奸雄徒，窥测见本根。炎方多长蛇，时效猛虎蹲。兵交十年来，气运固有因。圣人尚包荒，政令务因循。乃知尧舜理，乾纲是宽仁。昔尝赋车攻，会同如星奔。仰观千载前，谁能继先尘。嵩灵诞嘉祥，降此甫与申。方叔及召虎，圣人周宣君。中兴眉睫间，河岳亦精神。我皇以武姿，哀痛怛下陈。茂哉垂九叶，度建万国春。窜伏恐已逸，安能睹乾坤。执笔等太史，磨崖勒雄文。"}