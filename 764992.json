{"id":"764992","title":"满江红 吴越故宫吊钱武肃王，用岳忠武韵","dynasty":"清","author":"徐釚","text":"电马霜戈，驰江上、怒涛始歇。誇保障、并吞割据，韩彭比烈。寂寞几堆羊虎石，凄凉一片铜驼月。忆白盐、担里是何人，关情切。故宫内，馀残雪。荒庙里，灵旗灭。笑宋家南渡，金瓯也缺。五国未曾生马角，五王莫漫啼鹃血。算原来、天道好循环，悲双阙。"}