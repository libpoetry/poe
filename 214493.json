{"id":"214493","title":"喜迁莺·风涛如此","dynasty":"宋代","author":"蒋捷","text":"风涛如此，被闲鸥诮我，君行良苦。槲叶深湾，芦窠窄港，小憩倦篙慵橹。壮年夜吹笛去，惊得鱼龙嗥舞。怅今老，但蓬窗紧掩，荒凉愁愫。别浦。云断处。低雁一绳，拦断家山路。佩玉无诗，飞霞乏序，满席快飚谁付。醉中几番重九，今度芳尊孤负。便晴否。怕明朝蝶冷，黄花秋圃。"}