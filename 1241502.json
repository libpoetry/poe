{"id":"1241502","title":"在永嘉作","dynasty":"元末明初","author":"刘基","text":"高屋集飞雨，萧条生早寒。我来复几时？明月缺巳团。浮云蔽青天，山川杳漫漫。狐狸啸悲风，鲸鲵喷重澜。孤雁号南飞，音声悽以酸。顾瞻望桑梓，慷慨起长叹。愿欲凌风翔，惜哉无羽翰。中夜百感生，展转不遑安。枯荷响西池，槁叶鸣林端。寥寥天宇空，冉冉时节阑。举俗爱文身，谁识章甫冠？河流未到海，平陆皆惊湍。旗帜满山泽，呜呼行路难。"}