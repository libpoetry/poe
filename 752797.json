{"id":"752797","title":"苦雨叹柬张四","dynasty":"清","author":"王燮","text":"皇天积雨何惨酷，贫贱知交益困蹙。京师十日滞霪霖，星漏满床湿囊簏。秦园旅客心孔哀，拥衾兀坐愁瑟缩。门外潦水深七尺，讵止污泥阻华毂。城南北音梗绝，停云怅望几信宿。为念萧馆索居人，饥渴无乃绝饘粥。欲持樽酒相慰藉，咫尺千里空踯躅。东望黑云多水气，故园应已伤禾菽。呜呼，饥馑何待卜。"}