{"id":"940111","title":"和苏公洞庭春色","dynasty":"宋","author":"陈师道","text":"洞庭千木奴，寸丝不挂手。来输步兵厨，酿作青田酒。王家玉东西，未觉岁华走。方从罗浮山，已作南阳寿。还将瓮头春，慰子雪入牖。我方缚禅律，一举烦屡嗅。东坡酒中仙，醉墨粲星斗。诗成以属我，千金须弊帚。何曾樽俎间，著客面黧黝。定须笑美人，蘸甲不濡口。"}