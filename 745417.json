{"id":"745417","title":"杨家嘴却寄舫斋承宣","dynasty":"清","author":"包世臣","text":"汉川雨彻宵，晨发苦泥澝。出郭行半日，路借双桨劲。夹溪垂杨深，人语绿烟定。和风送飞帆，百里入天镜。村远疑舟浮，烟岛递潜泳。古木灭原荑，虚云绝鸟径。直疑水雾天，颇惬蛟龙性。怪非图记地，母乃苍生病。腴麦十万亩，淫雨遭汜滢。岂惟陇亩失，庭卧鼋鼍靖。去年虽有秋，获谷俱蝗剩。今作神君馆，人鱼地交竞。淮灾两税缓，否则旧欠并。欠课输固当，饿莩不遑更。大臣计盈绌，先在恤民命。怆我乐水怀，不觉涕横迸。"}