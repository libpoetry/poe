{"id":"827942","title":"斋中红梅水仙山茶瑞香海棠牡丹玉兰盛开","dynasty":"清末近现代初","author":"陈曾寿","text":"山谷谪荆州，复入都下梦。小窗逢春暄，撩人花气重。今我住梦中，风味略相共。园丁担花来，一笑分薄俸。火速三春妍，并作斗室供。隔年水仙梅，贞秀出冰冻。多香不相袭，并妙难伯仲。安居虱清时，视涪得孰众。几得如许閒，清坐了宾送。"}