{"id":"996984","title":"宣九家赋雪","dynasty":"宋","author":"黄庭坚","text":"都城穷腊月半破，晚来雪云应朝课。虚檐稍闻飘瓦声，六花连空若推堕。翩翩恐逐歌吹来，皎皎不受尘泥涴。试寻高处望双阙，佳气葱葱寒贴妥。遥知万马驾紫宸，把烛天街听宫锁。吾人岂解占丰年，但喜酒樽宜附火。石鼎香浮北焙茶，洪炉壳爆宣城果。陆珍海异厌下箸，别索百种烦烹和。仆奴睥睨费呼叱，主人爱客无不可。凭向江船问子猷，山阴夜醉何如我。北邻长吉最能诗，怯寒正想重裘坐。故遣长须屡送来，犹得王孙嘲饭颗。"}