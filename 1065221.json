{"id":"1065221","title":"泗州院旃檀白衣观音赞","dynasty":"宋","author":"释德洪","text":"我闻菩萨昔因地，所供养佛名观音。从闻思修入悟心，心精遗闻而得道。见闻觉知不可易，譬如西北与东南。而此乃曰闻可遗，令人罔然堕疑网。龙本无耳闻以神，蛇亦无耳闻以眼。牛无耳故闻以鼻，蝼蚁无耳闻以身。六根互用乃如此，闻不可遗岂理哉。彼于异类昧劣中，而亦精妙不间断。况我自在慈忍力，无畏解脱独不然。钟鼓俱击声不同，知其不同是生灭。而二种声不相参，即是同时寂灭法。稽首净智功德聚，广大庄严悲愿海。悯我心明力不逮，时时种子发现行。如人因酒而发狂，戒饮辄复逢佳酝。愿灭颠倒痴暗障，愿获辩才智慧藏。游戏十方微尘刹，亦施无畏利众生。凡曰有心能闻者，同入圆通三昧海。"}