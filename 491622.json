{"id":"491622","title":"奉和王诚夫短歌一首","dynasty":"明","author":"刘崧","text":"王君精神秋水清，作诗锵锵鸾凤鸣。昨朝遗我长句好，感我无限沧洲情。我从乱来少相见，阔绝朋游恍生面。烟涛浩汹惊暝作，风叶纵横飒交战。人间富贵多烦愁，海上神仙安可求。不如高楼饮美酒，明日万事方悠悠。羡君才名三十载，夕露黄花向谁采。荒城满目尚荆榛，落日登临一长慨。愁来忽听南山歌，袅袅归心悬绿萝。江上月明今夜发，为君击楫舞泉阿。"}