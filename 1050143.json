{"id":"1050143","title":"颖叔见招赴何秀才家饮","dynasty":"宋","author":"郭祥正","text":"鞭驴赴君招，十步九蹶促。相逢即忘劳，深围坐重褥。恍疑出尘寰，气象豁双目。名花散天香，仙露浥柔玉。寄乐方寸间，岂必待华屋。脱屣远市朝，散发免羁束。更闻诵新作，字字芝兰馥。堆盘樱实红，满斝酦醅渌。幽欢未言归，酒令不须督。平时常卷舌，动静畏险俗。玄谈今尽倾，我难惬君欲。朝闻夕可死，悟矣无迟速。感君倾醍醐，洒我久饥腹。又如旱田禾，沛然甘雨沃。主人意殷勤，呼儿具灯烛。谁家有斯客，贳衣心亦足。明朝得长篇，调险不可续。"}