{"id":"653566","title":"哭内十二韵时年十七","dynasty":"明","author":"张宁","text":"笄总承归聘，青春媾悯凶。褰帷惊落雁，属纩怨乘龙。夙抱衾裯苦，未遑组织工。弦琴悲窈窕，中馈失仪容。垂绝啼沾臆，临危噎抚躬。平生怀冀缺，今日愧梁鸿。弟妹江关外，姑嫜疾疫中。宗姻稀袒免，馀服杀期功。陇庙馀班祔，箕裘冢命空。永怀愁不寐，长恸意无穷。草绿閒门雨，花明后苑风。年年桃李树，凄绝旧行踪。"}