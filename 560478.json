{"id":"560478","title":"送盛仲规之魏慎轩馆","dynasty":"明","author":"徐庸","text":"盛君仲规出名族，经史百氏无不读。一朝披腹呈琅玕，姓名已入登科录。南宫会试辞儒官，少年肯畏青毡寒。虹蜺之气不轻吐，思济苍生如谢安。韦编三绝摩挲久，箪瓢陋巷归来守。虞山高士近相延，礼意交并世稀有。秋风袅袅吹去航，素琴孤剑随行囊。青衿济济远迎候，文星此夜明鳣堂。乘时化雨多沾溉，万里青云远相待。春风杨叶重穿时，要作盐梅登鼎鼐。"}