{"id":"258652","title":"梁山宫图·梁山宫高高切云","dynasty":"金朝","author":"麻九畴","text":"梁山宫高高切云，秦家箫鼓空中闻。宫殿作云王作龙，何人敢谒滈池君。珠围翠绕穷天下，道上行人衣半赭。不觉生灵血液枯，化为宫上鸳鸯瓦。朝卢生，莫侯生，师事二人学羡门。焉知以政藏其身，神仙亦死何曾神。空能诈取六孱国，不识卢生真閒客。种成间隙卢生去，尚令道士作鬼语。祖龙竟堕此机中，以璧见欺犹未悟。鱼腥引得扛鼎来，梁山火灭汉旗开。何如后世丹青手，一夫不役千楼台。梁山之图却传世，梁山之宫安在哉。"}