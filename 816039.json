{"id":"816039","title":"偕眉叔访李㤅伯民部四鼓出北郭宿缦雅堂","dynasty":"清","author":"曹寿铭","text":"遥峰递烟林，颓阳带江郭。暝扈依晴沙，归禽堕霜箨。命楫东皋村，款关种山麓。户外云冥冥，卧龙失寒绿。幽栖遗尘喧，孤花自开落。解榻剧情话，殚襟开朋尊。村篘及新熟，味酽寒不棱。霜气压疏屋，菊影凉初镫。诗论抉纤谬，至诣穷元根。吾道外荣落，所契在苔岑。清风泠然来，竹外鸣茶笙。"}