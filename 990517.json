{"id":"990517","title":"湖山楼","dynasty":"宋","author":"梁竑","text":"千峰背负乌聊山，一区面蛰龙停渊。壶中日月自天地，淮南鸡犬皆神仙。当湖次第列小隐，花坞直与山房连。海棠成径当步障，藕花满洲宜泛船。竹斋潇潇碧玉干，菊坡采采黄金钱。月观无云饱秋色，风松有雷惊昼眠。流杯不减昔曲水，烹茶况汲今蒙泉。山家四时无不好，跨蹇扶筇性所便。主人早岁取科第，策足要津先著鞭。声名藉甚四十载，三朝眷注知才贤。方今圣人勇于治，搜罗侧隐无弃捐。乡里老成相继出，如公自合比其肩。遂持一节向江右，即赐十行朝日边。那知念念作归计，把玩图画心茫然。他日乞身谅未晚，赤松黄石相忘年。观公名楼自有意，流行坎止岂非天。扁舟过公一夕耳，心屡欲往身无缘。逮公来归我亦老，卜邻共赋招隐篇。"}