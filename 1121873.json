{"id":"1121873","title":"程明道挽词三首","dynasty":"宋","author":"范纯仁","text":"綵衣方养志，谏省遽翘英。短命嗟颜子，长星丧孔明。临津失舟楫，支厦阙梁楹。名节同伊水，滔滔万古清。天乎丧吾道，命矣叹斯人。后学隳梁木，明时夺国珍。孔怀存爱弟，皓首奈慈亲。唯有延陵志，斯文久愈新。素忝金兰契，情由道义亲。圣时方际遇，英气忽沈沦。琴在无钟子，斤存失郢人。遥闻归葬日，清泪满衣巾。"}