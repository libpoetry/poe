{"id":"49270","title":"陈武帝宅遗址","dynasty":"明代","author":"张羽","text":"霸先亦人杰，出自太丘陈。洗马初南迁，卜宅苕溪津。山川钟奇秀，末运生异人。出当梁祚衰，殷忧致经纶。拯溺济横流，受禅主生民。化家乃为国，霸业谁与伦。我来吊遗址，四望静无邻。狐兔窜古瓦，寒烟暮氛氲。哀泉泻幽壑，鬼火明荆榛。感此兴废理，乘时各有因。忧来藉芳草，叹息泪盈巾。"}