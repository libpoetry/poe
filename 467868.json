{"id":"467868","title":"闲居杂咏十五首 闷坐","dynasty":"当代","author":"傅义","text":"闷坐无聊赖，神游山海间。潮音清俗耳，岚气涤尘颜。大遂平生愿，难堪一梦还。何如瞪双眼，径直面人寰。倚栏眺何处，神思正茫然。背负新阳曝，目迷杂卉妍。群山朝吐雾，远树晚笼烟。丝竹乱吾耳，翻思问老禅。散步消闲去，年衰爱晚晴。馀霞娇可恋，暮霭淡无争。浓郁餐花气，纷嚣避市声。兼逃诗酒困，且喜出围城。城居殊局促，选胜入园游。步履刑双足，临观赏两眸。溜圆莺婉转，坐卧草温柔。嬉戏观童趣，时光若倒流。年青不好武，垂老又轻文。早哂丹多诈，难辞酒半醺。涓埃难报国，锻炼为强身。碌碌无长技，挥拳自策勋。馀曛难自驻，犹爱片时耽。晚景辉初旭，红光暖翠岚。波微犹烁烁，柳暗亦毵毵。试把黄昏颂，权当白堕甘。萧斋破岑寂，独酌对孤灯。屠狗豪难匹，探骊艺未能。汉书陪末座，德颂作良朋。文酒双星耀，举杯呼不应。攲枕耽吟咏，拥衾忘夜阑。思凝门径窄，句得海天宽。未觉搜肠苦，惟忧惬意难。徐敲一个字，反侧不能安。言辞吾最拙，性亦爱言诗。风雨鸡窗下，雪泥鸿爪时。对谈欢雀舌，分处畅毛锥。奚必拈花笑，倾心不自持。何以消馀晷，南窗自读书。古人犹友我，他事不关予。灿灿珠灯艳，茫茫腹笥虚。欲将夸父意，披卷逐居诸。自能敲电脑，便与柳颜疏。念旧还怜汝，当今可识予？班超封定远，毛颖罢中书。奋起仍挥笔，云烟任卷舒。负曝南荣下，怡然享太和。赵衰复谁似，青女奈君何。偎火焦山芋，添裘肿骆驼。空调不消费，羲仲惠吾多。弄月花坛畔，情词信口占。自然就平仄，不必斗叉尖。高阁青娥冷，寒庐老子恬。清辉弥广宇，多取不伤廉。浴帘和浴霸，斗室悉安排。寒气奔谁去，阳春迓我来。追还清白质，引发咏歌才。搏浪思沧海，冲风赋快哉。日饮无何事，嬉游墨乱翻。发颠掉书袋，趁兴嚼牙根。点鬼多添趣，祭鱼聊唤魂。当犹贤博弈，不畏老婆尊。"}