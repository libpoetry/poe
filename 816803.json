{"id":"816803","title":"蝶恋花六首","dynasty":"清","author":"蒋士铨","text":"风风雨雨愁不止，月下灯前，愁又从新起。天许有情人不死，不应更遣愁如此。暂时撇去仍来矣，才绕天涯，又到人心里。我爱人愁愁爱你，一人一个愁相倚。云路千金争一刻，喜近秋中，黄作眉闲色。底事暂离离未得，此情惟有孤灯识。云锦江花豪彩织，径寸明珠，照破秋霄黑。六月淹留因尔息，明年和尔聊风翼。莫数寒霄银漏刻，秋是愁天，夜是愁人色。聚散无端谁禁得，相关岂若休相识。满耳西风鸣促织，莫气深沈，星月皆昏黑。眼底征鞍何日息，不如乌鹊身生翼。长安何处天香满，绝好园亭，不是淮南馆。独坐圆蒲无个伴，陌头花谢人归缓。月榭风亭闲领管，睹墅羊昙，岁岁成疏懒。读倦抛书寻茗椀，倩谁偎得桃笙暖。绿萝垂幔红妆绕，妾意君情，细细游丝袅。忍把浮名轻换了，浅斟低唱风光好。檀板莺喉词懊恼，郎是青藤，妾是迦陵鸟。脸际荷花开窈窕，笛声呜咽云缥缈。妾意君情花远近，转眼胎禽，却被松枝引。再访玉真云路隐，人间只有情难尽。鬓影衣香留画本，写自何年，色韵都相准。打鸭随雅天最忍，柔肠莫被相思损。"}