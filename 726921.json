{"id":"726921","title":"上巳宴丽晖殿各赋一字十韵诗","dynasty":"南北朝","author":"陈叔宝","text":"芳景满辟窗，暄光生远阜。更以登临趣，还胜祓禊酒。日照源上桃，风摇城外柳。断云仍合雾，轻霞时映牖。远树带山高，娇莺含响偶。一峰遥落日，数花飞映绶。度鸟或遛檐，飘丝屡薄薮。言志递为乐，置觞方荐寿。文学且迾筵，罗绮令陈后。干戈幸勿用，宁须劳马首。"}