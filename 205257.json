{"id":"205257","title":"约友秋赏·秋霖荡残暑","dynasty":"宋代","author":"卫宗武","text":"秋霖荡残暑，林飚鸣策策。乾坤灏气浮，万象互清发。望舒散天葩，拂拂余芬落。霁景行澄鲜，三五圆素魄。有园那敢窥，有友那敢约。金吾不放夜，孤此月华白。鲈肥蟹可持，枣剥稻且获。黄鸡与白酒，乐事正参错。胡为抱空悲，常若远行客。靖节存高风，黄花渐斑驳。吾侪于此时，何忍负杯酌。东郊称行乐，邻壤富林壑。邀朋践前盟，须造子云宅。"}