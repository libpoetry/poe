{"id":"808309","title":"汪生彦和出元人画二十幅分赋其五 其二 伏生授书图","dynasty":"清","author":"洪亮吉","text":"汉家龙兴及三世，高论六籍搜根株。济南硕儒老犹在，遐算未断神疑输。谁何作图貌奇古，牙齿剥落身须扶。当时秦王厌章句，生也幸得逃其诛。乾坤非常炙燔祸，灰烬尚欲生真儒。峨峨执经门大夫，太常子弟秀者储。《尚书大传》世有本，乃谓口授劳呫嚅。千年此论出安国，更以隶佐亡蝌书。我怀不以紫夺朱，兀兀起坐重披图。还怜真本生已易，断篇何止将蒲姑。"}