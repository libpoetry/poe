{"id":"402226","title":"自寻","dynasty":"近现代末当代初","author":"田遨","text":"忽失我所在，四顾欲寻我。茫茫六合间，不知在何所。既未落尘秽，亦未离烟火。况我一微尘，浮游天之左。迷离万情丝，缠入因与果。中有两我在，各自矜婀娜。一我欲精勤，万卷读之破。一我欲偷懒，万事随笑唾。两我不相让，激辩争一可。蓦地分吹去，魂兮任飘簸。旋见阳光下，花间有我坐。我呼或非我，不过小光朵。"}