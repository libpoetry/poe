{"id":"721534","title":"灵谷探梅","dynasty":"明末清初","author":"屈大均","text":"往日园陵畔，千株间白云。芳馨灵谷寺，灌溉羽林军。乱点钟山翠，争衔麋鹿群。高皇多手泽，如雪日氤氲。见说钟山麓，当年万树斜。谁将辽海雪，来折汉陵花。冷月含边笛，阴风散暮鸦。数枝当辇路，不忍吐瑶华。几树傍朝阳，犹承日月光。白头宫监在，攀折荐高皇。上苑樱桃尽，华林苜蓿长。春风空有意，先到独龙冈。"}