{"id":"1241012","title":"至古城饮冯氏家","dynasty":"元末明初","author":"戴良","text":"跋马向斯里，彷佛见乡闬。徒知故山近，终嫌归路断。移疾驻近郊，薄言息短翰。新知固云集，旧交多雨散。惟君好兄弟，视我实亲串。慷慨谈昔游，留连兴累叹。荒基记歌榭，弃础忆吟馆。不睹物兴衰，讵知时治乱。鄙人获良晤，是节牵薄宦。清卮阻久陪，别袂限长判。作诗写情虑，聊用慰忧患。"}