{"id":"529889","title":"王敬止御史始窜海南继移永嘉令自燕中迎养","dynasty":"明","author":"徐祯卿","text":"珠厓昔长窜，连州始量移。借问东瓯土，何如南海湄。霞标建台岳，桃源带武夷。雁山荣桂树，象浦合珠漪。玉膻非一族，海错被珍奇。金盘湛碧露，黄柑满绿枝。欢此三春日，复惬暮秋时。鸣琴坐高馆，抚景临华池。迎舆侍潘令，进酒舞莱儿。顾以今时笑，还瞻昔朝离。丰泽亨雷雨，瑶草变芳蕤。永嘉多懋宰，建德易弦丝。昔慕文翁化，今蒙叶尹慈。长沙非旧谪，宣室契前思。光华冀一接，胡越讵能追。河东欲有献，及此汾阴祠。"}