{"id":"238545","title":"游巾山得晴字","dynasty":"宋代","author":"高斯得","text":"巾山何亭亭，拔地蹲中城。苍龙擢双角，盘空半孤撑。崇雉俨环抱，兼如在涤牲。有时霁雾搴，插我堂东荣。虽劳拄笏望，犹赊杖藜行。值兹阳和候，鲜晖吐新晴。摆去缠牵累，少畅窥临情。藉兰得胜引，共此酒一盛。咏余百忧集，乐极万感生。去国魂难招，怀人涕易盈。虽无拓壑姿，宿昔芥尘缨。寄言山中叟，未慕同幽贞。"}