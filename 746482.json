{"id":"746482","title":"石莱道中","dynasty":"清","author":"徐宗干","text":"万山簇立峰头直，十人肩舆行不得。悬崖倒盘出自穴，阴云湿衣马喷血。怪石千丈虎狼窟，飞瀑挂空碎明月。涉水无舟奴赤脚，巨鱼逆流纵大壑。人迹不到行且却，十里百里无村落。深夜冥冥走空谷，幽邃得无奸宄伏。瞥见镫火数椽屋，门户不闭种松菊。今年山田秋大熟，不知盗贼知耕读。"}