{"id":"215101","title":"赠吴令君·绿槐庭院锁薰风","dynasty":"宋代","author":"吴儆","text":"绿槐庭院锁薰风，双双乳燕穿帘栊。石榴花蹙宫罗样，荔子枝翻蜀锦红。海山秀色藏日色，衮作英豪仪上国。鹏翼澜翻徙北溟，龙媒夭矫东西极。高踪逸韵不容攀，家声世德以蝉联。吏能精锐龚黄上，人物风流晋宋间。海宁岩邑千山底，牛刀割鸡聊尔耳。卷入河阳满县花，风行郑国垂街李。往岁如今杅桐空，今年衣褐足虞冬。往岁如今新陈腐，今年麰麦盈千钟。田家宴喜歌时丰，咸知阴相有神功。炰羔击豕趋城乐，金璧楼台烟霭中。瞻彼南山遥举酒，插花起舞为君寿。神人欢乐何其多，令君福禄如山河。"}