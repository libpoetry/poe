{"id":"691853","title":"赠王生二首","dynasty":"明","author":"李梦阳","text":"凤鸟世希有，众人常见疑。一朝下西周，戛焉鸣高岐。光彩照四极，观者惊以咨。神物耻自衒，卑鄙甘见欺。骥马匪伯乐，盐车空号悲。烨烨丰城剑，非华谁固知。伯牙违钟期，有琴不复弹。兹意奚以取，良为知音难。得失有荣枯，合离成怨欢。万鹄戾天云，玄鸿渐河干。浅夫贵多矜，狭士贱自残。幸子固明志，显塞察所安。"}