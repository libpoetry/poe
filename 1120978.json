{"id":"1120978","title":"端午贴子词 皇太后阁六首","dynasty":"宋","author":"周麟之","text":"皋月乘天数，慈闱奉母仪。灵芝三万岁，乐府有新词。柳映金铺丽，菰黏玉俎香。六宫随凤辇，来献九霞觞。覆户双人艾，浮樽九节蒲。更闻天子孝，瑞箑扇尧厨。凉生浴殿蔼兰芳，玉宇深沈昼漏长。试诵琼章开蕊笈，御炉风袅辟邪香。慈欢不为植萱丛，圣子晨昏孝养隆。况是九重当夏凊，偏于扇枕得清风。方开八帙庆修龄，又捧榴杯拜紫庭。一岁一添长命缕，拟将万缕献慈宁。"}