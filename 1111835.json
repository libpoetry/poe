{"id":"1111835","title":"和陶挽歌词三首","dynasty":"宋","author":"吴芾","text":"吾年七十五，寿命不为促。仕仅五十年，出处粗可录。人生会有尽，自应身就木。寄语亲旧辈，不必为我哭。百年如一梦，吾梦今始觉。亦既了万缘，无殆亦无辱。所欠惟一死，得死今已足。嗟我在生日，一饮数十觞。有时无酒饮，亦复泼醅尝。今日虽有酒，罗列在我傍。对之徒自叹，与世隔风光。所幸埋骨地，不离云外乡。魂魄时一游，此乐犹未央。老眼日昏昏，华发日萧萧。不死竟何待，理合葬荒郊。荒郊何所有，四面俱岧峣。荣木望秋落，亦已成枯条。青松为我夕，白石为我朝。仍幸二亲墓，相去无几何。今得从之游，欢喜如还家。我心既欢喜，安用挽者歌。有人来奠我，但问山之阿。"}