{"id":"66769","title":"次匏庵先生板屋韵","dynasty":"明代","author":"吴俨","text":"达官宜高居，胡为喜卑下。岂是三命余，动欲循墙者。天予固甚丰，自取恒欲寡。何必大厦成，而后虚三瓦。无梁架榱题，无牖饰丹赭。惟有窗隙中，尚能通野马。鬼瞰非所忧，客来可延坐。看云数卷帘，看月疑乘舸。温燠不知冬，通明复宜夏。有书常满床，有酒常满斝。自读仍自斟，高情还自写。岂无数仞堂，得志弗为也。"}