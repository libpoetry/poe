{"id":"710585","title":"赠石巢先生","dynasty":"明末清初","author":"邝露","text":"迢迢应龙驭，翼翼慈乌翔。粲粲当门子，白华间青璋。三五答元后，一六宗谷王。有鸟海上来，翩翩止君堂。羽毛日摧斥，岂不怀惨伤。饥食孤竹根，渴饮坚冰浆。为君好颜色，悦怿有耿光。雄鸣三十六，比竹叶笙簧。扶提耀朝日，一举归故乡。来当盛明世，永言著斯章。"}