{"id":"778242","title":"摸鱼儿·宋嫂鱼","dynasty":"清","author":"杨葆光","text":"数官家、汴梁都丽，帝京风物堪想。谁家独出调羹手，入市竞夸无两。河共上。恰令节清明，泼刺随双桨。鼓鼙骤响。倏南渡苍茫，西湖清浅，云水一竿漾。狂游处，祗道湖山无恙。杯盘聊共清赏。莫嫌邱嫂炎凉惯，醋味也须摹仿。君试望。只五柳居前，正晒斜阳网。兴亡漫怅。且垂钓归来，酸丁近局，研脍快相饷。"}