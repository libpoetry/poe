{"id":"652384","title":"同张明成司业饮管子安使君舟中申旦而别各赋一诗","dynasty":"明","author":"朱多炡","text":"未妨关法急，来就使君期。胜算藏彄戏，遍师刻烛诗。闻歌两岸近，荡桨百壶移。野烧侵沙灭，疏钟渡水迟。西山半衔月，南浦暗流澌。旅雁啼更彻，樯乌讹尾时。江空人籁息，衣冷曙霜欺。极乐无朝夕，轻装动别离。脂膰秣五马，前路满旌麾。"}