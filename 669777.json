{"id":"669777","title":"怨诗行","dynasty":"明","author":"李攀龙","text":"荆山何岩岩，白璧何齿齿。圭璋满朝廷，尔胡独在此。千载抵尘沙，一抱即知己。瓦砾生目中，众人纷所指。五都当一顾，三献不得理。一刖藏白虹，再刖涸沂水。玉石苟不分，安用存吾趾。昭王遣使问，慷慨不可止。一剖属白虹，再剖折沂水。至今为宗器，天下称其美。愿以陵阳侯，还之乐正子。"}