{"id":"683260","title":"春日同子与顺甫游姚园分韵四首","dynasty":"明","author":"王世贞","text":"小苑停游骑，春衣试缓风。地容啼鸟合，天借乱崖通。草色已骄绿，桃花难禁红。科头仗解醉，非是学山公。休沐知余简，幽期细讨论。共誇韦氏曲，遥并辟疆园。落日驱诗语，高天下酒尊。暂来应有悟，丘壑此身存。尔辈成三益，园亭胜颇兼。春云催淡荡，寒暝阁廉纤。黄鸟惊搔首，幽枝出捲帘。莫愁归骑促，残日挂峰尖。事事心相契，难知可易忘。片云为碣石，残雨即沧浪。草重杯堪席，花肥蜜欲房。醉来须袒跣，知尔恕吾狂。"}