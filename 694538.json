{"id":"694538","title":"弘治己酉春姜仁夫进士以使事贵州还取道广东过予白沙自己夘至丙戌凡八日辞别三首予亦次韵为别明日仁夫至潮连寨方十馀里遣隶回并得三绝和之通前九首吾与仁夫之意皆不在诗也岂尚多乎哉仁夫浙之兰溪从学章先生德懋吾廿年旧好故吾诗两及之","dynasty":"明","author":"陈献章","text":"江门线路几人通，两月公程来向东。何处敢劳君著眼，短墙疏竹是家风。云去云来等是浮，独凭高阁看江流。南风莫送东归客，更共江门一日游。家近桐江旧钓台，凤林何日暂归来。平生章子如相问，道我山中日闭斋。一著将穷一著通，谢公全局算江东。眼中论事如章子，是有当年国士风。洞门终日白云浮，洞里桃花覆涧流。谁道乃公閒似我，不曾携杖白云游。百尺江边有筑台，自从君去望君来。黑头了却人间事，更约焚香共小斋。极目长江伤我心，满身风雨立江浔。帝城此去几千里，一度逢关一寄音。今古相望日已赊，包羲已上孰名家。不识乾坤真易简，借人门户甚抟沙。得到鸢飞鱼跃处，正当随柳傍花时。今人不见程明道，只把中庸属子思。"}