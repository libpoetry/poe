{"id":"834097","title":"百字令 其一 花朝日两大人携家游五榕山，渡江遇雨，小憩山侧观音阁，归，用忠雅堂体赋二词","dynasty":"清末民国初","author":"易顺鼎","text":"讳春颇甚，被啼莺猜破，百花生日。丝雨连江寻梦去，瘦尽山眉黛色。时暖时寒，乍醒乍困，天似人无力。东风如箭，踏青今岁难必。忽然电母驱车，山灵投刺，也怕春光弃。山亦苍生相望久，用着谢家之屐。画鹢双行，香骢几队，补尽蛮天缺。一家人影，此江真与同碧。"}