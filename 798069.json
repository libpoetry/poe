{"id":"798069","title":"氐州第一  秋日怀东皋诸子用周美成韵","dynasty":"清","author":"陈维崧","text":"千片芰荷零乱，帘捲西风，人倚楼小。横竹泠泠，峭风历历，一碧远天缥缈。非淡非浓，飐水国、村村斜照。中酒心情，欲寒天气，暗催人老。三十六鳞江上少。奈无限、旧愁缭绕。沙鸟将雏，江凫傍母，秋水柴门抱。正搓橙、时候也，题糕近、龙山欢笑。写尽吴笺，盼晴空、翠屏都晓。"}