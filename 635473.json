{"id":"635473","title":"谢黄汪千惠茗","dynasty":"明","author":"成鹫","text":"老僧长斋三十年，眼前世味皆腥膻。清泉白石供饮漱，浓华澹薄殊天渊。年来衰病且消渴，地炉活火时烹煎。非无村茶及野荈，入口羞涩如戈鋋。我闻武夷之山山九曲，三十六峰名洞天。中间草木蕴灵气，紫茸绿叶生春前。山人摘茶带星月，提筐归去凌朝烟。风时火候发香味，心灵手敏通经权。三瞻四顾方什袭，奇货可居稀入廛。知音千里远相访，杖头罄解青蚨钱。一朝驰入大庾岭，真香真色犹新鲜。老僧内热唇齿燥，闻名注想空垂涎。多谢主人黄叔度，散步行歌来日暮。袖中分得建溪春，留与枯禅作甘露。千顷汪波见素心，两腋清风涤烦虑。惊起林间病渴人，相呼相唤吃茶去。"}