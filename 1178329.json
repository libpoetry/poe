{"id":"1178329","title":"献襄阳于大夫","dynasty":"唐","author":"孟郊","text":"襄阳青山郭，汉江白铜堤。谢公领兹郡，山水无尘泥。铁马万霜雪，绛旗千虹霓。风漪参差泛，石板重叠跻。旧泪不复堕，新欢居然齐。还耕竟原野，归老相扶携。物色增暧暧，寒芳更萋萋。渊清有遐略，高躅无近蹊。即此富苍翠，自然引翔栖。曩游常抱忆，夙好今尚暌。愿言从逸辔，暇日凌清溪。"}