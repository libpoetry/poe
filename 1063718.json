{"id":"1063718","title":"奉陪王少监朝请游南涧宿山寺步月二首 其一","dynasty":"宋","author":"释德洪","text":"朝为北山游，暮作南涧宿。此生亦何幸，称心良易足。青灯委昏花，笑语暖幽独。月出东南峰，升此一轮玉。开扉发清啸，意行无涧谷。胜韵高摩空，妙语清到骨。亲朋万石门，门吏千钟禄。如何饭薇蕨，衲子相追逐。明年守北屏，夜直黄金屋。应怀此夕游，梦想亦清淑。定有寄来篇，吴笺烦自录。"}