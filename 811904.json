{"id":"811904","title":"东庄杂咏","dynasty":"清","author":"吕留良","text":"山水各宗支，结构分百脉。向背意态殊，风土因之隔。于人何亲疏，适意成主客。昔我避乱初，小筑公山侧。百家饮一泉，邻果任饱吃。人面或万状，性情无两格。古姓聚为村，樵采名叔伯。午后始开门，槐花深一尺。跛者命在杖，渡者命在舟。人生依万物，得失不自由。有愁何以消，客或进一篘。谓客酒可忘，吾愁非真愁。痛饮虽至醉，不入伶籍俦。此酒有时醒，此愁无时休。微寒尽余威，园林纳新意。品类纷有名，皆从上古至。我生与万族，衣食各生智。凤皇啄琅玕，鸱鼠甘粪利。当其经营中，了不异人意。苟为易地谋，两两相唾弃。郁郁成都桑，劳劳有深义。自非天下才，此事良不易。常恐时数来，便令负斯志。妻织儿胜锄，悠然足高睡。"}