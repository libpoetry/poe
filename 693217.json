{"id":"693217","title":"赠傅应台中丞自江右移镇关中二首","dynasty":"明","author":"沈鍊","text":"中丞仗钺在荆扬，重遣朱旗指朔方。人望乖厓长守蜀，帝知充国锐凌羌。先声震叠凋鼙鼓，胜气飘摇入太常。敬以一杯持远饯，会逢多士给壶浆。秦中花鸟旧来那，比岁春风半入河。陛下宵衣西顾切，诸军卧甲北征多。应知赤舄能分陜，不待楼船已伏波。慎勿轻驰太原卒，边人久唱陇西歌。"}