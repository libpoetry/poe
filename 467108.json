{"id":"467108","title":"浣溪纱 其五","dynasty":"当代","author":"陈永正","text":"碧树笼烟怨鹊啼。香车重过粤城西。可胜风雨载将归。怅望前年芳草路，青山愁里澹无姿。行云珍重渡江时。谁分今朝异昨朝。昨朝犹不觉无聊。绣屏锦幄护嫣娇。飞燕偶来酬寂寞，柳绵到此不飘摇。一春门掩雨潇潇。后约今朝记未真。了知世事一番新。花时无地不销魂。未识愁时思往日，最难言处惜芳春。重来多误杜司勋。想像司春展绛裾。絮繁花乱满青芜。牵情无奈马班如。閒过东门三五里，众中谁是缟衣姝。黄昏歌陌总愁余。自在流云度远岑。樾圆风细小林阴。幽芳轻付一青禽。烟草已迷前去路，行人可有欲归心。秾春日日费沈吟。几日江楼听杜鹃。故枝憔悴似韶年。未须零落始凄然。百护千回存幻想，三花两萼亦春天。自然供泪有愁泉。"}