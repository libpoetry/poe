{"id":"419919","title":"摸鱼儿 重阳后四日与同人泛舟花潭，香宋生日也","dynasty":"近现代","author":"邓潜","text":"笑登高、破除成例，花潭今补重九。竹寒沙碧天然画，让与诗人消受。舟放溜。坐一镜清瑶，载得秋光瘦。衣痕绿透。向白鹭烟中，青羊市外，茶话道宫久。修罗界，是事如今都有。异形真现清昼。官租不欠催人急，自在沙鸥知否。江上柳。挂无限愁心，白社联耆旧。将秋作寿。趁佳会新晴，静华初度，同醉菊花酒。"}