{"id":"1246138","title":"七月四日自深谷之灵峰作","dynasty":"元末明初","author":"刘基","text":"平旦出云门，亭午至灵峰。山盘涧萦纡，谷深岩错重。竹露滴皎皎，林霞散溶溶。度石苔藓滑，披萝烟霭浓。颇喜禾黍成，可以慰老农。野草各有花，照水似衒容。徐行恐触热，聊憩崖下松。时闻幽鸟鸣，亦足开心胸。慨怀陶隐居，丹灶今无踪。干将与莫邪，俱巳化为龙。空馀远山色，菡萏青芙蓉。"}