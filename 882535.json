{"id":"882535","title":"越问 其二 封疆","dynasty":"宋","author":"孙因","text":"九州皆有山镇兮，职方氏独先会稽。射祥光于斗分兮，占星纪于天倪。牵牛炳其初躔兮，届须女之七度。少阳当其正位兮，为万物之洁齐。南控引乎闽粤兮，北连亘乎钜海。日出扶桑之东兮，风行浙河之西。八山蜿其中蟠兮，罗千岩以为鄣。三江汇而旁注兮，渺万壑以为溪。洞天㟏岈以连云兮，俯九垠其如芥。洪涛沸渭以拍天兮，轰三军之鼓鼙。宅卧龙之岧峣兮，蠡城屹其环缭。带平湖之浩㵿兮，云镜铸而天低。辟陵门而四达兮，八风飒其递至。飞翼楼而舞空兮，天门沈其可梯。提封方数千里兮，运瓯吴于掌上。七郡四十馀县兮，归中权之总提。兹古今之大都会兮，为九牧之冠冕。谅天地之设险兮，他郡宁得而攀跻。客曰伟哉山川兮，信美矣其无慊。然吾闻固国兮，不以山溪之险。"}