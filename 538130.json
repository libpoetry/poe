{"id":"538130","title":"送梁思伯还南海","dynasty":"明","author":"王世贞","text":"韦贤原相汉，其子独辞侯。问岂家人产，交唯国士流。衣冠宁向俗，书卷自宽愁。蹑履三神遍，题诗五岳留。道存匏肯系，材大瓠还浮。傲世时扪虱，全身或应牛。席回桐柏雨，帆入广陵秋。淮海桓伊笛，乾坤郭泰舟。众情双眼在，吾党寸心酬。欲别频更烛，相思但倚楼。燕豪赠匕首，粤女问刀头。雁徼看犹去，羊城望转脩。求仙勾曲岭，载酒郁林洲。何日寻初服，相期向子游。"}