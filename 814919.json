{"id":"814919","title":"虞美人 晴湖","dynasty":"清","author":"俞樾","text":"晓烟乍破青山醒。镜里明妆靓。迷离金碧滉楼台。不信人间此外、有蓬莱。画船箫鼓时来往。绿水春摇荡。迟迟听彻凤林钟。要看斜阳一抹、上雷锋。乱珠点点抛来疾。山气浓于墨。眼前何处认南屏。但见空濛远水、接天青。兰桡整日堤边歇。谁更携游屐。烟蓑雨笠坐孤蓬。只好红衣画个、老渔翁。一轮乍透疏林缺。洗尽人间热。湖心亭上倚阑干。便觉琼楼玉宇、在尘寰。树阴满地流萍藻。夜静光愈皎。天心水面两相摩。时有银刀拨刺、跃金波。青山一夜头都白。大地琼瑶积。玉龙百万戏长空。只剩红墙半角、是行宫。何人载酒来相就。要与严寒斗。堤边几树老槎枒。误认疏疏落落、尽梅花。"}