{"id":"145900","title":"六歌·有子有子风骨殊","dynasty":"宋代","author":"文天祥","text":"有子有子风骨殊，释氏抱送徐卿雏。四月八日摩尼珠，榴花犀钱络绣襦。兰汤百沸香似酥，欻随飞电飘泥涂。汝兄十三骑鲸鱼，汝今知在三岁无。呜呼四歌兮歌以吁，灯前老我明月孤。有妾有妾今何如，大者手将玉蟾蜍，次者亲抱汗血驹。晨妆靓服临西湖，英英雁落飘璚琚。风花飞坠鸟鸣呼，金茎沆瀣浮污渠。天摧地裂龙凤殂，美人尘土何代无。呜呼五歌兮歌郁纡，为尔遡风立斯须。"}