{"id":"1104563","title":"宁宗郊祀二十九首 降神用《景安》。","dynasty":"宋","author":"郊庙朝会歌辞","text":"天门荡荡，云车阴阴。百神咸秩，三灵顾歆。神哉来娭，神哉溥临。飨时宋德，翼翼小心。华盖既动，紫微洞开。星枢周旋，日车徘徊。灵兮顾佑，灵兮沛来。载燕载娭，式时坛垓。泰尊媪釐，祖功宗德。辰躔陪营，岳渎受职。神哉来下，神哉来格。飨德惟馨，留虞嘉席。金石宣昭，羽旄纷纶。洁火夕照，明水夜陈。娭哉惟灵，娭哉惟神。风马招摇，惟德之亲。"}