{"id":"1194508","title":"追赋画江潭苑四首","dynasty":"唐","author":"李贺","text":"吴苑晓苍苍，宫衣水溅黄。小鬟红粉薄，骑马佩珠长。路指台城迥，罗薰裤褶香。行云沾翠辇，今日似襄王。宝袜菊衣单，蕉花密露寒。水光兰泽叶，带重剪刀钱。角暖盘弓易，靴长上马难。泪痕沾寝帐，匀粉照金鞍。剪翅小鹰斜，绦根玉旋花。鞦垂妆钿粟，箭箙钉文牙。狒狒啼深竹，鵁鶄老湿沙。宫官烧蜡火，飞烬污铅华。十骑簇芙蓉，宫衣小队红。练香熏宋鹊，寻箭踏卢龙。旗湿金铃重，霜乾玉镫空。今朝画眉早，不待景阳钟。"}