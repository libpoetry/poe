{"id":"771347","title":"瑞鹤仙•有客诵苦恨年年压金线之句，为赋其意","dynasty":"清","author":"陈匪石","text":"老生涯线压。佳兴少、物候都忘伏腊。劳歌自为答。买吴丝新绣，能言秋鸭。香留玳押。信篆心、无负艾纳。苦灯昏夜冷，重与唾茸，强起搜箧。说甚文章锦样，在手金针，稳身珠衱。红遮翠匝。交辉处，草花杂。算相逢尽有，长安佳丽，罗裙谁认旧褶。羡田家最乐，春满罫畦菜甲。"}