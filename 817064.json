{"id":"817064","title":"悼亡绝句","dynasty":"清","author":"缪公恩","text":"入厨洗手自三朝，病里羹犹手自调。为报慈帏增早膳，一时疴痛似全消。双双儿女缀班联，五岁娇娃意最怜。犹禁芳阶閒斗草，却教拈线绣床前。倚枕支颐制豆娘，五文弱线烂生光。不知气比游丝细，反为儿曹续命长。日沈翘首望云天，一种深情已暗传。向晓不言畴昔梦，泪花瑩澈枕函边。雅意相关姊妹行，几回分赠嫁衣裳。惟存数幅亲花绣，犹自尘封黄竹箱。帘动惊闻步屧声，宛然独自踏阶行。推窗不见人何处，风自凄清月自明。短梦初惊曙色微，半宵言笑是耶非。为怜弱质愁风露，月黑山深那得归。孤魂喜得傍尊亲，祖母佳城近比邻。应倚夜台松柏影，共看明月忆家人。剩粉零膏手泽新，青箱翠匣锁轻尘。最怜弱女偏珍惜，不肯开奁付与人。"}