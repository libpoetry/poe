{"id":"689115","title":"天山草堂与杨贞复论白沙先生学兼贻同会诸友四首","dynasty":"明","author":"何维柏","text":"柳塘竹坞睹风轻，日午黄鹂深处鸣。读罢草堂无一事，尊前同对水云清。天山洞里径森森，白日青尊对绿阴。云影山光看不厌，几人知道洞天深。江门风月此尊前，吟弄俄经五十年。少壮光阴莫虚掷，好从端默契心传。杖藜随处是天台，更喜刘郎此地来。共访仙源莫归去，山城今有楚云台。"}