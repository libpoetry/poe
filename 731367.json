{"id":"731367","title":"尹望山招绚春园雅集","dynasty":"清","author":"永瑢","text":"春风袅袅吹余寒，柳枝欲绿梅舒丹。纤尘不起四郊净，白云澹荡天宇宽。何处去天才一握，平津别墅饶芳药。主人爱客兼爱诗，群公问字经过数。良辰招客琴尊开，华篸珠履登春台。旋脍银鳞出翠釜，还倾琥珀注深杯。九州英彦蓬莱友，五十年中辈先后。击钵哦诗诗尽成，薄罚停催金谷酒。当筵日转层城霞，红亭绮榭流清华。源头活水承太液，绚春题榜来天家。岚光翠滴西山暮，漠漠微烟笼苑树。树头鸟宿酒微酲，天际云归客初去。东阁深沈淑景迟，风光咫尺怅攀追。拈毫漫作邯郸步，一曲《阳春》和者谁。"}