{"id":"845698","title":"木兰花慢 寿主簿十一月初五","dynasty":"宋","author":"无名氏","text":"腊前冬至后，报春意、动南坡。见葭管浮灰，梅英缀玉，漏泄阳和。阶蓂呈瑞五叶，祥开嵩岳耸嵯峨。笑拥两行珠翠，欢腾一曲笙歌。试将铜狄细摩挲。问寿富如何。道寿等冈陵，富连阡陌，福禄多多。德门最堪羡处，有乔松丹桂映婆娑。管取脱身簿领，即登奕世儒科。"}