{"id":"536670","title":"为子与赠吴生","dynasty":"明","author":"王世贞","text":"朋友天地间，斯途日荆棘。吴生山海人，雅好在朱剧。十六游燕市，颇与酒徒昵。一诺倾市中，寒榛回生色。徐子幸见知，握手为莫逆。徐子无一钱，英贤罗宾席。生也辍朝餔，力为助其啬。生也无一钱，大笑秋云白。千金或再至，心知恐遂失。营卫未掩身，于人计长溢。呜呼岂有要，浮云愧变易。不见扰扰者，原申无上客。"}