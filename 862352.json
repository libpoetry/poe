{"id":"862352","title":"广曾敬仲","dynasty":"宋","author":"王柏","text":"功名须少年，老大意终懒。学问本无穷，青春嗟有限。用处不需多，云霄路坦坦。贾生正英锐，郎潜自羞赧。文字浩如山，奏功五寸管。达者未必长，穷者未所短。人生穷达各有时，脩为在我当自反。萤桉尚研摩，况有五花馆。当年骄惰气，犹赖世情刬。只有学道心，歉然不自满。庭外槐花任尔黄，达人高视供一莞。"}