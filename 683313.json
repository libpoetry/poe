{"id":"683313","title":"纪戊午正月李公事有感","dynasty":"明","author":"王世贞","text":"变态风云伏，精灵日月移。盖棺终不定，前席竟无期。画地身从入，呼天听每迟。如逢九泉辙，倘可问袁丝。岂谓夔龙席，翻然百态生。何人善阴中，为尔出阳惊。骠骑新门客，尚书旧履声。君恩与朋好，愁绝向谁明。荣悴一身竟，吹嘘万象过。望恩人自失，分泪客谁多。迹削施蒿薤，魂归恼薜萝。闽江自清绝，不接沅湘波。半面坊门识，私庭迹有无。亦知求骏骨，或拟下鹓雏。名玷山公草，心违孺子刍。平生国士意，落落满江湖。"}