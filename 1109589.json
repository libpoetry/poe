{"id":"1109589","title":"题束道辅怀疏亭二首","dynasty":"宋","author":"刘跂","text":"逢时乐宦达，既达贵蚤休。东门两归客，冉冉不可留。大夫名贤后，出处亦俱优。筑室在何许，南郭林塘幽。安车摇佩鱼，步屧随杖鸠。胜日至佳客，欢颜终献酬。鄙人最樗散，世用一何缪。政以无事身，尊俎常见收。令年扫三径，近不隔虎丘。欲问杜陵老，来往几风流。贤哉疏太傅，遗荣归印绶。当时汉廷臣，未省出其右。进为岂不能，止足吾所守。驱车晓出关，祖帐已刍狗。惟馀清风在，竹帛端不朽。大夫怀家声，相望千年后。结庐离城郭，与致寄林薮。华发映童颜，如公殆无有。何必松与乔，岂弟神所寿。嗟余真漫浪，持是终安取。敢言六百石，固已愧升斗。行当自免去，执谒随邻叟。纵复无新诗，犹期饮醇酒。但问客如此，亦许登亭否。"}