{"id":"740431","title":"坐祝融峰顶石观云海歌","dynasty":"清","author":"钱载","text":"清晨斋心登岳颠，西麓转东螺径旋。最高已立南天门，培塿下见衡州前。湘江南来一线白，五折北去明蜿蜒。旁窥灵药峰之腋，云归如水风飘然。仰企轸宿峰之凹，氛氲懒吐如炊烟。回身瞥骇气四合，一物无见消诸缘。敛襟更向碧落进，上封寺瞰浓相连。日光迥照明且净，三百里铺白玉田。轻风忽吹意宕漾，数峰尖露如摇莲。却指东隅正萦郁，岧岧未辨何峰延。身今据石岳尽此，千尺俯海欹右肩。有风不动平泱漭，无风而动深洄漩。少焉左顾复饙馏，如丝乱卷斜披绵。丹林半失上封背，峰东滃滃峰西翩。盘陀与我在云上，大虚之天惟倚天。老松岿立白榆并，奚取藓迹名纷镌。"}