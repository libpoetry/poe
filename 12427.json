{"id":"12427","title":"闻故人自征戍回","dynasty":"唐代","author":"王建","text":"昔闻着征戍，三年一还乡。今来不换兵，须死在战场。念子无气力，徒学事戎行。少年得生还，有同堕穹苍。自去报尔家，再行上高堂。尔弟修废枥，尔母缝新裳。恍恍恐不真，犹未苦承望。每日空出城，畏渴携壶浆。安得缩地经，忽使在我傍。亦知远行劳，人悴马玄黄。慎莫多停留，苦我居者肠。"}