{"id":"488799","title":"春日集郑仲蔚环翠亭拈四支韵","dynasty":"明","author":"佘翔","text":"荣阳谁似郑当时，爱客开尊花满枝。槛外翩翩穿蛱蝶，檐前恰恰啭黄鹂。谈深挥麈供茶椀，兴剧呼卢覆酒卮。风送香炉烟袅袅，春生书带草离离。游鱼出水争相沫，归燕寻巢定不移。李郭神仙元我辈，应刘词赋总吾师。藉兰欲待城头月，刻竹还敲谷口诗。弹铗歌来狂态发，唾壶击罢壮心悲。留连醉后忘归路，倚杖柴门倒接䍦。"}