{"id":"1126974","title":"行迈杂篇六首","dynasty":"宋","author":"黄庭坚","text":"簇簇深红间浅红，苦才多思是春风。千村万落花相照，尽日经行锦绣中。白白红红相间开，三三五五踏青来。戏随胡蝶不知远，惊见行人笑却回。村落人家桃李枝，无言气味亦依依。可怜憔悴蓬蒿底，蜂蝶不知春又归。杏村桃坞春三月，少有人家不出游。一顾虽无倾国色，千金肯为使君留。满院青杨吐白绵，未多柳絮解漫天。野人岂会断优劣，只问床头沽酒钱。十日狂风桃柳休，常因酒尽觉春愁。泰山为肉酿沧海，料得人间无白头。"}