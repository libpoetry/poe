{"id":"812046","title":"意中人","dynasty":"清","author":"孙原湘","text":"万树夭桃百啭莺，意中别有最倾城。神楼缕缈身难到，心地空灵目已成。水月镜花偏可恋，农香人影总多情。扫除倚翠偎红念，消受相思过一生。楼前花放下楼行，态自矜严体自轻。语出眉梢须领会，波生眼角定聪明。罗襦难掩肌香透，纨扇犹缘脸晕擎。越近中年人越艳，半关风韵半关情。画堂前后寂无人，逼近丰容看个真。那料窗中先着眼，却逢帘底乍回身。为卿来意情应会，教婢传声语实亲。平日持家风格峻，不曾轻易露微嚬。不是琴挑卓女丝，不关天壤恨凝之。若论才调原如婿，祇觉聪明独让伊。过眼风情俱是约，真心恩爱本非私。愁来只怨天多事，偏有今生见面时。"}