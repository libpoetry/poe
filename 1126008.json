{"id":"1126008","title":"次韵汪山园","dynasty":"宋","author":"陶梦桂","text":"泉石相干兴味长，梦魂飞不到钱塘。病来弘景难忘药，老去渊明不御觞。旧馆溪山勤检校，新收风月懒平章。读书事业依然在，一目犹惭不十行。急雨声中夜漏长，晓来嫩水涨平塘。试扶竹杖穿三径，自折梅花荐一觞。我纵撚须难得句，君才开口便成章。偃旗仆鼓退三舍，且逊元戎十乘行。"}