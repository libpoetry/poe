{"id":"1209150","title":"赠钱善长","dynasty":"元","author":"张仲深","text":"士也在世应时需，自知忠孝非两途。忠当事君罄衷赤，孝当养亲服勤劬。书生有母已垂白，屡易星霜抱冰檗。朝廷化成多美意，肯使孤真竟沦匿。惟公素称长者家，笔端霜气秋生花。柏台腾誉七郡肃，片言折狱曾无哗。书生景慕已有年，愿持彩笔成陶甄。子能尽孝母佩德，载拜深恩即二天。"}