{"id":"808977","title":"度岁澧州寄山中四首 其四","dynasty":"清","author":"郑珍","text":"爆竹声已销，邻舍亦罢博。把杯念吾生，飞鸟究何托。姿年逝将老，精力坐销铄。学宦亦良策，山林固予乐。诚恐为俗牵，遂令一生阁。如今倘便决，求田事耕凿。尽力得逢年，或胜虚俸薄。何必父母身，持受达官虐。弟辈不更事，望我践累若。焉知妻妾羞，百倍衣食恶。且当练劲俭，晚食而早作。"}