{"id":"444269","title":"南浦·梅湖踏青次玉田春水韵","dynasty":"当代","author":"熊盛元","text":"春水碧痕轻，旷无垠，柳下舟横昏晓。香隔旧时蹊，红成阵、亭榭凭谁重扫。临风坐久，雨中凄绝莺声小。终古荒寒空蓄恨，绿掩醉边幽草。残英斜插华颠，对清潭照影，尘缘蓦了。螺簇黛烟笼，峰迢递、闻说驷虬能到。云天浩渺。梦迷玄圃忧心悄。休问梅仙垂钓处，湖畔濯缨人少。"}