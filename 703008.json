{"id":"703008","title":"春雪不已用前韵答雪湖见怀二首","dynasty":"明","author":"谢迁","text":"旧闻春雪兆丰年，雪更弥旬思黯然。且向寒炉需茗椀，漫劳夙驾税桑田。闭门高卧宜衰晚，抱膝长吟觉静便。想见青阳方婉娩，晴来即是赏花天。雪夜围炉又隔年，抚时怀旧独醒然。诗情每共尊前烛，农话惟勤雨后田。海底鱼龙犹自蛰，山间松桧久相便。寻春重负湖船约，目断城西欲暮天。"}