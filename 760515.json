{"id":"760515","title":"枚伯以长句题罗浮游草，次韵答之","dynasty":"清","author":"丘逢甲","text":"我有故人子王子，其居乃在天台山。天台四万八千丈，石梁横空不可攀。桃花流水空人间，仙山缥渺吾情牵，惜未来赋赤城篇。故人出山到南海，一官绛帐兼高悬。相逢但说道可道，坐令仙山冷落天池莲。神州尚未陆沉尽，山仍吾山川吾川。我生不辰处东海，中有玉山高拂天。几年坐啸玉山下，长蛇荐食来蜿蜒。斩之不得避而去，恨满东海何能填？人生万事一梦耳，当时枉作如雷颠。四海无家一身客，十年潦倒秋风前。罗浮之山镇南海，一筇径往开秋烟。海上蓬莱此左股，五色雀蝶何翩翩！神仙白日来云軿，云中鸾鹤同蹁跹。长爪麻姑定识我，共话沧海成桑田。人间尚有未了事，仙丹虽熟无能仙。沉沉天风引回船，满山灵草何芊芊！朱明洞天迟吾主，空看日出娱云泉。天下大洞天者十，金银宫阙名山巅。天台第六罗浮七，洞中阁道原交连。君虽未到罗浮去，天台饱享云霞妍。丈夫不作神仙亦当作豪杰，莫但留名万古将诗传。"}