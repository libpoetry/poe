{"id":"920002","title":"栖闲堂","dynasty":"宋","author":"苏泂","text":"纷纷世界多金宝，试觅一闲何处讨。天公忌闲亦惜闲，似欲人人忙里老。长安道上人如烟，信有阴阳错昏晓。食升衣尺我类渠，玉带金鱼为谁好。上而公相下百官，鞅掌其身发华皓。出临民庶或愧色，归对妻儿仍热恼。农商工贾各有役，何况倡优及舆皂。岂如老龚缚屋看青山，赁地于邻甘种稻。有男肯穫女习纺，布褐藜羹事翁媪。天怜老龚忙为贫，报以一闲非草草。乃知富贵天不惜，闲处闲人古来少。问龚胡为闲处栖，告以中恬外无扰。家传古书数万卷，充栋牙签四围绕。兴来拈读拂蠹鱼，兴尽留残听啼鸟。花阴坐久看日转，叶径行稀任风扫。问闲何味作何说，口不能言心自了。初从太白得微遇，晚向渊明饱问道。区区拟议已不闲，非作非休此其稍。我闻如是三叹息，苦恨当年归不早。闲中之味肯见分，亦欲诛茅镜湖小。"}