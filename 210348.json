{"id":"210348","title":"鲈脍·圉圉洞庭阴","dynasty":"宋代","author":"叶茵","text":"圉圉洞庭阴，西风苦不情。堕罾云叶乱，落刃雪花明。列俎移桃菊，香斋捣桂橙。四腮传雅咏，巨口窃嘉名。误上仙翁钓，羞陪虏使觥。甘腴殊机肉，鲜脆厌侯鲭。银鲫将同调，丝莼久共盟。祗缘乡味重，自觉宦情轻。风度偏宜酒，头颅尚可羹。谪仙空汗漫，何处脍长鲸。"}