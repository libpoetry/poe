{"id":"747955","title":"赠曾涤生庶子用东坡除夜赠段屯田韵","dynasty":"清","author":"江忠源","text":"洞庭渺人间，衡岳矗天半。茫茫高与深，妄测真可叹。先生廊庙珍，宁比白珩玩。延裕下水船，叔夜广陵散。有如大国楚，曹桧谁等伴。才高心转下，吐纳师公旦。叔季俗浇薄，喷饭堪满案。鸴鸠抢榆枋，井底蛙声乱。贤者不可测，无垢躬自盥。几带勒箴铭，韦弦砭急缓。庶几忠恕心，家学参一贯。行当位夔龙，为世起贪懦。春和美阳泽，万物归炉炭。功成湘水上，松竹款山馆。嗟余亦嵚崎，世熊羞冷暖。感君缠绵意，勉歌发笑粲。"}