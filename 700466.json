{"id":"700466","title":"和少传陈留公夏日野庄卧病之作二首","dynasty":"明","author":"顾璘","text":"茅斋寄在古城边，堂下犹存旧砚泉。芳草閒门无俗驾，乱鸦疏柳对秋天。艰危周勃安刘后，慷慨温公入洛年。圣主赐金堪养老，故山醇酒且安眠。闻道裴公返近郊，野堂潇洒自诛茅。城隅古道人孤往，门外新松鹤已巢。京洛上公时问讯，江潭渔父或求交。向来丹毂非吾愿，白首谈玄任客嘲。"}