{"id":"824866","title":"纪对南皮尚书语","dynasty":"清末近现代初","author":"郑孝胥","text":"尚书顾我言，子适日本归。韩衅初未发，蓄谋非一时。彼族治战具，其端讵难窥。觇国能返报，备豫或不迟。边事坏至此，语次张髯髭。逡巡仰而对，兹意匪所知。颇闻列国法，其制有三师。号为常备者，终岁听指撝。昼惊若赴敌，宵严若交绥。其次曰预备，军行乃登陴。又次为后备，不足则徵之。朝令夕已发，有类脱兔驰。中朝实久弛，文武苟以嬉。寇至纷募兵，械器窳弗治。近如牙山役，浃月遥相持。济师数十请，主者莫肯尸。败我非彼能，灞上真群儿。尚书试熟念，下走徒嘘唏。"}