{"id":"534742","title":"守素项翁遗德诗","dynasty":"明","author":"尹台","text":"易著幽人贞，坦坦遵素履。薖轴誓不谖，藐哉考槃土。伊人秉渊尚，好古笃伦纪。事母以孝闻，曰继犹吾恃。蒸蒸成乂格，惇修自身始。少学务时敏，匪牵轩冕志。嗜义甘比饴，程力殚所致。足称古彦方，能使世尊企。上天锡难老，耄龄厌康祉。有子意承考，典教甄化理。作德洵哲谋，燕翼遗休轨。我歌守素章，以著翁行事。补亡拟束晰，采风在輶使。"}