{"id":"1049811","title":"题毕文简公撰李太白碑阴","dynasty":"宋","author":"郭祥正","text":"清风无根长不死，太白高名亦如此。何人谓是王佐才，文简雄词泻秋水。贤孙出守镌长碑，碑成字字生光辉。宠胡妃子已萌乱，翩然凤鸟来非时。出林秀木众欲杀，纳官赎命何其危。画船载酒酌明月，不著渔蓑披锦衣。醉眼天地即衾枕，至今荒冢人疑之。丈夫阖棺事未定，后三百岁方逢知。知太白，文简公。不誇能诗与饮酒，惜其浩气突兀藏心胸。青山老碧洗秋色，姑溪濯绿涵春容。太白不见碑可见，螭盘鼍载传无穷。"}