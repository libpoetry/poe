{"id":"816454","title":"读工部诸将五首感次其韵","dynasty":"清","author":"傅为霖","text":"郁郁卢龙塞上山，瀛环岱岳拱雄关。谈天幻出乾坤外，列国奇分昴毕间。瓴水直从高屋建，鼓声那计左轮殷。南宫不少中兴将，谁是差强吴子颜。虎门深锁五羊城，摩垒何时靡禦旌。西旅不开獒贡驿，南蛮空置象林兵。百年蜂虿甘遗毒，四海鲸鲵苦未清。谁塞夷庚堙海运，令人长忆李西平。苍瀛辽海接传烽，遮莫腥潮几万重。猛将不难三箭定，谋臣翻藉一丸封。卅年铁舰倾中夏，亿万金钱拟正供。至竟边防归一掷，谁将国计问司农。王庭戈壁耸云标，北海层冰郁不销。紫塞烽烟围月晕，缁流经典弱参寥。近闻新轨穿元兔，时见名王珥汉貂。安得雄藩生戚畹，凯歌重上紫宸朝。浣花无复少陵来，慷慨何人赋八哀。南粤须眉瞻洗马，西征部曲想轮台。何当印度通巴勒，无那班禅走渡杯。共道韦皋是诸葛，筹边终藉栋梁才。"}