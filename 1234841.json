{"id":"1234841","title":"观淮阴龚翠岩所修古棋经","dynasty":"元","author":"吴莱","text":"淮阴老人古棋经，广陵大幕青油厅。一江对垒静昼日，三楚结阵铿流星。东南宾客少驰檄，白黑纹楸即强敌。坐稳萦回建旌旆，手谈劈䃗藏矛戟。世间风雨长百变，身佩安危知几战。昆河割破半藩篱，涨海扫空全局面。乐矣军中有此娱，攻城掠野类兵书。宫殿寝园终草莽，冕旒章服到鲛鱼。君不见骊山妇姑三十六，破屋数间昏不烛。夜来教得王积薪，满眼长安代马尘。"}