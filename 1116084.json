{"id":"1116084","title":"秋怀","dynasty":"宋","author":"汪莘","text":"形骸攲仄面皮黄，破屋三间号柳塘。自大暑来真畏暑，到微凉处便知凉。四野秋风交敝庐，时平不用蔺相如。有人来问生涯事，指点蓑衣学钓鱼。秋云无复似春浓，天地何人到此穷。斜日淡烟今古恨，如何都付与孤鸿。北渚风生禾叶秋，洞庭波起夕阳收。楚人临水为谁立，帝子隔烟相对愁。自分为人类鲁皋，几将心事泛吴舠。手抟日月供宸笔，拣尽金鸡玉兔毫。曾向潇湘遇水仙，倏来如月去如烟。深林一笑闻山鬼，余处幽篁不见天。伤春未了又悲秋，无复欢悰到酒舟。茅屋半攲篱半倒，伏羲一卷在床头。玉露金风刮夜天，疏桐缺月耿窗前。十诗未尽穷愁志，说与家僮汝自眠。一带青峦失旧青，荻花枫叶夕阳明。闲思天上多官府，自是幽人道未成。虞帝周王不复生，几多豪杰应离明。凤凰览遍真难合，直至而今欠一声。"}