{"id":"677771","title":"攸县周克己交翠轩","dynasty":"明","author":"王褒","text":"梦逐舂陵云，手探濂溪水。溪回气若合，万顷清无底。云间无极翁，白发垂两耳。青盖驾苍虬，顾视启玉齿。黄卷千万言，大道直如矢。循环造化机，日月无停晷。采华掇桂英，飧腴窥石髓。䆳谷佩独闻，层崖杖恒倚。觉来户牗空，阶除翠交委。高树移繁阴，閒花落轻蕊。晴光散疏帘，春色侵净几。端坐物意多，萋萋望中是。"}