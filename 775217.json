{"id":"775217","title":"夏日田家杂兴","dynasty":"清","author":"陈瑚","text":"刈尽黄云夏日长，村庄晒粟妇人忙。剧怜汗透罗衣湿，未敢偷閒纳晚凉。閒来缓步到池塘，风送荷花扑鼻香。村女不知花更好，为贪莲子摘莲房。公馀贪对好溪山，一局棋枰客未还。门外绿阴凉似水，松根牛卧牧童閒。户税徵馀又水租，拔钉钱出几时无。迩来识得农家苦，欲绘豳风稼穑图。"}