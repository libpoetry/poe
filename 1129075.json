{"id":"1129075","title":"颂","dynasty":"宋","author":"释印肃","text":"一轮心月耀昏衢，梦幻吞侵谁得知。幸遇知音重为举，息心回念理元辉。一句当天正信希，欲谈词丧懒投机。高峰既远休寻访，不惜眉毛为发挥。一身清净本无瑕，了了归家胜出家。红叶舞风须早觉，莫将有限逐虚华。一心圆持种种心，信心诸境绝追寻。此中无分应难到，便好回光免陆沉。"}