{"id":"279272","title":"莺啼序·丁巳中秋夜泛月东湖，用梦窗韵","dynasty":"现代","author":"周岸登","text":"灵妃溯空泛彩，满琼宫桂户。散花影、飞入江城，倦客芳思摇暮。棹月过、东湖半曲，镫帘下上涵秋树。渐云开、天镜舒波，断虹迷絮。屐响高桥，醉里梦里，抱红阑紫雾。任人拜、金粟如来，此情慵问蛮素。绮怀孤、青山映发，古欢结、朱弦成缕。记梳翎、曾许骖鸾，漫嘲拳鹭。严城漏转，画角清笳，虎貔静万旅。欹露幌、药娥凄对，耐冷扶影，杵竭玄霜，泪乾红雨。灵犀共照，繁香流艳，参差吹彻盈盈水，望仙门、可得浮杯渡。鹍啼雁泣，非关宋玉能悲，赋情更深怀土。沈萤露湿，傍鹢星稀，荡练光似苧。暗省念、西湖湘步，桂海邛池，赏倦吴歈，醉教蛮舞。丝阑旧谱，银筝新弄，洪都仙侣游兴懒，笑文园、投笔思题柱。回头万里京华，皓月同看，那人记否。"}