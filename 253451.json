{"id":"253451","title":"题刘器之秀野亭","dynasty":"金朝","author":"王寂","text":"刘郎事业凌徐严，风骨玉立高巉巉。平生稚志在丘壑，嗜好与世殊酸咸。谋身易足田百亩，活计秖有书千函。短衣绝胜杜陵老，穷冬性命依长镵。南城佳处有别业，手种杞菊植松杉。十年小筑直倒蔗，佳木异果阴相搀。漉醅自有赤脚婢，安用捧椀柔掺掺。清谈到圣会心处，目送飞鸿唯阿咸。凫仙榜名以秀野，老子干此端不凡。开轩如对龙眠画，恍然坐我胜金岩。期君少起赋云梦，听卜区区陋毕諴。曲江灯月足行乐，归路草色迷春衫。却愁三径花狼籍，燕觅旧主声呢喃。功成事了当勇退，北山勿遣移长缄。我今出试已大谬，画饼聊慰痴儿馋。茂林丰草麋鹿性，络脑不受黄金衔。还家未有置锥地，但免薏苡明珠谗。头颅过此可知矣，岁月飘忽追风帆。他年定约卜邻舍，屋茅为我先诛芟。吾言要践不可食，江水在此神其监。"}