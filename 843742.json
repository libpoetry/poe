{"id":"843742","title":"和陈丈剑门新秋偶兴呈菽庄主人原韵","dynasty":"清末民国初","author":"许南英","text":"搜材爨下认焦桐，结素高山流水中。瞥尔六旬仍故我，岿然一座可无公。老能遂服庸非福，宦到空囊不讳穷。四壁虫声灯一豆，坐听庭树起秋风。无用文章已忏除，栖迟芝麓久离居。登场傀儡凭提线，入彀英雄悔读书。不与天公争福命，偶逢野老话樵渔。异时志乘求遗逸，冷宦头衔或是渠！国运初基众竞趋，相公物望纸新糊。羊头换去将军印，骥尾吹来处士竽。何物有灵惟阿堵，无言解闷此葫芦！问天已醉吾何醒？隶入高阳作酒徒。向暖南飞望九衡，回翔雁影倦长征。十朝野史伤心秘，一局残棋冷眼明！纵使河山终有主，可怜宇宙实无情！乱离飘泊干戈际，饭颗山头太瘦生。作客如僧暂挂单，一生常恐露儒酸。蓬莱渺渺经三浅，尘世劳劳觉万难。涂炭乡人焉浼我？衣冠公仆尚言官？孟尝门下冯谖老，祗有随身一铗看。中年遇事多哀乐，老去情怀祗自伤。甑已堕尘同孟敏，斧曾修月忆吴刚。黍禾太息宗周覆，芹藻犹思我鲁光！帝制民权浑未定，明修栈道暗陈仓！浑忘两鬓已华颠，酒赋琴歌胜少年。老圃晚香韩魏国，晓风残月柳屯田。伊人千载思空谷，逝者同时感在川。幸厕十年兄事列，相逢祗好乐馀天！佳什能消十斛愁，从今不作杞人忧。修龄未可将钱买，短景惟应秉烛游。海上鱼龙随变幻，江干鸥鹭为勾留。菽庄松柏如人寿，杖履从公入壑丘。"}