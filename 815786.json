{"id":"815786","title":"端州杂诗又十一首","dynasty":"清","author":"钱澄之","text":"给事趋朝袖草雄，更生笔削果虚公。金吾奉主宜无过，中尉从龙信有功！多难未须增水火，一隅底用判西东！向来本触元勋忌，岂谓元勋志与同！相公再出辅吾君，捧诏趋朝亦太勤。老子未惭「长乐」号，大夫难悔美新文！露章谏议先时去，抗疏班行迥不闻。风节最称金给事，依违也畏李将军。霜严宪府凛难攀，大谏风裁更领班。便殿连朝求召对，敕书昨夜又封还。朝廷纵小名犹在，方镇徒强主未孱。底事髯公辞太戆，五千铁骑动龙颜！元戎杖钺已专征，约法南人禁举兵。乌合自难迎大敌，骁腾或可借虚声。冒封恩滥诛非罪，奉使官多撤有名。过岭尚书旌节弃，幸邀铜马脱馀生！浔州节帅最卑庸，遭际同膺大国封。坐拥旌旄凭跋扈，檄徵兵马正从容。中朝名爵真疑滥，蛮地徵求岂胜供！柳庆抚军新遇害，司刑无计问渠凶！中丞本意领中枢，诏抚忠贞拜命趋。祗虑兵烽穷岭峤，何图使节丧萑苻！驰驱未遂还朝志，沟渎轻捐报主躯！纵使宦途多异议，无端阴计岂宜诬！圣朝新政惜繁缨，主爵升沈迥未平！大抵远人宜重赏，纵然高位亦虚名。雄谈竟博乌台贵，黠竖能邀回寺清。独忆润州钱叔子，空穿芒屩粤中行！谏垣疏上争资格，阙下喧腾拥玉珂。郎署有才能对策，圣朝无地可开科。旧僚废籍徵皆遍，新进高班佔已多。也识帝心偏爱惜，榜中人尽可如何！荣名虚冒乱离间，变后除书尽可删！宫尹滥凭供俸窃，新恩屈就侍郎班。为要使节频颁诏，漫假旌麾岂出关！江右诸君承宠遍，故乡可听锦衣还？堵相临边未建勋，梧州矫诏册滇云。便宜本自朝廷赐，封事无难咫尺闻。谋启贼臣凭假借，使烦属国重纷纭！即今庙议何时决，圣主殷忧孰与分？督师失势在苍梧，败后犹防列镇图。赤地魂销千里恨，沧江客散一舟孤！戎机误国休轻诋，使相还朝岂易趋！莫怪言官封事激，中湘遗恸满天隅！"}