{"id":"996900","title":"奉和慎思寺丞太康传舍相逢并寄扶沟程太丞尉氏孙著作二十韵","dynasty":"宋","author":"黄庭坚","text":"扶亭大夫伯淳父，平生执鞭所欣慕。蚤年学问多东南，形阻江山想神遇。阮籍台边有一人，爱叹非为婚姻故。民言令君明且清，玉壶寒冰不受污。我从王事驱传马，落日东走骇麇兔。问知邻境欲过之，简书有程严寸步。胸怀作恶无处说，天气昏昏月含雾。故人如从空中落，逼耳好鸟鸣韶濩。野桃窈窕风剪拂，官柳低昂春燠煦。政由人好景亦好，烧烛续书笑言聚。同怀两贤孤此乐，无物可写心倾傃。邓侯诗成锦绣段，浣花屑玉邀我赋。今年病起疏酒杯，醉乡荆棘归无路。诗穷净欲四壁立，奈何可当杜武库。不似灞桥风雪中，半臂骑驴得佳句。济时之才吾岂敢，樗栎初无廊庙具。上车不落强颜耳，伏食官仓等鸡鹜。只欲苦留公把酒，都畿千里勤督护。及得归时谷雨馀，已剪轻衣换袍裤。春色衰从一片飞，况乃纷纷不知数。"}