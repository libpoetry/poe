{"id":"619462","title":"善哉行","dynasty":"明","author":"伍瑞隆","text":"微风扇霁，天高夜清。岁之云暮，日月斯征。白云在天，亦洽于野。令夕何夕，见此粲者。去者日疏，来者日亲。为子之故，忧心孔殷。张灯举宴，与子饮酒。愿言同室，与子偕老。有鸟有鸟，高飞戾天。众羽从之，亦孔之膻。我心忧矣，不可瘳矣。寤寐求之，亶已劳矣。人生如寄，茫茫曷归。岂曰无感，多忧何为。既秣我马，亦脂我车。与子行迈，于焉欢娱。"}