{"id":"732133","title":"壬寅春访元明先生张隐君归赋","dynasty":"清","author":"张尔岐","text":"绣水云湖间，距城近十里。爰有石隐人，诛茅托于此。我欲访幽踪，披衣凌晨起。徐步乘春风，云树互迤逦。道旁问耕夫，云此草庐是。榆柳翳柴扉，竹石森阶戺。斯须先生出，白发短覆耳。骨趫更神完，古意见冠被。询名各嗟讶，入坐略诺唯。烹茗发清言，纷纶具玄理。夕阳在树杪，欲去情不已。挥手寻归途，苍茫暝色里。"}