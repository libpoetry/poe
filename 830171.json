{"id":"830171","title":"游罗浮","dynasty":"清末民国初","author":"康有为","text":"罗浮云气接逢莱，紫霞照耀方丈璀。青绿画图似海岛，疑自十洲仙山来。女娲补天多罅漏，银河泻落九天开。句漏丹砂犹捡得，野人黄精自掘回。琅玕白凤自飞舞，独骑神虎相追陪。石梁模糊可径度，天外三峰鸾鹤哀。夜闻天乐紫溪上，仙人招手瑶石台。乘风飞云顶上立，吸吐日月谢尘埃。"}