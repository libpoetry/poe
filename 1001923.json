{"id":"1001923","title":"代贺皇太子生日","dynasty":"宋","author":"曾丰","text":"里社鸣连日，黄河清九湾。乾坤和气满，朝野太平还。星斓荆州界，光流兰殿间。阶蓂犹美少，篱菊具花悭。祥吹哗铜律，欢声塞卫环。天资岐更嶷，渊德雅而娴。银榜题新出，桑弧挂未弯。双龙牢国本，三善系人寰。墙石涂深碧，车轮刷浅斑。诞弥今月是，宴馔两宫颁。鱼藻清游急，铜龙白昼闲。承华门可款，博望客难攀。曾玷瀛洲选，仍联角里班。梦虽疏角观，足未遽商山。江右新持节，吴头旧逼蛮。五云依远庇，三祝护童颜。"}