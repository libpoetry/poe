{"id":"269515","title":"即事·新官对旧官","dynasty":"清代","author":"郑用锡","text":"新官对旧官，一时顿改易。新官莫自雄，旧官莫交谪；区区一传舍，彼此皆过客。我怀召伯棠，更思莱公柏。南阳召与杜，父母歌畴昔。胡今复扰攘，萑苻遍山泽。蛮触起战争，秦越分肥瘠。持后以较前，岂止差寸尺。谁云后来者，不肯让前席。杞人好忧天，徒忧终何益。"}