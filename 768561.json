{"id":"768561","title":"八归 春夜融谷叔从南雄归，别自都下，会在里门，历三年矣","dynasty":"清","author":"沈岸登","text":"垆头换酒，尊前留佩，凤城共赏风雅。蓦然相见翻疑梦，惆怅旧游裙屐，回首衰谢。歌板舞衣都在眼，算三载、分明如乍。又谁意、灞岸离愁，后会在今夜。闻说山踰梅驿，江沿章水，更住郁孤台下。关心舴艋，风烟留滞，辛苦樯乌帆马。到而今故里，重剪西窗小灯话。话年来、竹林非旧，小阮交疏，天涯早归也。"}