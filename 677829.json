{"id":"677829","title":"赠友渔樵歌","dynasty":"明","author":"高柄","text":"我本渔樵者，结交青云人。朱门华馆不下士，青山白屋归来贫。闻君爱与渔樵友，每逐渔樵在林薮。两屐松风万壑间，孤舟萝月双溪口。朝与渔者亲，暮与樵者邻。山厨束薪煮白召，野饭折荷包紫鳞。春风行歌出林曙，落日叩舷渡江渚。负策閒随黄鸟吟，濯缨时对骚人语。世人结交徒结名，黄金不多交不成。羡君不交黄金贵，却友渔樵如弟兄。"}