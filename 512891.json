{"id":"512891","title":"速杨君谦石田记","dynasty":"明","author":"沈周","text":"山中有白石，广衍得数亩。坚瘠不可耕，无用实类某。朋从从加称，遂为石田叟。称者非誉辞，我亦甘其受。杨子许为记，其言食已久。往往人家见，篇篇灿星斗。一见一热中，意子独我负。札剑表心许，何况曾出口。得非以陋物，不足辱录取。碑有纪封禅，鼓有示猎狩。于此逆观文，或可假石寿。子文侔汉史，其传信无朽。脱使不多作，难保岁月后。恃子犹洪钟，应随大小扣。不应似生吝，吝生亏所厚。吾石能作言，将以子归咎。不闻诗所载，草木备群丑。不信石终遗，不遭点金手。遑遑日翘伫，拜嘉亦当有。"}