{"id":"388680","title":"寒溪·洛阳岸边道","dynasty":"唐代","author":"孟郊","text":"洛阳岸边道，孟氏庄前溪。舟行素冰折，声作青瑶嘶。绿水结绿玉，白波生白珪。明明宝镜中，物物天照齐。仄步下危曲，攀枯闻孀啼。霜芬稍消歇，凝景微茫齐。痴坐直视听，戆行失踪蹊。岸童劚棘劳，语言多悲凄。晓饮一杯酒，踏雪过清溪。波澜冻为刀，剸割凫与鹥。宿羽皆翦弃，血声沉沙泥。独立欲何语，默念心酸嘶。冻血莫作春，作春生不齐。冻血莫作花，作花发孀啼。幽幽棘针村，冻死难耕犁。"}