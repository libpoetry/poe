{"id":"1040610","title":"送程给事知越州 其一","dynasty":"宋","author":"沈绅","text":"天街雨歇槐飞花，镇东新府腰青緺。晓排阊阖辞玉皇，肃斋先过文德衙。赤墀再拜升东涂，赭袍前对明朱霞。公行早为上所器，恩言褒宠何光华。翰林紫微文章公，欢然惜去宴头加。东堂西府争落笔，诗艳万丈灵星槎。行周四方心尚壮，劲气晚节开胡沙。东南便乡久思归，翠岩白水得地嘉。秋风鲈鱼正鲜肥，旗鼓满城看过家。吾乡禹功有馀烈，旧俗质厚民不哗。比年天时苦荒札，大资公已勤栉爬。行当下车镇清和，仁贤相继自足夸。蓬莱到日望三山，海波浸眼穷天涯。酒浓诗豪真乐都，莫为画船留若耶。公才甚高宜大用，归来禁鼓听新挝。"}