{"id":"1125151","title":"引伴宣事惠诗六首过有褒称且及其叔子文之旧辄次韵为诗","dynasty":"宋","author":"晁说之","text":"白发萧条到海滨，秋风邂逅故园人。三千红锦巧为帐，百万黄金肯买邻。汉节陆离惊远俗，商歌窈窕会相亲。男儿跃马横戈志，收入诗坛更绝尘。一世凄凉朋友恨，九原涕泪岁时深。逢君若自传家法，顾我宁堪话此心。却喜鸡鸣藏丽句，遥看凤阁散层阴。几多故旧问衰悴，说似羸师不足擒。"}