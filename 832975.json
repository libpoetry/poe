{"id":"832975","title":"八声甘州 五日饮花步市楼，买棹而返","dynasty":"清末民国初","author":"朱祖谋","text":"算年年、五日太凄凉，今年且为欢。正梅风薄扇，蘋烟卷幕，水阁虚寒。胜剪塘蒲渐老，香噀酒杯宽。未会行吟意，醒醉都难。多事荒唐呵壁，把兰荃章句，抛恨湘沅。笑江南倦客，閒恋橛头船。待流连。钗符节物，又河桥、飞雨暮催还。垂杨外，散迎神鼓，叠棹轻澜。"}