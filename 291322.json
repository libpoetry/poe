{"id":"291322","title":"湘月·四月十五夜，味莼园观赛珍会，与亚君偕","dynasty":"现代","author":"高旭","text":"同行池上，爱电光照遍，晚来清绝。明月中天三五夜，几见金瓯圆缺。阆苑栽花，钧天张乐，历乱奇思发。这番游览，愁肠那不千结。喜见八凤争飞，六龙竞舞，疑叩华严窟。回首流民图一幅，狼藉荒郊枯骨。淮北饥寒，江南佳丽，两样同凄切。灯前归话，细君相对呜咽。"}