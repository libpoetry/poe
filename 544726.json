{"id":"544726","title":"余为五岳之怀旧矣丙子冬将以计偕北上适少参王公自秦中过访为余剧谈莲花玉女之胜且出诸登览作见示恍然如曳杖从公游憩太华绝顶者不胜飞动之思辄赋七言律四章 其二","dynasty":"明","author":"胡应麟","text":"五夜扳萝到绝颠，俯看城郭带秦川。携将太华峰头月，独听终南树杪泉。千里河山朝白帝，九霄云雾失青莲。探奇漫倚孤筇啸，咫尺瑶台是列仙。"}