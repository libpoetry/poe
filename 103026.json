{"id":"103026","title":"和吴冲卿元会","dynasty":"宋代","author":"梅尧臣","text":"千官车马阊阖来，昼漏始上阊阖开。峨峨左右升龙进，昨夜雪飞云作堆。殿前冠剑鱼鳞立，东风入仗旗脚回。黄锺一奏宝扇掩，玳帘卷起香雾排。鸣梢未尽霹雳响，翠辇已退黄金阶。圣人端冕御法座，大乐旅作声和谐。群公拚蹈丹墀下，尚书奏瑞四夷怀。乘舆却入更衣合，通天绛袍升玉榻。百拜称觞万岁闻，两廊赐食簪裾匝。曲传大定舞缀疏，波旋烟敛饬宫车。卫官解严多士退，日光停午气象舒。吴君才笔天下杰，归来作诗传石渠。石渠秘邃无凡愚，石渠酬唱皆严徐。我惭短学复在後，收拾掇弃聊以书。"}