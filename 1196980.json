{"id":"1196980","title":"答兄平原诗","dynasty":"魏晋","author":"陆云","text":"伊我世族，太极降精。昔在上代，轩虞笃生。厥生伊何，流祚万龄。南岳有神，乃降厥灵。诞钟祖考，彻兹神明。运步玉衡，仰和太清。宾御四门，旁穆紫庭。紫庭既穆，威声爰振。厥振伊何，播化殊邻。清风攸被，率土归仁。彤弧所弯，万里无尘。功昭王府，帝庸厥勋。黄钺授征，锡命频繁。阚如虓虎，肃兹三军。光若辰跱，亮彼公门。仍世上司，芳流庆云。纯和所产，爰育仁昆。诞丰岐嶷，实昭令闻。令闻伊何，休音允臧。先公克构，乃崇斯堂。耀颖上京，发迹扶桑。戎车出征，时惟鹰扬。膺扬既昭，勋庸克迈。天子命我，镇弼于外。代作擀城，以表南裔。降灾匪蠲，景命颠沛。惟我贤昆，天姿秀生。含奇播越，明德惟馨。太阳散气，乃禀厥和。山川垂度，爰则厥遐。厥遐伊何，惟光惟大。惟大伊何，如岱如渭。恢此广渊，廓彼洪懿。弘道惇德，渊哉为器。统我先基，弱冠慷慨。将弘祖业，实崇奕世。咨予顽曚，蕞尔弱才。沈耀玄渚，挹庇云淇。陶化靡移，固陋于兹。瞻仰洪范，实忝先基。巍巍先基，重规累构。赫赫重光，遐风激鹜。昔我先公，爰造斯猷。今我六蔽，匪崇克扶。悠悠大道，载邈载遐。洋洋渊源，如海如河。昔我先公，斯纲斯纪。今我末嗣，乃倾乃圮。世业之颓，自予小子。仰愧灵丘，衔忧没齿。忧怀惟何，顾景惟尘。峨峨高踪，眇眇贸辰。明德继体，莫非哲人。今我顽鄙，规范靡遵。仍世载德，荒之予身。莫峻匪岳，有俊斯登。莫高匪云，有翼斯凌。矧我成基，匪克阶升。玄黄长坂，载寐载兴。岂敢惮行，哀此负乘。芒芒高山，自予颓之。济济德义，匪我怀之。终衔永负，于其愧而。昔予言旷，泛舟东川。衔忧告辞，挥泪海滨。羲阳趣驾，炎华电征。自我不见，邈哉八龄。悠思回望，寤言通灵。昔我往矣，辰在东嵎。今我于兹，日薄桑榆。衔艰遘悯，困瘁殷忧。哀矣我世，匪蒙灵休。开元迄兹，天迭兴微。震风隐骇，海水群飞。王旅南征，阐耀灵威。予昆乃播，爰集朔土。载离永久，其毒太苦。上帝休命，驾言其归。多我遘悯，振荡朔垂。羁系殊俗，初愿用违。严驾东征，肃迈林野。夕秣乘马，朝整仆旅。矫矫乘马，载驱载驰。漫漫长路，或降或阶。晨风夙零，朝不皇饥。倾景倏坠，夕不存罢。虽有丰草，匪释奔驷。虽有重阴，匪遑假寐。茕茕仆夫，悠悠遄征。经彼乔木，有鸟嘤呜。微物识侪，矧伊有情。乐兹棠棣，实欢友生。既至既觐，滞思旷年。年在旷纪，觐未浃辰。恨其永怀，忧心孔艰。天地永久，命也难长。生民忽霍，曷云其常。我之既存，靡绩靡纪。乾坤难并，寂焉其已。生若电激，没若川征。存愧松柏，逝惭生灵。匪吝性命，实悼徒生。苟克析薪，岂惮冥冥。瞻企皇极，徼福上天。冀我友生，要期永年。昔我先公，邦国攸兴。今我家道，绵绵莫承。昔我昆弟，如鸾如龙。今我友生，凋俊坠雄。家哲永徂，世业长终。华堂倾构，广宅颓墉。高门降衡，修庭树蓬。感物悲怀，怆矣其伤。惇仁泛爱，锡予好音。晞光怀宝，焕若南金。披华玩藻，晔若翰林。咏彼清声，被之瑟琴。味此殊响，慰之予心。弘懿忘鄙，命之反覆。敢投挑李，以报宝玉。冀凭光益，编诸末录。"}