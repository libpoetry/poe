{"id":"744646","title":"礼烈亲王克勒马歌 其一","dynasty":"清","author":"吴嵩梁","text":"长白山高江水黑，天遣神驹归贝勒。诸将逡巡不敢骑，浑身血汗桃花色。头角崭然鳞甲动，始信天龙有真种。生立功名死报恩，画中见汝犹神勇。吉林冈连萨尔浒，巨炮惊雷箭如雨。霜啼奋蹴阵云飞，二十万兵歼一鼓。辛苦身经百战场，自跑泉水洗金疮。路人今日寻灵迹，一掬春波映夕阳。"}