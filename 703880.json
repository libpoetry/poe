{"id":"703880","title":"冬日杂咏","dynasty":"明","author":"韩日缵","text":"侍直金闺暇，芸编恣讨寻。吟邀仙掌月，佩接禁城阴。砌竹寒犹韵，檐花雪屡侵。班联青汉上，不负白云心。本是烟霞客，回翔翰墨林。疏棂穷碧篆，爽气澹幽襟。散帙看云起，弹冠笑陆沈。矢音徒有顾，潦倒愧朝簪。起草青藜閤，承恩白玉除。开樽山入幌，散帙鸟窥书。胜友清言惬，閒情世法疏。过从常卜夜，潇洒意何如。俗远风尘隔，门閒雪色欺。仙曹元寂寞，微尚讵磷淄。金掌朝看爽，铜瓶夜结澌。翛翛双白鹤，来啄玉阶墀。雅性从书僻，孱躯赖药扶。文章堪覆瓿，身世似为瓠。鹤影阶前月，茶烟竹下厨。敲门时有客，半是督诗逋。呜珂枫禁切，视草玉阶青。冷署从萧散，玄心豁杳冥。琴樽因雪胜，齿颊为诗馨。休沐长无事，双扉镇日扃。禁苑琼章秘，天厨法酝传。风云真忝窃，岁月坐空捐。索米仍尸素，翻经拟尚玄。平生迂僻意，与我自周旋。簿领元无分，良朋雅尚敦。帙侵芸幌冷，衣惹御炉温。对雪怜芳岁，看云过别轩。朝回山日暮，稚子喜迎门。官暇懒偏宜，芸窗落照移。未能抛绂绶，且复叹栖迟。客况青藜在，乡心白雁知。诛茅曾四百，惭负岭云期。游子他乡梦，孤灯对短檠。乞身曾上疏，噬指已频惊。冉冉浮沈外，悠悠去住情。主恩犹未报，不是厌承明。"}