{"id":"1215177","title":"次韵刘伯善康克正新春游冶城谒卞壸墓","dynasty":"元","author":"丁复","text":"青阳启初岁，朱旭焕微暄。缅怀东晋国，渐及西州门。宫庭今始敞，林墓古所存。新萌集朝露，古树酣春云。乃瞻杰栋起，恍若高羽翻。忠精谅斯在，族绪尚滋蕃。独惭数友陪，再拜千载坟。自从司马帝，谁似卞将军。宁辞下屈膝，且欲歌招魂。皇皇晋南渡，往往齐东昏。蕃维每轻视，叛乱不可言。朝臣徒偃武，隐士且移文。国事既扰扰，兵书谩纭纭。位忘天宝定，势欲云梦吞。谋谟失上策，板荡几中原。云黑垂天鹏，涛白横海鲲。星妖未陨夕，日驭将及曛。地轴换坱圠，天柱撑昆崙。孤臣卫兼霍，二子育与贲。早知尽忠事，亦怀罔极恩。将贻百世劝，岂念一朝勋。当时遽尔否，此道定诸坤。手足卫心腹，柯叶荫本根。脱生愧人世，宁死万鬼邻。少小史书见，始终父老闻。情至剧造次，物变恒纠纷。几萌一毫间，差远千里分。可怜甘瓦砾，直欲讥玙璠。食檗乃知苦，食桂乃知辛。遐哉志士心，可与俗夫论。"}