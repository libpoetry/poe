{"id":"1079823","title":"恶木","dynasty":"宋","author":"吕本中","text":"恶木不忍伐，留我窗户前。人皆笑我拙，我独为汝贤。共生天地间，谁不愿长年。如何枝叶内，便纵斤斧穿。人或甚于斯，同被恩爱缠。燕昭与汉武，所享固已偏。乐极未肯休，更欲求神仙。孰能以此心，扩为无尽泉。大哉周文王，尚结枯胔缘。伤生有禁止，亦具月令篇。好木虽云好，不须公爱怜。恶木虽云恶，莫自生雠冤。岁晏霜雪稳，夏深雷雨颠。扶疏有震落，与公常晏然。"}