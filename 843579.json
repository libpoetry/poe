{"id":"843579","title":"馨吾王君六十寿辰赋诗徵和仆一时未能应命，补祝两律呈正","dynasty":"清末民国初","author":"方仁渊","text":"六十年华日正斜，晚晴天气衬朱霞。一生风度三春柳，两世交情二月花。静对古人翻卷帙，闲寻野老话桑麻。吟诗饮酒消馀日，避世何从觅汉槎。闭门无事即桃源，春到闲庭绿满轩。大隐不妨居市井，小园且喜绝尘喧。剑南诗句生花笔，冀北才名通德门。一事最关今日愿，君情如我望添孙。"}