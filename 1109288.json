{"id":"1109288","title":"雨夜三首","dynasty":"宋","author":"刘攽","text":"急雨吹乔木，孤灯瞑小轩。神伤徒隐几，梦极不招魂。老泪悲朝雉，摧肠怯夜猿。旧惟眸子亮，一月遂全昏。孟夏树木长，夜凉风雨时。明灯扫尘榻，散帙坐书帷。旷野波涛合，中宵虎豹悲。形骸吾丧我，隐几向为谁。云闇黄昏雨，风凄九月秋。老便安坐久，用即置书休。知命应无念，虚心自不愁。三年同此兴，中夜一灯留。"}