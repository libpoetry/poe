{"id":"421100","title":"贺新凉 其五","dynasty":"近现代","author":"苏渊雷","text":"也拟三章约。息尘劳、庄襟惠带，诗瓢酒勺。老子南楼容啸傲，说甚云窗雾阁。远胜彼、杜门扫却。项蹶嬴颠纷过眼，更谁思先后同忧乐。心地净，宁须药。将衰凤德伤雕鹗。悯群生、蝉痴螳黠，难防伺攫。放眼六洲仍冷战，不信阳春有脚。又角起、炎荒穷发。料理名山身外事，向寥天笑指青田鹤。松籁响，忽盈壑。"}