{"id":"879390","title":"寄张武子","dynasty":"宋","author":"刘应时","text":"霁月耿东南，流光净如洗。幽人怀夜光，掬水弄清泚。春云多态度，蒸缊出山麓。舒卷无定踪，形容劳远目。可人古锦囊，多乎斯二者。造物发天藏，笔端妙陶冶。我具择法眼，仅得窥一斑。恨无餐玉法，谩入蓝田山。别来岁月换，倏如飞鸟过。升沉不足数，交谊果如何。夜窗浥露气，策策秋声高。假寐发永叹，念远心忉忉。"}