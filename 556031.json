{"id":"556031","title":"金台行","dynasty":"明","author":"唐顺之","text":"君不见七雄割据势相均，得士者富失士贫。燕昭信义明日月，不惜千金买骏骨。郭卿谈笑吐深谋，海内贤豪竞驰突。就中乐生尤绝奇，按剑魏朝人岂知。一朝遇主同心腹，亲屈君王为推毂。指麾燕兵百余万，蹴踏齐城七十六。于今六合无并吞，寂寞古台空复存。少年未上麒麟阁，且学陆沉金马门。"}