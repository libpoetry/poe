{"id":"1091176","title":"秋空辞","dynasty":"宋","author":"薛季宣","text":"秋空净无瑕，耿耿挂明月。有人捉月试腾身，腾身直上黄金阙。黄金宫阙高嵯峨，骈头从目相谁何。仙人顾之拍手笑，使我言语能多啰。言语多啰还有考，天公何言固无口。秦书赵史欺我哉，紫气充庭是天道。通明广殿凝非云，日月照曜如环循。虾蟆老鸦恣吞啖，我欲叱之神羊嗔。梦中将谓天难知，梦回尘事故依依。天大故能成变化，觉梦不劳评是非。"}