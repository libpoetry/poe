{"id":"1070013","title":"望九华","dynasty":"宋","author":"程俱","text":"卷帘坐对江南山，掠眼送青来亹亹。云泉肺肠久厌饫，挂颊悠然聊复尔。奇峰远澹忽四五，爽秀骎骎逼窗几。平生九华盛名下，一见定知真是矣。非关目力睹天奥，正觉群山如聚米。好人好人有高韵，不独江州孟公子。直缘佳处无仕径，落莫道边同苦李。大是忘年耐久交，藜杖青鞋结终始。"}