{"id":"432557","title":"读西史有感三十七首","dynasty":"近现代","author":"连横","text":"历山事业照千秋，该撒威棱遍五州。今日几人能继武，雄风吹过海东头。释迦灭度耶稣死，犹太沈沦印度亡。不信伟人难救国，宗风反化两重洋。难磨已试三烧玉，不屈方为百鍊钢。生死关头无恐怖，芒芒剑影即天堂。扁舟辟地科伦布，信口开河励节夫。一样艰难天下事，必然之力在吾徒。共和已造新罗马，专制争诛小祖龙。南美纷纷皆独立，深宵谁续自由钟。天堂非远任登探，魔界闻风舍退三。试看摩西亲冒险，眼前乐土即迦南。杨墨从来派不群，又闻洛蜀党徒分。为争宗教开奇祸，毕世犹兴十字军。饱死侏儒大可哀，谩将阀阈数人材。奢华岂是豪门子，天助偏从自助来。茫茫大地犹嫌小，勺水丸泥占领频。别有掞天抒妙术，欲将星界殖斯民。西阻东侵拓霸材，惊闻北陆走风雷。汽车直下鲜卑里，百二雄关一旦开。满天风雪阻山河，百万雄师尽曳戈。从此鄂罗无劲敌，有谁立马莫斯科？叱吒群雄握主盟，东西争战孕文明。莫言一败终难复，海岛谈兵气尚横。会稽终报勾吴怨，曹沫能归鲁国田。一战法人心胆破，千秋又见老维廉。队队长征试马蹄，昆崙山势界天西。前狼后虎猖狂甚，一棒当头喝睡狮。麦西古迹供探讨，挨及文风久不闻。塔影横空江水碧，夕阳长吊帝王坟。瓜分惨祸痛波兰，一劫风云国破残。弱肉固应强者食，有人北望泣南冠。环球竞鼓弭兵风，玉帛冠裳万国同。坛坫门开牛耳执，沈沈黑幕有人熊。纠纠干城愤法狼，战书捧读气飞扬。举杯互祝从军乐，立我功名发国光。联俄破法画谋奇，鲁水君臣盛一时。铁血飞腾公法晦，强权世界好男儿。上相威权执太阿，内谋吞并外平和。桓文功业寻常事，神圣同盟动力多。一卷蓝书纪女皇，东西南北国旗扬。英伦三岛弹丸地，薄海皆称撤逊强。薰莸自昔难同器，冰炭于今置一卮。莫说国中双政府，墺匈从此必分离。拳拳力守门罗训，烈烈争扬帝国光。廿纪风潮喧大地，乘兹飞跃太平洋。英齐德晋竞雌雄，别有俄秦善战攻。多少中山宋鲁卫，可怜谁是古周东。茫茫西海沸鲸波，灭国新潮昔昔多。祸水早生巴尔干，谁知泛滥入支那。禁烟一疏惊天下，战祸先开粤海东。灼灼芙蓉生毒焰，神州涌起火莲红。景尊已死微言绝，信教谁争自主权。我爱马丁真健者，雄谈痛褫法王冠。诗学谁能入上乘，鄂谟朴伯各观兴。莫言西海文潮异，也有词人杜少陵。几回革命几回倾，多少头颅誓不生。百里巴黎花世界，尽教流血造文明。峨峨鹫首向西东，独立高峰顾盼雄。彼得遗谋今尚在，俄沙鼓吹大王风。左提长剑右神旗，起逐英师助法师。侠女遗风齐下拜，舍身救国愧男儿。驱除异族葛苏士，拯救同胞马志尼。国自少年吾已老，英风长布海之湄。赵盾杀君原爱国，武侯讨贼为安民。画工画我当真我，功罪千秋付史臣。金钱势力肆狼吞，商战场中劲一军。奴视陶朱婢倚顿，有谁豪富等摩根。烈烈丹心灭国仇，夭夭玉貌怒横眸。一身殉汝知无憾，莫信他人假自由。天地不仁闻战祸，人民何罪陷疮痍。是真淑女真慈母，万国齐升十字旗。登天早信非难事，缩地于今亦有方。一自杀蛙生电后，上天下地任翱翔。"}