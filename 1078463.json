{"id":"1078463","title":"双林善慧大士录赞","dynasty":"宋","author":"李纲","text":"弥勒栖神兜率天，下生此土犹久远。化身无数在世间，善慧大士乃其一。于中深秘菩萨行，而外示现凡夫相。佃猎渔捕悉与同，娶妻生子亦复尔。忽然照水知宿因，本来神智皆具足。双林净土坐道场，说法度脱无量众。为欲化导群生故，六度四心为依止。田园庐舍诸器用，奴婢妻子亦弃捐。而以营修大法会，盖行布施摄悭贪。强夫暴客与魔民，豪夺追逐共诬谤。更以软语安慰之，盖行忍辱摄瞋恚。精进摄诸懈怠者，昼夜行道不休息。持戒摄诸毁禁者，敷草而坐食粗粝。智惠禅定无有边，摄诸痴乱亦如是。慈悲喜舍救众生，微妙宏深难测识。虽依如是众法门，亦不于此而常住。辨才演说无滞阂，譬如空谷中答响。歌颂句偈自成章，纵横颠倒皆通达。神通游戏得自在，聊以折伏不信心。异香殊相放妙光，一叩宫门馀悉启。住是解脱不思议，正如长者维摩诘。应世阐化靡不齐，故于行道常接后。化缘已毕示寂灭，迄今何翅五百年。虽有文字传未来，芜颣不能发实相。我观龙津大居士，已能深入不二门。应缘虽现宰官身，于诸世味如嚼蜡。燕闲清净无所为，乃以笔墨为法施。芟除润色出妙语，善慧之书乃光焰。佛子若观善慧书，当知三士无异法。毗耶离城双树林，及此龙津元一处。受持读诵善思维，普愿发心无上道。"}