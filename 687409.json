{"id":"687409","title":"赴安南二首","dynasty":"明","author":"孙承恩","text":"万里南征亦胜游，秋晴况喜瘴烟收。独惭浅薄虚王命，肯使风尘涴客裘。苏节从知完入汉，越裳行见早朝周。寸心北极瞻依切，千载令人感魏牟。迢递交南瞻海隅，一封遥降紫泥书。九天湛露悬征旆，载道清风拥使车。谕蜀窃惭司马檄，出门忍看太真裾。天涯落日重回首，白发萧萧独倚闾。"}