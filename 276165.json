{"id":"276165","title":"与诸子集沈宪吉北山草堂分赋九松并纪席中胜事","dynasty":"清代","author":"李炜","text":"谁似北山九老人，山深散诞衡门里。霜颜铁骨饱风霜，枕流漱石馨兰芷。从教宇内劫灰飞，商山肥遁留黄绮。生来甲子今几换，难从绛县论年纪。九老相依一主人，少从嬉戏晚逾亲。湎云伴月同形影，不知谁主更谁宾。朴野支离忘姓氏，却因昵好更呼名。我观主人有贞骨，磊砢正与宾相直。不爱翩翩桃李华，尝怀凛凛霜柯色。耆英得九似香山，海内闻声更相集。佳晨萧爽八月中，张筵皓魄光膧胧。主人爱客赋嘉树，客子钦贤赋角弓。李生倚醉为起舞，忽发清音长啸翁。啸翁矫矫人中龙，龙吟激荡来天风。顷刻霱云车盖聚，麟湖双珠光歘吐。九老初筵静不哗，抗坠低昂亦飙举。分明仙侣宴良常，平乐西园何足数。风尘聚散会难期，九老臭味无差池。世眼龌龊安能知，一时千载长相思。"}