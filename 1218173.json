{"id":"1218173","title":"徐仙卿歌","dynasty":"元","author":"吴景奎","text":"两仪肇分天地位，融海结山由至理。昆崙之墟西极高，天下群山从此始。川流百折皆朝宗，山气巃嵷腾苍龙。大为京都小郡邑，民物总总成提封。辨方相土传今昔，是亦阴阳家一术。自从管郭著遗书，后世纷纷相祖述。胎仙化作徐仙卿，黄冠野服芒鞋轻。千峰飞步揽空翠，佳气郁郁双瞳明。玉函玄经妙万化，王赖曾杨齐逸驾。道傍忽尔得牛眠，土与黄金即同价。雁凫银海长冥冥，珠襦玉匣非生荣。伯伦王孙埋与裸，三年石椁何由成。我思掩亲必有道，十载未成心悄悄。卿言只尺有佳城，水秀山明宜宅兆。徐卿目击而道存，涧溪培塿安足论。五湖四海浮日月，太山乔岳撑乾坤。赠君一緉登山屐，踏遍江南与江北。观光直上燕然山，日近蓬莱云五色。"}