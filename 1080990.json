{"id":"1080990","title":"别百一侄寄念二兄","dynasty":"宋","author":"朱弁","text":"昔我别汝父，见汝立扶床。汝今已婚宦，我须宜俱苍。向来青云器，不佩紫罗囊。竹林我未孤，玉树汝非常。青衫初一尉，远在子真乡。念将东南归，拜我溱洧傍。上能论道义，次犹及文章。自惭老仍僻，何以相激昂。日暮嵩云飞，秋高塞鸿翔。了知还家梦，先汝渡江航。迢迢建业水，高台下凤凰。鼻祖有故庐，勿令草树荒。我欲种松菊，继此百年芳。汝归约我兄，晚岁同耕桑。请策葛陂龙，来寻金华羊。"}