{"id":"686875","title":"寿叶台山太师二首 赋得龙潭瀑布","dynasty":"明","author":"伍瑞隆","text":"造化开神秀，七闽领诸秘。郁郁龙潭山，乃在青天际。丹梯万馀仞，满目生淩厉。传闻帝西顾，眷念在沴戾。乃遣苍龙精，守此玉潭㵝。龙也栖昆崙，始复发枯滞。霏霏霢霂膏，濯濯清泠惠。万灵一洒遍，帝心自兹慰。龙乃复韬彩，归卧故山澨。顿令观光人，矫首歌名世。鸿濛昔未辟，未有补天手。青山各混沌，流峙自相蹂。女娲截巨鳌，戴以众山首。是时九仙人，丹灶亦初守。相随奠山岳，耸出万仞陡。青天金芙蓉，翠彩分四走。容容山上云，时作苍龙吼。莽荡应风雷，洒润满林薮。中有上仙人，云卧日渐久。朅来游其巅，万灵在衿肘。壮哉鳌戴功，天柱永不朽。"}