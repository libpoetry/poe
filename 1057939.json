{"id":"1057939","title":"梦与舍弟登灵泉步趋如无疾既觉感而赋诗用王介甫韵","dynasty":"宋","author":"刘跂","text":"老夫东归喜，岂复念西悲。心安体当佳，抱病如何其。欲成蹇士赋，应作半人诗。丘园窥不得，溘死恐无时。谁令北山梦，彊健变衰迟。陟巘石岌岌，班荆草离离。季也遮我留，更与道人期。梦中差独乐，不类觉时为。昼夕代乘除，劳逸更共之。我岂不有瘳，阴若相扶持。福虽未盈眦，自怪盛如茨。从今爱吾生，糜粥养蕃滋。"}