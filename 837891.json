{"id":"837891","title":"自大嵙崁行达加九岸大营 其三","dynasty":"清末民国初","author":"陈衍","text":"日落叩营门，短衣不至骭。长揖未云已，军膳已罗案。书生能健步，顾语一笑粲。谅知得渠魁，已誓不复叛。贳其一衅鼓，觳觫弗敢窜。一朝杀廿人，厥状殊不悍。攻心乃为上，枯骨固可惋。日日牛酒来，就抚欢未散。书生亦何知，惟有默赞叹。惭非甲胄士，空尔弄柔翰。"}