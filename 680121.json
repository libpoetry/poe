{"id":"680121","title":"春景山水","dynasty":"明","author":"商辂","text":"春山巃嵷净如扫，杨柳依依春正好。山头不断飞白云，山下时闻叫黄鸟。高人卜筑山水间，楼居面面皆青山。卷帘日长看图画，闭门无梦来尘阛。阛中红尘深没马，马蹄不到青山下。两翁何处抱琴来，良晤寻常共倾泻。东风入指拂桐丝，高山流水誇绝奇。千古遗音足清赏，黄金何必铸钟期。幸逢四海雍熙日，才俊登庸皆遗逸。弓旌行见下朝廷，未许斯人永泉石。"}