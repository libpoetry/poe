{"id":"683958","title":"泰安即事呈同事诸君","dynasty":"明","author":"王世贞","text":"忽闻谒台去，颠倒揽裳衣。不知褦襶子，规腰何所师。含吐将及唇，瑟缩未成辞。流汗纷如浆，袖手不顾挥。委蛇将出门，归我旧须眉。轻风发微凉，白日已崦嵫。张宴陈钟鼓，为乐不逮时。北山有岱宗，南山有徂徕。溟海中相隔，步武竟焉之。琼台双文篚，上有五色芝。纤月承卿云，炜煜霞文披。藉以流黄绮，贡之白玉墀。违性虚见珍，虽贵非所希。不如南山柏，千载长如斯。"}