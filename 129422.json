{"id":"129422","title":"答费司法·长房一青竹","dynasty":"宋代","author":"方岳","text":"长房一青竹，阅世不知几。下视区中人，岁月老分至。颇闻第二泉，风烟未渠已。谪堕修茶经，政坐一念起。谁令哀鸿号，手足痛入髓。秋江渴到底，安得半帆驶。大士慈悯故，虑岂不及此。军持乞余滴，厥德安敢倍。愿方出岫心，慰我在原意。归寻旧时仗，小住五百岁。"}