{"id":"645788","title":"赤壁图为胡允中赋","dynasty":"明","author":"来复","text":"江空水落寒无波，倚天赤壁高嵯峨。雪堂老苏从二客，携酒夜载扁舟过。中流扣舷发棹歌，有酒不饮当如何。鳜鱼三尺脍白雪，临风细酌金叵罗。酒酣耳热歌再起，直溯空明三百里。一声孤鹤横江来，明月在天天在水。酹月呼嫦娥，仰天听天语。洞箫吹彻广寒秋，却挟飞仙共高举。人生行乐须及时，昨日少壮今日衰。功名自昔等炊黍，英雄徒为曹瞒悲。画史独何心，丹青托千载。江云山月想登临，仿佛图中见风采。后来游赏岂乏贤，文章不如元佑前。万金词赋烂星斗，追逐骚雅光联翩。先生别去陵谷迁，漠漠宇宙迷荒烟。临皋鹤梦骨可仙，谁同此乐消闲年。"}