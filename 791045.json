{"id":"791045","title":"禽言五首 其五","dynasty":"清","author":"许咏仁","text":"不如归去，不如归去，侬在吴松江上住。松江一府物产饶，四腮鲈鱼名最著。半江红树买鱼回，洗手作羹同下箸。骨肉团圞话一堂，秋月春风等閒度。谁为戎首召寇来，喟集浏河与黄渡。烽火连天神鬼号，那不逃奔犯霜露。惘惘出门泪沾衣，萍梗飘零在何处？回首故乡烟茫茫，室庐无羔劳瞻顾。憔悴姬姜深自怜，衰草斜阳岁云暮。不如归去，不如归去。"}