{"id":"768243","title":"女冠子 黄俞邰、周雪客招饮灯市，用竹山元夕词韵","dynasty":"清","author":"龚翔麟","text":"踏青过也。石城春市如画。红楼翠阁，酒旗歌扇，尽捲珠帘，彩蟾光射。今番灯便挂。怎比月牙池上，夏时良夜。点琉璃、三十六盏，青雀绿波中耍。香车争路花骢打。杖头钱沽酒，绰板凭谁借。不消红灺。已醉底染就，吴绫香帕。何须云母砑。只有桃根桃叶，解春风话。问可能相候，看灯深院，枇杷花下。"}