{"id":"1235678","title":"和吴行甫雨雹韵","dynasty":"元","author":"许衡","text":"山风突起凌碧虚，怪状奇态成须臾。惊风急雨迸飞雹，飘骤散落千万珠。半空光冷掣电火，平地声走轰雷车。神龙奋怒乃若此，不识造化将何如？默知嘉禾半漂没，坐看积潦横穿窬。小民咨嗟复愁叹，谩执俗议尤当途。当途于今藐房杜，机略自知天下无。有才足使人羡慕，有势足使人奔趋。暇考阴阳论调燮，暇纾徵敛矜号呼。今年金缯满千驮，明年好上登封书。青山偃蹇与世疏，只将秀色供吾徒。知君如我有山癖，深探远讨吾不如。金灯峰上诗千首，挂镜台前一杯酒。人间万事尽浮云，故人曾为相思否？云边鸾凤玉鞭鸣，跛鳖蹒跚叠茧生。天末碧云凝远思，夕阳无语下西城。"}