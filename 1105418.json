{"id":"1105418","title":"除夜","dynasty":"宋","author":"方岳","text":"日月无根走弹丸，年来年去几椒盘。秋崖老却浑閒事，老却梅花不耐寒。莫嫌工部太侵寻，老杜称呼直到今。我但六年难改口，不知老杜更年深。春缸落面滑于油，旋泼醅来不用篘。穷鬼相随政相熟，莫题荼垒恼渠休。山中寒尽不知年，只道梅花欲雪天。未到五更春已动，乾坤生意本无边。不是催租夜打门，那知宝祐改新元。人间测度春风意，李白桃红又一番。尽处生机衮衮新，花情柳思已精神。岁堂堂去谁能守，睡到明朝又是春。"}