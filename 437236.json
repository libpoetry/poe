{"id":"437236","title":"游华山","dynasty":"金","author":"赵秉文","text":"我从秦川来，历遍终南游。暮行华阴道，清快明双眸。东风一夜翻作恶，尘埃咫尺迷岩幽。山神戏人亦薄相，一杯未尽阴霾收。但见两岸巨壁列剑戟，流泉夹道鸣琳璆。希夷石室绿萝合，金仙鹤驾空悠悠。石门忽断一峰出，婆娑石上为迟留。上方可望不可到，崖倾路绝令人愁。十盘九折羊角上，青柯平上得少休。三峰壁立五千仞，其下无趾傍无俦。巨灵仙掌在霄汉，银河飞下青云头。或云奇胜最高顶，脚力未易穷冥搜。苍龙岭瘦莓苔滑，嵌空石磴谁雕锼。每怜风自四山而下不见底，惟闻松声万壑寒飕飕。扪参历井上绝顶，下视尘世区中囚。酒酣苍茫瞰无际，块视五岳芥九州。南望汉中山，簪如碧玉抽。况复秦宫与汉阙，飘然聚散风中沤。上有明皇玉女之洞天，二十八宿环且周。又有千岁之玉莲，开花十丈藕如舟。五鬣不朽之长松，流膏入地盘蛟虬。采根食实可羽化，方瞳绿发三千秋。时闻笙箫明月夜，芝軿羽盖来瀛洲。乾坤不老青山色，日月万古无停辀。君且为我挽回六龙辔，我亦为君倒却黄河流。终期汗漫游八表，乘风更觅元丹丘。"}