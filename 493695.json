{"id":"493695","title":"辟隘","dynasty":"明","author":"庞嵩","text":"乾即吾之父，坤即吾之母。性体父母遗，藐然兹下土。民皆吾同胞，物乃吾侪与。天下本一家，兄弟浑散处。顾彼有我私，藩篱隔牴牾。岂不均属毛，岂不均离里。大君乃嫡子，约法族所宗。大臣家之相，协力胥寅共。卑弱幼吾幼，高年长吾长。鳏寡残疾徒，兄弟失所仰。在我宜抚之，我心重养养。贤圣乃克肖，济恶何不才。害仁与悖德，兄弟良可哀。安得顿革奸，烝乂以不回。有怀日匪懈，无忝馀所生。明发耿不寐，靡靡迈以行。愿言顾常棣，骨肉情相亲。兄弟乐且孺，以慰予二人。吁嗟酿失德，乾糇不以分。剖柑贵同味，有无安足论。闭门独腹饱，同室私啼饥。膏粱岂不甘，吾心亦以悲。同室私号寒，吾身独缊燠。裘帛岂不安，已颦亦以蹙。小忿萌懿亲，阋墙忽相搆。被发缨我冠，救之尚恐后。况乃手相刃，溅血濡禁庭。田地本易得，同气何相倾。相彼豆与萁，相煎乃太急。我生念同根，隐忧涕以泣。相彼一尺布，缩缩亦可缝。乃尔弟与兄，云胡不相容。怀哉百忍子，同居睦且久。遵彼李氏谟，钱帛不私有。愿作长枕被，寒暄共依依。炙艾以分痛，四海疗疮痍。兄弟各得所，父母当怡怡。百犬均同牢，物我非尔私。"}