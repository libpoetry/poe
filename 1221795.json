{"id":"1221795","title":"塞翁行","dynasty":"元","author":"刘因","text":"塞翁少小垄上锄，塞翁老来能捕鱼。宋家昔日塞翁行，屯田校尉功不如。西山瀛海接千里，长城又见开长渠。要将一水限南北，笑杀当年刘六符。天教陂泽养雁鹜，留与金人赋《子虚》。我来乡国览风土，髣髴挝鼓笛呜呜。胸中云梦忽已失，酒酣怀古皆平芜。昔年阻水群盗居，塞翁子孙杀欲无。至今遗老向人泣，前宋监边无远图。"}