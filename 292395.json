{"id":"292395","title":"一萼红·花步饯春，同古微剑丞","dynasty":"现代","author":"张仲炘","text":"小楼深锁，璚窗绮户，春色尚沈沈。筝柱弦温，棋枰玉冷，红袖来劝芳斟。乱花过、庭芜自碧，耐絮语、枝底和双禽。十里烟波，万家镫火，都付閒吟。欢事觉来如梦，对金杯满引，白发愁侵。燕市春场，秦淮月榭，飘荡还又而今。倦飞绕、南枝几匝，浩歌里、空负故山心。未识明年，过逢底处开襟。"}