{"id":"1130960","title":"斯远云閒睡醉天下之至乐也约各赋一首寄昌甫","dynasty":"宋","author":"韩淲","text":"卧听青松吟，起看白云生。身心两无累，所至辄畅情。岂特夸毗子，往往皆强营。淄渑虽异涂，匪利即徇名。谁云衡茅下，可以知枯荣。纵复逼饥寒，儿仆自春耕。神既不外骛，气亦当自和。松床荐石枕，偃仰得已多。鼻息出入通，呼吸相荡摩。阳光塞天宇，一定消百魔。是事非所难，彼愚分奔波。晓夕无停晷，耗散归蹉跎。陶陶兀兀里，浑涵忘所知。恍如天地初，清浊未剖时。人苦前识尔，触物劳心思。弃置便弃置，况此有酒卮。一酌入醺酣，重觞到淋漓。勿苦事边幅，醒将何所为。"}