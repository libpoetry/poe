{"id":"574657","title":"梦药诗","dynasty":"明","author":"邵宝","text":"醉后谢山翁，梦中闻地瘿。仙人戴唐巾，飘飘发垂领。口诵复掌画，除子旧疾疢。觉来检草经，逢人辄言请。尔来数月馀，笑我捕风影。人从芜湖来，自谓能记省。此物出巴陵，近始露茫颖。不知掘者谁，殆如金出矿。或将汤液之，神功在俄顷。某也病中风，不死亦天幸。林居十五年，吾亦爱吾胫。从兹矢长服，不敢一日屏。"}