{"id":"1236662","title":"横笛引","dynasty":"元","author":"耶律铸","text":"雪梅清瘦怕春知，待结同心与阿谁。谁许云封将怨笛，引吟龙去陇头吹。为谁折柳雪长丝，横笛知谁引所思。春水绿波芳草路，枉教愁杀路傍儿。落梅流韵游金谷，折柳传情寄玉关。蕴结长思无计解，只应心曲是连环。野梅官柳得长生，写出龙吟与凤鸣。已许云封封怨笛，不教人世有愁声。"}