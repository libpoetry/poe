{"id":"463960","title":"谒王右丞衣冠冢","dynasty":"当代","author":"杨雪窗","text":"摩诘爱辋川，冥寞托云山。九原思归心不死，乡人起冢葬衣冠。昭馀迢递三千里，风马云车寄游趾。烟襟水佩来仿佛，我固知君死非死。客子遄征展君墓，饱看万山作飙驶。奠君椒浆诵君诗，松韵泉流犹在耳。西风陌上野鸟啼，草色侵碑眼欲迷。时人莫轻三尺土，峨峨应与太行齐。木叶纷纷覆行迹，王孙寂寞今犹昔。翌年春色眼中开，梦觉吟筇起夜台。月明万树梨花雪，想见幽魂独往来。"}