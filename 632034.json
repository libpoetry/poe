{"id":"632034","title":"赠两公子","dynasty":"明","author":"释函可","text":"公子年方少，举止皆老成。阿兄益威重，阿弟神复清。总角遭乱离，高冈无凤鸣。从父窜东海，赤脚走层冰。虽乏金与粟，卷帙犹满籯。斗室足咿唔，晨夕披不停。古人有心血，今人有眼睛。读书只读字，大海无涯津。性道本饮食，瓦砾通神明。苟自得网纽，千载任纵横。天地我注脚，何况是六经。切磋即手足，菽水见模型。搦管尔家事，文章出至情。勖哉两公子，艰虞力弥增。今古无别路，非关世上名。"}