{"id":"816219","title":"即景","dynasty":"清","author":"黄文仪","text":"一帘竹影画离离，月白风清花气吹。梦里似曾闻广乐，醒来玉树弄阶墀。青松黛绿秀超群，半入江天半入云。地僻最宜秋鹤唳，风涛起处夜深闻。霞衣叠叠灿天青，松影森森自一亭。夜半月明惊鹤唳，芙蓉露下气流馨。霜寒水落响天风，烟叶流丹几树枫。雪冷石梁人影绝，蓑衣独钓一渔翁。"}