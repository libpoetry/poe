{"id":"77523","title":"夜大雪歌","dynasty":"宋代","author":"陆游","text":"朔风吹雪飞万里，三更蔌蔌鸣窗纸。初疑天女下散花，复恐麻姑行掷米。异哉冻砚已生冰，信矣重衾如泼水。山中卧涧松竹折，庭前蔽地乌鸢死。昨日之暖殊昏昏，桃李欲坼春满园。阴阳错缪世或有，物穷则变古所言。虽云明年幸一麦，冻馁沟壑知谁存？呜呼今夕之雪未足论，所忧明日嵼高塞门！"}