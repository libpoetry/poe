{"id":"1068729","title":"严真","dynasty":"宋","author":"宋京","text":"君不得庄遵卖卜成都市，市中仙隐无人值。百钱度日复何求，犹有沉真见文字。不因问着牛女星，下士安能知姓名。云中鸡犬拔家去，旧宅寂寞秋芜平。榰机石在年年长，药鼎空留闭黄壤。前时发掘篆籀新，明水神丹光滉瀁。金雁桥边台观存，神仙遗事渺难论。安从师先生为我卜，俗骨庶可遗天阍。"}