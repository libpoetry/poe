{"id":"812016","title":"颍州道中阅邸报读弇山中丞辟雍诗及留漕疏稿喜而有作","dynasty":"清","author":"孙星衍","text":"一品衣看入上台，三雍诗就压蓬莱。身依龙尾螭头惯，笔挟河声岳色来。宾客西都朝辈同，苍生前席帝颜开。衡门我正耽经术，莫骤商量荐祢才。千年城费五年筹，廿万粮加卅万留。一疏特恩倾四海，重臣从古镇中州。云霄作事皆垂史，风月他时好上楼。我趁政成初入洛，龙门百尺拟同游。"}