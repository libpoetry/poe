{"id":"1118635","title":"嘉定己巳立秋得膈上疾近寒露乃小愈十二首","dynasty":"宋","author":"陆游","text":"独立溪桥看落晖，残芜漠漠蝶飞飞。从来泽国秋常晚，叹息衰翁已衲衣。今年病老遂难禁，二竖奔逃岂易寻。风雨三更僮仆睡，自持残烛检千金。穷销壮岁功名志，病过新秋赏咏时。自古世间如意少，天公宁肯为君私。小诗苦思凭谁赏，绿酒盈尊每独倾。老境情悰例如此，不须惆怅感馀生。一枕鸟声残晓梦，半窗竹影弄新晴。屏深室暖秋垂老，粥美蔬香疾渐平。半饥半饱随时过，无客无书尽日闲。童子贪眠呼不省，狸奴恋暖去仍还。粥香可爱贫方觉，睡味无穷老始知。要识放翁真受用，大冠长剑只成痴。小诗闲淡如秋水，病后殊胜未病时。自剪矮笺誊断稿，不嫌墨浅字倾攲。八月吴中风露秋，子鹅可炙酒新篘。老人病愈乡闾喜，处处邀迎共献酬。清泉白米山家有，盐酪犹从小市求。寸步须扶本常事，细书妨读却闲愁。束书不观万事休，谁令识字惹闲愁。胸中作祟知何物，不是当年老督邮。客疾无根莫浪忧，今朝扫尽不容留。饭囊酒瓮非吾事，只贮千岩万壑秋。"}