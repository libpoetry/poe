{"id":"1253228","title":"题韩伯时剪韭轩","dynasty":"元末明初","author":"钱宰","text":"西园春韭与阶平，留客西轩夜不扃。旧雨别来今雨至，早畦摘尽晚畦青。每怀海内皆兄弟，相对花前几醉醒。我亦爱君乔木好，嘤嘤黄鸟把杯听。山下韭苗今几畦，故人日夕过幽栖。霜刀差差剪不尽，翠绶若若青还齐。春风卫八堂上燕，夜雨杜陵灯前题。尊中有酒为君酌，明日别怀东复西。"}