{"id":"381013","title":"摸鱼儿·丙戌暮春洪阁学文卿将如京师饯以此曲","dynasty":"现代","author":"郑文焯","text":"又江南、落花时节，故人一别如雨。酒镫分影沧波梦，变尽白云今古。君莫舞。更闻道、蓬莱西有仙槎路。天风待举。看兰雪吹襟，松霞劝盏，都恋五湖侣。还记取。十里金烟翠雾。年年游衍佳处。丛铃碎佩多瑶怨，分得半囊愁句。君且住。奈疏俊风怀，已是沾泥絮。遍侬倦旅。对花老荒钿，酒醒残篴，馀思渺南浦。"}