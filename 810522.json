{"id":"810522","title":"惜分钗  春恨","dynasty":"清","author":"丁澎","text":"腰如楚。心如絮。恹恹恨不随风去。最撩人。是残春。帘外飞花，枕上啼痕。纷。纷。眠无绪。醒无据。隔窗小梦和花语。怕黄昏。怯罗裙。闻说相思，入髓迷魂。真。真。人轻别。愁如结。长亭遥挂青楼月。漫凝眸。付东流。水逐桃花，风送郎舟。悠。悠。眉长斗。腰初瘦。黄昏正是愁时候。意难留。恨无休。雨打风筝，泪滴香篝。收。收。霓裳绰。蝉鬓掠。妆成坐待秦楼约。绣屏前。药栏边。才遗青鸾，又报花笺。连。连。兰缸灼。榴珠错。露苔香浸莲勾弱。几回旋。漫俄延。月更朦胧，雨复聊绵。扁。扁。"}