{"id":"688895","title":"寄谢高硁斋相公二首","dynasty":"明","author":"何吾驺","text":"白下人归问佩琚，忧天时复寄樵渔。十年炼补娲皇石，一夕安危郭令车。淮海龙飞媲赤服，金陵日出照丹书。谁还得似仲山甫，补衮从容退食馀。倚伏宁论逝水驰，孤忠天与赞昌期。熙恬文武无他技，吁咈夔龙只在兹。绝似酂侯轻匹骑，愧非安道重相思。承筐此日烹鱼腹，饱食能生髀肉悲。"}