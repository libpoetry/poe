{"id":"1105832","title":"和历阳守张仲智观梅五首","dynasty":"宋","author":"王之道","text":"一霎轻风过雨稀，满庭春色碎珠玑。使君载酒花前醉，更有新诗为发挥。万事当从酒到休，子山那得许多愁。绿樽翠杓梅花夕，不醉翻令恶客羞。谁似樊侯哲且明，解将勋业佐中兴。自怜汨没毛锥子，空对东风咏使能。夜烧红烛照梅花，刺史风流自一家。待得残英上丹脸，韶华端复到山茶。出车何日劳师还，二圣归来喜见颜。乞得此身终芰制，乱山茅屋两三间。"}