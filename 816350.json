{"id":"816350","title":"八用前韵","dynasty":"清","author":"黄遵宪","text":"惊天重鼓女娲簧，横逼君弦变履霜。跪地习闻提冒絮，夺门祸遂起萧墙。日中倾蜺何无忌，海外医龙竟有方。闻道八神齐警跸，人间早既唱《堂堂》。鸾声夹道听欢呼，重睹官仪返上都。三月麛裘思德化，诸天龙节护曼殊。中央土复尊黄帝，十等人能冤黑奴。赖我圣君还我土，人人流涕说康衢。"}