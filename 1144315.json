{"id":"1144315","title":"偶得李竹屋居士摘和靖先生梅诗四联演成八韵句工而韵险似难继和愧不自揣僭敢续貂珠玉在傍觉我形秽","dynasty":"宋末元初","author":"杨公远","text":"疏影横斜水清浅，冰容不比寻常见。若非采石谪仙魂，定是汨罗骚客面。鹤膝枝低俯镜奁，鸭头波静澄江练。凭谁说与老孤山，敢续君诗君莫厌。暗香浮动月黄昏，斗转参横月闯门。香一线通清晓梦，影千枝写悄诗魂。荒寒老屋疏篱处，寂寞断桥流水村。青女横陈鸡唱彻，悬知烟雾暝云根。雪后园林才半树，支筇细认孤山路。云顽未敛风更严，木冻且僵天欲莫。冷蕊依稀无处寻，清香髣髴暗中度。翻思立马老坡翁，月上黄昏方得句。水边篱落忽横枝，不受狂蜂浪蝶知。万紫千红俱寂寞，三花五蕊自新奇。风号浪涌连天起，雪作云凝拂地垂。此景此时难著脚，输渠耐冷立江湄。池水倒窥疏影动，任渠羌管吹三弄。碧波清浅净无痕，老干槎牙坚耐冻。花放羞同桃李场，香来偏恼诗人梦。当年曾醉老师雄，翠羽双双疑作凤。"}