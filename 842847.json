{"id":"842847","title":"重游戒坛潭柘二寺得诗六首示嘿园宰平因寄堇腴 其五","dynasty":"清末民国初","author":"陈宝琛","text":"昔为岫云游，到寺已昏黑。那知山门外，双松翠交织。宸题引入胜，云日与绚色。升阶见娑罗，银杏尤夙识。踪寻出寺左，石径顿坦直。有亭夹清湍，丹垩亦新饰。去都且百里，布施定谁力？龙子与拜砖，奔走客万亿。幸先香会至，食宿免见逼。入梦习泉喧，窥床惜月昃。能留过中秋，朝夕共探陟。"}