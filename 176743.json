{"id":"176743","title":"晓出西门问程庐山回怀云翁","dynasty":"宋代","author":"董嗣杲","text":"谁楼罢传角，将启东方明。我欲披野衣，西出湓江城。整屐休迟回，径作匡庐行。是时凉云阁，茅屋鸡互鸣。萧萧篱落破，已递机杼声。沿回且多趣，仰睇山峥嵘。湛露著草木，秋色何光荣。云树漏初曦，小立伤前程。岩翁乐高褰，因知跋涉情。盘兹翠阁深，自照泉影清。听猿步荒寂，乳窦百怪呈。屏障互隐见，松竹相回萦。兼怀知己多，此际莫合并。萝阴匝道周，野卉难辨名。聊从兰若留，危阑压飞甍。丘垅入怅望，牛羊践榛荆。人生如浮沤，失壮良可惊。及时不济胜，老去怀不平。瞭然看山眼，山意争邀迎。穷崖由此探，大笑长江横。"}