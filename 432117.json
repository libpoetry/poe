{"id":"432117","title":"甲午九月出都","dynasty":"近现代","author":"张鸿","text":"依然怒马出长安，一领青衫泪未乾。漫说凤池添姓字，惊闻鳄海起波澜。请缨枉被嗤风汉，筹国原知有达官。祇恨北来消息恶，严关烽火逼云端。莫言朝事费平章，身世如斯亦可伤。罗隐当年频下第，相如无奈作赀郎。官卑报国知无分，秋老还家兴自长。独有天边一轮月，相思犹照玉筼筜。"}