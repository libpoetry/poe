{"id":"1235735","title":"次赵伯友韵","dynasty":"元","author":"吴当","text":"白发衰翁怜病久，青春游子叹归迟。感君曾奏匡衡疏，怀国长吟杜甫诗。苍海鱼龙仍衮衮，孤城花柳自熙熙。千年遗恨同谁语，百世高情与尔期。百年道脉细于丝，长夜漫漫待旦迟。先进常从周礼乐，专门仍授汉书诗。微躬独步思绳武，大介重光仰缉熙。已忍凄凉成病久，寸诚惟与古人期。"}