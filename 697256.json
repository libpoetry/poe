{"id":"697256","title":"右方伯曾公过访赋赠二首","dynasty":"明","author":"胡应麟","text":"十二岩城坐啸中，湖天晴色画船空。薇垣镇静周方伯，棘寺飞腾汉上公。环佩乍看燕阙底，旌旗曾闪越台东。犹怜竹马争迎日，屈指黄金召次公。突兀高牙大海傍，分符犹忆旧黄堂。儿童是处誇骑竹，父老经时识种棠。北阙丝纶催晓露，西泠弦管竞斜阳。双龙总属司空佩，几夜寒花拂剑铓。"}