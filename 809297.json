{"id":"809297","title":"三月初六日告祭福陵恭述十韵","dynasty":"清","author":"玄烨","text":"瑞霭钟灵阙，晴烟绕閟宫。万山皆拱北，百水尽洄东。夭矫盘峰秀，纡回磴道通。俯看环众象，遥睇极高崇。松柏丸丸直，冈峦面面同。恢弘思祖烈，建树本神功。战术无前略，谟谋启后衷。挥蛇曾握剑，定鼎有遗弓。展礼威仪整，申诚俎豆丰。车书叨继统，藐尔愧微躬。"}