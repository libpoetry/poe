{"id":"298971","title":"幽愤·月晕知将风","dynasty":"清代","author":"袁昶","text":"月晕知将风，碍润知雨至。及彼未雨时，绸缪桑土悴。倾桡易新栋，败甓圬早治。何以危堂下，鱼龙陈百戏。在位姑谋乐，栖苕无远志。不知火将燃，不预庀戎器。一朝青犊群，盗弄禁壖地。鬼兵请助我，藉歼翎候使。岂有垂天翼，资彼群蝗翅。岂有神武朝，惜力五斗米。名言失正顺，敌衅挑携贰。瓜剖而豆分，危亡运自致。"}