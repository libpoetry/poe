{"id":"489914","title":"送葛进善游金陵","dynasty":"明","author":"袁华","text":"抱朴诸孙负异材，丹成直欲访蓬莱。高堂霜鬓双亲老，远浦征帆一舸开。山入金陵云郁勃，江环铁瓮水萦洄。鹅黄色上宫墙柳，鄂绿香飘禁籞梅。献赋定趋鳷鹊观，题诗拟在凤凰台。少微光动三台近，重译音翻九域来。正旦迎春仙仗集，端门待漏曙钟催。公车独数严徐学，战国犹称范蔡才。直节事君真不忝，高怀绝俗又何猜。拾遗杜曲诗千首，逆旅新丰酒一杯。威凤己巢阿阁日，神鱼终化禹门雷。他时驷马归乡里，锦绣宫袍次苐裁。"}