{"id":"428718","title":"短歌","dynasty":"近现代","author":"杨味云","text":"十二万年弹指耳，后人方生昔人死。生者浩浩红尘中，死者冥冥黄壤里。女娲抟土散为人，运埴制胚忙不已。又况轩皇造甲兵，仓圣制文字。凿开混沌窍，抉破鸿蒙秘。纷纷智力相攻取，忧患都从堕地始。兔走乌飞顷刻间，龙争虎斗寻常事。到头但见冢累累，白杨萧瑟悲风起。我愿叩鸿钧，从此停炉鞴。令人不死复不生，万古乾坤任游戏。无寿亦无夭，无愚亦无智。百岁恒如少壮人，四时多是阳和气。不知水火与刀兵，熙熙常在华胥世。"}