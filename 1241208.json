{"id":"1241208","title":"故南台侍御史周公挽辞（讳伯琦，字伯温，号玉雪坡真逸。七十一卒）","dynasty":"元末明初","author":"王逢","text":"周氏饶望族，自宋世德茂。鹤林卧麟冈，山脉萃芝秀。笃生侍御公，犹坰在天厩。襁抱器太父，青佩齿国胄。诸经内沦浃，百氏旁研究。鸾凤暂枳栖，鸳鹭寻羽簉。冰衔十职馆，相府六衣绣。荐掌西曹兵，雨听南垣漏。滦京侈篇翰，海岳肃笾豆。太子端本时，古传躬口授。遂致问龙寝，罔或爽鸡候。江东遭乱去，吴下为时救。非同使尉佗，常存谕廷凑。时将巨寓公，垂白竟拂袖。朝廷整风纪，坚志起不复。嘉鱼兼莼菰，小坞矗岩岫。短筇杖琅然，消摇几心噣。齐云楼始毁，承露盘既仆。新亭对泣暮，锦衣独归昼。禄赐无嬴金，乡饮惟醇酎。含凄歌《黍离》，委顺正丘首。孔戣真伯仲，张纲孰先后。逢也楚狂人，频年展良觏。拙诗序高父，家训赞大籀。楷书《河清颂》，俨若临九奏。兴来赫?笺，往往法急就。数谓麋鹿姿，合置文王囿。桑枢原宪贫，饭颗杜陵瘦。有怀感长笛，无才传耆旧。玉雪梅花坡，寒尽想春透。翛翛豹尾车，昨梦过圭窦。朔庭烟草丰，灵其祜巡狩。"}