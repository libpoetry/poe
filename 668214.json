{"id":"668214","title":"夏夜","dynasty":"明","author":"文徵明","text":"烦熇厌修晷，延缘迟清宵。落景不敛暑，馀火夕自骄。陈床弗能寐，起坐荫繁条。珍簟无凉思，瑶纨有温飙。安得凌风翮，万里随飘摇。银蟾丽皎皎，云幕捲寥寥。仰睇河汉流，无能挽天瓢。似闻陇亩欢，夏暵敷良苗。既洽三农利，奚辞一身焦。所念肌骨柔，不任寒暑消。功业未有会，已复朱颜凋。"}