{"id":"1057550","title":"赠致政曾宣德十二韵","dynasty":"宋","author":"刘弇","text":"自得逍遥物外情，肯将冠冕谩劳形。门前始种先生柳，斗下重添处士星。文豹雾中谁逐逐，飞鸿天外自冥冥。最怜孤竹人高卧，却讶三闾客独醒。放旷七贤林下洞，栖迟六逸水边亭。和烟买得花栽润，带雨移来药颗馨。凫舄印残苍藓绿，蜗庐筑破远山青。消磨日月棋千局，笑傲云霞酒一瓶。隐几旋成招隐句，披衣新看养生经。小轩静把琴开匣，幽苑深将鹤剪翎。明月有时来竹坞，红尘无路到松扃。几多九老图中景，都为丹青入障屏。"}