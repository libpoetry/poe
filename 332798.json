{"id":"332798","title":"沁园春·读董舜民苍梧词，赋赠","dynasty":"清代","author":"梁清标","text":"六代风流，江左文豪，仗策北来。羡一编在箧，餐霞霏玉，千秋自赏，绝艳惊才。憔悴江潭，逡巡京洛，十载兰成意可哀。芒鞋遍，仗乌丝綵笔，抒写孤怀。而今名满燕台。看鞭弭、中原何有哉。尽危楼百尺，从君高卧，旗亭群伎，聊与徘徊。雪苑人稀，酒垆风邈，读罢新词倦眼开。期成赋，有黄金为寿，一拂尘埃。"}