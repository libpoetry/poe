{"id":"722462","title":"沙亭漫兴","dynasty":"明末清初","author":"屈大均","text":"先公留得宋时村，乔木家家影在门。一水曲从江口入，人言风景似湘沅。村南村北一溪分，咫尺桥梁隔暮云。鸡犬无声人寂寂，羲皇一枕至斜曛。丈人伛偻八旬馀，口授诸孙不用书。为爱榕阴风日好，移樽相与脍黄鱼。蕉向心中抽叶叶，凌朝露重苦低垂。深秋子熟香甜甚，持作酥醪不用炊。风寒落叶易成悲，叶叶秋来亦有思。萧瑟最愁蝉响外，一声先与梦魂知。"}