{"id":"531124","title":"南枝曲","dynasty":"明","author":"杨慎","text":"我渡烟江来瘴国，毒草岚丛愁箐黑。忽见新梅粲路傍，幽秀古艳空林色。绝世独立谁相怜，解鞍藉草坐梅边。芬蒀香韵风能递，绰约仙姿月与传。根地锦苔迷蚁缝，树杪黄昏摇鸟梦。飘英点缀似留人，顾影徘徊若相送。焦桐椽竹亦何心，中郎一见两知音。谁谓南枝无北道，愿谱金徽播玉琴。"}