{"id":"615385","title":"金台行","dynasty":"明","author":"李孙宸","text":"广阳城东古燕都，春风吹绿乱平芜。山河灵气有迁换，万年定鼎见雄图。大漠天高风雨暗，胜迹前朝未可呼。昔日燕昭好贤士，黄金筑台从隗始。碣石谈天事有无，能使君王勤拥彗。乐生一鼓下齐城，故鼎大吕入燕庭。誓屠莒墨酬恩遇，骑劫何来代绾兵。飞书恨绝聊城矢，千载虚悬下士名。黄金已没骏骨朽，汉晋茫茫岁月久。扶舆有待閟精灵，代历金元豺虎吼。皇家开运应中天，明良际遇信无前。八弦顿掩三驱网，何用黄金招儶贤。麒麟钟鼎人应有，斗大黄金系于肘。千里骅骝会致身，台中之人今在否。"}