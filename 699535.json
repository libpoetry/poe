{"id":"699535","title":"秦中杂咏","dynasty":"明","author":"袁宏道","text":"荒草披秦殿，秋花缀汉城。我行南山道，如阅古图经。遗迹依稀是，长老失其名。一步一伫思，断垒谁缔营。又如稽蠹简，冥搜损心精。虽以意推求，边傍非故形。西都赋所载，一一尽歌倾。飞燕旧舜处，田夫扶来耕。沉香旧亭子，湖石尚娉婷。清风发虚窍，其中有性灵。吊古意不禁，披搸倚断枝。道逢雪岭叟，笑我真情痴。尔从京师来，习见汉官仪。未央即宫阙，金马即铜墀。团营即细柳，绮陌即庄逵。西山千万髻，终南同崔巍。下有高梁河，即古曲江池。瑶台与金屋，所贮即妖姬。残棺断火垄，即今金紫儿。辟彼膏烛光，前者已灰飞。后火续新火，焰焰同一辉。若以天眼观，青草生蛾眉。飘风遇轻云，无事哭荒碑。"}