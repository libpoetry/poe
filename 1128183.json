{"id":"1128183","title":"林德祖有诗寄光禄蒋卿梦锡阶及送朱博士骏发终篇皆见及次韵寄怀","dynasty":"宋","author":"程俱","text":"闭门那复赋三都，传世何妨强著书。东海遗荣行路叹，南山归隐故人疏。尚平婚嫁无馀累，摩诘身心即净居。六十挂冠虽早计，绝胜衔索泣枯鱼。金华王府九天开，夜诵何人荐逸才。太学诸生终莫挽，长沙贤傅几时来。别离传恨空鱼素，岁月如飞逐管灰。亦欲相追老湖海，稽山肯放酒船回。"}