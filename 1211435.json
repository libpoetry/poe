{"id":"1211435","title":"画马","dynasty":"元","author":"萨都剌","text":"汉水扬波洗龙骨，房星堕地天马出。四蹄蹀躞若流星，两耳尖修如削笔。天闲十二连青云，生长出入黄金门。鼓鬃振尾恣偃仰，食粟何以酬主恩。岂堪碌碌同凡马，长鸣喷沫奚官怕。入为君王驾鼓车，出为将军静边野。将军与尔同死生，要令四海无战争，千古万古歌太平。"}