{"id":"494298","title":"贺闻人母太孺人六十六华诞诗","dynasty":"明","author":"湛若水","text":"今日曷为乐，闻子开寿筵。小寿逢六六，大寿祈百千。何以祈百千，不朽无期年。何为不朽名，圣善流芳声。母仪自贞则，海日难为兄。伏生传尚书，卓为女中英。嘉言不出梱，善行溢家庭。我为众宾陈，众宾为我听。兄代弟病毙，母哭子丧明。一门感慈孝，蔼然为嘉祯。和德协上下，精诚达穹冥。仲氏新骑骢，宝应留清风。帝曰母善是，孺人特褒封。龙章与凤翟，五色来云中。风日清大夏，华诞适与逢。乃悟天人际，感应常相通。特为王母寿，于以寿无穷。"}