{"id":"417628","title":"满庭芳 用清真溧水无想山韵","dynasty":"近现代","author":"单人耘","text":"小卉春温，老蟾秋洁，诗思欲绽还圆。倚樽半醉，往事触寒烟。一带疏林如画，耕牧处、流水溅溅。衡门远、江回风转，南浦又归船。华年，都付与，残书剩卷，短榻低椽。喜松萝未剪，蒲石当前。昨作居巢墨客，过姑溪，还叩朱弦。天能补、飞虹飘雨，正伴蛰龙眠。"}