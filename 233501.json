{"id":"233501","title":"明堂礼成诗","dynasty":"宋代","author":"杨简","text":"去腊陈三劄，兹秋奉九筵。群英俱有赋，孤迹敢无篇。宗祀新隆礼，宸衷上格天。虚明融寂寞，大化合敷宣。近骇边烽急，前惊内寇连。鬼神虽然佑，刑政谨将然。咸谓公私杂，希聆宰相贤。积深千万弊，任止二三年苟且姑循旧，嗟咨亦屡传。旱蝗难熟视，殍殣惨相联。寒后裘方索，薪间火已然。冕旒几咫尺，轩陛隔天渊。善颂无谀语，愚衷有至虔。"}