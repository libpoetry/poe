{"id":"476519","title":"云安仙客行赠王五峰都宪","dynasty":"明","author":"张邦奇","text":"放舟下鱼复，势与蛟龙争。纬繣云摇三峡影，微茫月照万川城。可怜万里飘蓬客，苍苔露冷东山石。见说仙翁此结庐，暂向云阳停挂席。是时边关豺虎惊，朔风正搅黄沙碛。翁昔威灵辽海间，今皇拊髀兴叹息。问翁翁不言，举觞视遥天。愿续扶嘉隐，高歌郭子篇。青灯白发照奇骨，永夜玄谈真夙缘。五峰拔秀出浮堨，百壶雅致忘高年。君不见盖世英雄固陵道，只今但见虞姬草。又不见挥金买赋悲长门，时违屏弃如孤豚。风尘廿载无宁处，黄鹄乾坤成再举。一醉翁家曲米春，江皋细洒如酥雨。"}