{"id":"1119475","title":"待众官致语口号","dynasty":"宋","author":"陈造","text":"公堂锦绣映簪绅，不著人间一点尘。地窄尚堪红袖举，情孚那复白头新。蔗浆玉醴壶天晚，翠盖红巾暑月春。况是山城无一事，醉乡宾主属吾人。炉熏抽蕙袅高寒，列宿低光近醮坛。夜屋忽惊檐溜响，晓畦旋放桔槔闲。政须酬酢乘多暇，况间忧虞取一欢。投辖孟公留客意，应伴月路醉扶还。"}