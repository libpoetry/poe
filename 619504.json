{"id":"619504","title":"己酉秋暮詹伯润何襄武詹季茎三子过访","dynasty":"明","author":"伍瑞隆","text":"世间安得此怪事，吾友飘零今尚尔。何生射策不见收，三年三年复如此。詹生兄弟皆可怜，与我同声复同里。得钱沽酒即相呼，自谓论交保终始。我从前岁忽庐居，詹生伯子亦失恃。两两天祻生北堂，一日风波各失所。哀鸣毁顿不堪数，每一相见泪如雨。季子从来拔俗姿，双目烱烱如电紫。安知贤者还数奇，卧病萧然渺其视。十年著书不成名，失明空复谭簠簋。虽然梓里如抟沙，三年不一相经过。穷愁之苦有如此，相逢不饮将如何。人生穷通会有数，吾辈焉得长咨嗟。"}