{"id":"672422","title":"赏广东部梨花用东坡梅花韵","dynasty":"明","author":"王弼","text":"缺月挂在城南村，百花黯惨无精魂。开眼东阑一枝雪，清光回昼寒灯昏。牵衣昨夜走相觅，风物虽好非吾园。盘龙小椀破春梦，主人颜色如花温。归来展转久不寐，缟衣月淡扶桑暾。今宵又作省中宿，相思复欲来呼门。露华飕飕鬓脚冷，主人不出花无言。明当扫拂花下石，我欲往置双清尊。"}