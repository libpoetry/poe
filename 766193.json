{"id":"766193","title":"金缕曲 读黄仲则先生两当轩集，即题其竹眠词后","dynasty":"清","author":"左锡嘉","text":"开卷光芒放。忆髫龄、草堂侍坐，早钦名望。太白前身重入世，依旧风流自赏。便鹤立、丰姿无两。不道仙才遭物忌，只青山、一例深深葬。抔土畔，碧芜长。江南家在云溪上。想当年、篝灯课子，白头情况。葛帔天涯归骨后，应有吟魂悄傍。但风雨、蘧庐无恙。知否孤弦音调涩，共啼鹃、夜月凄惶壤。留鹤背，笛声响。"}