{"id":"505526","title":"赋高氏苔竹轩","dynasty":"明","author":"唐之淳","text":"苍苔绿竹谁所怜，高君作轩苔竹边。三春雨湿锦纹乱，六月风寒丹凤眠。有时自引阶前鹤，踏破云根竹华落。有时自煮石铛茶，轻烟冥冥萦屋角。我来正值清明时，蜗篆生香入砚池。青葱色里无人扫，剥啄声中有客棋。我知此君爱幽独，亦欲依君结茅屋。乞借墙阴半亩苔，更植阶西数竿竹。"}