{"id":"978893","title":"师永锡家青神喜红花堰兴作诗因次韵","dynasty":"宋","author":"晁公溯","text":"终岁辛勤农在野，边头亦闻军茇舍。指挥郡县催挽输，兼伐苇蒲收檿柘。诸将但思弧矢利，教我力耕谁暇议。兵多食少将奈何，请君往问司徒锐。秦人凿渠开陌阡，坐临关东常晏然。当时列国岂知此，楚王内府藏三钱。何须飞来黄鹄语，吾已得于褐之父。红花堰废今百年，不复秋成颂多稌。君看初未作此陂，夏无暑雨民怨咨。锸声殆合桑林舞，千夫斸荒汗如雨。道旁笑指堰复兴，他日饱食勿忘今。"}