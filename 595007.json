{"id":"595007","title":"金门歌送苏叔大入京","dynasty":"明","author":"欧大任","text":"君不见金马门，交疏结绮拱朱轩。云里天垂丹凤阙，星前霞映紫微垣。岧峣三殿当空起，日华东照明光里。双茎露掌直南山，片石虹桥临渭水。门开宦署只罘罳，摇佩鸣珰待诏时。白虎持经决同异，柏梁受简连歌诗。苏生珊瑚枝，少小芙蓉锷。刀布不肯赍，自谙太常学。蛾习春弦拥蕙帷，蠹窥冬简扃芸阁。千金狐裘五丝鞭，一朝大笑长安乐。于今西北是长安，驿楼官树向桑乾。骅骝蹀躞风鬃动，雕鹗凭淩雪羽搏。三千奏牍金门入，深山蒿庐更簪黻。大官梁肉频被赐，尚方笔札行当给。建章驺牙重栎新，混邪十万将来臣。汉庭莫哂酣歌客，也有东方谏猎人。"}