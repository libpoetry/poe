{"id":"811110","title":"满江红 冬夜和《乌丝词》中《怅怅词》韵","dynasty":"清","author":"王策","text":"热血盈腔，合洒向、蛟宫雁漠。却因甚、销磨精气，单寻研削。噩梦于今真怕做，人身似此宁非恶。叹步兵、穷泪已无多，休轻落。思卖酱，空调芍。便挟弹，空驱雀。漫回头往事，都堪大噱。一饭谁怜韩信饿，九原不见田光作。倘山阿、有鬼寄书招，欣然诺。颈骨崚嶒，从不解、移头换面。长只学、枯蝉吸露，疲驴龁荐。梦里寻仙随意遇，醉中说鬼凭空撰。纵呼牛、呼马亦佳名，由人便。看不及，脩罗战。赴不及，瑶池宴。更花枯到笔，尘灾及砚。閒则吹箫游酒肆，病惟持钵依歌院。有知音、红粉念余贫，贻双钏。驷马高车，偏出自、膏唇画靥。笑人世、无过软媚，两言包括。公等坐谈差可耳，谁当局急知争劫。看急装、宣武信英豪，冲寒猎。秋露至，虫成蝶。春雨到，花生?。怕霜毛镜里，渐催刀镊。发冢有书羞作盗，报雠无剑非真侠。只醉乡、鏖战酒兵雄，腾三捷。解识之无，便种得、愁根早矣。何况是、搜萤剔蠹，今还如此。风恶打窗灯变黑，霜寒削骨颜凝紫。看貂裘、踏雪拥红妆，谁家子。鬼可却，兰金玺。仙可致，青蕖蕊。算不如安我，橘奴鱼婢。玉匣图飞难鍊骨，金壶汁尽愁燃髓。又前宵、梦插奈盈头，天孙死。交遍屠沽，算齿遇、不劳方幅。沈醉后、夕阳牛背，自摊书读。俗下文章何足笑，人间尸冢真当哭。觅公侯、一策最神奇，如钩曲。馋虎暴，人投肉。良骥饿，槽无粟。问坟头桂子，何如篱菊。贤似董君应早贵，貌如甘草何疑仆。拉荆卿、明去市中歌，提燕筑。"}