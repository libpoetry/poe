{"id":"69691","title":"谢吕敬夫红牙管歌","dynasty":"元代","author":"杨维桢","text":"铁心道人吹铁笛，大雷怒裂龙门石。沧江一夜风雨湍，水族千头啸悲激。楼头阿泰聚双蛾，手持紫檀不敢歌。吕家律吕惨不和，换以红牙尺八之冰柯。五丝同心结龙首，曾把昭阳玉人手。只今流落已百年，不省愁中折杨柳。道人吹春哀北征，宫人斜上草青青。吴儿木石悍不惊，泰娘苦独多春情，为君清泪滴红冰。"}