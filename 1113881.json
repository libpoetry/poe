{"id":"1113881","title":"东坡载酒堂二诗盖用渊明始春怀古田舍韵遂不见于后集予至儋始得真本因追和其韵","dynasty":"宋","author":"李光","text":"荒园草木深，樵牧不敢践。虽无南国爱，正以东坡免。平泉与金谷，视此颜有腼。至今儋耳民，里巷多乐善。胜游傥可继，杖策敢辞远。燕谈有佳侣，永日可忘返。酒酣任歌呼，此兴吾不浅。嗟彼海南郡，土瘠士常贫。藷芋饷昼耕，松明照夜勤。当年两黎老，能邀玉堂人。一往五十年，遗迹宛若新。邦君时举酒，父老举欣欣。贤多隐农圃，耦耕可问津。鲁叟欲乘桴，东坡愿卜邻。他年青衿子，凛凛多秀民。"}