{"id":"674226","title":"题黄鹤楼次西涯少师韵寄凤山中丞","dynasty":"明","author":"唐锦","text":"扁舟鄂渚连宵泊，一樽聊伴城楼鹤。月光照人如镜明，水色涵空更澄廓。楼背小亭白石凿，裂处似有藤萝络。欲将胜致付毛生，掌中酒杯且权阁。凌晨历览周遭峰，村歌野曲鸣商宫。官清万口托奇遇，民隐九重偏易通。战马千群卧芳草，山川二百皆春风。濒江小歉亦偶尔，全活正赖青州翁。中台大夫南国彦，胸中石渠有其半。经纶馀滴洒秋风，流水行云看染翰。名楼秀句两争雄，千载鹤诗今再见。凭栏独抱庙堂忧，举头懒识江山面。酒酣携笛傍梅花，吹彻楚云飞碎练。不须高语惊星辰，声名久已登霄汉。"}