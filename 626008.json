{"id":"626008","title":"寒夜宿李远及书床同读叶太保诗集","dynasty":"明","author":"何转书","text":"谡谡霜风裂窗纸，屋梁落月光如晷。百忧辗转不成寐，意气感君为君起。眼空千古谁足俦，篆刻雕虫亦奚以。董闱藜火检缣缃，讨得盛明一诗史。篇中三复引杯长，唾壶击缺宝刀委。马革先贤何苦辛，年来笑我肉生髀。长歌风雨走龙蛇，严律冰霜如壁垒。弯弧射虎矢入石，万夫那得不披靡。毫锋墨锷孰可当，其为力也或如此。君不见奇男舞勺年，风雷摧下身不颠。掩骸瘗骨亦童稚，鹰犬步伍已肃然。弱冠榜花明照人，三都骋誉等纤尘。驱蝗渡虎不足道，开疆歼贼尤殊勋。君不见节钺遥临贵竹时，播酋胆落如悬丝。可奈渴蛟与饥虎，获取稛载填沟池。瑰丽珠玑瓜子金，掖庭婉转皆为持。上书请讨不见用，终为西南一疮痍。误国奸臣易世见，姚宋没后空回思。又不见甘肃悬河外单弱，以步当骑如捕鹊。万簇霜毛剪剪交，拐子马前皆铁脚。战车五疏达九重，巩固皇图资庙略。宁夏潢池内弄兵，一席未暖气磅礴。宁夏外连西北胡，马肥卒悍日长驱。元戎鼠窜全陕动，赐剑无光一竖儒。乾坤此际几倾覆，公破锦囊展骥足。牵挠排挤二十年，指挥今得行吾独。激水拿舟陆地行，决河过堞天为浊。又不见函首乞降款款词，三军置酒烹肥牲。武官李麻无远虑，文官监者亦为宜。公独厉色斩降旗，一哱自焚一哱羁。李广由来本数奇，太仓嫉沮公不知。时王太仓当轴但知坚请骸骨归，归后东征频丧师。若留数载靖边陲，河山万古壮鸿基。余生也晚事已非，束发遭逢国运衰。大厦难将一木支，丹书玉笥无可施。掩泪读公长短诗，雪宵相对交涕洟。一沾君裳，一湿我衣。漏尽红轮东海垂，阳回万户春葳蕤。又听黄鸟啭南枝，渥洼骏马何奔驰。暖阁梅花酒一卮，蛟龙潜跃会有期。大材晚就古所推，旂常勋伐君与谁。"}