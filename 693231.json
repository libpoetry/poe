{"id":"693231","title":"边词","dynasty":"明","author":"沈鍊","text":"烽火何曾不暂惊，人民安堵太无情。鸳鸯绣出全无样，要与他家帖画屏。十面埋兵擒项籍，三分割据愤曹操。忠臣报国心无尽，肯为家贫卖宝刀。塞上烟尘一万重，霍家营阵自从容。健儿夜半偷胡马，留作秋来夺获功。铁甲将军奋臂呼，一时箭镞满头颅。羌戎不是偏枭勇，知道无人救郭都。垂老军人发坠肩，焚香夜夜告苍天。愿留守将多年岁，省得重科见面钱。边陲本是宰臣庄，漫道年年散俸粮。但使将军科罚少，尽留衣食养儿郎。"}