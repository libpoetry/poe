{"id":"430302","title":"尉陀冢中文木","dynasty":"近现代","author":"乔大壮","text":"翁仲更衣土花绿，越台终古留汤沐。鲛人珠堕玉京啼，羊城使者坐颦蹙。铿然有声出金石，支拄三泉妨版筑。世间畚锸发天藏，半爇焦疑爨馀木。梯山航海致华省，嗟我居从寓閒目。长方尺咫厚盈寸，暴向秋阳光烨煜。肌理分明质坚致，古气如兰袅馀馥。老夫窃帝仍抱孙，坐张左纛乘黄屋。忽传稽首向长安，劳苦书来一纸足。芭蕉不实此身同，片物犹存人代速。茂陵玉盌阅朝市，嬴政梓棺付樵牧。二千年事一回首，零落生存供恸哭。祇合归装嗤陆贾，诸子分金不盈匊。不如清净效黄老，生世寻常听陵谷。怀古伤今定何益，皇帝玄宫睡初熟。包藏勿落贾胡手，阳燧之珠待函椟。"}