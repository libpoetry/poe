{"id":"254420","title":"六月望日钱塘雅集分韵得高字","dynasty":"现代","author":"胡云飞","text":"生逢尧舜忆子高，世事人情久逋逃。青眼独向长安子，冷公置宴堆馔醪。我不解饮公畏法，空对酒兵困笼牢。郁厂鸥庐慈且俭，遂令女儿专其豪。子云之来何晚也，顿将满座生滔滔。谈笑风中识长者，淋漓酒里惯老饕。饮酣乘兴西湖往，孤山隐隐伏巨鳌。蛛丝拂面柳垂影，鲤鱼拨刺响碧蒿。苏坟林墓在其麓，夜深傥闻狐狸号。平生风流死何知，游鱼脱釜况吾曹。相逢为欢固草草，明朝各向江湖遨。时在丙申六月望，灯昏月晕夜如膏。"}