{"id":"1111052","title":"云谷杂诗十二首 登山","dynasty":"宋","author":"朱熹","text":"夕阳翳东峰，微月下西岭。不辞青鞋穿，陟此岩路永。岩路永且跻，中情何耿耿。山下风吹衣，山上风拔木。茅茨何足保，瀛海虑翻覆。永念执鬯人，无心还自恧。风起云气昏，风定天宇肃。遥遥万里晖，炯炯穿我屋。良友共徘徊，山中讵幽独。野人载酒来，农谈日西夕。此意良已勤，感叹情何极。归去莫频来，林深山路黑。四体久不勤，筋力坐驽缓。何事两山阿，离离豆苗满。多谢植杖翁，居然见长短。高居远尘杂，崇论探杳冥。亹亹玄运驶，林林群动争。天道固如此，吾生安得宁。吾党二三子，欲来从我游。尘机谅扰扰，遐诺终悠悠。空山日复晚，伫立怅夷犹。故人千里别，约我仍丹丘。云何一解散，书到令人愁。此山岂不幽，何必赋远游。紬书厌尘累，执简投云关。灵钥启玄秘，萧斧锄幽奸。书成莫示人，留置此山间。登山思无穷，临水心未厌。沉痾何当平，膏肓今自砭。默坐秋堂空，遐观靡馀念。行随流水声，步出哀壑底。绿树枝相樛，白涧石齿齿。树石无穷年，流水日千里。出去柴门掩，归来蕙草秋。素荂林下吐，清芬衣上浮。欲寄山中友，日暮怅离忧。"}