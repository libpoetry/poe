{"id":"102388","title":"送家安国教授归成都","dynasty":"宋代","author":"苏轼","text":"别君二十载，坐失两鬓青。吾道虽艰难，斯文终典型。屡作退飞鹢，羞看干死萤。一落戎马间，五见霜叶零。夜谈空说剑，春梦犹横经。新科复旧贯，童子方乞灵。须烦凌云手，去作入蜀星。苍苔高朕室，古柏文翁庭。初闻编简香，始觉锋镝腥。岷峨有雏凤，梧竹养修翎。呜呼应嶰律，飞舞集虞廷。吾侪便归老，亦足慰余龄。"}