{"id":"712075","title":"甲子重阳后四日蒋莘田大参招同潘亚目屈翁山登城北诸峰望全粤形胜还饮酒粤王台上时有建复镇海楼之议即事赋呈","dynasty":"明末清初","author":"陈恭尹","text":"衡岳东走千万峰，南支五岭为其宗。龙川浈水在左右，中有都会为番禺。海天清迥见万里，旷望可以开心胸。重九已过秋爽至，大夫车骑来雍容。高峰表里临城北，下视朝台犹咫尺。霸业升沉已几回，文风极盛馀三百。将军犹纪廖与朱，当日何公献版图。楼名镇海故有以，五层特立当城隅。自从楼废烽烟逼，人事萧条多瓦砾。整顿欣逢子大夫，九衢三陌生颜色。即今海宇无纤埃，乾坤元气须人培。杖藜父老各翘首，何时重见高崔嵬。且当酾酒临高台，松风谡谡帟幕开，甘棠勿剪桃李栽。先公作宰趋庭地，白首乘骢使节来。人生所贵有称述，羊公岘首今蒿莱。令名直与天壤偕，馀子碌碌安在哉。后来不朽应吾侪，为君满引手中杯。"}