{"id":"1056598","title":"虚假行","dynasty":"宋","author":"吕南公","text":"虚假复虚假，名陶不知瓦。养子役于人，不如生犬马。公私严忌讳，势利关取舍。奉生既疏违，丧死更苟且。苴麻不敢服，桐竹何由把。未得久哀呼，方当勤唯喏。百年闻罔极，一瞬经庐下。岂不近冠裳，驱牵到乖寡。沾沾荷锄子，言动只山野。终制负凶缞，兴辞泪如泻。诸儒论鄙俗，不若都人雅。请问雨间民，谁为称情者。"}