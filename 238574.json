{"id":"238574","title":"次韵不浮问疾末章及蝗","dynasty":"宋代","author":"高斯得","text":"卧疴边夏秋，尔来收药喜。群腴久嚼蜡，今始甘鲂鲤。自非天矜怜，安得吉祥止。寄声问何如，感此远方弟。炯然忧爱心，谆谆见词旨。兼馈药笼珍，废疾居然起。末章悼飞蝗，布阵长千里。那知自北来，今亦遍苕水。公田吏如虎，收拾无滞穗。诉伤服大刑，遑哀室如燬。古来此乱国，赤子先遭弃。北桥千万仓，何翅敖洛峙。一粒不肯捐，肯念饥由已。谨勿传吾诗，隙间天蝼记。"}