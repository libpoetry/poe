{"id":"677768","title":"刑部鲁员外富春山读书处","dynasty":"明","author":"王褒","text":"泊舟富春渚，蹑屩富春山。荒台见遗构，下瞰沧江寒。中有绩学子，辛苦服儒冠。岩扉入松柏，猿鸟时往还。扫榻落叶下，捲幔浮云閒。横经对秋月，遥音薄林峦。岂谓耽章句，斯道常先难。朅来千载馀，翱翔贤士关。持节出乌府，典宪佐秋官。南山宿雾姿，文采何班班。高冈鸣阳侣，九仞云逵翰。值此明盛时，玉佩声珊珊。矫首读书处，烟萝邈跻攀。严陵客星隐，清名满人间。出处虽异途，我心求所安。"}