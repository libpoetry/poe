{"id":"615383","title":"度岭寄呈座师陆从先先生","dynasty":"明","author":"李孙宸","text":"昔年梦想庾关胜，此日初探岭上春。驿路渐看征骑远，梅枝先寄授经人。忆余少小怀孤尚，雄心直抗千秋上。风尘落落十馀年，谁复百金酬澼絖。明月从教按剑疑，白雪终投郢客知。不但风云逢遇合，还将山水对襟期。从此孙阳垂一顾，骥尾青云高自附。万里初腾伏枥躯，八荒任纵追风步。辞行犹未入增江，缟带先投珠浦傍。近腊沐霜随处满，遥天鸿雁自成行。庾关此去长安迩，黄金依旧悬燕市。敢道浮名致此身，且抗前旌报国士。珍重缄题转自怜，绛帷回首思茫然。帝城夜望郎星耀，南海应知凤凰传。"}