{"id":"387740","title":"情久长·月明鹤背吹笙","dynasty":"清代","author":"樊增祥","text":"月明鹤背吹笙，玉貌如天远。甚小凤、碧桐深处，重斗弦管。白杨堪作柱，尚留得、燕子楼中盼盼。杜郎老、看他定子，两世红霞，情不尽，金樽浅。越缦堂深，久当州门看。怪近日、听香读画，芳意都懒。歌楼红烛影，怎禁得、十七年来再见。试呼起、铜弦铁凤，强作花朝，花底泪，青衫满。"}