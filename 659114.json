{"id":"659114","title":"唐子畏临李成群峰霁雪图","dynasty":"明","author":"王鏊","text":"吾闻西域之西雪山高，六月积雪犹不消。今之尽图无乃是，是何山势汹涌如波涛。大山崔嵬小山耸，万壑千岩光欲动。营丘化去五百年，遗踪一见人皆竦。六如胸次蟠轮囷，戏梭碎玉散作千嶙峋。一重一掩分向背，营丘似是君前身。隆楼杰阁争相向，美人正醉销金帐。岂知洛阳城中僵卧者，门外无人雪一丈。"}