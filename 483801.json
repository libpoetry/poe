{"id":"483801","title":"观刘将军祃旗诗","dynasty":"明","author":"刘崧","text":"辛卯秋孟，吉维己酉。藩使来筠，以饬我纠。曰命尔枢，往禦群丑。惟此群丑，善良是雠。于彼南恩，于此新州。?出蜮没，群嚣以咻。将军承命，陈鞠我旅。阅籍点行，颁令齐伍。荷戈百千，来集如雨。谷旦之祃，庚戌令辰。赤日载熻，我服具陈。拥旃设次，坛壝则神。有畟者戈，氂毛蓬蓬。缭以绵蕝，屹其在中。兵刃旁合，杂沓其锋。将军升坛，笳鼓三奏。尔士尔卒，孰或敢后。肥牲大樽，工祝在侑。指撝六丁，呼召五方。灵风飒然，我旆载扬。杀气成云，荫于中央。斩鸡磔牲，沥酒以血。将军灌彻，大啖雄啜。观者怆恻，行者忭悦。我兵我旂，出于南门。长刀在佩，雕弓在鞬。群马振鸣，尘埃昼昏。将军从容，衣不重甲。顾盼流威，匪玩匪狎。我勇方张，尔燕则洽。于赫将军，幽并之豪。世镇南土，服于弓刀。岂恫而逸，惟贤斯劳。昔戍封州，昔征漳境。先登破围，枭黠受领。藐焉西寇，曾足以骋。何山无石，何海不波。山高海深，我行如何。蛮方既同，曷其还歌。北瞻淮河，徭役棼泯。嗟嗟海隅，乃试其蠢。肆而殄之，天子所悯。天子所悯，四方底绥。将军秉虔，是究是思。策勋有奇，视此颂诗。"}