{"id":"1111504","title":"感兴","dynasty":"宋","author":"何梦桂","text":"坐断乾坤老一窝，修篁翠袖自婆娑。半生梦觉青山在，万世期长白日过。云影对人閒里好，禽声入耳静边多。舞雩不是真狂者，乐上心来可奈何。拟将物化问渔樵，妙里无形本寂寥。大地云生千嶂雨，中天月上九溟潮。山河劫运九中化，世界尘缘座上销。此意到头谁会得，任他人道似逍遥。"}