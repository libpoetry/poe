{"id":"702434","title":"西涯学士再和东坡雪韵邀予同作四章","dynasty":"明","author":"程敏政","text":"剪水天人万玉纤，六花随手办何严。因风不惜泥沾絮，到竹时惊箬裹盐。晓误一鸡先报寝，饥怜群雀乱投檐。书生畎亩情偏剧，喜瀹新茶试笋尖。一色遥空点去鸦，小园荒井罢翻车。地堆龙甲成沙阵，风剪鹅毛作罽花。破蔡奇功收制阃，探梅高兴属诗家。南山虎迹年来尽，冷落平原猎士叉。滕六行空势太纤，一阳才复气仍严。苦怜汉节羁青海，快想巴流下白盐。呈瑞半铺金殿瓦，妒妆偏缀玉堂檐。拥炉细读梁园赋，颇觉南朝语更尖。霏霏乘曙及昏鸦，河上冰坚欲度车。几处疲癃愁乞米，满城儿女笑团花。踵门共喜来双士，郢曲新闻得数家。起答故人挥冻笔，印泥鸿爪任交叉。"}