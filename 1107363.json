{"id":"1107363","title":"予同彦老自四明之永嘉中道留宿岳林会法照海印二禅伯夜话投晓登车乃行留题于寺三首","dynasty":"宋","author":"卢襄","text":"病骨倦鞍马，禅居忻少留。暮云山尽路，孤磬月明楼。林静钩辀晓，风香罢亚秋。重来坐磐石，相对话归休。叹息老禅伯，萧闲心自如。买松栽别坞，引水过新渠。草色经行外，禽声宴坐馀。自惭双客鬓，垂老尚征车。报国竟无补，敢辞山路遥。晚寒生竹径，新涨断溪桥。奔走真逋客，安闲愧老樵。令人欲心折，风雨夜潇潇。"}