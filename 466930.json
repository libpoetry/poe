{"id":"466930","title":"读南明史三首","dynasty":"当代","author":"汪梦川","text":"太息朱明三百秋，乾坤又见海横流。亡羊已恨牢难补，养虎犹思皮可谋。乱世士民真共死，偏安将相岂同仇。秣陵王气终消歇，天命而今兆建州。胜败徒然一局棋，千秋无奈党人碑。患生肘腋平无望，变起关山应已迟。局促偏能争拥戴，蜩螗终未释猜疑。家居大好谁撞坏，阉竖清流两不知。天道微茫此日知，兴亡有数到无迟。匹夫几处标奇节，君子何从乞义师。薙发不妨留贱命，埋名未许试鸿词。黄书空自成心史，此后休论夏变夷。"}