{"id":"318205","title":"沁园春·腰笛南飞","dynasty":"现代","author":"饶芝祥","text":"腰笛南飞，绿柳青蒲，梅子黄时。正皖江张宴，含饴绕膝，桐川高会，举按齐眉。甲算添筹，丁歌锡嘏，座上仙人海鹤姿。古来稀，仰双星天际，流照金卮。当年气薄云霓。早驰骋、文坛笔一枝。况彦方老去，平原乡里，少游归后，款段追随。芝撷商山，桃呈王母，更有门楣撰妙词。长生乐，祝年年此日，寿域同跻。"}