{"id":"751928","title":"书钞本杜诗后 其二","dynasty":"清","author":"郭曾炘","text":"杜公称诗圣，众体无不备。大云赞公房，乃与选诗类。向来信口读，未测意所谓。近览杜园说，乃知豁蒙翳。当年陷贼中，此为窜匿地。去来与信宿，踪迹皆可识。复壁藏赵岐，北海侔高谊。巾履及醍醐，衣食兼赒济。脱身有天幸，麻鞋达行在。右丞与司户，误被罗网致。托疾以自全，亦未伪职试。台州竟死谪，辋川亦作废。少陵屡赠诗，湔祓至一再。后儒顾不谅，执此为訾议。往者粤寇乱，名臣若汤戴。皆无效死责，慷慨轻就义。承平重气节，清议犹可畏。道咸去岂远，风尚乃大异。纷然鸟兽散，咄咄真怪事。"}