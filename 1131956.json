{"id":"1131956","title":"庆江检详太夫人","dynasty":"宋","author":"潜放","text":"盛事于今苏老泉，郡侯端的是坡仙。棣华咫尺龙颜近，竞诧皆出孟母贤。见说团栾醉寿觥，椒盘长近岁峥嵘。今年腊里欣逢闰，直待春回却举行。笑著斑襕学乳儿，民情物意总相宜。嬉嬉同在春风里，父样尊严母样慈。谁谓庐陵是富州，反成穷匮省支收。寿筵只作家常办，不学豪奢逞异羞。只把双珠学道功，可占椿算与萱同。平反阴德知多少，尽在慈祥岂弟中。记得迎承过葛川，稚金未肃嫩凉天。当时若径趋金阙，安得庐陵有此缘。吉文江口到临川，半是康衢半是船。泛绿依红春正好，鱼轩来往綵衣边。君王宣室正兴思，尺一催归四辈驰。寿宴明年当此日，蟠桃宣劝在瑶池。"}