{"id":"1124255","title":"送周袁州赴镇三首","dynasty":"宋","author":"赵蕃","text":"百里更题舆，才分刺史符。循良重他选，途辙讵常拘。不但治文牍，要令歌裤襦。戚休颦笑里，无或谓民愚。家住青源下，宜春起作州。风声故习熟，治政得优游。意见宁当出，江山自足留。端能不嫌客，准拟系归舟。世乱离乡里，愚生后老成。契笃冯翊幕，亲叙颍川盟。薄厚宁同俗，死生无异情。一枝殊未稳，何日息飞鸣。"}