{"id":"467845","title":"鹧鸪天 雨后信步","dynasty":"当代","author":"黄绮","text":"滩浅沙平且湿鞋。捕鱼扈业杂荆柴。鸟沾花气依人去，云卷钟声渡水来。休顾虑，脱尘埃。此行此处有无哀。相逢白犬能忘吠，欲报青山雨过才。自古中原尽俊英。不堪回首暗吞声。百年羁客写肝胆，一世寒儒难弟兄。悲永夜，对繁星。似看灯火万家营。所言褊狭非君子，无暇还忧殁后名。战火多看灵性通。三春能使笔花红。家随燕子居南北，梦入杨花惹雨风。任缥缈，不虚空。诗怀一掬献天公。榆钱尽撒桃源水，为买胭脂染泪浓。人到伤时始学狂。无家清福拟称王。双瞳犹染春湖色，长发时飘晓雾香。生健翮，上穹苍。能无俯视叹栖遑。青山剖腹倾丹土，肯替冤魂鼓热肠。人面正逢山面青。非关瘦减莫伤情。花间如梦初迷路，湖上微醺巧遇莺。已无雨，乞山灵。果能卷水灌农耕。凶年未必教忘战，老去终难作俊英。鬻画犹能活一身。读书岂可慰群亲。客来远近偏思睡，情判真虚只据贫。安排好，过黄昏。欲浇薄酒梦无痕。嫦娥不耐天风冷，淡抹云膏笑敛唇。寻得瘦梅插冷斋。未知春意肯随偕。偶来香气雪疑暗，似助诗情花乍开。得苏醒，莫嫌猜。几多槁死作薪柴。醉中抱膝人如瓮，梦断江头独自哀。仙侣有情亦羡人。能将物物永相亲。莺窥诗案常偷句，蝶上云鬟共惜春。新意足，旧情温。料知双处更清真。飘然年少偕归去，降到江南不染尘。"}