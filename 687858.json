{"id":"687858","title":"和答许巡按枉顾定山韵","dynasty":"明","author":"庄昶","text":"老病心随去节高，百年双鬓未应凋。閒来莫道山中眼，不见银河万里桥。多少风花滥此亭，白云流水正泠泠。大观肯把蓬莱意，打作西山一片青。千古真逢一豸冠，青山何怪万人看。可知襟抱明良地，元有乾坤一个宽。妙句何来一小亭，古弦清庙自泠泠。老生欲和无天趣，只有西山数点青。何处朝冠与病冠，青山一笼荷同看。也知不与行藏别，画得丘轲样子宽。秋家元气领谁高，霜里春无半叶凋。笑把鹰鹯鸾凤想，拜公千拜拜溪桥。"}