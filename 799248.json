{"id":"799248","title":"范蠡载西施图歌 其一","dynasty":"清","author":"宋湘","text":"越王己霸吴王死，夜半传呼索西子。西子功成可以止，范大夫曰鸱夷矣。鸱夷何处寻，路人都指吴江心。宁知消夏湾前路，自出门来生怕住。若耶溪畔记相逢，只有一人真是故。无端歌舞可奈何，国恩知己两情多。白纻衣边浣纱泪，乌栖台侧采莲歌。朝亦复采莲，暮亦复采莲，妾心五湖水，妾梦五湖烟。五湖船头打两桨，五湖船尾芦葭响。钱刀意气付闲评，估客渔娘空比象。年年湖水绿油油，君王寿考臣扁舟。扁舟只在湖心里，一日扬帆一日留。如何不向湖头醉，郎本英雄妾本媚。十年辛苦百年闲，回头莫说吴宫事。吴王宫前有鹧鸪，越王宫前亦鹧鸪，千秋谁氏扁舟图。吁嗟乎，伍大夫。"}