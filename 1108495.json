{"id":"1108495","title":"为圃二首","dynasty":"宋","author":"刘克庄","text":"屋边废地稍平治，装点风光要自怡。爱敬古梅如宿士，护持新笋似婴儿。花窠易买姑添价，亭子难营且筑基。老矣四科无入处，旋锄小圃学樊迟。衰病归来占把茅，譬如僧葺退居寮。因存橘树斜通径，怕碍荷花小著桥。古有功名兴钓筑，今无物色到渔樵。可怜岁晚闲双手，种罢芜菁撷菊苗。"}