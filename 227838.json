{"id":"227838","title":"和马粹老修广德湖","dynasty":"宋代","author":"舒坦","text":"古作重虑始，功利故能永。末俗纷锥刀，往往附光影。此几百岁余，兴废屡动静。七乡十万家，利害寄俄顷。筹张好恶曹，聒聒乱池黾。使君武陵孙，明洁水中荇。坐啸黄堂春，独得意外景，登临莽芜没，叹息民不幸。一日出水光，荡漾出荒梗。黍禾杂菰鱼，狼籍被它境。人指白鹤祠，殷勤窃有请。衣冠俨群公，一一画真鲠。斯人岂可作，庶用荐遗秉。公乎且我去，何以慰乡井。愿属丹青手，千载共观省。"}