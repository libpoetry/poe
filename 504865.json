{"id":"504865","title":"饮天游室夜大雨移席有作","dynasty":"明","author":"乌斯道","text":"炎歊尼欢宴，露坐希夜长。望舒閟金波，屏翳决银潢。飞廉亦驰骤，万马集战场。孱姿或沮丧，壮怀当激昂。丈夫干化机，晦冥宁我伤。清酤既不匮，华灯岂辞张。楚歌激忠肝，越吟思远乡。卜昼固前闻，夜饮诗所臧。愿言各尽醉，顷刻远相望。缅怀芙蓉洲，池阁风雨凉。遗音若金石，百载不能忘。"}