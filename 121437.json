{"id":"121437","title":"待潮顾浦宿耕者张钦舍","dynasty":"宋代","author":"颜发","text":"海近云气昏，禹迹开茫茫。晴要列障逻，什伍屯平冈。顷遭七年旱，骤见九秋黄。腰镰喜复悲，泥水新圃场。县侯初下教，官赋无丰荒。错挥制锦刀，戏作编氓创。身上催租瘢，短褐愁盖藏。谭为五县最，荐飞十剡章。逡巡掌邦计，跬步封侯王。江淮十万师，待饲正颉吭。禾麦今已登，妇子戒勿尝。行俟天雨粟，饱食均四方。"}