{"id":"611318","title":"今昔行赠叶紫虚社兄南归","dynasty":"明","author":"邓云霄","text":"秋入衙斋风淅淅，悲秋客子歌今昔。回看往事念年馀，怀抱依然对兹夕。当时年少气豪粗，把臂同君坐石湖。笔下共矜千卷富，橐中宁论一钱无。深山胜迹烟雾灿，石髓松花还可饭。楚楚衣裳剪绿萝，荧荧灯火窥青简。有时蹑屐上峰头，忽惊屐底有云流。眠空宇宙三千界，气盖山河百二州。泠然长啸雄风吼，共道功名如唾手。砚水清波起北溟，剑花赤焰冲南斗。意气相期接翼飞，宁知时命两相违。宦途愧我题桥晚，失路怜君泣玉归。春来秋去光阴谢，握手重逢两悲咤。渐见巅毛点雪霜，更堪儿女催婚嫁。丈夫有舌岂长贫，垂纶牧豕登要津。羡君昂藏七尺身，重君焜耀连城珍。彩笔挥洒如有神，肯甘龌龊淹风尘。酒酣拔剑为君舞，羁思离情不肯诉。况是蒹葭白露时，啼乌夜绕江城树。劝君酒，对君歌，岁月流光一掷梭。君归仍坐白云窝，倚天长剑还再磨。歌残漏永商风起，磊落平生一片气。薄宦虽无陆贾装，赠君空有绨袍意。旧事凄凉昔与今，岁寒父谊□千金。石湖松桂烦相问，芳草闲云寄此心。"}