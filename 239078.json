{"id":"239078","title":"游灵泉山寺","dynasty":"宋代","author":"石介","text":"寺远离朝市，同游并结軨。堦垠盘石磴，殿影落青冥。地胜松筠众，山名草药灵。洞门深数里，桧树寿千龄。疑有神仙聚，甯容魃魅停。年多养龙虎。早已蛰雷霆。石上生苔藓，岩阿长茯苓。晴云出幽窦。阴雾滑疏櫺。露滴茶芽润，烟蒸竹汗青。餐霞充道味，采朮验丹经。直拟陞高处，何妨陟绝径。遐观际寥廓，下视何羶腥。自被利名染，无因肮腑醒。晨兴看桉牍，夜坐守窗萤。龌龊遵前训，兢兢视此铭。沉冥若笼鸟，囚紧似拘囹。有愿栖云壑，相随步翠坰。平生山野性，暂喜据梧瞑。"}