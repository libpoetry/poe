{"id":"822588","title":"渡江云三犯 净社拈题，雨意，限韵","dynasty":"清末近现代初","author":"周岸登","text":"山颦低锁黛，远岚翠匝，暝度楚天遥。半春频梦雨，雁后花前，恨逐舞红彫。余寒殢热，病损却、麟带宽腰。衣倦添，鸭眠熏减，麝晕掩羞潮。魂销。鸾弦香沁，凤轸音乖，也难成凄调。凝望极、云连芳草，青误征袍。风回絮卷浑如雪，漾酒旂、愁满江皋。凭醉赏，兰痕腻玉冰绡。"}