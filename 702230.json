{"id":"702230","title":"酬姜仁夫用阳明韵见赠兼怀阳明四首","dynasty":"明","author":"湛若水","text":"榜夫晨理棹，行人难久留。悲管三四动，注目临溪楼。昨为饮会地，一旦如三秋。流光逝不停，一去永不收。幽兰发汀渚，灵芝秀崇丘。因风遗远馥，聊以消我忧。我忧难且陈，具陈忧愈长。寸心托短札，道远不可将。隆思盈怀闼，浩浩谁能量。上士厌糠籺，狗马饫高粱。芝兰翳草莽，荆杞生高堂。高堂今宴会，明日就泥途。保命欲骞举，忘身在网虞。涉江防滟滪，即陆愁崎岖。嗟予将安之，平地成险阻。险阻思安土，乐天安可忘。念彼同怀子，暌别令心伤。天地尚回转，日月会有常。咫尺乃千里，何况道路长。滁云耿悬榻，婺雨暗山房。摩挲旧题句，中夜梦连床。"}