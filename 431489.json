{"id":"431489","title":"月底修箫谱 题赵香宋木化石和玉津均","dynasty":"近现代","author":"邓潜","text":"雀巢凉，霜菊晚，年岁看将晏。独倚西楼，怅绪倩谁剪。弄诗把酒无聊，幽窗浮月，按新谱、清箫吹缓。正凝眄，一霎多少前尘，都来掠双眼。人在天涯，有忆则非远。不知何物相思，除非闻我，向梦里、几番低唤。古铜声，苍玉色，根斲朵云瘦。米老前生，眉宇认疏秀。也同好事松陵，二遗吟就。宛形肖、环窗岩岫。趁春昼。看他蜕骨苍龙，残鳞黯金绣。莫是康干，松化历年候。甚时约到鸥波，奇礓戏赌，好共把、棋局新覆。"}