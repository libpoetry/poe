{"id":"697472","title":"与众宾游城西园亭作二首","dynasty":"明","author":"胡应麟","text":"端居俟时命，日暮寡所欢。眷言写忧思，散步游西园。西园一何丽，薜荔交崇垣。飞甍带层阁，曲榭临回轩。丹霞吐岩岫，白云冠林峦。灼灼芙蓉披，瀼瀼白露漙。游鱼跃清波，好鸟鸣树端。感兹动植情，悟彼节候迁。百年亦瞬息，金石畴能坚。念当命我友，肃驾开华筵。悠然迟心赏，寓目双飞翰。嘉宾既咸集，徒御何辉煌。逶迤度飞观，置酒临回塘。长渠激芳流，曲岸披丛篁。齐瑟列前楹，秦筝鸣后堂。燕姬发皓齿，越女呈红妆。清音振林木，妙舞协宫商。觥筹互交错，四座咸慨慷。夜阑更秉烛，雕辇随风翔。明月出云间，列宿正纵横。四序忽若驰，行乐安可长。申章纪良晤，无为歌太康。"}