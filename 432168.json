{"id":"432168","title":"重庚纪事一百首（选六）","dynasty":"近现代","author":"李永镇","text":"一舰西飞四舰沉，随风鹢散渺难寻。令威化鹤沧溟里，费尽昆明教战心。电灯铁轨净纤尘，圣寿无疆阆苑春。万国衣冠趋便殿，珠花玉树万枝新。馆垣炮雨急如飞，中使联翩下紫騑。天语殷勤瓜果赐，撤兵旦夕解重围。咒符附体捧拳轻，牛鬼蛇神处处迎。瀛海仙人应浩劫，跪坛然表问分明。同种同文日本兵，联军先入凰皇城。不是蝥弧争一著，端因蜃齿太关情。劫后争求古画图，耽诗东国性犹殊。每因礼拜兵多暇，赠句珍如照夜珠。"}