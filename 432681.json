{"id":"432681","title":"秋感二首","dynasty":"近现代","author":"庞俊","text":"秋从林际归，万叶堕黄茂。草虫助之鸣，切切近寒甃。我静物愈动，四顾但眉绉。独此海棠花，破块拥孤秀。窈窕城可哀，繁霜宁汝宥。非天不厥杀，蓐收功未就。兰蕙一萧绦，已矣且自救。西风吹血腥，扰扰尘暗昼。危城蓄众哀，亡国喜私斗。遂令一世民，日日游羿彀。盗蹠亦有道，侧目孰敢诟。壮士尽苍生，有虱在其胄。悲哉掷万骨，与人作贵富。坐思冯道语，佛出那得救。酒薄幸可醉，不饮奈心疚。"}