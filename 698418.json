{"id":"698418","title":"秋日杂题","dynasty":"明","author":"唐之淳","text":"月没荒城晓角催，风清平野暮云开。射雕都尉分弓去，杀虎将军奏捷来。蠮螉塞外风吹雨，鸡鹿山头露欲霜。为恐寒惊慈母线，起来先著旧衣裳。一泓清水古时河，洗马归来饮橐驼。不信边州住多日，胡儿头唱汉儿歌。深帽胡鹰绿锦韝，高蹄骏马玉雕锼。向人意气争驰猎，欲取沙场第一筹。自为边客早知秋，听得秋声起别愁。野粟垂花羊乳子，一年多半在幽州。处处箫笳接旆旌，时时风雨送秋声。紫驼白马三千帐，野草荒烟十二城。三月边城没酒尝，朝朝饱饭索茶汤。有时吟苦心如醉，吟得惊人似醉狂。万里归心折大刀，三军何日解征袍。不如归吃南中饭，绿芋红鳞紫蟹螯。"}