{"id":"830591","title":"露华·史馆西斋为方略馆，庭前榆叶梅一株，其根桃也。发新干不数年，大逾拱把，迥出檐表。当春桃盛华，而梅犹敛萼，掩抑其閒，颇感荣悴之异。用碧山韵赋之","dynasty":"清末民国初","author":"夏孙桐","text":"弄晴绀雪，认娟容怨靥，犹殢香魂。露梢竹外，年年添得春痕。为底旧妆憔悴，倚峭风、低亚仙裙。空叹息、芳华换了，未换孤根。依依夕阳明处，早蝶倦蜂稀，烟锁千门。余霞似锦，金觚更傍朝昏。几度笑春相对，怅浣纱、人老萝村。红万点，宫沟暗泻冷云。"}