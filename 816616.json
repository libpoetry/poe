{"id":"816616","title":"忆弟二首","dynasty":"清","author":"曾国藩","text":"无端绕室思茫茫，明月当天万瓦霜。可惜良宵空兀坐，遥怜诸弟在何方。纷纷书帙谁能展，艳艳灯花有底忙？出户独吟聊妄想，孤云断处是家乡。忽忆他时襄水上，恶风半夜撼春雷。舟人捩舵声同泣，客子扶床面已灰。仰荷皇天全薄命，信知浮世等轻埃。汝今归去复何似？回首世途诚险哉。"}