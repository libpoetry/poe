{"id":"497709","title":"答李甥士常","dynasty":"明","author":"岳正","text":"李郎勋阀子，被服作儒生。年少胆气粗，俗尚鸿毛轻。平视裘马豪，横突辞赋营。前瞻圣贤域，徐闯八九程。譬如堂堂陈，势莫敢与争。又如虎负嵎，可避不可撄。况服声利驾，肯移跬步旌。齐由尚功大，鲁以秉礼名。在忽故辞偶，于渭事亲迎。道同千方合，书组万缕情。讵谓林下穷，可馆世上英。临风歌玉树，促刺愧冰清。"}