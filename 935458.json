{"id":"935458","title":"记戊午十一月二十四夜梦","dynasty":"宋","author":"陆游","text":"街南酒楼粲丹碧，万顷湖光照山色。我来半醉蹑危梯，坐客惊顾闻飞屐。长绦短帽黄絁裘，从一山童持药笈。近传老仙尝过市，此翁或是那可识。逡巡相语或稽首，争献名樽冀馀沥。我欲自言度不听，亦复轩然为专席。高谈方纵惊四座，不觉邻鸡呼梦破。人生自欺多类此，抚枕长谣识吾过。"}