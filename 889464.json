{"id":"889464","title":"又和谢良辅惠箭笋","dynasty":"宋","author":"吴芾","text":"卜得幽居山绕屋，四围景物何纷郁。门前掩映百垂杨，墙里回环万修竹。风来花气竞薰人，日出鸟声浑满谷。檐前花树尽堪攀，砌下清泉常可掬。暮年得此复何求，但闭柴荆理松菊。客至草草具杯盘，随分烹炮荐鱼肉。野人颇厌近腥膻，长苦春蔬餐不足。固知竹箭已抽萌，玉箸琼簪破苔绿。非君好事远寄将，安得今朝充我腹。礼勤意厚已难当，仍出长篇相付嘱。嗟予朴拙岂知诗，祇觉珠玑照双目。朝吟夕咏自忘疲，虽欲安眠眠不熟。起来烂煮饱枯肠，尽却韭菹并豆粥。人生嗜好固不同，此味定知人共欲。第惭作报乏琼瑶，恶语虽多漫盈牍。"}