{"id":"251516","title":"念奴娇·月夜汎溧阳天目湖","dynasty":"现代","author":"汪洋","text":"露凝烟浪，撷鲛人清梦，水晶宫里。摒息鱼龙三百万，上有群峰环翠。澹月双圆，轻舟孤寂，半是瀛洲味。跳珠风细，为予微湿诗袂。独卧无际苍茫，高台耸冷，今古如飞骑。玉斗低飘松柏响，远近离离堆髻。众岛围棋，一湖缥碧，空莽皆浮世。虚槎谁下，或为星火斜坠。"}