{"id":"1108328","title":"上益公十绝为寿 金乌","dynasty":"宋","author":"刘过","text":"金翰振晓近天威，玉宇循琼昼影迟。曾上大裘头上看，暧然可爱是冬曦。雪淡星疏月有光，广寒仙府岁偏长。多应自制延年药，振古长同桂子香。纳锡曾看上九江，又闻詹事奉储皇。巢成荷上窥仙景，左顾溪中赐印章。缑山橘井与青田，驱策风云友列仙。名号横空心万里，九皋声动九重天。年永曾闻葛稚川，玉京何处锦纹鲜。赏花应制嘉宾宴，小雅当为第一篇。少壮东堂奏捷功，浮香仙籍继家风。年年占得中元景，一颗冰轮照九穹。枝如华盖耸瀛洲，永世香风荏苒浮。特有群仙来弭节，细听鸣凤碧枝头。冰条雪叶节高坚，台宪风生凛凛然。可羡堪为栋梁用，至唐千载尚三千。寿客尤宜在寿乡，钿花的皪傲新霜。更歌华寿今归去，尚有渊明野趣香。东封已受大夫封，又入丁公吉梦中。祗道济时作舟楫，茯神尤有济人功。"}