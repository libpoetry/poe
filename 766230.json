{"id":"766230","title":"双头莲 并蒂白莲","dynasty":"清","author":"左锡嘉","text":"抛尽明珠，听乍歇吴歌，碧天无际。花开并蒂。正白雨才过，红妆如洗。似此织就云裳，隔重重烟水。鸾镜底、玉立亭亭，鸳鸯料谙情味。皎皎不染污泥，试凌波刬袜，香尘微起。银塘月坠。料此际、仅许个侬双倚。为问一捻冰魂，者夜凉知未。但剩有、宛转情丝，缠绵自理。"}