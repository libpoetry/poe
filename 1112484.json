{"id":"1112484","title":"张子华屡为唱篇有诗要予为首唱次韵谢之二首","dynasty":"宋","author":"张守","text":"百篇无一可讥评，落纸银钩慕伯英。足蹇向来甘后乘，敌勍真合避先声。探骊君每珠先获，类鹜吾惭鹄不成。十五大都须赵璧，无劳鼠璞换秦城。诗名宗党不虚传，又复舂容见大篇。李蔡名甘居广下，照邻文合在杨前。盘斜敢下长鲸钓，引路须烦老骥先。纸贵韦郎一千首，不妨频觅浣花笺。"}