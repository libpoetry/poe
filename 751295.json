{"id":"751295","title":"梦月夜游笔架山歌","dynasty":"清","author":"金和","text":"我昔初游笔架山，重岩绝巘穷跻攀。夕阳满天下山去，山灵笑我真痴顽。梦中来呼渴睡老，汝昨看山爱山好。好山不向月中看，谁识此山天下少。我欢跃起欢相迎，山灵挈我随之行。腾地直上一千丈，此山屹立如在不夜城。九阍咫尺通帝京，四边寂静无人声。举头不见团团月，却是广寒旧宫阙。万户千门无点尘，珠斗银潢共清绝。此时姮娥露真面，云锦衣裳飏红电。须臾放出大光明，融结此山成一片。山耶月耶两不知，浩浩长空亘秋练。山灵语我此奇景，除却此山无处见。此山南来第一真洞天，今作穷妻汤沐县。绕县遍种丹桂花，灵根来自海市鲛人槎。云是结璘使者手赠春风芽，此山樵童渔女一一皆以花为家。花开花落一十二万载，古树今树不断香横斜。偶然桂子月中堕，当作瑶池灵药可。白兔谁闻天上舂，青鸾自寄山中果。人生得入此山游，仙箓何事更向佺铿求。此山一草一木一猿一鹤俱是不凡品，而况餐烟吸露之灵修。我心默默方然疑，忽闻侍从传语山灵知。近来吴刚老病疲，其属八万四千户，斤斧往往乖常仪。一去蓬莱十日不复返，闻其烂醉蒲桃新酒无醒时。顷间问游下方客，落落冰玉无俗姿。吴刚修月不称职，今后其人客代之。山灵贺我促我顿首谢，我有我志请毕今夕语。我之学儒仅仅知讴䪩，我之学农仅仅习耕稼。其他一切愚过移山公，而况生平懒同嵇叔夜。尘世不愿受羁勒，天府何堪任驱驾。幸为更乞恩外恩，曲恕草茅虮虱臣。七宝楼台非我事，匠材别选宁无人。山灵对我长太息，叱咤一声如霹雳。惊回春梦落河海，依旧青镫闪蓬壁。东窗指顾榑桑红，照见此山最上芙蓉峰。"}