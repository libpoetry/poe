{"id":"696760","title":"和答庶吉士杨之宜就柬宗豫大学士士奇谕德及翰林诸同志","dynasty":"明","author":"金幼孜","text":"西风露下碧漙漙，久别羁怀有万端。游子自惊乡梦远，慈闱应念客衣寒。云连南浦低回雁，木落空江涌浩澜。东阁故人如见忆，新诗还许寄来看。广寒宫阙载丹丘，揽辔亲随御辇游。林外好花多映日，涧边瑶草不知秋。恍疑飞步凌三岛，绝胜吹笙过十洲。此日登临膺宠渥，相思不见重离愁。都门翘首思如飞，万里乡山入望微。久客情怀随处好，故人书札近来稀。江南落日孤云远，旅馆西风一雁归。昨寄黄庭缄远意，使来应想达京畿。太平海宇被皇风，御辇时巡出九重。献纳极惭才力薄，遭逢更荷圣恩浓。未忘退直联车骑，犹忆同朝听早钟。回首帝京天咫尺，钟山云气尽成龙。日射天门乌乱啼，朝回祇在掖垣西。玉堂视草回鸾驭，内苑看花散马蹄。太液波光临阙近，西山云气入帘低。欲知别后承恩好，时有天香满袖携。十年谬忝戴朝簪，岁月欺人老易临。报国未酬明主意，托交深识故人心。太平制作过前辈，早岁声华在禁林。何日西窗同剪烛，尊前夜雨听新吟。扈跸叨陪侍从臣，后车宁敢附麒麟。三春跋涉秦淮道，万里经行析木津。薄宦十年违梓里，丹心此日系枫宸。南来冠盖多如雨，欲赋长杨愧后尘。春风跃马上燕台，一览江山亦快哉。盛世遭逢叨宠眷，微生报答愧非才。已从琼岛看花去，还忆长杨献赋来。早晚元戎清朔漠，先期扈跸日边回。金水桥东谩卜居，趍朝日日侍皇舆。心悬北阙青云近，日接南天树影疏。远客风流应未减，诸公文采复何如。痴儿无事烦深念，懒钝宁能读父书。"}