{"id":"623066","title":"后梁二主","dynasty":"明","author":"郭之奇","text":"朱三本是砀山民，从巢为盗始抽身。贼名甫脱忠名赐，已袭沙陀复破秦。蔡州克后兵逾盛，河中请幸国初沦。巧楼恸哭移车驾，执板为歌出相臣。夺天子贼长安入，此人非复向来伦。九曲九王归一水，流清流浊总河漘。椒殿恶名岂奴负，济阴宝册任兄嗔。可怜号哮孙供奉，羞杀当年舞蹈循。三百唐家虽灭社，太原馀孽已窥闉。经营那得藏凶地，腹背终须露逆釿。郢王授首归廷谔，末帝衔刀俟甫麟。削封毁庙犹轻典，老贼何当作庶人。"}