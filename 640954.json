{"id":"640954","title":"夏日登宿云台有述寄霜月上人","dynasty":"明","author":"林鸿","text":"投簪返初服，蹑屐谢纷扰。永言卧丘壑，庶以狎鱼鸟。兹台夙所憩，磴石出烟筱。况逢朋簪盍，燠景共临眺。前瞻极空阔，下瞰洞深窅。地古云木残，天长海山小。真僧此冥栖，宴坐阅昏晓。喻心青莲净，说法天花绕。愿闻微妙音，意泯万缘了。岂必东林人，相逢可同调。"}