{"id":"1085873","title":"二月朔日诣学讲堂前杏花正开呈教授","dynasty":"宋","author":"王十朋","text":"孔坛昔栽杏，鲁人呼东家。当时三千株，化工无等差。雩风长其实，教雨濯其葩。木与圣化俱，芬芳无迩遐。数株能白红，开向天之涯。况于芹藻间，相看意殊嘉。对之怀哲人，甘棠何以加。不比曲江春，祇名及第花。又异仙家桃，徒尔蒸红霞。愿言广对殖，夔鲁同光华。"}