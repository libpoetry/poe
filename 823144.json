{"id":"823144","title":"月边娇 美人小相","dynasty":"清末近现代初","author":"赵熙","text":"春影华鬘竟不分，三生修来如此。黛痕山笑，红窠露饱，何限六朝风致。瘦绝单衫，又妙是清和天气。家常梳裹，透雪腕，双笼珠子。似曾相识非耶，镜中依约，圣湖烟翠。淡妆无语，香霏欲滴，无法安他名字。将身靠几。任起坐都如人意。桃花小样，请戏猜年纪。"}