{"id":"822694","title":"梦横塘 辛未惊蛰，金陵书感","dynasty":"清末近现代初","author":"周岸登","text":"断云心远，丝雨梦轻，晚来飞电虚掣。殿角春雷，合皂出、憎寒羞热。严鼓欺花，冷烟笼水，坏陵弹雪。认零金剩粉，乍澹翻浪，人天恨、空悲切。都言雁足无凭，甚烹鱼溉釜，也误珰札。嫩约钿车，难领略、郊游风物。更谁与、调莺剪燕，染柳熏桃斗春色。漫动愁吟，背人含泪，捻丁香千结。"}