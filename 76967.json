{"id":"76967","title":"读老子·放翁晨兴坐龟堂","dynasty":"宋代","author":"陆游","text":"放翁晨兴坐龟堂，古铜匜烧海南香。临目接手精思床，身如槁木心如墙。八十一章独置傍，徐起开读声琅琅。怳然亲见古伯阳，袂属关尹肩庚桑。孰能试之出毫芒，末俗可复跻羲黄？阴符伪书实荒唐，稚川金丹空有方。人生忽如瓦上霜，勿恃强健轻年光！"}