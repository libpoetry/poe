{"id":"843326","title":"游理安寺","dynasty":"清末民国初","author":"俞明震","text":"行尽九溪曲，获此烟中岫。下临十八涧，土石吐奇秀。到寺不知门，风枝接飞溜。乔楠千万株，劲与竹同瘦。巢鸟无高心，阴阴失昏昼。微觉世可悲，仰窥天如窦。松颠阁已欹，法雨泉可嗽。古意在微茫，名山谢雕镂。凭高纳万态，海色上襟袖。返照失中峰，群山有迁就。吾衰意何择，幽极神转瞀。了知出世难，清景付驰骤。"}