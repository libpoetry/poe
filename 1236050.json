{"id":"1236050","title":"遂閒堂独坐自和三首","dynasty":"元","author":"张养浩","text":"击鲜酾酒有馀甘，种竹移花不是贪。世事灰残心上火，年光丝尽鬓边蓝。地环赤县神州九，人共山猿野鹤三。六载丘园凡六召，小臣何德圣恩堪。世味宁同酒味甘，野情不似宦情贪。乘舟远遁谁如范？拍板高歌每羡蓝。追狗仅能功第二，卧龙竟使国分三。英雄事业无涯苦，举似高人一笑堪。至味何尝有苦甘，大观初不校廉贪。苔垣蜗篆斜行玉，柳岸莺梭巧织蓝。饮兴平吞云梦九，吟魂高绕华峰三。青编黄发林泉下，此乐惟应我辈堪。"}