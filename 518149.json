{"id":"518149","title":"节妇吕嘉贞","dynasty":"明","author":"唐文凤","text":"人生如石火，倏忽无停光。来者日以续，往者日以忘。阴阳自不息，死生固其常。悠悠就泯灭，有志当悲伤。所以贵自立，卓然振颓纲。男儿慕勋业，才高万夫良。女子守贞节，秉心百炼钢。一生虽云短，万世亦以长。龊龊苟无誉，弱草栖秋霜。云何吕家女，薄俗能激昂。喧啾众鸟群，划见孤凤凰。白刃不辞苦，青春谢红妆。大义既已著，委顺名益彰。香魂掩幽壤，高坟多白杨。馀芳垂竹帛，肯愧纪述详。黄山锁愁霭，湿翠空苍苍。"}