{"id":"502673","title":"送郑克复睢阳军","dynasty":"明","author":"王恭","text":"空山忽鸣鵙，露白秋草寒。离居感物候，况有行路难。从征睢阳里，饮马黄河水。孤剑二十年，寸心五千里。朅来问乡馆，捧檄仍徵兵，戚戚慈母恋，依依兄弟情。行当辞复去，悠悠念王程。黄云白雁秋萧索，野水西风汴城郭。洛苑初霜赤叶飞，大梁古道黄花落。戎衣此去勿迟迟，莫向清平叹数奇。白头好遂还乡计，姜被重欢綵重戏。"}