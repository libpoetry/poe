{"id":"1078527","title":"蒙成大亨分送紫苏且以前书有戏谑语垂示解嘲辄次元韵","dynasty":"宋","author":"綦崇礼","text":"先生昔为吏，敏政便剧繁。利刃无错节，大邑如烹鲜。民曹与廷尉，众纷常裕然。胡为弃九卿，岁晚来灌园。分阴在所惜，寸地不忍闲。草木苟有用，岂惮远移根。从来忧世心，中怀百虑煎。栽梅期鼎实，无取寒花妍。植竹待威凤，肯羡冥鸿骞。此志未云遂，亦足留风烟。山泉酿贤圣，艳曲听婵娟。引酌梅竹下，醉卧云峰前。何以解其酲，玉笋捧瓯圆。香泛紫苏饮，醒心清可怜。洗涤曲糵昏，还观神明全。先生得此物，手种当春天。耘培供采掇，内热常得痊。云何失滋茂，无乃人力愆。因疑课督功，多稼移大田。循例犹见分，乞邻问东阡。不耐作戏语，解嘲来巨篇。珠玉隐光彩，入城惊市廛。风霜已落木，洞户宜垂毡。何当拥炉夜，一樽同笑言。"}