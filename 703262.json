{"id":"703262","title":"相江叹","dynasty":"明","author":"释今无","text":"壮岁逢沙汰，髫年饱乱离。计穷观世日，悲正及秋时。短发羞人见，长贫有钵知。我心不可转，鸥鸟莫相疑。安能关至计，无乃损皇仁。错念观前世，闲言误后人。昙花甘委雪，篱槿岂禁春。谁道琉璃国，笳吹不起尘。檀林烧豆火，水族失龙鳞。乘槎难及汉，避俗敢言秦。碧海徒多梦，青山已少人。独怜边徼地，不及帝城春。天地微生薄，风霜岁月赊。金钩奔醉象，玉盏落长蛇。草遇千年雪，莺啼二月花。宝龛尘渐积，珍重拂轻纱。袈裟犹未白，螺髻镇常青。有愿酬今日，无言问小乘。情田心莫莫，玉海泪盈盈。满山松柏色，不作旧时声。圣朝应勿阙，斯道与斯文。清磬凭谁击，名香岂易焚。寒星人外见，天梵静中闻。纵得常如此，沙鸥已失群。万物欣其盛，何能守寂寥。月沉空有恨，风急自无潮。一念终难到，三禅岂易烧。还将金玉带，依旧镇山腰。庄严欣帝梵，衰落妒波旬。究竟空怜我，依然不怨人。灵蛇收鲤眼，宝剑涸龙津。却怪林逋鹤，生来骨相贫。海竭珊瑚死，林深虎豹屯。无人添食钵，教我住荒村。梦逐梅花去，形愁槁木存。长廊风寂寂，日落自关门。"}