{"id":"1240071","title":"送沈孝廉读书天屏山","dynasty":"元末明初","author":"张羽","text":"秋空雨洗千芙蓉，霜树绕谷攒青红。嗟我欲游不可得，子往毕业兹山中。念子出身自纨绮，秀如青松茁蒿蓬。十年奔走铩毛翮，黄金散尽家已空。怀中一经不敢弃，舍此将恐为昏聋。束书上堂告父母，云深独往无仆僮。林僧谷叟颇惊客，粗茶粝饭意甚忠。身闲昼静百事绝，经史左右相研攻。径须跨海踏鲸背，且莫琐屑笺鱼虫。车良路端期不止，跬步自可升华嵩。学成静俟时自至，譬彼力穑遭年丰。朝廷悬爵待奇隽，掇取五鼎荣三公。古来孝弟神所相，未必使子羸其躬。蹇予少学壮愈惰，聪明日损鬓已翁。世间有书未尽读，安得返老还为童。跛鳖那由追騄耳，赠子以策情何穷。倘有新知远相教，为我缄寄东飞鸿。"}