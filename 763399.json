{"id":"763399","title":"东风第一枝 栖贤看梅，次龚芝麓","dynasty":"清","author":"吴绮","text":"螺碧遥峰，鹅黄新水，大堤烟草初暖。紫骝斜袅，金鞭十里，笑花风浅。琼清粉淡。抵多少、梦云憨软。只容他、双鹤栖迟，不许美人莺燕。凝睇处、雪迷诗眼。坐久地、香吹酒面。漫誇点额含章，那数綵林隋苑。金樽檀板。逗春心、串摇珠线。问此时、陇上参差，可似何郎重见。"}