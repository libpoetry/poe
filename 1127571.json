{"id":"1127571","title":"望云岭自古北口五十里至岭上南北使者各置酒三盏乃行 其三","dynasty":"宋","author":"彭汝砺","text":"白首功名意已阑，正如飞鸟倦知还。苍茫杳霭云深处，说是燕然旧勒山。朱颜使者黄金带，铁面将军紫罽袍。会道因缘非一日，忘怀彼是即忘劳。五更风雪霁层霄，残月寒星共泬寥。道路长如之字转，胡人能以近为遥。"}