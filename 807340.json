{"id":"807340","title":"水调歌头  题毛会侯戴笠垂竿小像","dynasty":"清","author":"陈维崧","text":"水色绿如鸭，又似乍磨铜。靴纹细浪忽起，飒飒夹溪风。数里江村茆屋，一带芦汀蟹舍，下遍钓鱼筒。云作蔚蓝缬，衬以晚霞红。燃楚竹，炊香糯，五湖东。新来溪友堪讶，乃是大毛公。赢得罛师拍手，汝有金貂玉佩，讵是绿蓑翁。笑起唱铜斗，馀响落蛟宫。"}