{"id":"865696","title":"游北禅","dynasty":"宋","author":"邓深","text":"城市有深远，为兴远如近。冒暑一来游，政使俗者哂。萧然清净界，软语接支遁。小童敬杖屦，添香拨馀烬。煮饼撷园蔬，徐以茗椀进。窗外得小坡，野意颇无尽。胡床移最宜，清风来有信。静暑荷送气，敲凉竹成韵。夕阳归鸟疾，参差不作阵。古寺忽横烟，巧与画张本。会心忻有得，贪坐苦易晚。酒固无献酬，言亦忘答问。"}