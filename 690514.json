{"id":"690514","title":"甲寅秋兴十首","dynasty":"明","author":"张萱","text":"一庭黄叶覆苍苔，瑟瑟西风昨夜来。渡水夕阳云色白，迎寒微雨雁声哀。生衣欲换砧先动，团扇新辞箧未开。自是多情情转懒，楚臣休更赋悲哉。飞飞田雀啅柴门，禾黍高低夕照村。閒引儿孙扶鹤发，笑披蓑笠导鱼轩。洗牏竹下新秋涨，御食花前老瓦盆。舞罢莱衣频顾影，不堪回首鹡鸰原。曾闻哲匠感萧晨，欲向彭咸问水滨。十幅□笺题楚些，一杯新酒荐灵均。饶他积毁能销骨，留得恩多未杀身。莫笑一归头便白，青山不负白头人。行野长歌蔽芾樗，故将踪迹混樵渔。携归橐笔曾焚草，散尽餐钱为买书。何事老翁悲塞马，且呼小妇馔江鱼。秋来幸有閒居乐，绕膝分甘御板舆。断桥埼岸树交加，傍水穿林一径斜。暑意尚蒸溪阁雨，秋光先到野人家。竹知风健曾辞箨，菊为寒轻不放花。却喜庾郎饱鲑菜，穰穰何用祝污邪。新凉一榻腹便便，术序芝图续旧编。老去尚拈成冢笔，梦来犹赋衍波笺。应怜白发三千丈，曾染缁尘十二年。秋色渐堪苏病骨，可能长办杖头钱。膏肓泉石五经秋，老我从人唤马牛。举眼世情皆水淡，回头罪过总风流。秋声两岸桥边竹，山色一帘溪上楼。此日君恩真浩荡，逐臣犹拜醉乡侯。八拙何须较八愚，身閒一任鬼揶揄。归逢亥岁饶虾蟹，老向寅年避虎貙。地僻能令秋色剧，天高转觉月明孤。筑场莫剪场苗去，空谷于今有白驹。江空木落片云高，独立苍茫首重搔。故里幸分原宪粟，良朋空赠吕虔刀。窥人狎鸟时时下，抱叶寒蝉日日号。且向桂丛揽秋色，幽香深处读离骚。园依绿水簇琅玕，野色萧萧满石栏。睡足暑消楠瘿几，发疏凉到竹皮冠。短筇长镵閒生计，老菊衰兰旧岁寒。日日鸡豚赛村社，酒杯常得小团栾。"}