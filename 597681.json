{"id":"597681","title":"冬日苏明府席上醉歌","dynasty":"明","author":"林大春","text":"庭前莫作长松树，怪惹凄风起阴雾。争知乾鹊噪其颠，为报行人千里至。行人千里自何方，云自扬州吴楚之豫章。银章紫绶动星宿，文学吏治生辉光。世人折腰为五斗，甘事逢迎竞趋走。五柳先生归去来，彭泽遗碑在人口。归去来兮芜田园，三径荒兮松菊存。却笑移家住东郭，还如卜宅居南村。南村非为卜其宅，素心乐与数晨夕。乘兴来游尽酒豪，醉后狂歌半吟伯。中有山人号石洲，平生意气凌清秋。矧是通家辱游好，复以文字相绸缪。以此行来两不厌，不问春花秋月与冬霰。虚堂坐久到飞潮，促席谈倾过奔电。有时背着霜风高，力挽门屏遮怒号。岁寒正须共冰雪，宁学经生感二毛。君不见东家有客珠为履，玳瑁簪儿那足齿。又不见西家有女翠为衱，高倚妆楼笑槃汲。一朝客散美人捐，当日繁华不复还。仰视楼前玉委地，徒闻环佩声珊珊。人生得意祇如此，何似君家淡如水。请君听我醉时歌，天空月色银河里。"}