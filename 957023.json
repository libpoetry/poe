{"id":"957023","title":"初发桂林有出岭之喜但病馀便觉登顿至灵川疲甚自叹羸躯乃无一可偶陆融州有使来书此寄之","dynasty":"宋","author":"范成大","text":"桂林独宜人，无瘴古所传。北客守炎官，恃此以泰然。堂高惬宴坐，讼简容佳眠。不计身落南，璿柄三回天。今朝遂出岭，欢呼系行缠。罝兔脱丰草，池鱼跃清渊。那知多病身，久静翻怀安。长风荡篮舆，帘箔飘以翾。灵泉路吃蹶，仆夫告赪肩。我亦头岑岑，中若磨蚁旋。走投破驿宿，强饭不下咽。兹事未渠央，万里蜀道难。十年故倦游，况乃成华巅。蚕老当作茧，不茧夫何言。"}