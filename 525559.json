{"id":"525559","title":"潇湘逢故人慢 过浏阳石洞岭","dynasty":"明","author":"顾璘","text":"山城晓发，正初阳微暖，宿雾方消。林涧路迢遥。爱云峰翠滴，霜叶红烧。旌旗宛转，又何知、步入丹霄。回望处、江湖满地，不禁烟浪滔滔。村墟远，几家烟火道迩来，闾阎生计萧条。试说向当朝。正海晏河清，雨顺风调。知他甚事，掇薪火、漫燎鬓毛焦。且休谈、观风设教，烦公少损征徭。"}