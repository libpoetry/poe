{"id":"744473","title":"清镇道中","dynasty":"清","author":"洪饴孙","text":"空林昨夜春雨霏，惊起百道山泉飞。幽禽时啄碧藓肥，石屋春冷行人希。笋舆上下折不休，山翠频转频回头。一山转出花满洲，花色大放风前眸。嫣红姹紫纷相映，倒影溪光静如镜。竹坞云林转不穷，冷香薄雾吹无定。花前山色轩晴午，山里山亭俯寒渚。洒空新绿鸟啼声，有客间来课鹦鹉。"}