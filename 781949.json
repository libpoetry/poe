{"id":"781949","title":"游千山杂咏四首 其一","dynasty":"清","author":"戴梓","text":"瞻山若可登，登山未可即。驱马入烟云，披衣乱荆棘。急湍隔危途，弃乘贾足力。藓滑鲜人踪，芝残多鹿迹。方讶青霭回，瞥见红寺出。寺上落飞泉，匹练几千尺。建瓴悬青天，奔虬凌白日。水气散瑶光，含灵变颜色。悚身不敢前，倚树惊战慄。山僧致野情，摘果慰喘息。幽禽时一鸣，清响彻遥碧。"}