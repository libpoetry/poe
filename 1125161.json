{"id":"1125161","title":"外甥三郎删定和予冠字韵诗极可喜再用其韵作二首韦苏州有外甥赵伉献诗合雅音","dynasty":"宋","author":"晁说之","text":"赵甥诗与雅音合，韦舅宜高进德冠。我到古人良已远，汝承宗姓莫教难。传家自喜春秋在，居职应怜翰墨残。门户人身难相称，衣裳仪观不须叹。赵妹生儿身七尺，倚天剑称切云冠。长人自惜声名达，志士宁令捍格难。墨翟商瞿心总厚，司空城旦术何残。还将格律成吟咏，作者应须为尔叹。"}