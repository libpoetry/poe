{"id":"537088","title":"齐河行与于鳞醉别作","dynasty":"明","author":"王世贞","text":"与君痛饮齐河头，齐河万鱼皆溯游。十年再回日月照，千古一散乾坤愁。胸中云梦各争吐，眼底邯郸焉足求。玉壶未缺如意怒，葡萄欲乾凿落忧。我更起作鸲鹆舞，那得不典鹔鹴裘。醉时抗手城南路，大陆青苍莽回互。国风一示延州来，春雪三周华不注。吴緰郑缟各言好，赵璧秦城总相慕。路人闻余言自疑，沾沾者谁令人妒。天下模楷李元礼，江东独步王文度。"}