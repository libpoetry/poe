{"id":"1142396","title":"富山泉","dynasty":"宋末元初","author":"方一夔","text":"先故居此山，两翁各婵嫣。少翁复北徙，宅废馀此泉。翁死且求饮，他水辄弃捐。试以真水往，一杯同蜕蝉。两翁不可见，久矣为飞仙。泽馀有尽世，泉流无竭年。耜岩少翁后，往岁勘丹铅。倚徙感陈迹，瘦蛟落长笺。迩来绝妙语，此意谁能传。岂知援溺手，铁石新磨镌。嗟予世味薄，饮水抛荤膻。时时汲脩绠，洗眼看残编。"}