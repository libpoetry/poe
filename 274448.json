{"id":"274448","title":"浪淘沙慢·八仙桥青年会听歌","dynasty":"现代","author":"汪东","text":"倚楼看，霜融素瓦，路近烟碛。弦索繁声渐发。镫帘动影似织。听一串、清歌珠历历。顿折荡、千结柔肠，问座中、谁是远行客。衫纻尽沾湿。恻恻。死生便分疏隔。况嫠妇、空闺催机杼，悲甚遗孤泣。忽战场桴鼓，春雷飘疾。寸心万感，凭仗他、倾吐牢愁冤抑。年少事、风流云散，揗华发。壮志半蚀。遣情处、翻教恨更积。醉归去、独拥寒衾，漏碎滴。惊魂缥缈疑终拍。"}