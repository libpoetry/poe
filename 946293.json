{"id":"946293","title":"还徐叔子犀带","dynasty":"宋","author":"陈傅良","text":"徐子赠我旧宝犀，宣和国工所事治。玄玉十截黄四垂，厚且半寸径尺围。方廉整不刻毫釐，金饰诸末柔丹韦。寘之止斋光陆离，天吴海若不敢窥。奈何骨相堪蓑衣，自得此带逢百罹。我服黑角二纪馀，岁月几半蒙蛛丝。识与不识皆歔欷，恨不披拂来隆墀。湖湘老把乘边麾，次第三节登王畿。脩门再入留郎闱，上皇一见玉色怡。阔步蓬山上坳螭，向者所恨今交讥。惧沥肝胆得请归，自意永与渔樵嬉。急诏适际潜龙飞，误恩狎至湛露斯。古来逾分天不宜，百炊未满万事非。还观椟中一解颐，吾腰安用尔带为。徐子盛年脩干支，才华不数纷纷儿。请以带去藏待时，拖金县玉未可知。招招车骑来何迟，苦勿留此令我悲。君不见在昔十围终失之，终朝三褫事尤危。况我昏睡谁护持，亦恐夜半神运蛟龙移。"}