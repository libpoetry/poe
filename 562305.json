{"id":"562305","title":"李子庚挽诗","dynasty":"明","author":"贝琼","text":"屡入元戎幕，曾陪御史骢。一身辞汶上，万里入闽中。东观文章妙，西平将略雄。艰危真自许，敢决更谁同。斩马求藩剑，号猿拓楚弓。行师百道静，破贼两关通。拟复尧封大，重开汉业隆。触蛮犹苦斗，鹰隼若为笼。重雾朝埋日，长星夜陨空。柱天徒有志，填海竟无功。已并田畴义，皆知葛亮忠。江风吹独树，山月照幽宫。英气宁为土，神光或吐虹。尚怜诸子在，国士有遗风。"}