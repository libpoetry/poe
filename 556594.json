{"id":"556594","title":"五子诗 其二 李郎中攀龙","dynasty":"明","author":"徐中行","text":"此物孕灵造，显晦洵有神。寂寞汉魏后，乃复梃斯人。矫矫秉孤尚，流俗谁相因。直视千载前，识曲辨其真。昌运幸中启，群英咸来臻。玄夜升海日，昭灼开迷津。众星何历历，周环随北辰。遂令同心者，周旋若一身。白日发高唱，青天气益振。侧身望泰华，可以表嶙峋。"}