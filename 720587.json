{"id":"720587","title":"百字令　甲子元日，试桃杯，杯以匏为之，是魏里柯寓匏所贻","dynasty":"明末清初","author":"屈大均","text":"野亭春暖，喜雨声初歇，莺歌元日。满酌西王宜寿酒。正有千年仙核。却是笙匏，天边独处，星宿同无匹。椒花盛取，玉杯惭尔多质。蚤共五色勾连，甘瓜子母，硕大成秋实。叶佐晨羞餐未厌，忘却盘无肥炙。制就双卮，殷勤我友持作高堂物。小儿方朔，自今何用偷得。"}