{"id":"423509","title":"高阳台·为苏庵主人题素心室诗词书画","dynasty":"近现代","author":"吴昌绶","text":"梅点妆清，兰吹气静，修来林下风姿。小谪花天，寸衷幽怨谁知。蛾眉都被聪明误，尽缠绵、瑶想琼思。艳声驰。写遍新诗，唱遍新词。三生文字前因在，便素心相对，各自矜持。恤纬中宵，婵娟一样忧时。怜他采凤飘零甚，负华年、夜月机丝。怅春迟。香减隃麋，泪染燕支。"}