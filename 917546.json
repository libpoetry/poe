{"id":"917546","title":"崧高诗为九江赵使君寿","dynasty":"宋","author":"杨冠卿","text":"崧高维岳，四方之极。维岳降神，生此王国。绵绵瓜瓞，莫莫葛藟。周公之孙，齐侯之子。柔惠且直，小心翼翼。王亲命之，南国是式。尽瘁以仕，不懈于位。四方于宣，南国之纪。之纲之纪，允文允武。荆舒是惩，四方无侮。旱既太甚，以祈甘雨。零雨其濛，介我稷黍。黍稷彧彧，去其螟螣。实维丰年，我庾维亿。万亿及秭，物其旨矣。此邦之人，云胡不喜。周邦咸喜，式歌且舞。于时语语，厥声载路。其告维何，自今以始。俾炽而昌，既多受祉。永锡难老，眉寿保鲁。以佐天子，为周室辅。我来自东，小大稽首。是用作歌，以介眉寿。"}