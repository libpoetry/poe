{"id":"793211","title":"客感","dynasty":"清","author":"陈式金","text":"家居易画以诗时，峰峦屼?如云起。迩来流寓境非昔，笔燥墨枯而已矣。蜗庐容膝频砚耕，须臾兴发墨汁倾。天涯橐笔客中事，处困端合谋其生。笔格刊粘了无益，初入窘乡孰护惜。傅羽难为汗漫游，首途谁与荆榛辟。兵荒交迫非等常，袖手徬徨思旧乡。半生多嗜铸大错，何似菜根滋味长。"}