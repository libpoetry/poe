{"id":"431549","title":"临江仙 汉口待张佛千至","dynasty":"近现代","author":"卢前","text":"邂逅于湖才几日，眼中风景顿非。扁舟载我到无为。死生何足计，老幼此心危。东去西来良自苦，有时泪满征衣。逢人不敢问兵机。收京如可待，先送一家归。遥指武昌城外雪，过江有个人来。杀鸡煮酒早安排。听谭东战线，笑口为君开。虎掷龙拿亲眼见，豪情足傲吾侪。雄兵早晚渡长淮。定能行宿诺，奋臂与相偕。"}