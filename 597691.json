{"id":"597691","title":"清梦行和季弟","dynasty":"明","author":"林大春","text":"余昔梦游登金山，山寺浮空凌广寒。海色苍茫雄剑外，钟声隐见落花间。又梦云中降一老，松姿雪色顾予笑。手贻玄玉金龙文，题曰天街拾瑶草。等閒复梦韩与苏，论文尊酒罄欢娱。长廊广厦细旃上，恍如身世在蓬壶。以此堂名作三梦，时对二贤坐吟讽。镌之图志示不忘，方之董扬梦龙凤。岂知吾弟亦有之，翛然诸葛梦来时。三分割据岂而志，千载神交方在兹。云胡尔才人未识，南阳高卧空默默。抱膝聊为梁甫吟，亦以清梦名其宅。舂容大篇若解嘲，飞商流徵揖风骚。我来见之长太息，乾坤今古谁为豪。诸葛韩苏各分半，勋业文章皆梦幻。奚如瑶草发天街，拾之可历乔松算。漫道海色钟声句有神，至今世上知音者何人。藉草且向天街卧，不学朝燕与暮秦。有时自检千金帚，与汝共结神交友。不作庄生梦蝴蝶，但见鸾凤蹁跹蛟龙走。人生得意随所如，宁论世事荣与枯。愿言独寐不愿醒，俯视世人皆醉皆浊皆如无。呜呼，不独此曹皆如无，古来皇王帝霸皆如浮云归太虚。"}