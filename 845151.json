{"id":"845151","title":"摸鱼儿 题徐菊农观察珠江载月图，即以录别","dynasty":"清末民国初","author":"程颂万","text":"问珠娘、眉弯秋色，一船能载多少。蜃窗六曲灯如水，赚得鸳魂红笑。歌乍袅。也略似吴阊，略似秦淮好。潮生玳瑁。有海气沾衣，花光隐槛，扶醉上楼了。徐凝句，记取花田鸿爪。湾头艇子摇到。发香酥透梅边梦，忍负情波双棹。潘鬓悄。甚卧酒吞花，惹阕闲鸥恼。旗亭画稿。怅明日离筵，海幢寺下，钟韵咽林杪。罥今宵、四厢花影，层层低拂浓绣。赚君来是珠江水，又到送君时候。珠泪有。怕一样啼多，减了鲛人瘦。灯魂红骤。怪点屟身轻，扶梯手涩，两两断肠够。天涯别，第一莫嫌中酒。梅边月姊私咒。楼阑百尺兜人住，也要片时将就。相记否。记那夕提鞋，那夕双携手。抵鬟亸袖。恁背语琵琶，潮生月堕，耐得五更久。"}