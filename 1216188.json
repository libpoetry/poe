{"id":"1216188","title":"翟甥以诗见呈情意甚至但辞不足以发之老夫漫为改定以成其爱慕之志","dynasty":"元","author":"李士瞻","text":"我有渭阳思，随之使南陲。当兹风涛中，或受霜露欺。鬓发近衰老，朝夕谁与宜。吾生自弱龄，巳有怙恃悲。傍无期功亲，赖有舅氏依。孤苦无与比，况负驽钝姿。过庭日谆谆，令我学书诗。书诗弗终业，猖狂走东西。值此年岁艰，所愿良多违。晨昏每深省，但觉惨以悽。有弟天一方，生死未易期。岁月各以逝，徒生竟何为。舅恩等劬劳，形影恒吊之。何时遂荣名，报此三春晖。"}