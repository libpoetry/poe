{"id":"722139","title":"答黄扶孟","dynasty":"明末清初","author":"屈大均","text":"新安耆旧在人间，不住黄山住白山。司马已能千赋熟，大春那得五经閒。乔松自爱龙鳞老，衰凤谁惭雉子斑。念我白头依膝下，赋诗频寄卧云关。与君心结廿年知，删述垂名岁月迟。太白狂歌人欲杀，少陵儒雅自能师。长生但向文章得，不死何须药饵持。待我云峰三十六，饥来亦复一茹芝。"}