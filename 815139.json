{"id":"815139","title":"自新塘至伍浦溪行杂诗","dynasty":"清","author":"洪亮吉","text":"溪水绿已穷，岩扃忽重闭。日华与山翠，层叠川上腻。前村爨烟好，穿此石林细。一径山雨来，寥寥入秋气。瓜花黄无端，被此一川绿。晨凉把竿好，闲坐此溪曲。人家隔坡水，路暗通石谷。日午携榼来，人声出山腹。两村本一村，中有云水界。溪流经数折，南北已分派。连宵风色紧，目送去帆快。人定波有声，神鱼望星拜。陆行富桑麻，水行富菱芡。惟兹云水乡，不虞年岁俭。门前临水路，鹅鸭数堪点。屈指白露交，秋禾又将敛。"}