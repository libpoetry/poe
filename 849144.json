{"id":"849144","title":"坟院新篁 其二","dynasty":"宋","author":"卫宗武","text":"世更日月几昃盈，依然有谷中窈冥。脩筠夹道互经纬，宛如一机翠织成。非繇培植得揽玩，何异不稼而有囷。箨龙个个出头角，密者栉比疏犹簪。婵娟色媚已映月，团栾气合行屯云。雨馀寻丈忽耸拔，其上速若鸢肩腾。中边别种相间簉，又类润玉陪清冰。我将于此事著述，编摩自足供杀青。此君时对吐秀句，榆境亦不孤閒身。凉床滑簟午睡足，坐听雅奏来风声。"}