{"id":"307829","title":"庆宫春·乙亥三月","dynasty":"现代","author":"詹安泰","text":"层翠浮空，簇红拖水，好春野醉谁约？宵梦轻回，重门紧闭，恼人啼鸟不觉。断桥风柳，似窥惯、冰帘绣幕。商量归去，揉碎蛮笺，转怜虚诺。几年倦赋清明，满眼凄香，怨怀无托。阴晴难问，登临费泪，可怪人情凉薄。笑桃心愿，早分付、闲云野鹤。斜阳红滑，还傍妆楼，雨花飘落。"}