{"id":"687474","title":"题画册一十二首","dynasty":"明","author":"孙承恩","text":"朔雪暗郊原，溪桥行彳亍。不闻鸟雀喧，惟听折松竹。长松落空翠，风至起箫笙。道人无别事，终日诵黄庭。仙境非人世，云山终古青。夜来春雨足，斲得松根苓。落日策蹇驴，西风吹葛衣。征鸿起江渚，一一背人飞。寒雪断人踪，千山无鸟声。扁舟欲何适，莫是剡溪行。罨画溪山似，扁舟出柳阴。水风浮淡爽，凉月照虚襟。尘世无閒人，青山有剩地。相对不言语，祗话山中事。山浮草阁幽，竹影落清泚。爱此潺潺声，尘襟净如洗。碧树障红尘，山亭多白云。清谈欣有伴，送酒可无人。山深秋气佳，衡门锁虚寂。扁舟载酒过，时有问奇客。茆屋依山构，沿村路不遥。酒旗标野店，有客过溪桥。云里古寺深，寒威凛毛发。蹇驴踏山径，不惮溪桥滑。"}