{"id":"1129241","title":"四圣赞","dynasty":"宋","author":"释师体","text":"稽首释迦，现千百亿。盐贵米贱，苦趁乐吃。瞋喜爱憎，是非声色。日炙风吹，一文不直。稽首观音，全彰妙有。鹤唳青霄，莺啼绿柳。鼓响钟鸣，椎鸡打狗。不落诸缘，通身眼手。稽首文殊，本非延促。柏短松长，山青水绿。星移斗转，日行月逐。开眼合眼，一切具足。稽首普贤，不可思议。出头露面，开言吐气。拍盲担板，忘恩断义。事无寸长，熏天炙地。"}