{"id":"1121843","title":"题请息斋六言十首","dynasty":"宋","author":"范成大","text":"洞门昼挂铁锁，阁道秋生绿苔。蓍下略同龟伏，瓜中且免蝇来。多谢纷纷云雨，相忘渺渺江湖。坐隅但忌占鵩，屋上何烦誉乌。滟滪年年似马，太行日日摧车。笑中恐有义甫，泣里难防叔鱼。见影蜮犹铋铋，闻声厖尚狺狺。问谁毛生名纸，知我角出车轮。不惜人扶难拜，非关我醉欲眠。劳君敬枯木耳，恐汝见湿灰焉。税驾今吾将老，结庐此地不喧。恐妨蝴蝶同梦，笑倩颠当守门。口边一任醭去，鼻孔慵将涕收。閒门冷落车辙，空室团栾话头。冷煖旧雨今雨，是非一波万波。壁下禅枯达磨，室中病著维摩。亲戚自有情话，来往都无杂言。酒熟径须相报，文成聊与细论。园丁以时白事，山客终日相陪。竹比平安报到，花依次第折来。"}