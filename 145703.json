{"id":"145703","title":"菩萨蛮·晓莺催起","dynasty":"宋代","author":"罗志仁","text":"晓莺催起。问当年秀色，为谁料理。怅别后、屏掩吴山，便楼燕月寒，鬓蝉云委。锦字无凭，付银烛、尽烧千纸。对寒泓静碧，又把去鸿，往恨都洗。桃花自贪结子。道东风有意，吹送流水。谩记得当日、心嫁卿卿，是日暮天寒，翠袖堪倚。扇月乘鸾，尽梦隔、婵娟千里。到嗔人、从今不信，画檐鹊喜。"}