{"id":"483181","title":"续催日鼓谣","dynasty":"明","author":"吴斌","text":"胡为乎六龙斜飞于若木之金天，复沈沦于西溟澒洞之重渊。日车摧颓势将堕，但闻惊天伐鼓砰轰喧阗。恨无鲁阳所挥之神戈，又无羲和所执之神鞭。徒看光景入海去，惟有雪色千叠春雷喧。日已溺，谁能援。似将宇宙入冥昧，魑魅泣雨神啼烟。烟雨暮，何由晨。肆鬼怪，愁天人。有美二子超凡伦，凝丹泣血惊苍旻。欲攀天上万丈之玉绳，揽此波中咫尺之金轮。力不及，情难伸。歌日鼓，悲无垠。空有蛟龙之翰麟鸾之文，照耀今古诚足珍。心比精卫谁复陈，至今阴气毒天地，几时六合回阳春。吾闻东方乃有扶桑之君、旸谷之神，可以返日、驭升天门。过黄道，御紫宸。安得回光洞照下土之盲人，神君精感应相邻。忽尔金鸡啼白东海天，朱光飞射开幽玄。鼓声惊倒三山巅。白日曙，青阳生。出海屿，游天京。四方咸睹晓色清，麟胎凤鷇含精英。圣皇钦天建太平，作韶武，吟箫笙。譬若日鼓腾天声，乾坤上下俱清宁。亿年万世同光明。"}