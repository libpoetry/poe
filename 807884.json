{"id":"807884","title":"贺新郎  蘧庵先生令孙女出阁词以志贺即次先生原韵","dynasty":"清","author":"陈维崧","text":"钿盒同心镂。恰盈盈、风吹蝉鬓，花笼螓首。太史门阑新筑馆，喜气尘寰稀有。况才届、女儿节后。山上有山齐太华，丈人峰、长调追辛柳。好腾遍，香奁口。崔卢河北真嘉耦。拊鹓雏、玉堂花烛，璇房箕帚。暂了人间婚嫁事，东海依然碧皱。把五岳、芒鞋制就。却上玉清镌氏籍，挈一双、鸾凤成仙友。松与柏，订长久。"}