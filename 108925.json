{"id":"108925","title":"别荆州诸友","dynasty":"宋代","author":"吕端","text":"荆州三度别，此别尤酸冷。兼葭逐岸靡，烟雨隔林回。去棹行且留，离觞醉还醒。缅怀荆州士，鹄立霜毛整。竞爽信何人，班班纷脱颖。况是清峻流，魁然挈裘领。相逢名教乐，殊忘旧机境。草木臭味同，何庸强畦畛。虎豹识避就，宁忍覆陷穽。人情不相远，颇谅心耿耿。眼里绝荆蓁，夙生何独幸。时恨多旷远，赧容发面颈。分袂复自兹，深渊惜断绠。断绠无续期，分袂有时并，但愿各自珍，时当动深省。一篑会成山，九仞犹弃井。要令百鍊金，青劳无留矿。大哉乾坤内，吾道相与永。"}