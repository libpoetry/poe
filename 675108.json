{"id":"675108","title":"扈涧谣","dynasty":"明","author":"王尚綗","text":"笑杀苍谷子，结茅扈涧傍。衡门交蔓草，三月闭春光。细雨朝来策疲马，一蓑肮脏眠绳床。邻人漉酒邀余去，髣髴王乔栖隐处。击鼓鸣钟方袒踞，云液璚浆祛俗虑。瑶琴一弄风落絮，瑞烟缥缈双鸾翥。覆觞便欲随仙驭，洞中丹霞剩有情，劝我青精饭一箸。出门杲日光破山，雨脚膧胧云意閒。清风万里振天末，回头芳树非人间。由来是苍谷，长谣下扈涧。涧中风景人不闻，对山聊作流水漫。崒峍东飞旗影青，三峰矗矗树闱屏。莫道山人醉无事，读书台上阅金经。颓然一觉芸窗晓，布谷林端啼野鸟。"}