{"id":"807757","title":"沁园春  送谢云章之大名","dynasty":"清","author":"陈维崧","text":"结束翩翩，北去天雄，黄衫紫缰。有万层铁骑，军悬重镇，五更钿雁，巷列名倡。魏滑分河，关山独夜，感慨黎阳旧日仓。横戈地，怕惊沙飒沓，乱水砰硠。昨朝并辔回翔。恰路出夷门认大梁。记分题古驿，凭燕吊魏，同敲石火，啸雨啼霜。君又翻飞，余其寥落，试听悲笳咽女墙。前游在，莫孤擎浊酒，重宿平阳。"}