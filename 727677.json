{"id":"727677","title":"游鸳湖作","dynasty":"清","author":"柳是","text":"懭游非无意，植志昭所宣。严城厉旻木，明澹迈嘉川。感彼旷达士，逶迤出重玄。扬舲结芳素，恣奇皆自然。我来何为者，虚衍匪留连。道匪自玄畅，乐思观群贤。下则敌峥嵘，近乃争涂阡。鲜飙自难理，水禽欢五弦。潋滟聚云物，峦峎澞高延。于兹倾情愫，黝渺昭华年。溶溶丽晴景，无乃栖思坚。遐哉沧洲人，高朗抗琼编。崚嶒是我意，滞淹从此专。世态有沉抑，声听多层迁。林樾自可度，英达谁能联。丹蚰及青蕤，骀飒鲜奇妍。日暮做窿仄，太息游子篇。灵星伏苍嶕，靃摩盈吾前。"}