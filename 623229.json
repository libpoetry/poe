{"id":"623229","title":"取桃花一枝插瓶酬以二十韵","dynasty":"明","author":"郭之奇","text":"谁使幽栖日，能分天外春。倾城应有待，入室那无因。江叶终迎献，溪花久忆晨。销红迷远路，洗绿愧芳津。相映门何在，求源洞几沦。尚留馀态惹，肯俟落英频。折柳迟同调，寻梅偶得邻。遥从千树艳，独取一枝新。预敛烟光色，全收世俗尘。含情多未发，小喜忽横陈。活影谁堪捉，残愁自可匀。轻匀浮粉面，细点薄胭唇。巧倩非关笑，低蛾漫学颦。倚怀初似怯，移眼乍疑嗔。永令游蜂隔，姑容梦蝶亲。明窗供赏叹，素几出精神。幸免封姨妒，甘依君子贫。苗条诸意满，宁淡寸心真。求友来斯物，离群莫怨人。便宜生死共，岂但悴荣均。"}