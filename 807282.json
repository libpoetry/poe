{"id":"807282","title":"雪梅香  和竹逸再游石亭看落梅原韵同云臣赋","dynasty":"清","author":"陈维崧","text":"梅将谢，临风招手唤重游。恰瀰瀰照浪，愁情懒比眠鸥。低扑村庄纨扇巧，乱飘溪阁粉茵稠。糅绵弄雪送清芬，与梦俱幽。再来增怅望，满径琼姿，零落谁收。拾取残英，注来花乳磁瓯。纵使暗香埋陇畔，胜于飞絮舞街头。休回首，几枝含泪，正倚山楼。"}