{"id":"854086","title":"郑佥判取苏黄门图史园囿文章鼓吹之语为韵见贻辄复赓载 其三","dynasty":"宋","author":"方岳","text":"澡身乎书圃，晞发于礼园。静中观我生，父乾而母坤。宁不自爱重，日夕声利昏。前脩亦人耳，而我何沄沄。飘流众浊间，我者能几存。人言千丈清，不如一寸浑。吾方洗吾耳，尔舌宁可扪。人情习华竞，何啻于乞墦。此固吾不能，归袖风翻翻。寘矣勿复道，荷锄过前村。"}