{"id":"195142","title":"题岘山图·山头种石悬苍云","dynasty":"宋代","author":"戴表元","text":"山头种石悬苍云，山下急流风卷纹。何年荒碑当岭立，龟趺圭首犹鳞皴。神龙驱毫鬼输墨，羊公精神荆楚色。想当意匠经营初，已尽东南烟雾迹。从来登览非真游，襄人正乐吴人愁。尊前邹湛亦不恶，江山千古同悠悠。君不见征南后来人姓杜，自喜作碑心更苦。祗留陈迹笑痴迷，行客何曾泪如雨。"}