{"id":"740264","title":"圣泉寺歌","dynasty":"清","author":"靳荣藩","text":"圣泉古寺烟波里，规矩双亭凌空起。怪石㟏岈吐幻云，游鱼拨剌跃清水。忆昔巴渝太守贤，佐以司马沧州李。公余飞盖时来游，指点亭台赋燕喜。太守迁擢感沧桑，司马青衫欲断肠。荷叶田田留败苇，雕栏曲曲剩方塘。矩亭零落规亭改，空余佛刹尚爽垲。载酒宾从旧已非，种桃道士竟谁在。我来信宿向寺中，蒹葭苍苍万事空。君不见池上生祠今非昔，已写汉前将军额。"}