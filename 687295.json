{"id":"687295","title":"樊淑鲁以九日灯下作见示次答","dynasty":"明","author":"孙传庭","text":"冷署栖迟意不违，更逢佳节与诗宜。斗星错落惊新赋，风雨萧疏忆故篱。吟罢襟怀还自放，狂来鬓发岂羞吹。登高有约成虚负，独傍孤灯却语谁。九日偏怜得句奇，诗情惟许素秋知。风尘落落谁青眼，文采翩翩尔白眉。閒品霜枝飞玉屑，清分露气倒琼饴。遥惊夜半挥毫处，笔阵犹嫌刻漏迟。"}