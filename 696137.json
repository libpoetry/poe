{"id":"696137","title":"答夏宪副止庵见赠二首","dynasty":"明","author":"罗伦","text":"久病寒衾易觉秋，老怀珍重为东周。玄天有意缘谁在，紫绶何人为国谋。月桂夜长迷玉兔，银河秋尽隔牵牛。云山十二窝头路，多谢先生梦寐求。高堂明镜万茎秋，屋上西风撼不周。凿沼且留明月住，买山初为白云谋。谁呼铁笛先招鹤，自著蓑衣早放牛。道在莫须同出处，此心还向止庵求。"}