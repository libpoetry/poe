{"id":"686269","title":"赠孟龙川二首","dynasty":"明","author":"卢楠","text":"李希竟何罪，缉捕搆千金。介身胡越间，南北任沦沉。托迹鲁朱家，髡钳奴仆心。英风岂不特，所惧祸患侵。主人诚多贤，脱难青萍镡。权门一命轻鸿毛，三士杀之费二桃。虎略讵能雠国难，龙泉一日成铅刀。人心如风波，凌径?难度。适此血玄黄，云雷何䨴迕。思君若饥渴，引领望琼树。琼树琼花别有天，回风吹雪绕龙川。相思遥寄藤萝月，洗濯辉光待我还。白龙鱼服游沧海，豫且鸣弦不相待。洪涛一误失精灵，耐可乘空诉真宰。海水东流渤澥深，风云漠漠杳难寻。凭谁借与升斗水，飞上青天作帝霖。"}