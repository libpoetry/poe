{"id":"316364","title":"沁园春·行李半肩","dynasty":"现代","author":"聂树楷","text":"行李半肩，黄衫紫缰，为汗漫游。正风沙眯目，卢龙塞外，雪花如掌，鸭绿江头。禅榻吹箫，伎堂说剑，名动燕云十六州。津梁倦，悔杜陵偃蹇，老托诸侯。无端蹴碎金瓯，趁鼙鼓声中返故丘。更梁园宾客，屡陪赋咏，华阳掌故，乘暇搜求。万事浮云，一场春梦，飞抢榆枋羡莺鸠。桄榔杖，步栖霞涵碧，老辈风流。"}