{"id":"408605","title":"梦方廉史","dynasty":"近现代","author":"刘玉璋","text":"思君无由见，见之于梦中。醒则长叹息，终与不见同。频梦心不乐，不梦心忡忡。昨夜又晤君，我喜明我衷。喜极各大哭，热泪横而纵。梦中偏疑梦，熟视揩双瞳。君言实非梦，慰我言从容。醒后泪痕湿，起坐思无穷。君家锦城北，我羁闽海东。迢迢八千里，何由抒离悰。天心怜我苦，引我梦魂通。百年终难见，此意非苍穹。太息天心厚，敢负七尺躬。人生贵不朽，安能疏磨砻。但使各自励，何须长相逢。持此以慰君，君悲应无庸。"}