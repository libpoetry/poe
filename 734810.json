{"id":"734810","title":"相国寺旧石","dynasty":"清","author":"卢道悦","text":"一官七载余，三来相国寺。入门孤石存，慷慨笑相视。叹此磊落材，沈埋清净地。抑郁归僧房，精灵入梦寐。修髯伟丈夫，长揖就客位。气象既轩昂，言词复清利。感君见爱深，为君说遭际。家本大江东，来自宣和岁。维时久太平，君王尚游戏。园囿象山林，穷工极点缀。西北献苍鹰，东南贡翡翠。徵求及闾阎，草木皆为累。乃随花石纲，挺身入大内。重瞳顾之喜，声价迈俦类。曾下米颠拜，遂入清流队。王蔡势烜赫，莫能相招致。承恩曾几时，沧桑出不意。童贯开边衅，灭辽失长计。金人遂渡河，长驱无所忌。二帝继蒙尘，邦昌窃神器。恐被伪命污，空门暂逃避。初非爱金仙，迹与心相背。谓我事浮图，贤者苦责备。悠悠五百年，永为世人弃。所望有心人，破格相磨砺。载归上苑中，依然堪位置。斯言感余心，顿下穷途泪。方图倾所怀，梵钟惊午睡。"}