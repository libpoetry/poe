{"id":"1156872","title":"秋霖即事联句三十韵","dynasty":"唐","author":"白居易","text":"萧索穷秋月，苍茫苦雨天。泄云生栋上，行潦入庭前。苔色侵三径，波声想五弦。井蛙争入户，辙鲋乱归泉。高㙧愁晨坐，空阶警夜眠。鹤鸣犹未已，蚁穴亦频迁。散漫疏还密，空濛断复连。竹沾青玉润，荷滴白珠圆。地湿灰蛾灭，池添水马怜。有苗沾霢霂，无月弄潺湲。篱菊潜开秀，园蔬已罢鲜。断行随雁翅，孤啸耸鸢肩。桥柱黏黄菌，墙衣点绿钱。草荒行药路，沙泛钓鱼船。长者车犹阻，高人榻且悬。金乌何日见，玉爵几时传。近井桐先落，当檐石欲穿。趋风诚有恋，披雾邈无缘。廪米陈生醭，庖薪湿起烟。鸣鸡潜报晓，急景暗彫年。盖洒高松上，丝繁细柳边。拂丛时起蝶，堕叶乍惊蝉。巾角皆争垫，裙裾别似湔。人多蒙翠被，马尽著连乾。好客无来者，贫家但悄然。湿泥印鹤迹，漏壁络蜗涎。蚊聚雷侵室，鸥翻浪满川。上楼愁羃羃，绕舍厌溅溅。律候今秋矣，欢娱久旷焉。但令高兴在，晴后奉周旋。"}