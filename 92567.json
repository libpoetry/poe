{"id":"92567","title":"偶生得牛尾狸献诸丞相益公侑以长句","dynasty":"宋代","author":"杨万里","text":"风林露圃天欲霜，柿红栗紫橘弄黄。老夫忍馋不忍尝，丁宁笾人莫取将。朝来栗姬羽化去，逋其木奴三百户。乌椑士子散如烟，检校不知渠去处。山僮相傅皂衣郎，字曰季狸氏奇章。上树千回一霎强，连夜剽掠积乃仓。并吞又向黎侯国，罗人救黎遂禽获。白茅面缚来献俘，玄端貂裘瓠肥白。解骖荐渠登相门，立谈封作糟丘君。旁招披绵拉通印，日侍尊俎嬉平园。玉肌生憎粗手削，须防东坡诵冤著。"}