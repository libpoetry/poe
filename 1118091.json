{"id":"1118091","title":"初夏出游三首","dynasty":"宋","author":"陆游","text":"早缘疏拙遂归耕，晚为沉绵得养生。药镵钓竿缘已熟，海村山市眼偏明。安西万里人何在，广武千年恨未平。但使莲峰归路稳，亦无闲手揖公卿。平生与世旷周旋，惟有清游意独便。小灶炊菰山市口，束刍秣蹇海云边。春融恨欠舒长日，秋爽已悲摇落天。首夏清和真妙语，为君诵此一欣然。泥黦棕鞋雨垫巾，闲游又送一年春。长歌聊对圣贤酒，羸病极知朝暮人。废堞荒郊闲吊古，朱樱青杏正尝新。桃源自爱山川美，未必当时是避秦。"}