{"id":"128458","title":"和丹客林公","dynasty":"宋代","author":"曹勋","text":"自念老境今枯杨，徒顺和辈求药方。颇闻大药性炎燥，如燎于原其中藏。是非海里石鼎煎，大药何适求云仙。但传钟吕有妙旨，著在诗曲成华编。诵之如射必中的，坚然不朽贯金石。内外悉云妙在丹，吐纳何尝及津液。此事知有行则差，种麻安得豆有芽。北辕适楚每自失，复似入海欲算沙。岂惟阮籍途穷哭，录录尚念太仓粟。水云难访我辈人，风期讵知晋江客。三百字与五千言，一指便到玄牝门。它年肯约移玉趾，焚香促膝为细论。浩气收还质无槁，有待斯言能却老。小筑云卧天台山，再挂此冠供汛扫。"}