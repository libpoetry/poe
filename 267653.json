{"id":"267653","title":"采绿吟·软玉吴波路","dynasty":"现代","author":"朱祖谋","text":"软玉吴波路，画手点笔，分明蘋风。笛外柳烟，舷尾澄镜无声。两山青不断，斜阳晚、数行鸟度空屏。卷回溪、莲歌渺，棱棱湖月又生。抛断水精宫，天涯梦、菱丝撩乱千顷。三十陂秋，但泪接烟程。甚时真、投老江湖，忘机后、商略白鸥盟。归帆误、牢落鬓霜，残客茂陵。"}