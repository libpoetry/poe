{"id":"403470","title":"齐天乐 鸠声","dynasty":"近现代末当代初","author":"刘蘅","text":"抢榆那识鹏程远。瞳瞳祇余朱眼。万里培风，千寻择木，未解昂头宵汉。营巢自懒。听传语阴晴，舌端多谩。绣羽华冠，一般文采最堪叹。纱窗午阴思倦。画帘开又掩。人在天半。驿柳沉烟，园花病雨，谁暖谁寒怎判。屏边枕畔。正好梦来时，数声惊断。却比流莺，更无情万万。"}