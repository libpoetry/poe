{"id":"1031383","title":"送石昌言知宿州","dynasty":"宋","author":"蔡襄","text":"符离封城古云望，扼控东南地形壮。飞流金粟走舟车，镇压奸雄宿兵仗。昌言才思老台阁，声名远出风骚将。倦直承明得守符，诏书遣临士民上。万家裁制须得宜，譬若楩楠迎大匠。京师从游日月久，送君酒酣益惆怅。人生岂效鸡鹜群，意在糠粱取甘养。边隅多故方急材，往往稠人拔公相。吾侪有策空自奇，皎皎丹衷亦谁亮。欲随戎马仅胜衣，强作文章还覆酱。大都用置系于时，丈夫未死固难量。觥巡卷到君勿辞，行看岸下船头放。我今联束若愁鹰，注目青云思远飏。一麾当复泛隋渠，愿君加数为公酿。"}