{"id":"643233","title":"题槐阴书舍","dynasty":"明","author":"胡奎","text":"天有三台，地有三槐，云是晋公亲手栽。三槐如云复如盖，果应二郎居鼎鼐。时当景德祥符间，柱石廊庙安如山。世泽传来三百载，复有孙子登朝班。槐叶阴阴覆书屋，不数邺侯三万轴。绣衣金节玉花骢，行部归看满庭绿。春晖堂前乌夜啼，结巢多在青云枝。青云枝上乌啼处，它年留作甘棠树。"}