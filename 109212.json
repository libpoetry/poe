{"id":"109212","title":"祠庞颍公","dynasty":"宋代","author":"王柟","text":"贤哉庞颍公，天相佑仁宗。清规映当代。劲节摩秋空。皇佑维四年，蛮寇南海邕。委身任虎将，献馘鲁侯宫。又能识君实，荐鹗如孔融。人言主与宾，霜降鸣丰钟。至今勋业在，隐然齐岱嵩。少时居荫下，读书此堂中。三年足不市，纷华尘垢同。平生经给予志，于此涵养丰。梁间产灵芝，秀异郁青葱。殿角存琬琰，挥毫气吐虹。常时有识者，固知非卧龙。一朝十载遇，谈笑集勋庸。后人勤仰止，图像君子容。萧然堂庑间，香火一时共。地远尘不到，山高气自雄。松竹交荫郁，桃李间繁穠。堂经百年久，隳圮几一空。断砌行春蚓，败壁号秋蛩。僧有惟{左面右力}者，鼎施葺施工。兴仆广湫隘，疏林撤翳蒙。至今山下路，冠盖仍憧憧。我来为此邑，坐阅三年穷。催科本自拙，抚字亦何功。惟有心如水，庶几踵前踪。适当岁初吉，敛板揖清风。来携一壶酒，谨致三酬恭。昔尝怀此念，今乃遂我衷。作诗留壁间，聊以写鄙悰。"}