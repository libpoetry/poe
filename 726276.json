{"id":"726276","title":"华光省中夜闻城外捣衣诗","dynasty":"南北朝","author":"费昶","text":"阊阖下重关，丹墀吐明月。秋气城中冷，秋砧城外发。浮声绕雀台，飘响度龙阙。宛转何藏摧，当从上路来。藏摧意未已，定自乘轩里。乘轩尽世家，佳丽似朝霞。圆珰耳上照，方绣领间斜。衣薰百和屑，鬓插九枝花。昨暮庭槐落，今朝罗绮薄。拂席卷鸳鸯，开幔舒龟鹤。金波正容与，玉步依砧杵。红袖往还萦，素腕参差举。徒闻不得见，独夜空愁伫。独夜何穷极，怀之在心恻。阶垂玉衡露，庭舞相风翼。沥滴流星辉，灿烂长河色。三冬诚足用，五日无粮食。扬云已寂寥，今君复弦直。"}