{"id":"298727","title":"水调歌头·中秋夜有怀张二凤皋京师","dynasty":"清代","author":"华章庆","text":"天上玉轮满，露气桂丛浮。举杯劝影忽忆，之子别三秋。想见长安独客，羞向朱门裾曳，遥夜看吴钩。一样对清景，回首思悠悠。记少日，潘杨戚，竞风流。文坛夺帜，只道联步上瀛洲。叵耐姮娥不爱，偏显晶光此际，两地照离愁。何处管弦沸，扶醉上琼楼。"}