{"id":"211234","title":"赠余纯臣通判","dynasty":"宋代","author":"郑侠","text":"清人如玉如兰荃，元是水晶宫裹仙。贰车海阳未期月，士庶一口咸称贤。请言清人所以贤，清人貌庄神凛然。中扃恬夷已自得，志意高洁凌云天。犀珠焜煌照天地，清人不为迂其视。金钟球磬杂管弦，清人不以劳其耳。惟视与听尚不为，岂有为彼回其意。是焉神照无不通，岂特视明而听聪。是非毁誉不立已，轻重默与权衡同。上訚訚兮下侃侃，和以不同惠而断。自然民物被休赐，芬馥不驰而自远。闽山下士狂且恫，二十八年如萍蓬。遇公於兹心胆空，教诲邻念皆深衷。大论时闻鍧霹雳，健句每惊争化工。听言观事潜欣悦，不见累旬如岁月。作歌笥中时一阅，如封岩岩冰蘖节。愿公保此清人躬，古来大任求明哲。"}