{"id":"1218436","title":"樵隐诗为浙东佥事毕公赋","dynasty":"元","author":"岑安卿","text":"山人隐迹樵空峒，天王赐见明光宫。执柯伐柯喻为学，兹理讲贯融心胸。侁侁胄子国元气，有命剖析开昏蒙。斧斤斲就栋梁器，欂栌椳楔纷相从。贤能往往布清要，利泽天下山人功。功成又复视民俗，绣衣玉斧蓬莱东。剪除枳棘毓嘉木，坐听于越歌时雍。会稽秦望尝独往，此心犹羡樵径风。"}