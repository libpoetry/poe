{"id":"185623","title":"送焦君实之采石学官","dynasty":"宋代","author":"陆文圭","text":"江水日以远，山花日又新。先吾不复少，后我皆成人。之子如良金，出矿以精纯。又如出中木，始遇雪发春。送子启长途，跋子升华津。青云题柱客，白发倚闾亲。有志皆腾逸，非才独隐沦。山林双鬓古，井臼一生贫。宇宙无穷事，行藏各自身。因风傅短句，望月吊词臣。"}