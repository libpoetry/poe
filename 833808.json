{"id":"833808","title":"满庭芳 刘郎为秋娘制曲，余亦继声，用少游韵","dynasty":"清末民国初","author":"樊增祥","text":"花外闻莺，柳边欹燕，屧声初转回廊。玉京重见，休换道家装。十五年来一梦，何独是、庚子斜阳。放心事，芙蓉小殿，无复旧遗香。端相。浑未老，荑苗乍握，兰气犹芳。且将卿颜色，喻我文章。红粉青衫一例，金楼子、忍谤徐娘。花阴坐，茶烟一歇，身世几沧桑。"}