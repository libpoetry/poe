{"id":"429204","title":"春日登陶然亭","dynasty":"近现代","author":"黄浚","text":"十年客都门，江亭仅八至。诗人匿市井，蓄念与世异。唯馀夜窗月，清景照余寐。江山今再新，法令错棋置。謇謇言治理，目眊神俱蔽。诸子盛招邀，一湔尘堁气。浅绿初迎眸，蛙鼓若相侔。僧寮邻雉堞，拓眼纳山翠。败墙缀断句，暖旭酿花意。萧然禅念起，默坐或一试。软红怜扰扰，此乐汝所弃。归车致微叹，深杯求浅醉。"}