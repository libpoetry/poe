{"id":"1239032","title":"金菊对芙蓉 秋思","dynasty":"元末明初","author":"梁寅","text":"玉刻奇峰，蓝拖秀水，秋光浑似耶溪。渺苍烟十里，白鸟孤飞。恨无越女芙蓉艳，兰舟小、桂棹轻移。西风残照，樵人渔子，结伴尤宜。无柰物理难齐。叹鱼虾苦瘦，雁鹜多肥。望茫茫江海，今更何之。溪头绿树亲曾种，耐寒暑、应笑人衰。青山千仞，白云万顷，须理荷衣。"}