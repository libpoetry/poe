{"id":"688507","title":"甲申中秋与萧文明登东楼待月和东坡江月诗五章","dynasty":"明","author":"祁顺","text":"一更月出海，河汉净无澜。今夜景偏胜，此时犹好看。星躔避光采，山气漾清寒。举酒便邀赏，莫教清漏残。二更月满楼，团圆是今夜。遥看东海头，玉盘荡高下。朱帘挂银钩，栏槛一凭籍。喜有攀桂人，来谈客中话。三更月当天，坐久揽衣起。回思乡国间，清光只如此。香传桂子风，露滴藕花水。对景不盘桓，后夜徒为耳。四更月倾昃，耽玩待平明。谈笑不知久，起看参已横。姮娥速归辙，西顾重行行。光辉如有念，偏照玉关城。五更月西下，云暝四山幽。棹舣袁郎渚，杯停庾亮楼。良宵不易得，一隔动经秋。诗成倍惆怅，谁为商声讴。"}