{"id":"550326","title":"送成宝慈侍御言事被逮","dynasty":"明","author":"范景文","text":"景运丽中霄，阶扉翳重雾。大道忽沦夷，疏稗茂嘉圃。抱叶秋风寒，独鹤扬清嗉。昌言排九阍，口诛振末步。未忧天听高，恐为先圣惧。伦彝既大明，生死何足顾。阳德正方亨，丰蔀莫能锢。风雷感帝心，昂首骧皇路。君子勖敬身，同心要主悟。莫言虎啮人，相戒公无渡。"}