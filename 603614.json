{"id":"603614","title":"送同门聂凤泉还南城","dynasty":"明","author":"杨起元","text":"君到菊未开，君归枫已丹。羲御无停辙，风霜非昔颜。锦绣登高堂，慈云满钟山。瑶池在何许，王母安可攀。从姑有真言，服之胜大还。夕馨吾母膳，朝洁家慈餐。拟足慎出口，庶无忧患干。与君酌美酒，谈笑舒肺肝。君抱风木恨，我伤灵椿残。念此更爱日，焉用富琅玕。长江浩无际，归帆渺冲寒。珍重为吾道，事功非所难。"}