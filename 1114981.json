{"id":"1114981","title":"赋黄香梅绝句八首正月二十三作时筑楼居将就","dynasty":"宋","author":"李壁","text":"树绕高花兀老苍，风流旧日汉黄香。虽非有意争妍暖，岂是无心避雪霜。春风一树斩新开，尽日花边转几回。怪底玉颜含瘴色，谪仙曾住夜郎来。剪蜡霜前色太深，何如万萼占春阴。今朝懒不行花径，插遍铜彝供石林。满园春物正关情，忽到梅边眼倍明。别有醉馀霞脸在，大都风格尽飞琼。天留孤艳照青春，横目何人解识真。蒸栗琢成渠不爱，内间栀貌几番新。姑射仙人尔匹侪，若为涂额效宫娃。从来定价须平子，速剪繁枝送郡斋。方琮分润作幽姿，一点檀心说向谁。正使持来供鼎事，输他雪外两三枝。一种清香属当家，将黄对白本非差。胡床十日花前坐，看得楼成管物华。"}