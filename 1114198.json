{"id":"1114198","title":"和渊明归田园居六首","dynasty":"宋","author":"李纲","text":"东吴信佳地，碧溪绕青山。我居枕溪傍，卜筑亦有年。山空乳满腹，迸出苍龙渊。馀波滑无声，下灌负郭田。秋风粳稻香，落照孤鸿间。黄鸡与紫蟹，日满樽俎前。酌酒燕宾友，挥毫散云烟。常谓享此乐，可以终华颠。岂知萦世故，扰扰不得閒。侧身念吾庐，怅望情依然。一为世网婴，未遂税尘鞅。驱驰途路间，空积溪山想。我居今若何，岁月忽已往。三径将荒芜，松菊日应长。泛舟苕霅间，吾意诚已广。时危方艰难，长恐堕渺莽。人生不满百，七十亦云稀。吾年甫知命，飘泊犹未归。江湖岁将晏，霜露沾人衣。沧洲惠询约，坐恐此志违。平生爱武林，湖山良可娱。连年兵火作，景物成丘墟。常愿买一廛，筑室湖上居。开轩苍翠间，手植松千株。浮家同志和，来往得自如。樽中酒不空，乐死不愿馀。那知今乃尔，此怀坐成虚。已矣何所道，万法皆本无。每爱贺知章，敕赐鉴湖曲。而我不须多，数顷亦已足。世故俛仰间，反覆若棋局。良辰逝莫留，胜游当秉烛。明月照芳樽，坐待东方旭。我昔居梁溪，梦断长安陌。倒冠与落佩，志气良自适。花前饮春朝，月下舞秋夕。自从丧乱来，光景驹过隙。无复旧情怀，扰扰为物役。寤寐忧他人，自麻初不绩。长啸休去来，劳生亦何益。"}