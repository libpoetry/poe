{"id":"757664","title":"金缕曲 花魂同竹士作","dynasty":"清","author":"王倩","text":"何处寻君迹。怪春来、落红成阵，苦催离别。断只因风销为雨，受尽几番磨折。浑不信、呼之肯出。除却东皇幡一首，便上天、入地应难觅。来婉娩，去飘瞥。投笺曾向天公乞。好教他、封姨十八，深怜轻惜。綵胜高悬铃漫语，禁住声声檐铁。劝安稳、依栖香国。那用巫阳烦帝遣，有前生、胡蝶能相识。笑剪纸，计非得。"}