{"id":"213932","title":"酬王檐叔奉使江南访茶法利害见寄","dynasty":"宋代","author":"王安石","text":"余闻古之人，措法贻厥後。命官惟贤材，职事又留狃。止能权轻重，王府则多有。岂尝搉其子，而为民父母。当时所经营，今十已毁九。其一虽幸在，漂摇亦将朽。公卿患才难，州县固多苟。诏令虽数下，纷纷谁与守。官居甚传舍。位以声势受。既不责施为，安能辨贤不。区区欲捄弊，万谤不容口。天下大安危，谁当执其咎。劳心适有罪，养誉终天丑。岂惟祖子孙，教戒及朋友。贵者大其领，诗人歌四牡。至尊空独忧，不敢乐饮酒。哿矣富阡陌，哀哉此无糗。乡闾人所怀，今或弃而走。岂无济无术，使尔安畎亩。故今二三公，戮尹思矫揉。永惟东南害，茶法盖其首。私藏与窃贩，犴狱常纷纠。输将一不足，往往死鞭杻。贩陈彼杂恶，强卖曾非诱。已云困关市，且复搔林薮。将更百年弊，谓民知可否。出节付群材，询谋欲经久。朝廷每若此，自可跻仁寿。因知从今始，渐欲人财阜。吾宗恢奇士，选使自朝右。聪明谅多得，为上归析剖。王程虽薄遽，邦法难卤莽。愿君博谘诹，无择壮与考。余知茶山民，不必生皆厚。独当征求任，尚恐难措手。孔称均无贫，此语今可取。譬欲轻万钧，当令众人负。强言岂宜当，聊用报琼玖。"}