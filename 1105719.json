{"id":"1105719","title":"和韩秋怀十一首","dynasty":"宋","author":"王十朋","text":"孟夏游会稽，禾稼方薿薿。南风翼新苗，生意殊未已。重来觉非久，相去百日耳。黄云万顷空，蘋末凉风起。园林亦摇落，触目成疑似。人生过隙驹，朱颜何足恃。胡为向迷涂，奔走不停轨。得失无荣辱，归来实堪喜。草木无利名，时来自荣悴。人生异草木，百念起心地。困穷斯感伤，利达或骄恣。一朝同物化，荣辱两何异。有酒且行乐，不必富与贵。直道疾伊优，壮怀增靡曼。海上豕方牧，夜中牛屡饭。半生营一名，偃蹇未如愿。青铜忽自照，白发已堪叹。斥鴳适蓬蒿，大鹏抟九万。物情贵得所，奚用求自献。富贵似可喜，贫贱亦何怨。秋雨浸成潦，秋霜渐为凌。老树喑寒蝉，腥盘集痴蝇。天涯有归客，面目吁可憎。吟馀自扪腹，肝胆空棱棱。临渊不善渔，篱头挂寒罾。数椽茅屋下，养此百不能。秋怀虫共悲，秋夜鹤同警。辉辉玉绳低，耿耿银汉永。静思凫舄乔，遐慕螭蟠猛。途远慵著鞭，井深艰下绠。鸟倦当知还，马失亦云幸。穷通委天命，尘虑可深屏。客路厌繁暑，归怀惬新景。枕冷梦自清，夜明窗更炯。聊栖明月枝，胜逐西风梗。支床甘自息，伏枥倦思骋。惟有问目心，拳拳慕回请。窗几生新凉，灯火照初暗。省己有昨非，探怀无宿憾。古书恣掀翻，古意薄窥瞰。心将游寂寞，语复攻苦淡。实歉名忌浮，才疏得惩滥。守志惧不坚，入道恐成暂。性抑戒戕贼，心猿思系缆。有友频琢磨，无官自校勘。澹然学杨雄，不恨储无甔。贤关蔼多士，头角争轩轩。中有倦游客，虚名厌驰奔。学为忠与孝，思践阳城言。高秋赋归去，戏舞庭闱前。东园柿栗熟，采摘供盘餐。兄弟各赋诗，集作棣萼编。甲乙二孺子，日诵言半千。学语三岁时，笑味生甜酸。欣然动我怀，长夜不成眠。归来有此乐，亦可终残年。吾庐有脩竹，滴翠凝不乾。天风一吹拂，终夜鸣琅玕。黄杨亦嘉树，一瓮何团团。日暮飞禽归，啾然欲求安。嗟予欲何为，屡涉吴江澜。一名竟未就，举弹空飞丸。对竹赏佳树，聊系予征鞍。商飙起何处，古树生秋声。肃肃夜气寂，悠悠月华明。兀兀念前古，孜孜殚寸诚。默默守孤陋，兢兢防满盈。兴至役诗匠，愁来驱酒兵。自适布衣愿，未觉青衫荣。长须与赤脚，亦足供使令。鲜鲜霜中菊，谁云晚不好。开日即重阳，虽晚亦同蚤。对景便须醉，浮生苦难保。胡为楚大夫，不饮致枯槁。何如醉乡人，虽醉亦有道。"}