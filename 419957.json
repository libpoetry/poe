{"id":"419957","title":"念奴娇 园中海棠重开","dynasty":"近现代","author":"邓潜","text":"天留花海，与榴花作伴，万香如玉。睡起真妃妆再理，翻似华清初浴。锦帐通灵，瑶台转世，好梦和卿续。猩屏閒倚，小红还唱新曲。我是老去韦皋，玉箫无恙，绝艳惭清福。惠定院中磨蝎命，园小偏成金屋。浩劫仙踪，返魂香气，汉代文姬赎。愿春长住，夜深重照银烛。"}