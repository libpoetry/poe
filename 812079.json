{"id":"812079","title":"泣别","dynasty":"清","author":"孙原湘","text":"屡拣行期未有期，者番不道果临歧。纵教齧臂坚盟约，无奈惊心重别离。兰弱讵能胜远道，橘移还恐变芳姿。一尊拌醉花前死，魂魄随卿好护持。宁教生死隔幽关，远别情怀较死难。人到去时看越好，泪无挥处怨尤酸。即防永诀诚多虑，聊订前期强自宽。留得两身憔悴在，相思祇隔路漫漫。媪鬟催送上屏轩，折向空房又几番。十步九回犹道速，一辞千嘱未嫌烦。鬓梢花朵从欹堕，奁侧绒书任乱翻。最是关心裙带系，玉郎亲赠别时言。深闺从未涉关河，送上扁舟恨若何。忍泪翻将词劝慰，耐心须保体安和。相看每觉消魂尽，屡见原愁折福多。暂别留些缘分在，镜台他日细消磨。"}