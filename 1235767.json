{"id":"1235767","title":"庆原堂诗为萍乡刘氏作","dynasty":"元","author":"吴当","text":"惟楚萍乡，邑里有堂。繄昔刘氏，肇基于唐。雄虎之台，郁郁丘土。其伏未耀，本干深固。子孙多贤，冠佩蝉联。积善储和，溯流而源。福庆之实，既坚既栗。晔晔灵芝，毓秀于室。历宋而元，流庆未已。袒免同居，表德闾里。山冢之迁，有霆有雷。尚复多祉，源源其来。奕奕君子，实居后麓。既休既宁，以踵芳躅。绳绳厥承，忠厚之教。庶其绍之，以食斯报。太史有记，邦人足徵。式勖来嗣，勒诗尔楹。"}