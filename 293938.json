{"id":"293938","title":"念奴娇·和正刚咏金陵用高青邱韵","dynasty":"现代","author":"张伯驹","text":"韶华依旧，春来去、送尽兴亡如许。三月秦淮莺乱舞，听唱隔江商女。燕子双双，飞花点点，欲对斜阳语。降幡一片，四天烽火齐举。谁问涕泪新亭？天涯芳草，岐路伤行旅。剩水残山余画稿，难忘离宫禾黍。金剑沉埋，琼枝销歇，惟有愁长伫。黯然王气，几能禁得风雨。"}