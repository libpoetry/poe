{"id":"845029","title":"今岁大暑许生盥孚属写梅为制四绝句","dynasty":"清末民国初","author":"曹家达","text":"点缀风光壁上观，冻烟晴雪落毫端。此中自有清刚气，散作虚堂六月寒。萼绿仙人相见稀，比来色相更忘机。添丁正合丁年事，有鸟归来号令威。墨华朝爽露英英，诗思如云酒胆并。至竟人间难比似，容他留伴许飞琼。分湖新涨绿参差，曾记花开八月时。秾艳每憎桃杏俗，频年溪上浣胭脂。"}