{"id":"1227813","title":"虞秘监山林小像","dynasty":"元","author":"王士熙","text":"栈阁通秦凤，蓬山压海鳌。石泉当壑坼，琪树出云高。夜月青筇杖，秋风白道袍。长吟趋谷口，独往下亭皋。偃蹇三峰卧，逍遥八表遨。竹深时宿鹤，溪浅不容舠。经席天颜喜，村居世网逃。神全劳画史，才美擅时髦。憩迹惟松樾，充饥有涧毛。沧浪谁唱曲，华屋意萧骚。"}