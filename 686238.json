{"id":"686238","title":"送林越山广文之石城尹二首","dynasty":"明","author":"卢楠","text":"粤海炎洲气未疏，高凉快爽此安居。蔡肜有待殊方诏，虞诩终收太史书。茂岭秋深才见雁，廉江水缓自生鱼。慎时努力加餐饭，返浦看乘白鹭车。汉节遥分南海边，天风猎猎拥楼船。苍梧云尽山如戟，合浦春回树若烟。占岁岂应缘戍日，兢歌何用胜于阗。遐陬亦是藩王室，赖尔文翁治化贤。"}