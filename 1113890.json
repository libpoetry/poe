{"id":"1113890","title":"寿先生","dynasty":"宋","author":"李刘","text":"明善堂前香矗云，诸生再拜祝庄椿。芹香藻绿涵和气，枫老梅疏健小春。有道可为明主佐，无毡休叹广文贫。烹羔压酒称千寿，会看仙桃着子新。今年生日胜常年，一佛中间万佛缘。善念才兴方寸地，恩光便下九重天。花香作供围方丈，粟粒成功福大千。长寿如来更多宝，饱参住世小乘禅。"}