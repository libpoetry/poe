{"id":"947254","title":"送李惟肖尉尤溪","dynasty":"宋","author":"陈襄","text":"朝廷厌烦苛，往还按察诏。四方小大官，政恶日无谯。悲哉穷远民，天耳不可嘂。讼争细毛发，吏议举烽爝。追胥烦闾里，符牒纷以炤。利手肆拂撄，百巧凿孔窍。齐氓一扰攘，沸若烹鲜铫。上下漫不省，鳏寡日相吊。咨嗟梦得材，连蹇十铨调。今复郁不施，一尉滨海峤。蠢兹尤溪民，习俗攻险僄。尺表易为直，长戈固难掉。吾闻政无小，美恶出号召。虽尔主盗官，操权宁非要。近岁民艰食，群小屡轩跳。挥刀力诛锄，加以原火燎。政令务宽简，威肃宜震曜。武事戒不习，贱策贵前料。山林剔逋逃，道路剪攻剽。食禁宁疏网，私兵勿容鞘。尝闻伍保法，慎置理宜妙。法至奸可革，无事省巡徼。勿嗟厥位淹，十室聊歌笑。往矣有吾民，疮痍方尔疗。"}