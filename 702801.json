{"id":"702801","title":"同唐元徵宫允游善权洞四首","dynasty":"明","author":"董其昌","text":"神功开混沌，水府亘氤氲。峡隐将飞石，岩垂欲堕云。龙腥阴壑迥，鸟道乱泉分。今日摩厓记，知同藏史群。西峰拨云尽，万象划然殊。地轴连离墨，仙宫秘蕊珠。微明天有漏，大巧谷非愚。为问探奇者，曾逢石髓无。石径幽无际，金堂永不扃。丹台犹偃月，仙掌故扪星。跨鲤探云笈，燃犀遁水灵。如闻淙响外，历历演黄庭。山霁气初澄，攀萝下复登。千峰攒积铁，百仞矗层冰。溅雪看庐阜，随花得武陵。平生耽胜事，选胜却输僧。"}