{"id":"630429","title":"读大唐西域记十三首 其十一","dynasty":"明","author":"释函是","text":"孤山竟何在，郁郁青树林。名花间清流，被壑注层岑。炜煌金阙迥，坐列多精灵。中间擎莲台，琅琅海潮音。机感当所求，像外如有神。予言尽大地，一境无二人。昏蔽落尘网，万象随心形。不见僧伽王，目前成异因。晨起揽清镜，忽然空其身。遍睹皆多罗，草木四山春。上有天华冠，赫赫威光迎。图访至摩竭，镜里曾亲临。此岂夙所构，因事聊以明。"}