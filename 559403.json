{"id":"559403","title":"寿诰封淑人朱太母八十排律二十四韵","dynasty":"明","author":"林熙春","text":"间气钟名世，山公夙壮犹。天潢称笏冕，帝里属箕裘。卓尔千金骏，超然五色驺。笃生端有自，溯教岂无繇。肃壸鸡为儆，趋庭鲤作求。和熊宁独柳，画荻不专欧。真与断机偶，那同剉荐侔。裁成笔绣虎，培就剑输牛。偃室曾将养，潘舆亦勉游。平反欢始举，劳逸训常周。却鲊堪诒美，悬鱼可绍休。奉常开礼乐，廷尉著勋猷。荐沭龙章宠，咸推燕翼庥。嫠姑恩每渥，姻党惠时流。学道真如现，达观般若收。鹤龄逾八帙，蟠果已三偷。台背犹儿齿，晬颜尚黑头。寿星□玄月，嫠宿耀清秋。江汉讴声沸，乾坤淑气留。子依红日近，心与白云游。法酝传千里，天浆致十洲。有怀披綵服，无计谢珠旒。爰集嵩中祝，因添海上筹。同朝歌鲁駉，昌炽在荆州。"}