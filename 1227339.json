{"id":"1227339","title":"郝思温大字歌","dynasty":"元","author":"何中","text":"东山手提雪庵笔，笔中出此万钧力。重如岱岳镇坤维，奇如古鼎跃泗侧。点如沧海之碣石，直如参天之古柏。曲如老龙恣盘挐，横如方城立铁壁。快如大泽斩蛇剑，妖夔幻魈□辟易，巨灵引指太华擘。三千狮子座，举臂可移得。偶然挥毫□，世间壮士不能掷。瘗鹤铭，摩厓碑，后来者谁谁继之。我尝见龙溪之字大如箕，五百年间无此奇。雪庵老，东山子，优钵昙花重现世。昆崙以为笔，东溟以为砚，青天以为纸，为我写太平两大字。持献天皇九九八十一万岁，我歌尔字我老矣。"}