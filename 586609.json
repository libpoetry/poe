{"id":"586609","title":"送丘明府考绩之京","dynasty":"明","author":"周用","text":"颍川称四长，山阴称一丘。河阳有王涣，官城有高柔。彼美前大夫，嘉行振儒流。寂寞千载下，吾侯迈前修。试问才何似，太阿切琳球。试问量何似，洞庭纳细流。试问清何似，玉壶涵霜秋。试问明何似，秦台照隐幽。农桑沃春野，弦诵冠南州。侯骑青骢马，身衣素绮裘。遗我山泽叟，欲作国都游。追之不可及，挽之不可留。环立甘棠下，张望以夷犹。祝侯愿侯寿，福与南山侔。推忠佐天子，四海均洪休。"}