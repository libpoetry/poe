{"id":"682620","title":"旅馆书怀","dynasty":"明","author":"区元晋","text":"战罢枯棋歛客居，笑看人事一枰馀。相如虽渴宁辞拙，马氏终成不负初。每惜玄珠轻抵雀，肯将长铗叹无鱼。行藏自有床头易，漫向成都问卜书。江静山钟入小居，客怀清寂阁灯馀。坐邀新月消良夜，吟傍梅花探太初。北顾翱翔惭独鹤，南来消息渺双鱼。关河缭绕催霜曙，谁伴云程束剑书。"}