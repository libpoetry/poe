{"id":"750910","title":"凤凰边门","dynasty":"清","author":"锡珍","text":"边门以外地，数百里之遥。榛莽谁从辟，雈苻不见招。算缗缘木税，诘慝到山樵。晋有桃源乐，秦收陆海饶。未堪将客逐，安得作荒烧。据国争非触，临边俗异要。吴沙赋可受，泽瓦首先枭。旷土成都邑，流氓有暮朝。不游町疃鹿，应革泮林鸮。智慧乘时出，功名与世标。再能加富教，便可入风谣。除是皇华使，谁停问俗轺。"}