{"id":"83001","title":"姚将军靖康初以战败亡命建炎中下诏求之不可","dynasty":"宋代","author":"陆游","text":"造物困豪杰，意将使有为。功名未足言，或作出世资。姚公勇冠军，百战起西陲。天方覆中原，殆非一木支。脱身五十年，世人识公谁？但惊山泽间，有此熊豹姿。我亦志方外，白头未逢师。年来幸废放，傥遂与世辞。从公游五岳，稽首餐灵芝，金骨换绿髓，欻然松杪飞。"}