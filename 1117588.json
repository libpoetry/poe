{"id":"1117588","title":"闻彦和过桂州","dynasty":"宋","author":"邹浩","text":"人臣难有己，况复顾其家。忘家以徇国，致主为勋华。割爱非不仁，成功讵能加。御史殿中杰，指摘生疵瑕。昔如鹄矫云，今如兔罹罝。省符到房陵，驱逐殊喧哗。即日出门去，形影自天涯。羁皇携众雏，惊散随风沙。渺漭失处所，何由书报嘉。君心固已定，闻者空伤嗟。削迹投炎荒，有吏督其后。一州一易之，稍缓辄訾诟。所历多官僚，岂无亲且旧。前车覆未遥，不敢略回脰。谁谓桂岭僧，于君独勤厚。沐浴君发肤，浣濯君领袖。使君霜柏姿，凛凛出尘雾。真风绝顾瞻，高义激颓仆。乃知世外情，非复世间构。呜呼君何忧，时命不终缪。"}