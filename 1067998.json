{"id":"1067998","title":"游云居歌","dynasty":"宋","author":"李彭","text":"岷峨秀气凌太白，诸峰弹压流辈百。右军昔为怀祖困，此心勇往曾未识。羊家叔子端可人，岘山何为苦伤神。多情赖有邹从事，与山不磨有遗味。平生寻幽几屐穿，始知欧峰峰外天。扪参历井出鸟道，耳边河汉声潺湲。千古追怀同一律，神明还观悲节物。两郎凛凛安能来，定于何处埋尔骨。往时宏觉大道场，心净无尘闻妙香。幽禅寂寂师粲可，高韵卓卓凌羲黄。九原芜没那能作，胜日良游自不恶。灵云野桃初著花，鼻祖柏子僧前落。玉函贝叶渡流沙，法筵复雨曼殊花。充虚解战天皇饼，破魔惊睡赵州茶。世网婴人太烦促，桑下安眠戒三宿。柴扉草阁空归来，大梁推枕黄粱熟。"}