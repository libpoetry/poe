{"id":"682564","title":"高正甫出守袁州九月九日予偕家兄暨诸亲友能文者十九人饯之毗卢阁赋诗为别","dynasty":"明","author":"区大相","text":"季秋氛气敛，天宇旷澄明。樽酒送远客，税驾出林坰。层轩四望起，万里秋阴生。南眺浔阳渚，北望蓟丘城。代马骋高足，燕鸿起遐征。极目多远思，赏心叹合并。太守耀朱轮，千骑抗飞旌。嘉会即宠饯，良时析群英。商飙厉丝竹，娈童歌且清。为持芳菊酒，写我当歌情。清朝重理人，时哉策令名。谁能东篱下，日暮守衡荆。高台本宜春，君行亦宜秋。宜秋正南望，苍苍烟雾浮。秋色理征传，轩骑从诸侯。凉飙起北陆，爽气入南州。亲朋恋离索，赠言美行游。醒时多缱绻，醉后复绸缪。宦达众所羡，时危在分忧。重关困商旅，三户弊诛求。惟我金石友，夙昔慕清修。愿子驰声光，慰我饥渴愁。"}