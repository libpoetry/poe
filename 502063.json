{"id":"502063","title":"吴中行野人居","dynasty":"明","author":"释妙声","text":"见说幽居好，分明在眼中。人家溪左右，风俗瀼西东。静者柴门僻，村墟草径通。往来迷町疃，物色认梧桐。柳汊容书舫，芦洲隐钓筒。留人菰米饭，邀鸭竹枝弓。畴昔游观盛，名藩礼遇隆。谈兵资远略，说剑动群公。叹息知几蚤，归休克令终。养生兼莳药，高兴托冥鸿。怅望江湖迥，栖迟我辈同。诗成浑想像，于以咏高风。"}