{"id":"1076291","title":"二月二十三日遵奉圣诏出郊劝农谨赋诗一首示诸同寮","dynasty":"宋","author":"周紫芝","text":"星言出郊坰，缓辔遵微涂。陂池湛新绿，阡陌开上腴。春色向晼晚，农事日已趋。有司奉汉诏，训辞宣帝谟。父老数十辈，龙钟白髯须。扶杖前致词，谓当极勤劬。曩也事格斗，今当反田庐。农桑遂温饱，里胥绝征诛。兹焉不少力，是自贻瘠臞。椒浆酌大斗，起坐时欢呼。有如一日蜡，相期悦须臾。殷勤颇自愧，小信殊未孚。傥非获三登，何以谢汝徒。同寮数君子，妙略怀永图。愿言规迟暮，共此丰岁娱。"}