{"id":"418402","title":"戚氏","dynasty":"近现代","author":"黄公渚","text":"古鳌山。祖龙曾此访神仙。左带黔陬，右襟黄海，碧摩天。孱颜。绝跻攀。珠宫绛阙有无间。自从憨衲去后，山扃岩幌锁苍烟。海印芜没，宝珠花老，空馀窟纪罗延。望蓬莱咫尺，尘起波涸，几阅桑田。游迹暗省从前。芒鞋席帽，胜践挟藤箯。雕龙嘴、皈心初地，迟我烟鬟。望华岩。岧岧一塔林端。危亭自耸斐然。悬心河畔，返岭村旁，冈峦一望无边。頫仰乾坤大，入黄山境，别有仙源。遥指二宫分路，访伽蓝。信宿古禅关。天风暮卷海涛翻。禺?海若，缥缈云中现。谒上清、暂住缘何浅，追往事、曾几何年。汗漫游、无奈华颠。付丹青、温梦旧山川。望凌烟崮，会当蜡屐，同證前缘。"}