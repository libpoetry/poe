{"id":"431642","title":"浣溪沙","dynasty":"近现代","author":"乔大壮","text":"快剪催裁广袖衣。暖挼鸾带泪相依。隐钩约珥彀朱丝。仙李盘根银汉上，孤桐泛响玉楼西。萍生不定柳绵飞。入馔双鲥细细鳞。东君扶醉诏花神。回身恰并弄珠人。笑电总欺明月影，歌梁乍感上京尘。涉江幽佩杂芳辛。木笔阑枝掩画楼。闻呼小玉上帘钩。入时半臂足风流。梦里云屏天样阔，眼前花事雨中休。为谁刻意貌春愁。乡梦萦纡十二峰。镜屏回映细腰宫。冷猿啼处卸征篷。艳豫堆边秋水远，黄陵庙口暮云重。酒醒依旧客江东。"}