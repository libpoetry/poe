{"id":"1131029","title":"再和昌言喜雪","dynasty":"宋","author":"韩维","text":"精祷潜通上下神，恍然佳气一朝新。隆楼杰阁偏宜晓，槁木残荄尽变春。有客裁诗传锦段，谁家度曲试朱唇。相思不得相从乐，虚作箕嵩无事人。愧无奇策辅吾皇，乞得闲官老故乡。壮志未甘悲白发，欢情犹看舞红妆。长歌不计闲光景，吟苦难滋旧肺肠。多谢同心二三友，每传佳句挹华觞。"}