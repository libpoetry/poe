{"id":"570049","title":"缇帅左都督麻城刘公贻书慰存且有名香佳扇之贶七言排律二十四句志谢","dynasty":"明","author":"王世贞","text":"春明祖道近黄昏，怅别殷勤款款言。十载鹿门余偃息，九霄羊角尔腾鶱。藉令东第通侯贵，谁似南衙太尉尊。直有诗书绳祖武，长将肝胆答君恩。朝霞剪赐宫袍丽，冬日聆传圣语温。竞病句夸曹左卫，衣冠祸解窦城门。三台不隔江湖梦，一壑翻劳霄汉论。地远菰芦难物色，天空鸿雁有音存。扇从巴蜀能蠲暑，香自西戎解返魂。稍觉枯鱼贪涸辙，居然病鹤怕乘轩。为圭为鼠同称璞，如蚁如山总字鲲。公辈长年扶日月，老夫余息任乾坤。"}