{"id":"1164334","title":"和韩致光侍郎无题三首十四韵 其三","dynasty":"唐","author":"吴融","text":"绮阁临初日，铜台拂暗尘。鷾鸸偏报晓，乌鹢惯惊晨。鱼网裁书数，鹍弦上曲新。病多疑厄重，语切见心真。子母钱徵笑，西南月借嚬。捣衣嫌独杵，分袂怨双轮。贝叶教丹觜，金刀寄赤鳞。捲帘吟塞雪，飞楫渡江春。解织宜名蕙，能歌合姓秦。眼穿回雁岭，魂断饮牛津。药自偷来绝，香从窃去珍。茗煎云沫聚，药种玉苗匀。草密应迷客，花繁好避人。长干足风雨，遥夜与谁邻。"}