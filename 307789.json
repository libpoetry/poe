{"id":"307789","title":"湘月·题林青萍母魏氏夜纺图","dynasty":"现代","author":"詹安泰","text":"寒灯瘦影，更车声轧轧，为谁辛苦。梦破卅年恩爱重，忍此孤雏无据。画荻伤根，和丸蕴泪，心事纱机诉。佩环何限，笑他世上儿女。长自眉黛青青，放情游冶，一觉惊风雨。多少肝肠酸裂久，只手支撑门户。大地渊沉，妖星昼烂，留得生绡古。精灵不爽，故人郑重供护。"}