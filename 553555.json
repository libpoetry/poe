{"id":"553555","title":"送张知县邦达","dynasty":"明","author":"王绂","text":"我初长安识君面，四十才华正强健。北海云鹏翅欲张，南山雾豹文初变。自言来京已三载，足迹劳劳半邮传。东浮浙水驾风涛，西上苍梧蹑云巘。怀中无复茂才金，身上空馀慈母线。别去无何忽相报，近得高闲适安便。乃知优给有庠序，择师教育君膺选。绛帐三间坐百人，青衿一字数千遍。三略才过又六韬，终日吾伊不知倦。吁嗟天意谅有在，有美如平岂贫贱。今年诏下大搜贤，公论推君当鹗荐。扶摇直上试天官，一策敷陈云锦绚。赏音不独主司惊，啧啧旁观尽称善。绿绶初垂何所之，独向炎方宰花县。炎方近年无瘴疠，民物安然乐丰羡。远徼尤宜宽政施，皇恩有待仁风扇。此行所重民社寄，临别肯为儿女恋。秦淮弱柳垂青青，折取长条共攀饯。沙口帆移燕语留，花前酒续莺声劝。明朝应度岭头云，千里相思一回眷。迟子三年政绩成，还来此地重相见。薏苡曾为马援珠，归囊肯带包公砚。骥足应知难久淹，嘉声又达明光殿。"}