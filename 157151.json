{"id":"157151","title":"有感·世道已趋末","dynasty":"宋代","author":"詹初","text":"世道已趋末，人心觉更殊。逐逐在势利，权势竞吹嘘。忠言翻为怨，成风在谄谀。谄谀势立至，势去还踌躇。小人夸得志，君子思归欤。不忍同世濁，深山高结庐。闭门守吾拙，势利安可居。势利一时荣，时过祸反予。不如守贫贱，履道常坦如。所以介然志，三公不易诸。"}