{"id":"237538","title":"与存子侄王南运上风聊句","dynasty":"宋代","author":"阳枋","text":"舟行缓东去，波蹙疑西流。尘扬频闭目，草偃付囘眸。翩翩泝岸鹭，缓缓沿波鸥。聚沱留积滓，逆浪集浮沤。门窥雨斜入，窗望山相留。棹苦掌痕肿，烟囘眦泪浮。客舟上急争，我楫去悠悠。一程分两日，半月仅三州。仆嗔粮易竭，客怨利难谋。柁斜横水面，人宿避沙头。啸想开陵虎，化催西海虬。欲寄风伯语，聊以吾诗投。何如还借顺，咫尺登瀛洲。"}