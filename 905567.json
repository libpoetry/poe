{"id":"905567","title":"水调歌头 上巳日出郊，呈知宗安抚、张参、观文汪相二首","dynasty":"宋","author":"李纲","text":"花径不曾扫，蓬户为君开。元戎小队，清晓佳客与同来。我为衰迟多病，且恁浇花艺药，随分葺池台。多谢故人意，迂访白云隈。暮春月，修禊事，会兰斋。一觞一咏，何愧当日畅幽怀。况是茂林修竹，映带清流湍激，山色碧崔嵬。勿复叹陈迹，且为醉金杯。"}