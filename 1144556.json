{"id":"1144556","title":"咏史 刘裕","dynasty":"宋末元初","author":"陈普","text":"云雨蛟龙无世无，睡中往往失明珠。比干七窍天何惜，不付曹瞒与寄奴。何事佛狸能度淮，中原千尺髑髅台。无巢燕子宁依树，不入乌衣巷里来。长安何但遗黎舞，翁仲铜驼亦笑开。他日佛狸南下路，青泥千尺髑髅台。杀人广固哭如雷，肯任长安住不回。想是齐秦人共语，不知胡羯自南来。"}