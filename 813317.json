{"id":"813317","title":"拟古","dynasty":"清","author":"李长霞","text":"篱花焕异彩，畹兰吐幽香。鶗鴂尔何物，啼之使不芳。好生本天德，汝何反其常。凤凰不尔顾，罻罗不尔张。我欲避之去，怨彼何无梁。不忍闻其声，掩耳以心伤。丹桂气辛香，其下无蕃草。至美伏杀机，造物非颠倒。羽士服黄精，颜色常美好。不弃小草用，遂使永寿考。昔圣讯刍荛，侧陋多遗老。洋洋万顷波，扰之不能浑。游泳涵众有，安辨介与鳞。湛湛九霄露，为泽一何均。荟蔚茂万木，安识松与榛。明察非令德，至人灭见闻。所以古圣哲，无为风自醇。富贵移本性，贫贱何励身。世人多所欲，徇之失天真。五月有披裘，季子称其人。华歆渝素守，管、邴耻为群。苟去与苟得，其重若千钧。"}