{"id":"411539","title":"倒犯 次韵酬大厂依清真作","dynasty":"近现代","author":"龙榆生","text":"夜景、对修桐半凋，冻枝仍举。清泉漫煮。层帘外、更飘凄雨。闲情待付。沈水香薰馀篝缕。噀残酒斑斑，不浣征衫土。坐长更，恼无绪。床底怨蛩，为伴羁人，咿嚘愁自语。蠹粉敛绣笔，爱骚客，修花谱。纵晕色，犹酸楚。诉瑶筝、弦弦相尔汝。斗病鹤烟姿，雪里吟寒句。未应梳倦羽。"}