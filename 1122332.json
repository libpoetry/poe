{"id":"1122332","title":"和龚宗谕五绝","dynasty":"宋","author":"姚勉","text":"多少抡魁岂独今，道心谁胜利名心。只知晁董前头立，何似周程乐处寻。吾侪从仕为家邦，岂羡科名世少双。激浪须看岿柱立，犯颜安可畏郎撞。学不求名况为官，官甜初不似儒酸。无能富贵都磨灭，直作浮云一样看。闻仅二知虽赐也，道传一贯必参乎。己私克尽融天理，表里通明月在壶。名下惟知不可居，诲言终日反三隅。爱人以德今忠献，莫道前贤久已无。"}