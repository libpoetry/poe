{"id":"512690","title":"和张光弼歌风台韵","dynasty":"明","author":"沈周","text":"大风起兮云飞扬，游子归来寻故乡。乡中父老认天子，会酒击筑歌慨慷。载歌载舞未为央，留之十日未为长。畅然草木尚有感，满眼故旧情何当。丈夫志已酬咸阳，壮心何用泣数行。四海一家何论沛，猛德何法守四方。千秋万岁邈在后，魂兮不归天地荒。高台已夷烟草黄，樵童牧竖谈汉王。"}