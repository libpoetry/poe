{"id":"921135","title":"次韵前篇","dynasty":"宋","author":"苏轼","text":"去年花落在徐州，对月酣歌美清夜。今年黄州见花发，小院闭门风露下。万事如花不可期，馀年似酒那禁泻。忆昔扁舟溯巴峡，落帆樊口高桅亚。长江衮衮空自流，白发纷纷宁少借。竟无五亩继沮溺，空有千篇凌鲍、谢。至今归计负云山，未免孤衾眠客舍。少年幸苦真食蓼，老境安闲如啖蔗。饥寒未至且安居，忧患已空犹梦怕。穿花踏月饮村酒，免使醉归官长骂。"}