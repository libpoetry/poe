{"id":"1199779","title":"祭辞","dynasty":"先秦","author":"无名氏","text":"皇皇上天。照临下土。集地之灵。降甘风雨。庶物群生。各得其所。靡今靡古。维予一人某敬拜皇天之祜。薄薄之土。承天之神。兴甘风雨。庶卉百物。莫不茂者。既安且宁。维予一人某敬拜下土之灵。维某年某月上日。明光于上下。勤施于四方。旁作穆穆。惟予一人某敬拜迎于郊。以正月朔日迎日于东郊。"}