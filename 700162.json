{"id":"700162","title":"海上竹枝词七首","dynasty":"明","author":"顾彧","text":"太湖东来沧海西，四十二湾江渐低。源头受得浙间水，不放浑潮淤作泥。江流两岸尽平川，荠麦如云树若烟。不是青龙任水监，陆成沟壑水成田。沙田疲瘠快秋登，家计浑如水上冰。今日新佥河泊户，阿侬准备学攀罾。平川多种木棉花，织布人家罢缉麻。昨日官租科正急，街头多卖木棉纱。黄浦西边黄渡东，张泾正与泗泾通。航船昨夜春潮涨，百里华亭半日风。大浦横塘九里湾，蚤潮船上晚潮还。侬心恰似东流水，直到海门无日闲。沪渎祠荒古垒平，东西芦浦荻芽生。袁崧向时防海处，何物孙恩敢弄兵。"}