{"id":"1127307","title":"又次申教授直宿三首","dynasty":"宋","author":"傅察","text":"皎皎虚堂带月清，金风入律露华明。潘郎寓直生秋兴，韩子长歌忆短檠。惊鹊绕枝巢未稳，幽虫寻砌隐馀声。却嫌诗思撩归梦，数尽高城长短更。扰扰浮名绊此身，相逢樽酒眼还明。君如俊鹘方抟翮，我似弯弓不受檠。弱植幸容依玉树，新诗尝喜掷金声。他时会致青云上，莫厌卑栖岁屡更。秋堂襆被有馀清，骤喜秋光泼眼明。帘外月华筛碎玉，床头萤火当长檠。直嫌唧唧秋虫响，且听琅琅弦诵声。善教尚烦留滞席，朝恩未许便归更。"}