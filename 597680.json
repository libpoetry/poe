{"id":"597680","title":"王生卜居于东走笔赋赠","dynasty":"明","author":"林大春","text":"百金买宅千金邻，古人所重得其亲。岂伊草创一时事，还将世业垂千春。我家从祖对西山，东有刘氏族其间。刘家车驾号能文，每与吾祖相盘桓。君今卜居在东陌，正近车驾旧时宅。晓起遥见西山青，晚来俯瞰银河白。问君胡为却便此，祇缘去予仅百武。欲踵昔贤刘氏风，閒过子云来问字。予幸先人有敝庐，门外徒劳长者车。我去子来无不可，免令折简相招呼。君不见参差竹，相暌那隔宿。风雨亦可过，何须叹离索。"}