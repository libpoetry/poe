{"id":"699565","title":"己未九日对菊大醉戏作四首（洪武十二年）","dynasty":"明","author":"袁凯","text":"老夫爱此黄金蕊，儿子须将白酒赊。直到残阳下天去，更添灯火照欹斜。遮莫邻家酒已无，教儿更往远村沽。老夫强健如平日，醉过三更不要扶。只今何处无黄菊，醉着茅茨有几人？贤妇稍能知此意，杀鸡为黍莫辞贫。纵道今年杼轴贫，乃翁才力不超群。明朝若卖《长门赋》，还尔黄金一百斤。"}