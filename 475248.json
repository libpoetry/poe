{"id":"475248","title":"慧日寺十八大阿罗塑像","dynasty":"明","author":"邓韨","text":"至人自藏珍，古貌元气备。抟土造佛徒，追真信难事。亭亭青莲宇，诸天奠其位。尊者十二辈，高座纳双屣。巍巍超凡表，尘眼有矇视。深厚藐漂山，广博欲际地。静沈马足万，专守门不二。觉能越几先，慈欲放踵施。龙骧以珠豢，虎跳以咒弭。目瞑澄渊黑，顶突华峰翠。若真外形骸，能以理胜自。嗒然了得丧，何有立同异。麈柄操瑩玉，宝花自空坠。想当经营初，其手空俗士。我思彼尊者，所造亦深邃。函经入方夏，后乃道宏肆。以空摄万有，以道猎众智。穷山养枯骸，野鸟习其髻。善士瞻梵相，瓶锡此焉侍。安得如此塑，慰我怀古意。"}