{"id":"405497","title":"百字令 和厚庄前辈灵峰摩岩石拓原韵","dynasty":"近现代","author":"夏承焘","text":"巨灵孤擘。问何年推出，撑空岩壁。劫火烧残山骨冷，丹篆犹摩拳石。云护精灵，天开图画，奇句江山辟。银笺重拓，墨花还绣苔碧。我羡老去刘晨，朅来丘壑，爱着寻幽屐。断碣残碑闲送日，何似岣嵝邹峄。胜地神游，故山春到，梦境迷仙迹。何时鸾背，和公云外吹笛。"}