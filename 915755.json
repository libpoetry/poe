{"id":"915755","title":"雪后霜晴元宵月色特奇","dynasty":"宋","author":"杨万里","text":"玻璃盆泻琉璃水，素娥晚妆欲梳洗。报道虚皇筑雪宫，一架半间三万里。却嫌广寒未苦宽，要借新宫作上元。先烦玉妃整羽卫，次遣青女褰云关。渠侬旧有七宝藏，封在琼楼楼顶上。中藏脑子万斛强，轻明片片梅花样。急呼滕六取将来，更和端叶挼作埃。狂抛乱撒不停手，满空碎下真珠胎。乾坤立变水精阙，云衢透冷天街滑。姮家催索水霜袍，肌粟衣铢添不彻。银轮冻作一团冰，望舒堕指推不行。兔啼蟾泣滴成露，海东飞上金鸦精。"}