{"id":"815454","title":"偶感","dynasty":"清","author":"徐士芬","text":"尘世事纷扰，营营未肯休。孤云独无事，久与间人游。无心偶相值，淡极不可收。四岳自霖雨，萧然远龙湫。幽人心亦忘，相对长悠悠。东风好吹嘘，吹嘘绿成林。成林不言功，东风何处寻。亦有灌园客，抱瓮走庭阴。无心遇嘉树，不思梁栋任。亟呼寻斧斫，攻伐违天心。天心一何仁，嘉树回阳春。"}