{"id":"603551","title":"拟古诗二十首 其十七","dynasty":"明","author":"杨起元","text":"凛凛岁云莫，兴言观群书。大哉洪范篇，帝训孰敢渝。纵横收七雄，法律荡秦区。经术卖西京，节义倾东都。魏才晋清谈，唐诗宋名儒。宛宛栏栅中，逐逐名誉驱。圣代辟乾坤，默与三皇符。相业急济时，学术羞含珠。历年过二百，风俗还皇虞。平康用正直，贤智慎其趋。"}