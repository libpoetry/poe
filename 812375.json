{"id":"812375","title":"清明独步湖上饮临水酒家","dynasty":"清","author":"许传霈","text":"又到清明桃李开，钱唐门外独徘徊。野田荒冢谁存问，风雨烟波孰主裁。近水楼台招我去，随堤鱼鸟逐人来。销金窝乏销金侣，剩有南山照酒杯。酒醉黄垆暮不埽，湖光呼吸入几微。沽钱遇客非尘俗，放棹逢僧亦化机。得佐新泉烧野火，莫攀垂柳插柴扉。回头犹怅重城隔，难与閒鸥日日飞。"}