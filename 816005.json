{"id":"816005","title":"渔家傲  秋日过村家小集予旧邻也","dynasty":"清","author":"曹尔堪","text":"红蓼滩边频弄桨，农家舴艋如钱盎。郭外清溪流更广。时荡漾，船轻不怕黏天浪。唉乃一声何处唱，我来茅屋开新酿。柴关乌桕遥相向。鸡黍饷，月明已挂霜蓬上。八月秋晴刚过半，欲招桂馥因牵幔。晴日不寒还不暖，鸿新见，为寻旧渚频频唤。近绕低垣遮客馆，轻黄蝴蝶随人散。飘坠梧桐花砌乱，闲寻看，菊英欲吐东篱畔。"}