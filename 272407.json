{"id":"272407","title":"水龙吟·匆匆九十韶华","dynasty":"清代","author":"吴藻","text":"匆匆九十韶华，者番玉指将轮遍。知它门外，风来几阵，花飞几片。又值新晴，明朝谷雨，牡丹应剪。想画梁深处，栖香正稳，谁能似、双双燕。却怪丝杨成线，不藏莺、藏鸦随便。如潮病信，如山心事，最难消遣。浮白杯空，踏青期阻，洗红衫浅。任春来春去，绮窗朱户，总无人见。"}