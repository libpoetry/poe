{"id":"666353","title":"杂体诗 其九 陆平原","dynasty":"明","author":"薛蕙","text":"发轸指修涂，顿辔临广川。居人并集送，游子私自怜。故乡日已远，亲爱坐相捐。携手一何促，分袂难久延。绝景不可寻，遗音邈以绵。忧来鲜再逝，欢往岂重旋。靡靡永徂迈，冉冉薄暮年。凉风起平陆，积雪被长壖。幽谷生曾阴，高岭结飞泉。寒鸟无宿栖，猛兽行不前。惆怅感平生，怨此世网牵。怀归殊未遂，忾愤何由宣。"}