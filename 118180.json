{"id":"118180","title":"南康阻风游东寺","dynasty":"宋代","author":"苏辙","text":"欲涉彭蠡湖，南风未相许。扁舟厌摇荡，古寺慰行旅。重湖面南轩，惊浪卷前浦。霏微雪阵散，颠倒玉山舞。一风辄九日，未悉土囊怒。百里断行舟，仰看飞鸿度。故人念征役，一饭语平素。竹色净飞涛，松声乱秋雨。我生足忧患，十载不安处。南北已兼忘，迟速何须数。"}