{"id":"1233430","title":"题象山环溪图","dynasty":"元","author":"黄溍","text":"崇山标地灵，万古聚清淑。堂堂故相家，高风在乔木。仙翁上天去，逸响今谁续。优哉四千石，接轸飞华毂。夫君冰雪姿，乃尔抱幽独。翩然来帝旁，霞裾俨初服。侍祠明廷上，厌直斋庐宿。眷言怀旧居，结构依山麓。轩窗对晴岚，林杪出悬瀑。散为百道泉，喷薄翻珠玉。馀润之所蒙，粳稻丰比屋。春事日向深，桃源酒方熟。往来无俗驾，异书仍可读。归欤定何时，专此溪一曲。相逢京洛间，红尘眯人目。披图觌佳致，山水增新绿。先贤止息处，杖屦存遗躅。爱山锡嘉名，惠幸及樵牧。于于后来者，犹或被膏馥。安得从君游，青云两黄鹄。"}