{"id":"1144279","title":"重阳已过半月菊花方开","dynasty":"宋末元初","author":"杨公远","text":"过了重阳半月馀，菊花方见放东篱。香清不减登山日，色好偏过泛酒时。餐落英真成浪语，存荒径岂是虚辞。生来宁耐风霜挫，晚节腾芳满世知。西风转北又旬馀，才见黄花粲短篱。底事不开重九日，何心却趁小春时。芳传栗里陶潜径，香入离骚屈子辞。不肯趋时真隐逸，岂教尘世俗人知。"}