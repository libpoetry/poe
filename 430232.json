{"id":"430232","title":"兑之留滞旧都书来示咏遗山野史亭一诗有句云贞祐南迁知祸始天兴北度赖身留感念其语赋此寄之","dynasty":"近现代","author":"黄浚","text":"夷狄固无厌，驵侩岂能国。轻心重自侈，召侮乃此极。与君抚铜驼，早料在荆棘。苍天复黄天，一夕坼其北。嗟君困玉貌，安得传羽翼。修罗初雨兵，及终有难测。万方必熛怒，将以荡昏黑。瓦注谁寸全，惨澹入新域。正虞文字烬，何止烟燄逼。君勤徵文献，我亦好浪墨。旧京真可念，下笔意千织。南迁判祸始，北顾几惭色。他年传佥言，追想共悽恻。"}