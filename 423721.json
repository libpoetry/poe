{"id":"423721","title":"雾峰作","dynasty":"近现代","author":"苏大山","text":"磴高千尺山万尺，昏晓但见濛濛白。兹游颇得奇绝观，巉岩欲□何年辟。绵绵列岫画屏张，谽谺中有蜿蜒迹。悬崖倒洒春湍豪，奔腾直摩瘦蛟脊。往往鹤声在云间，传闻彷佛精灵宅。我来不作阆风翔，何须肩向洪厓拍。惟爱山山不断青，威纡万状纷络绎。一掷宁忘荜路心，似此具区殊可惜。窥豹终怜隐雾才，乾坤莽莽此何夕。蓬莱水浅虽有时，临风愁杀谈瀛客。"}