{"id":"72820","title":"发白马·朝发白马津","dynasty":"元代","author":"张宪","text":"朝发白马津，莫及陈留县。兵事急星火，驿程疾雷电。左挟弓，右擎箭。独飞一骑报军书，百里王城驰急变。丞相真静才，清谈白羽扇。天子蔽九重，张乐绛霄殿。内门三日不得朝，咫尺天威无路见。三十万众解甲降，锦绣封疆成广荐。明日腥风虏骑来，背城借一谁堪战？嬖幸窃鲁弓，奸谀卖纪甗。衔璧牵羊事已非，束手蕃臣忘入援。抆泪踏边尘，含愁别宫院。回首东南汉月高，淅沥风沙破颜面。白草黄云望莫穷，西楼尚隔汤城淀。木叶山前下马时，背水始悟降王贱。使者来，君早见！"}