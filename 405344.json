{"id":"405344","title":"蝶恋花·世父赋落花诗八章，一时和者甚众。番禺廖丈忏庵更拈六一词语为起句，成蝶恋花若干阕。世父属同作","dynasty":"近现代末当代初","author":"袁荣法","text":"庭院深深深几许。门掩黄昏，无计留春住。寂寞垂杨吹柳絮。红糁满地谁为主。转眼芳丛非旧侣。不恨东风，只恨清明雨。芳草萋萋迷别浦。天涯消受相思苦。庭院深深深几许。燕子来时，似说春将暮。雨雨风风花下路。芳悰损尽悲谁诉。休拟游丝和落絮。一样飘零，不被流尘污。广大虚空清净土。人天尽有安排处。庭院深深深几许。泊粉漂脂，宛转窥朱户。悽绝坠楼人不语。烟轻云薄伤情绪。妆点残春和泪觑。身世萍蓬，此意难分付。缓缓归来佳约误。丁宁莫再成辜负。庭院深深深几许。怕见屏山，芳草天涯路。此日逢君情更苦。春归不作从容住。已分倾城拚一顾。画地笺天，总是伤心句。夜夜五更听杜宇。泪珠溅处无乾土。庭院深深深几许。玉砌雕阑，一例悲迟暮。留得韶光教少驻。阴晴尽是无凭据。离恨千重莺乱语。便有新词，却向谁分付。临水持觞浇绿醑。漂流莫过前溪渡。庭院深深深几许。素手么弦，唱彻黄金缕。年少抛人容易去。閒阶萧索飘香雾。黯澹斜阳相尔汝。怨蝶憨蜂，忘却春归处。还向空枝商去住。那知门外风和雨。"}