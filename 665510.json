{"id":"665510","title":"秋夜过虎丘与方思道坐白莲池石各赋一首","dynasty":"明","author":"郑善夫","text":"夜入虎丘山，露坐白莲池。秋月淡淡开涟漪，秋风袅袅吹葛衣。月中歌声遏云起，双翮忽欲乘风飞。憨憨泉，甘如饴，一饮数斗疗我饥。可中亭上鸣参差，希音嘹亮明者谁。方思道，郑继之，二人瞰世同一机。今时莫道无钟期。吁嗟乎太行之路多崄巇，烟尘障天咫尺迷。壮志于我夫何为，五斗米，焉足糜。南山有蕨藜，北山有紫芝。归乎归剑池，蛟龙久不起。生公法石至今疑，来日大难知不知。愿言将子颠冥于武夷。"}