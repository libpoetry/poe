{"id":"1045022","title":"谢田守","dynasty":"宋","author":"徐积","text":"前日李山阳，说公安且裕。精神健复初，决遣敏如故。吏复畏其明，民复爱其恕。可保长康宁，但更勉将护。寻闻车马出，州人喜可知。或出车前望，或走车后随。南郭有贱叟，虽愚亦更喜。不敢问公者，恐烦答数纸。贱叟固自讼，太守谦愈劳。即以出之日，折简亲挥毫。送之上尊酒，副以黄巨苞。情意专如此，礼义积已高。贱叟不能报，自恨如时辈。所以作诗者，欲公重自爱。自爱以为国，为国斯为民。慰我之乡党，悦公之慈亲。"}