{"id":"169413","title":"平翠阁·我家山水间","dynasty":"宋代","author":"陈师道","text":"我家山水间，耳目厌华丽。闻道浙西山，经年通梦寐。从为远游客，忘郤归来计。欲买湖上田，谢绝人间世。湖山多变态，横斜光景异。随山转朱阁，临顾穷幽邃。惟有宣公楼，浮空堆乱翠。疑是水仙人，临墙露高髻。道人迹爱山，朝昏阅终岁。最爱烟雨中，半掩青罗袂。我来悲岁晚，风霜扫昏翳。不见岭头云，未尽登临意。"}