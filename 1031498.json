{"id":"1031498","title":"九诵 双庙","dynasty":"宋","author":"鲜于侁","text":"旄头光芒兮戎马驰，海水沸荡兮鲸鲵飞。烟尘蔽日兮杀气昏，金鼓轰天兮山岳奔。小国不守兮大国颠倾，王侯戮辱兮蛇豕肆行。二公仗义兮捍贼睢阳，析骸易子兮并力小城。势穷力殚兮外无救兵，亡身徇国兮宁屈虎狼。仰天视日兮气以扬扬，衣缨不绝兮貌如平生。旅游驰驱兮历此旧都，致词双庙兮涕泗不收。惟忠与孝兮死义为尤，遭世扰扰兮适履其忧。吁谋颠置兮边将怙功，尾大权移兮三镇握兵。忠贤在野兮谗邪肆意，女谒内用兮戚臣外圯。纪纲日紊兮典刑日弛，胎祸阶乱兮谁执其咎。义士没身兮沈冤莫置，猗欤二公兮行人歔欷。"}