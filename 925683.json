{"id":"925683","title":"水调歌头 其四 送郑厚卿赴衡州","dynasty":"宋","author":"辛弃疾","text":"寒食不小住，千骑拥春衫。衡阳石鼓城下，记我旧停骖。襟似潇湘桂岭，带似洞庭春草，紫盖屹东南。文字起骚雅，刀剑化耕蚕。看使君，于此事，定不凡。奋髯抵几堂上，尊俎自高谈。莫信君门万里，但使民歌五裤，归诏凤凰衔。君去我谁饮，明月影成三。"}