{"id":"1126847","title":"次韵黄斌老晚游池亭二首","dynasty":"宋","author":"黄庭坚","text":"路入东园无俗驾，忽逢佳士喜同游。绿荷菡萏稍觉晚，黄菊拒霜殊未秋。客位正须悬榻下，主人自爱小塘幽。老夫多病蛮江上，颇忆平生马少游。岑寂东园可散愁，胶胶扰扰梦神游。万竿苦竹旌旗卷，一部鸣蛙鼓吹休。雨后月前天欲冷，身閒心远地常幽。杜门谢客恐生谤，且作人间鹏鴳游。"}