{"id":"703387","title":"喜吼万慧均二公从匡庐奉佛舍利还","dynasty":"明","author":"释今无","text":"脚底何曾路不平，薰风秋气往来轻。珠江吞却鄱阳月，百粤长空万古明。敲破玻瓈见至祥，多君顶戴客途长。一寸香消秋未老，蒲团若个较閒忙。何曾幻相是如来，好眼当从幻处开。惊得莲花抽宝燄，大千无地着寒灰。正当实处俱成幻，万法虚时亦是真。须信舌头原没骨，撑起如来正法轮。"}