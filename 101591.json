{"id":"101591","title":"奉敕于太常寺修正古乐诗","dynasty":"隋代","author":"何妥","text":"大乐遗钟鼓，至乐贵忘情。俗久淳和变，年深①礼孝生。嶰②谷调孤管，仑山学凤鸣。浮云成舞（文苑作武）曲，白雪作歌名。闻诗六义辨③，观漏八风平。肃穆皇威畅，沦涟④河水清。钧天动丝竹，括（文苑作聒）地响錞钲。尽美兼韶濩⑤，盛（文苑作威）德总咸英。寥亮凫钟彻，飘扬翟羽轻。小臣属千载，时幸预簪缨。行欣负苍璧，衢坛听九成⑥。"}