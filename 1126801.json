{"id":"1126801","title":"题玉笥山邓仙","dynasty":"宋","author":"黄祁","text":"百年萧渚旧风流，明府重拈此话头。摘出涪翁诗里画，展开贺老鉴中秋。天空地迥红尘少，月白风清古调幽。莫遣双凫便飞去，试听欸乃在沧洲。作县古难今更难，凿空无计借彫残。长教眼对葛峰碧，便觉胸如楚泽宽。几为掀髯得佳句，未应拄颊事遐观。三诗一赋严如律，真是江西道院官。"}