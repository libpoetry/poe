{"id":"263084","title":"刘石香来虞留宿旬日握手言欢因作古歌赠之","dynasty":"现代","author":"方仁渊","text":"庭前有丹桂，绿叶发华光。一任春风吹，不共桃李狂。桃李先秋雕，丹桂乃含芳。草木有本性，亦期耐久长。忆昔游梁溪，时登君子堂。见君心欢悦，别君心徬徨。同心而离居，落月梦屋梁。古人车笠盟，斯道今已亡。愿言持赠君，永矢毋相忘。"}