{"id":"687277","title":"小憩东园书舍","dynasty":"明","author":"孙传庭","text":"一庐新搆水云隈，文雅清幽亦快哉。小院止应留竹在，短垣特为放山来。消閒据案频拈管，破闷推窗独举杯。即此凿坯堪永日，蓬门不许等閒开。多病閒居耽寂寥，却怜清兴未全消。溪声到枕疑相约，山色当门似见招。酌酒每同花竟日，探诗常伴月通宵。吾身自分园林物，不为移文作解嘲。"}