{"id":"761485","title":"寿楼春 乙未清明后一日，星岑前辈招同答泉、半塘游江亭，答泉期而不至，赋此调寄怀，半塘属和，吾亦继声，起句同用“嗟春来何迟”五字。","dynasty":"清","author":"况周颐","text":"嗟春来何迟。恰芳尘散曲，烟渚流澌。此际飘零，词客倦游何依。悲揽蕙，愁搴蓠。似左徒行吟江涯。恁锦瑟华年，青山故国，回首梦都迷。登临地，芳菲时。几红牙按折，白袷寻诗。底事尊前双泪，者回难持。埋香恨、今谁知。剩短碑、凄凉题辞。更不绾春愁，垂杨过篱三两枝。"}