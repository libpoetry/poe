{"id":"811229","title":"雨中游祥云庵五用前韵","dynasty":"清","author":"丘逢甲","text":"九州谁土是吾乡，无地埋忧问佛忙。黯黯山容都入睡，冥冥云气果何祥！当关虎豹愁逢石，在水鼋鼍懒架梁。忽策青骡思蜀道，雨中铃语太郎当。未解天心悔祸无，干戈满地客愁孤。分争净土魔何众，遁守荒山佛太愚。家法老僧惟托钵，人言群盗尚偷珠。西风泪洒山门柳，蚀尽秋虫守旧株。"}