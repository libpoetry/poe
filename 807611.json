{"id":"807611","title":"水龙吟  白莲","dynasty":"清","author":"陈维崧","text":"水明楼下相看，凉荷一色珑松地。赤栏低压，绿裳轻蘸，月明千里。小苑梨花，重门柳絮，算来相似。傍前汀白鹭，几番飞下，寻不见，迷花底。无数弄珠人戏。小酥娘、水天閒倚。明妆束素，非关只爱，把秾华洗。为怕秋来，满湖红粉，惹人憔悴。拚年年玉貌，江潭夜悄，凝如铅泪。"}