{"id":"808773","title":"孱陵吊孙夫人","dynasty":"清","author":"严遂成","text":"紫髯将军都建业，西吞巴蜀东吴越。长江南北画鸿沟，要与曹瞒分汉室。区区鼎峙非其志，左公可以恩义结。筮得归妹昏媾之，天下英雄多好色。妹也女中一人杰，待婢明妆剑环列。月下玉人谁复佳，凛凛戎机临虎穴。荆州借得作汤沐，割据幡然帝号窃。中宫正位吴夫人，妹乃徘徊中断绝。阿兄误我母则亡，刘郎薄幸心如铁。孱陵别筑卫以兵，兵败猇亭人不活。从此游魂无所归，泪洒湘妃斑竹裂。神弦鼓曲沉红丝，谁赴蟂矶寒食节。遗庙宵来风雨多，明珠步障声萧瑟。"}