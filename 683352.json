{"id":"683352","title":"吴兴杂兴十首","dynasty":"明","author":"王世贞","text":"倦骨风流减，清时月旦新。湖山堪卒岁，案牍动移旬。拙宦甘除目，虚名苦趁身。此方色犹菜，忍说郡厨贫。卤莽天心过，萧条国士知。一官堪自免，再出竟何为。粝饭供残牍，篝灯助小诗。不烦期马革，端合号鸱夷。接天唯白水，不枉唤湖城。桑月宴游少，茶山租税轻。秋冰瀹莼菜，晴雪鲙鲂羹。出入青油舫，真成画里行。为嫌十口累，伴影独寒灯。出暂呼官长，归仍似野僧。得来那一实，受处亦无凭。莫拟讴谣赠，身今少爱憎。吴兴古名郡，宦路亦清幽。苕冷尚书社，蘋稀刺史洲。地偏朝事绝，俗美寓公留。独愧乌程酒，虚名似督邮。湖山閒即出，风雨却归来。薄宦终诗草，藏名是酒杯。折腰斯世责，揽鬓异时才。物意吾能解，毋烦白简催。旧事停车得，遗风掌故传。鱼租钓台渚，火耨疁山田。乌鬼秋常放，蚕姬夜不眠。唯惭讼庭内，不得施蒲鞭。寄语诸乡曲，清贫好自誇。山田供老母，月俸上官家。荡口携来酒，天池寄得茶。止赢苕岘胜，饱看不为奢。掩卷将何道，凄其归思浓。名微真马走，官拙自龙钟。岁月辞何峻，乾坤老渐容。浮云众鸟去，落落一高松。上书知不报，解绶且谋归。嚄唶堪巾帼，婆娑忆布衣。酒如清渭水，莼似北山薇。薄晓诗名贱，于今未忍挥。"}