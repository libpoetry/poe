{"id":"754868","title":"陈山观海歌","dynasty":"清","author":"张凤","text":"冈峦一带明残阳，林花掩映春风香。笋舆得得忘路长，九峰遥障波汪洋。陈山屼峍临中央，振衣直上登高冈。海天渺渺云水黄，陡然突起涛头狂。海风吹水势莫当，凭空壁立千丈强。冯夷击鼓角龙翔，银楼十二随飞扬。仰观俯瞩何茫茫，须臾捧出玻璃光。白波万顷摇扶桑，蜃楼鲛室争辉煌。潮平忽见遥山苍，数峰若与船低昂。吁嗟乎！潮汐往来那可测，安得假我凌风翼，飞向瀛洲问消息。"}