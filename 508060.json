{"id":"508060","title":"沁园春 山庄即事","dynasty":"明","author":"李昌祺","text":"山是何名，族为甚姓，地本荒凉。水远土硗田狭，众人弃置，天教与我，卜筑成庄。岭月为朋，溪云当客，更有林风时送凉。养衰病，惟静窥周孔，默契程张。升沈宠辱都忘，且懵懵腾腾，醉几场。到东门叹犬，华亭叹鹤，悔之晚矣，徒自悲伤。幻梦轩裳生涯笔，砚陵谷从他海复桑。幽闲处，谢天留老眼，坐阅兴亡。"}