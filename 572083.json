{"id":"572083","title":"丹中与诸上人谈亡友潘雪松事诗以记之","dynasty":"明","author":"袁宏道","text":"为向山僧述老狂，这番清泪又沾裳。薄红腮颊秋生腻，湛碧瞳人夜有光。阮籍一杯浇磊块，徵君千顷泛汪洋。方言故事閒编集，白水青霞洗肺肠。玄理每将参国是，冥谭直抇作家常。终年问道忘人我，老去论交绝辈行。五十金闺才挂籍，八年符玺尚称郎。虚心圣主惮词正，侧目权臣避矩方。大易传成王弼死，小桃园就洞仙亡。蒲萄方丈新莲社，首帕街坊旧燕梁。司马也须杨恽在，广陵终作孝尼伤。极知实落栖真地，不是荒唐渺嘿乡。魂魄若归先洞府，平生开口说天堂。地年京国西州路，动杀羊昙哭几场。"}