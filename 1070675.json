{"id":"1070675","title":"县斋清坐有怀 其二","dynasty":"宋","author":"李光","text":"学道未忘名，欲跨扬州鹤。渊明赋归来，颇恨未恢廓。平生刚褊性，敢避穷兽搏。君诗如清琴，平淡犹贺若。泠然山水音，妙响振林壑。宁为太史走，岂事桓温幕。乐哉吴望游，微凉生殿阁。况兹积雨后，枕簟谢焚灼。未能去三彭，便可休六凿。跌宕文字间，诗酒自相酢。气凌李杜豪，力振曹刘弱。偏师攻长城，稍稍出方略。山川助离骚，景象如宿约。阴风起虚籁，暮霭昏城郭。菡萏泛金塘，筼筜陨银箨。卧看晓参横，坐待残月落。不愁衣典尽，尊空莫起酌。明朝醉复醒，生忧押垂脚。"}