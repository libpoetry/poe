{"id":"1047779","title":"云巢醮上清冷台","dynasty":"宋","author":"沈辽","text":"太清朕无形，历历县众星。北斗横天中，众星朝帝廷。顾余草芥士，于此寄馀龄。崇坛设香火，秘笈开真经。仙客七八人，步虚上清冥。再拜致勤恳，肸蛮参神灵。愿言枯朽骨，清净老岩扃。石台峻重崖，四山合如屏。夜寂天更高，松风响泠泠。列炬如长虹，隐映春林青。久已谢世故，何心混膻腥。斋心肃不寝，已闻朝露零。"}