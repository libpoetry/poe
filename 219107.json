{"id":"219107","title":"简熊帅景瞻","dynasty":"宋代","author":"章甫","text":"槐柳阴中数间屋，粗饭濁醪羹杞菊。过门问字欠无人，只有图书伴幽独。剥啄是谁来叩扃，手持札翰趋吾庭。风采九州安抚使，得得遣骑相招迎。我愿识公从宿昔，贵贱殊途那易得，亲染云笺贲草庐，惊喜盈怀仍叹息。折节下士古所稀，岂意於公今见之。况公位貌已崇重，英声凛凛威羌夷。满堂宾客皆豪杰，从容何止谈风月。野人自视殊缺然，或可为诗纪勋业。"}