{"id":"870253","title":"瘿盆","dynasty":"宋","author":"司马光","text":"瘿盆生以丑自鬻，突兀当轩耸群目。海蛙斗怒腹干张，老鲛蟠蛰鳞鬐秃。昔时仙客浮孤槎，波痕渍朽成凹洼。蜀都买卜置之去，尔来流落严遵家。谁逢好事得宝蓄，裁供盥濯真可辱。况为饮具承欢娱，未必蟠根胜珠玉。不若刳为太古尊，满斟明水羞百神。块桴苇籥荐忠信，坐使风俗还深淳。"}