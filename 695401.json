{"id":"695401","title":"和陶十一首 九日閒居","dynasty":"明","author":"林光","text":"季秋霜未降，庭草日竞生。南墙菊数种，犹未别其名。晨风收宿露，天宇净以明。隐几坐空庭，忽闻田父声。山果叶包杞，献我祝遐龄。呼儿罗饤饾，开樽时一倾。草木有花实，一枯还一荣。嘘汲有常运，真宰那无情。颓然与物流，吾亦何生成。南墙菊初放，采之复采之。采之泛我酒，斟到日斜时。浮云变瞬息，身计每如兹。秋香应佳节，一醉复何疑。安能强违心，与世相矜持。氛翳散朝露，举头见西山。西山钟王气，葱郁那容言。菊对重阳开，安得如今年。清谣宣我乐，酒味有真传。倾此一杯酒，写我百年情。聊乘今日欢，安用后世名。乾坤干万化，默运含生生。朝能握其机，夕死胡足惊。嗟我抱石子，沉沦卒无成。幽居隔轮□，寂无廛市喧。还疑漆园翁，傲吏见亦偏。昨宵铁桥梦，归入罗浮山。仙人酌紫霞，一醉遂忘还。了了胸中景，那容着语言。青宵上弦月，照我杯中英。花酒饮和月，三物俱有情。古人秉烛游，白日易西倾。秋虫亦何意，草间时一鸣。寒威侵短褐，始觉露华生。酌彼经冬酒，对此傲霜姿。蓬皤双鬓根，倒插茱萸枝。翩然舞袖翻，始觉酒味奇。吾心自天游，岂爱尘鞅羁。我有一斗酒，藏贮久未开。今日复何日，欢然有好怀。稚子病初起，向爷语转乖。不逢素心人，谁复问幽栖。老妻出旧酝，樽封如其泥。篱菊正芬芳，忽与酒味谐。浮生苦海中，不饮也自迷。挥杯对茱萸，斟酌宁千回。我家一何远，僻在东南隅。那因升斗禄，涉此万里途。双鬓日以变，尘虑空驰驱。感此时节换，景短心有馀。谁云都城北，大隐如山居。日月掷如梭，重阳今忽至。岂无一樽酒，少饮辄复醉。举头羡冥鸿，排空列行次。始知尘鞅中，物物失其贵。抚景豁吾怀，但味酒中味。降衷荷天灵，一物具一真。年徂物易交，浇漓变其醇。气习日以卑，智巧日以新。靡靡骋颊舌，纵横踵仪秦。瑩然胸中宝，掩敝同埃尘。岂无先觉贤，训戒徒殷勤。悠悠醉梦中，迷执不可亲。俯仰千载下，能逢几问津。醉把茱萸枝，插彼漉酒巾。渊明虽违世，吾尚慕其人。"}