{"id":"844678","title":"内子五十初度以诗寿之四首","dynasty":"清末民国初","author":"夏孙桐","text":"花诰黄金两负君，百年荏苒已平分。麻姑亦有沧桑感，鸿妇依然井臼勤。容易相庄成白首，故应雅尚慕青裙。自嗤重作长安客，只为闺中慰望云。男婚女嫁几绸缪，辛苦为余荩箧搜。老去禦贫荒岁谷，平生失计五湖舟。藜灯尚许添香伴，藻佩何妨换酒谋。一事差堪相慰藉，牛衣安稳谅无忧。虽少东征作赋才，颇从宦辙阅埏垓。薛涛井畔安舆侍，柳恽洲前班马来。每忆闺襜饶胜赏，犹堪烟水溯遐隈。而今却共林逋隐，爱写孤山数点梅。榴丹蒲绿送韶光，寄迹青门十载强。漫说莺花仍辇毂，不惊风鹤自壶觞。家传清白箴还守，梦想升平愿待偿。我老更为儿辈勖，春晖报答在书香。"}