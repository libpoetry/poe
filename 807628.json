{"id":"807628","title":"齐天乐  题松萱图为姜西溟母夫人寿","dynasty":"清","author":"陈维崧","text":"凭谁细砑吴绫滑，贞松皴来苍窅。鬣可拿云，涛偏沸雨，只伴疏梅衣缟。霜零雪袅。儿著得书成，龙鳞暗老。十载飘蓬，枝头飞去翠禽小。乡关悄然回首，小桥新月下，茅屋偏好。肱被轻分，江鱼远致，长祝岁寒相保。清愁未了。再添笔红萱，栏边斜袅。拟答春晖，此心惭寸草。"}