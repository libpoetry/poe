{"id":"775151","title":"机器局","dynasty":"清","author":"洪繻","text":"乾坤火器不敢逞，上有炎轮下炎井。大块水机不敢作，西有弱水东汤谷。气机潜藏一朝开，千山万山鬼神哭。机械循环何时穷，生民万类皆荼毒。时势所趋亦难止，竭力为之将胡底。损伤元气民怨咨，台湾脧削痛肤理。加赋征商罄国赀，机器局中贮祸水。国家自强在无形，销金铄石通精诚。西洋有道不在器，惠政善谋无不兴。国强不闻恃险马，区区利器何足行。外虽示勇中心怯，西人亦岂畏虚声。"}