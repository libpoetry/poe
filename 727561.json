{"id":"727561","title":"伯兄自山中来夜话山居之胜因忆去秋省兄未及十日而别诗以志感得二十韵","dynasty":"清","author":"吴敬梓","text":"地本烟霞窟，兄为巢许伦。百年歌帝力，十亩乐天真。抱阜宜营室，还汀许结邻。绿回芳草长，黛染远峰匀。社鼓乌江庙，灵旗牛渚津。山川馀质朴，习俗尚清淳。野老嬉游共，村翁来往频。藤萝阴漏月，桑柘影随身。美酒盈杯劝，良苗几棱新。饧箫花外市，牧笛雨中春。幸免家人谪，偏馀稚子亲。摊书消永夜，高枕卧清晨。自著潜夫论，宁辞原宪贫。昨秋过故里，留我住弥旬。薜荔依门巷，蒹葭变水滨。圆沙知雁聚，曲港见鸥驯。蟹簖缘溪富，鱼罾罥树均。嘉肴仍速舅，肥牡定娱宾。愿得长相倚，须完未了因。寄声劳扰客，此是武陵人。"}