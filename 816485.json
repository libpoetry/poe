{"id":"816485","title":"沁园春•偶兴和阮亭","dynasty":"清","author":"彭孙遹","text":"归去来兮，或采金芝，或酌清流。待乘凤天边，长风作御，钓鳌海上，明月为钩。冠盖焦螟，河山野马，蚁垤纵横十二州。尽游戏，是击毬建节，游絖封侯。谁能龌龊相酬。任沉者、还沉浮者浮。笑空洞容卿，是中无物，温柔老我，此外何求。一纸弹文，三章约法，不禁同盟鹭与鸥。相亲近，且春花秋月，夏葛冬裘。我所思兮，白石清泉，复嶂层冈。看象外烟霞，能令公喜，眼前人物，谁得卿狂。中圣频呼，索郎屡顾，广大人间出世方。君莫问，有增城阆阪，汉武秦皇。醉来泼墨淋浪。邀星渚、支机作报章。叹铁马金戈，几番逐鹿，博游挟筴，一样亡羊。经卷药炉，舞衫歌扇，天女维摩总道场。相期在，便海山兜率，谁是吾乡。"}