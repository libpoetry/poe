{"id":"682776","title":"踏青四首","dynasty":"明","author":"区益","text":"习习原上风，青青河畔柳。风来吹吾衣，柳飞扑吾酒。自吾返初服，逍遥乐畎亩。去春住城市，今春耕谷口。所遇无故物，结心惟逸叟。岂不念芳辰，其如少良友。鸟缘求匹鸣，兽为索群走。感物伤我心，我心独怀旧。芳草满道旁，拾以贻知厚。驱车出里闾，行行步冈陇。四顾何萧条，但见丘与冢。杳杳泉原间，一往如长梦。前人不复作，后人更追送。遗羹空堕泪，洒饭兴长恸。谁云去者疏，来者实总总。悠悠代谢理，天地元终共。达人齐死生，不惑复何恐。踏青过中野，秧叶时复齐。农父秉犁锄，各自向田畦。晨出事东作，日夕未遑栖。荒村烟火迟，过午始蒸藜。馌饷鲜及时，风雨复凄迷。一农为我言，妻孥向人啼。上山忧豺虎，入水畏鲸鲵。盗贼纵横行，诛求彻骨皮。不见石壕吏，闻之空酸嘶。端居厌局促，散发步郊坰。绿杨夹道垂，飞鸟向人鸣。天地怜物色，昨雨今日晴。乘此恣閒游，豁我怀春情。生年不满百，宁求千岁名。藜藿足自充，焉用鼎钟烹。春华不再扬，皓月无终盈。物理从乃尔，戚戚竟何营。寄谢世间人，有酒且尽倾。"}