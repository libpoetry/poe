{"id":"698151","title":"与虞山人胜伯陈山人惟寅谈及仙游事醉后赋诗三首兼呈二贤","dynasty":"明","author":"饶介","text":"扫除狡狯蓄神机，开顶葫芦不置扉。人物已从垣外见，真形渐向市中微。杯成白鹤冲霄去，剑化双龙破浪归。自此更无毫发累，绿毛绕体欲成衣。独据胡床醉不移，坐深檐露滴髭眉。萧萧风水成音乐，澹澹星河起鹭鸶。语罢欲乘黄鹤去，兴来忽使白云驰。火龙□傲烹茶□，不析扶桑一气炊。幂幂松阴布网罗，鹤巢松顶吸天河。是何道士围棋坐，若个樵夫对酒歌。看月也知为尔好，凭风无奈欲归何。送君直过桥西去，还记垂杨叶不多。"}