{"id":"1235125","title":"京城杂言六首","dynasty":"元","author":"乃贤","text":"神京极高峻，风露恒泠然。憧憧十二门，车马如云烟。紫霞拥宫阙，王气浮山川。峨峨龙虎台，日月开中天。圣祖肇洪业，永保万亿年。世皇事开拓，揽策群雾清。完颜据中原，一鼓削蔡城。赵氏守南壤，再鼓宗祚倾。车书既混一，田野安农耕。向非圣人出，何能遂吾生。丘公神仙流，学道青海东。维时儒教师，矫矫真天龙。乾坤始开廓，鱼水欣相从。扣马谏不杀，嘉辞动天容。保此一言善，元祚垂无穷。居庸土高厚，民物何雄强。老稚尚弓猎，不复知耕桑。射雕阴山北，饮马长城旁。驼羊足甘旨，貂鼠充衣裳。酒酣拔剑舞，四顾天茫茫。高槐拱朱垣，楼阁倚空起。剑佩何陆离，车马若流水。昔有社稷臣，艰难辟荆枳。歃血饮黑河，剖券著青史。国家感勋劳，报施及孙子。千金筑高台，远致天下士。郭生去千载，闻者尚兴起。我亦慷慨人，投笔弃田里。平生十万言，抱之献天子。九关虎豹严，抚卷发长喟。"}