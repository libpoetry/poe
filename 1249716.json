{"id":"1249716","title":"剑池曹广文送府学院检讨","dynasty":"元末明初","author":"谢应芳","text":"峨峨虎丘山，湛湛剑池水。水深人莫测，草生寒不萎。世传龙祖剑，斫断苍云根。千古两绝壁，铁花点苔痕。僧厨转辘轳，阴厓落冰雪。临池人有语，响答出林樾。先生屡幽赏，盥濯弹琴鸣。木石俱点头，鱼龙亦知音。今居白玉堂，还念青山约。群山与重游，增辉旧岩穴。"}