{"id":"459782","title":"五月二日共肖、卢临湘长安河作半日游，得佳石若许，乃择其尤者作此赠肖","dynasty":"当代","author":"卢青山","text":"碧空爽落如平芜，沧海横贯远难摹。自天降海大鲸粗，海下历历见头躯；尚馀巨尾扬天隅，势将击海惊若禺。鲸背二人分腴癯，头露身没如浮凫；似相私语两含颅，远莫能听唯喁呜。此二公将何往欤，是蓬莱圆峤抑方壶？天中二龙为前驱，昂首怒爪森髭须，云蒸霞蔚交盘纡。公乎公乎，此真无何有乡作无心之游乎。大鲸来历吾知渠，庄生大鹏昔南图，既至所达还为鱼；六龙夭矫日所舆，为公特地分其馀。唯此二公形模糊，岂任公子与龙伯徒？或仲尼之道行无涂，共由飘海逞浮桴？抑范蠡之逋，携西子之姝，兴油然而来自五湖？四子伧俗皆蔑如，不为名奴即利奴；大夫胸次瑕掩瑜，既解扁舟离姑苏，然而终竟为陶朱；安能弃天下如麦麸，秉六气之辨而游乎空虚？唯吾与子向皆愚，浑沌不凿心不居；举世熙攘向铜趋，此二公非子我孰能当诸？勿更多言滞须臾，九渊浩渺遍寰区，无何有乡何所无，鲸汝随往皆通衢。"}