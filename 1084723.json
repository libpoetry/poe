{"id":"1084723","title":"题郭庄路","dynasty":"宋","author":"王十朋","text":"南山有井名黄花，我卜别业临其涯。酌泉漱石思往事，天遗景与名俱嘉。东篱采菊隐君子，悠然凝望南山赊。兹人高躅已千古，三径芜没堪咨嗟。我生本抱丘壑尚，误涉尘世争浮蜗。十年太学志未遂，归来陇亩躬桑麻。草庄新筑亦不恶，青山远近光交加。会须移住效杜老，终赋归去师陶家。新凉入郊九日近，西风渐欲吹乌纱。龙山风俗有故事，撩我清兴凌烟霞。"}