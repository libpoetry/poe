{"id":"560844","title":"乙亥年雪","dynasty":"明","author":"严嵩","text":"燕京雪花大如手，寒冱江南未尝有。近来江南雪亦如燕京，前年豫章东抵鄱湖冰。路珉争传耳共骇，故老创见心犹惊。今年大雪连三日，陌上深踰二三尺。葭管春回气转寒，柴门暮扫朝仍积。朝飞暮积无已时，四野浓云一色垂。共道城中愁桂玉，虚从江畔觅花枝。阴阳自古皆常度，物候今看却殊故。瞽史何由讯咎徵，病夫默坐忧时事。"}