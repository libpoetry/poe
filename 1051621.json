{"id":"1051621","title":"金星砚行","dynasty":"宋","author":"彭汝砺","text":"星出云之端，石在溪之浔。天上地下相绝几百千万里，砚中安得有星点点明如金。既非瑕掩瑜，又似徽在琴。我疑星之飞流运动或不居，精采误落黟流深。不然神灵悯恻学士久濡滞，故借光景资清吟。或有感此理，杳默难推寻。君不见虢山之石团团有桂在中象圆月，又不见庐江之石扶疏有木相樛为寒林。无重言，但置寒窗笔札往古研于今。大刚无睢睢，至明无阴阴。君也能如此，是真金星砚之知音。"}