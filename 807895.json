{"id":"807895","title":"贺新郎  送蒋京少随尊公学宪之任豫章","dynasty":"清","author":"陈维崧","text":"双桨摇晴渌。溯长江、浔阳西上，浪堆银屋。卿月乘秋映湓浦，高会诸生白鹿。羡公子、翩翩綵服。君去鲤庭浮画舫，更何人、和我迦陵曲。谁共剪，西窗烛。秋容一望真如沐。照江山、广寒新样，一轮圆玉。此地王郎题赋后，依旧落霞孤鹜。文采事、算君堪续。莫道衡阳回雁少，倚西风、念我成衰独。须频寄、好词读。"}