{"id":"698581","title":"夜归陈渡草堂时新与诸子别去有怀二首","dynasty":"明","author":"唐顺之","text":"野夫也复到城市，日暮还寻四壁庐。蛩响露余将入户，人归月里又离居。坐凭乌几都忘我，起对流萤且废书。正忆青衿同舍子，别来秋兴各何如。自拟身名如郑圃，宫环半亩日长扃。褐衣颇笑非怀玉，茆屋何因却聚星。树底蝉声希鼓瑟，灯前鸟字一谈经。试言吾易耐东去，未识何人是姓丁。"}