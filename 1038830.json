{"id":"1038830","title":"感兴三首 其一","dynasty":"宋","author":"苏舜钦","text":"后寝藏衣冠，前庙宅神主。吾闻诸礼经，此制出中古。秦嬴蚀先法，乃复祭于墓。汉衣以月游，于道盖无取。宣帝尊祖庙，失制遍九土。孝元酌前文，一旦悉除去。魏帝乐铜台，遗令置歌舞。昏嗣竟从之，此事狂夫阻。唐制益纷华，诸陵锁嫔御。旷女日哀吟，于先亦奚补。吾朝三圣人，乘云不可睹。威灵已霄汉，嗣皇念宗祖。绘事移天光，刻象肖神武。遍敕旧游地，输材起宫宇。阶墄扣以金，墙壁衣之黼。功既即奉迎，法仗叠箫鼓。玩好择珍奇，目夺不可数。三京佛老家，已有十数处。朝家虽奉先，越礼古不许。君不祭臣仆，父不祭支庶。丹楹岂非孝，圣贬甚萧斧。大祀当以时，寝庙即其所。惜哉共俭德，乃为侈所蛊。痛乎神圣姿，遂与夷为侣。苍生何其愚，瞻叹走旁午。贱子私自嗟，伤时泪如雨。"}