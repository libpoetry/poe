{"id":"677348","title":"薤露歌","dynasty":"明","author":"胡直","text":"步出北郭门，遥望渭南里。高坟倚石麟，相对何累累。借问何代人，云是樗里子。此人昔相秦，自矜力与智。拔蔺如发蒙，倾蒲等嘘蚁。一朝号严君，裂地铭金玺。气势何灼爚，韩魏焉敢訾。自知百岁后，帝宫夹墓趾。帝宫亦何存，唯有荆与杞。荣焰化飘风，千秋若寸晷。达人任元化，龙蛇自逶迤。得志成甘霖，不得乐蓬累。"}