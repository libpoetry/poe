{"id":"73872","title":"无俗念·等闲屈指","dynasty":"元代","author":"凌云翰","text":"等闲屈指，算今来古往，谁为英杰。耳目聪明天赋予，怎肯虚生虚灭。去燕来鸿，飞鸟走兔，世事何时歇。风波境界，大川不用频涉。踏遍万户千门，五湖四海，一样中秋月。正面相看君记取，全体本来无缺。空里非空，梦中真梦，莫对痴人说。便须骑鹤，夜深朝礼金阙。"}