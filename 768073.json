{"id":"768073","title":"解连环 句曲客夜寄答里门诸故旧","dynasty":"清","author":"李符","text":"草草南浦。最难堪又别，旧乡俦侣。共攀摘、岸柳相贻，听吹入玉龙，断魂如诉。水市横桥，原不是、短长亭路。甚沙边一舸，岁岁逢春，便载愁去。烟邮倚篷暗数。更马头新月，山县须住。念故国、如此良宵，有诗叟词仙，坐醉花圃。吟榻灯残，正客梦、欲来寻处。奈衾寒，酒醒风刀，不眠更苦。"}