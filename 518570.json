{"id":"518570","title":"谒诸葛武侯庙","dynasty":"明","author":"张吉","text":"炎精欲堕仍馀煜，敢冀瞻乌止谁屋。不闻诗纪黍离初，蕞尔东周已无禄。春秋予夺严鈇衮，只字何曾假臣仆。威灵不君四海沸，龙种翩然跃潜服。天犹祚汉卓难诬，神鼎窥觎罪当族。二荀周陆号英俊，却与孙曹作心腹。君亲大义竟茫然，纵有微长乌足录。惟公志在安刘氏，玄德那知不文叔。配天继统旋旧都，不属公躬更谁属。假遭僣伪虽百顾，坚卧惟应老空谷。勋名事业等游氛，万古谁明此衷曲。紫阳特笔二三策，昭烈高光胥瞑目。古庙峥嵘八桂阴，花间拜谒香满襟。笔诛陈寿恨不早，误彼温公帝魏心。"}