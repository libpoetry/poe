{"id":"1035269","title":"贺新郎 管待杨伯昌子谟劝酒","dynasty":"宋","author":"魏了翁","text":"独立西风里。渺无尘、明河挂斗，碧天如洗。鳷鹊楼前迎风处，吹堕乘槎星使。弄札札、机中巧思。织就天孙云锦段，尚轻阴、朱阁留纤翳。亲为挽，天潢水。等闲富贵浮云似。须存留、几分清论，护持元气。曾把古今兴亡事，奏向前旒十二。虽去国、言犹在耳。念我独兮谁与共，谩凝思、一日如三岁。夜耿耿，不皇寐。"}