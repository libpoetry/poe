{"id":"954064","title":"谷正至始得先所寄书及诗不胜喜慰因书数韵奉酬圣俞","dynasty":"宋","author":"欧阳修","text":"寒日照深巷，柴门朝尚闭。有客自江来，尺书千里至。启书复何云，但言南北异。南方地常暖，风物称佳丽。梅蘤入新年，兰皋动芳气。乐哉登临兴，岂厌江湖滞。伊予方寂寞，刻苦穷文字。万国会王州，群英驰俊轨。方朔常苦饿，子云非官意。岁暮惨风尘，官闲倦朝市。出处一云别，所思宁可冀。春江有归雁，但使音书继。"}