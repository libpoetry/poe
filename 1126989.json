{"id":"1126989","title":"书蔡秀才屏风颂四首","dynasty":"宋","author":"黄庭坚","text":"武宁县中蔡老子，能棋能酒又能诗。胸中百万多罗藏，不向人间说是非。接人高下但唯唯，笑语相随不作难。此翁胸次有泾渭，事不可处执如山。此翁家世印累累，平生俯视造物儿。堪笑痴人不省误，犹说此翁真个痴。读经一字礼一拜，瘦骨棱棱心苦辛。看伊冷淡教人笑，定作阎浮百岁人。"}