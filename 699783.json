{"id":"699783","title":"仲秋二十八大墟道中念五节再期感吟二律","dynasty":"明","author":"郭之奇","text":"潮水同归事若何，伤心咫尺蔽幽萝。飞华几散漻天色，落叶空随瘴海波。独恨三秋霜与露，谁怜百岁尔和他。已能梦接今如此，未必形销遂可磨。真成死别又逢秋，惜往悲回岂自繇。玉露何心依草滴，青山作意抱林浮。行云就我生遥色，哀壑从人赴远流。负尔当年非一事，空依九辨聚千愁。"}