{"id":"1109746","title":"挽资政殿学士吏部尚书曾公二首","dynasty":"宋","author":"刘摰","text":"怀诏归来望九霄，伾山才隔渡河桥。履声未彻君王听，车左俄悲道路招。韦氏诗书传秘阁，石家孝谨冠中朝。灵輀闻说都门过，愁彻西风鼓吹箫。百岁悲欢俯仰间，讣惊畴昔涕汍澜。玉堂天圣传先契，兰省元丰事长官。寂寂尘音华屋闭，萧萧云木故山寒。深心令德今何愧，付与无穷后世看。"}