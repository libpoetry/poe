{"id":"432719","title":"终南山五首选二","dynasty":"近现代","author":"林散之","text":"我爱秦岭高，上下不能已。岧峣三千丈，迤逦五十里。峰自云中断，路从天半起。急涧架危桥，乱石泻寒泚。未倦川途游，欲尽山容美。晨起看东方，一缕寒光曙。阵阵白云飞，都向西山去。浑如奉征诏，疾似六龙驭。剩有雨霏微，点滴云深处。挟册写晴岚，拾翠我容与。"}