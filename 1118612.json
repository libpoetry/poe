{"id":"1118612","title":"初冬杂咏八首","dynasty":"宋","author":"陆游","text":"重阳已过二十日，残菊才存三四枝。对酒插花君勿笑，从来不解入时宜。古寿书来言得婿，东阳人到报生孙。一家三处俱强健，且拨闲愁近酒尊。儿时爱书百事废，饭冷胾乾呼不来。一生被误终未醒，老作蠹鱼吁可哀。微风蹙水靴文浪，薄日烘云卵色天。但恨世间闲客少，江湖底处欠渔船。书生本欲辈莘渭，蹭蹬乃去为诗人。囊中略有七千首，不负百年风月身。俗缘已断宁容续，幽事虽多不厌增。折简迎医看病鹿，舂粳炊饭供游僧。夜窗父子共煎茶，一点青灯冷结花。村落盗清无吠犬，园林月上有啼鸦。老去胸中百事真，同游无复白头新。鹊从熟后频分食，鹿渐驯来不避人。"}