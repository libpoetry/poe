{"id":"48837","title":"忆北山梨花","dynasty":"明代","author":"杨基","text":"去年清明花正繁，骑马晓出神策门。千桃万李看未了，小径更入梨花村。低枝初开带宿雨，高树烂日迷朝暾。柔肤凝脂暖欲滴，香髓人面春无痕。青霞玲珑翠羽乱，白雪照耀琼瑶温。折花对酒藉草坐，花气暗扑黄金尊。薛君起舞为我寿，劝我一曲招花魂。须臾明月忽到树，主人送客唯留髡。巾罗欹斜乌帽落，醉眼况复知清浑。村中至今为故事，笑我自是刘伶孙。我惭不答窃自庆，大抵此乐皆君恩。今年清明空西省，雷雨两日如翻盆。群花削迹净如扫，众绿既暗不可扪。岂无青钱换斗酒，案牍杂沓穷晨昏。伻来督责至诃詈，面微发红气每吞。未能抟溢雕鹗，讵免束缚同鸡豚。人生屈辱乃淬砺，百炼正欲逢盘根。自知力不举一羽，强欲扛鼎追乌贲。晚晴汲井试新火，紫笋绿薤共盘餐。归来饭饱对妻子，万事反复何足论。"}