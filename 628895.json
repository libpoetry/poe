{"id":"628895","title":"登书云台怀韩寅仲兼赠禹宝","dynasty":"明","author":"李云龙","text":"维舟在秋浦，策杖凌寒崖。峰峦互回薄，水石相因依。言寻蒋生径，遂扣扬子扉。修篁罗高馆，芙蓉发山篱。噭噭清猿啸，习习西风吹。美人游不还，毋由敦佳期。幸有琼枝树，可以慰相思。扪萝陟丹磴，听泉坐翠微。飞鸟既投林，白云亦知归。况乃秋易老，白露沾人衣。挥手布心腹，相期浮山陲。好为谢尘鞅，毋令赏心违。"}