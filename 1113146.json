{"id":"1113146","title":"若海运使移节广东赋诗赠别予每过若海诸郎诵书于旁琅琅可喜为之重赋","dynasty":"宋","author":"张栻","text":"行止非人料，驱驰未席温。传闻选肤使，端为慰黎元。瘴岭农耕少，山城海气昏。唯勤凋瘵虑，此外更何言。玉雪明人眼，森然膝下郎。原流知衮衮，诵读听琅琅。有子若何慕，他年我莫量。愿崇诗礼训，勿近利名场。"}