{"id":"511882","title":"赋得石头城送孙学正之京","dynasty":"明","author":"童轩","text":"石城嵯峨如铁壁，睥睨云霄高百尺。石头千古枕江流，六代繁华有遗迹。昔人城此今已矣，尚有功名在人耳。古堞残鸦噪夕晖，空壕宿鹭迷寒雨。孙君才调不可羁，蚤年问学为名师。怀贤每赏袁公节，励志常期士行为。君今北上朝天阙，五月江城促行色。城上薰风吹客衣，城边折柳伤离别。朝来微雨浥轻尘，江水流波草色新。行看高步云衢上，当使功名胜古人。"}