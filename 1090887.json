{"id":"1090887","title":"春雨","dynasty":"宋","author":"薛季宣","text":"春雨不知止，新晴旋复阴。霏溦散秋毫，虚檐水鸣琴。琤瑽响疏窗，庭除有馀音。跬步莫可纵，苍苔看侵淫。县斋知几秋，中堂漏相寻。涓涓溅人衣，黯黯乏胜襟。发策漫如渍，明眸暗沈吟。翛然薄云开，风声到园林。坐觉筠筀芽，罗鞭粲修森。巾车过坊市，沟渠涨江浔。言归转通渠，举头见西岑。峰青雾衔白，何堪送迎心。"}