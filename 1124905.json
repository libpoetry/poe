{"id":"1124905","title":"酬众士友","dynasty":"宋","author":"徐鹿卿","text":"行歌有妙趣，声满沧浪边。岱岳宗众山，渤澥倾百川。今人悉闇投，无因难至前。古人贵渐进，有本如原泉。周程不可作，三叹抚遗编。正音渺难听，蛛丝润鸣弦。大鹏息天地，蚯蚓洁槁壤。吾儒苟自适，心与天地广。受之不为泰，钟鼎备荣养。挽之或不留，林野歌浪莽。令誉妙文绣，片言荣爵赏。物理有乘除，大来斯小往。"}