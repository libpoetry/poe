{"id":"685522","title":"和吴允兆秋草诗十二首","dynasty":"明","author":"邓云霄","text":"长林啼鴂妒年芳，怜尔萧疏古道傍。楚客旅魂搴宿莽，谢家清梦落寒塘。西风匹马人千里，南国孤帆水一方。正是天涯逢岁晏，萋萋空结九回场。谁家捣练下鸣机，叹息萦砧又挂衣。山下蘼芜伤北望，朔方边马想南归。青青浥露临关尽，白白侵沙出塞微。闻道五原烽火急，战场几处傍磷飞。春郊青绿细如丝，还记香车出郭时。已衬花茵眠醉客，更承琼佩拥歌儿。芳心岂恃青皇宠，薄命难逢白帝知。回首旧游欢赏处，疏烟残照总离离。秋来满目尽堪伤，叶冷枝斜不任霜。夜静荒原闻蟋蟀，风吹旷野见牛羊。平铺秋色浑无际，暗惜春期渺未央。莫向金天怨摇落，李家池馆爱迎凉。皂雕高掣阵云平，猎骑骎骎出汉营。霜剪蓬蒿狐穴浅，风生沙碛马蹄轻。烧荒已见无遗烬，丛薄谁云有伏兵。极目萧条空万里，更催飞将取龙城。晚上平皋叹后凋，寒堤望去正迢迢。芳菲漫自疑蘅杜，零落谁能辨艾萧？临水数枝斜日短，连天一色断鸿遥。可怜仲蔚无人问，惆怅高踪竟寂寥。秋老空嗟百卉腓，愁心此夕转依依。征夫泪落明妃冢，少妇苔侵长信扉。天外关山何处尽？阶前綦履向来稀。红颜渐与群芳歇，来岁王孙归未归。步出溪桥俨画图，残黄衰绿满平芜。泥寒归燕能留否？露重啼螀近有无。故国田园荒径没，前朝陵阙野烟孤。古来兴废皆如此，一笑牛山只自愚。风日襄阳破旅愁，大堤碱月竞遨游。曾依柳幕窥青眼，厌向芦花伴白头。肠断春光思令节，情连秋水隔芳洲。行行莫畏逢多露，汉女从来未易求。岁岁他乡滞客星，秋深野蔓匝虚庭。悲风卷箨征衣薄，寒雨鸣条旅梦醒。秀色正宜迷晓蝶，枯茎何意化流萤。物华代谢光阴速，帘外蛩声不忍听。掩卷幽窗秋气高，无端心绪折残蒿。徒伤飒飒摇书带，宁复霏霏乱客袍。好制薜萝招隐士，欲芟荒秽续离骚。茅斋寄在层岩畔，木落空山猿夜号。有客如痴又似狂，忧生怀国两茫茫。羁栖更忆仙人种，飘泊难寻不死乡。温对黄花悲九日，何时绿野转三阳？谁知寸草心偏苦，未报春晖意倍长。"}