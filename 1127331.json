{"id":"1127331","title":"题开先寺","dynasty":"宋","author":"喻良能","text":"少年魂梦到庐山，今日亲游鬓已斑。聊复挥毫吟紫翠，未妨拄颊对孱颜。遥看飞瀑三千丈，近去青天咫尺间。不为白云频属念，应游此地不知还。壮观端宜冠九州，未应万壑敢争流。尽将银汉为悬瀑，一洗红尘变凛秋。白雨廉纤飞迥野，玉龙夭矫下灵湫。庐山处处虽奇绝，不到开先未是游。"}