{"id":"1061684","title":"再次前韵赠叶权之","dynasty":"宋","author":"慕容彦逢","text":"广文新决科，恩袍斗春绿。香名满众耳，要路策高足。阿房得第五，中眉嗟志目。平明趋省门，容仪耸旁瞩。廪薄虽屡空，润身非润屋。朅来锁南宫，迨此东风燠。吟哦夜不休，立侍窘童仆。诗成字字清，华星点秋肃。中含不尽意，往往念归沐。遥知卧鸱夷，独酌慰斋宿。云谁可与饮，邻有三不速。篇卷正沉迷，当以从事趣。"}