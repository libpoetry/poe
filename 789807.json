{"id":"789807","title":"越旬日复同孙爱游桃源涧","dynasty":"清","author":"郑成功","text":"孟夏草木长，林泉多淑气。芳草欣道侧，百卉皆郁蔚。乘兴快登临，好风袭我襟。濯足清流下，晴山转绿深。不见樵父过，但闻牧童吟。寺远忽闻钟，杳然入林际。声荡白云飞，谁能窥真谛。真谛不能窥，好景聊相娱。相娱那几何，景逝曾斯须。胡不自结束，入洛索名姝。"}