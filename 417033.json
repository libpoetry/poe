{"id":"417033","title":"苔枝缀玉 谢词家张碧丛先生绘赠梅花","dynasty":"近现代","author":"罗元贞","text":"老干生苔，疏枝缀玉，冷香丰韵清新。今朝晴早，明窗映雪，惊起一双人。有明妃、胡天夜月，环佩真归，疑是前身。似曾相识，何曾见惯，盈盈翠袖、幽兰修竹合为邻。问仙乡何处，谪来几世，也甘相对忘贫。遥忆展春园里，风光长好，多谢一枝春。信生花春风词笔，霜鬓云鬟，不负良辰。桥边听笛，湖边弄鹤，待寻访，红姑白石几时亲。"}