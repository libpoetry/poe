{"id":"812838","title":"首夏留滞都门感赋二首","dynasty":"清","author":"吴曾徯","text":"落魄游踪愿两违，九旬韶景霎时归。团栾妒煞银华镜，宛转歌残金缕衣。计日漫占龙虎近，望云频怨雁鸿稀。茧丝吐尽春蚕缚，回首当初念念非。幻梦邯郸又一场，飘零零剑竟何方。芳春似客匆匆杳，清昼和愁细细长。衔石恨徒传帝女，补天力漫仗娲皇。定知暗滴空阶泪，化作秋花也断肠。"}