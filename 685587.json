{"id":"685587","title":"万寿节浔江遥拜二首","dynasty":"明","author":"邓云霄","text":"锦石银沙拥绛毡，听鸡遥拜瘴江边。心悬北斗趋三殿，歌效南山祝万年。晓月迥临仙阙仗，明霞如接御炉烟。临流不尽朝宗意，何日长依尺五天？仙掌擎来玉露浓，称觞欢动大明宫。舞干新奏虞庭乐，标柱休誇汉将功。水散百蛮终向海，天函万国总呼嵩。凭高一望南溟气，烟净波恬日正东。"}