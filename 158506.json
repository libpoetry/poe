{"id":"158506","title":"野园移植小松","dynasty":"宋代","author":"强至","text":"平生岁寒心，颇好岁寒色。一松如人长，惨淡穷山侧。樵儿日过之，有意斧斤得。予心异尔意，野圃为移植。醉听疏声眠，吟到细阴息。落落岩涧姿，相对永朝夕。如言千载后，其长可千尺。人生虽百年，相期眇无极。且结无情游，汝固予何易。岂待百年外，人松两殊迹。人为松下土，松化土上石。我生始逾壮，足以伴寒碧。"}