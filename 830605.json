{"id":"830605","title":"瑞龙吟·崇效寺看牡丹，用清真韵","dynasty":"清末民国初","author":"夏孙桐","text":"城南路。还见绣陌横芜，绀墙欹树。名花偏傍空王，石坛净扫，来寻胜处。小延伫。无恙笑春人面，暖风当户。酣香染彻仙衣，亸烟簇簇，翩翩欲语。多少繁华姚魏，酒阑云散，销歌沈舞。难得过门相呼，游侣逢故。钿车锦障，都入伤心句。僧寮外、茶烟歇影，苔茵迟步。寸寸斜阳去。何人向说，凭阑意绪。春事留残缕。休更问、明朝无端风雨。对花慰藉，燕雏相絮。"}