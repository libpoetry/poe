{"id":"727290","title":"周祀五帝歌十二首 其十一 黑帝云门舞","dynasty":"南北朝","author":"庾信","text":"北辰为政玄坛，北陆之祀员官。宿设玄璜浴兰，坎德阴风御寒。次律将回穷纪，微阳欲动细泉。管犹调于阴竹，声未入于春弦。待归馀于送历，方履庆于斯年。地始坼虹始藏。服玄玉居玄堂。沐蕙气浴兰汤。匏器洁水泉香。陟配彼福无疆。君欣欣此乐康。"}