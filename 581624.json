{"id":"581624","title":"恩荣堂为乡同年王秉铨赋","dynasty":"明","author":"苏葵","text":"君家有高堂，扁以恩荣名。此恩何从来，来自神尧廷。闾阎父母仁，煦煦禽犊并。趋庭与和丸，惟兹育宁馨。王氏严慈贤，子遂能学成。颙颙栋梁具，奇奇麟凤祯。登庸列鹓班，补衮怀衷诚。推恩有常典，锦轴双龙明。云霞灿纶音，雨露临萱庭。凤冠照霞帔，白发光辉增。虽无瑶池伴，膝下儿孙盈。春风入衰颜，潋滟浮金觥。灵椿苦不待，焚黄贲幽扃。峨峨双石羊，草木忻忻荣。存殁虽异途，九原尚英灵。恩波到冥录，含笑在朱陵。向来玉玺书，珍贮常兢兢。千载斯堂中，烂焕朱亟横。当昼忽腾雾，入夜恒衡星。何人百尺楼，屼屼徒峥嵘。我有寸草心，岂不云怦怦。天高日遄迈，如君今未能。濡毫为君赋，不觉中热蒸。至愿谅不孤，犬马难为情。共君矢天日，欲图报微生。"}