{"id":"753098","title":"妖鸟篇","dynasty":"清","author":"陶邵学","text":"有鸟生炎海，飞鸣历中洲。似鵩形不祥，况乃恶声如鸺鹠。朝鸣但䀨耳，暮鸣增人忧。霜凝日落百草死，更闻此鸟鸣啾啾。纵横四野间，历乱呼其俦。嗟汝身虽微，厉欲凌九州。老鹤知时寒，低飞尚垂头。汝独声呀呀，妄语丛愆尤。道傍苍应应秋始习，一击不中为尔羞。居然声气彻阆苑，造作百怪无时休。百鸟奔春阳，汝独凛凛催穷秋。成形受气安可化，汝谁有口不自由。周公诛妖鸟，遗教不可求。千年遗孽死不尽，坐令日月惨黩、天地为悲愁。我欲请王母，天网忽下收。东海求凤凰，西山鸾鹫鸣相酬。翛然六合间，众声和且稠。此鸟闻之大恨死，馀者惊窜，一日卷舌尽入喉。"}