{"id":"1042999","title":"刘五草虫扇子","dynasty":"宋","author":"刘攽","text":"吾宗白团扇，画作草虫样。天时变炎凉，弃置几惆怅。网虫苍苍颜色晦，画工笔法依然在。剪裁帖缀复生光，白月团团仍可爱。苍蝇轻巧蝴蝶狂，怒螳斮斧谁能当。老蚕作茧意自了，露蝉孤嘒殊清凉。其馀百品随变化，天机所动俱閒暇。座人咨嗟用笔精，不知犹是今人画。画工侯生今白头，有时看画还泪流。壮年名声却自惜，老去心神无处求。始知能事须当年，盛时一过殊可怜。即今拙工各自喜，岂知此家先日前，落笔辄得千万钱。"}