{"id":"780898","title":"金缕曲 寄黄壶舟","dynasty":"清","author":"林则徐","text":"沦落谁知己？记相逢，一鞭风雪，题襟乌垒。同作羁臣犹间隔，斜月魂消千里。爱尺素，传来双鲤。为道玉壶春买尽，任狂歌，醉卧红山嘴。风劲处，酒鳞起。乌丝阑写清词美。看千行，珠玑流转，光盈蛮纸。苏氏才吟残腊句，瞬见绿阴如水。春去也，人犹居此。褪尽生花江管脱，怕诗人，漫作云泥拟。今昔感，一弹指。"}