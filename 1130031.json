{"id":"1130031","title":"臞庵","dynasty":"宋","author":"释道举","text":"竹里蓬茅掩棘扉，主人诗瘦带宽围。种成苜蓿先生饭，制就芙蓉隐者衣。柳絮春江鱼婢至，荻花秋渚雁奴归。小溪短艇能容我，先向溪隈筑钓矶。溪南溪北绕清漪，舍后舍前围短篱。九九算来成底梦，休休归去复何疑。添丁见客走赊酒，阿买能书供赋诗。丘壑政非公子事，绮纨当预少年知。"}