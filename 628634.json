{"id":"628634","title":"寿陈参戎","dynasty":"明","author":"李云龙","text":"将军能武兼能文，一朝投笔事明君。道傍杨叶时穿箭，匣里莲花夜照云。郎川昔日风烟起，偏师直抵乌江水。九溪官长拜旌旗，十万貔貅橐弓矢。君王西顾念殊勋，玉帐旋开僰道云。缓带夕驱虓虎阵，建牙朝列水犀军。天南铜柱燕山石，绝域功名誇自昔。丈夫非薄赤松游，要取胡头酌金液。剑门昨夜将星辉，大树苍苍势欲飞。为君遥奏南山曲，好向门生笛里吹。"}