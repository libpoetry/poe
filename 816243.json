{"id":"816243","title":"舟中杂诗","dynasty":"清","author":"黄兆麟","text":"牛羊下夕阳，薄暝散层麓。一叟荷樵归，蹋烟入茅屋。渔舟争渡喧，夜气沈溪曲。孤云扶月来，窥我隔修竹。篷窗筛碎影，斜映一篇读。万籁寂无声，江水澹凉绿。寥寥玄化间，生意幽然足。颓云压崇岭，飞雨洒空江。滩声作雷吼，涛奔如急泷。沈阴裹孤艇，四顾但苍苍。倚枕坐深黑，祇闻人语哤。冲风摧危壁，碎石堕琤瑽。舟子前后呼，篙楫相击撞。天威递收摄，急点停淙淙。开门望山岸，凉月挂鱼矼。"}