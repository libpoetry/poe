{"id":"1218634","title":"兵部危太朴郎中家于临川云林山上请方方壶作云林图太朴索诗赋此","dynasty":"元","author":"成廷圭","text":"宇宙有此云林山，三十六峰如髻鬟。云林先生读书处，长松芝草非人间。白云裁衣亦自足，青精制饭何曾悭。朝光空濛起舒眺，人迹迥绝穷跻攀。青天荡荡海月出，照见先生冰雪颜。惟有方壶契幽眇，貌得彷佛来尘寰。宫中圣人正问道，布衣召入蓬莱班。玉堂给札纵挥洒，金匮启钥烦修删。于今听履上霄汉，圣人未放先生还。山中丧乱复何有，飞瀑落涧空潺湲。青林鸟啼野花发，白昼虎啸松风閒。朝廷宴坐见图画，亦应怀我双佩环。方壶先生在何处，胡不同来玉京住。鱼龙夜落河汉秋，却泛灵槎共归去。"}