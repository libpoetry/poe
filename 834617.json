{"id":"834617","title":"金缕曲 其一 和守白韵，赠李释戡，稼轩体","dynasty":"清末民国初","author":"姚华","text":"渐近清秋节。等中年哀陶乐写，早凋玄发。觅地埋忧无处是，不道胸襟开豁。穷更有诗为时杰。我欲饮冰嫌垒块，甚炎天耐得心肠热。前梦冷，把人撇。歌场吹笛横云裂。顿呼起豪情壮志，樱风芦雪。年少谈兵怀梵筴，胜是遗编残缺。健羽迅春莺得说。易警凉柯思余睡，正清阴满地成愁绝。斜日下，蝉凄咽。"}