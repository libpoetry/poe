{"id":"915924","title":"题罗巨济教授蓬山堂","dynasty":"宋","author":"杨万里","text":"蓬莱藏室盛东都，只著古书并老儒。后来许事晓星疏，登车不落问何如。广文先生自有饭，诸公衮衮端无羡。著脚金坡不作难，问津木天何足办。作堂聊尔题蓬山，此岂有意亦偶然。登瀛仙人多姓许，未必先生肯为伍。书生饶舌定可憎，此话姑置莫葛藤。先生诸孙皆玉冰，诵书已作鸾鹤声，请来欹枕细细听。"}