{"id":"756026","title":"杨花篇","dynasty":"清","author":"曾彦","text":"阳春三月清明天，杨柳千条拂玉关。玉关送别多凄苦，况复杨花飞无数。飘泊初辞连理枝，缠绵复上相思树。笙歌暖响风日低，烟草迷离骢马嘶。扶荔宫中莺燕少，披香殿里鹧鸪飞。游丝有意欲牵住，蛱蝶多情还自随。可怜游丝空萦绕，可怜蛱蝶空颠倒。随风吹入华清池，化作浮萍覆鸳鸟。"}