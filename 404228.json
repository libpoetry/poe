{"id":"404228","title":"八声甘州·丁酉，一九五七年。不晤叔俦九年矣。丁酉季夏，把袂市楼，云将之南洋。倚声叙别，次韵和答，并柬沧海","dynasty":"近现代末当代初","author":"黄咏雩","text":"看鲲鹏、击水正图南，迷阳笑吾行。蓦相逢又别，难销今夕，休问茫汀。小阁松风六月，寒翠拂瓶笙。为尔持杯酒，翻劝长星。世事十年变幻，付鼓琴昭氏，何有亏成。奈樽前白发，摇首不成声。试徘徊、风花观世，算此身、还较落花轻。人天事、水流花去，漂泊无程。"}