{"id":"1095507","title":"蕙林","dynasty":"宋","author":"释居简","text":"薰有腾芳蕙，莸无砌埒金。绿窗涵一镜，朱户掩双岑。度土观肥瘠，移根较浅深。不愁新绿暗，长恐软红侵。剪翠滋繁露，留芬引碧浔。芝兰元并德，姚魏不同心。暑战知勍敌，霜零抚壮襟。晓梳风猎猎，晚沐雨森森。草色分春思，苔痕借夕阴。缀丛流夜照，拥砌递秋吟。佳树青油幕，幽泉绿绮琴。帐空从鹤怨，盟在听鸥寻。触胜齐蛮负，骚亡甚雅沉。吮香须细写，搔短惬芳簪。野逸勤招隐，清狂苦不禁。悠然饱风味，送目挂岑崟。"}