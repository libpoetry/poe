{"id":"271531","title":"金缕曲·昨夜山灵语","dynasty":"现代","author":"吕小薇","text":"昨夜山灵语。道姑苏、天平幽胜，待小薇去。晓起驰轮三百里，惊破空山烟雾。便谢却、人间尘土。怪石嶒崚森万戟，甚朝天玉版奴媚主。看列阵，刑天舞。吴宫废址今何许。上荒台、渺然四顾，凉生袂举。目极沧浪悬一棹，记取盟心尔汝。肯闲誓、明朝牛女。夭矫龙蛇影外路，共斯人忧乐迈千古。同下拜，松间墓。"}