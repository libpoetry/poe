{"id":"1078342","title":"春晓闻众禽声有感","dynasty":"宋","author":"李纲","text":"春山苍莽天欲明，枕上静听春禽鸣。雏莺初啭正调舌，姹娅乍闻三两声。不如归去意良切，脱却泼裤何由行。愁人最是断消息，姑恶更觉声娇狞。布谷催耕雨才足，鹁鸠唤妇远将晴。其馀不复识名字，雅音幽韵如簧笙。天公怜我太寂寞，故遣尤物怡吾情。鸾歌凤舞未可见，候虫时鸟聊嘤嘤。我生半世困漂泊，巧言谗谤饱所经。杜门却扫与世绝，欲窒两牖忘雷霆。尔声虽好太饶舌，逼耳颇似虚弦惊。就中提壶可人意，劝我沽酒花间倾。心怀百忧只欲睡，更愿常醉不用醒。落花芳草正可藉，玉山自倒知谁令。乌啼鹊噪错昏昼，燕雀啾唧环檐楹。从教一一恣嘲弄，吾方深入无何庭。"}