{"id":"267301","title":"齐天乐·鸦","dynasty":"现代","author":"朱祖谋","text":"半天寒色黄昏后，平林渐添愁点。倦影偎烟，酸声噤月，城北城南尘满。长安岁妟。又啼入延秋，故家啄遍。问几斜阳，玉颜悽诉旧团扇。南飞虚羡越鸟，乱烽明似炬，空外惊散。坏阵秋盘，虚舟暝踏，何处衰杨堪恋。江关梦短。怕头白年年，旧巢轻换。独鹤归无，后栖休恨晚。"}