{"id":"686233","title":"送刘少尹赴兴州经历三首","dynasty":"明","author":"卢楠","text":"宸极沾仙籍，双凫别尚方。何如魏宾客，不减汉循良。大府宜方器，牙门足荐章。材高岂伏枥，万里见乘黄。潘岳花封宰，陈琳将幕材。檄文传万垒，列宿近三台。怅望蓟门路，深怀河朔杯。君王求骏骨，待诏上燕台。大府元戎骑，长驱引万群。共迎刘记室，喜得郤参军。燕月排弓影，边霜缀铠文。知君娴庙略，一啸洒天氛。"}