{"id":"815399","title":"满江红三首","dynasty":"清","author":"项鸿祚","text":"铁瓮城开，何处是，紫髯天下。流不尽，英雄遗恨，寒涛激射。双桨吴船轻似燕，千寻浊浪高千马。看危矶，径转妙高台，山如画。骤雨歇，长虹挂，风渐紧，云成赭。唤江妃，起舞鱼龙悲吒。瓜步洲边新月上，茱萸湾口孤帆卸。听寺楼，钟鼓落篷窗，无眠夜。如此江山，尽容我，舵楼吹笛。有谁更，击冰夷鼓，鼓湘灵瑟。樯橹灰飞风郑箨，英雄事去沙沈戟。问月明，何处是扬州，寒潮拍。桑海换，蛟宫泣，城市远，鼍更涩。荡鳞波，万顷送迎残客。香雾云鬟归梦冷，金支翠羽诸天寂。望故国，只在去鸿边，无消息。独有嫦娥，不笑我，青衫依旧。正相伴，寺门乞茗，野桥沽酒。小隐竟成丁令鹤，学仙羞逐淮王狗。趁夜凉，来叩远公房，惊而走。莲座倨，峦狮吼，松径僻，骄骢骤。只维摩，病瘠见人摇首。身贱自遭奴隶薄，心闲好与溪山友。怪秋坟，鬼听忽揶揄，颜之厚。"}