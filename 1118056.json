{"id":"1118056","title":"久雨二首","dynasty":"宋","author":"陆游","text":"梅子青青苦未黄，经旬积雨欲颓墙。蠹生书帙时须火，润入衣篝剩得香。邻舍相逢惊间阔，通宵不寐听淋浪。定知又发韩公笑，有底鸣蛙两股长。梅天一日几阴晴，对酒无聊醉不成。巧历莫能知雨点，孤桐那解写溪声。林深鸟爵来无数，草茂锄耰去即生。明日云开天万里，御风吾欲过青城。"}