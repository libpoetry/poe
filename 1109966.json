{"id":"1109966","title":"次韵季叔友贺尧明登第叔友丹阳人也本中得其人之详于王尧明恨未之识也尧明擢第叔友作诗贺之尧明令继作既喜叔友能不妄许可又嘉尧明进退取舍皆中乎道也三首","dynasty":"宋","author":"吕本中","text":"柴桑无复陶元亮，谷口虚传郑子真。二子风流知有在，且留馀味及吾人。澄江虽近不容亲，亦是人间可喜人。枯木岩前有岐路，一杯浊酒自成春。二子深居笔吐虹，从来节气万夫雄。欲知圣主求贤意，不为相如词赋工。"}