{"id":"812585","title":"林仪部鸿","dynasty":"清","author":"严遂成","text":"银屏桂殿露香飘，此去蓬山路不遥。濯濯渥人春月柳，东风吹不上红桥。花枝七宝障歌筵，只许闻声已可怜。况是云鬟人赋得，此才大胜李青莲。大江东去雁南宾，翡翠衾寒几度春。淡月落花归有梦，崔徽已作卷中人。争忍三山逐日行，今宵铁磨照灯明。伤心待漏朝天句，并入业残玉佩声。"}