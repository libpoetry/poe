{"id":"986004","title":"爱莲堂","dynasty":"宋","author":"钱闻诗","text":"懿哉周濂溪，昔揽星江符。四时花卉多，独以莲自娱。公见太极初，学业周孔徒。如何心清净，爱与释氏俱。理是吾即尔，理非尔异吾。理与爱适同，彼释我自儒。只疑牡丹时，贵客笑我愚。又恐菊花开，隐士斥我迂。彼此一是非，能问庄生无。坐看万朵红，翠盖争相扶。晚凉微雨来，乱落明月珠。"}