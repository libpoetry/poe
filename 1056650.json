{"id":"1056650","title":"麻姑山诗 道法堂检点三帝御书","dynasty":"宋","author":"吕南公","text":"日脚退前楹，崇堂豁明净。缣缃出百函，翰墨睹三圣。舒张溢墙壁，灿烂累签㡠。鸾龙交飞翻，金石避坚硬。毫无半分弱，大至袤丈劲。真行体兼精，篆籀法毕正。篇章入题写，作者一何幸。伟哉天纵能，岂谓学成性。名山遍藏蓄，终古得辉映。墨客徒醉心，黄冠荷覃庆。尝思八世主，覆焘足仁政。诗书所敷扬，乃独蔑此命。将非史官略，纪叙非尽并。不然天日资，肯特记名姓。或应淳古治，不以馀艺竞。肤浅难考评，随群但称盛。"}