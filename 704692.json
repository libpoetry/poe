{"id":"704692","title":"锦城寓馆八首","dynasty":"明","author":"薛瑄","text":"寓馆富花竹，书斋夏日长。芭蕉红锦秀，栀子白花香。树密宁知暑，窗开但觉凉。远怀虽暂遣，世虑未能忘。曲径通幽处，交阴翠竹高。书斋成雅趣，花圃惬游遨。石甃涵天影，风林作海涛。宁知城市内，清境胜江皋。细雨过空庭，纤纤草色青。凉风生近户，淡霭散高冥。林外鹃声急，檐前燕语轻。锦城虽可乐，终是念归程。当户海榴树，纷纷落绛英。竹林新笋出，石砌绿苔生。小屋知心静，繁花觉眼明。少陵今远矣，谁与论诗情。偶居锦城馆，还似浣花堂。雨过青苔润，风来翠簟凉。竹鸣潇洒韵，花送自然香。清兴虽无尽，乡心未可忘。红芳经雨重，翠竹引风多。生意每如此，天心奈乐何。一杯吾自劝，隔户鸟当歌。忽起乡关念，条山绕大河。清晨坐书閤，初日照花林。宿露泫庭竹，晴天啭野禽。心无一念杂，窗绝半尘侵。道理无边在，悠然思转深。閒坐竹林内，风来见箨飘。轻烟晴冉冉，凉气晚萧萧。易古还宗邵，书删却自尧。莫嫌耽典籍，清景美相调。"}