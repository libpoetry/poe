{"id":"695873","title":"金陵元夕五首","dynasty":"明","author":"欧大任","text":"旧京门巷盛繁华，双凤衔灯出帝家。宝马嘶残三市月，玉笙吹过五陵花。朱帘翠袖拥秦娥，火树如山奈乐何。谁道春江花月夜，至今多解玉奴歌。綵楼酺饮紫云升，六代繁华未足称。鳷鹊卢龙春色里，满城歌吹万家灯。五夜侯家锦绣筵，徵歌曲宴艳神仙。那能不醉金陵酒，磐石朝廷一万年。三殿鳌山引鹊桥，内庭银烛映层霄。都人白首游灯市，下马宫门颂帝尧。"}