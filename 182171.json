{"id":"182171","title":"赴德秀海棠之集","dynasty":"宋代","author":"胡寅","text":"穿山复履塍，忽望翠林杳。渐近一崦环，茅檐净而小。赴君鸡黍约，仍被酒壶绕。烂烂庭下花，迎予遍开了。谁将淡燕脂，染雪团枝袅。枯碁忘胜负，响铁听窈眇。烦襟浣一笑，至乐如此少。爱君富才艺，守约逢强矫，诸子如松筠，意气在云表。幸是田舍邻，不作离别悄。"}