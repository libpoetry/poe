{"id":"148144","title":"宝幢山寻黄提刑震旧避地处","dynasty":"宋代","author":"谢翱","text":"甬东寺里逢陈若，双袖龙钟行带索。问知黄公旧避逃，宝幢山下坐丛薄。日惟一食祷先灵，不愿拾得不死药。仰天呼号得正终，一往不复至城郭。公初著书女立旁，公死母亡家濩落。子为户曹取公女，欲叙因由无与语。得来与子行林莽，月落山空识其处。"}