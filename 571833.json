{"id":"571833","title":"夏初黄无净邀同项玄池诸公及家伯修泛舟三忠祠","dynasty":"明","author":"袁宏道","text":"京师百戏都，所少唯舟筏。御水落漕渠，淙淙流一发。凡目未经先，虽少亦奇绝。何况集棠舟，游遨似吴越。茭蒲得水长，凫鸳避沙热。朱碧好亭子，稀疏出抹樾。双航无定质，随波作周拆。遇树即停帆，因风或回楫。闸水高十仞，百斛量珠屑。骏马下危坡，疾雷震空碣。西门亦有水，宽丈深寸尺。计较今昔游，居然分胜劣。长跪谢主人，举酒旌劳伐。朝日照来骑，?途见微月。"}