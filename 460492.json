{"id":"460492","title":"贺新郎　为人作","dynasty":"当代","author":"卢青山","text":"踯躅初春季。怅情怀、中年渐到，二毛潜起。看取髭髯如古柏，忍对青山妩媚。更忍向、花前共倚。小女春边一枝玉，颤盈盈、偏近酸眸底。将掷我、悲欢里。伊谁可诉苍凉意。只孤琴、十年拼鼓，三生宿泪。早已断弦封废匣，重拂莫教心碎。况听者、知音也未？短艇青衫五湖阔，请随吾荡去苍茫际。真我梦，是君计？"}