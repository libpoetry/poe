{"id":"271599","title":"金缕曲·题纬青遗集","dynasty":"现代","author":"吕景蕙","text":"一览遗珠玉。认前身、瑶华宫里，芳名萼绿。生本莲胎遭小劫，偶向尘寰托足。况自古，清才妨福。镂月裁云今已矣，读回环我欲为君哭。泡影散，昙花落。残编零缣伤心曲。仗仙才、辑成兰稿，缠绵盈幅。粲出生花微妙笔，心与浮云相逐。问声调，大家谁续。绿竹疏梅同色相，堕秋魂一夜罡风恶。人世事，原棋局。"}