{"id":"678836","title":"题周文靖竹石图寄赠山中叶克颖","dynasty":"明","author":"陈炜","text":"紫台山形若匏仆，紫台山下竹无数。四时苍翠拂檐楹，云是山人栖隐处。我家相距十馀里，文笔山前义溪浒。种得萧萧玉万竿，也学山人开别墅。有时山人过我游，坐看繁阴满窗户。夜静林间酒半醒，凤凰蹴落枝头露。有时我棹紫台舟，六月炎云不知暑。膝下弹琴曲未终，鹧鸪啼落江边雨。两家景物向来同，十载萍踪何处所。高人为写石上枝，恍惚犹谐梦中趣。他年烟水觅长竿，挥毫指点山前路。"}