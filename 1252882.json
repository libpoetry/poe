{"id":"1252882","title":"暮秋梁园言怀呈体方伯振二诗伯","dynasty":"元末明初","author":"王翰","text":"一夕青霜木叶残，地炉无火客衣单。敢思潋滟葡萄酿，孰厌阑干苜蓿盘。交到忘形贫亦好，拙知学步老尤难。涓埃未报君恩重，不欲归田学挂冠。梁园自古文辞盛，解后怜公有俊才。大器不为三语掾，雄文夺得一经魁。凤凰台上诗情好，龙虎榜头春意回。想到京华方二月，须凭归雁寄音来。"}