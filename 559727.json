{"id":"559727","title":"一乐堂为宜兴蒋大年赋一时逼去不工","dynasty":"明","author":"曹义","text":"人生俛仰间，所乐任情欲。彩色及声音，耳目相驰逐。何如蒋诩孙，所乐超流俗。灵椿老更苍，幽萱晚逾馥。桑榆景悠悠，矧复膺多福。庭下紫荆花，联辉映晴旭。菜衣舞斑斓，篪筼叶丝竹。不慕三釜荣，琴书资教毓。诗礼擅家风，闺门蔼雍睦。滫瀡日以供，亲颜喜堪掬。乐此足自娱，新题扁华屋。至愿人所同，一乐君胡独。"}