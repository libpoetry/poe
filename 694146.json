{"id":"694146","title":"寄成均诸先生二首","dynasty":"明","author":"陈琏","text":"闻道銮舆幸辟雍，千年盛事此时逢。极知圣主恩荣重，共喜天朝道学崇。礼乐独称今日盛，车书已见万方同。嗟予莫缀班行行，空有丹心恋九重。昔忝同官居胄监，客情都付笑谈间。校书共照青藜火，待漏曾联玉笋班。时雨寻常生璧水，祥云咫尺近钟山。别来几度怀清赏，安得诗同数往还。"}