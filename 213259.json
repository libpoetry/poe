{"id":"213259","title":"与皋羽子善游宝掌山","dynasty":"宋代","author":"方凤","text":"宝掌一山何胜绝，老龙千载事已别。巉岩怪石峭森列，矫首三洞蹇奇崛。不知何年风雷烈，凿开混沌此瞥裂。高洞攀缘与天接，栖鹘所巢势嵽嵲。隙泉漏滴清且澈，薜萝为衣俨陈设。中之洞兮巧融结，四达坦明如我闼。低山一洞尤寒泬，铿然谷应合音节。共爱孤蝉远林咽，又疑帝子笙歌彻。乘风使觉神飞越，落景徘徊就僧榻。好向天风更搜抉，相期夜半踏明月。"}