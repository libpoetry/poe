{"id":"700068","title":"戊辰春如练江奉怀筠社诸友四首","dynasty":"明","author":"陶益","text":"改岁馀寒寂寂春，况于江畔少相亲。自题绿竹贻君子，谁把青芹念野人。欲向社闾歌乐土，还依渔榜隔嚣尘。清谈倘及鸱夷处，试与乘槎一问津。春风袅袅想淇坡，独倚江楼感慨多。鹭浴碧波翻玉宇，莺穿丝柳度金梭。高贤有约联诗社，野老无能缀钓蓑。欲倒海杯同一醉，不知芳兴近如何。临流吟望意何其，欲寄王猷逸兴诗。翠实弄阴移嶰谷，紫筠流影扫员池。湘妃乐奏疑箫管，云母歌传似竹枝。竟日相思不相见，濛濛烟雨澹江湄。如练之江潮渐回，轻舟移系钓鱼台。林间酒伴何时合，海上诗囊尽日开。思有白鸥随客住，恨无青鸟共春来。含情欲作潇湘曲，肠断关山忆俊才。"}