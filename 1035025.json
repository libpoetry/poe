{"id":"1035025","title":"和宇文汉州乞房楼记诗","dynasty":"宋","author":"魏了翁","text":"房公胸中妙刀尺，剪刻玻璃贮寒碧。今侯著楼于其上，竹色荷光得良觌。诗来殷勤问故侯，别日虽赊情转密。因思当年飞盖游，鸥鹭不惊潜鲤出。春浓雪絮人影乱，秋老云松半天屹。苏公二十四桥月，尚爱西湖风月夕。江山好处馀恋嫪，纵不即人人自即。况今檐撩云与齐，激楚高歌友朋集。向来寒乞翻自嗤，诗扫黄泥已无迹。功名老我后加鞭，文字馀人先夺席。欲搜万象供刻画，自有此湖难此笔。终当为君记斯游，摹写苍颜真六一。"}