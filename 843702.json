{"id":"843702","title":"和仙根水部见赠原韵，并以送行","dynasty":"清末民国初","author":"许南英","text":"游山杖履趁芳辰，胡越犹如一统春！东海文章馀数子，南州冠冕属斯人。敢云阮籍穷前路，疑是张骞有后身。回首长安行不得，马头十丈起红尘！人随岁晚渐生髭，壮不如人况此时！潦倒懒为三上策，穷愁思作七哀诗。错将四县酬秦伯，难得千金赎汉姬。一曲南唐翻旧调，念家山破付歌师。故人携手话河梁，弧矢男儿爱自强。元豹有文因雾隐，大鹏翀翮任风张。地虽荒服人思汉，客有奇方主姓常。阅历文明新气象，归来佳句满奚囊。火轮碾水吼车声，春水江边为客生。小别漫游程万里，新诗索和夜三更。珠崖瘴气垂云立，琼海波光落日横。我甫归来君欲往，细将风景说临行。一轮晓日射东溟，回望乡关泪眼停！伏枥老驹伤日暮，破巢孤鸟入云冥。苦将末路修臣节，频上高台望帝星。春水绿波伤别地，送君又折柳条青！"}