{"id":"331904","title":"满江红·为梁冶湄题《柳村渔乐图》","dynasty":"清代","author":"曹尔堪","text":"碧树清溪，孤亭外、汀沙纡曲。闲家具、笔床茶灶，渔舠如屋。湖上纶竿惟钓月，盘中鲈鲙全堆玉。晓烟深、杨柳蘸晴波，村村绿。朝露泣，连畦菊。细雨洒，垂檐竹。有青蓑可著，短衣非辱。缩项鳊肥春水活，长腰米白江村足。醉香醪、船系夕阳斜，眠方熟。"}