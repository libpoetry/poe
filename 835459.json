{"id":"835459","title":"摸鱼儿 庚午题岳阳楼，用稼轩韵","dynasty":"清末民国初","author":"王闿运","text":"问汀洲，几多芳草，青青远黏天去。少年儿女春闺意，又对流光重数。留不住。烟波恨，逡巡踏破湖边路。凭栏不语。待更不伤心，此心仍似，一点未飞絮。人间似，离合悲欢总误。无情犹有痴妒。愁来漫写登楼赋。不遇解人谁诉。梁燕舞。还只恐、洞庭也化桑田土。当年战苦。休更说周郎，风流尽在，千古浪淘处。"}