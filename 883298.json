{"id":"883298","title":"中秋歌","dynasty":"宋","author":"孙复","text":"明月一岁中，影圆十二回。如何今夕里，争赏罗樽罍。既爱盈盈色，更上高高台。人心莫如此，试为君言哉。月者水之精，秋者金之气。金水性相生，五行分其事。则知天地间，相感各以类。水得金还盛，月因秋更清。气类使之然，人谁不有情。可怜别夜色，一一皆销声。自昔诗家流，吟皆不到此。徒能状光彩，岂解原终始。冥搜讵有得，燥吻真何以。请看退翁歌，其的能中矣。"}