{"id":"1120327","title":"端午帖子 太上皇后阁","dynasty":"宋","author":"周必大","text":"雾縠含风细，云绡叠雪香。虽膺天下养，犹服浣衣裳。椒殿南薰远，蓬壶清昼长。黄庭书茧纸，笔法似慈皇。瑞雀巢珍木，双双枕石圆。翠娥谁采得，传旨赐金钱。聚远楼头面面风，冷泉亭下水溶溶。人间炎热何由到，真是瑶台第一重。十椽水殿枕湖流，时从东皇御画舟。楚俗不须誇竞渡，新荷香处且夷犹。午节人传百药良，三千玉女斗群芳。销忧萱草名空美，长乐宫中乐更长。"}