{"id":"735913","title":"华亭同周釜山茂源卢文子元昌董阆石含苍水俞饮沈友圣麟洞泾草堂作","dynasty":"清","author":"顾景星","text":"平原村右多榛芜，机云草堂今在无？风华今古不相惜，沈生崛起真吾徒。屋才半亩枕城市，囊有五岳真形图。布衣奡岸藐雄贵，文史娱乐同妻孥。偕行野鹿林外食，一双白鹤云中呼。舷边拍手狎鸥鸟，冢头枯树巢慈乌。扶丧吊死走万里，气意直与申屠俱。沈生礌落世所无，收雄召杰心转虚。有时向我屈一指，未审何见倾三都。泖湖鲈蟹我所嗜，持钱朝鬻归中厨。盘中新句更叫绝，坐有周子董与卢。洞泾遂擅草堂胜，太康二俊良区区。阮怀续咏叹广武，如此岂合长菰芦。匹夫权大勇莫夺，文彩照耀横江湖。沈生礌落世所无，呜呼沈生岂匹夫。"}