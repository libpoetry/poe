{"id":"1237028","title":"钱塘十咏  东海朝暾","dynasty":"元","author":"凌云翰","text":"照槛扶桑望转遥，海霞蒸赤丽璇霄。梧冈影动鸣孤凤，蓬岛光浮抃六鳌。山迥尚留将坠月，江明正带欲归潮。寅宾自是羲和事，秪有葵心仰帝尧。南北峰前里外湖，秋清偏爱月轮孤。神鱼听乐有时出，倦鸟安巢不夜呼。十里水云涵玉鉴，万家民物在冰壶。涌金门外曾行处，人道贤侯似大苏。八月观涛独虎林，朱轓皂盖浙江浔。偶因威武三军勇，还感朝宗万古心。沧海神龙从变化，长空孤鸟付消沉。美潮有禁关仁政，民说若谟直到今。罗绮明春数里馀，郊关迤理接民居。须知北郭夜为市，不似南州人趁虚。景类元宵堪入画，家殊周易岂同书。使君五马归来晚，夹道纱笼照隼旟。快雪时晴春尚悭，梅花开遍旧孤山。入林僧舍浑迷路，隔岸人家尽掩关。茶鼎旋烹新水活，钓舟空伴白鸥闲。因思李及曾来日，童子开笼鹤未还。南山雪接北山松，云气何曾离两峰。无色飞扬常类鹤，有时变化忽从龙。乐天偶向诗中道，弘景还于岭上逢。忽忆鄱阳亲舍远，凭高望极几千重。九里闲云万个松，经行记得旧时踪。黄金曾饰宋儒士，苍狗岂知秦代封。风露横陈鸣鹳鹤，波涛澎湃起蛟龙。我来朗诵庐山句，清气飘飘欲荡胸。疏柳长烟远自迷，六桥南北带沙堤。乱分雌霓连蜷挂，深蔽娇莺自在啼。红出天桃销处薄，翠和芳草望中低。赤阑于外清阴满，曾见苏公过马蹄。伐木丁丁澜谷春，行歌落日见樵人。青山重叠自今古，黄鸟嘤鸣如主宾。清响有时谐雅调，语言随意出天真。画船檀板西湖曲，何似林泉乐在民。飞来峰高多白云，垑猿啼处夜将分。三声忽向岭头度，一个真如峡口闻。哀杂涧泉遥历历，清和萝月乱纷纷。亭中白传曾留记，明日重来看刻文。"}