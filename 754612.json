{"id":"754612","title":"鹰犬","dynasty":"清","author":"归懋仪","text":"秋高云净天宇辟，金眸闪闪睨空碧。侧身下掠捷如风，矫向空中复盘翮。鸱鸮异类何纷纷，霜爪迅击毛血分。慎尔驱除勿逞暴，廓清要佐凤凰仁。细身田犬五尺长，四足趫捷不可当。首昂喙利两眼赤，众犬视之皆辟易。饲粮常少患肥痴，僵卧廊间甘伏雌。秋清山高风夜吼，一朝踪迹狐兔走。"}