{"id":"601005","title":"谒张丞相祠","dynasty":"明","author":"黎民怀","text":"季冬风日凄，于役溯燕阙。旧疆遵五岭，雄图肇百越。还顾天井隅，回互秦山别。关门凝紫烟，陇梅欺芳雪。翼翼曲江祠，羹墙访遗哲。岂伊宏词选，风度自殊绝。再陟承明庐，文武见彰设。洋洋白羽挥，煌煌金鉴晢。拜相启江南，凿岭神功揭。唐历弥千祀，高名齐稷契。茫茫抚鸿舆，地灵由人杰。"}