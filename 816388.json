{"id":"816388","title":"鹊桥仙 送张松溪子袁浦","dynasty":"清","author":"黄燮清","text":"无多旧雨，无多新雨，各自灯寒酒醒。月明何处弄瑶笙，怕冷了、西湖花影。秋声碎梦，秋风催别，渐渐鬓丝凉警。篷窗吟遍六朝山，只载得、闲愁一艇。月斜香几，露寒瓜席，墙外何人私语。隔花风递笑声来，却不似、故国儿女。有情时节，无情院落，坐对凉阴几树。卷帘独自数秋星，点点是、离愁来处。"}