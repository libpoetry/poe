{"id":"589717","title":"读陈东尽忠录","dynasty":"明","author":"许炯","text":"朔风扬垢氛，浮翳蒙丹极。凤凰九霄游，鸡鹜群争食。涛怀杞国忧，孰振回天力。少阳遗古直，愤激时披沥。血诚奉至尊，马剑挥群慝。天门万里遥，铜驼且荆棘。欲济河无梁，奋飞安得翼。轴折自羽稠，骨销缘毁积。黄门促收捕，白刃胸贯脊。衣冠辱东市，乘舆遂南历。薪寝果自焚，冰山随荡析。惟馀忠义魂，耿耿永不蚀。煌煌当年血，应化土中碧。"}