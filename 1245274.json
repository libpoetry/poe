{"id":"1245274","title":"蝉嘒嘒","dynasty":"元末明初","author":"李延兴","text":"蝉嘒嘒，老树秋风暑初退。闺门忽起思妇悲，欹枕听之堕双泪。去年夫征淮水头，天明上马操戈矛。今年夫戍玉关塞，日夜艰危谁足赖。不如烂烂云锦机，织成回文制君衣。不如湛湛长江水，流恨随君千万里。白首会面知无难，愿君竭力军旅间。太平无事荷帝力，迟君归来慰家室。凿凿之石如妾心，空山绝涧秋嵚崟。青山之松如妾操，大雪严风不凋耗。石或可转松可摧，妾心万死不可回。"}