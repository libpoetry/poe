{"id":"825480","title":"江陵张茝衡女士绝命书题后","dynasty":"清末近现代初","author":"郑孝胥","text":"逝者难自救，岂愿爱者俱。生者甘自绝，告绝留此书。此书谁能读？读之血模糊。那堪示兄姊，况彼无母雏。自谓命穷薄，舍生宁从夫。未死忧见救，将死忧不殊。引药更进食，力争在须臾。毒酖反为美，天亲反为疏。处置何周密，多方出不虞。一瞑幸已达，智计人谁如？嗟嗟彼女士，所守同腐儒。知尔方厌世，举世非吾徒。大义世所弃，至情世所迂。尔云酷爱名，殉名安足娱。尔兄善述哀，真实语不诬。嗟尔手足情，悽悽一世无。"}