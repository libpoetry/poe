{"id":"642071","title":"书林万卷楼为张旻作","dynasty":"明","author":"王绅","text":"结绳治已远，人文日渐开。素王重垂教，六籍森昭回。后来厄嬴运，一旦成劫灰。百家乘时起，众说相喧豗。汗青不足纪，浩浩山岳堆。纷焉眩人目，长短谁能裁。张生绍家学，结屋崇川隈。牙签列万卷，大贝骈琼瑰。唐虞世斯在，周孔道尽该。翻阅得妙理，培养成令材。石渠终寂寞，邺侯安在哉。兹楼幸无恙，拟作书林魁。"}