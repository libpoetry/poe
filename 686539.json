{"id":"686539","title":"天宝宫词四首","dynasty":"明","author":"石宝","text":"羽士承恩列上仙，宝花十树照当筵。宫中未有新仪注，旋检先朝纳妇篇。勤政楼前斗两朋，宁王新乐最堪听。太真偏赏《凉州曲》，自奉黄金出内屏。太常迎驾乐声齐，戏马场中舞象犀。队队宫嫔椎法鼓，绣襟文裤立楼西。龙池乐上练裙飘，珠履金铛称舞腰。舞罢芙蓉冠欲堕，殿头传旨赐含消。"}