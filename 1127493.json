{"id":"1127493","title":"再呈通判承议","dynasty":"宋","author":"彭汝砺","text":"山边置酒水边行，鱼鸟于人各有情。终世果能著几屐，此时聊可濯吾缨。启期拍手誇三乐，渔父张颐笑独清。四海一舟归未得，低徊长恐负平生。南头如送北头迎，祇有溪山不世情。少日激昂投耒耜，老年辛苦畏簪缨。长松根脚龙蛇蛰，老鹤精神玉雪清。会得无生浑自足，还容款曲问长生。"}