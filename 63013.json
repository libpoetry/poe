{"id":"63013","title":"风定示苏汝载","dynasty":"明代","author":"韩上桂","text":"呼童且沽酒，沽酒休蹉跎。人生有酒且相乐，昨日骇震今笑歌。六鳌已断鲸星灊，波涛累日将如何。与君饮酒悲天风，人生去住飞秋蓬。江圻突迁虎豹窟，古岸夕徙鼋鼍宫。我无鱼龙之鳞甲，又无雕鹗之羽翼，徙然水路为逼侧。水忌瞿塘陆太行，首尾畏缩将安极。旗亭酒香酩酊时，下视溟渤如杯池。江神莫争子羽璧，负龙蜿蜒何能为。"}