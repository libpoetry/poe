{"id":"523149","title":"赠郭氏画登游快阁歌","dynasty":"明","author":"李梦阳","text":"昨朝快阁举目无，江湖凭阑二豪俱。徘徊把杯思欲丹青写之人，则无城中郭，清狂一生弄丸戏洪垆。方瞳如水霜半颅，展纸为扫登阁图，邑城隐见林木扶。画我怏阁上，半天风立楼观孤。急流波涛沸欲动，前山雷雨势可呼。二豪意态各亦足，彷佛指说荆与巫，回顾东海犹一盂。是日南风万船集江隅，郭亦画出樯之乌。精密似跨北海杜，笔力颇凌江夏吴。江中流云西北徂，又若万里独往朝京都。我心与客方念此，郭能画之真奇士。"}