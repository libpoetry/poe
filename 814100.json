{"id":"814100","title":"菩萨蛮  题青溪遗事画册同邹程村彭金粟王阮亭董文友赋八首","dynasty":"清","author":"陈维崧","text":"流苏小揭人初起，博山烟袅屏风里。红日映帘衣，梁间玉剪飞。回眸惊瞥见，笑倚门中扇。准拟嫁文鸯，灯花昨夜双。象牙局上金星吐，香闺戏博红鹦鹉。深院对挑棋，厌厌春昼迟。娘输笼玉手，佯靠纱窗口。细撚柳绵儿，花冠报午时。银河斜坠光如雪，碧虚浅浸天边月。月色太婵娟，行来刚并肩。阑干浑倚倦，小漾裙花茜。风细语难闻，亭亭双璧人。后堂恰与中门近，当时日傍飞蝉鬓。犹记捉迷藏，水晶庭院凉。侍儿前后逻，何计将他躲。匿笑颤花枝，鞋尖露一丝。回廊碧甃芭蕉叶，鸭垆瑞脑薰犹热。春笋抱琴弹，一行金雁寒。声声松宝串，弹到昭君怨。促柱鼓潇湘，风吹罗带长。秦淮水阁多斑竹，平康院院烧灯读。竹响似行人，檀郎回顾频。恰逢红粉面，送茗来琼扇。刚是早回头，夜深侬睡休。梨花簌簌飞红雪，狸奴夜扑氍毹月。物也解雄雌，教奴恣意窥。潜踪殊未惯，猛被萧郎看。羞走晕春潮，门边落翠翘。桃笙小拥楼东玉，红蕤浓亸春鬟绿。宝篆镇垂垂，珊瑚钩响时。花阴瑶屈戍，小妹潜偷觑。故意绣屏中，剔他银烛红。"}