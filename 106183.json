{"id":"106183","title":"送曹士弘四明丈亭巡检并呈前尚书翰林学士王","dynasty":"元代","author":"方回","text":"之子博古今，妙年着儒冠。顾肯易戎服，屑为游徼官。未喜弓力武，尚爱虀盐酸。紫面颊骨耸，赤心胆气完。得非真将种，终当拜汉坛。曰予俎豆学，素不梦粪棺。甬东富海物，槁鲜供烹餐。曰予岂嗜味，啖茹实所安。共惟伯厚父，三入专金銮。万古贮胸次，四溟涸毫端。今年七十五，两纪歌考槃。举世一景独，晚进再拜难。庶几因此行，抠衣趋门阑。幸不辞孺悲，昼夜勤仰鑽。列宿共辰极，众羽朝祥鸾。万物各从类，同心臭如兰。去去不可追，著鞭驶征鞍。我亦意欲往，惜哉步蹒跚。"}