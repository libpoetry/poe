{"id":"693511","title":"管大夫制云鹤之服恤灾也奉谢二首","dynasty":"明","author":"邵宝","text":"中冬特制鹤袍新，来问城南失火人。降服正脩前古礼，解衣还荷大夫仁。行藏自愧名衔重，辞受能忘道义真。独掩寒斋感知己，县衙回首不胜春。锦袍新制自仁侯，病客逢灾正独愁。老钝尚留双石砚，清寒犹问一狐裘。伤心事已如云散，象德人还为鹤羞。笑杀陈三空忍冻，负暄真欲献宸旒。"}