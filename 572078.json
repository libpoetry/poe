{"id":"572078","title":"至日集山响斋送陶孝若谕祁门限韵 其一","dynasty":"明","author":"袁宏道","text":"时节回燕谷，家山问渚宫。头颅将化雪，腰领渐成弓。郑草终为带，杨经竟是虫。瓶无濡鬣水，笔有怒鹏风。古道水添石，寒崖翠倚枫。门前端木过，瓢里子渊空。白脯聊从俗，青襟解恼公。四箴书两壁，二礼语诸蒙。皱瘦多盈袖，芎藭尽入笼。廪人供麝墨，月俸买肌红。小史髭皆皓，邻斋耳未聪。萧然心澹远，自振乃孤蓬。"}