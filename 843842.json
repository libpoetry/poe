{"id":"843842","title":"重拟小游仙四首","dynasty":"清末民国初","author":"许南英","text":"梦里骑龙下玉京，洞霄宫外遇双成。误贪烟火人间味，卧病维摩醉不醒。未老徐妃似舜华，含羞半面晕朝霞。夭桃落尽春无主，来与仙人管落花。琳房三十六秋屏，雾鬓云鬟正妙龄。醉后憨痴儿女态，通灵佯说不通灵。纤腰约素褪吴绫，秘语传来得未曾。闻道能医消渴病，爱河暗渡试新冰。"}