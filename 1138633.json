{"id":"1138633","title":"莺啼序 宫中新进黄莺","dynasty":"宋末元初","author":"汪元量","text":"檀栾宫墙数仞，敞朱帘绣户。正春暖、飘拂和风，衮入红尘香雾。见丝柳青青，袅娜如学宫腰舞。有黄莺、恰恰飞来，一梭金羽。小巧身儿，锦心绣口，圆滑遽如许。避人，渐飞入琼林藏身，桃杏深处。对银屏、珠圆翠陈，隔叶底、恣歌金缕。忽群妃，拍手惊飞，奋然高举。晓来雨湿，花娜柳垂，误投罗网去。缓缓访、六宫寻问，玉纤争握。放入金笼，眼娇眉妩。身如旅琐，无心求友。烟窗分影光阴里，听蛮声，似怨还如诉。青山隔断，红妆满眼，谁怜一匊。幽恨难吐，沉香拂拂。亭北阑干，已得君王顾。但暗忆、西湖美景，雨色晴光，入翠穿红，巧转娇语。莺莺休怨天家，已赠金衣公子。生前号这恩荣，物类将何补。娇黄白奏词臣，为尔翻成，太平乐府。"}