{"id":"816114","title":"嫁次女素丝作二首","dynasty":"清","author":"章元治","text":"幼读葩经第一章，河洲起化义能详。相攸如我诚苛刻，误汝愆期已久长。看到夭桃花绚烂，料来秾李品端庄。雍雍鸣雁行亲迎，六礼完成好肃妆。敬戒毋违母命之，阿翁庭训寓新诗。堂前萱草忧宜解，衣里芦花冷要知。内则一篇常诵习，大家七诫莫忘遗。百年好合从今始，不比深闺作女时。"}