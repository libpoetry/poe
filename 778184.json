{"id":"778184","title":"沁园春·帐","dynasty":"清","author":"杨葆光","text":"天地为庐，网括洪荒，岂不快哉。灿红珠如斗，幽居小筑，白缣为里，复壁重开。殿指三云，图装五日，富丽风华点缀才。疑明月，拥生绡独坐，聚雪皑皑。安排。新样重裁。问若个销金醉饮来。想樱桃酣后，色萦缯线，芙蓉深处，清绝纤埃。玳瑁相兼，琉璃互映，贵主连珠早孕胎。同心结，有鱼龙鸾凤，七宝楼台。"}