{"id":"572039","title":"宿迁道中阻风和方子公","dynasty":"明","author":"袁宏道","text":"黄河水浊如泥注，晓起颠风欲断渡。白头舟子敛手愁，黑雾龙竿大王怒。黄熊庙倾庚辰死，潭底狝猴锁不住。龙骧万斛掀一毛，怪鸦作语湾头树。我告舟人亦偶然，神灵未必苦相怖。驱风走浪乞羊豕，神若有知神亦恶。僧伽古塔向米灵，月下心香聊一炷。假宠乞怜非我心，何以供养唯无惧。人生祸福有前期，辟若古邮亭上路。"}