{"id":"464505","title":"齐天乐 八月四日大风雨后，读樊榭词，效其体","dynasty":"当代","author":"许白凤","text":"狂飙挟雨来何处，暑氛霎时驱尽。纨扇憎闲，罗衫耐薄，一种新凉微浸。也知秋近。看卷素蕉心，荡波帘影。浅坐偏宜，文园痊可几分病。肠枯未敢酒润。杏花村店约，疏了朋俊。短鬓难搔，佳辰怎遣，且解紫瓯茶嫩。引长吟兴。惬户小关云，寂寥奚问。屋角晴开，夕阳红半寸。"}