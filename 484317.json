{"id":"484317","title":"舟入蔡河怀徐幼文 其一","dynasty":"明","author":"杨基","text":"忆初见君江浦外，七尺长身齿含贝。君年未冠复新婚，锦带吴钩紫丝佩。豪姿侠气飒萧爽，春鸿轻便秋隼快。结交梁楚燕赵间，追慕廉蔺羞郭解。誓将弓槊事鞍马，耻作寒儒服巾带。余时琐屑笺虫鱼，折几寒灯写秋芥。相逢一笑恍自失，不异低岑仰高岱。杀鸡为黍三日谈，深中肯綮入襜骱。方喜师君竟兄我，卮酒动辄受百拜。停觞烂熳出险语，磔裂鬼胆穷百怪。"}