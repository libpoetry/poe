{"id":"497186","title":"敬美丈解关中学宪归隐海上过访漫呈二十二韵","dynasty":"明","author":"张元凯","text":"海岱百灵集，乾坤二美俱。含香金殿直，尚玺玉墀趋。人望东山重，天文北斗殊。植能雄七子，云岂负三吴。赋就张愁逼，书成贾策迂。匡山初捧檄，渭水再分符。飞瀑装官橐，横汾纪宦途。行春恒露冕，消夏只冰壶。忧悄非因鵩，思深宁为鲈。鬓从临郡白，眉以入宫枯。山宰曾无托，嵇公自不孤。朅来遗敝屣，翻使乞前繻。同是摅忠尽，终焉恋友于。紫霄回雁序，碧沼引鹓雏。贵岂骄人也，醒而狂者乎。有田元是介，无谷不名愚。潘岳园千亩，扬雄宅一区。凤笙来子晋，鸾驭迟麻姑。得失嗤鸿宝，行藏笑野狐。清斋同佛愿，止观学僧趺。犹自精诗律，依然问酒徒。何方有员峤，吾道久乘桴。"}