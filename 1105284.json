{"id":"1105284","title":"山中","dynasty":"宋","author":"方岳","text":"此身只合著林泉，安得缠腰十万钱。百事懦无拖地胆，一生愚似信天缘。青山有约不知老，黄犊与人相对眠。问讯春蓑故无恙，乱云深处更超然。茅葺山堂竹打篱，尚馀老鹤共襟期。一生朝市几何日，五亩园林都是诗。身后谁浇胸磊磊，命中不带印累累。薄田有秫聊堪酿，尽足秋崖作受持。老去筋骸转觉衰，閒忙犹复费支持。傍山新接龟头屋，为菊重编麂眼篱。仕宦已忘如隔世，力田断不似逢时。北窗高卧美无价，山鸟竟知吾是谁。古木苍藤自一丘，草庐吾亦爱深幽。断无俗物敢排闼，尽有好山堪倚楼。已老始知书作祟，不才宁与命为仇。石床只在松阴底，拳手支头百不忧。"}