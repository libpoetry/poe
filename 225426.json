{"id":"225426","title":"登妙峰阁·维舟古木阴","dynasty":"宋代","author":"邓肃","text":"维舟古木阴，故人能倒屣。相携步高阁，千尺夸雄伟。雨余天气清，宇宙空如洗。对面碧玉峰，去天不盈咫。凭栏一超然，欲抟九万里。下视嚣尘间，蠢蠢鱼虫耳。平生浪自苦，马上肉消髀。匆匆欲何之，烧香更隐几。入夜寂无人，波声栏下起。坐觉非尘寰，雷霆生脚底。"}