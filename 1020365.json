{"id":"1020365","title":"偈颂一百三十六首 其二十一","dynasty":"宋","author":"释惟一","text":"目视云霄，有一拳未敢分付。日游闹市，三十棒且待别时。遇坎则止，乘流而行。既无迹于去来，宁有心于动静。昨日恁么，逸翮独翔，孤风绝侣。今日不恁么，玩江月，听松风。拈起閤皂山，浓蘸清江水。平展金凤洲，写出祖师意。贴向十字街头，俾人人知道，一年十二月，腊月是年尾。宝祐改元，又从头起。万年万年更万年，清江依旧清无底。道泰不传天子令，时清休唱太平歌。"}