{"id":"759666","title":"东山酒楼放歌","dynasty":"清","author":"丘逢甲","text":"丈夫生当为祖豫州，渡江誓报祖国雠，中原不使群胡留。不然当作李邺侯，翩然衣白与帝游，天家骨肉畀无尤。胡为祗学谪仙醉，到处吟诗题酒楼。今日何日东山陬，云阴阴兮风飕飕，山中五月如清秋，补禊曲水觞可流。座中主客清且修，黄公后人今状头，裴中令裔新政优。兰陵诸萧才力遒，人师我愧东家丘。儒书无能解国忧，仡仡食古心不休。飞蓬自转落叶下，谁实作俑为车舟。坐令机械生西欧，古制破裂不可收，天地日月驱作球。小儒咋舌大儒叹，径欲问天穷所由，天公方醉了不酬。万事变灭如浮沤，山川虽缺仍金瓯。陇头飞鸟入妖梦，夜半鸣狐思火篝。何如沉醉与天共，乞君大白为我浮。浮之不尽群客醉，何妨呼酌车前驺。自有此山数游者，昌黎文山皆吾俦。彼皆身取千古去，乃畀我任今日愁。海门西望海色幽，眼中一醉无五洲。"}