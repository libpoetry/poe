{"id":"454845","title":"一萼红丁亥岁杪偕京战游云南，途于思茅南郊无名山谷流连竟日。此地亦有人称八十号，林径幽深山水奇绝，时动清兴约同赋之，归后三日勉得此解","dynasty":"当代","author":"张力夫","text":"步南山。借茅亭小憩，栏外水溅溅。遥忆钟期，闲吟石帚，鱼鸟来助清欢。桂香去、兰香又至，甚幽谷、四运不轻迁。云起还收，花开且落，都是因缘。野径溯溪而上，正参差古木，蔽日遮天。佤女停歌，松风静呓，斯地何类尘间。霈然雨、匆匆霁后，对黄昏、凝伫碧峰前。昨夜心头梦里，犹荡岚烟。"}