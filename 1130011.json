{"id":"1130011","title":"颂古六首","dynasty":"宋","author":"释道冲","text":"正觉山前失眼睛，是凡是圣尽生盲。至今夜夜明星现，谁肯向伊行处行。平生罪性觅无踪，直得乾坤大地空。天地依然高突兀，潜溪一派自朝宗。掀翻解脱脱巢窠，从此缦天布网罗。落赚小儿犹自可，一枝横出转譊讹。汝蒸饭时吾著火，汝行益时吾展钵。寻常恁么老婆心，自是你侬机不活。机若活，夹山本无奇特事，百川倒流闹聒聒。宾主机先有路通，笔端不是判虚空。箸头再运回天力，千圣齐教立下风。到与不到，一得一失。不是砒霜，便是石蜜。舌端无眼如何吃，侍者刚要询端的。莫怪同坑无异土，闪电未收轰霹雳。"}