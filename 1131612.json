{"id":"1131612","title":"次韵萧昭甫同游江东四绝句 宝云寺","dynasty":"宋","author":"廖刚","text":"山下烟光碧玉溪，竹间禅寂白云扉。高僧久住清凉国，应笑风尘满客衣。龙游龙归已绝尘，空馀顽石隐归云。当时一昔犹嫌久，岂谓虚名万古存。高出云端谢世喧，碧天秋静镜无痕。尘缘不向尘中见，聊与游人洗眼根。野塘风细度香莲，碧涧云深响玉泉。从此西湖不须到，淡烟寒月一家天。"}