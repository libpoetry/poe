{"id":"1004186","title":"送考功刘大著出守嘉禾分韵得相字","dynasty":"宋","author":"程公许","text":"夙昔抱奇志，取友周四方。远游阻风尘，隐思郁衷肠。羞以麋鹿性，缀兹鸳鹭行。三年去复还，同省皆望郎。刘侯交最久，德履金玉相。佩琼矫众嫭，制荷耿孤芳。暂寄锦衾直，倚登白玉堂。忽以刺郡请，翻然整归装。安舆拥鹤发，怀绶荣锦乡。那知槜李城，骑竹喧道傍。矫首候鸣驺，如渴须饮浆。紫禁屡入对，从前几封章。肯袖活国手，春畴课耕桑。纳约易为入，公宁久回翔。熟看气弘毅，致远可易量。蹇我归未能，迟留重惭惶。亦思丐一麾，庶以毫发偿。乐莫乐心知，执手歌慷慨。安得飞霞佩，云霄相颉颃。"}