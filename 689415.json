{"id":"689415","title":"赠谭仲儆","dynasty":"明","author":"佘翔","text":"仙凫曾向七闽分，愁满衡阳卧白云。今日夷门称吏隐，不知谁是信陵君。衡山历历秀芙蓉，紫盖云中未可从。见说藏书千古在，因君直欲跨飞龙。风流傲吏有仙才，七泽惟看水一杯。迁谪无劳悲偃蹇，游梁且上孝王台。邂逅同歌行路难，一尊湖海罄交欢。劝君莫拟三闾赋，今日无人似子兰。"}