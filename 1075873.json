{"id":"1075873","title":"题齐安新刻雪堂图","dynasty":"宋","author":"周紫芝","text":"名驹汗血久不闻，天遣两苏空马群。当时二十出西蜀，已说贾生能过秦。玉堂词翰不起草，建隆以来能几人。功名后世只忠谠，流落一生常苦辛。心知才大难为用，小折波涛入嘲弄。偶结江边一把茅，来作黄州十年梦。劝君慎勿剪柔柯，雪堂杨柳公亲种。扁舟夜入赤壁江，手持杯酒酹周郎。酒醒月落赋已就，东方欲白天相将。迩来不知谁好事，尽写公诗画图里。短轴虽在人已亡，空著江波接天起。浮云灭尽名不磨，千古长流似江水。"}