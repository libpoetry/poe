{"id":"119565","title":"次韵答路监岳","dynasty":"宋代","author":"陈造","text":"房陵水秀山崛奇，政与路子昌其诗。临风启缄诵杰句，狂酲病卧闻楚辞。阴阳闭纵坎其鼓，年年凟神为暘雨。所嗟坐衙未暖席，已有疲民相告语。买牲酾酒方热中，霈然一雨千里同。雨足便晴夏田好，麦秋决可收全功。与民父天免衔恤，更因欢喜忘肺疾。雄篇良佩君记存，联翩古调仍唐律。人才高下渊视天，貂不易续私自怜。侧理漫草腮漫托，缠声鹿鸣媲林乐。"}