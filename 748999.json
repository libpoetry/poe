{"id":"748999","title":"书郘亭诗后","dynasty":"清","author":"黎兆勋","text":"精思窥洪濛，力抉天地根。大哉杜韩业，俎豆百世孙。若人生要荒，束发歌兰荪。中道厌浮薄，冠佩朝厥尊。鲸牙未能拔，此舌焉可扪。斩斩百翻纸，滔滔江汉源。泗渊揽百怪，古鬼生烦冤。正苦太料理，结墙陈黄门。迩来格一变，海波掀日翻。截然提法律，万马腾中原。曩者人所宝，百不十一存。我欲全其碎，披沙拣更番。嗒焉若自失，仰首鹍鹏骞。乃知达神化，不与形色论。会看晞汝发，长啸登昆仑。"}