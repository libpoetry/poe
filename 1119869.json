{"id":"1119869","title":"四月五日后圃酴醾芍药侍郎三花盛开醉中成三咏","dynasty":"宋","author":"陈著","text":"酴醾忽尽花，春与夏交加。顷刻当千日，风流能几家。香丛迷粉蝶，曲蔓走青蛇。火急要清赏，可人归未邪。芍药又将开，那堪夜雨催。密铺萱草衬，巧傍牡丹栽。省砌休思著，扬州曾看来。芳菲概如许，俯仰亦悠哉。芍药圃中央，有花名侍郎。丛丛娇翠羽，朵朵淡红妆。凤阁样如梦，鸡冠班自行。何如付一醉，岁岁有春光。"}