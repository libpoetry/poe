{"id":"518378","title":"程母朱氏亢节守志寿跻百岁李雪庵为书寿乐堂崇节堂六大字以昭山窗先生之遗泽二子白玉君玉复扁其楼曰朝阳曰拂云其孙成得请予记之乃咏次四诗云 其三 朝阳楼","dynasty":"明","author":"唐文凤","text":"朝阳楼外楚天东，霞捧曈曈晓日红。弱木金鸡飞翐翐，茂梧丹凤语雍雍。关弓后羿留孤毂，缓辔羲和御六龙。下土小臣仰馀照，四时佳景驻春融。"}