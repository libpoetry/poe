{"id":"690664","title":"哭朱季美","dynasty":"明","author":"张萱","text":"生前自负鲁朱家，客刺尝闻载一车。昔日虹冈金石友，相逢能否问西华。临池我爱黎瑶石，焚研曾怜邓玉庵。君去好寻林太史，鹅经鹘帖更须参。彻骨风流刺骨贫，浪游生计倦游身。与君同岁不同老，俱是人间失路人。交情莫向五羊论，聚散惟知冷与暄。紫雾旧庐双白板，想应题作翟公门。"}