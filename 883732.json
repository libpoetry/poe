{"id":"883732","title":"咏斋偶书呈子通无隐","dynasty":"宋","author":"朱长文","text":"夙志在萧閒，获此遁幽迹。乔林无冬春，苍霭异晨夕。旁窥疑好峰，俯瞰惊峭壁。浩然溪山兴，尽在陶潜宅。杖藜行水边，萍际湛空碧。良鱼不轻游，弱羽犹自惜。吟髭不禁霜，晓鉴见早白。古人已深叹，信是林园客。遣累假禅锋，陶情任诗格。寄声招友人，来看亭前柏。"}