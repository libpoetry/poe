{"id":"854182","title":"僮有弹鹭寘池上者予解其缚纵之而不去盖不饮不食拳立而不徙者七八日作诗返之故巢","dynasty":"宋","author":"方岳","text":"烟藤羃羃惊蛇蛰，雪羽飞飞群鹭集。相莜抱子林欲深，经始营巢茅未葺。衔枚适与恶少逢，落弹不虞奇祸及。毳残玉点偶赊死，颈曲银钩竟遭执。急呼解缚纵使归，胡自拘囚长伫立。白蘋久失鸿雁洲，红豆不窥鹦鹉粒。申胥并日负秦庭，庄舄愁吟思越邑。云何垂翅但摧颓，岂欲言情辄于悒。子其休矣勿介介，山曰归哉宁汲汲。放之云壑卧萝茑，期以春皋伴蓑笠。临去一语更丁宁，从此谨毋轻出入。"}