{"id":"695969","title":"送梁思伯二首","dynasty":"明","author":"欧大任","text":"神鲤乘波化，翔鶤待风游。丈夫志四海，岂能甘一丘。骊驹驾在门，我友适燕州。殷勤挈尊酒，饮饯城南楼。顾瞻两鸳鸯，将离难久留。匪无新相知，孰如故绸缪。行役不可辞，道路非所忧。赠子古别离，佩子双吴钩。勖哉树芳绩，佳期岂无由。晨起秣征马，北上遵太行。前瞻督亢亭，俯见军都场。皇居槩太清，宫阙俨相当。汉家徵茂异，缨弁群趋跄。子去蚤上书，青云方激昂。公车旦夕召，佩玉承恩光。睇彼黄鹄飞，霄汉纷翱翔。何当假修翼，引领增慨慷。"}