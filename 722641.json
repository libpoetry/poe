{"id":"722641","title":"广陵登福缘佛阁","dynasty":"明末清初","author":"钱谦益","text":"危楼切太空，尘壒俯冥濛。度世香镫里，降魔应哭中。上方三界在，八表一云同。铃铎人天语，如闻替戾风。黯黯经时雨，荒荒有漏天。岂能霾日月，还与涤山川。一炬幽兰火，千门析木烟。催归松漠鸟，啼到相轮边。独有层楼上，偏于象纬亲。轮中回日月，规外抚星辰。北户风霜急，南柯国土真。高高天眼在，凭揽析微尘。冥晦乾坤户，迷方何去从。禅枝迎怖鸽，钵水候眠龙。铁浴兵前雨，铜崩劫后钟。灵山殊未散，清夜礼金容。"}