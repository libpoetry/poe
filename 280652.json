{"id":"280652","title":"白苧·谢汪舟次惠诗箑及山闻诗","dynasty":"清代","author":"李符","text":"弱冠时，便慕尔，是能文者。彼苍何意，还困骚人在野。玉钩斜、恨相见亦何迟也。赠我五言诗，墨淋漓、鹅群无价。古调清新，原本过江颜谢。感深情、平生心事君能写。风雅。海内知名，无过几辈，我欲弹丸天下。读庐岳新吟，循环忍舍。笔端飞动，似注江峡水，行空天马。才大总难量，东阿八斗嫌他寡。藏诸怀袖，珠玉光芒射。"}