{"id":"992064","title":"次韵答吴长文内翰遗石器八十八件","dynasty":"宋","author":"梅尧臣","text":"山工日斲器，殊匪事樵牧。掘地取云根，剖坚如剖玉。食具与果具，待宾良有勖。亦将茶具并，饱啜时出俗。公何都赠予，金多不入目。我家固宜之，瓦椀居漏屋。得此尤称穷，客来无不足。唯应赤脚婢，收拾怨常酷。夏席堆青齑，冬盘饤旨蓄。竟无粱肉馔，甚愧萧家录。"}