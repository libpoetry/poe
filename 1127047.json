{"id":"1127047","title":"寄晁元忠十首","dynasty":"宋","author":"黄庭坚","text":"国工裁白璧，巧冶铸干将。成为万乘器，贯日吐寒光。其谁湔拂汝，岁月海生桑。蛛网连城玉，苔生百鍊刚。子云赋逐贫，退之文送穷。二作虽类俳，颇见壮士胸。晁子问行津，欲济无山穷。著书蓬蒿底，端有古人风。沙拥大江水，泥封函谷关。古来世上雄，宰木风雨寒。鲁儒守一经，亦有涧谷槃。何事穷愁极，江南庾子山。河清无人待，兰芳无人采。山空露团团，葛蔓石磊磊。世有倾国媒，一笑珠百琲。往时祢处士，颠倒孔北海。楚宫细腰死，长安眉半额。比来翰墨场，烂漫多此色。文章本心术，万古无辙迹。吾尝期斯人，隐若一敌国。北书来无期，雁不到梅岭。欲遗双鲤鱼，枫叶江路永。平生中心愿，褊短不获骋。富贵安可为，吾亦有岑鼎。济岱有佳人，肌肤若冰雪。我愿从之游，补我黥与刖。了不解人嗔，真成一痴绝。栎社定颓然，聊用神吾拙。山公怀泾渭，浚冲遭鉴赏。代岂无若人，吹嘘青云上。念君如济水，抱清伏泉壤。行潦酌尊彝，吾犹恃源往。蛾眉在蒿莱，金玉千里音。遥思甑生尘，汗漫观古今。沉冥惊人句，摹写咏时禽。无为愁肝肾，君子要刳心。临川往长怀，神交可心晤。文章不经世，风期南山雾。化虫哦四时，悲喜各有故。吾独无间然，子规劝归去。"}