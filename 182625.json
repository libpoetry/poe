{"id":"182625","title":"谢杨珣梅栽","dynasty":"宋代","author":"胡寅","text":"南土梅不贵，往往薪槱束。倖然傍寒厅，久亦未见录。墙隈非所恨，自可凌冬发。奈何瑶台伴，辱近紫姑闼。佳人虽薄命，时运忽来复。一朝蒙闵叹，移近东家屋。孤根便静深，池上映天碧。我为渠主人，梅是先生客。且须创幽榭，剩与种修竹。炎荒无雪片，且对冰花馥。西施佩生麝，姑射步微月。何当见旧官，应使中肠热。"}