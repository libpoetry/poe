{"id":"1235111","title":"张员外光弼先生奉杨公之命函香浦陀洛伽山瑞相示现使节今还辄成长律四章少寓饯忱","dynasty":"元","author":"乃贤","text":"江左长城有铁星，赤心忧国祷沧溟。经翻海藏函犹湿，兵洗天河刃不腥。屡出赐金分将帅，终图全璧奉朝廷。幕中司马才无敌，执笔磨崖早勒铭。天上张公玉雪妍，竞传官府有神仙。功名早建平南策，诗句今随过海船。夜汲澄潭瓶贮月，晓登磐石佩凌烟。知君喜得祯祥兆，一目高悬古树边。"}