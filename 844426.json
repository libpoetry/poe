{"id":"844426","title":"虔州即事四首","dynasty":"清末民国初","author":"金武祥","text":"芳讯初传岭上梅，落帆又向郁孤台。渚清沙白双流合，日丽风酣入境开。峦翠空同新著雨，滩声惶恐旧闻雷。计程眴历三千里，多少云山过眼来。形势从来说虎头，登临易动古今愁。卢谭霸业怀陈迹，闽粤岩畺控此州。戡乱奇勋高一代，效忠大节并千秋。幸逢四海烽烟息，谁念遐方伏莽留。朋簪差喜聚天涯。腊去春回感岁华。高叟文章开讲席，苏翁父子擅名家。鹧鸪词唱乡心切，蝴蝶图成客梦赊。最是恬园觞咏盛，昨宵羯鼓为催花。漫与坡仙踵后尘，此邦揽胜往来频。山中自古有明月，郭外至今无逸民。榕倚荒祠空阅岁，兰寻绝巘远藏春。穷经更向皇初溯，可有奇踪赣巨人。"}