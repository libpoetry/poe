{"id":"1221718","title":"画马为顾彦明赋","dynasty":"元","author":"凌云翰","text":"老骥伏枥志千里，烈士松心同不已。因思饮水向天山，枕上边声梦中起。昨者试洛江之干，蹴踏细浪成狂澜。青丝络头系乘柳，云湿五花犹未乾。朱衣奚官在坰野，不独爱马尤知马。一顾冀北无留良，秪使世间观画者。画师今古孰后先，曾韩古有今龙眠。近时亦有任水监，不及吴兴为自然。吴兴父子真游戏，皮氏丹青亦同嗜。曾貌前朝十二闲，落笔颇得吴兴意。摩挲树者重入图，韩公所记今则无。歌行屈指能几教，谪仙少陵并大苏。虎头好古宁论价，神骏端令万人讶。他年按图倘得之，拟献君王赤墀下。"}