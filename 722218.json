{"id":"722218","title":"对梅","dynasty":"明末清初","author":"屈大均","text":"只须开一树，香已满含风。清绝无魂梦，相看至夜中。一朵朝来吐，闻香识是春。天将香所自，密与岁寒人。谁道南无雪，纷纷作早梅。枝头有红翠，一啄一花开。朝来山喜鹊，踏折一枝长。乱落苍苔面，泥沾亦自香。春入南枝早，含香不欲开。为天留一半，风日莫相催。春来春不见，春只在香中。春与香无别，氤氲满碧空。一花春已满，香外更无春。不是从清夜，闻香岂得真。香是春所为，花含自不知。微风莫吹去，留与美人期。不须过隔浦，香自逐人来。多谢春风好，枝枝吹得开。香透坚冰出，开时及一阳。沾苔君莫扫，片片是春光。向夕山烟敛，花光一片寒。若非香不断，都作月明看。岁寒群动息，惊见早梅新。一夕冲冰雪，春光漏与人。荣落虽无意，馨香亦有时。开从长至候，万物未曾知。冰以寒风壮，春从何处寻。梅花知最早，天地此时心。南国虽无雪，纷纷在鬓丝。梅花吾与汝，同是白头时。香是美人心，因风寄竹林。定知云卧者，为我弄清琴。寂寂空林里，花开若有人。夜深枝上鸟，惊出月光频。花蒂虽云弱，凝冰冻不飞。春风最相惜，吹上美人衣。绿萼晴难吐，黄须冻易凝。莫教飞入掌，一点亦春冰。花含太古雪，一片已寒人。不是馨香绝，如何答好春。一夕春风动，花开自不知。无人从太古，识得未香时。不是冲寒放，春风岂有香。众芳犹混沌，吐萼待三阳。叶尽花全发，枝枝透月明。影从人外散，香以夜来清。未开香已出，静者以心闻。日夕幽窗里，忘情赖有君。夜半开还阖，天心在一花。香从元气出，独自作春华。独坐忘清昼，香微易入神。不须开万蕊，已得太和真。欲折枝高出，烟凝望欲空。光生三径月，香作一林风。天寒香更发，花定不知寒。多谢风兼雪，吹花透肺肝。花开罢读书，相对一冬馀。香使春风暖，氤氲满太虚。相看忘语默，心以暗香通。不忍扃扉卧，迟回夜月中。花以香为教，闻香每发机。春风如有意，吹入客心微。花开当静者，无语只馨香。神契谁能似，依依水一方。夜半春风转，惊梅此水涯。吹开人不识，一一是心华。香使神清爽，先春为我开。微风吹不去，香自返魂来。香中无所有，心忽以香生。一点为香母，氤氲不可名。春光才一点，已觉早梅清。不是香含吐，安知最有情。夜来庭砌上，使我月明多。一片如冰雪，流光奈尔何。香自梅花始，春从子夜回。坐深烟影下，心与蕊争开。香自暗中生，消人寂寞情。闻香难入定，徙倚到深更。"}