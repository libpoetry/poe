{"id":"573803","title":"送刘用熙","dynasty":"明","author":"邵宝","text":"今之异人刘牧龙，绰有两汉先秦风。等閒踪迹不肯露，下混此世将无同。或时耿耿作怪语，恍忽使我难形容。殷彝周鼎初出土，置在清庙明堂中。又如江水撞石钟，天然音调非人工。蛟龙跃舞送雷雨，倏歘霁景留云松。直将飞步泰华峰，沐浴沆瀣观洪濛。身骑白鹤真自适，口啖紫芝犹未穷。彼哉皦皦不解事，唯子能固还能通。我今规子复有说，古来夷隘惠不恭。吁嗟此别拟三载，河淮合流日夜东，尚友千古谁其从。"}