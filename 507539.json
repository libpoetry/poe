{"id":"507539","title":"续冬青行","dynasty":"明","author":"李昌祺","text":"冬青枝，忆昔南渡升平时。瑶阶左右两行植，信是阆苑仙宫移。亭亭碧玉作柯干，雨雾风晴总宜玩。朝退旌旗拂叶低，细蕊轻飘雪零乱。岂知事变大可哀，湖山歌舞尽荒苔。王气冰销兵气盛，玄扃不固六陵开。六陵隧中龙凤骼，义士夜深偷拾得。亲制衾裯裹碎琼，恭题谥号挥浓墨。捧向幽闲僻静冈，愁云惨淡月微茫。神灵翕歘潜呵护，竁穴深沉谨瘗藏。复恐后人迷此处，识以常朝殿前树。翠盖阴笼土一抔，万年枝在人亡遽。屈指于今二百秋，盛衰暗逐水东流。皇朝既监元朝失，青史曾如野史收。空馀孤塔钱塘浒，白发遗民忍瞻睹。天上威神固俨然，人间俯仰徒凄楚。弗独欷歔叹宋亡，沧桑递阅俱堪伤。阿瞒奸计为疑冢，身死还将智力防。浮世宁云盖棺定，十二重瞳犹未瞑。大招酹酒续悲歌，唐公洒泪应来听。"}