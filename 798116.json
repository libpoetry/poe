{"id":"798116","title":"三台  春景用万俟雅言清明原韵","dynasty":"清","author":"陈维崧","text":"又红闺挂残斜月，香尘镂完微雨。整飞蝉、一望碧虚前，见皎镜、溶溶南浦。风光汎、渐蘸垂杨缕。三春景、如花似雾。秋千社、淡日浓烟，蹴鞠队、繁筝急鼓。料凤城、钿车宝毂，不住纷纷来去。唤桂子、小玉报花香，日暖与、隔墙邻女。踏青须、结伴东郊路。看多少、绣帘珠户。喜今日、满院晴丝，怕明朝、一庭落絮。更杜宇唤取春老，榆钱压将春暮。忆去年、元夜玩灯时，曾立在、火阑珊处。转盼又、星桥燃蜡炬。闹蛾儿、红楼紫府。休沾惹、窃玉閒愁，且安排、寻香公务。"}