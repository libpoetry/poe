{"id":"1111735","title":"和胡宗泽见寄","dynasty":"宋","author":"吴芾","text":"湖边策杖步新晴，陡觉胸襟万虑平。老去不须防意马，静中已是息心兵。閒来绿树阴中坐，懒去红尘闹里行。赖与故人供一醉，不辜今夜月华明。故人皮里贮阳秋，爱我身如不系舟。羞向人间为谄首，喜来林下作遨头。虽无仙骨能骑鹤，尚有閒心可狎鸥。乘兴惠然时过我，一樽相对笑言稠。"}