{"id":"888291","title":"怀子西","dynasty":"宋","author":"吴则礼","text":"眼边寒策良可亲，我曹龊龊渠笑人。青鞋布袜有能事，唤取子西来细论。老夫个里得妙解，挈挈独提弥勒袋。他日还炊何许糜，只今且煮南徐菜。八年吴头并楚尾，痿痿羸羸饥不死。端无一物娱此生，天公乞与毛锥子。莫嗔朱颜渐殊故，且以粗言作依处。几时雪片似车轮，著屐梅花海中去。"}