{"id":"550509","title":"彭城行","dynasty":"明","author":"徐熥","text":"彭城半绕黄河水，楚宫岁久生荆杞。杀气清秋暗战场，愁云白日低残垒。楚汉当年几战争，喑哑叱咤悲风生。楚兵一夕尽归汉，帐前健儿皆楚声。乌骓不逝虞姬死，垓下歌声成变徵。百二关河属汉家，八千子弟徒为尔。霸图百战总成灰，吊古还劳过客哀。千载沐猴成一笑，年深戏马留空台。黄河日夜东流去，荒城寥落悲狐兔。世事兴亡一瞬间，英雄枯骨馀丘墓。休将楚汉论雌雄，此地曾闻唱大风。试向咸阳城上望，离离衰草满新丰。"}