{"id":"1126848","title":"次韵奉答文少激推官纪赠二首","dynasty":"宋","author":"黄庭坚","text":"诗来清吹拂衣巾，句法词锋觉有神。今日相看青眼旧，他年肯作白头新。文如雾豹容窥管，气似灵犀可辟尘。惭愧相期在台省，无心枯木岂能春。文章藻鉴随时去，人物权衡逐势低。扬子墨池春草遍，武侯祠庙晓莺啼。书帷寂寞知音少，幕府留连要路迷。顾我何人敢推挽，看君桃李合成蹊。"}