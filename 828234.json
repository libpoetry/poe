{"id":"828234","title":"寿甘翰臣七十","dynasty":"清末近现代初","author":"陈曾寿","text":"江海阅万流，人物渺然叹。夏虫苦拘墟，乌睹大庭馆。卓哉非园翁，放怀无畔岸。忘机驯海鸥，大信扫约券。交游道虽广，淄渑微可辨。晚与诸老翁，世外结婉娈。刻意营小园，日涉未曾厌。有客洗尊罍，独来数花片。书画夙所耽，黄金易珍玩。寓物不留物，只供一笑粲。出门乘小车，迎绕多鹄面。破囊为布施，行意非强善。识翁二十年，无改若初见。珍果必母遗，回念脸辄泫。去年寒食节，我归指江汉。还分陈家紫，与充先垄荐。今翁届七十，康强喜加饭。虽缺陶翟欢，犹幸坡颍健。闻作名山游，一洗尘网绊。陈诗尽实录，聊补先生传。"}