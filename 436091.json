{"id":"436091","title":"赠刘润之","dynasty":"金末元初","author":"段克己","text":"平生不愿万户侯，但愿一识刘荆州。荆州已远不可见，裔孙今幸从吾游。慨然议论吐肝胆，腰閒古剑鸣蛟虬。酒酣醉墨出险怪，笔势惝恍令人愁。世人争欲得一诺，黄金不用如山邱。结交以义不以利，乐人之乐忧其忧。自从管鲍死，此道今悠悠。岂忆流落中，忽见古人俦。古来贤哲士不达，饥寒不解为身谋。纷纷眼底知音少，几向西风叹白头。"}