{"id":"687772","title":"直沽","dynasty":"明","author":"庄昶","text":"乾坤何地许孤襟，夕雨霏霏岛树阴。时止时行吾病在，潮来潮去海门深。鱼盐自足民居利，奔走全非老去心。白首偶同刘宪副，小楼春色醉豪吟。匆匆光景到香醪，万里天涯两鬓毛。北海风回帆腹饱，长河霜冷岸痕高。寒城敛雾山俱出，老句横秋气亦豪。拱北楼高沧海近，夕阳阑槛倚秋涛。"}