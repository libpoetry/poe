{"id":"893154","title":"长葛道中作寄侍读梅给事","dynasty":"宋","author":"宋祁","text":"仲春告言归，道次古长葛。水穷既舍舟，仆具始脂辖。南登高原望，天宇莽庨豁。溱■澹无波，芣騩森相轧。春鸠日夜鸣，阳膏浅深达。田畯挈壶浆，稚子勤襫袯。驱牛洒先稑，趣车载输秸。郊柘色欣欣，梢沟流活活。县官恩泽美，农节未尝夺。贤牧谨诏书，民隐罔遗察。射蠲赘聚劳，赋检诛求猾。我亦占一廛，闻兹慰饥渴。矢诗虽不多，要附许风末。"}