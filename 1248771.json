{"id":"1248771","title":"冬夜闻雷有感","dynasty":"元末明初","author":"张宪","text":"阳气涣不收，梨花开九月。无何玄冬夜，火灵飞列缺。疾雷故匉訇，大雨久不辍。顽云聚复散，淫风赤如血。虫豸不入藏，龙蛇竞出穴。寒威变融焕，四序失故节。胡为数岁中，雷向盛冬发。委靡不执柄，遂为群阴窃。及其不可忍，奋迅始一决。乃于涸寒时，䃸磹未肯歇。龙战久不解，险难纷纠结。既乖长养意，愈使威权亵。天怒不终朝，王纲有时裂。何能尧吾君，调理继稷契。先事诛权奸，以次及群孽。假尔霹雳车，为吾左黄钺。普天新号令，坐使万国悦。煌煌世祖业，中道复光烈。"}