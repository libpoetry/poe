{"id":"801823","title":"望医巫闾山","dynasty":"清","author":"张若需","text":"海门日出扶桑红，朔天万里霜烟空。马前了了列巨嶂，隐然气色雄关东。北镇之山各最古，望秩远稽《尧典》中。路遐径僻到者少，林荒虎豹依榛丛。鞭痕天泐暴秦迹，炼馀尚缅娲皇工。空岩雪霁落飞瀑，寒光簸荡银河风。六山环抱互掩映，绝顶下瞰冯夷宫。我欲从之叫虞舜，苍梧窅霭云蓬蓬。兹山阅历万万古，剑首一吷归鸿蒙。后王德薄乃尚鬼，凿起殿开谾豅。火龙金简烦传遽，千年火铄香炉铜。祷祈禳禬走氓庶，庙祝伛偻神为聋。又疑兹山怪名字，侏㒧颇类夷与戎。勋华不为易华语，后来累译无由通。职方纪载缺训诂，郭生只解笺鱼虫。辽阳壤地界蒙古，近拱三辅尊土中。内安外攘托保障，功德远配岱华嵩。以兹庙食庶不忝，不然峻极惭穹窿。寒风刺面紧格格，马蹄动地声隆隆。扬鞭大笑入关去，他日来挂天山弓。"}