{"id":"523830","title":"赦归冬日宴刘氏园庄十四韵","dynasty":"明","author":"李梦阳","text":"脱难旋疆里，行歌入宋中。阴阳双转毂，天地一飞蓬。忆昨遭拘絷，悲伤途路穷。邹生犹雨雹，列子竟乘风。归作墟中叟，来从河上公。壶觞聊假日，村坞坐书空。卜筑刘园丽，芳菲汉苑通。冬亭饶雾露，阳井下霜虹。候煖冰桃熟，林空晚杮红。玉芝穿曲槛，青筱蔽虚栊。乐极悲心发，时违感慨雄。古人随蔓草，吾道付冥鸿。去鲁情难忍，游梁迹岂同。重思窃符子，揽泪宋门东。"}