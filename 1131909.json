{"id":"1131909","title":"秋江四绝","dynasty":"宋","author":"滕岑","text":"十日江头一向风，差差寒浪白吹空。渔舠轾小不如叶，信意低昂风浪中。风色萧萧日色晴，晚潮未到水波平。系槎艇子关蓬睡，不管溪南唤渡声。一川晚色澹烟浮，不觉潮生水倒流。人语津亭灯火闹，客帆椎鼓过沙洲。玉轮推上暮云端，金蹙波心一片澜。隐隐渔舟横绝去，何人江岸倚楼看。"}