{"id":"497187","title":"除岁卧痾眷焉空门之思缄报沈嘉则丈二十二韵","dynasty":"明","author":"张元凯","text":"除岁若为逼，频年苦不登。近怀同逆旅，远讯阻良朋。弃置复谁道，孤危莫我矜。金从橐底尽，丝向镜中增。智岂营三窟，穷犹梦五陵。喜为游侠行，羞作蹶张称。玩世狂司马，还乡老季鹰。补裘多以线，握粟少于升。履败恒穿雪，瓢存但贮冰。啸歌虽不废，杯勺已难胜。湘水沉非易，蓝田卧自应。牝鸡家故索，塞马事无凭。俗薄君平弃，情疏季子憎。莫愁那可得，去病亦何能。岂曰贫而怨，还将忿是惩。腼颜仍住世，被发且为僧。欲借松龛隐，宁辞莲社徵。白云方外锡，绀宇佛前灯。昔去追中驷，今来觅上乘。玄言盈大瓠，长物半枯藤。净海真堪蹈，灵山尽可凭。行藏殊隔绝，缄报涕垂膺。"}