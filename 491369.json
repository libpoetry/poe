{"id":"491369","title":"送萧一诚赴万安教谕","dynasty":"明","author":"刘崧","text":"闻君戒行装，去领万安学。征舸已载书，离筵更行酌。春还野色迥，日入川光薄。悠悠水上凫，矫矫天际鹤。寇垒尚连戈，边防正鸣柝。千村少烟火，百里到县郭。古来重庠序，乱后馀殿阁。绿野一榛芜，青衿半荒落。师承岂无待，教立将有托。山水舜祠深，端期听韶作。"}