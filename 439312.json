{"id":"439312","title":"仙鸡诗","dynasty":"金","author":"元德明","text":"老雄健斗夸擅场，韩郎抱归神色扬。岂知黠儿出徼倖，毒手一发不得妨。毳毛散洒尚可养，利嘴一哆何由张。青囊道人何许来，自言救药吾有方。垂髯噀水濯残血，半喙随手生新黄。筠笼半开闻腷膊，草冠已往徒惊忙。神仙世有宁虚荒，惜哉诡激不可量。世人鸷勇天且劓，况于物也资强梁。敷荣枯蘖变金石，未若与世针膏肓。何须变化示狡狯，知君办作淮南王。蓬莱东望云茫茫，爱而不见心为狂。刀圭不愿换凡骨，且欲共醉无何乡。"}