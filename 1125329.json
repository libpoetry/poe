{"id":"1125329","title":"少年游","dynasty":"宋","author":"晏殊","text":"重阳过后，西风渐紧，庭树叶纷纷。朱阑向晓，芙蓉妖艳，特地斗芳新。霜前月下，斜红淡蕊，明媚欲回春。莫将琼萼等闲分。留赠意中人。霜华满树，兰凋蕙惨，秋艳入芙蓉。胭脂嫩脸，金黄轻蕊，犹自怨西风。前欢往事，当歌对酒，无限到心中。更凭朱槛忆芳容。肠断一枝红。芙蓉花发去年枝。双燕欲归飞。兰堂风软，金炉香暖，新曲动帘帷。家人拜上千春寿，深意满琼卮。绿鬓朱颜，道家装束，长似少年时。谢家庭槛晓无尘。芳宴祝良辰。风流妙舞，樱桃清唱，依约驻行云。榴花一盏浓香满，为寿百千春。岁岁年年，共欢同乐，嘉庆与时新。"}