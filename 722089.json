{"id":"722089","title":"端州道中望峡口积雪","dynasty":"明末清初","author":"屈大均","text":"涨海冲寒片席斜，惊看积素乱朝霞。西风不为频飞叶，南雪何因亦作花。欲曙羚羊疑落月，初晴郁水失平沙。炎方天气年来异，梅蕊那能当物华。西上牂牁尽翠屏，峰回不见峡门青。初飞员屋多蛮雪，新聚牵牛有客星。白鹭暖交横浦口，嘉鱼寒出大湘亭。仙郎竞有阳春曲，声共渔歌入杳冥。"}