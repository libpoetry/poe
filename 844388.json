{"id":"844388","title":"曩为马公墓书感诗承好我诸君先后次韵寄和严词微义益动思古之情爰成五律二章鸣谢","dynasty":"清末民国初","author":"郑国藩","text":"不尽嘤鸣感，诗筒次第来。抛砖期引玉，论古识通材。陆海寒翻雪，潘江锐走雷。西窗频剪烛，一读一低徊。新诗争吊古，直道仰高风。字带青霜冷，词修白雪工。是非今论定，好恶此心同。相约铭贞石，千秋證爪鸿。"}