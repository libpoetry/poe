{"id":"1223329","title":"踏水车行","dynasty":"元","author":"马祖常","text":"松槽长长栎木轴，龙骨翻翻声陆续。父老踏车足生茧，日中无饭倚车哭。乾田荦确稚禾槁，高天有雨不肯下。富家操金射民田，但喜市头添米价。人生莫作耕田夫，好去公门为小胥。日日得钱歌饮酒，朝朝买绢与豪奴。识字农夫年四十，脚欲踏车脚失力。宛转长谣卧陇间，谁能听此无悽恻。"}