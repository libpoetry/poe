{"id":"742845","title":"蔇斋先生用看画韵作诗招饮叠韵奉答并柬西涧","dynasty":"清","author":"钱世锡","text":"催耕布谷村村同，陌头馌饟妇与童。插秧望雨雨不足，到晚怕见林霞红。田家风景爱诵储王诗，杜陵深意人未知。夏日夏夜发永叹，视彼储王秀句腻若脂。蔇斋先生百无事，讲求诗律闲居时。量晴课雨偶有作，兴到不烦绳削为。疏疏落落见风格，洗尽脂粉留真色。酒酽要本泉味甘，弓良先辨木纹直。朝来以诗代柬招我饮，谓我有酒不饮良可惜。守株刻剑愚被嗤，镂冰炊沙巧无益。何如酩酊听秧歌，白杨梅熟尽堪吃。"}