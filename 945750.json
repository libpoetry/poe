{"id":"945750","title":"赠弟观之王传心馆数语送行","dynasty":"宋","author":"陈著","text":"今日为何日，风雨春寒痴。吾心方恻恻，门外剥啄谁。谓我欲见兄，迎面三吁嘻。出语复梗塞，书担行有期。岂不怀室家，将以疗我饥。平生手足谊，奈何忽违离。执手因与言，吾道其果非。达则仕行志，穷则为人师。去家二舍近，非是天一涯。行矣汝其勉，第问归何时。久而俛首答，身如马受羁。去住不在我，此况谁得知。吾年七十四，疾病常乘衰。汝年亦五十，半发成雪丝。年事俱至此，时光去如飞。紫荆次第花，鸣雁□相归。触目成感慨，赠别难为辞。但闻主人贤，安心免相思。明朝溪亭酒，为我酌一卮。"}