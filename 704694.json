{"id":"704694","title":"锦城馆杂题十三首 竹","dynasty":"明","author":"薛瑄","text":"谁种庭前竹，萧森数十竿。高檐晴落翠，虚室昼生寒。韵喜风前听，阴宜月下看。莫言家在远，长得报平安。细叶枝枝翠，娇英朵朵红。爱看房有实，不信色为空。迎夏葵争发，倾阳意略同。因之思汉武，花满近郊浓。弱植亭亭立，新枝渐渐开。自能承雨露，元不愧尘埃。蕊艳抽红锦，阴长落翠苔。新诗题满叶，秋意莫先来。窗外有奇树，木瓜枝相交。幸自少酸味，何由动老饕。香气颇幽馥，鸟声恒寂寥。莫为相好赠，却恐报琼瑶。小圃高棕树，亭亭迥出云。近身皮尽古，到顶叶才分。性直钟元气，根多托厚坤。幸兹无剥削，生意得长存。为是根延蔓，因知笋易生。破苔锥快利，穿砌角峥嵘。箨解龙蛇蜕，梢翻翡翠翎。渐应为劲节，行复上青冥。栀子湖湘见，重看在锦城。花如梅蕊淡，香比木犀清。会取风霜实，还添药饵名。莫嫌滋味苦，利益似忠诚。爱此木犀树，青青长近阶。每承朝露重，长引夏风来。嘉卉应难得，高人喜剩栽。不知归去日，还得见花开。圆盆为池底，方石为池铉。贮水无多子，涵光亦有焉。影随庭下树，云度镜中天。好似人心静，森然万象全。北山多古柏，此地少为奇。并长庭阶下，双承雨露滋。贞心惟我共，苦意只天知。清影尤宜夏，时来一玩之。密密庭前草，纤纤每易生。细摇风叶软，微缀露华明。生意知无间，乾坤太有情。不除思茂叔，心与共欣荣。台累层层级，花开种种香。雨过苔色净，风动树阴凉。高下当虚牖，依稀近小堂。读书频对此，潇洒意何长。竹径通书室，行来宛转深。举头交翠叶，步屣踏清阴。旧箨频飘地，新篁乱满林。好风凉不断，洒洒涤尘襟。"}