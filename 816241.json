{"id":"816241","title":"感兴","dynasty":"清","author":"黄任","text":"懿彼孤生松，结根南山阿。独立不为好，樛枝施女萝。族类欣有托，不在雨露多。嘉树不得所，斧斯及樵柯。掩抑无复达，乃怨春阳和。微情感信芳，因风托微波。徘徊云路长，扬灵意若何。峣峣者易缺，皎皎者易污。方枘纳圆凿，其势必龃龉。高明坐一室，鬼瞰生揶揄。君子矫自好，岂能贬意趋。盛气招重尤，寒情畏厚诬。埋照匿光彩，被褐怀瑾瑜。先民亦有言，深藏贵若虚。夭桃无修干，芳桂无直枝。世人悦心目，翻以屈曲奇。缅彼百尺桐，高耸凌云姿。攀折无傍依，菁华空尔为。声色两俱淡，况复摇落时。不惜焦作琴，为君理朱丝。牙旷不可作，千秋谁与期。巨鳞潜深池，好鸟鸣高枝。物性无改移，安知彼是非。化声不相待，和之以天倪。青蝇止樊棘，白璧生瑕疵。良由势使然，扁石履斯卑。何不矫健翮，高举盘天嬉。冥冥千仞冈，弋人何篡之。四序骤回薄，阴魄互亏满。羲和倾其轮，阳戈不得挽。蹇运鹢退飞，危机车下坂。去者日以多，道里阻且远。绝径无通身，歧路不顾返。感叹杨朱子，恸哭亦已晚。"}