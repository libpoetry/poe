{"id":"1113996","title":"剑浦道中二首","dynasty":"宋","author":"李纲","text":"宿雾霏霏隐翠岚，傍溪幽石自巉岩。樵歌递响来危径，渔网连舟集小潭。野渡无人閒寂寂，林花著雨落毵毵。谁知逐客凄凉意，岁宴南迁剑浦南。此去平津路匪遥，岭云溪雨自萧萧。山深泻涧泉长响，地暖凌寒草不凋。放逐却教穷水石，登临因得狎渔樵。谁怜泽畔人憔悴，更把骚辞赋大招。"}