{"id":"705576","title":"放歌行为潘子寿","dynasty":"明末清初","author":"屈大均","text":"丈夫五十发未白，痛饮狂歌真可惜。神仙富贵两蹉跎，徒作诸侯一宾客。尉佗城南十月时，梅花开早菊花迟。与君往往谈王霸，笑杀当垆娇女儿。我在山中无素业，清高亦与屠沽接。道成不肯居神仙，气使翻然作游侠。英雄自古一浮云，求道应从鸾鹤群。有金且买东方妾，有酒且醉信陵君。纵心写意无不可，声色之中知是我。天生我辈自长生，不似二豪为蜾裸。"}