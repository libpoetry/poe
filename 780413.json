{"id":"780413","title":"摸鱼子","dynasty":"清","author":"周之琦","text":"野桥西、霁岚千叠，攀萝待访深隐。钟鱼记否曾来处，一衲故吾堪认。莲漏紧。任小梦、眠云也觉岩栖稳。芒鞋晓趁。道咫尺龙堂，山灵唤客，一径入秋蚓。还惆怅，早是琼苞香褪。瑶台空堕珠粉。看花眼冷春明路，花里翠禽知恨。泉更引。照镜底、青螺懒说仙源近。催归未忍。料倚杖哦松，题笺选石，后约总无准。"}