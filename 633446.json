{"id":"633446","title":"寿邝檗庵","dynasty":"明","author":"释今无","text":"寺门千顷碧琉璃，烧香独对閒支颐。大牛道者禅山来，为我朗说禅山事。禅山万市六衢通，珠林宝树如排丛。毗耶阒寂无人到，今移此室在其中。室中居士雪霜姿，大千搏取终无时。金刚轮际香积土，六方震动如吹篪。雪白摩尼生慧眼，春花天女执军持。建安文气五綵笔，龙眠山庄尤描得。脚底胸中无远迩，明霞举举秋空出。昔年我走大关东，千山古佛凝双瞳。金陵几度忆分手，挑灯坐念无如公。思智妙密心境宽，金刀镌玉光玲珑。今年五十又过一，大牛有口寿不得。我作此篇当紫芝，千年之日如今日。"}