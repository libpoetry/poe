{"id":"1114425","title":"和郑康道春日三首","dynasty":"宋","author":"李洪","text":"寄兴沧洲上，平芜绿又春。忘机时傲睨，燕坐默存真。铁砚心逾壮，金楼铸自新。年来孤节物，懒惰复谁伦。内乐同颜子，高楼慕隐居。紫苔沿砌合，红糁缀条疏。谩听平戎操，閒寻种树书。吾曹清净业，所好在三馀。弱柳低垂户，小桃初著花。春风无管束，贫巷亦矜誇。老觉桑榆迫，悲伤棠棣华。劳生皆有役，常苦思无涯。"}