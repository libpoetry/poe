{"id":"792813","title":"暨阳怀古二十三首 其十 悟空寺","dynasty":"清","author":"缪徵甲","text":"为官视民瘼，了不关其心。岂无爱民意，恋栈意更深。一言傥见斥，褫带归山林。欲保五斗米，与世姑浮沉。所学究安在，清夜愧影衾。缅怀南渡后，此地横潦侵。徵敛迫未已，哀鸿有馀音。知军人虽微，建议可断金。心伤弹丸邑，田舍漂雨淫。流民竟谁绘，食子痛不禁。臣心为民碎，哀泪时沾襟。催科实不忍，臣罪当抽簪。仁人一言溥，如旱苏甘霖。岂不恋一官，所忧在苍黔。今诵萧寺咏，如闻宓子琴。后有司牧者，愿为座右箴。"}