{"id":"797310","title":"贺新郎 暮秋，夜雨不寐","dynasty":"清","author":"吴尚憙","text":"弹指秋将暮。听檐前、梧桐细雨，对人如诉。隔巷寒砧惊旅梦，漏点从头暗数。倚凤枕、情丝半缕。影怯灯残风又急，一声声、闷把长宵度。香烬也，再重炷。三秋好景匆匆误。叹人生、须臾泡影，终归何处。瞬息年华容易老，若肯为侬留住。但凭你、新新故故。欲向旃檀祈古佛，甚根因、解敛红尘路。恰一笑，禅心悟。"}