{"id":"844387","title":"菩萨蛮 夏日","dynasty":"清末民国初","author":"郑元昭","text":"京城只苦居无竹。累累枣子垂檐绿。侵晓露蝉鸣。故园同此声。墙头迟日影。真比南方水。时有藕风凉。偏无荔子香。蝉声莫更鸣高树。乡关南望知何处。翠竹舞修墙。风多长日凉。书来良慰我。报道红薇好。往岁恼无花。今年开最佳。家书来报园林好。金钱蒲并龙须草。不减去年青。流芬阶与庭。又云兰畅茂。晨露花娟秀。忆我在家时。宵将豆水浇。"}