{"id":"1130174","title":"京师上元观驾二首","dynasty":"宋","author":"释德洪","text":"及时膏雨已阑珊，黄道新泥晓未乾。白面郎敲金镫过，红妆人揭绣帘看。管弦叫月宣和气，灯火烧空夺暮寒。咫尺凤楼开雉扇，玉皇仙仗紫云端。阁雨轻寒敛夕氛，青牛画毂已争奔。皇州浩荡风光里，紫陌喧阗笑语温。冠压花枝驰万骑，帘垂绣箔卷千门。特传诏语君恩重，凝睇天阶谢至尊。"}