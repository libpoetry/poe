{"id":"560373","title":"寿周巽发","dynasty":"明","author":"徐庸","text":"濂溪本一水，分派来吴门。汪洋千载间，鼻祖又耳孙。多君振先烈，诗书久燖温。上□孔孟心，下究性理根。文章一挥洒，日露先吐吞。清风忽播扬，声名满乾坤。兹登古稀年，体健目不昏。仲春遇华诞，设燕开酒樽。淑景致和气，馨香送兰荪。宾朋共称贺，词正道谊存。人生岂偶然，总沐上帝恩。期颐享遐算，仁寿见鲁论。"}