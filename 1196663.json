{"id":"1196663","title":"太师相公挽歌词二首","dynasty":"唐末宋初","author":"徐铉","text":"岩廊旧德汉储师，富贵优游自古稀。四序不能违代谢，九原谁可与同归。精神恍惚骑龙尾，功业纷纶在虎闱。惆怅鸣珂洛阳道，素车丹旐奉灵衣。风流安石在东山，曾许从容妓乐间。倾盖算来能几日，逝川东去不知还。北邙原上寒云结，郑国门前晓月弯。祖奠欲收宾御散，满衣零泪掩衰颜。"}