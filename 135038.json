{"id":"135038","title":"寄题台州倅厅云壑","dynasty":"宋代","author":"楼钥","text":"顷年登临赤城里，江绕城中万家市。治中寄我云壑图，快读新诗眼如洗。回思岁月如星流，念念飞空寻旧游。披图哦诗想幽致，直欲携筇上山头。闻有於菟在岑蔚，晚径寒鸦敢翔集。几年榛棘蔽鼪鼯，一朝绝境从中出。细路虽非五达康，萦回自觉阻且长。万壑风烟开绝顶，一丘曲折於中藏。老砂射日银星炯，梅峡含风襟袖冷。千岩高下各异状，如障如锋亦如领。天景须凭意匠营，山不在高仙则名。规抚已定力未暇，他时会有滕王亭。风浪隔阔天垂幕，安得叩门亲剥啄。诗成梦到故山川，睡美不知钟鼓传。"}