{"id":"1071364","title":"送毗陵太守刘君受代东归","dynasty":"宋","author":"汪藻","text":"往年我作新安民，人人能说刘使君。使君本一儒者耳，数十年来嗟未闻。我时屈指今州县，似此贤侯当识面。那知漂泊千里馀，画戟清香日陪宴。使君何以人不如，胸中正有万卷书。清真简淡乃天性，文章政事犹其馀。向来天子留君住，重与毗陵三万户。谁教一曲渭城歌，忽作梨花枝上雨。宦游南北安得同，抚循凋郡还须公。人生五马亦不恶，与民处处为春风。"}