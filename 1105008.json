{"id":"1105008","title":"送赵子直帅蜀得须字二首","dynasty":"宋","author":"尤袤","text":"射策当年首汉儒，去登云路只斯须。饱闻治最誇闽部，已有先声到益都。壮略定羌元自许，宗英帅蜀旧来无。前驱叱驭休辞远，看取东归上政涂。帝念西南在一隅，简求才德应时须。羌夷种落誇威令，秦陇关河听指呼。自古功名多少壮，及今谈笑定规模。玉山旧政人谁记，应扫棠阴看画图。"}