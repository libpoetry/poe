{"id":"784096","title":"归里","dynasty":"清","author":"金朝觐","text":"风雪八千里，哀哉望里门。河干此诀别，父子各声吞。讵意成长逝，天高终莫扪。呼抢叩窀穸，咫尺间晨昏。游子有归日，灵帏空自存。起居弗能侍，应识心意烦。含殓弗能视，奚堪诚敬论。弥留既旬月，绝笔犹望孙。所赖谋身后，多资季与昆。哀哀此中结，将冀亲梦魂。忽若平生事，仰瞻无一言。乃知赍长恨，劳瘁空负恩。"}