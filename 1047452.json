{"id":"1047452","title":"赠磻翁龙尾砚","dynasty":"宋","author":"沈辽","text":"龙尾山盘八十里，龙尾有潭下无底。秋月亭亭潭气黑，其中有石色如墨。山川秀气散不为，风云顽不为砂砾。融结至宝有物主，水上经营无处所，经年始获不敢贾。我昔游江南，有客遗我誇龙子。吾知龙能变化，是或不可制。追琢为巨砚，大笔挥离骚。中圆体天形，外方作地象。精光熠熠角生浪，熟视乃有绀罗文。瑩润无与比，玩爱何可论。我今樗散无所事，特赠华阳鸿笔丽藻人。吾闻蜀都多学士，寘诸文府为战具。君如穷经遂绝笔，请典大轴传后嗣。"}