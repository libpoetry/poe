{"id":"1123869","title":"寄甘叔异户曹贾季承邓南季教授二首","dynasty":"宋","author":"赵蕃","text":"去年舟上曲江矶，招隐无人咏桂枝。常恨书题苦寥阔，不堪岁月重流离。谁云司户官虽小，旧说訾洲前所遗。登临想见日成赋，寄我何当为解颐。婺女牵牛皆粤分，郁林合浦属交州。偶逢人向渠阳去，为寄书从八桂求。率土溥天非不广，剑山带水祇供愁。明年阙下当皆集，谁序盛山今日游。"}