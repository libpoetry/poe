{"id":"527695","title":"观吴进士舞剑歌","dynasty":"明","author":"何景明","text":"我来江夏吴郎宅，夜观吴郎舞剑起。古匣尘埃铁生绣，玉珥金环为予理。灯前照耀只宝刀，蛟龙盘拿雷怒号。仰瞻南斗有紫气，却顾东海无波涛。吴郎别我适南国，万里开樽动颜色。我亦将之五岳游，须尔仗剑芟虺域。不然持此击名王，况今关塞风尘黄。酒酣自觉神益扬，左挥右霍秋月光。吴郎蛇矛更精突，墙头角弓力十斛。平生豪侠真可怜，耳熟白眼看青天。嗟哉此宅不足展君舞，室卑地窄难回旋。"}