{"id":"262157","title":"六丑·警银屏好梦，蓦别院","dynasty":"现代","author":"吕碧城","text":"水远烟阔。问几多金粉，大千抛遍，赚众生哀乐。秾华苦短凭谁说。沟外桃英，篱边絮雪，旧时莺燕能识。叹流光草草，催换今昨。黄梁乍觉。有灵犀清澈。待把闲愁怨，都忏却。仙娥破茧舒翼。莫温黁更染，艳丝重织。望缥缈、步虚非隔。指碧落、别有星寰可许，倩魂长托。高寒处、良夜休怯。折芙蓉、在手天风外，铢衣控鹤。"}