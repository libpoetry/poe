{"id":"794857","title":"东风第一枝 宿雨初晴，春光欲尽，用渼溪调联句","dynasty":"清","author":"季兰韵","text":"碧酿新寒，香牵旧恨，春痕黯淡如许。怨情密化游丝，杜鹃替人寄语。残红飞尽，但悄忆、东风前度。把泪珠、抛沁香泥，梦里翠阴如雨。烟影瘦、半天弄絮，空自向、画檐暗诉。嫩晴阁住斜阳，倚栏自吟怨句。淡云摇瞑，又细绘、销魂庭宇。甚乱愁、随了春来，不解也随春去。"}