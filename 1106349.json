{"id":"1106349","title":"又和","dynasty":"宋","author":"王灼","text":"性癖耽杯酒，家贫废臼科。江山聊作助，崔蔡不须多。早岁撑吴榜，春风试越罗。只今中夜梦，突怒见潮波。风来云度屋，雨过水盈科。懒觉诗篇少，闲看景趣多。垣间生薜荔，床下长娑罗。空法销诸漏，端如迦叶波。可惜通三语，相期中六科。南司章奏好，北阙缙绅多。想见趋宣室，真成上郁罗。行装宜速具，未用叹奔波。从军思上策，直谏赴贤科。抗志吾何敢，收功众孰多。清诗无竞病，小令有来罗。今日奇寒甚，明窗试偃波。"}