{"id":"424281","title":"扬州慢·七夕寄丽青华林蜀中","dynasty":"近现代","author":"贾景德","text":"银汉斜流，玉绳低转，碧天如水云轻。喜佳期又届，会牛女双星。正虏骑、窥边时侯，万家瓜果，谁供中庭。想锦江夜市，依然灯火蓉城。年年此夕，算黄姑、重负卿卿。纵天上一宵，人间五日，难尽离情。我欲乘槎前去，怕河畔、鹊起鸳惊。况成都卜肆，有人往问君平。"}