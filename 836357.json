{"id":"836357","title":"水龙吟 题画寿杨覃生，代同社友","dynasty":"清末民国初","author":"聂树楷","text":"曾经藻绘承明。如今闲却雕龙手。金台烟锁，铜仙泪泻，河山非旧。琼晏簪花，仪曹载笔，可堪回首。算壮游并陇，远寻壶峤，都一梦，归乌有。买得城南十亩，启轩窗，山明水秀。看云脱帽，听泉倚杖，茶前酒后。世外闲身，人间清福，尽堪消受。展云林半幅，丹青不老，为先生寿。"}