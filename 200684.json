{"id":"200684","title":"春归怨·问春为谁来","dynasty":"宋代","author":"周端臣","text":"问春为谁来、为谁去，匆匆太速。流水落花，夕阳芳草，此恨年年相触。细履名园，闲看嘉树，蔼翠阴成簇。争知也被韶华，换却诗人鬓边绿。小花深院静，旋引清尊，自歌新曲。燕子不归来，风絮乱吹帘竹。误文姬、凝望久，心事想劳频卜。但门掩黄昏，数声啼鴂，又唤起、相思一掬。"}