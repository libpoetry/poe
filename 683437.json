{"id":"683437","title":"盘山","dynasty":"明","author":"王世贞","text":"恒岳投荒杳不回，帝令盘岭镇燕台。层峦不尽青天去，乱瀑雄争大壑来。共指丹梯安薜荔，还扶蜡屐破莓苔。银河只在微茫里，欲取寒杓作酒杯。千盘历尽更茫然，回首中原暝色前。峡转琳宫藏皓月，峰排紫剑插遥天。云根桧坼龙鳞起，磴道泉归玉乳悬。深夜不须惊鼓吹，看予箕坐啸风烟。"}