{"id":"673312","title":"德符侄请为汪时勉题谢廷循山水图","dynasty":"明","author":"陈烓","text":"扶桑日出高千丈，闭却衡茅谢尘鞅。烟篆渐消石髓香，每忆丹青惬幽赏。小阮叩门持轴来，披图一玩烦襟开。云是汪君最潇洒，博古重文亦妙哉。眼看此图如初夏，重林叠嶂相高下。老松号风白昼寒，飞泉漱石丹厓泻。千峰万峰天地钟，巨灵劈断真奇功。水石奔冲跃骏马，楼台掩映森苍龙。岿然梵刹倚空表，俯视沧溟一杯小。老僧入定不出门，隐隐钟声度林杪。小桥流水深复深，云护碧干团清阴。策蹇杖藜谁氏子，青天破帽随瑶琴。石径萦纡少车马，草堂中有读书者。说秦有术陋苏张，相汉何能追董贾。两翁坐对话同心，十载归来卧朝簪。南薰拂拂披满座，水花弄影浮衣襟。获麟细谈伤国史，日午酣歌犹未已。遥空雨歇断虹明，列岫层层献青紫。片帆何处送小舟，乘风载酒逐江流。山中有约扫苔石，一饮共洗千古愁。相逢倾盖浑如故，杯酒论情宁论数。溪鱼吹破浪花腥，野鸟啄残庭树暮。胸次悠然浩无垠，从教台阁书奇勋。太上道德端可仰，浮世功名奚足云。吁嗟此景果何有，道子王维去已久。谁家术者巧摹临，笔端造化传不朽。我喜近得脱樊笼，沧浪一曲清尘胸。仰天倚剑发长啸，懒云堕地空重重。安能呼起画中人，相与谈笑倾一斗。挥汗题诗寄汪君，莫把樽前轻覆瓿。"}