{"id":"689898","title":"五忆诗有序 千人石明月","dynasty":"明","author":"张元凯","text":"明月青山短簿家，笙歌几处醉流霞。瑶光浸石翻疑水，玉露漙空尽作花。朱刹孤危寄上方，青冥鹫岭独徊翔。云霞散落千层绮，日月昭回万仞光。芸窗棐几绿云流，数亩琅玕一径幽。爱住浣花唯杜甫，常来看竹有王猷。石梁秋水涨平芜，髣髴潇湘入画图。震泽连天浮玉镜，洞庭分岫浴青凫。玄亭回合众山苍，芰服初裁葛屦凉。双树剩能飘桂馥，九秋秖恐败兰芳。"}