{"id":"600362","title":"欹器图","dynasty":"明","author":"王弘诲","text":"我闻鲁人庙，爰有欹器存。虚侧满乃覆，中正斯不偏。古来圣人善观物，制器尚象岂无因。迩来丹青者谁子，高堂写入缃缣里。笔端疑夺炉冶工，挥毫若试浻潦水。体立用无常，虚中应随外。良工心独苦，妙道谅斯在。始疑宾筵歌祈爵，玉醴当年谢酬酌。忽似南国咏锜釜，蘋藻而今曾未睹。细观乃辨为欹器，圆象天兮方象地。至人戒满固如此，千载精蕴犹卓尔。龙头豕腹何足云，徒劳骚客联夜语。因思持满固有道，沧海善下归万涝。由来造物每忌盈，日中月昃犹难保。君不见孔氏何有颜若无，德跻贤圣常冲虚。又不见成汤铭盘武箴几，触目警心皆至理。君从何处得此图，令我熟视倍踌蹰。披图夙夜尚慎旃，无令丹青堂上空留题。"}