{"id":"672763","title":"井井亭","dynasty":"明","author":"费宏","text":"一亭稳著吴山巅，行人举首皆欣然。喉乾吻燥足力倦，井干列坐㪺寒泉。含冰漱玉失道暍，五浆之馈谁争先。银瓶素绠无挂碍，鸱夷谩向征车悬。问谁好事此修筑，往来尽道封君贤。吴中此水称第一，分支远自层云边。荒基断甃纷在眼，昔人遗惠仍流传。泥汗不复飞鸟下，石罅但有鸣蛙专。百年义举崇朝复，心存经济真拳拳。惜哉未免行道恻，一勺小试山中权。德丰报厚天可必，词林有子方孤骞。渊澄井冽负公望，克举遗训常周旋。云肤冰气互蒸滃，从龙行且升于天。天瓢倾注慰高仰，沛为霖雨酾为川。吾诗不忘如左券，贞珉可向亭中镌。"}