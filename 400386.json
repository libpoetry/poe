{"id":"400386","title":"玲珑四犯","dynasty":"民国末当代初","author":"俞平伯","text":"支拄晴空，淡树色轻飔，金翠零乱。飒合萧森，如画冷红愁颤。枯坐念我无憀，共旧迹、旧情都换。倚暮天、约略年时，深巷夕曛还暖。货郎挑担迎门看，扣圆钲、卖糖声软。灯前怕读欧阳赋，凄绝垂髫心远。尘梦有忆温馨，乳燕春来频见。怎凤城秋早，归思迥，难排遣。"}