{"id":"828261","title":"自题焦山画册","dynasty":"清末近现代初","author":"陈曾寿","text":"我昔数梦行江潭，青峰转处逢精蓝。洪涛撼壁石径冷，欲至未至心醰醰。寺门碧云是常住，花木净好香微参。天风铃语坐小阁，最爱倚槛松鬖鬖。我生舍此无极乐，偶一味及中边甜。前生杳冥孰真幻，人境彷佛惟焦岩。江山信美惜蒙垢，渐化净域为尘函。我亦流转昧初地，故乡渐远无归骖。清空妙胜了无分，零丁惶恐差能谙。山楼夜枕辘轳转，暗觉石级潮痕添。"}