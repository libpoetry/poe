{"id":"690975","title":"叶六桐明府惠教次和王侍御老师游圭峰诗步韵","dynasty":"明","author":"李之标","text":"霜威肃肃净秋旻，微雨山岚远涤屯。喜有王乔重焕舄，更逢叶令接芳尘。摩挲勒墨留题旧，璀璨挥毫属和新。千古地灵凭杰思，绘山画水不如真。揽辔郊原问俗行，青山原自昔年盟。玉台遗址情逾恋，厓海平波意转清。乘月不妨归骑缓，聚星遍映彩凫明。从前太史书云候，看到于今恰遇庚。"}