{"id":"798817","title":"齐天乐 偕夏臞翁登市楼下瞰","dynasty":"清","author":"杨玉衔","text":"黄沙白骨秦城路，谁驱五丁移此。断壁蓬支，空椽藓绣，王谢依稀邻里。斜阳半紫。犹凄恋当年，汉旌遗垒。歌舞繁华，漂花春去付流水。何堪重问往事。裹创犹肉薄，弮刃东指。捧土填川，挥戈返日，空使英雄垂涕。笙箫残市。有倦客凭阑，壶觞无味。逃酒逃禅，问谁知我意。"}