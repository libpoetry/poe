{"id":"786633","title":"自岳州巴江下水，破晓至武昌，望汉阳、入汉口即目","dynasty":"清","author":"洪繻","text":"驳霞满天天色紫，五云台阁天中起。继以海市虚无间，蜃楼复在空明里。凌霄万汇天机悬，火布水锦风轮旋。珊瑚玳瑁万家饰，虹栈星房九气鲜。江光烂漫群龙戏，乃是千舟万舟至。叆叇三湘七泽天，缤纷四海五湖地。汉阳、武昌夹岸长，东西南北控中央。安得江神一起鞭石梁，联络二十二省成一疆，朝轶大秦、暮扶桑！呜呼我歌未罢开曙光，天苍苍兮江茫茫。愿乘槎兮出大荒！"}