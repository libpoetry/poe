{"id":"587390","title":"王阳明中丞平盗诗六章","dynasty":"明","author":"霍韬","text":"天佑皇明，畀以全宇。丕及中国，夷貊顺附。治极蠹生，有蠢厥顽。千天之纪，妊厥凶奸。负山之岨，伏谷之坑。祸我邦域，戕我士民。我士我民，居赣之壤。薄湖洎湘，韶连洛昌。龙川惠阳，臲臲皇皇。民是大棘，而水斯溺。拯用不亟，木本斯拨。丛有大艰，硕人斯责。硕人维儒，儒以用武。宪章濂洛，步趋伊吕。为国股肱，为民心膂。悯民大棘，不遑宁处。赫我仁怒，誓我义旅。运我神筹，期取我民仇。硕人用武，雷霆自天。硕人用武，山川震惊。山川震惊，以莫不效灵。硕人用武，四闭贼冲。硕人用武，则钓渠凶。渠凶就擒，宁我兆民。宁我兆民，各遂理所。以士以农，以工以贾。昼出夕处，莫或予侮。宁我兆民，食有廪庾。乐有妻子，养有父母。寔维硕人，代天作之祜。天实惠民，硕人以生。天实为国，硕人生德。天实兆治，硕人在位。硕人在位，鞠躬励勚。皇曰硕人，汝则大勤。衮职有亏，硕人旋归。"}