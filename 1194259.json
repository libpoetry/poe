{"id":"1194259","title":"梁宣王挽词三首","dynasty":"唐","author":"宋之问","text":"贵藩尧母族，外戚汉家亲。业重兴王际，功高复辟辰。爱贤唯报国，乐善不防身。今日衣冠送，空伤置醴人。金精何日闭，玉匣此时开。东望连吾子，南瞻近帝台。地形龟食报，坟土燕衔来。可叹虞歌夕，纷纷骑吹回。像设千年在，平生万事违。綵旌翻葆吹，圭翣奠灵衣。垄日寒无影，郊云冻不飞。君王留此地，驷马欲何归。"}