{"id":"681240","title":"题赵子昂射鹿图","dynasty":"明","author":"李东阳","text":"秋高出猎长城下，碧眼胡儿骑刬马。弓如月满箭星流，已向千山毛血洒。马前逸免或可脱，山下老麋身欲赭。彼贪但为口腹谋，不见巴西放麑者。吴兴王孙燕蓟客，酒酣兴发时泼墨。极知纨绮足风流，忘却河山限南北。噫吁嚱薛郎未挂天山弓，披图仰面来天风。"}