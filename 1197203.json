{"id":"1197203","title":"咏二疏","dynasty":"魏晋","author":"陶潜","text":"大象转四时，功成者自去。借问衰周来，几人得其趣？游目汉廷中，二疏复此举。高啸返旧居，长揖储君傅。饯送倾皇朝，华轩盈道路。离别情所悲，馀荣何足顾。事胜感行人，贤哉岂常誉？厌厌闾里欢，所营非近务。促席延故老，挥觞道平素。问金终寄心，清言晓未悟。放意乐馀年，遑恤身后虑。谁云其人亡，久而道弥著。"}