{"id":"679840","title":"山水障歌","dynasty":"明","author":"郑关","text":"天下丹青谁最奇，昔有郑虔与祁岳。观兹毫素妙有神，不是良工岂能作。杳霭川原远莫分，孤弦暝戛春江云。人间翰墨不易得，此物当时谁赠君。遥看浦口千重树，飒遝常疑致风雨。寓目苍茫似武陵，致身恍惚如天姥。独牧原头是阿谁，终朝默默竟奚为。早将扣角商歌奏，须载齐侯车后归。"}