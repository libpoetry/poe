{"id":"1076464","title":"时宰生日诗五首 其二","dynasty":"宋","author":"周紫芝","text":"历世由羲轩，百相标简牍。操术难具论，大抵一言足。所尚必仁恩，所禁在杀戮。皋陶期无刑，四海自肃穆。敷德益所赞，坐使有苗服。西都郅支功，萧相不肯录。有唐未开边，宋璟乃当轴。向来多谬悠，纷纷空食肉。一言俞玉音，万灶休野宿。不战乃为功，休兵岂无福。"}