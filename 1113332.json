{"id":"1113332","title":"二月二十四日至魏塘七首","dynasty":"宋","author":"张嵲","text":"桃花零落怨春回，松下朱门向水开。燕子不知非旧客，依然还取故巢来。茫茫白水环虚市，股引清渠绕梵宫。一夜春风入高柳，恍如身在海涛中。青叶生林啼鸟新，出门逢水不逢人。杨花满地披重茧，不信人间有暮春。雨罢青枝犹袅袅，风馀紫燕故翩翩。垂帘竟日无馀事，庭草虽长不用鞭。病起清羸废酒卮，茶烟聊复飏轻飔。卜居便作千年计，会见蟠桃著子时。一行疏柳对柴门，又见荒烟上晚村。日日墙阴观日影，人生消得几黄昏。今朝自撒窗前栅，决眦双凫没绮塍。便是提封无限界，不忧闽陌误东陵。"}