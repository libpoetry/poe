{"id":"471437","title":"榆林老将歌（寄万丘泽）","dynasty":"明","author":"汤显祖","text":"榆关将军紫花额，自言能拂双枝戟。登台望虏识风尘，度碛寻营知水脉。娶妻胡女能胡言，盗马与官多得钱。石州虽残虏多死，榆林独出兵气全。顷缘互市边筹假，市马与军非善马。牵过倒死即须偿，就中更有难言者。余闲老将学耕耘，后来儿子不能军。但愿英雄不生虏，兜零无火更何云。"}