{"id":"923235","title":"润守修撰见招与左丞王公大夫俞公东园集会宾主四人更无他客某顷为南都从事值故相杜公与王宾客焕毕大卿世长朱兵部贯冯郎中平同时退居府中作五老会一日大尹庐陵欧阳公作庆老公宴而王毕二公以病不赴中座亦只四人某时与诸僚同与席末言念往昔正类今辰然自皇祐庚寅迄今元符己卯整五十年矣抚事感怀辄成七言四韵","dynasty":"宋","author":"苏颂","text":"曾览祁公五老诗，仍陪三寿燕留司。今逢北固开尊日，正似南都命席时。喜奉笑言挥麈柄，却惭衰朽倚琼枝。定知此会人间少，五十年才一再期。"}