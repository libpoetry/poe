{"id":"1252084","title":"壬辰春淮南有警报元帅吴公首议筑城求故址刘氏祠堂在焉伤其毁拆慨然有作","dynasty":"元末明初","author":"陈亮","text":"涌泉门北湖西偏，刘公祠堂垂百年。华榱杰栋压湖曲，老榕脩竹摩苍烟。羽书昨日淮南至，官司已卜城濠地。毁垣拆屋行见嗟，累岁经营旬日废。风亭月榭一时空，回首旧游如梦中。更说当年樗里子，谁令卜宅近秦宫。"}