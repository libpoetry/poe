{"id":"608","title":"奉和圣制喜雨","dynasty":"唐代","author":"张九龄","text":"艰我稼穑，载育载亭。随物应之，曷圣与灵。谓我何凭，惟德之馨。谁云天远，以诚必至。太清无云，羲和顿辔。于斯烝人，瞻彼非觊。阴冥倏忽，沛泽咸洎。何以致之。我后之感。无皋无隰，黍稷黯黯。无卉无木，敷芬黮黤。黄龙勿来，鸣鸟不思。人和年丰，皇心则怡。岂与周宣，云汉徒诗。"}