{"id":"1234842","title":"夜观古乐府词忆故友黄明远明远曾作乐府考录汉魏晋宋以来乐歌古词","dynasty":"元","author":"吴莱","text":"忆昔黄君美如玉，老屋青灯雨间宿。起翻案上奇佹词，前后千年乐家曲。予方弱冠学讴歌，去问诗骚法若何。伟兹欲继三百五，吮尽虾蟹此蛟鼍。就中齐代及秦楚，巾拂鞞铎争传谱。清商雅部粲然文，骑吹箫铙雄者武。心力涵泳到，手力抄撮来。口力有白□，目力无纤埃。时时弄笔便著句，花木禽鱼古今趣。北岸垂纶杨柳枝，东邻著屐樱桃树。自此相逢二十春，一朝门巷间生尘。浅殡蓬蔂冻蚁嘬，荒庐寂寞妖狐嚬。人世本无金石寿，简编零落安能久。艺文著录数百家，一二仅存谁不朽。一二不朽终峥嵘，岁远寖恐山渊平。嗟吾尚爱古乐府，夜半松风知此声。"}