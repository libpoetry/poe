{"id":"747306","title":"漂母祠","dynasty":"清","author":"李振钧","text":"儒坑兵销长城筑。天下苦秦几上肉。纷纷攘臂争一呼。淮阴壮士甘穷途。布衣仗剑来都市。亭长晨炊少年訾。谁知慷慨哀王孙，不在须眉在女子。斩蛇道中老妪哀。垂钓城下漂母来。君臣遭遇皆奇绝，一知气数一怜才。䌟絖终日依淮浦。壶飧解劳风尘苦。物色已居滕公先，意气终羞绛灌伍。一饭殷勤讵望酬。千秋庙貌临清流。我来吊古重惆怅，双双翠羽鸣啾啾。君不见鸟尽弓藏良将死。皓首功名同白起。长乐受缚谁为怜。吕后何如漂母贤。"}