{"id":"498647","title":"郑超宗母七月七夕七旬初度","dynasty":"明","author":"王彦泓","text":"巉巉白岳英灵囿，不钟男子钟闺秀。天上光潜婺女星，人间瑞启康成后。夫君早岁擅豪华，置驿邀宾家法奢。肯为无衣开荩箧，屡因沽酒拔金钗。森森玉树盈阶砌，机杼声中课经艺。孙绕芝兰七叶兴，儿传俎豆双珠贵。呵鸿指日去摩天，阿母高怀自洒然。谈麈故存林下气，板舆真称地行仙。高堂桐竹新凉早，瓜藕筵中陈火枣。断机余缕付穿针，凤毛麟角争呈巧。曝衣楼上古型仪，剪制俱堪士女师。孟被末由参气类，班书纵拟受文词。邹阳声价陶公久，美誉宁冈范逵有。要识薪刍锉荐心，教成竹木匡时手。岁岁花前梵呗声，无生悟后即长生。颇令千古痴儿女，一洗银河怅望情。"}