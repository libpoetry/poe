{"id":"280758","title":"西湖月·暮春月夕，同远士、蘅圃饮藕花居上","dynasty":"清代","author":"李符","text":"双清楼外花桥，压钿镜空波，剪莼春晚。索郎酒载，莲泥插桨，草堤铺毯。新蟾容易堕，趁断港、渔灯寻曲院。只怪得、未了吟情，楚尾燕樯催散。昔游恼乱回肠，是挑菜收裙，倚桃遮扇。旧乡凝望，可堪又对，败芦沉雁。秋峦枫似锦，终不比、孤山青一片。况那日、紫曲閒门，谱箫人远。"}