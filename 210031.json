{"id":"210031","title":"木兰花慢·杜鹃声渐老","dynasty":"宋代","author":"陈允平","text":"杜鹃声渐老，过花信、几番风。爱翠幄笼晴，文梭扬暖，阑槛青红。新妆步摇未稳，捧心娇、乍入馆娃宫。消得金壶万朵，护风帘幄重重。匆匆。少小忆相逢。诗鬓已成翁。且持杯秉烛，天香院落，同赏芳秾。花应怕春去早，尽迟迟、待取绿阴浓。拼却花前醉也，梦随蝴蝶西东。"}