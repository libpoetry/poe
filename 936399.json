{"id":"936399","title":"秋兴","dynasty":"宋","author":"陆游","text":"成都城中秋夜长，灯笼蜡纸明空堂。高梧月白绕飞鹊，衰草露湿啼寒螀。堂上书生读书罢，欲眠未眠偏断肠。起行百匝几叹息，一夕绿发成秋霜。中原日月用胡历，幽州老酋著柘黄。荥河温洛底处所，可使长作旃裘乡。百金战袍雕鹘盘，三尺剑锋霜雪寒。一朝出塞君试看，旦发宝鸡暮长安。"}