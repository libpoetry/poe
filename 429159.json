{"id":"429159","title":"林畏庐先生属题江杏村侍御梅阳归养图","dynasty":"近现代","author":"黄浚","text":"先皇昔御宇，台省各称位。江公职御史，骢马行行避。宫车忽晏驾，群辟或僭恣。我公益感慷，剀切指朝事。直言老奸在，障身倚神器。豺狼方当道，安问狐鼠祟。裂麻誓皦日，肝胆靡有贰。七疏排天阊，殿陛愕相眙。此髯甚佼佼，当受贵戚惎。帝怜长孺戆，诏谪返清秘。臣家有老亲，甘旨久违侍。柴门风雪夕，颜色绕梦寐。归装指东郭，惋别赠文字。就中畏庐叟，长卷缀苍翠。匠心不草草，要亦千秋意。即今风尘急，百患且俱至。惜哉脱鞲鹰，一击耻再鸷。坐令埋轮士，勇退号明智。宁知崇陵下，鹃血洒赑屃。"}