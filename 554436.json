{"id":"554436","title":"寄虞都御史","dynasty":"明","author":"胡俨","text":"今之副都古中丞，才华超逸众所称。清如金壶贮寒露，皎如玉树含春冰。昔年钱塘作太守，千里湖山歌杜母。一琴一鹤镇相随，藉藉声名在人口。万里秋空一鹗抟，昂昂风来动朝端。胸中文史三冬足，座上冰霜六月寒。朅来诗篇烂盈轴，错落明珠间清玉。方期丹凤鸣朝阳，岂比白驹在空谷。嗟余才薄竟蹉跎，每爱新诗佳句多。几度相思不相见，其如屋梁残月何。"}