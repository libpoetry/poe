{"id":"938512","title":"春游曲","dynasty":"宋","author":"陈允平","text":"长安二月东风里，千红陌上香尘起。都人欢呼去踏青，马如游龙车如水。两两三三争买花，青楼酒旗三百家。长安酒贵人未醉，岸头芳草日半斜。谁家女子娇似玉，约莫青春十五六。郁金罗带苏合香，琵琶自度相思曲。相思曲，声断续，断续回文不堪读。回文断续有续时，离肠寸断无续期。"}