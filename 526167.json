{"id":"526167","title":"挽白司寇","dynasty":"明","author":"顾璘","text":"海岳当昌运，星辰降硕贤。弓裘门下族，龙虎榜中仙。早擢留都辅，初从琐闼迁。谏行焚草札，政洽示蒲鞭。大道风云合，清晖日月悬。西台分节钺，东海靖尘烟。地峻忠逾著，天高眷独专。股肱三圣宠，帷幄六师权。雅量涵群品，仁风动九渊。论全攀槛吏，才省治陵钱。借箸筹邦计，乘橇道运川。公才萧相国，使节杜延年。执法尚书省，陈经太子筵。麒麟腾赐锦，鸾凤翥封笺。疾病君王问，勋名儒子传。典刑存柱石，契合应薰弦。老乞閒身退，归持御墨鲜。烟霞贻鉴水，花竹访平泉。菱美家依港，禾登义在田。亲知疏传会，诗酒白公禅。洒落寻园绮，逍遥问偓佺。年抛红日外，梦断白鸡前。化鹤仍归岛，骑箕更上天。池台馀月榭，旌旐展霜铅。树冷徐君剑，江空范蠡船。圣朝隆具礼，史阁缀新编。马鬣孤峰耸，龟趺万字坚。始终公事定，生死故情怜。莫听山阳?，临风正黯然。"}