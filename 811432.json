{"id":"811432","title":"予题杨子仙宫诗，赞仙也，吾宗之彦，与邑人士和章稠叠，不仙之赞而赞赞仙者，戏为玄语，以答雅贶","dynasty":"清","author":"丘逢甲","text":"沈沈虎豹正当关，只鹤西归浩渺间。说与诸仙同一叹，灵鳌今已失神山。瀛海莲还太乙舟，闲同天老话前游。群真正乐钧天奏，辞汉金仙独泪流。洞天丹药苦无资，坐隐闲争一著棋。龙脯剖完尘劫换，橘中全局正输时。仙山故侣剧多情，霓帔霞裳引鹤旌。瑶简要书都散汉，灵霄乞去上真名。"}