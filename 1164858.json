{"id":"1164858","title":"尹相公京兆府中棠树降甘露诗","dynasty":"唐","author":"岑参","text":"相国尹京兆，政成人不欺。甘露降府庭，上天表无私。非无他人家，岂少群木枝。被兹甘棠树，美掩召伯诗。团团甜如蜜，皛皛凝若脂。千柯玉光碎，万叶珠颗垂。昆崙何时来，庆云相逐飞。魏宫铜盘贮，汉帝金掌持。王泽布人和，精心动灵祇。君臣日同德，祯瑞方潜施。何术令大臣，感通能及兹。忽惊政化理，暗与神物期。却笑赵张辈，徒称今古稀。为君天下酒，曲糵将用时。"}