{"id":"1125822","title":"次韵和孔周翰侍郎洪州绝句十首","dynasty":"宋","author":"郭祥正","text":"谁知北客与春期，乍见山桃一两枝。却忆洛阳行乐处，卖花天气晚晴时。渔船归尽晚江空，只有杨花罥细风。多少春愁与春恨，为君都付酒杯中。楼居且欲趁虚凉，九月江风未变霜。强把一樽开醉眼，长安不见又残阳。寸心无事自然灰，不是南柯一梦回。水畔小楼无客到，独携筇杖等閒来。行行杨柳古墙阴，摆尽春风绿转深。俯仰自能无一事，何须投迹向山林。江云凝雨疾风过，阵马争回万叠波。平地看时真一笑，鹏腾鳌倒欲如何。为问荷华能白红，东湖遥想鉴湖同。金龟换酒要佳客，归棹须乘月下风。不到天门未肯回，重山复岭一时开。仙风桂露争飘洒，襟袖都无世俗埃。可怜一雨洗焦枯，卷尽浮云日上初。独倚高楼聊写望，骨清神爽欲凌虚。东湖入望晚波平，蒲叶圆荷各自青。不用更寻徐孺宅，编茅支竹一碑亭。"}