{"id":"1212098","title":"题友人所藏明妃图","dynasty":"元","author":"许有壬","text":"臂香骨沁守宫虐，金锁重门怨银钥。深宫有眼不识春，昼长时听云间乐。平生所见惟监宫，今朝岂期见画工。君王知画不知妾，薄命已分如秋蓬。黄沙漫漫天无穷，惊飙吹老红芙蓉。穹庐明日又何处，此生遂负南归鸿。和亲纳侮号上策，建议诒谋娄敬责。妾身虽苦免主忧，犹胜专宠亡人国。关山寥落梦亦迷，嫁鸡正尔随鸡飞。人间生女莫望贵，只可近作田家妻。琵琶声断霜天月，青冢至今青不歇。后来却有蔡文姬，千古胡笳辱哀拍。"}