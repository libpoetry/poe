{"id":"704558","title":"美人诗二十二首 楼登","dynasty":"明","author":"黎景义","text":"柳外巍楼百尺馀，凝妆凭眺柳条疏。凤凰下上依箫史，燕子凄凉忆尚书。羿妇近看留作镜，封姨高接剪成裾。王孙远陌寻芳草，目断齐云马足徐。骨节玲珑动绮香，从容横渡画杠长。鼋鼍背印金莲缓，螮蝀腰聆玉佩玱。柳岸远遮迎月扇，桃波低半映霞妆。含情欲候牵牛至，来往天河鹊一行。珍珠掩映岂无衣，浮动微香漾浅漪。影暗却嫌风不捲，隙疏谁许月来窥。轻尘只隔闻垂手，远黛难亲觌薄眉。最是芙蓉笼晓雾，朦胧春望未明时。璠匣晨开共目成，徘徊含笑待逢迎。鸡头暗露差无语，蝉翼如飞绰有情。翻讶蛤帱空借彩，宁教蟾府独为清。相看姊妹传神处，不辨乔家大小名。春光处处可游欢，有女探春耀绮纨。鞭振珊瑚县玉指，裙垂翡翠蔽银鞍。淡妆内殿朝天子，怨曲边关嫁可汗。日暮欲归前路远，马蹄疏踏避花残。桂楫兰桡载绮罗，涛花迎鹢舞银河。春风淡荡秦淮水，夜月清寒鄂渚波。鱼骇丽容翻浪逝，海图新饰溯游过。中流锦幔横飞急，两岸环观侠少多。问秀寻芳绿径行，鹤林光景玉峰情。花如人傍雕阑笑，人似花临彩叶生。褪萼簇迷珠履滑，斜枝低压翠簪横。群英含馥羞难发，树下谁催羯鼓声。谄耳笙簧何处声，轻飙遐送洞房清。枝头睍睆春将莫，栏外间关月正明。随意赓诗幽韵合，几回呼睡艳魂惊。含愁久已如桃李，倩尔能言子夜情。高秋月皓片霞稀，倚月人如湿又非。缃袂带风长耐冷，绿鬟凝露独慵归。香浮碧落疑灵药，彩漾瑶阶见羽衣。几处关山别千里，相思一夜共清辉。绡帐荧煌半掩閛，流苏閒倚对缸明。徐吾静室方同绩，楚嫔华筵未绝缨。影借木难心与照，光摇阳燧色加荣。娇慵不入荆王梦，护惜灯花俟晓更。玉砌霜华映杼明，金梭潜度杳无声。西河洒送牵牛泪，东壁窥忙折齿情。蟋蟀三秋吟转促，鸳鸯一日样初成。纵横若有璿玑字，好待襄阳遣驾迎。宛转林阴奏小蝉，参差吹和晓风前。十枝春笋随声动，一点樱桃压管圆。业识舞蛟悲寡妇，行看骑凤作蜚仙。日长曲罢人归去，犹有馀音绕碧天。文姬自小解宫商，第四弦声辨渺茫。按谱料非弹别鹤，问心应是操求凰。霓衫右捲三铢袖，月鼎前烧百和香。安得知音超艳俗，吴亭为奏楚明光。鸾钗决胜手谈轻，姑妇山中岂复生。得意秘谋俱脉脉，骋才疏韵数丁丁。瞳辉炯下瑰为子，指甲微敲琰作枰。檐外有人宵不寐，止闻三十六声鸣。绿酣红笑幻春风，自信针芒有化工。雪指纤纤奇意出，云纱漾漾暗香融。回文献阙龟形巧，比翼淩霄凤影同。入暝向教添弱线，一阳当日到房栊。院里婵娟学半仙，佩环清韵碧空传。轻翀燕体飘兰茝，急耸蛮腰破雾烟。青鸟报从三岛降，绿华寻望九疑骞。戏馀笑语东墙晓，侍女殷勤拾翠钿。慵来蚤起整新妆，娇拂罗繻坠粉香。白燕欲飞鬟影震，青鸾频舞镜波光。柳眉讵倩张京兆，梅额争言宋寿阳。徙倚晨辉如有待，卖花声过绮疏忙。昨夜银缸耀赤脂，曙光盈簟接东曦。曲房梦转荼縻帐，隔牖禽呼芍药枝。红聚枕痕肤雪软，绿松宫样鬓云欹。海棠何似游龙态，莫羡沈香带酒时。白苧当歌宴未终，翩翩谁不羡惊鸿。为怜竹叶涵杯碧，惹得桃花满颊红。秋水倦慵魂尚醉，远山颦媚黛偏丛。姑苏台上西施舞，一笑酡颜五夜穷。博山垆火煖春柔，蝶喜花欢伴莫愁。朱几静中晴倍洁，碧堂深处午殊幽。爵簪慢拨寒灰积，鸾扇徐扬馥气浮。久立芬风吹彩袂，澹烟浓雨思悠悠。案头鸲鹆墨痕青，研索遥苍想愈灵。汉殿秋风悲画扇，谢家晴雪锁芳庭。疾书锦绣盈眸丽，微咏胭脂袭齿馨。欲得天孙机杼巧，蜀笺织起凤鸾形。罗袜池边不动尘，临池摹仿卫夫人。鼠须轻染飞烟湿，鱼网平舒结雾新。知是司书方调降，岂缘舞剑始超伦。黄金买得终南石，刊就移文字一珍。"}