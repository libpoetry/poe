{"id":"843767","title":"闺怨，和李秀芬","dynasty":"清末民国初","author":"许南英","text":"云笺远道诉衷肠，停笔迟回费较量。薄命空抛罗绮日，华年虚度粉脂场。春愁默拜银蟾月，夜卜频熏宝鸭香。拥被独眠慵不起，锦衾枨触绣鸳鸯！花放将离倚槛倾，鼠姑风晚听仓庚。谶成玉玦生来苦，梦断刀镮醒后惊。思妇固应多别恨，良人未必是无情。寄郎欲织回文锦，此锦何年织得成？梦魂羽化燕轻身，飞去南天傍玉人。东鲽西鳒嗟薄命，离鸾别鹤悟前因。萋萋芳草人偏远，寂寂梅花腊复春。女伴踏青辞不去，背人私卜紫姑神。临歧絮语不堪论，蜡炬成灰灺尚温。输兴黄姑能赴会，苦将倩女欲离魂！芳心自警人垂老，绮意相思日又昏！昨夜檀郎携手处，荒唐梦寐也承恩。"}