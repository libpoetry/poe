{"id":"987046","title":"试长沙胡邦明墨","dynasty":"宋","author":"高吉","text":"墨卿溯源流，甄陶何远矣。系出五大夫，杀身成人美。策勋凌烟阁，繇此著姓氏。开国从胶东，裂土封黑水。平生好太玄，握手忘汝尔。一笑吐奇芬，熏透诗人髓。磨砻去圭角，耐久坚莫比。朋来自远方，陶泓管城子。传文章心印，千古尽在是。我老久绝交，未忘抄录耳。种树书一编，养生论盈纸。烦卿为记之，岁晚吾事已。"}