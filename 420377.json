{"id":"420377","title":"泛清苕 得潘澄石九龙书，却寄","dynasty":"近现代","author":"沈轶刘","text":"别后刀环。望草树萧萧，雾里乡关。龙圆瘿。蚓膏冷。黄蕉影。念此家山。三年梦断漳江路，放暮阳、嗾起潺湲。铄人南海，夜漏永、依稀浅荔支湾。榕天往迹应删。把鲛鱼泪点，洒上红珊。衙鼓动。酒波涌。屐声重。几破诗悭。西风坠柚千城死，荡暗尘、再劫华鬘。双鸿叠至，无计慰相思，且报平安。"}