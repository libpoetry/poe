{"id":"735834","title":"送惠生元龙并寄纶霞佥事","dynasty":"清","author":"汪琬","text":"惠生元非山泽癯，东吴学者推通儒。六经训故师马服，五言章句卑应徐。连年襆被事行役，往返殆受饥寒驱。平原先生富才望，生也从之曳修裾。埙篪彼此迭酬倡，岂伊挟瑟逢齐竽。昨朝喜生似忆我，拿舟竟过尧峰墟。蓼花炫眼绕野岸，候虫聒耳鸣阶除。此时空山苦寂寞，幸哉有客来门庐。夜深共剪雨窗烛，年聆快论频轩渠。生言平原许受粲，行将脂辖驰驴车。丈夫故有四方志，安能拘守待兔株。嗟予与生交契久，相需不啻蛩随驉。如何忽被有力夺，后来彭戴知谁与？一发青山是齐鲁，望中道路殊萦纡。老夫老矣衰且甚，过从无日良可吁。祇今平原亦间阔，折柬未附双鲤鱼。江湖满地水流碧，鸿雁叫月天涵虚。岁寒但愿佳眠食，为余问讯今何如。"}