{"id":"188935","title":"奉酬令德寄示长句","dynasty":"宋代","author":"洪迈","text":"閒官屋舍如幽栖，寒苦余业偿盐虀。忽闻鹊声作破竹，尺书入手谁所齎。交游胜绝似公子，矫矫鸾凤依蒿藜。青冥侧足在咫尺，谁使狡狯捐其梯。秋风溪上共尊酒，摆落羁束忘畛畦。红裳起舞意未足，缺月衔岭星河低。只今跌宕走尘土，清梦往复无山蹊。新诗惊怪烂盈幅，笔力拗怒蟠虹蜺。遥知盘礴小窗底，得丧已著一理齐。此生同困造物戏，未觉与世谁云泥。虽无绝唱追白雪，赖有妙契如灵悄。一笑从公岂无日，挽袖相属空玻璃。不须俗物败真赏，但觅佳处同攀跻。"}