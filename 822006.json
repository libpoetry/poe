{"id":"822006","title":"水龙吟","dynasty":"清末近现代初","author":"汪东","text":"乱鸦飞破苍茫，飒然秋气生乔木。无边落叶，登山临水，悲同宋玉。寒雨敲窗，瘦筇支径，总怜人独。问重阳过了，荒篱寂寂，谁共我，斟醽渌。忽枉朵云笺幅。紫箫吹、龙吟一曲。闲开笑口，牛山佳会，更簪黄菊。付与新声，细商宫徵，缓催丝竹。但司勋老矣，青楼梦好，倩何时续。"}