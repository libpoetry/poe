{"id":"758332","title":"春从天上来 西堂旧感","dynasty":"清","author":"钱斐仲","text":"冷落虚堂。恨闲庭桃李，也趁春光。敲月铜铺，飘灯珠箔，而今都是思量。幽砌苔痕自绿，帘空捲、尘满胡床。恁凄凉。算无多岁月，负了西窗。堪伤。旧巢无迹，怕燕子重来，难认文梁。谁见当时，呢喃绣幕，窥人晚浴凝妆。忘了调冰雪藕，扶残醉、犹恋荷香。费回肠。再休寻那日，挑锦缃囊。"}