{"id":"51667","title":"三十七","dynasty":"明代","author":"汤显祖","text":"我辰建辛酉，肃皇岁庚戌。初生手有文，清羸故多疾。自脱尊慈腹，展转太母膝。剪角书上口，过目了可帙。家君有明教，太父能阴骘。童子诸生中，俊气万人一。弱冠精华开，上路风云出。留名佳丽城，希心游侠窟。历落在世事，慷慨趋王术。神州虽大局，数着亦可毕。了此足高谢，别有烟霞质。何悟星岁迟，去此春华疾。陪畿非要津，奉常稍中秩。几时六百石，吾生三十七。壮心若流水，幽意似秋日。兴至期上书，媒劳中阁笔。常恐古人先，乃与今人匹。"}