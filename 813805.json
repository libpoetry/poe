{"id":"813805","title":"古诗二首寄采芝山人","dynasty":"清","author":"沈彩","text":"山人烟霞心，笔墨师董巨。独立千仞冈，啸傲绝俦侣。貌山粉本收，得句锦囊贮。曾上娥眉峰，或泊鸳鸯渚。清川泛长薄，落日淡容与。依依陇首云，冥冥花间雨。江海空青苍，采芝在何处。我本青云侣，失足堕尘寰。飘飖鸾凤群，逸兴不可删。拾翠弄菀茝，采香佩兰蕳。麻姑向我笑，手挽双髻鬟。白玉饰姣貌，丹砂驻酡颜。言写《黄庭经》，仍归青要山。从君采芝术，白云非人间。"}