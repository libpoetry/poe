{"id":"682170","title":"哭元戎少泉侯兄八首","dynasty":"明","author":"于慎行","text":"故国逢今日，元枢失旧臣。人间销电露，天上化星辰。磊落英雄气，悲凉骨肉亲。哀歌转难就，握管涕盈巾。少年抛翰墨，笑入五陵场。一剑横秋色，千金去故乡。韬钤分禁旅，节钺奠夷荒。何意将军树，风残一夜霜。男儿身手健，壮岁握兵符。试买千金骏，轻关十石弧。登坛名已遂，裹革志犹孤。回首黔中路，年年泣鹧鸪。羽书今正急，谁勒玉关铭。穷海缠兵气，中原落将星。侠场思意槩，蛮府慑威灵。尚欲随风雨，鞭螭下紫庭。少小追游地，今来白发新。半生羁仕路，垂老恋交亲。间阔无经月，欢娱得几春。可怜花底醉，已作梦中人。吾家门巷改，池草尽成尘。念我歼同气，依君岂异人。徵歌花坞夜，载酒竹溪春。旧侣无多在，相看涕泗频。朝来过旧馆，遗迹总堪嗟。晓月沈弓影，秋霜涩剑花。护羌元入塞，去病不为家。素业青门外，惟馀数亩瓜。摄提星入次，单阏鸟来旋。正近悬弧旦，翻成挂剑年。祠方同畏垒，冢得象祁连。汗血俱龙种，青箱事可传。"}