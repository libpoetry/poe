{"id":"1127016","title":"次韵杨明叔见饯十首","dynasty":"宋","author":"黄庭坚","text":"平津善牧豕，佽飞能斩蛟。终藉一汲黯，淮南解兵交。杨子有直气，未忍死草茅。引之入汉朝，谁为续弦胶。杨君清渭水，自流浊泾中。今年贫到骨，豪气似元龙。男儿生世间，笔端吐白虹。何事与秋萤，争光蒲苇丛。事随世滔滔，心欲自得得。杨君为己学，度越流辈百。坐扪故衣虱，垢袜春汗黑。睥睨纨裤儿，可饮三斗墨。清静草玄学，西京有子云。太尉死宗社，大鸟泣其坟。寂寞向千载，风流被仍昆。富贵何足道，圣处要策勋。桑舆金石交，既别十日雨。子舆裹饭来，一笑相告语。杨子困箪瓢，诸公不能举。傥可从我归，沙头驻鸣橹。山围少天日，狐鬼能作妖。睒闪载一车，猎人用鸣枭。小智窘流俗，蹇浅不能超。安得万里沙，晴天看射雕。元之如砥柱，大年若霜鹗。王杨立本朝，与世作郛郭。观公有胆气，自可继前作。丈夫存远大，胸次要落落。虚心观万物，险易极变态。皮毛剥落尽，惟有真实在。侍中乃珥貂，御史则冠豸。照影或可羞，短蓑钓寒濑。松柏生涧壑，坐阅草木秋。金石在波中，仰看万物流。抗脏自抗脏，伊优自伊优。但观百岁后，传者非公侯。老作同安守，蹇足信所便。胸中无水镜，敢当吏部铨。恨此虚名在，未脱世纠缠。梦作白鸥去，江南水如天。"}