{"id":"731820","title":"题扇上俞雪朗所画江南山水图奉酬王正子送予之屯留长句","dynasty":"清","author":"孙枝蔚","text":"我是关中旧酒徒，全家避乱来江都。此邦南北之冲衢，相顾草堂多鸿儒。文章不救饥寒躯，岁岁挂帆江与湖。虽然奔走颜色枯，眼看山水乐有余。夜泊庙门闻啼乌，桥边酒家女当垆。醉听邻船唱《鹧鸪》，江南乐事轮姑苏。洞庭渔人一何愚，风雨不知惜肌肤。近午打鱼声喧呼，前惊白鹭后飞凫。可怜村农更勤劬，小艇叉泥泥最污。景物此时触老夫，苦搜佳句忘客途。孟尝平原今有无，空手归来愁妻孥。赢得清梦绕菰芦，此事语人人谓迂。今者舍舟思登车，有兄远仕新寄书。屯留乃在山一隅，但饮葡萄少莼鲈。王郎送我心踌蹰，惠以长句胜随珠。知我眷恋江上渔，更索俞生画作图。他时相见吾友于，但道王郎美丈夫。若忆旧游问吴趋，请示此画非模糊。"}