{"id":"1126205","title":"持节和王枢密三首","dynasty":"宋","author":"曹勋","text":"长淮矫首得遐观，犹记当年获奉銮。万马饮淮貔虎肃，六师扈跸水云寒。欣瞻幕府莲依水，慨念神州李下冠。狼望已销归庙略，更持韵语访任安。稍陪酬唱与荣观，声并琳琅和八銮。可但文华迎日丽，自然符采照人寒。笑谈殊喜亲犀麈，接侍终惭戴鹖冠。公等雍容瑚琏器，骞腾行见近长安。右府登车竦听观，皎如玉韵叶和銮。清薰已解南风愠，和气先舒易水寒。行李喜陪金虎节，移文应閟竹皮冠。愿看归去为霖雨，天下苍生在谢安。"}