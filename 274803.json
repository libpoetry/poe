{"id":"274803","title":"赴楚途中作","dynasty":"清代","author":"李长霞","text":"南辕无北辙，白首越乡县。往岁去青齐，今兹辞梁汴。汝水涉迢遥，楚山眺葱茜。林葩耀蜀锦，隰烟浮吴练。杜若长春洲，鸲鹆下芳甸。来巢事亦微，鲁史徵昔谚。物性靡迁移，人情悦安晏。往岁莅金豕，乾坤方转战。宛洛有戍兵，海岱时传箭。二纪疮痍消，十载忧患荐。譬彼辞根蓬，当兹九秋转。俯仰感多难，忧来谁能遗。"}