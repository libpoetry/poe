{"id":"761533","title":"六州歌头 镜中见鬓丝有白者","dynasty":"清","author":"况周颐","text":"飞蓬两鬓，容易雪霜欺。能似旧，青青否，一丝丝。不须悲。草木无情物，催换叶，清秋节，芳未歇，寒先彻，底禁持。似我工愁，倘不教憔悴，造物何私。况天涯漂泊后，昨梦都非。老态垂垂。镜先知。念欢事少，忧心悄，吾衰早，复奚辞。长似此，星星矣，欲胡为。莫频窥。一样伤心色，行滋蔓，到吟髭。金粉改，江山在，越悽其。商妇琵琶，咽到无声处，萦损蛾眉。便青春又也，忍忆少年时。醉插花枝。"}