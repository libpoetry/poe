{"id":"938888","title":"赠水西寺举老","dynasty":"宋","author":"陈天麟","text":"山前流水化平陆，溪上群山叠寒玉。寺逢劫火一再迁，唯有浮图立于独。江南佛法多衰谢，主张名教一夔足。诗人江西派，更是真如旧尊宿。我生遍参未究竟，布袜青鞋走林谷。师言子归有余师，留饭青精盘苜蓿。杖藜并语松林路，行听松声如度曲。尚寒三十六峰盟，游罢同回把黄菊。"}