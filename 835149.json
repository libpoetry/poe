{"id":"835149","title":"高阳台 其一 丁酉五月十八夜即事，用旧作催妆词韵","dynasty":"清末民国初","author":"冒广生","text":"画里春妍，镜中人远，东风错过蛾眉。杜牧三生，恼人豆蔻新词。鬘天浪说情根种，念成阴已负芳期。怪杨枝往日青青，今日垂垂。镫前入手娇娆影，抵雕锼玉枕，惆怅陈思。侥倖兰陵，能消一顾腰支。梦寒忆待鸳鸯阙，想芙蓉也怨开迟。傥相逢十里长安，二月花时。"}