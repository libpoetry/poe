{"id":"779181","title":"夏初临 同人燕集北郊园亭，得西字","dynasty":"清","author":"陈世祥","text":"柳尽笼风，荷能翻水，望中竟绿暄萋。布席清阴，冷香都上人衣。午阶花影葳蕤。共水纹、帘子漪漪。谁家画舫，惹残蛱蝶，惊起凫鹥。良朋聚首，高唱微言，诗携谢朓，谈有张讥。人生行乐，从知今昔如斯。羽斝频飞。卷回波、劝玉东西。尽迟迟。归筇好踏，烟路迷离。"}