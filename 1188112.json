{"id":"1188112","title":"送进士李殷下第游汾河","dynasty":"唐","author":"曹邺","text":"上国花照地，遣君向西征。旁人亦有恨，况复故人情。单车欲云去，别酒忽然醒。如何今夜梦，半作道路程。边士不好礼，全家住军城。城中鼓角严，旅客常夜惊。中有左记室，逢人眼光明。西门未归者，下马如到京。还应一开卷，为子心不平。慇勤说忠抱，壮志勿自轻。"}