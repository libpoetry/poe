{"id":"1235568","title":"送黄观澜尚书吴伯尚廉使之江西征讨","dynasty":"元","author":"成廷圭","text":"白发儒臣著武冠，公卿相送出朝端。恭承斧钺行天讨，喜见旌旗拥夏官。直北声名从此振，平南筹策有人看。虎皮会见包戈甲，十郡苍生奠枕安。江西寇盗本王民，正赖诸公为解纷。使者精忠悬白日，尚书高义抗浮云。喜传天上旌旗出，肯使山中玉石焚。千古鲁连高世士，尚将谈笑却秦军。"}