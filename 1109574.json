{"id":"1109574","title":"玉簪花和希纯","dynasty":"宋","author":"刘跂","text":"有香无色不因春，端是书生席上珍。同作齑盐赋诗客，定非歌舞赏花人。根移少日便花开，数子殷勤手自培。更剪素衣成鹤氅，王恭定向雪中来。玉蕊花开动玉宸，唐昌观里夜逢真。仙人琼卉初无比，直恐芳心却未申。凤尾成阴蕉叶重，金钿相对菊花繁。莫悲举世无相识，佩蕙纫兰有屈原。孤洁偏因霜露成，春花无数不知名。秖应新沐弹冠客，要尔相宜一倍清。日日花前醉赋诗，多情休诵北山移。沾巾不要时人学，独为秋香插一枝。姑射山前旧约非，秋风满意未成归。仙人一去无留迹，堕珥遗簪作雪飞。蓝田故有他山错，瑶旆琼旒碧玉干。左紫姚黄满金谷，野人留取伴鸡冠。"}