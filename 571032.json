{"id":"571032","title":"奉寄神木使者伍正郎思谨因怀王内翰宜学镏给谏持美三同年兼呈张环二太尹二十二韵","dynasty":"明","author":"符锡","text":"煌煌象魏当天开，式昭九土瞻崔嵬。诏书忽下缘罪已，两宫一夕随烟埃。我时挟策方载涂，仰天无阶空悌漼。迩归把钓南塘曲，侧闻播诏重棆材。帝曰中丞刘综理，表选从事三杰魁。壮夫有怀尚感遇，况子磊落之奇才。世传忠钵由天肆，漕梁榷河频挽推。即看茂著还此行，巴山硉矹巴江回。异材落落阻且深，混沌未凿谁栽培。鬼神震荡禁不得，斩伐白昼殷风雷。尺寸苟足公家选，万牛敢惜肩领摧。日昨得书蒲县长，道星轺寄岳城隈。棘栖者羡荷二庇，一顾增重宁十瑰。湖波翻空动遐思，沟断岂适俊无媒。高楼春兴凡几首，花前月下同渠来。宜学上疏犹岭表，持美出按沦劫灰。世事浮云勿复道，江湖且自倾金罍。乃知贱士无丑好，羽毛累揃矜摧颓。敢期竣事荐明陟，礼数不隔容追陪。快睹明堂复旧观，还令四隩归春台。天人之际匪容易，剥极而复理可推。湘流安事吊屈贾，更教曳尾随黄能。"}