{"id":"390085","title":"百字令·祝徐学士母亲太夫人寿","dynasty":"清代","author":"钱肃润","text":"玉峰葱翠，看涓涓秀气，回环东海。虎跃龙骧众说道，徐氏门庭踵起。兄弟同朝，三人学士，鼎鼎何其美。高堂有母，教成时至于此。昔年迎到京畿，崔邠亲导，乐也荣无似。今日潘安舆复御，好向家园周视。或泛西湖，还游天竺，一子常依矣。五云多处，望南山更光彩。"}