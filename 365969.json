{"id":"365969","title":"南浦·题龙岩湖上斋舲图","dynasty":"清代","author":"黄燮清","text":"两堤晴翠，载琴书、闲访白鸥邻。睡起青山一笑，如待冶游人。难得承平年少，便文章、诗酒也精神。借微波写梦，斜阳绘影，高卧枕溪云。弹指匆匆桑海，恁西来、鼙鼓动边尘。剩有蘼芜怨绿，冷画战场春。我欲登临凭吊，怕楼台、花月总销魂。问湖桥细柳，啼烟泣雨，何日解眉颦。"}