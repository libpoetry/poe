{"id":"751097","title":"军行杂咏 其二","dynasty":"清","author":"陈宝","text":"中州一公子，言事忤当轴。京朝久闲冗，阅世屡蒿目。一朝动感慨，屏人书奏牍。上言垒在郊，主忧臣乃辱。中言贼未殄，先臣死犹哭。下言诸将帅，往往旧部曲。愿借一尺棰，联之若轳辘。庶几挽天河，救燎增一掬。用酬累世恩，亦为先臣告。温诏下中枢，祖筵集华毂。急装辞国门，如笴斯赴鹄。王臣则匪躬，父书岂徒读。"}