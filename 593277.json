{"id":"593277","title":"剑阁篇","dynasty":"明","author":"欧大任","text":"梁山岩岩通井络，触石吐云名剑阁。大剑小剑蜀之门，壁立峰攒辟荒落。蚕丛鱼凫三万年，楪榆昆明数千幕。二江?瀑珥双流，五屼嵯峨殿层萼。荆衡远属缀岷嶓，麋濮左绵摄邛僰。竹杖橦华纷自来，桄榔蒟酱今何隔。橘櫾千家粳稻连，盐泉万井金砂灼。賨歌剽锐拊瓴听，渝舞腾骧拥矛跃。白狼槃木奏西京，岂但巴姬管弦作。尚想公孙跃马秋，因知亭长归秦乐。蜀门天险阁如飞，景福昌期比河洛。阁头削出芙蓉寒，秀结华阳已万盘。云里峨眉瞻二华，天边玉垒逼长安。帝座文昌映华盖，儒宗今有陈君在。岂论风指胜唐蒙，不独题铭似张载。白雪高扬寡和音，青萍划倚长城隘。文印行操列郡中，风声蚤动三巴外。炳灵自昔盛如斯，司马君平又一时。王褒掞藻天庭上，扬子含章汶水湄。大邦才隽名家起，一字章程异代推。上方尽读洞箫颂，泰畤正待汾阴辞。资给计偕荣道路，橐中赍用繁刀布。学官弟子槐市游，入诣太常咨掌固。我持燕筑蓟门东，君上青天剑阁雄。云霄感会双龙色，侧身西望雪岭宫。青城峰气成虹，万里桥马呼风。剑阁君看他日事，至今石室记文翁。"}