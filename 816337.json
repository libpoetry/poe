{"id":"816337","title":"腊月二十四日诏立皇嗣感赋","dynasty":"清","author":"黄遵宪","text":"汉家累叶子孙千，朱果祥占瓜瓞绵。十世忽遭阳九厄，再传失纪仲壬年。《千秋金舰》惩储贰，九降纶音慎择贤。今日小宗承大统，典书岂忘帝尧篇。先皇遗恨鼎湖弓，世及家传总大公。谁误礼经争继统，妄拚尸谏效孤忠。弟兄共托施生茑，男子偏迟吉梦熊。片纸病中哀痛诏，前星翘首又移宫。齐东野语仅荒唐，读诏人人泣数行。怪事闻呼奈何帝，佹诗敢唱厉怜王。袖中禅代谁经见？管外窥天妄测量。钩尽甘陵南北部，庶人横议亦刊章。家居撞坏虑纤儿，天下膏粱百不知。朝贵预尊天子父，王骄甘作贼人魁。亢龙守蛰存身日，瘈狗相牙掷骨时。玉匣缄名黄带盛，承平重忆说雍、熙。"}