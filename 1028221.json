{"id":"1028221","title":"赋蒋甥若水番马图","dynasty":"宋","author":"楼钥","text":"何处驱来良马六，骝黄参错如花簇。胡为不作腾骧去，各有游缰絷前足。胡人下马俱少休，背倚毡裘眠正熟。酋豪拣箭奚奴撚，意欲射獐不遗镞。琵琶横倚续续弹，一夫坐听胡中曲。卧拥提壶将引饮，英气虬须皆贵族。沙碛坡陀高复低，天寒不见寸草绿。我行燕蓟颇见之，狼帽乌靴乃其俗。勿云恃勇不知义，要以赤心置其腹。呜呼安得壮士健马咸作使，坐令戎虏为臣仆。"}