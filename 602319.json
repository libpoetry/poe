{"id":"602319","title":"燕歌行","dynasty":"明","author":"卢龙云","text":"春风入户燕初飞，柳色方舒花欲辉。紫陌游人催晓骑，翠楼小妇裁春衣。夫婿此时轻远别，挥手魂销心百结。吴刀出匣佩秋霜，宛马连钱嘶汗血。行行却道赴金河，杖策相看意气多。三军羽骑欢传箭，六郡良家喜荷戈。去时娇鸟鸣春早，此日凄风凋塞草。拟清瀚海博侯封，不怨玉关羁人老。陇头孤月照连营，想见征夫夜勒兵。入梦似闻出塞曲，断肠偏送捣衣声。沙边鸣雁翩翩起，日日思君几千里。归来应及纪凌烟，丈夫有志报天子。"}