{"id":"816199","title":"南乡子·暑夜用欧阳炯韵","dynasty":"清","author":"黄之隽","text":"野月无家。水萤点火照蕖花。前代采莲人已去。船回浦。夜半鵁鶄波上语。暮舣荪桡。红楼靠水绿杨桥。楼里谁人呼侍女。挨帘顾。风露三更侬欲住。卸却钗钿。湿云一朵覆腮莲。自说小名呼锦瑟。裙腰窄。吃剩香茶佯献客。绮槅如烟。水亭八面晚凉天。嫩色罗裙湘水渌。身初浴。一槛荷花吹未足。碧箪痕平。兔华斜映彀幮明。偎贴枕屏松鬓尾，双眸水。盼得人羞抽臂起。月堕烟中。莲衣如梦掩娇红。待得辘轳声静后。星如豆。笑拂荷珠潜盥手。"}