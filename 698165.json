{"id":"698165","title":"戊辰春","dynasty":"明","author":"倪元璐","text":"引光照幽谷，谷中人鬡鬇。群处饮神粪，翻嫌持圣灯。燃犀水怪沸，失日酒人朋。温峤世无取，微开吾不能。贵鹤贵其唳，厌蝉厌彼喧。喧经霜塞默，唳与天通言。贾传诚初学，留侯岂美媛。无将绛灌语，去与圮翁论。蜣拿丸不脱，龙见珠而争。二物各持据，千秋分秽清。侏儒观一节，曲女无巍城。鲸力蒲牢上，看谁作大声。李目年八十，出胎寿已登。及其老也戒，故诩舌之能。壮健非徐偃，聪明异许丞。谁其无姓氏，牛马胡为应。昔云必复楚，亦曰苏君时。宁作秦庭泣，无为马食羁。蒲胥投愤毂，博浪喧惊椎。血满脉俱竖，不能如戚施。自有荆轲客，舞阳非所期。惊人截豸角，难事谋狐皮。东食岂西宿，伯埙谁仲篪。有怀既独往，将助亦胡为。每承长者责，蒙亦有区区。马脱五何罪，龟藏六已愚。海潮音不女，戎服射为夫。所以蹶然起，登山求䝟貐。如非道千丈，曷敢逼魔城。神鼠啮盂系，尸蛆失鬘璎。自为狐识错，非与魅争明。商陆子如熟，杜鹃亦不鸣。美号世群托，孤情物所攻。蝠能幻鸟鼠，獭岂祭虬龙。欲火其书易，并剸吾子凶。要知蜃楼阁，非必隼高墉。世局枭卢喝，以官注者昏。黄师呵自了，孔子击夷蹲。谁任千秋担，公推五父樽。无将忠义死，不与吃河豚。"}