{"id":"286911","title":"齐天乐·吴絅斋六十徵寿","dynasty":"现代","author":"夏孙桐","text":"西泠门望花宜馆，清芬百年长守。楼武銮坡，连镳节，环颋同朝稀觏。宸筵简授。记宣室嘉谟，席前迟漏。炬冷金莲，御香犹涴旧襟袖。沧江一卧岁晚，芰衣轻换了，鸥鹭呼友。甲子编诗，阳秋订史，乐事名山自有。神仙眷耦。羡德父书成，易安题后。趁鹤南飞，五湖方载酒。"}