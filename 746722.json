{"id":"746722","title":"归咏","dynasty":"清","author":"鲍作雨","text":"我来定海游，不唾定海井。晨衙炯周防，夕柝集深省。孤傲笑难降，参咨恧多幸。晶晶海色澄，斤斤军行整。山光入北牖，仿像羲皇境。衰眊怪善忘，老懒苦便静。遗响流逵鸿，遁迹随野黾。还往桂花时，弥年信俄顷。忆昨飓母飞，摧绝估樯影。急雨倾天河，十日余凉冷。才觉宿疾廖，且喜尘事屏。无睡神亦恬，微吟宵转永。"}