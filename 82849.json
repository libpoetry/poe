{"id":"82849","title":"新买啼鸡·峨峨赤帻声甚雄","dynasty":"宋代","author":"陆游","text":"峨峨赤帻声甚雄，意气不与其曹同。我求长鸣久未获，一见便觉千群空。主人烧神议已决，知我此意遽见从。秋衣初缝惜不得，急典三百新青铜。怜渠亦复解人意，来宿庭树不待笼。狐狸熟睨那敢犯，萧萧清露和微风。五更引吭震户牖，横梃无复须元戎。明星已高啼未已，云际腾上朝阳红。老夫抱病气已索，赖汝豪壮生胸中。明朝舂黍得碎粒，第一当册司晨功。"}