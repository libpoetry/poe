{"id":"944091","title":"寄题徐虞卿醒心亭","dynasty":"宋","author":"陈造","text":"人间声利场，疾驰不知反。营营计毫末，一益昧百损。徐侯大雅士，探道自其本。策勋虚明地，外累不待遣。出能同光尘，归念寄萧散。著亭得胜处，竹茂水清浅。亭中视亭外，畏涂尘眯眼。翛然得此心，万化无馀蕴。老我尚问津，人与室俱远。向来卜邻计，欲舞叹袖短。会当寻此盟，蔬饭同茗椀。洒落无何游，共阅世沈湎。"}