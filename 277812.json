{"id":"277812","title":"湘口感刘子厚","dynasty":"清代","author":"李宪噩","text":"素耽子厚诗，心驰永与柳。田居侍亲老，远役吾何有？蓦来非驱迫，万里西南走。洞庭几惊魂，岳麓重回首。竟到迁客地，潆洄古湘口。二水停风雷，澄浤无纤垢。南涧在何处，遗迹应不朽。西山望见之，披寻须我友。如何多叹嗟，转与昔人偶。名区不遑览，忧心时抱疚。别离岁当金，迢递月在丑。柳州行复经，吾将过南斗。"}