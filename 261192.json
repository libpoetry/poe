{"id":"261192","title":"赵飞燕写真","dynasty":"金朝","author":"党怀英","text":"昭阳宫里千蛾眉，中有一人轻欲飞。娣妹夤缘特新宠，六宫铅粉无光辉。春回太液花如绣，花底轻风扶翠袖。君恩不许作飞仙，襞积宫裙留浅皱。君王贪宴温柔乡，木门不省摇仓琅。避风台成略今古，空使遗妒惊霓裳。当年倾城复倾国，谁写馀妍入丹碧。背灯拥髻一潸然，不应尚有樊通德。"}