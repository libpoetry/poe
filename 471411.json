{"id":"471411","title":"晖过太常博士宅","dynasty":"明","author":"汤显祖","text":"太常东署中，五年足栖集。南风多爽昪，春梅未湫湿。儿子此生成，琴书此敦习。逼迫徙詹事，后者来何急。出门别井灶，致词如欲泣。临去几回首，向后恒过入。昔作主人居，今向宾阶揖。已悲题字灭，稍呀新堂葺。触迹有思存，循年真怅悒。旧隶犹瞻叩，比邻都问及。坐深难可留，檐庭去犹立。百年浑似此，前人互通执。弱心诚自嗤，怀来非可戢。"}