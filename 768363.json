{"id":"768363","title":"无俗念 耕客招同筜谷、皆山、山子、奕庵、鹿堂、远是，泛舟硖石","dynasty":"清","author":"龚翔麟","text":"鱼天一片，浴鸳鸯千百、雨消波浅。藕未生钱蒲已绿，烟际翠篙徐点。蚕豆花繁，鸡桑叶少，古水烧香岸。双双钿朵，东西沿镜青断。不用唤笛莺唇，茶仙词叟，尽自挥金椀。怎被衣香招步屧，又向桥根系缆。红友方浓，丝杨影外，早觉斜阳淡。钓人归矣，玉虫风里零乱。"}