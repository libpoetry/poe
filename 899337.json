{"id":"899337","title":"寄晁同年","dynasty":"宋","author":"张咏","text":"昔同白日升穹碧，还同水国司民籍。三年不见频寄书，两月相过忘行役。桃花江上雪霏霏，黄鹤楼中风力微。幽胜逼人魂欲飞，此时不醉无与归。人间美事应有主，别马蹄沾边塞土。南楼一望心凄迷，昨夜疏檐滴寒雨。休誇笔力驱真风，勿忆云山千万重。但遇西风一行雁，杀青相问莫辞慵。"}