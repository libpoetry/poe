{"id":"1116833","title":"和陶劝农六首，并引","dynasty":"宋","author":"苏轼","text":"咨尔汉黎，均是一民。鄙夷不训，夫岂其真。怨愤劫质，寻戈相因。欺谩莫诉，曲自我人。天祸尔土，不麦不稷。民无用物，珍怪是直。播厥熏木，腐馀是穑。贪夫污吏，鹰挚狼食。岂无良田，膴膴平陆。兽踪交缔，鸟喙谐穆。惊麇朝射，猛豨夜逐。芋羹藷糜，以饱耆宿。听我苦言，其福永久。利尔耝耜，好尔邻偶。斩艾蓬藋，南东其亩。父兄搢梃，以抶游手。天下假易，亦不汝匮。春无遗勤，秋有厚冀。云举雨决，妇姑毕至。我良孝爱，袒跣何愧。逸谚戏侮，博弈顽鄙。投之生黎，俾勿冠履。霜降稻实，千箱一轨。大作尔社，一醉醇美。"}