{"id":"684805","title":"为杨子常题文水画吴中山水 其四 枫桥","dynasty":"明","author":"王彦泓","text":"钟响来孤艇，渔歌入短垣。山光杂湖影，摇荡画阑干。碧虹跨平湖，远岫参差映。门影入波圆，五十三明镜。身到山中几十回，山之面目求全开。如今山外看山里，始觉玲珑破碎来。柳边渔艇罾罶歇，洲上人家约略斜。落日雁行千片下，苍苍未见有芦花。殿夹深林几岫青，门临流水两桥横。何时杖策寻明月，来听莲花塔下经。墙里双?杰插霄，重门朱殿闭牢牢。凭谁启钥陈清醑，望见灵筵盏动摇。门内乔林门外溪，仰瞻才见及堂基。应知不是吴宗庙，得赌雍容端委仪。夏木千章厚影铺，澄湾楼阁杂芙蕖。吴王魂魄应游此，可惜西施在五湖。二公去后百年奇，庙貌蒸尝继有之。为国为民谁与并，只应比颡过斯祠。缥缈空亭盖石梁，压村山色郁青苍。烟波一折南流去，便是吴王走狗塘。百丈寒泉落寺门，琳宫迢递桂松深。鹤亭马石依然在，欲唤清谭支道林。飞磴长梁入寺深，朱廊迢递最高层。游人曳杖寻何处，水竹山茶并有名。壁含雷雨气成霞，流下青莲几瓣花。绝壑树深鸦噪处，两间茅屋汉卿家。雪滩古木长桥外，烟岭湖光短榻前。虾菜鲈莼杞菊荐，可怜风味得同筵。栋宇都攒苍壁根，湖光万顷镜光分。题诗恰忆前年事，茶米鸡笼品白云。半山已见太湖全，米囤虫头出没边。长想清秋明月夜，携筇直上万峰巅。涧底松余岭殿檐，梁隋碑没草芊芊。北山尚有郊台在，糜鹿虽游迹未迁。烟峦数髻镜中孤，水畔帆樯一点无。错道曲终人不见，包山洞达洞庭湖。贺监当年一曲荣，如今全震属先生。梦中舟楫毫端路，几度沿洄到洞庭。"}