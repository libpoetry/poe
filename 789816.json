{"id":"789816","title":"桃花溪歌赠陈处士梅","dynasty":"清","author":"顾炎武","text":"陶君有五柳，更想桃花源。山徊路转不知处，到今高士留空言。太丘之后多君子，门前正对桃花水。嘉蔬名木本先畴，海志山经成外史。曾作诸生三十年，老来自种溪前田。四百甲子颜犹少，有与疑年但一笑。有时提壶过比邻，笑谈烂漫皆天真。酒酣却说神光始，感慨酒澜不可止。老人尚记为儿时，烟火万里连江畿。斗米三十谷如土，春花秋月同游嬉。定陵龙驭归苍昊，国事人情亦草草。桑田沧海几回更，只今尚有遗民老。语罢长谣更浮白，七十年来似畴昔。与君同是避秦人，不醉春光良可惜。春非我春，秋非我秋。惟有桃花年年开，溪水年年流，为君酌酒长无愁。"}