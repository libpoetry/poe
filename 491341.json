{"id":"491341","title":"宴客池亭","dynasty":"明","author":"刘崧","text":"饮酒有至乐，乐极不可湛。愿奉尊禁图，为君警其贪。斯盘本规制，文理粲梓楠。阖辟恒虚中，隆址而穹弇。中画五十行，令条杂周参。行尾各承窍，运珠随所函。司令迭进之，盘动珠走龛。怡然信所值，启视纷雄眈。旅酬斯款款，大爵何潭潭。杜觯且浮二，汉酺乃行三。问奇惧乖应，别类愁误探。秉烛卜昼夜，飞觞遍东南。交酢宾主欢，对酒驺从惭。揖让忽致敬，吟哦遂忘餤。交传意孔均，自卜情乃甘。饮或与其免，量仍随所堪。岂不重酬劝，终焉戒沈酣。山城淡月夕，尊俎浮飞岚。刘侯爱敬客，持以慰盍簪。常思宾筵悔，童羖恐酗谈。孰知尊禁严，防卫甚铠䤴。祭遵昔投壶，坐不拥戈锬。歌咏肃边境，岂在多杀戡。顾我羁旅中，局促伤忧惔。欢然及数子，契合如神镡。下怀将军仁，上感圣泽覃。乃知太平世，礼乐归濡涵。"}