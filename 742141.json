{"id":"742141","title":"雨中饮何玉峰广文斋中迟范叔度比部柴珠江舍人不至","dynasty":"清","author":"百龄","text":"金鸦堕水白日匿，碧城朵朵山钩连。黑云如羊在天上，挟雨腾踔鸣雷鞭。须臾沟浍潦水急，怒涛澎湃惊昼眠。小奚扣门食指动，如闻海上传瑶笺。为言斗酒藏之久，况有黝甲同击鲜。我马不辞泥至骭，淋漓直到宫墙边。老饕据座箸齐下，银瓶倒泻吸长川。人生醉饱岂易得，二豪不至何拘牵。主人对我惨不乐，攒眉但说寒无毡。大罗会上一回首，才名流落三十年。半绾欲丐升斗粟，长官笑骂书生酸。宿尘堆案弟子散，破窗僵卧吟秋蝉。我闻此语长叹息，士逢知己从来难。杜老诗因郑虔瘦，贡禹冠为王阳弹。古人交谊重气节，所愧汲引无微权。曲逆当年亦贫贱，如公骨相宁屯邅。蓬生麻中当自直，丈夫何必求人怜。以酒酬君觥累百，磊块浇散开心颜。王戎起舞唾壶缺，壁间况有丝与弦。天公一笑善解意，忽收屏翳明婵娟。留髡日日饮一石，会须炙輠来谈天。"}