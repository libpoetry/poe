{"id":"1041432","title":"复雪二首 其二","dynasty":"宋","author":"刘敞","text":"前夕盛雷电，谓言春和发。典衣买春酒，岁事亦可悦。不知天难谌，信宿更凝冽。朝来雪盈尺，初计顿乖越。吾庐甘重塞，敝褐忍百结。岂敢咨祁寒，又非慕炎热。阴阳相交错，万一成灾孽。忆昔鲁隐公，九年春三月。癸酉雨震电，庚辰大雨雪。春秋书为法，其事何照晰。曾经圣人笔，下学而上达。况此四月间，又当季春末。愿排阊阖戟，一献春秋说。路远泥阻深，愁哉卧岩穴。"}