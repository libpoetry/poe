{"id":"813294","title":"同邑有友人过访寓舍授以二诗依韵答之","dynasty":"清","author":"李元鼎","text":"栖托湖漘鸟梦迟，且因文酒共支颐。蟫慵墨沈餐鸡蹠，蛛隐荷衫傲鹿皮。戎马歌残孤剑在，风霜字挟一筇随。山中甲子余空老，惭说柴桑纪义熙。时艰未易赋岩阿，采采芙蓉覆短蓑。话到家山稽客远，帆吹桑海故人过。潭深钴鉧啼元豹，月落潇湘冷翠蛾。望望枌榆堪结社，扁舟何日醉烟萝。"}