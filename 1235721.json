{"id":"1235721","title":"十台怀古 姑苏台","dynasty":"元","author":"吴师道","text":"百花洲上姑苏台，吴王宴时花正开。半空画烛西子醉，三更铁甲东门来。吴波渺渺吴山簇，不见娇嚬倚阑曲。丹枫落月怨啼乌，碧草东风惊走鹿。阖闾丘墓相连处，应恨夫差迷不悟。断指千年血未乾，游魂夜哭台前路。灵王倾国崇台宇，按剑章华睨中土。弁裳伏地走诸侯，钟鼓凌空震三楚。骋骄不畏伍子谋，落成乞与吴兵游。孤舟竟走江上路，块土独枕山中愁。十年伯气终萧索，回首华容归不得。饥魂漂泊啼秋烟，细腰却舞新王前。神娥缥缈高唐上，楚宫楼阁森相向。丹枫苍桂涌孤阙，锦石清江簇连嶂。行云漠漠飞雨寒，孤猿咽咽秋花间。翠旂龙驾杳何处？断魂残梦愁空山。微臣宋玉誇能赋，当日襄王岂真遇。千古秋风恨未平，高泉飞落三巴怒。昭王锐志移青社，筑土悬金奉贤者。四方剑佩集强燕，千里风尘驰骏马。郭君自举先群豪，乐生独步超凡曹。酬恩一雪伯国耻，建功并倚云天高。君臣意气千年少，落日荒墟没秋草。黄金买贵满长安，惆怅英雄布衣老。项王战马从东来，意气蹴踏全秦摧。入关不并沛公辔，还乡却上彭城台。重瞳按剑风云靡，万匹腾空烟雾起。凄凉垓下泣名骓，零落江边馀数骑。寄奴千载心争雄，登高把酒临秋风。诈移晋鼎非男子，君看百战东城死。沛宫置酒君王归，酒酣思惨风云飞。儿童环台和击筑，父老满坐同沾衣。一歌丰沛白日动，再歌淮楚长波涌。龙髯气拂半空寒，虎士心驰四方勇。河山萧瑟长陵荒，野中怒响犹飞扬。高台未倾风未息，故乡之恨那有极。桐人气迫前星黯，思子宫成翠华晚。高台有恨碧草新，大野无踪金犊远。一朝弄兵儿罪轻，百年钟爱天伦深。戾园魂魄夜寂寂，湖城风雨秋阴阴。汉宫楼观连天起，方士熏香召仙鬼。望思望思终不归，茂陵老泪如倾水。半空高栋翔金雀，玉扆穗帷尘漠漠。西陵老树暝色寒，建安残妓春情薄。曲终红袖辞樽前，檐倾断甓飞人间。分香老泪恨不灭，秋风吹入苔花斑。汉家一片当时土，肯为奸雄载歌舞。销尽曹瞒万古魂，落日漳河咽寒雨。金陵王气飞祥云，凤皇台上声和鸣。凤来春风花冥冥，凤去秋风荒草生。娇娥舞散高城暮，青山迥隔丹丘路。斜阳门巷语乌衣，细雨汀洲飞白鹭。江空天阔凤影遥，谪仙吟罢谁能招。六朝宫阙烟萧萧，月明半夜人吹箫。大明天子游南国，红粉三千台百尺。歌钟激浪楚日白，帘栊凝树湘云碧。凌歊高宴金舆来，侍臣狎笑朱颜开。台城宫扉锁花柳，寄奴土障生尘埃。昏昏醉梦春风几，不顾江东数千里。酒罢歌阑帝业销，青山空映当涂水。"}