{"id":"668967","title":"送张瓯江符卿","dynasty":"明","author":"沈鍊","text":"张公子，佩玉环，意气凌云体自閒。玉环连蜷若明月，盈盈三五无亏缺。衣边结响胜鸣珰，剑里回容轻佩玦。半面初辞钩弋宫，全身正奉咸阳阙。婉婉规中度，悠悠象外悬。玉以铭文德，环以喻周旋。丈夫缨组横九州，心似明珠烂不收。璇玑斗宿光常满，钟鼎江河意欲流。九蓬辽叟乘风转，韦约西门绕指柔。非是驰情怀尺璧，直因托意在千秋。"}