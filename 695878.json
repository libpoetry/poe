{"id":"695878","title":"春日出郊登五龙台过鄢家庄看花六首","dynasty":"明","author":"欧大任","text":"晴光飞洒五龙台，少室三花向此开。不是仙人谁敢过，彩云深拥玉鞍来。淮河西下绕城斜，马上相逢问酒家。郢客何来歌白雪，千门春色尽杨花。花源疑入武陵春，修竹高台霁色新。独把珊瑚还远去，不知何处寄佳人。碧茜楼边朱槿樊，人家半似辟疆园。叩门一笑逢伧父，岂但江南有竹村。嵩洛东南羡此州，藏春坞是玩花楼。听莺不觉留人住，细浪回船丈八沟。千花万花锦满城，牡丹开后熟朱樱。春深五斗金茎露，醉杀陈留阮步兵。"}