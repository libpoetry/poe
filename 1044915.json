{"id":"1044915","title":"题吴长文得兰亭康相墓颜鲁公断碑","dynasty":"宋","author":"王安国","text":"鲁公之忠旷世无，吾爱斯人何必书。九原寥寥不可诘，笔法彷佛精神馀。况公于艺自天纵，一字宜用千金摹。想当挥洒笑谈际，不复靳惜唯所须。山砠水险勇镵刻，照耀楚越连秦吴。百年兵火变陵谷，万里玉石埋榛芜。时平好事搜遗迹，穷极南北缘崎岖。耳闻目见略已尽，疑有断裂留樵渔。那知数尺翳尘土，洗涤近出都城居。松煤到纸觉飞动，气象磊落超钟虞。吴卿获此喜惊坐，朝昏把玩过明珠。携来赠客客为赋，爽迈远并前贤驱。自云感激得妙理，学入胜处繇勤劬。余闻书史羸蟠礴，意匠不为形骸拘。能将声利瓦砾弃，点画应手成璠玙。公遭乱世生死俱，见危授命真丈夫。俯仰兵刃犹簪裾，毫端妍丑骨睢盱。试怀局缩较精粗，体势岂暇烟云舒。区区技巧尚乃尔，欲鸣道德宜何如。嗟哉荒烟几日月，豪俊忽徙临庭除。由来始弃终见取，鉴裁谁敢欺锱铢。物微显晦亦有待，人生通塞无巧愚。寄谢纷纷驰骛徒，真伪枉以好恶诬。"}