{"id":"826482","title":"惜余春慢·戊午三月二十五日偕月子泛舟湖上三潭，登孤山，饮楼外楼，用樊榭戊戌三月二十二日泛湖，次清真韵。是日所乘舟即曲园叟小游梅舰也","dynasty":"清末近现代初","author":"潘飞声","text":"红抹桃云，绿平柳涨，故苑檐花关断。清明积雨，镜里犹寒，未敞晶窗十扇。认取浮俞舰名，梅隐词仙，鹤飞留箭。对靓妆西子，苎衣初试，眼波流远。看时节、叶密巢居，荷攒港曲，裙衩借他浓染。钿车油壁，皓月香邻，千古同心难变。谁道登临有人，眷念南朝，惜伊柔倩。又歌楼过酒，好记襟痕点点。"}