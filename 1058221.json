{"id":"1058221","title":"和林公岘山之作","dynasty":"宋","author":"米芾","text":"皎皎中天月，团团径千里。震泽乃一水，所占已过二。娑罗即岘山，谬云形大地。地惟东吴偏，山水古佳丽。中有皎皎人，琼衣玉为饵。位维列仙长，学与千年对。幽操人独处，迢迢愿招类。金飔带秋威，欻逐云樯至。朝隮舆驭飙，暮返光浮袂。云盲有风驱，蟾餮有刀利。亭亭太阴宫，无乃瞻星气。兴深夷险一，理洞轩裳伪。纷纷夸俗劳，坦坦忘怀易。浩浩将我行，蠢蠢须公起。"}