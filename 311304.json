{"id":"311304","title":"金缕曲·寿剑农七十","dynasty":"现代","author":"刘永济","text":"此酒君须领。莫情牵、赢颠项蹶，败人佳兴。如梦江山如云事，扰扰何分醉醒。笑屈子、徒怀孤夐。老去著书多岁月，把名山嘉业从容定。扛健笔，重周鼎。忆从梅澨兰盟订。卅年来、云龙离合，沦桑纷更。各抱苍茫兴亡感，重向江潭照影。奈还又、衔芦相警。且喜遐龄同寿鹤，尚羽仪、修洁临风劲。斟大斗，再三请。"}