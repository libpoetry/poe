{"id":"577143","title":"孝鸟行美黄孝子","dynasty":"明","author":"陈琏","text":"嗟孝乌，尾毕逋。结巢向高树，养此黄口雏。一朝雏成毛羽觕，终日返哺鸣呜呜。海滨有黄生，适与乌性符。堂上有亲垂白颅，此心直欲慕子舆。晨昏竭孝养，亲心自怡愉。光阴不留亲已殂，白日惨澹天模糊，泪血已竭眼欲枯。高冢峨峨临海隅，清风足愧枭獍徒。吁嗟黄生孝义俱，至行不但孝乌如。"}