{"id":"1225271","title":"池阳纪事","dynasty":"元","author":"吴师道","text":"至元四年十月冬，池府承命两马骢，惟池学廪素赡丰。十夺七八归豪雄，□尔按覈务尽公。校官遣偕俱谬庸，唯有姚琏心颇同。贵池属邑最近乡，拿舟此去宜先从。人言群恶张其锋，昔岁往者人马伤。焚香再拜先圣宫，愿依皇灵保微躬。沙夹一带临大江，上有牧地连元戎。悍卒夜伏芦苇茸，按行不侵循旧封，伏者引去无留踪。官湖周遭十里通，数家根据窟其中。良田美稼供螟螽，按图诘实辞皆穷。归途却绕山之东，小屋突出妇女翁。前遮行舆扼其杠，白挺四出相奔冲。忽擒一夫捽其胸，愬兹事者众所攻。捶击宛转恣毒凶，止之不可徒忡忡。为陈法理开其聪，稍复散去穿棘蓬。古来王官势穹崇，尸取鼠辈须臾空。我今有志权不充，念之羞愤徒满容。明朝港出新河旁，溯江未远腾颠风。排矶怒响如撞舂，仓皇未及拄短篷。桅樯倾侧浪溅窗，已分投骨归鱼龙。一卒力胜百柁工，正帆近岸离奔谼。同舟神色方怡融，此行不谓有此逢。善人每倚天为宗，天亦愒我何蒙蒙。书生昧事真愚惷，犹欲区别见寸功。微官已及三年终，归欤归欤逐轻鸿。"}