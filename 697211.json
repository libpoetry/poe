{"id":"697211","title":"大司马张公秋日过访溪上余时留武林不值抵舍后再往谒谢二首","dynasty":"明","author":"胡应麟","text":"熊车遥度越王台，骏骨仍惭汉殿回。廿载登龙频入梦，当时题凤亦怜才。三峨云气飘萝薜，五岳风期动草莱。翘首未央天咫尺，秪今东阁定谁开。交游七子气凌云，出入三朝帝眷勤。文武并传周吉甫，诗书长诵郤中军。风高秦望双旌入，潮落钱塘万弩闻。突兀南楼秋色里，胡床能许坐宵分。"}