{"id":"1130246","title":"雪后寄荷塘幻住庵盲僧四首","dynasty":"宋","author":"释德洪","text":"灵光寂照神通藏，意地经营幻住庵。已喜眼根今现證，何妨要耳作同参。表里洞然无量相，晦明无计掩藏伊。庵中但见人孤坐，门外从教事不知。荷塘寺后千竿玉，折脚铛中五合陈。静里笑看垂钓者，夜深方见把针人。檐日未通孤坐暖，雪云都放九峰青。空阶夜滴闻铃响，卧学荷塘耳诵经。"}