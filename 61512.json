{"id":"61512","title":"多景楼·偶来古润峰头行","dynasty":"明代","author":"兰江濋公","text":"偶来古润峰头行，峰头杰阁凌空横。帻压圆天若个笠，循檐万国如轻萍。分昏割晓泰华耸，冲淮突汉黄河清。浮玉仙坛剑气赤，紫金佛域龙珠明。归墟宏泄碧海立，大江直下银潢倾。杨子渡头帆脚正，瞿塘峡口雷霆鸣。玄鬛长鲸舞北极，朱翎健鸟翔南溟。龟台霜寒月皎皎，桃都露湿花冥冥。狠石曾知已化土，瓮城始信空留名。英雄纷纷何足数，天语察察当心铭。张骞乘槎实可意，竖亥按步徒劳形。伸手便堪扶日毂，脱尘底用登蓬瀛。六气入口凡骨换，回眸一笑清风生。"}