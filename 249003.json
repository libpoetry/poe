{"id":"249003","title":"龙诗·瞻彼中陵","dynasty":"魏晋","author":"郑丰","text":"瞻彼中陵，兰蕙猗猗。显允君子，乐且有仪。沈仁育物，玄聪镜机。德充闱庭，名逸南畿。祁祁俊乂，言酌言依。鼓钟于宫，百里震声。亹亹令问，归我伟贞。厥振伊何，骏奔以惊。厥问伊何，民胥以宁。有鹤在阴，非子谁鸣。我有好爵，非子孰盈。潜龙遁初，有凤戢翚。王猷未泰，彝伦错违。皋门重管，资尔启扉。庶绩逌斁，非尔焉绥。翼翼京宇，尔瞻尔睎。民之胥望，如渴如饥。德音来惠，覆玩三周。沈润渊洞，逸藻云浮。结心所亲，曷变曷渝。路隔津梁，一韦限殊。终朝之思，三秋是逾。爱而不见，兴言踟蹰。"}