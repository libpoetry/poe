{"id":"586778","title":"贺彭都宪济物 其一","dynasty":"明","author":"钟芳","text":"岁当辛未斗插午，蓟寇俶扰京西东。蔓延青齐被河洛，赤子若堕洪炉中。桓桓中丞仗节钺，肃将帝命来丹枫。天声隆隆海岳震，一扫腥秽湔妖凶。遂乘馀威定川蜀，交荐实自廷臣公。先声到处如反掌，霜风千里飞秋蓬。蠢彼西戎不量力，犯我障塞绕边氓。藉公威灵又一往，毡裘十万转眼空。捷书屡报宠屡降，丝纶文绮颁重重。帝曰钦哉予吉甫，可遂相朕宣乃庸。纠弹无避秋隼劲，台端瑟瑟生清风。呜呼台端瑟瑟生清风，公无遄归，哀我人穷。"}