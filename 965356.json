{"id":"965356","title":"送怀玉之越谒秋房使君","dynasty":"宋","author":"胡仲弓","text":"纷纷人海中，有客面如铁。前日方游吴，今日又走越。一身天地间，行役劳岁月。问子去何为，岂是事干谒。往访蓬莱翁，欲换诗仙骨。此行遇故知，茂林有清樾。元龙百尺楼，千钧引一发。妙年负壮志，三军不可夺。不见韩致光，虎须手曾捋。不见烛之武，虽老更奇崛。一杯壮行色，肯作儿女别。朔风正凝寒，柳已不堪折。赠子一枝梅，掉我三寸舌。临风语未终，长江橹声发。"}