{"id":"748531","title":"寒夜自题秋中所为滦阳日乘卷后计一载来两扈滦直触?万端简为百韵自知凌乱复沓所不免也","dynasty":"清","author":"王拯","text":"玄云塞辽穹，庭宇黯如漆。空斋客竟去，独寐陷忧怛。揽衣起旁皇，家国感颠踤。关山数行迈，纪乘在书帙。夜梦屡模糊，神伤去年日。蹇赢方策惫，轮鞅苦奔轶。层冰郁嵯峨，大野莽飂颲。滑雪泥际，重关懔蹉踬。牵车渡狼河，?冼流澌沷。浩浩古塞垣，乾坤一憀栗。麻鞋卑吾分，不得见琫鞸。席毡就陋庳，日夕把弗聿。烟火爆湿薪，阴煤暗圭筚。饥餐杂薯蓣，腥酪复搀戛。回思丹棱直，宫树蔼如栉。秋风起塘淀，山水忽颜别。十年议和戎，战守误群帅。前徒又溃兵，扪足偾辕劣。小臣刚补被，腰脚困衰疾。朝闻狩河阳，一疏空行佾。雷风徒龙湫，鱼鳖尽淰潏。日午投国门，天衢涨尘殁。葱灵妇人车，悬罄大夫室。巢覆孰卵完，眼中尽鹠鷅。归来惨谋妇，作计信吾匹。分当即沟渎，誓不从窭隙。星火倏当门，官徒日敦切。国中留守在，钟虡俨犹列。缮甲幸可完，婴陴讵非烈。吾谋适不遂，事往忆如瞥。哀哉延秋门，日落乌尾毕。仙庄谁走马，魋髻夜吹觱。徒御失烟尘，窜身从草茀。笼东纷介甲，蹂地乱肤发。西山迷鬼魆。断绝沟水头，琅玱青瑚玦。斯时躯命贱，拌与世途决。揖盗孰启门，输金遂成谒。会朝天日闇，梦梦自出入。岂期佩交韔，重睹天王跸。艰难吾生微，屡作逃缝虱。光景偪暮除，旋车又番易。宣南值饯岁，情话有甥妷。乡信久浮湛，归心重回折。可怜鸡肋味，犹恋乌台帓。心知百事灰，祇欲空名揠。詹卜屡未谐，文书重填诎。家人修雨具，车子求轮铁。蕴隆火伞张，再觅滦桥辙。日车疑倒翻，汗血殷辕卒。天河微云淡，与客县斋发。关门祖饯劳，万马秋风倔。王程日百里，旅宿愁?蠍。一雨度石梁，双趼履重结。前山蹲虎豹，后岭卧貙猰。车徒频舍乘，风水屡昏局。百盘天梯尽，地底解鞍歇。峥嵘昔冰凌，魂梦忽飞越。烧空气如丝，旅夜又疏泄。十日酒仙祠，重来气呜咽。砅訇天柱崩，泪雨锤峰驲。笙鹤缑山迎，明蟾照仙阙。横空甲马驰，窗烛夜方灭。从来遗万乘，谁见龙髯捋。渥洼水飞腾，神骏奋蹴蹶。松风归鹤怨，华表空门揭。哀哉帝子灵，邈矣仙人筏。凄凄原上天，磊磊山头岊。疆帅壁东南，艰危见材节。攀迎孰慨慷，誓愿见风骨。由来天视听，在民孰敢夺。吾先使犬鹿，为用讵云悖。簪珥我何人，天人恨辽绝。萧条重旅病，性命如网罼。经月废栉沐，飞蓬俨囚桎。云中行雁来，书帛自天末。秋深玉门道，归信喜仓猝。请急朝闻诺，治任暮旋发。谁能一朝待，祇欲晨风鴥。中途转凄怕，噩梦数心愒。道旁朝飞雉，向我臆为说。并日趋王城，悢悢百撞挃。入门日气瘦，病妇待我诀。感君息犹存，见我语不出。百年嗟黔娄，殃厉几时绝。吾生行已矣，送子万缘毕。痛定还思痛，悲来欲谁述。嗣皇伏工兜，慈圣在官闼。元公方吐哺，抽擢到樗质。栖栖复栖栖，流涕偶迁秩。素心三两人，衡宇幸连蕝。日夕每过从，忧余独乌壹。今宵朔气厉，穷巷自煨柮。孤檠照绝编，开视肺肝热。持将就炉火，呵笔撮昏黦。墙头鸺鹠声，窸窣夜疑雪。非鬼亦非人，荒凉竟何物。朱门昨胠箧，闻怪亦久习。探丸伊何为，毡席独我昵。成诗窗曙送，炉火一星璱。"}