{"id":"924612","title":"次韵钱协待制秋怀","dynasty":"宋","author":"苏辙","text":"壮心老自消，秋思悲不怨。中怀不堪七，那用日食万。朝阳净涂潦，白露沾草蔓。夹衣搜故褚，酒债积新券。狙猿便林薮，冠带愁槛圈。梦追赤松游，食我青精饭。归心久已尔，佳句聊复劝。近闻洮东将，间出边马健。裨王坐受缚，右袂行将献。念此愧无功，归欤适吾愿。"}