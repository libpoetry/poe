{"id":"545134","title":"冬日同喻水部赵观察赵徐章叶郭郑六孝廉赵唐童范四文学游灵洞山房十首 其七 登洞山绝顶至白云洞　邑东南最高处云气出入其中岩壑宏朗径路窈窕游人至者往往忘返","dynasty":"明","author":"胡应麟","text":"踏尽青山兴未还，帝乡仍到白云间。琼楼特起三千界，绛阙遥封百二关。自拟探游穷地脉，谁论呼吸近天颜。亦知怡悦幽人事，持赠聊当茂宰閒。"}