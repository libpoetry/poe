{"id":"730725","title":"题庄思缄濠梁观鱼图","dynasty":"清","author":"严复","text":"鲲身千里横北极，图南更展垂天翼。涂间车辙困波臣，过河忽作枯鱼泣。由来物类有穷通，安排不必由天公。达人会心不在远，游目喜见鯈从容。庄周本非鯈，惠施亦非周，当其问答相尔汝，各以形隔交推求。施既知周为非鱼，周自知鱼乐有馀。正似梦时化蝴蝶，聊以寐觉分成蘧。岂待中流作圉圉，始被大夫称得所。必从异者而观之，肝胆何曾作越楚。应悟万缘同一机，所性虽异非乖违。举世皇皇各有竞，鱼自深潜鸟自飞。"}