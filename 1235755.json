{"id":"1235755","title":"立春日感旧","dynasty":"元","author":"吴当","text":"南楼谯鼓北楼钟，楼外泥牛綵仗丛。黄道泰阶春浩荡，苍龙观阙晓曈昽。麒麟烟树凤凰毛，列侍趋朝礼独劳。中使传宣排内宴，御园春动乐声高。春盘生菜翠如丝，内赐金幡映白髭。前度桃花何处去，故园花草不胜思。照眼榴花酒入唇，愁颜衰鬓又逢春。御沟冰泮河鱼美，惆怅江波有钓纶。"}