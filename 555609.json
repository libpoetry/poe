{"id":"555609","title":"秋雨歌送王生行","dynasty":"明","author":"杨爵","text":"往时逢君雪霏霏，而今再逢雨弥弥。天涯岁月惊迅速，倏忽春雪转秋雨。秀彼幽隅苞桑枝，我独乐此之无知。王生幸来同解意，转看又是相别期。秋雨秋声寒将至，郊原百卉色凋悴。祗见繁花畏风霜，惟有长松挺挺翠。忆昔豪士此心多，感慨将来为子歌。告别各怀情绻绻，相逢但记雨滂沱。吁嗟王生也，吾今奈子欲去何。"}