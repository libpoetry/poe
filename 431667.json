{"id":"431667","title":"寒假家居接校中开课信息，天寒岁暮，绝裾远游，行路艰难，离魂酸楚，吟成律句，以为纪念云","dynasty":"近现代","author":"刘凤梧","text":"临行争忍望慈颜，老泪婆娑两鬓斑。辛苦不堪遭雨雪，艰难多是渡关山。登程强作无情别，伏枕空期有梦还。仆仆梅林湖畔过，羡他鸥鸟自清閒。岁暮家园怅远违，无情风雪故霏霏。凄闻羌笛肠俱断，冷入梅花梦亦稀。疏柳遥瞻鸦晚集，彤云偏送雁南归。平安两字凭渠寄，一路思亲泪满衣。"}