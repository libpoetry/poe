{"id":"737724","title":"入关","dynasty":"清","author":"纪迈宜","text":"关外多峻岭，岭上矗重关。往返经嵚崟，龙门复长安。土木渐平衍，怀来颇宽闲。山势若却避，逡巡青冥间。西南接太行，其东亘西山。层层护神京，隐隐若龙蟠。居庸最雄长，两壁高巑岏。峡束四十里，危堞欹云端。咽喉扼要区，儿孙俯群峦。忆我初来时，乱石撞奔湍。石瘦伤马足，湍清惊旅颜。十步九倾仄，百里千萦盘。夜宿魂尚悸，晨征气犹啴。今过成坦途，顿忘登陟艰。但觉山色佳，松石增苍寒。涧水循轨流，徐响鸣潺湲。野屋插山嘴，屋角山花殷。丛祠结构牢，缘崖峻阑干。欣览未及毕，南口憩晨餐。问此何时修，两月倏改观。皇仁轸商旅，职贡通戎蛮。况兹来庭者，昆邪暨呼韩。岂忍令远人，兴嗟行路难。除道与成梁，令典载《周官》。帝曰其恤哉，勿惜公帑颁。至治洽唐虞，德泽岂易殚。小臣林泉侣，滥窃膺簪冠。斯游实快意，藤杖穷跻攀。宇宙富名岳，石室藏金丹。百未探一二，所惭双鬓斑。人生几緉屐，浩然发长叹。"}