{"id":"694695","title":"芸窗幽思四首","dynasty":"明","author":"周昌龄","text":"遥看草色天连雨，坐见苔斑水渍山。风月招邀惟我懒，莺花撩乱几人閒。新葩呈艳菁葱合，古树园阴紫翠环。点检药囊参术在，不妨扶老驻衰颜。水榭乘风恣浪游，隔江歌沸小凉州。冰盘荐荔堆红玉，琼椀浮瓜漾白沤。天地一时回爽气，林峦随处散閒愁。相思有约知何地，只在青山碧水头。自家怀抱少人知，萧室虚斋独坐时。香泛茱萸熏酒斝，冷倾梧露湿枰棋。寻幽祇用驰双屐，度世何须皱两眉。袖手无言心似洗，忽闻征雁过江湄。前山瘦尽水生寒，庭竹依依翠不乾。壶里已开千岁景，垆中应有九还丹。诗当得句翻慵写，琴到无弦岂用弹。墙角悄来香一树，巡檐终日许谁看。"}