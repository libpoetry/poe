{"id":"1130360","title":"偈三首","dynasty":"宋","author":"释慧方","text":"沔水江头叫一声，此时方得契平生。多年不识重相见，千圣同归一路行。临老方称住持，全无些子玄机。开口十字九乖，问东便乃答西。如斯出世，讨甚玄微。有时拈三放两，有时就令而施。虽然如是，同道方知。达磨祖师在脚底，踏不著兮提不起。子细当头放下看，病在当时谁手里。张公会看脉，李公会使药。两个竞头医，一时用不著。药不相投，错错，吃茶去。"}