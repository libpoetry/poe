{"id":"843621","title":"宣统己酉范祠春祭纪事","dynasty":"清末民国初","author":"叶昌炽","text":"又是嬴燔道丧时，鲁宫孔宅閟金丝。野人有祭方披发，海客能谈但傅皮。后进师心雕混沌，左言充耳效侏{牜世}。秀才忧乐关天下，百世闻风是我师。异地重瞻高义园，忆持使节到邠原。堇荼不改沿陶穴，蘋藻毋忘报水源。良相同朝惟富弼，霸才今日尽张元。裂冠毁冕嗟何有，礼教无逾视短垣。齑粥家风有象贤，箕裘趾美得忠宣。治当皇祐至和日，文在庐陵子固先。精椠访求昭德第，谠言启沃迩英筵。即看公库新雕本，留与诸生肄诵弦。"}