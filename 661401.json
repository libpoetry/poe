{"id":"661401","title":"余自病目閒居寡欢丁未岁初度试展余真命酒相对嗟岁月之不留悼面目之非旧因戏为问答以自释焉","dynasty":"明","author":"史鉴","text":"形体本天赋，全生无少缺。去冬婴祸罹，一眚肆微孽。药石岂不良，终焉左其眜。譬彼阳光微，有星俄尔孛。子虽我寓形，自来相附结。如何视得丧，曾不致悲说。将非坐斯累，乃与子乖别。恝然如无情，默尔斯结舌。子应徇世情，盛衰因改节。有情与无情，毕竟同归灭。慷慨奏清谣，轻云蔽明月。我生非孕育，因君试经营。形神日相向，如影长随身。君惟昩调燮，气淫斯疾臻。胡为不自省，乃独尤我云。我不与君厚，举世谁复亲。改节或他人，匪为我与君。我虽具形似，生而无性情。休戚殊不知，是非安得言。病目固为患，未足伤君生。励志苟不衰，存贤没称神。废视传春秋，圣门名素臣。视日能不瞬，亡宋实斯人。乃知善与恶，岂由盲不盲。君其务自勖，我亦同令名。"}