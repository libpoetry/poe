{"id":"702812","title":"送许周翰备兵井陉二首","dynasty":"明","author":"董其昌","text":"惜别离驹缓自歌，主恩经岁未蹉跎。称诗巳变吴风古，凭轼今麾赵帜多。乡思昼閒分岱色，边声秋劲走滹沱。江南亦有莲花府，竹马他年意若何。文武声光秉宪多，离歌频自颂中和。鲈乡不复知鱼嗜，蓬径时闻有鹤过。京雉五云看日近，关榆千障似星罗。慨慷欲绣平原否，闻道装中只五紽。"}