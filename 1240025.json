{"id":"1240025","title":"纪行诗八首 其一 龙江湾","dynasty":"元末明初","author":"张羽","text":"玄天无烈风，江水日夜清。驰波渺东注，回流抱神京。至哉钟水德，乃以龙为名。舟樯万方合，雄丽殊百城。昔云天堑险，今为衣带萦。山川迹不改，人理有代更。下马入官船，兹焉始孤征。祀事有常期，中心念王程。俯视万仞渊，不啻沟浍平。涉川古所戒，事重躯命轻。"}