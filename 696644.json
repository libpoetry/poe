{"id":"696644","title":"病中吟六绝","dynasty":"明","author":"郑善夫","text":"掩书卧玄冥，蟋蟀在床头。如何闭关月，耳畔鸣不休。形骸久为累，三尸今晏然。安得鲁仲尼，展转铸颜渊。虞卿为著书，卒岁坐穷愁。那知交字外，翻有逍遥游。有身终是尽，学死始长生。吾将鍊真性，去去凌紫清。爱河易漂溺，三山波浪翻。觅心了无得，吾今闭吾关。诗书破我拙，聪明多事起。那复黜聪明，返我混沌子。"}