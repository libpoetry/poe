{"id":"547057","title":"寿四明沈封君九十","dynasty":"明","author":"于慎行","text":"林类不知隐，行吟聊带索。伏生老嗜经，于道为糟粕。何如海上闾，三老同赐爵。上老冰雪肌，下老颜如渥。中老正敷愉，九十骨矍铄。释智绝町畦，纵心游恬漠。有子汉列卿，名在石渠阁。洗沐一来归，六传欢城郭。玉笈绿绨封，宝驷黄金络。华旌既绥绥，綟绶何若若。上堂问起居，跪进丹丘药。群从歘相从，翩如鸾与鹤。仙气结云霞，君恩散林壑。翁其爱玉体，延年千岁乐。"}