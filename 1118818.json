{"id":"1118818","title":"浣溪沙 其二","dynasty":"宋","author":"陈三聘","text":"翠幕遮笼锦一丛。尊前初见浅深红。淡云和月影葱茏。醉态只疑春睡里，啼妆愁听雨声中。更烧银烛醉东风。越浦潮来信息通。吴山不见暮云重。人生何事各西东。烟外好花红浅淡，雨馀芳草绿葱茏。苦无欢意敌春浓。不跃银鞍与绣鞯。曲筇芒蹻见衰年。寻幽来立渡头船。碧涧芹羹珍下箸，红莲香饭乐归田。不妨尊酒兴悠然。帘押低垂月影疏。梅枝和雪玉相扶。儿家春信入来无。半坠宝钗慵览镜，任偏罗髻却拈书。琴心谁与问相如。"}