{"id":"1237597","title":"古意八首","dynasty":"元","author":"廖大圭","text":"美人如琼英，被服閒以嘉。独居芳年晏，媒氏绝行车。当户理清瑟，曲终复咨嗟。山有兰蕙草，水有夫容华。盈盈绝代色，日夕念无家。朔风生夜寒，孤妾罗帷间。晨兴开妆閤，流泪复潺湲。流光损华色，佳人满邯郸。娟娟有新悦，君子不思还。愿君异明镜，照心毋照颜。良人出不归，孤妾在中闺。梦中或从行，觉来但空栖。驩燕一乖阔，颜色日惨悽。愁将清镜照，独掩春妆啼。方闻鷾鸸语，日夜鸣莎鸡。恐君盛年去，妾身贱如泥。中心冀君亮，终始愿不携。月出照我牖，独闻林鸟鸣。机中织文锦，殷忧竟何成。持此悦谁目，良人千里征。别离今几日，碧草生閒庭。何当一来归，泣涕言斯情。亭亭云中鹤，自昔为仙侣。仙人寄之书，飞来不吾与。我欲凌青霞，颇知尘世苦。杳杳莫嗣音，三山在何许。大星何落落，小星亦离离。须臾素月出，群景遥相晖。念我嘉友朋，携手同所归。盱矣道路长，怅然不可期。山阿有香草，采采不可掬。愿言遗同心，日夕行空谷。远道阻关河，怀人在心目。芳菲幸未阑，聊以身佩服。白云空中起，一雨群物滋。浮生在世间，徒费食与衣。古人虽已死，清辉照无期。岂复同碌碌，寂莫黄泉归。"}