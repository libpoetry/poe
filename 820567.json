{"id":"820567","title":"高阳台","dynasty":"清末近现代初","author":"吕碧城","text":"啼鸟惊魂，飞花溅泪，山河愁锁春深。倦旅天涯，依然憔悴行吟。几番海燕传书到，道烽烟，故国冥冥。忍消他，缘醑金卮，红萼瑶簪。牙旗锦帐风光好，奈万家闺梦，凄入荒砧。血沃平芜，可堪废垒重寻。生怜野火延烧处，遍江南，草尽红心。更休谈，虫化沙场，鹤返辽阴。"}