{"id":"417411","title":"渡江云　九日梦碧词集","dynasty":"近现代","author":"寇梦碧","text":"镜天沉悄碧，九州雁外，风雨一危楼。登临凄万绪，节物依然，人自不宜秋。红萸乌帽，更能消、几度清游。生怕遣、惊尘移海，无地著闲鸥。淹留。云边闲味，劫罅欢悰，尽簪花载酒。又争知、愁深酒浅，鬓改花羞。岁寒心素怜同抱，向何日、散发扁舟。呤望苦，宵来有梦相酬。"}