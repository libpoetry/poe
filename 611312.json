{"id":"611312","title":"衡阳七夕拟秋闺怨","dynasty":"明","author":"邓云霄","text":"天上人间隔几许，处处楼头望牛女。欢情别思两茫茫，泪洒银河一水长。西山挂月啼寒兔，倚桂佳人暗相妒。自笑应同后羿妻，十年夫婿戍辽西。寒衣未就催刀尺，露冷芳丛闻促织。锦字还能出巧思，何须五色竟蛛丝。城南少女明朝嫁，挑灯半夜缝裙衩。独下高楼恨转深，万重关塞万重心。休将河畔支机石，错比庭前捣练砧。"}