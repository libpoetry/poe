{"id":"1055922","title":"乌牙义禅师退居金陵与予有都城之旧能诗喜说修养年七十馀貌类三四十许人以诗道旧因次韵报之","dynasty":"宋","author":"李之仪","text":"幻化如空花，建立等修竹。四海不离身，一笑长满掬。相逢亦何有，展转犹所独。攀缘过九上，圆顿系一宿。岁月屈身臂，到此非问卜。心清闻妙香，老句俱三复。何当会实际，超然发吾覆。未尔且逡巡，更待梨早熟。"}