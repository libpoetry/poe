{"id":"1002410","title":"水龙吟 别故人","dynasty":"宋","author":"曾协","text":"楚乡菰黍初尝，马蹄偶踏扬州路。莼丝向老，江鲈堪脍，催人归去。秋气萧骚，月华如洗，一天风露。望重重烟水，吴淞万顷，曾约旧时鸥鹭。惆怅别离无奈，整孤帆、依然回顾。玉龙节底，故人情重，欲行犹驻。敛散功多，澄清志遂，好回高步。看归鞍稳上，文鸳班里，五云深处。"}