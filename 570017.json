{"id":"570017","title":"王怀中先生泉人也与余有通家分年七十有七矣貌壮丽健举止饮啖兼人既深东越建昌之学又善语玄素之秘访余弇中颇倾向言事诸少而刺辇上君子寻飘然远别得排律八韵赠之","dynasty":"明","author":"王世贞","text":"不必通家刺，衣裳为倒颠。乍惊颜转少，相对意俱玄。贮腹有千卷，问囊无一钱。尽驱妻子累，翻结宰官缘。泣路支离叟，怀人党锢篇。自因长住世，那可不忧天。甚矣吾衰矣，其然君岂然。太湖无限好，一曲养残年。"}