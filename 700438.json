{"id":"700438","title":"松坞草堂新成杂兴十二首","dynasty":"明","author":"顾璘","text":"空山卜筑敢辞烦，城郭逢迎太近喧。老病移家唯药物，野人乘兴自丘樊。频来白鹤如求友，旧种青松巧护垣。已办鹿车供出入，竹林多类辟疆园。野日迟迟阴更晴，山人睡起絮袍轻。松稍宿露因风堕，草际浮云傍水生。一壑无多堪独往，百年强半复何营。神仙服食长相误，不及清尊对客倾。山畔堂成祇自怜，凭高送目慰馀年。江横木末风帆转，寺隐峰西午磬传。野兴夤缘双短屐，斋居颠倒一青毡。嘉宾莫为忧岑寂，涧溜园禽尽管弦。何代新亭动客悲，皇都高拱控华夷。梁陈割据今谁数，王谢风流空尔为。王气接连天北极，江流襟带海东涯。平冈极目烟霄迥，鸿鹄冥冥信所之。投簪本意弄斑衣，痛哭郊原万事非。玄壤遗封空石马，白头残喘尚荆扉。乾坤有恨身同尽，五十无闻愿已违。细雨山前新草长，寸心何以报春晖。牛峰东南高触天，大石小石西苍然。疏帘对隐乌皮几，浊酒閒吟白雪篇。六代英雄埋野草，一川花柳媚江烟。无端人世升沈事，莫近山翁醉舞边。衰年多病自宜休，避地栖岩事事幽。风槛落花催酿酒，雨窗啼鸟唤梳头。柴桑剩著陶元亮，款段何孤马少游。野衲村翁俱接近，茗杯香篆足淹留。万峰云气入高斋，谷口冥冥细雨来。实喜芳春能润物，虚疑残腊早闻雷。谁家健犊临田出，无数寒鸦绕树哀。已约新晴扶杖去，东风留绽野塘梅。茅庐寂寂倚双峰，懒散无心拟卧龙。阶下水流分细涧，檐前云宿拥高松。何颙独有谈禅癖，阮籍偏于作吏慵。早识人间行路恶，肯因书剑误明农。郭外新移野老家，旧书犹载两牛车。樽空北海虚耽酒，地薄东陵漫种瓜。小径冲门分野竹，短篱临水透溪花。优游行乐元无尽，落魄浮生讵有涯。五岳殊方谁竟游，诛茅吾自爱吾丘。林峦历历罗窗户，竹树萧萧拥道周。梁燕每惊春梦破，野云能伴醉乡留。欲看明月生秋海，指点东岩架石楼。手种桃花傍短墙，老人殊自爱年芳。风晴数蝶穿红蕊，日出孤莺啭绿杨。薄饭时兼芝菌味，春衣浑带薜萝香。前朝戴墅知何处，芳草还生麋鹿场。"}