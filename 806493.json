{"id":"806493","title":"贺新郎五十八首 其三十六","dynasty":"清","author":"蒋士铨","text":"韦曲停双节。听人谓、关西夫子，宦情真别。画戟森门香凝寝，大笔重删中说。读复饮、唾壶敲缺。回首西清犹缱绻，只十年、令仆轮同列。公自立、不磨业。朝来渭水双鱼接，开看处绳穷匣启，烂然生缬。一往情深萦锦字，三载袖中难灭。有弟子、低回门雪，纸尾书名怀抱尽，奉缄封、俨侍先生侧。语声寄、陇头咽。"}