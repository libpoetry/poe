{"id":"531116","title":"赤虺河行","dynasty":"明","author":"杨慎","text":"君不见赤虺河源出芒部，虎豹之林猿猱路。层冰深雪不可通，千寻建木撑寒空。明堂大厦采梁栋，工师估客穿蒙笼。此水奔流似飞箭，缚筏乘桴下蜀甸。黯淡滟滪险倍过，海洋流沙争一线。谁驱乌鹊役鼋鼍，秋涛夏潦息盘涡。柏亭云屏济川手，奠民枕席休干戈。安得脩为夷唐道，镌刻灵陶垂不磨。"}