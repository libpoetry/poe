{"id":"739810","title":"题黄宣画鱼障子","dynasty":"清","author":"沈德潜","text":"黄宣画鱼得名胜国时，于今犹传画鱼障。寻尺之间分岛屿，滚滚波涛起寒涨。千鱼万鱼集堂上，小鱼游水随风浪，大鱼独立势倔强。想当经营时，天趣妙入神。走笔扫绢素，欻忽开金鳞。亦复工远势，沙平云淡纤毫分。渔翁小艇楚江岸，美人竹竿淇水滨。又疑积石既凿龙门通，水势直趋沧海东。赤鲤已趁洪涛风，震电烨烨行虚空，腾身直上成飞龙。古来屈伸变化数伊吕，莘渭奋迹还相同。人生局束良可耻，汨没泥沙为贪饵。纵游宜入沧波中，勿复噞喁恋沼沚。收图忽卷云涛堆，匹绡隐隐生风雷。"}