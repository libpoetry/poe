{"id":"1225153","title":"题袁子仁所藏巴船出峡图","dynasty":"元","author":"吴莱","text":"巴山一带高崔嵬，巴江万里从天来。前夫疾挽后夫推，黄牛白狗遽船开。晓风东回水西上，淫滪堆头伏如象。盘旋鸟道怕张帆，汩没龙渊惊棹桨。世人性命重涛波，吴盐蜀麻得利多。怪石急流须勇退，贪夫险魄谩悲歌。神禹酾江江更恶，五丁凿路空岩崿。舟船可坐尚发危，栈阁能行终泪落。嗟兹举目无不然，直愁平地即山川。至喜亭边聊酹酒，长年三老好摊钱。"}