{"id":"815383","title":"徵招四首","dynasty":"清","author":"项鸿祚","text":"茂陵不为伤秋病，西风自吹人瘦。天阔雁书稀，只恨凝蛾袖。麝烟寒易烬，剩断梦、年年依旧。离绪无端，俊游都谢，那禁杯酒。雨骤。战长宵，梧桐树，叶叶乱捎鸳甃。任道不销魂，到销魂时候，黄花开过否？第一是、重阳前后。拼夜阑挑尽篝灯，与影儿厮守。江城几夜听箫鼓，看看又过除夕。拥被不成眠，更寒侵帘隙。蜡灯摇瘦碧，第一度、凄凉今日。红袖尊前，玉梅窗底，有人相忆。岑寂。送华年，青衫上，零乱粉香犹湿。镜卜总无凭，断天涯消息。可怜归未得，怕明岁、依然为客。拌捡点十万鸾笺，记倦游踪迹。冷鹃啼落西湖月，词人可怜俱老。玉笥总埋云，剩秋风残照。薄游欢意少，忍重展、乌丝遗稿。竹屋蘋洲，酒边花外，黯然怀抱。愁草。掩闲门，知音绝，谁听怨琴悽调。暗苇泣孤蛩，耿窗灯寒峭。角巾归去好，定还共、夜台歌啸。醉魂远剪纸难招，悔相逢不早。茶烟半榻书连屋，幽深别开池馆。柳下惯维船，记柴门曾款。陂塘秋未老，正风里、露华香满。几蹋槐花，几题桐叶，鬓丝偷换。金粉。忆南朝，移家后，定有新诗盈卷。高阁枕江流，卷涛声不断。梦游思往事，尽分付、传神翠管。写故园一片斜阳，怕暮鸦啼乱。"}