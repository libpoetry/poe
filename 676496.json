{"id":"676496","title":"赠徐中洲","dynasty":"明","author":"文嘉","text":"徐市求神仙，入海竟不返。蓬瀛渺云涛，相望岁华晚。中洲海上来，眉宇青天开。手持白羽扇，笑上黄金台。羊裘客燕冀，出入王侯里。长揖公卿间，飘飖紫云起。北渡黄河津，洛阳多故人。终然无所遇，归卧西湖滨。西湖茅屋冷，自吸丹砂井。明月下青松，照见萧萧影。振策吴市游，相逢正清秋。无人识梅福，长啸空悠悠。何须鲁连子，世事皆如此。生计五湖烟，功名一杯水。拂袖赤城虹，相思何处逢。傥骑双白鹿，招我五陵东。"}