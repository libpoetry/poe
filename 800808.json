{"id":"800808","title":"洪武御碑歌","dynasty":"清","author":"查慎行","text":"升仙台前白玉碑，柱石拿攫龙之而。鸿文载在御制集，初不假手词臣为。我来摩挲一再读，颠者踪迹大可疑。忆昔元人失其鹿，群雄角逐争驱驰。濠州布衣人未识，芒砀云气常随之。金陵一朝定九鼎，六合不足烦鞭笞。是时楚兵最剽悍，不自量力来交绥。国家将兴有先兆，天遣来告贞元期。明明天眼识王气，故以险怪惊愚蚩。英君往往谋略秘，计大不许寻常窥。亦如田单破燕骑，神道设教尊军师。不然兹事乃近诞，小数何足夸权奇。白旄一麾江汉靖，军前长揖从此辞。留侯自伴赤松去，谷城空立黄石祠。天池之山高巍巍，竹林仙驭杳莫追。鹤归倘记石华表，世代已逐沧桑移。百年雨露在山泽，惟有松柏参天枝。"}