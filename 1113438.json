{"id":"1113438","title":"集英殿立侍观进士唱名六首","dynasty":"宋","author":"张镃","text":"早放天扉一刻开，更声初断雨声催。不因变化鱼龙日，焉有风云转首来。山绕彤城瑞雾凝，催班晓色渐分明。龙门肃立章身别，得著银袍却最荣。君王策士几临轩，好学隆儒古莫肩。忠鲠尽将裨治道，不令鼌董誉空传。青衫如草照春塘，争傍龙墀捧敕黄。功业便从今日去，莫教人道只文章。先世亲题雁塔名，宦途漂泊最关情。难将此语逢人举，归问寒斋旧短檠。科目从来本自宽，才疏秪合作粗官。雕虫半世将何用，可惜南湖负钓竿。"}