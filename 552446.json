{"id":"552446","title":"醉中寄霍东崖元方","dynasty":"明","author":"宋讷","text":"昔读昌黎醉留东野诗，深羡昌黎重东野。我与东崖生并里，踪迹参差不相舍。东崖清致多，幽居足图写。不上青云梯，笑傲王侯者。自愧堕尘网，身轻薄名惹。再拜问东崖，肯许作邻也。东崖笑不应，令我如喑哑。近闻赋归田，便欲往结鸡豚社。东崖起屋淇水滨，我亦结茅汉堤下。门前柳拂头，篱边菊盈把。香秫故园种，新鱼小船打。访道讲参同，寻僧问兰若。有诗次清韵，有酒倾老瓦。留客出笑谈，课儿诵风雅。太行烟翠入登览，终日风神两潇洒。又恐弃我还城郭，白雪阳春和弥寡。想见亭下此君为我苦留之，桑榆意气同倾泻。庶几古人心，相得真匪假。"}