{"id":"700636","title":"江上逢旧妓李氏见过四首","dynasty":"明","author":"高启","text":"玉筝红烛艳春罗，惯向高堂听汝歌。今夕相逢为重唱，孤舟江冷月明多。多谢停舟共一卮，石州歌罢各低眉。南园旧日同听客，零落如今剩有谁。谁识能歌旧散声，愁中听处尚分明。玲珑酒罢休催去，月落江潮尚未平。平常歌舞不能闲，多在青春甲第间。借问年来还到否，朱门风雨几家关。"}