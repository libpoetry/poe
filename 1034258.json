{"id":"1034258","title":"雹","dynasty":"宋","author":"戴埴","text":"玄黓执徐岁，月律终无射。京师连雨雹，小者如弹，大者如拳。林柯叶乱下，乌鸢折飞翮。屋瓦砉划遭击扑，居人颠沛，行道错愕。初疑巨飓掀捲冯夷宫，渊珍散堕光闪烁。复疑清霄万里驱长蛟，泣泪盈盈骤飘薄。棱层水精碎，喷噀珠琲滑。有识觑天巧，一何景象恶。尝闻圣人在上冬夏无愆伏，亭毒二气不相剥。破块封条已无异，祉羽无劳验风角。今天子握极衡，运斗枢，景化豫顺，群慝萧灼。精祲胡未孚，冰雨堕霄幕。其欲霈广泽，胡不为甘霖，沾丐枯焦重甲拆。其欲膏土脉，胡不为晞薤，厌浥瀼瀼普渐洽。其欲表诛伐，胡不为皑?，驷见而霣，草木黄落。其欲弭蛰虫、滋生植，胡不为嘉平之三白，驱蝗入地千百尺。或云水气专一不解散，胡不为长河玉岸之寒冰，可纳凌室助颁刷。或云阴气胁阳不相入，胡不为氤氲五色之卿霭，叶应丰穰昭帝德。此雹舒不如雨露，惨不如霜雪，结不如冰澌之严冱，散不如云雾之葱郁。天非欲示惩，讵用作戏剧。汉儒说證应，纷纷太不一。或贤邪易位，或赋敛苛刻，或妻妾失伦，或大臣擅法。玄道幽且渺，牵附多穿凿。仲尼百世师，麟经戒侵逼。此变凡在书，公室寖衰削。自下凌上曰僭，以柔变刚曰剥。沸汤湛冷泉，凝寒胜燠热。温雨受阴氛，凌冱自然结。时当秋气杪，是理尤彰灼。风起庚，庚作令。日行西，西主杀。数至九变，金乃从革。大则为兵小刑罚，内外靡不以时决。天地方会藏，沴候生京洛。得非少皞执矩未洁齐，得非蓐收为正有颠错，得非箕伯吞声不扫除，青女护奸不除灭。穹旻赫然奋严威，重阴胶固纷零落。我愿圣王睹此揽乾纲，用夬决，登俊良，屏邪慝。阴尘静扫单于庭，阳和遍吹邹子律。大明威威照九州，寒燠时序百谷熟。天若雨珠真可噱，请以缀衮冕之十二旒，龙旂和鸾之缨络。"}