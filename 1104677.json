{"id":"1104677","title":"司中司命五首 迎神用《欣安》。","dynasty":"宋","author":"郊庙朝会歌辞","text":"冠峨峨兮，服章蕤蕤。灵来下兮，进止委蛇。我涓我坛，我洁我俎。降舆却旌，于兹享御。绅緌舒舒，佩环铿铿。陟降上下，坛燎光明。有盥于罍，有帨于巾。不吴不敖，庶以安神。我诚既洁，我豆既丰。神来降斯，有俨其容。荐此嘉币，肃肃雍雍。何以侑之，于乐鼓钟。酌兹旨酒，既盈且芬。式用来歆，衎衎熏熏。何以宁神，荐有嘉笾。何以锡民，曰惟丰年。云兮飘飘，风兮棱棱。飙驭返空，杲日来升。归旆扬扬，众乐锵锵。我神式欢，惠我嘉祥。"}