{"id":"423182","title":"倾杯    和子野","dynasty":"近现代","author":"乔大壮","text":"夫容照水，红深浅，菰蒋畔。网落渔梁，帆明沙觜，樵青就路，莲娃泊岸。趁北渚秋风，扫纤云、净拂冰轮满。锦字回肠，驿亭穷目，烟中碧树，霜前白雁。对酒莫思身外，天高地远。吴绵欲换。澹妆成、柰阻星河，问蘋末何人、吹玉管。清商渐散。殷勤赏、旧序霓裳，月里孀娥伴。金波浩渺鱼更晚。"}