{"id":"1190395","title":"和高平朱参军思归作","dynasty":"唐","author":"韩翃","text":"髯参军，髯参军。身为北州吏，心寄东山云。坐见萋萋芳草绿，遥思往日晴江曲。刺船频向剡中回，捧被曾过越人宿。花里莺啼白日高，春楼把酒送车螯。狂歌好爱陶彭泽，佳句唯称谢法曹。平生乐事多如此，忍为浮名隔千里。一雁南飞动客心，思归何待秋风起。"}