{"id":"1042959","title":"出门无马行","dynasty":"宋","author":"刘攽","text":"市儿暮归钱满把，田翁秋收禾满野。人生勤苦必有获，天事岂常遗拙者。鄙夫能言知读书，十五著论惊群儒。文章不作少壮用，白发垂领皮肉粗。作官不如閒日多，得禄无若饥寒何。百年陈人谁比数，满眼贵士难经过。欲为揣摩心智短，欲学造请颜色赧。黄金难成丹砂贵，紫芝将秀白日晚。退居长安百不为，出门无马还步归。高天报施固有待，可得不如翁与儿。"}