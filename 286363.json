{"id":"286363","title":"渎山大玉海歌","dynasty":"清代","author":"李锴","text":"于阗太璞濡深青，龙膏麟髓凝苍精。白虹界天月死魄，古斑黝泽同晶莹。乾坤灵宝尚舆致，九牛汗喘来燕京。玉人磨砻靡岁月，仰盂呀口如天成。刳剔动肉不动骨，元气灏瀚栖百灵。神龙攫电野马走，鳞甲张满飞石鲮。海波浴日日转匿，伏阴糅作云霞蒸。淩兢魑魅辟不若，规模禹鼎援图经。轮广丈五深二尺，注酒不啻如淄渑。琼华岛中广寒殿，高寒六月留清冰。神物纳入诸品却，五山珍榻差抗衡。此时元氏主中夏，薛禅雅量吞沧溟。东南片水实视此，沼吴会见游鱼烹。时移世换玉云改，涂泥汨没归沈冥。风飙回首岁五百，覆以屋瓦谁经营。迦陵仙音若相吊，佛灯鬼火同荧荧。我闻玩物有深戒，玉杯漆器非仪型。天球不渝石鼓卧，辟雍东序长崇谹。"}