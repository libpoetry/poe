{"id":"403637","title":"花犯 南台探梅，因念客岁山居吟赏之乐，歌以抒怀","dynasty":"近现代末当代初","author":"白敦仁","text":"冷禅天、疏葩细萼，朦胧破春靓。雾寒风静。疑旧赏千林，雪岫香映。翠禽不到山窗暝。幽人谁唤醒。负晓月、一床花梦，揭帘看雁影。琼枝冷落傍瑶台，匆匆照眼处，不成觞咏。谁念我、欺风露，还寻芳径。相思付、玉龙恨管，人意视、霏英今更冷。但自把、一枝簪首，年光休猛省。"}