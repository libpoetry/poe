{"id":"700876","title":"过东林谒虎溪三笑堂二首","dynasty":"明","author":"梁元柱","text":"庐山山门何处也，远公戒行深般若。谁将酒政破山荒，我快驱车驻一下。百年长醉尽长斋，不妨出社更入社。南来长揖三先生，攒眉此公知我者。松顶拟闻襟佩还，落日阴阴泉玉泻。更向山间款竹关，缘萝鼠妇敲檐瓦。日落空山尚骑马，何人曾此开兰若。持钵山僧乞食归，问我此马何时下。大笑一声万壑鸣，搴云坐我白莲社。萧然百虑还虚清，却忆同盟面生者。须臾叱至辄尽欢，玉虹倒注金罍泻。再笑出门醉未醒，屋角饥乌寒啄瓦。"}