{"id":"1111403","title":"和黄循斋送景正辅户曹之夔三首","dynasty":"宋","author":"阳枋","text":"要路倦登临，渊明径好寻。卷收名利帜，揭示圣贤心。月使千家满，霜从两鬓侵。逃空三峡客，属耳听蛩音。自脱樊笼役，潜心克己私。是求从此日，非莫问前时。郡改山元在，江流石不移。人心日澜倒，先觉仰扶持。浅见论成败，先几烛是非。端倪还眇眇，勋绩自巍巍。学僻门常掩，诗枯毫懒挥。何时住岩下，质问此心微。"}