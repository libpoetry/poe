{"id":"1048082","title":"秦望山","dynasty":"宋","author":"袁默","text":"海上仙山与凡绝，迢迢弱水不可涉。鸷膺蜂准岂不知，长生不死心未灭。雄伯关中亦一时，并吞六国犹指挥。白矜功德愚黔黎，驱山塞海疑有之。吾闻卢生言，辟恶真人至。又闻徐市言，蓬莱药可致。愿捕巨鱼连弩射，史迁记此不及彼，古老相传恐真是。岷峨一夜失崔嵬，峨耳山从蜀道来。嗟乎六丁汝狂斐，区区为役长城鬼。"}