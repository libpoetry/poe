{"id":"583486","title":"送义官都阃徐元楷","dynasty":"明","author":"王缜","text":"相门才子真豪雄，志淩霄汉气若虹。平生杖义孝且忠，望云云杳心匆匆。朱轮紫幰驰青骢，上谒天子明光宫。驩承元老恩爱隆，定省不懈甘旨丰。一日养不换三公，美哉此乐乐不穷。金辉玉润谁能同，骊驹一曲听未终。翩然归佩鸣天风，玉缸丝绳酒正浓。为君献取春颜红，临岐一笑霜天空。"}