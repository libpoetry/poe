{"id":"500665","title":"追挽乐天王处士五十韵","dynasty":"明","author":"陶安","text":"衮衮多高位，寥寥少逸民。谁甘栖地僻，君独乐天真。直道追三代，行年傍六旬。日斜来舍鵩，时降踣郊麟。兆掩玄台旧，铭登翠碣新。偶然闻善行，渺矣悼斯人。公族周家后，儒门浙水滨。洪钟鸣义塾，封诰出严宸。累叶承光耀，孤标任隐沦。治生盘谷稼，寓意漆园椿。徐孺高南郡，黔娄祷北辰。堂馨萱草雨，庭艳棣华春。有诺黄金重，无疵白璧纯。言温消忿诉，恩厚洽宗姻。懒应弓旌召，常欣简帙亲。先茔培马鬣，宰木护龙鳞。孤竹清风古，三槐世德淳。氅曾披野雪，衣不涴京尘。径鹤随吟杖，渊鱼避钓缗。浮云薄轩冕，别墅友松筠。静奕商颜皓，酣眠华岳陈。少微占处士，太乙降尊神。栗里遥辞宋，桃源久避秦。屡丰欢未艾，嘉遁志弥伸。理契六虚易，歌吹七月豳。鸿冥托严濑，鹃语听天津。句爱仙游李，言排性恶荀。梦忘蕉鹿伪，坐狎海鸥驯。石发摩青藓，溪毛洗白蘋。屋乌翔子母，阶蚁序君臣。方沼玩澄碧，寒蟾掬烂银。南园花绕屋，北海酒延宾。采药携筐远，看山拄笏频。鼎茶浮豕腹，炉爇喷猊唇。樵牧交盟缔，儿曹礼法遵。庞公不入市，孟子愿为邻。楷范传乡里，威仪列介僎。芳菹芹笋荐，幽佩茝兰纫。息影林亭树，伤心世路榛。晦斋宁淡寂，晚节更持循。天运趋溟水，人生下坂轮。龙蛇报辰巳，乌兔走昏晨。永诀乖遐寿，全归毕此身。岚霏空胜境，霜露惨高旻。行迹留岩壑，遗文播缙绅。二郎官必做，双节女难伦。雅操犹如昨，修名愈不湮。孙枝联五桂，家学重千钧。作传需良史，垂荣等至珍。遂昌云岫冷，遥望一沾巾。"}