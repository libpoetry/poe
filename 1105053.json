{"id":"1105053","title":"读赤壁赋前后二首","dynasty":"宋","author":"文天祥","text":"昔年仙子谪黄州，赤壁矶头汗漫游。今古兴亡真过影，乾坤俯仰一虚舟。人间忧患何曾少，天上风流更有不。我亦洞箫吹一曲，不知身世是蜉蝣。一笑沧波浩浩流，只鸡斗酒更扁舟。八龙写作诗中案，孤鹤来为梦里游。杨柳远烟连北府，芦花新月对南楼。玉仙来往清风夜，还识江山似旧不。"}