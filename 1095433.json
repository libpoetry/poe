{"id":"1095433","title":"昭台行 其二","dynasty":"宋","author":"释居简","text":"将军发机阴中的，功如熟稼生螟蟘。母仪天下极尊荣，非道得之非所得。一朝乐去悲相随，霜露既降风凄其。茕茕吊景将安之，不自为计终奚为。关中旧约三章法，法当夷宗雠逆节。况复曾孙诛大臣，项背相望眉不颦。昭台不隔昭阳路，花落鸟啼春几度。麟角凤觜皆可煎，惆怅君恩非断弦。"}