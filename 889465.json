{"id":"889465","title":"三老图既成久欲作诗未果因次任漕韵","dynasty":"宋","author":"吴芾","text":"我久欲作三老诗，苦无佳句能解颐。抽轧鄙思成无期，有语欲吐还茹之。忽得新篇向此诗，恍如春草生谢池。明珠万斛光陆离，璀璨不减珊瑚枝。压倒元白头欲垂，直与李杜肩相差，使我手把不停披。忆昨梅花吐琼蕤，枝头爱日仍舒迟。虽恨捧觞无翠眉，吾人臭味自相宜，花下清欢聊共追。嗟我老来意气衰，归心已决不复疑。虽来江右把一麾，但知痛饮真吾师。尊前况逢冰雪姿，岂容不醉负屈卮。二老揽辔方并驰，一气相和如埙篪。百城感化熏兰芝，不事威怒轰雷椎。后园探春容我随，开怀笑语何熙熙。丹青写此一段奇，未羡九老洛水湄。何日归去山之崖，时命柴车载鸱夷。相逢径醉莫问谁，饮尽不妨寻酒旗。"}