{"id":"386773","title":"换巢鸾凤·戏赠蕖城孝廉，同爱师调","dynasty":"清代","author":"樊增祥","text":"微雨黄昏，又娇云荡绮，淡月笼银。倚襟初问姓，密坐始销魂。相思曾记在阑春，费伊几多，罗巾泪痕。刚挨到，荔子熟、玉颜才近。香烬，欢未尽。为问斛珠，可有楼东分。竹泪明江，蕙怀萋锦，无限人间酸恨。待得东风采蘼芜，好持缣素从郎问。须相怜，下山时、秀靥红晕。"}