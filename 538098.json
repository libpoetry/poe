{"id":"538098","title":"别子相","dynasty":"明","author":"王世贞","text":"吾党一时得，疑从异代来。鳌扶华顶出，鹏击大溟回。有重身能任，无坚势不摧。宗生尤卓荦，於我重徘徊。神赏荆人璞，能惊鲁殿材。句成兼庾鲍，毫腐失邹枚。四顾心逾切，相过眼倍开。骥腾咸辟易，凤举未摧颓。此日江淹赋，青天郭隗台。行留念萍梗，归去逐蒿莱。赫奕西京贵，飘零几祀灰。古今俱努力，显晦必关才。物理须推久，时名尽可哀。天涯未为远，挥白亦雄哉。"}