{"id":"690262","title":"己酉九日王宪副邀登客山有作","dynasty":"明","author":"张岳","text":"南山佳气入帘栊，此日登临兴不穷。万里长风开晓雾，五溪寒色浸秋空。黄花满泛樽中酒，短发还羞鹤背翁。为语山灵应记取，未须江汉问流风。溪上谁留紫翠堆，秋风吹送重阳杯。玄霜故染千林碧，天籁时传万壑哀。日月此辰应有会，江湖浩思渺难裁。明朝幸释方隅甲，萸菊扶衰拟再来。故山回首锁烟霏，廿载驰驱未得归。偶尔攀萝寻绝顶，那堪把菊对芳菲。溪云潋淡秋容静，疏雨微茫梧叶飞。似有宿缘成主客，呼尊更酌醉斜晖。"}