{"id":"813667","title":"齐天乐 三弟寄椒珠并蜀笺数种赋此二阕示之","dynasty":"清","author":"杨芳灿","text":"申椒密缀骊珠颗，玲珑是谁呈巧。郁烈盈怀，匀圆在握，雅称骚人襟抱。奇芬缭绕。似颂过灵花，酌来春醥。佩作香璎，辟邪不用铸刚卯。休嫌幻成圆相，当风偏逆鼻，生性孤峭。兰是同心，桂原共气，风格自怜差老。禅机悟早。爱百八牟尼，一般香妙。證人闻思，带些辛味好。文鳞六六巴江到，蛮笺百番相赠。海藻输华，溪藤让滑，幅幅琉璃光瑩。粉痕红凝。更染透桃花，十分妍靓。韵事流传，锦官城外薛涛井。宫中晓寒曾赋，衍波题未了，仙梦催醒。冶习销磨，香词零落，不似当年吟兴。旧游追省。把袍袄留题，遍钞还剩。待仿银钩，拨灯销夜永。"}