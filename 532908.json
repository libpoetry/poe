{"id":"532908","title":"送韩子成补三衢太守","dynasty":"明","author":"黎民表","text":"君不见凤凰羽翼何襹?，丹霄掣曳谁能羁。丈夫磊落负才气，遇合风云自有时。江左韩生称国俊，射策君门名益振。下笔偏窥左史书，剧谈合绾苏君印。曹郎待次拂衣回，管乐心情付酒杯。十载幽忧缠橘市，两朝仙驭上瑶台。畴昔论交几人在，一麾君亦思江海。钱塘江水日生潮，严滩明月何曾改。挂帆信宿且经过，予亦青山梦斧柯。兰阴之水葡萄渌，襄阳小儿铜鞮歌。腐儒岂辨一生事，黄金到手须快意。扬雄禄位诚足轻，相如肯与公卿议。浊水清尘自不同，贫贱之交莫相弃。"}