{"id":"550476","title":"赠王少文","dynasty":"明","author":"徐熥","text":"王生今年才十几，籍籍香名满人耳。已诧文章泻大河，更誇神骨澄秋水。目下三行腹五车，志如鸿鹄书龙蛇。遨游竟日车多果，烂漫千言笔有花。羡子襟怀何卓荦，羡子高谈何岳岳。五色争看鸑鷟文，片言能折充宗角。日来相见即相欢，同心臭味如金兰。高才岂复论长吉，年少还应陋子安。莫笑相逢频倒屣，如此宁馨谁可拟。堪叹茫茫宇宙间，眼中之人惟有尔。"}