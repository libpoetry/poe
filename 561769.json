{"id":"561769","title":"送寇员外阳之浙江佥宪乃父早守宁波也","dynasty":"明","author":"严嵩","text":"宿昔侍严驾，却驻海州城。今来持宪简，重问浙乡程。政忆留棠旧，名看擢桂荣。圭璋悬世望，鹓鹭列朝英。车接熊幡贵，冠峨豸角明。驿花迎拥传，湖水照扬旌。行部遗黎识，观风宿蠹清。晓装凌雾重，春舫压波平。兰署含香地，旗亭惜别情。临分何以赠，努力振家声。"}