{"id":"1127455","title":"韩魏公生日三首","dynasty":"宋","author":"强至","text":"治身时位俱云得，同体君臣系所遭。仁庙自从延辅弼，圣孙相继委钧陶。早辞十载调元鼎，尚拥平年出帅旄。白首未尝安富贵，丹心愈更事勤劳。曾无半语矜功大，犹有流言忌德高。皎皎忠诚通日月，悠悠险计息波涛。由来正直阴须相，此去勋名势转牢。伊昔初秋降申甫，于今外牧滞萧曹。恩颁天厩双龙种，赐及家庭一凤毛。再拜捧觞何所祝，愿公三熟见蟠桃。新秋再宿澄凉兆，间气生才历世稀。绿发文章惊紫殿，青云事业照黄扉。力陈社稷安危计，首斡乾坤造化机。二相鸿图三圣倚，两扶龙德九天飞。勋名屈指中阶少，富贵抽身北道归。翁子乡邦才得请，邺王台观已增辉。拥旄欲去观民政，仗钺俄来统将威。信令指挥千帐帖，仁恩涵养百城肥。西方几月留旌节，南面终朝待衮衣。入幕最容孤迹早，捧觞尤抱寸心微。初逢诞日称公寿，长愿台星辅帝晖。考近汾阳功更似，德攀卫武道犹非。洪炉物品常无滞，翘馆群英永有依。拜赐韦贤车服盛，元城传诏到庭闱。玉勒双牵名騕袅，锦章轻叠瑞麒麟。三朝丞相迎恩赐，万岁君王宠诞辰。将命綵衣宣汉礼，拜嘉香案望尧仁。太平致去今无迹，造化裨来昔有神。社稷一言尝定策，色辞九鼎但垂绅。乾坤不负谋谟力，日月难磨富贵身。封国连纡六金印，乡邦阻驾两朱轮。行追前训还英衮，再领群生入大钧。聊借寿樽倾北海，久叨宾馆祝平津。却应从此天文里，遂指台星作老人。"}