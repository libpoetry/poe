{"id":"172108","title":"击蛇笏·孔明庙前柏","dynasty":"宋代","author":"白珽","text":"孔明庙前柏，手版贼其枝。枯秭无生气，众目炫一时。何如孔公笏，铁面含霜姿。虺蛇何足道，正气屡奸欺。祥符庆历间，岂无纤人斯。闻之胆为落，不在彼在兹。圣学亿万年，圣源浩无涯。八传得巨源，愤学求似之。遗经与遗物，保护如婴儿。万里去复远，见者咸赍咨。况此一尺槐，千载孔林思。非无原壤杖，非无少正铍。用舍各有时，小大各有施。畴能起段公，共赋甘堂诗。"}