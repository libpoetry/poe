{"id":"1106513","title":"春日书怀二首","dynasty":"宋","author":"王炎","text":"杜门值春初，出门已春莫。子规日夜啼，为我诉春去。萋然草弥望，绿暗溪皋路。百尺游丝高，摇摇引心绪。归来坐窗底，有句不能吐。唤取黄奶来，且尝黑甜味。馀月雨新歇，风日亦已和。佳木颇秀整，好鸟仍啸歌。今我苦不乐，如此春意何。喧寂有异境，穷达元同科。此道贵坚壁，外物将倒戈。有慨怀古人，执柯能伐柯。"}