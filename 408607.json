{"id":"408607","title":"叩齿吟","dynasty":"近现代","author":"刘玉璋","text":"万疾从口入，入必由乎齿。万祸从口出，出亦齿所使。口与舌之间，惟齿相表里。我齿?复?，廿年坚如砥。今春一齿病，痛沿辅车起。有客载酒来，问字辨亥豕。哀哉不能言，应之但唯唯。一齿既违和，众齿俱病矣。乃知一小人，足坏众君子。我生懔兜坚，未敢哆兮侈。即于口腹间，亦未饕鲜美。岂曰慎疾乎，淡泊固宜尔。胡为造物悭，苦我以病癠。治之无奇方，拔之乃遗体。忍之复难安，伏枕思其理。二竖来黑甜，斤龂道所以。言我口舌间，出入俱不韪。出则飞词源，倒流三峡水。上惊九重天，下亦泣神鬼。入更太不廉，腹笥万金抵。渊渊十三经，浩浩廿二史。邺架三万轴，一一吸其髓。坐此采薪忧，?然牾且牴。我闻忽大笑，轩渠不能止。天地生我才，亦为读书耳。我才在我身，与身相终始。食古与吐辞，实为天所启。若欲祛此疾，除死而后已。揆之造物心，而岂宜有此。我言未及终，竖骇去如矢。醒来叩齿吟，勿药忽有喜。"}