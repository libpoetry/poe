{"id":"1006199","title":"贺新郎 其四 咏牡丹","dynasty":"宋","author":"葛长庚","text":"晓雾须收霁。牡丹花、如人半醉，抬头不起。雪炼作冰冰作水。十朵未开三四。又加以、风禁雨制。□是东吴春色盛，尽移根、换叶分黄紫。所贵者，称姚魏。其间一种尤姝丽。似佳人、素罗裙在，碧罗衫底。中有一花边两蕊。恰似妆成小字。看不足、如何可比。白玉杯将青玉绿，据晴香、暖艳还如此。微笑道，有些是。"}