{"id":"1117506","title":"滩声","dynasty":"宋","author":"邹浩","text":"长滩斗折转城隅，激浪飞声昼夜俱。猛讶龙骧带雷雨，缓疑仙会集笙竽。吟风古木那能和，弄影幽禽只自娱。我已无心到天籁，凭栏聊为一踟蹰。洗耳何须颍水清，淫哇涤去有滩声。宫商别奏天然曲，淡薄追还物外情。聊与沙鸥均至乐，谩同渔父引馀觥。个中一拍谁人会，长啸归来烟雾生。"}