{"id":"816593","title":"过武昌赠梁节庵太守前辈","dynasty":"清","author":"曾广钧","text":"雄略英姿应夙昔，南楼风景隔秋江。文昌日下苍龙集，武节飙驰白兽幢。讲舍规谟今弟一，此邦人物旧无双。股肱方寄淮阳守，鹏背天池意未降。北游闻见未能新，东徼烽烟彼有人。偶梦乘车游鼠穴，岂期飞剑合龙津。夕阳照我飘零色，明月疑君駊騀神。海思云愁俱旷代，共随圣者泣麒麟。莫倚谏书摧五鹿，空持襟韵狎群鸥。韦蟾惠政传新柳，谢朓诗情满郡楼。轻薄才人婴武笔，牢愁文字蟪蛄秋。愿君一扫昭阳翳，与挽江河万古流。"}