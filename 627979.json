{"id":"627979","title":"丙寅春三月叶端五招饮后山寿燕亭","dynasty":"明","author":"何绛","text":"城中大小山有六，无如此山快人目。苍松百尺夹广路，袅袅青萝挂高木。路穷忽见有人家，依然鸡犬与桑麻。此间男女并耕作，群羊曝日眠野花。石门中断对西湖，湖光山色时时殊。六桥掩映垂杨里，朝云暮草啼鹧鸪。主人亭上开瑶席，重费金钱宴宾客。四时之味置两头，笑倚胡床飞玉液。酒酣兴发洞箫起，座客新声清入耳。林木忽动云不流，蓝采秦青何足比。须臾赌酒齐弯弓，羽箭交加射春风。老夫虽乏猿臂技，观之亦觉壮心雄。吁嗟此城十载前，作客向人曾谈天。心醉名山未暇上，往来瞻望空留连。今日登山成白头，世间万事一墟丘。酌再酌，马脑盘光大白浮。谁为为奴谁王侯，会须一醉忘千忧。诸君切莫倚少壮，年光似电不可留。"}