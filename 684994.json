{"id":"684994","title":"送张谦","dynasty":"明","author":"王称","text":"东风变碧草，积雪开紫垣。都门集同袍，酌酒送行轩。剑歌一何长，波烈惊心魂。丈夫顾义分，岂为儿女言。名驹出幽隐，枳棘鸣祥鹓。千年值嘉运，万里期腾鶱。昆山固多玉，抵鹊良可悲。群龙方盈庭，子行独何之。空怀径寸珠，粲粲五色辉。相投不相瞩，鱼目甘同归。至宝岂真秘，良材终见希。谁能辨瑜瑾，迟尔黄金闺。醉呼秦淮酒，临岐歌慨慷。吴姬《小垂手》，一曲春风长。扁舟不停桡，去路但茫茫。青山入楚甸，白云思越乡。岂无壮士怀，击节心飞扬。凭将绕朝策，一赠囊中装。海鹤青云姿，岂解司晨鸣。时来暂敛翮，终当游太清。奔鹑复何知，开口笑沉冥。饥来不饮啄，再唳长风生。请看昂藏躯，宁与鸡鹜争。维应瑶台凤，可与蜚英声。故人发白马，翩翩临路歧。腰间脱玉剑，赠子表相思。霜铗尔勿弹，狂歌欲为谁。英风洒毛骨，四座惊别离。别离岂足惜，意气方在斯。何当凌九万，并驾青云归。"}