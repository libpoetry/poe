{"id":"665283","title":"溪上","dynasty":"明","author":"郑善夫","text":"南行遵溪浒，流景何楚楚。溪毛绣藻蘩，游鱼聚相喣。锦石亦参错，绿发明可数。小者如卧羊，大者如伏虎。飞湍所磨荡，兀兀自太古。丛薄交深春，不但蔚榛楛。兹游倦登陟，到此一延伫。况有令主人，意气不为忤。担囊轻百里，一一适我所。春花未终极，岂即怀故土。锦江非不佳，人情薄如楮。西游杜陵老，安得免愁苦。"}