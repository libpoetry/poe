{"id":"1226099","title":"伤废冢","dynasty":"元","author":"马臻","text":"春风习习吹花木，千山万山一齐绿。日午诸村社鼓喧，田家小儿健如犊。閒来徒步上前冈，累累古冢相攒簇。荷锄老叟向我言，元是前朝贵人族。贵人在时势绝伦，后拥前遮来绣毂。并吞邻土孰敢嗔，回山转水开林麓。相连冈干成一丘，斸断云根埋宝玉。大书功德纪丰碑，直向山前起华屋。子孙拟作千年计，尽是老夫亲拭目。星移物换水东流，泉下知谁伴幽独。翁仲双双卖与人，留得三竿两竿竹。寒食不见纸钱飞，只有啼鹃替人哭。又说东家来卜地，役夫日夜喧山谷。天理苍茫不可知，后车须看前车覆。"}