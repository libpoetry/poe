{"id":"701754","title":"奉和素翁平宁感事二首","dynasty":"明","author":"黄衷","text":"数至泉宫忽兆蛇，为刘何议出鼌家。形如蜂目生还忍，命类鸿毛死亦差。燬栋却悲巢日燕，游车谁式斗时蛙。钟陵神在江涛怒，天上论功自降麻。致师他日谩遗巾，榻外谁能更着人。肯信刘安真敌国，定知许远是纯臣。千家鬼录江山厄，列郡兵符草木神。何处可消冠盖恨，南州吾欲恸先民。"}