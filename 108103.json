{"id":"108103","title":"泝行回溪三十里入婺源县界","dynasty":"元代","author":"方回","text":"军马所不到，大山夹长谷。千载几离乱，不知有杀戮。鸡犬何晏然，未羡鄠杜曲。连林望不极，春晚蓊以绿。其大至如椽，谓之猫头竹。苦竹尤清严，翠荷森矗矗。厥上最宜杉，弥岭亘冈麓。种杉二十年，儿女婚嫁足。杉杪以樊圃，杉皮以覆屋。豬圈及牛栅，无不用杉木。联筏下浙河，善价不轻鬻。山高高至天，爇灰艺畲粟。又有茗荈利，商贩给南北。忧旱不忧潦，脱如岁不熟。蕨萁与葛粉，槌捣代糜粥。岂若水乡人，云贵至售骨肉。丑陋羞冶容，健寿由寡欲。定非私此邑，大言夸美俗。行脚遍海内，久久万辇毂。万端堕奸欺，往事杯水覆。曷不归乎来，于此擅幽独。崎岖荦确间，数步一匍匐。犹胜见贵公，膝行受耻辱。寒泉洗尘心，怪石醒醉目。野叟茅庐边，买邻愿兹卜。"}