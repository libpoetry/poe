{"id":"798241","title":"满江红 书生佳人苦乐各一阕，用板桥道人体 其一","dynasty":"清","author":"俞樾","text":"一片青毡，遮不足、万千风雨。止落得、飘零书剑，头颅如许。老大长充村学究，科名不到刘司户。剩凄凉、文冢哭秋风，书生苦。出建节，芙蓉幕。入画像，麒麟阁。尚青春年少，丰姿如鹤。束发交都收铁网，画眉人共听金钥。待功名、成了便神仙，书生乐。"}