{"id":"114820","title":"贺新郎·苍藓粘溪路","dynasty":"宋代","author":"刘之才","text":"苍藓黏溪路。帐山君、翛然羽化，梦魂何许。曾约秋云萦客袖，舞傍吟皋砚坞。矫清唳、裂穿云宇。江碧空濛无处问，问孤山、梅底人知否。烟夜永，耿心语。瑶华一去成幽阻。倚修篁、抱琴愁绝，天寒日幕。城郭悲歌华表恨，此事销凝千古。有招隐、小山能赋。蕙帐空兮谁夜怨，算课骚、读易俱凄楚。步深窈，堕松露。"}