{"id":"1031371","title":"姑胥行","dynasty":"宋","author":"蔡襄","text":"香泾无故流，胥台有馀基。太伯以德启，后王结心师。夫差昔好战，戈矛临越陲。天蟹须食稻，未拯吴人饥。于今十一贡，贫甚吴王时。全吴古都会，腴田溉湖陂。雨旸适小变，数米不足炊。吾知事本末，本末何由知。家户徼福利，坐输黄衣儿。平籴连拖漕，入朵天兵颐。囷窌不夕储，势若偷生为。长虑且后顾，荀卿有良规。"}