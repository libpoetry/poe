{"id":"1235245","title":"古杭秋日三首","dynasty":"元","author":"尹廷高","text":"正自无聊赖，西风更败荷。秋容森列嶂，曙色耿残河。吾道青灯冷，衰年白发多。曲生交久绝，借汝挽春和。故国无书问，他乡有弟兄。霜风欺老病，江海寄馀生。黄叶天涯路，清风雨外城。东邻似相恼，深夜捣衣声。成毁乾坤老，炎凉岁月忙。冥鸿既寥廓，烟鹭亦沧浪。江寺秋云白，宫墙夕照黄。倚阑无限意，一笑越山沧。"}