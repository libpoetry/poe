{"id":"805539","title":"贺新凉 初夏过陶然亭寻壁间竹素青士箌云旧题半已磨灭矣怅然赋此","dynasty":"清","author":"杨芳灿","text":"散步城西曲。爱萧疏、江家亭子，数椽幽筑。蝶后蝉前红意尽，换了愔愔浓绿。正雨过、烟芜如沐。一片凉光云树外，看游禽、三两閒相逐。耽啸咏，谢羁束。登临怅望流光速。背斜阳、藤花吹满，小阑干角。俊侣飘零天末远，回首不禁枨触。重认取、旧时游躅。坏壁摩挲题字脱，只藓痕、断处蜗涎续。消魂句，忍重读。"}