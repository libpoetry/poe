{"id":"673697","title":"春日偕谢邦实邵仁溥游乌石山浮觞浴鸦池","dynasty":"明","author":"许天锡","text":"好春无胜游，烟景难再续。眷我同心人，游衍绍芳躅。南寻乌石奇，萝径穷委曲。攀跻初阳峰，悠然豁遐瞩。千山收雨云，四泽涨春渌。天地净空明，乌兔互出没。落花轻且閒，点点浮红玉。流莺纵娇音，细草展繁缛。连衽俯天光，洗觞泛醽醁。四事偶相宜，一醉万分足。昔人哀须臾，夜游秉长烛。此意谁则知，啸歌山水绿。"}