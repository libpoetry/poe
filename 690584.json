{"id":"690584","title":"一笑馆","dynasty":"明","author":"张萱","text":"啸傲烟霞老转痴，欣欣载色满方颐。非关善谑常开口，自是无怀少皱眉。竟日粲然诗数句，有时筦尔酒三卮。逢场作戏人间世，万事回头总一嬉。相逢拍掌共呵呵，无是无非可若何。项领儿童须远避，揶揄鬼子任相过。平生磊磈皆消遣，满腹烦忧尽耗磨。世事时时堪喷案，不须人羡比黄河。"}