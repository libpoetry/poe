{"id":"1122995","title":"众乐亭","dynasty":"宋","author":"胡宗愈","text":"平湖拍岸海潮通，亭在平湖杳霭中。庄艳含春云岛晚，波光照夜玉壶空。动摇人影两桥月，洗涤尘襟四面风。野老半酣亭下笑，渔樵今日与民同。平芜十顷绿含烟，胜事兴衰已百年。岛榭漫随民意乐，溪山应喜主人贤。点妆野趣滩边鹭，彷佛妖容水上莲。日日流风转谣俗，棹歌长在钓鱼船。"}