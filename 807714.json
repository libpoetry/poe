{"id":"807714","title":"击梧桐  夏日同友人过竹逸斋头小饮赋此纪事","dynasty":"清","author":"陈维崧","text":"毒热镕金，火云焦釜，喘月吴牛无那。剥啄声，谁拉我。过君高馆，科头而卧。只愁避暑何方，除是剪却，乱峰千朵。更上危楼，快劈么弦，弹得冰天都破。小饮深谈，耳酣气热，不顾旁人而唾。算今古，几贤愚，讵有斯人长饿。归去先生烂醉，任他拍手群儿骂，且踏著、一街新月，把小词閒做。"}