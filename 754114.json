{"id":"754114","title":"青门柳枝词","dynasty":"清","author":"钱孟钿","text":"渭城风物又经春，嫩绿初齐客思新。记向大堤和雨折，泥他青眼盼行人。花未飞绵叶剪蓝，风吹无力起眠三。旧游最有难忘处，一路依依近汉南。折赠谁家怅别难，藏鸦时节絮初残。何当系艇扬州郭，一种青青雨后看。花落江潭客未归，轻阴漠漠拂帘衣。那堪烟雨催春去，深巷人家燕子飞。"}