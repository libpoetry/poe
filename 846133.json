{"id":"846133","title":"百字歌 庆潭帅兼平寇六月十四","dynasty":"宋","author":"无名氏","text":"庚金入伏，细推来、明日又还三五。见说帅垣佳气蔼，天降崧神生甫。礼乐词章，甲兵韬略，素备文兼武。称觞华旦，颂声交赞台府。好是比启元戎，剿除逋寇，不许奸偷侮。有此奇功高渤海，足慰湖湘生聚。暂统十连，折冲万里，行即驱残虏。九重环召，万年永佐天子。"}