{"id":"707630","title":"小寒日大雷雨","dynasty":"明末清初","author":"卢若腾","text":"今日小寒节，雷雨互相奔；雷声如伐鼓，雨水若倾盆。阴候合严凝，阳气反吹喷；造化节宣理，田家熟讨论：谓今大发泄，入春必膏屯。惜此麰麦苗，芊芊满平原；秀实未可保，何以足饔飧。吾家倍八口，闻之欲断魂。况乃时令忒，天心类晦昏；生民乱未已，岂独忧田园！戚戚怀悲悯，孤情孰与言？"}