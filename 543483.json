{"id":"543483","title":"清华馆为程生元鲁题","dynasty":"明","author":"胡应麟","text":"大鄣擅幽奇，名园负东郭。衡茅数十椽，轩敞带长薄。林木何翳然，空庭散鸟雀。清涟媚藻荇，绿波映蘅若。夹岸芙蓉披，中流芰荷灼。翩翻白羽下，拨剌紫鳞跃。之子吟逍遥，饮泌自斟酌。沾沾御元礼，亹亹献康乐。问字开扬亭，校书闭刘阁。丈人习名理，夙谙卧游乐。观鱼失濠梁，骑马涉京索。缁尘染衣袂，行行悔入洛。何当筑土室，行坐此丘壑。千秋三径中，求羊未寂寞。"}