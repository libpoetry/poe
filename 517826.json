{"id":"517826","title":"壬寅冬至二十四韵是日早雪晚晴","dynasty":"明","author":"黄淮","text":"乾坤开橐籥，历象斡璿玑。阴极初阳复，寒凝暖气微。葭莩灰已应，梅柳雪还飞。蠕动回生意，根荄孕化机。绣纹添弱线，霞采弄晴辉。吾道时当长，亨途迹尚违。厌闻严警铎，愁对锁圜扉。霜瓦饥乌集，风檐落木稀。目穷瞻雁字，体瘦怯鹑衣。自怪离情恶，兼伤狱吏威。行囊看渐涩，浊酒负频挥。涕泪酬佳节，仓皇送落晖。丈夫当许国，先达贵知机。迂拙迷前算，艰危愧昨非。梦魂长绕绕，桑梓故依依。臈尽春如海，花明锦作围。浮岚澄夕霁，空翠湿朝霏。密竹笼茶臼，晴杨拂钓矶。敲棋声剥啄，采药翠芬菲。水涉多冲鹭，山行亦采薇。香浮村酿熟，红泛鳜鱼肥。乐事难中辍，馀生或可希。鲤庭寻旧业，莱服恋亲闱。伫听颁恩诏，龙河一棹归。"}