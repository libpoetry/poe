{"id":"1136989","title":"水调歌头 其十二 和巽吾观荷","dynasty":"宋末元初","author":"刘辰翁","text":"仙掌下驰道，清露滴芙蓉。无憀似酒初醒，身世笑颦中。万朵花灯夜宴，一叶扁舟海岛，寂寂五更风。误赏明妆靓，愁思满青铜。陂六六，三十六，渺何穷。江南曲曲烟雨，谁是醉施翁。但恨才情都老，无复风流曾梦，缥缈赋惊鸿。寄语清净社，小饮合相容。"}