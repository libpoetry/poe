{"id":"432887","title":"蝶恋花 壬辰二月将尽，沉阴作雨，春寒弥峭","dynasty":"近现代","author":"姚鹓雏","text":"九十日春容易度。一半沉阴，一半风和雨。待到晴暄衣拆絮。轻罗纨扇迎端午。底事伤春无一语。不见春来，那惜春归去。锻炼冰霜梅万树。不妨桃李无开处。玉鸭烟消寒恻恻。柳怨莺颦，只有帘波识。不信闲庭芳草色。春归还把愁肠织。入水钗光留未得。泥带芹香，燕去空相忆。红煞雕栏蝉鬓侧。凭栏难觅柔荑迹。"}