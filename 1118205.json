{"id":"1118205","title":"送张叔潜编修造朝四首","dynasty":"宋","author":"陆游","text":"此士名高北斗南，眼中独许我同参。匆匆却作临分恨，一月何曾笑二三。简牍清闲胜校雠，题诗应肯寄夔州。东厨羊美聊堪饱，北面铃稀莫强愁。北窗铜碾破云腴，扪腹翛然一事无。安用雁行排院吏，正须鱼贯看胡俘。芒屩年来渐懒穿，闭门日日只高眠。今朝出送张夫子，借得南邻放鸭船。"}