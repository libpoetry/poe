{"id":"790430","title":"题金匮钱君阶登出猎图","dynasty":"清","author":"王家枚","text":"平原莽荡风萧萧，马蹄蹴踏猿臂骄。左挽乌号右夏服，逸气直欲淩秋霄。是何意态雄且杰，知君抱负殊卓绝。感慨中年髀肉生，寂寞吴钩向谁说。爰假校猎绘作图，身跨骏马来郊墟。红缨小队黄金勒，逐兔飞鹰列骑驱。俯射麇麋仰射雁，纷纷血染白翎箭。恍睹三河侠少年，棱棱英气眉端见。假令时当世用武，一剑筹边拓疆宇。直取阴山作猎场，弓鸣霹雳逃猰貐。君也生逢尧舜朝，寰海镜清风不涛。纵有射雕身手好，只合游艺嬉林皋。吁嗟乎，时局至今与昔异，鲛鲸出没等儿戏。安得十万水犀军，射潮之弩更一试。"}