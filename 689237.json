{"id":"689237","title":"七夕二首","dynasty":"明","author":"何景明","text":"逝节忽不处，佳夕复我临。神飙汎光蕙，渥露沾华林。缅彼牛女会，兹端竟难谌。形影憯相望，胡由接徽音。飘飖翠龙驾，髣髴青瑶簪。长河坐移转，素波敛西沉。灵彩欻以晦，游云起层阴。同欢恋胶漆，异处悲辰参。翘思慕远匹，感此涕流衿。举俗慕良旦，好尚各有趋。高楼曝纨绮，贫女无缯襦。移时曜灵没，素月复已舒。群居侈欢宴，长坐独愁吁。愁吁亦何为，同裯与我殊。春徂秋未返，膏沐谁为娱。仰视河汉女，相违复来俱。要知比翼乖，各阻天一隅。乖离有重觏，母使寸心渝。"}