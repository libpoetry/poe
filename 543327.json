{"id":"543327","title":"拟古二十首 其一","dynasty":"明","author":"胡应麟","text":"严霜结重阴，岁序忽已暮。念子当远游，抗手即行路。路行常苦远，客归尝苦晚。浮云蔽关塞，白日不可挽。昔为婚与姻，今为越与秦。落叶随飘风，飞鸿辞故群。君心岂难保，妾颜匪长好。登高望平原，四顾尽衰草。相思无朝夕，沈忧令人老。愿为双车轮，随君万里道。"}