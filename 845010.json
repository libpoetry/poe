{"id":"845010","title":"苏州有僧名虚生者，以诗要结善男女充报馆访员，傥亦所谓善知识也，戏题四绝句以谑之","dynasty":"清末民国初","author":"曹家达","text":"即空即色漫评论，戒行谁符两足尊。却被摩登伽觑破，一时牵引入旁门。屏绝尘缘托素怀，空门得当姓名埋。平婆偏爱僧伽相，香积厨中又献斋。欢喜缘难问目成，伽陀微密證三生。是谁作此无遮会，四大而今尽有情。维摩座上太荒唐，说法还将结习防。君是当时大弟子，散花兜取一身香。"}