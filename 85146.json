{"id":"85146","title":"村居书感次崧甫韵","dynasty":"现代","author":"丘逢甲","text":"寥落田园隔虏尘，买山聊此息劳人。昔贤原少閒忧乐，吾道何曾绌贱贫？入传且栽元亮柳，行歌肯负买臣薪？补天填海都无益，空洒东风泪满巾。乾坤苍莽正风尘，力挽狂澜仗要人。岂有桃源堪避世，不妨蔬水且安贫。天阊辽阻愁呵壁，时局艰危痛厝薪。祗恐南阳难稳卧，中原戎马待纶巾。"}