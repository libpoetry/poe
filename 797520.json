{"id":"797520","title":"念奴娇 题茶梦庵词稿","dynasty":"清","author":"凌祉媛","text":"琴心欲语。向花间、奏出闲情无数。舞榭歌楼游历处，莫笑词仙吟苦。旧迹青邱，新声白石，订就金荃谱。酒杯跌宕，鬓丝休叹迟暮。曾羡韵事流传，双鬟画壁，唱遍旗亭路。一笛东风吹梦醒，不是寻常箫鼓。侧帽狂怀，题琼俊笔，都把红腔度。江南春暖，客愁堆满烟浦。"}