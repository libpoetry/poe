{"id":"1089293","title":"次韵酬徐居厚寺簿","dynasty":"宋","author":"许及之","text":"度江见三白，飞雪为谁妍。因山行毕役，忧国且愿年。眷言灵驾发，绵延属车骈。阳侯既效职，滕六敢自贤。阁阴不忍下，竣事即堕前。山林亦缟衣，挥洒纷素筵。似与孤臣泪，同作珠贝编。岂无访戴舟，拘文不容牵。感君相料理，语妙堪流涎。奈何补天手，袖此鉴湖堧。不受邻僧米，颜公合忧煎。挼挲映雪眼，纵臾吟诗肩。同时天下名，一日方九迁。君不策高足，馀子烦后鞭。"}