{"id":"1110877","title":"仙洲新亭熹名以昼寒紫微张公为书其额判院刘丈乃出新句辄次高韵二首","dynasty":"宋","author":"朱熹","text":"闻说藤萝外，神龙旧所蟠。擘开千丈峡，写尽一襟寒。赏寄三杯酒，归投六尺竿。若无诗律好，清绝不成欢。悄茜非人境，寒蝉夏已稠。阳崖惊素雪，午扇怯清秋。共说新亭好，真堪妙墨留。赏心元不厌，仙梦肯来游。"}