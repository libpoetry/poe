{"id":"1068658","title":"祁阳成逸画浯溪图相示为作长句","dynasty":"宋","author":"王安中","text":"少文阅世老不出，自画云山满墙壁。澄怀观道追所历，坐觉琴声隐金石。我亦七年湖外客，梦中犹泛湘江碧。浯溪之图喜新得，身卧岭南心岭北。忆尝留语溪边僧，异时人读唐中兴。说与此乃秦典刑，三句入韵之罘铭。今欲复作谁可令，似有元结无真卿。风烟惨淡万古情，不如且寻画隐成。"}