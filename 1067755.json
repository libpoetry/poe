{"id":"1067755","title":"宿西林寺有先特进及先学士诗","dynasty":"宋","author":"李彭","text":"渡江送行人，我行亦清兴。草木春路赊，斜斜复整整。独造此宝坊，深稳庭宇静。复阁衬烟霞，疏林泄钟磬。残僧涩对人，短童工汲井。杖屦若能神，迥知兹游胜。楹间盘硬语，怪底光炯炯。追还曾高风，熟复发深省。来归十阳秋，足不践斯境。猿鹤情未忘，拾松来煮茗。"}