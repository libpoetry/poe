{"id":"610986","title":"集米仲诏湛园分得松关花径戏作长歌二首 其一 松关","dynasty":"明","author":"邓云霄","text":"巨灵驱山作平地，徂徕移在名园里。倒茑垂萝倚牖翻，夜夜波涛聒人耳。龙鳞马鬃浩呼汹，萧森转觉秋原空。有时风静横挂月，鹤梦渐醒露华发。残钟远磬度林迟，坐来谡谡凊肌骨。换骨求仙待■苓，更携灵笈阅丹经。叩门恐有赤松子，为报云关且莫扃。"}