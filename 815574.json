{"id":"815574","title":"蓉湖消夏竹枝词十首","dynasty":"清","author":"秦燮","text":"冰纹窗子绿栏杆，水涨城河荡桨宽。怪底少年争下网，对门红袖隔帘看。鬓花双亸翠云钗，女伴相携戏水涯。只有小姑羞涩甚，低头无语看弓鞋。垂垂短发女沙弥，水作丰神玉作肌。瞥见画船将傍岸，镜台先去理双眉。双双竞趁木兰桡，挟妓招凉五洞桥。莺啭一声花底歇，琵琶斜抱隔船招。樽前度曲敛双蛾，酒入香腮媚语多。郎酌半杯侬半盏，十分沉醉不胜歌。轻纨歌扇写蝇头，手弄香囊茉莉球。水榭半开帘半卷，绿杨阴下看归舟。捻脂弄粉踏摇娘，纤手殷勤递酒浆。落空暗将瓜子剥，送来还带口脂香。环翠楼边拟扣船，无腔小曲唱当筵。酒拼卜夜迟归棹，还向渔舟买钓鲜。新样衣衫时样鬟，慈云寺里正清闲。荷花未放游人少，悄语渔船到惠山。敦罗衫子软纱裙，一样温存眼色分。只恐贪杯郎醉倒，累侬代饮觉微醺。"}