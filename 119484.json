{"id":"119484","title":"赠解禹玉","dynasty":"宋代","author":"陈造","text":"读书只博双鬓斑，诗好岂解留朱颜。平时无客怜辙鲋，触处有人嘲饭山。相府略尝唤宜禄，木门不梦窥铜环。多病但结药裹伴，得酒间发诗囊悭。频频终缣鴬斯饱，浩荡拟逐江鸥闲。未死更费屐几两，此生只欠茅三间。丁年悔不全吾高，正坐枵腹守不毛。卑官餬口竟何补，捐弃什百收一毫。执版仰看上官面，可复直气陵群豪。夜剔残灯赋招隐，愁追交情广楚骚。丰约仅足优龙具，污隆真可付马曹。共嗟孔奋不自泽，政复所至无脂膏。向来枯策苦伤生，涂穷却用陶性灵。故人肯来问牢落，河畔罢吟草青青。夫谁急草修期檄，夫谁大刻班超铭。孽虏游魂须晷刻，燕然苍石高峥嵘。横槊千篇月三捷，是责舍子谁当能。可遽学我赋归来，临流欲濯襟袂埃。老子期君旧不浅，看不要津舒壮怀。乌惊兔忽易寒暑，尧蓂不办供合开。文字玩世请少息，盛时难得君念哉。昔人听谋取一得，勿以老耄资笑咍。君不见壮岁一跌子陈子，江湖毕世甘低回。"}