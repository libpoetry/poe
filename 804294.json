{"id":"804294","title":"宿松树塘","dynasty":"清","author":"和瑛","text":"苍松傲雪青霄上，六尺方床对松放。清秋月照松间雪，雪月交光松心壮。四时盘错不改柯，夭矫虬龙茁无恙。忆自天戈西北指，大木斯拔疾雷将。旦旦伐之四十年，梁栋尽供都料匠。赖有相传不朽根，迸发孙枝排翠浪。不材偃蹇空山者，剥炼香膏医俗瘴。坚贞木性足千古，任尔行人目皮相。"}