{"id":"783921","title":"东山纪事五言排律二十韵并呈董东堡","dynasty":"清","author":"金朝觐","text":"东山肃瞻仰，密迩式前人。风树儿孙听，园林世代因。身居华屋乐，心切首邱仁。霜露常殊景，冈峦近比邻。成功原自艮，开物必于寅。隅对参星次，宫分木德春。平临当绿野，高拱接苍旻。重叠张帏幕，趋迎作主宾。川回疑带曲，峰矗俨云屯。势隐宫墙閟，形联指臂亲。何须驱虎豹，聊复辟荆榛。石笋环城郭，虹螺供海滨。柏枝摇凤尾，松干簇龙麟。神路溪桥引，灵泉古井新。烟岚凝瑞霭，蔬果荐嘉珍。应谨樵苏禁，将令雉兔驯。閒花堆小径，短草藉晴茵。遗令希元凯，佳城待沈彬。青乌传已失，黄壤辨谁真。董德章犹在，何殊郭景纯。"}