{"id":"1005755","title":"忆筇竹杖词","dynasty":"宋","author":"舒岳祥","text":"筇竹杖，筇竹杖，敬斋惠我侔璆荡。万里岷江下峡船，大竹一筒中贮两。四明直在海东头，我得一条长在掌。蛟龙已蜕脊骨全，色如黄玉中心坚。节围五寸茎似笔，重如铁石声铿然。杖兮杖兮吾与尔，曾入千岩万壑里。虎豹远遁兮魑魅不逢，走及狙公兮追及鹿子。忽不见兮谁从，宁入水兮为龙。或以挝马兮其毁，不逢日暮兮山空，篁竹鬼啸兮雾雨其濛。"}