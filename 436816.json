{"id":"436816","title":"饮酒五首","dynasty":"金末元初","author":"元好问","text":"西郊一亩宅，闭门秋草深。床头有新酿，意惬成孤斟。举杯谢明月，蓬荜肯相临。愿将万古色，照我万古心。去古日已远，百伪无一真。独馀醉乡地，中有羲皇淳。圣教难为功，乃见酒力神。谁能酿沧海，尽醉区中民。利端始萌芽，忽复成祸根。名虚买实祸，将相安足论。驱驴上邯郸，逐兔出东门。离官寸亦乐，里社有拙言。万事有定分，圣智不能移。而于定分中，亦有不测机。人生桐叶露，见日忽已晞。唯当饮美酒，傥来非所期。此饮又复醉，此醉更酣适。徘徊云间月，相对澹以默。三更风露下，巾袖警微湿。浩歌天壤间，今夕知何夕？"}