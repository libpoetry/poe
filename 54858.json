{"id":"54858","title":"归途再次韵","dynasty":"明代","author":"顾清","text":"燎烓长烟升槱蒸，百官星拥桥山陵。鸾车龙驭想戾止，玄云郁勃中天兴。六飞南巡知近远，为感岁时还惕兢。江淮民力惟国本，先皇子育多愍矜。乌号空抱鼎湖月，血泪几与山泉凝。翻思年少上陵日，隔城望山飞欲登。来时不愁沙河涨，归路曾踏章村冰。年华不留心独在，踞鞍十里已弗胜。出山望城喜月上，骑火夹道如春灯。化人楼殿锁寥寂，金碧斩新无与朋。茫茫缘业谁为考，无乃劫运相凭乘。再吟嘉赠拟赓属，一韵费酒几盈升。我才白发梳渐短，君思川流来日增。聊将岁月纪行役，敢与斤垩论工能。尘途纷扰又三日，冈陇下上应千层。明年再到知健否，归问老韩寻赤藤。"}