{"id":"697609","title":"咏董原汉凿白云楼东西二牖和高李二君二首","dynasty":"明","author":"胡直","text":"登高忽似出笼樊，坐看千山绕禁垣。溟海东来通太液，昆崙西控引中原。且从啸月留官阁，耐可披云叫帝阍。词客有怀能作赋，不同王粲忆乡园。金门病客惭真隐，粉署高楼得并娱。正与白云同偃仰，不妨明月坐跏趺。窗中野雀閒相聚，席上山峰暝欲无。共道楼居生逸思，拟将官舍等蓬壶。"}