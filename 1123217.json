{"id":"1123217","title":"拟古二首","dynasty":"宋","author":"赵友直","text":"圣王创立制，先务正经界。群侯肆兼并，井田随破坏。经界紊其坊，曷所辨中外。三王化邈矣，五霸迭相代。仲父作内政，兵与农胥赖。列辟已无周，重俾宗且戴。伟哉九合功，愿执鞭相待。堂堂谷中室，草木恒相邻。顷缘出游衍，室内虚无人。犬羊窥我间，蹄迹分扰驯。秽我衣裳区，安所置其身。翘然起遐思，结屋依湖滨。手执羲皇卷，门栽五柳春。春风一披拂，意恐缁泥尘。"}