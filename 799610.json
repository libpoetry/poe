{"id":"799610","title":"游峨眉山歌","dynasty":"清","author":"许缵曾","text":"伊昔坡《山经》，峨眉冠五岳。杰然镇坤维，苍翠万仞削。初疑宇内无此奇，今日所见更过之。乃知天地灵怪不可测，生平游览快意无如斯。既蹑飞龙岭，还登歌凤台。狂客已长逝，真人不复来。丹炉火冷鹤驾远，谭经石榻生莓苔。一步一惊诧，十步一徘徊。上有排空叠嶂翠欲滴，下有飞泉百尺声如雷。巉岩鸟道崎岖入，天门一隙云光白。八十四盘最上头，婆娑万树清阴碧。探帝座，凌丹丘，白云飞扬，长风飕飗。积雪如严冬，凛冽披重裘。俯视岷江万里蜿蜒仅一线，蜀山千点参差罗列儿孙俦。花为优昙色，鸟作迦陵声。天香夜不散，法鼓昼长鸣。金轮忍土震旦推第一，赤髭白足灵机妙道真难名。须臾报道佛光现，苍茫云海蒸奇变。烂似庆云晕若虹，林岩五色增葱茜。金桥突兀驾虚空，仿佛珠眉绀发容。忽然云散光亦灭，惟有朝暾荡漾倒挂金芙蓉。眷此灵异境，神魂欲飞越。远胜赤城梁，何数蓬莱窟。吁嗟道之难难于上青天，几人能到峨眉巅？仙都佛国尽在此，请君莫惜多留连。"}