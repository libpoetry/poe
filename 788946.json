{"id":"788946","title":"述怀五百字留别吴门诸同学","dynasty":"清","author":"杨宾","text":"忆昔居安城，发覆才半额。举止异常儿，父母争怜惜。自谓守青缃，终身寄篇籍。薄有良田畴，东西免怵迫。孰知生不辰，风波荡几席。悲哉我二人，家破投蛮貊。道远八千里，冰坚五六尺。关云片片黄，塞草荒荒白。平生未出门，出门乃局蹐。不复见中原，焉能得安宅。犹记送行时，舟泊姑苏驿。大母惨不言，仲父相扶掖。宛转就母怀，仓皇竟无策。牵衣哭一声，寸寸肝肠磔。弟妹年更小，但闻语啧啧。我尚无所知，彼亦何足责。仲父养军中，不作沟中瘠。车骑有香囊，仲郢无牙笏。春冬搦管书，秋夏弯弓射。覆巢赖有此，亦足安魂魄。蹉跎八九年，仲父复易箦。故乡未得归，大母垂黄发。极北望我父，血流双眼赤。纵有断鸿飞，奈此重关隔。可怜七尺躯，怅怅何所适。从兹事砚田，长作吴中客。愧乏济川才，又非凌风翮。谬辱诸贤豪，谓可倾肝膈。班荆多赠缟，盘飧或寘璧。借以供大母，庶几慰日夕。而乃天不吊，大母溘焉没。客路挽灵车，家山谋窆穸。窆穸复踟躇，宁忍闻沙碛。恐我父母知，老年伤踊擗。终念此大事，敢用私情格。所赖有季弟，晨昏强宽释。同气有三人，季不离亲侧。大母在堂时，仲亦关东役。嗟予独何人，廿载情空剧。赎罪少黄金，鸣冤须肺石。天子昨南巡，愿以身代谪。銮舆已垂问，鞭挞仍遭斥。自叹一男儿，遇事能擘画。翻不若缇萦，上书传史册。岁月如逝波，转眼已非昔。更不省庭闱，生子诚何益。结束新征衣，包裹旧巾帻。挥手别亲朋，洒泪辞叔伯。萧萧白日寒，渺渺云山碧。谁云道路长，今日乾坤窄。"}