{"id":"1244930","title":"昆山谣送友人","dynasty":"元末明初","author":"郭翼","text":"吴东之州娄东江，民庐矗矗如蜂房。官车客马交驰横，红尘轧投康与庄。鸡鸣闹市森开张，珠犀翠象在道傍。吴艎越舰万首骧，大帆云落如山崩。舟工花股百夫雄，蛮音䝤语如吃羌。水仙祠前海茫茫，鱼鳖作道虹作梁。龙堂贝阙当中央，灵女媛歌吹笙簧。冯夷伐鼓相铿轰，或乘飞龙下沧浪。大樯小樯火流光，翠旓摩云互低昂。左驱勾陈右搀抢，天子锡命下南邦。重臣下拜灵慈宫，太平无象跻成康。吾州富庶文物昌，厥田下下赋下上。岁贡天府民职恭，君子訚訚讲虞唐，小人业业为工商。大夫从事举贤明，掌曹僚属登其良。王郎作掾材用长，理烦剸剧乃不蘉。自少轩轾有父风，穰穰学业盈囷仓。乃翁七十须眉苍，二三昆季故昂藏，中郎虎髯黠而彊。诚心恳恳爱其兄，愿汝忠謇为国祯，子孙昭孝百禄将。愿集中正以为裳，愿以仁义杂为珩。愿言揖子以为明，德音秩秩亦孔章。"}