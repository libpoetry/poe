{"id":"156747","title":"念奴娇·一天春意","dynasty":"宋代","author":"李处全","text":"一天春意，趁东皇幽赏，重飞端叶。造物有心成伟观，来伴红蕖开彻。桂魄初圆，梅腮全放，节物俱奇绝。冷官门巷，望中北固楼堞。遐想蓬底高人，拥衾无寐，九曲长增结。我亦低窗翻蠹纸，失喜瑶花盈尺。拥鼻孤吟，搔头危坐，所欠惟佳客。须君来此，脸纹相对生缬。"}