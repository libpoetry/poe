{"id":"826257","title":"扫花游·民国十五六年，余卜居圣湖之滨。每来往孤山，见道侧孙花翁墓埋没蓬颗间，心焉伤之，拟为修葺，未果也。旋闻湖滨筑路，墓将被毁，方商之周湘舲，谋迁葬，得易大岸自杭急札，云墓已毁。湘舲立遣人往杭道地，则仅得束棺之铁及石碣、石案诸物，棺椁则云已化尽。湘舲乃与刘翰怡筑冢于道左高阜，表曰宋词人孙花翁墓，树石案于前，实则遗骼已莫知所在矣。方事之殷，大岸为图纪之，且题词甚悲，久存余所。越十余载，余避兵香港，大","dynasty":"清末近现代初","author":"叶恭绰","text":"词心百结，付一往沈冥，罢歌苌楚。怨痕梦缕。尽秋坟夜唱，鹤衣愁舞。坏土飘零，莫话西陵风雨。逐流去。问尘世那寻，堪葬花处。穿冢空自许。甚没分同归，段桥西路。菊泉荐俎。好萧条异代，共盟幽素。满目江山，谁省骚人意苦。漫回伫。折冰弦、恨深重鼓。"}