{"id":"421843","title":"圆山贝冢","dynasty":"近现代","author":"连横","text":"巍巍台北城，万瓦鱼鳞覆。蜃气幻楼台，龙宫耀珠玉。我来淡江滨，独爱圆山麓。贝冢尚可寻，千年出幽谷。土色隐斓斑，波纹断复续。云是原人居，穴处传其族。结绳虽云遥，石锄犹可斸。惜无龟甲文，得馈今人读。今人号文明，犹见狉榛俗。仓颉制奇书，天愁鬼夜哭。忧患自兹来，贫富日争逐。富者餍膏粱，贫者甘藜藿。劳逸苦不均，生涯常局促。乃知人世间，所争在饮啄。何如无怀民，食饱还鼓腹。缅怀太古前，独倚潭边竹。"}