{"id":"1235064","title":"古行路难","dynasty":"元","author":"张崇","text":"君不见古来行路难，只有荆卿报燕丹。感君恩厚为君死，自知故国一去无生还。秋风易水自今古，中有恩情别时语。武阳饮酒荆卿歌，壮士相看面如土。秦山嵽嵲秦关高，奋身西上腾惊猱。尽倾肝胆许知己，性命不啻轻鸿毛。画图再拜王心喜，图穷匕首明秋水。劫土复地计全非，何处秦云泣燕鬼。当时一语思匡国，精神动天虹贯日。狂谋肇祸鬼不祀，大业帝嬴天与力。虎须堪编尾堪履，倒捲天河恨难洗。杀身徇名信绝伦，可怜孤负樊将军。"}