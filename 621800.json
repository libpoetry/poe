{"id":"621800","title":"甲戌奉使荆藩樊山王设舟邀同同使宋今础泛雨湖是日连阴霢霂及登舟而明湖已开霁相迎矣","dynasty":"明","author":"郭之奇","text":"雨日雨湖游，湖色正宜秋。乍游觉湖如有素，稍深忘倦遂悠悠。四顾青松锁幽麓，一望糜芜涌浅流。细鱼穿荷忽窥客，深藏花下让游舟。花动香从清涧出，舟行人向碧峰投。碧峰无数名难识，况逢雨过云林织。萧萧霜叶结朝烟，细细飞萝连暝色。青莎白石共离披，水山到处透幽奇。始知造物多灵秘，耳目未经尽所私。一勺中含波万顷，九江七泽此间滋。试问西子湖谁似，千年歌舞空为尔。楼台近远驾烟霞，花柳春秋乱绿紫。游人分雅俗，明月愁华烛。遂使水山情，难穷士女欲。何如此地一流涡，无限潇湘远意多。奔溪走壑相回薄，菰蘋掩映自婆娑。或谓依人中央水，或疑硕人考槃阿。今日遨游随所见，领略其情未穷变。岂将位置淩西湖，人生会意当前恋。漫将彼此费平章，满座踟蹰各有羡。彼浓新饰艳朱颜，此淡蛾眉呈素面。身居楚水越溪驰，譬诸有美尽堪思。主人闻言进客卮，回棹中流动歌吹。清商一曲入秋辞，白云片片拂风漪。"}