{"id":"1117066","title":"乘小舟出筠江二首","dynasty":"宋","author":"苏辙","text":"短舫漂浮真似叶，小蓬低浅仅如巢。幽吟但觉山川走，困睡不知风雨交。红饭白醪供醉饱，青蓑黄箬可缠包。一竿鹤发他年事，万斛龙骧任见嘲。宦游欲学林间鹊，每到新年旋叠巢。蓬箬笼船聊似屋，渔樵把臂便成交。不妨袖里携诗卷，尚可床头置药包。《古史》欲成身愈困，客来未免答讥嘲。"}