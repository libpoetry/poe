{"id":"836184","title":"齐天乐 江右署中新春书怀","dynasty":"清末民国初","author":"洪炳文","text":"春来兀自无情绪。匆勿客中虚度。一雁西风，双鱼远道，问讯家书何处。怀人正苦。奈极目天涯，故乡云树。临水登山，倚栏每独自延伫。雪花又兼冻雨。丁冬和断续，深更衙鼓。短烛良宵，寒衾孤枕，别有伤心诗句。牢愁莫诉。怅斋馆淹旬，凄凉如许。怕到黄昏，听声声杜宇。"}