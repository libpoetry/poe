{"id":"87407","title":"秋日会远华馆呈胡仲威·岭表岂必热","dynasty":"宋代","author":"刘克庄","text":"岭表岂必热，庚伏频滂沱。薄暮辱招要，盆李参瓶荷。君侯如长松，折节交藤萝。奇字识夏鼎，古音弹云和。今日素商至，高屋凉意多。夜清群籁息，已有蛩鸣莎。人生不饮酒，贤愚同销磨。拍手问湘累，独醒欲如何。谬承青眼顾，讵惜苍颜酡。客散我亦归，耿耿看斜河。"}