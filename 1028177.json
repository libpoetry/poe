{"id":"1028177","title":"送潚宰富阳","dynasty":"宋","author":"楼钥","text":"富春富山水，地胜雄三吴。壮哉十万户，畿邑拱行都。大江横吾前，上下万贾趋。吾子丞剡川，摄事奸已锄。试县力愈难，勉旃立规模。治县古有谱，近颇多著书。槔閒爱汝厚，诲语皆良图。老我不惜别，所望安官居。汝亦颇练事，正恐才尚疏。我以热肺肠，有求应所须。遇事费十思，一跌真不虞。虽当纵心年，兢兢矩不踰。况汝年方壮，勿恃才有馀。据轮始窥井，任诞宁失拘。三年待汝归，二亲真倚闾。"}