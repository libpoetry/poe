{"id":"77971","title":"九月十日如汉州小猎於新都弥牟之间投宿民家","dynasty":"宋代","author":"陆游","text":"适从邛州归，又作汉州去。天低惨欲雪，游子悲岁暮。十年辞京国，疋马厌道路。野火炎高冈，江云暗空戍。角弓寒如劲，霜鹘饥更怒。邂逅成小猎，尺箠聊指呼。北连武侯祠，南并稚子墓。合围蹙穷鹿，设伏截狡兔。壮哉带箭雉，耿介死不顾。吾宁暴天物，战法因得寓。黄昏过民家，休马燎裘裤。割鲜盛燔炙，毛血洒庭户。老姥亦复奇，汛扫邀我驻。丈夫傥未死，千金酬此遇。"}