{"id":"678465","title":"镜湖丹室为周良医仲方赋","dynasty":"明","author":"刘师邵","text":"浩浩镜湖水，东流接扶桑。矫首望不极，三山海中央。上有列仙侣，楼居郁相当。若人从之游，鸾鹤参翱翔。授以养生诀，示以金丹方。后天可不老，寿命凋三光。稽山孕灵秀，爰兹构丹房。凿云以为牖，结露以为梁。左控金虎伏，右提苍龙骧。渴饮驻金波，饥餐截松肪。丹成贮龙鼎，五色烂辉煌。鬼神不敢窥，禁卫呵不祥。服食炼精魄，身轻欲飞扬。手握造化枢，一举超八荒。我愿得此剂，持之献明堂。上以延万寿，下以惠三殇。"}