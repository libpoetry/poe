{"id":"1252458","title":"五禽言五首","dynasty":"元末明初","author":"杨维桢","text":"唤起，唤起，东方明，门前已如市。上林有乌杀司晨，苦杀萧娘睡方美。提胡卢，提胡卢，沽酒何处沽。乌程与若下，美酒高无价。小姑典金钗，劝郎醉即罢。君不见城中官长壶卢提，十日九日醉如泥。姑恶，姑恶，姑不恶，妾命苦。姑有孝女，姑为慈母，妾亦甘为东海妇。子归，子归，子不归，白头阿㜷慈且悲。子弗归，待何时？君不见西江处士章九华。十年去赴丘园科，母死妻啼未还家。行不得哥哥，我不行，奈我何！西山有豺虎，西江有风波。风波尚可壶，豺虎尚可罗。努儿关，平地多，行不得哥哥。"}