{"id":"687890","title":"新晴八咏 花气","dynasty":"明","author":"成鹫","text":"乱蕊雨中尽，馀香晴后来。春光正骀宕，芳意为徘徊。襆被当轩曝，薰笼傍架开。东君爱岑寂，风味到茶杯。绿杨初见日，云树两参差。落絮飞仍湿，轻烟淡亦垂。拂墙千嶂曙，隔水数家炊。可笑柴桑老，朝眠起独迟。日出群动见，雨馀春草幽。怒蛙发深蛰，鼓吹出芳洲。真籁无喧寂，微声自唱酬。何人洗双耳，默坐钓鱼舟。雨后百花低，花边鸟韵齐。物情方自喜，相唤出晴堤。老鹤独无语，流莺飞更啼。我心正求友，閒步过峰西。久雨晴偏好，寻僧兴不穷。衲衣为社主，驴背识诗翁。话倒三竿日，谈生四座风。偶然发清啸，飞出石桥东。吾家无长物，弊布与生蕉。抖擞及时晒，清明能几朝。纫针当昼影，开匣近松寮。肯羡朱门客，花间曝锦貂。林香迎霁日，一路落橙花。孤杖扶吾往，千山是我家。青苔沿旧路，白鸟印晴沙。物理堪乘兴，春光未有涯。一径入花村，天晴花正繁。近嫌车马迹，编竹护苔痕。隙地搴萝补，深根任雨翻。叮咛语鸡犬，从此掩重门。"}