{"id":"102340","title":"次韵王觌正言喜雪","dynasty":"宋代","author":"苏轼","text":"圣人与天通，有诏宽狱市。好语夜喧街，湿云朝覆砌。纷然退朝后，色映宫槐媚。欲夸剪刻工，故上朱蓝袂。我方执笔待，未敢书上瑞。君犹伏阁争，高论亦少慰。霏霏止还作，盎盎风与气。神龙久潜伏，一怒势必倍。行当见三白，拜舞欢万岁。归来饮君家，酣咏追既醉。"}