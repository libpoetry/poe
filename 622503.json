{"id":"622503","title":"赠陈子仪中翰奉使南归","dynasty":"明","author":"郭之奇","text":"皇华使者束轻装，谁奏骊歌四牡旁。二载相依同舍客，漳潮咫尺未殊乡。不谓离群今日意，忽因黯淡暮春肠。春肠百结难相赠，春色犹堪问一方。此去湖西春未尽，扁舟宛在湖中央。千条弱柳垂朝碧，十里娇荷动午光。游人但撷诗人料，西湖仍为西子妆。千杯渌酒应时有，一曲清歌何可当。我亦思归魂梦逐，愿随烟景继途长。凭君留取春湖色，莫令秋葭结露霜。"}