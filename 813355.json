{"id":"813355","title":"论诗绝句四十首 苏李","dynasty":"清","author":"李希圣","text":"五字河梁出国风，论文已较长卿工。柏台高宴君无与，不在倡优狗马中。难从晋帖仿来禽，入洛才多已不任。俗煞南潮钟记室，祗将一字抵千金。逸响南皮不自量，陈思夺嫡在词场。西园月比鱼山好，翻案论诗到夕堂。益寿轻华善自名，翰林轩陆有公评。文章第一论风格，不信安仁胜士衡。感慨无端托兴深，咏怀谁识阮公心。广陵散作穷途哭，莫向延年注里寻。种桑已值山河改，看菊还怜甲子同。千载子云朱仲晦，不将应璩比陶公。一代孤鸣实寡俦，颜延毁誉欲相仇。碧云清丽无风骨，莫把参军配惠休。早年才弱患空疏，晚节苍凉独步初。玉貌内人今白首，不知家令是尚书。青莲低首向宣城，玉石终嫌误后生。柳色梨花多累句，须知谢朓似阴铿。东阁官梅句有神，扬州水部最清新。选楼寂寞无颜色，不录千秋并世人。回雪流风独擅长，同时沈范各分行。钞书不救天才短，误尽王融学谢庄。萧瑟生平庾子山，暮年词赋动江关。玉台应悔当时体，七夕诗成已自删。高蹈三唐首拾遗，王杨蝉噪等陈隋。遗山别有兴亡恨，错认诗人作范蠡。忠孝纷纶制作奇，麻鞋兽锦各恩私。白头相对论诗律，胜似东蒙共被时。讽论篇篇近正声，秦中吟抵杜君卿。昌黎实录真颠倒，独为元臣赋永贞。拾翠盘雕莫更论，卫公当日盗乾坤。乐天诗卷供鱼蠹，中夜披衣读罪言。钳口何人论北司，微辞寄托本非奇。玉川月蚀刘蕡策，一样伤心世岂知。字字冥搜苦未安，废眠忘食称心难。可怜粗俗扬州守，留作他年画虎看。涂抹坡诗百态新，南毛北纪是忠臣。莆田处士金陵客，艺苑雌黄别有人。漫笑当年吕本中，陈黄诗派本来同。后山高出涪翁上，终觉陈谟论未公。明妃曲未逊欧王，司马才如蜀郡杨。更喜酒醒人散后，月明深院对新妆。鬼头万卷自淹该，俊逸青葱信异才。除却断肠词句好，无人知有贺方回。秘监谈诗有盛名，渊源殊不负平生。屏山老去风情在，灯火樊楼写汴京。弹章并案到陶潜，径畈花翁尽改弦。南宋词人诗笔好，压他杨万与萧千。杨柳东门逼岁寒，刘郎桃树怕重看。谁知辇下张光弼，不惹风波到牡丹。水浅蓬莱鬓有丝，永和书法盛唐诗。国香零落冬青死，要为王孙废楚辞。京国才名四十年，玉堂彩笔拟神仙。梦中一角江南路，惯著孤篷听雨眠。流传大定接明昌，文物风流未渠央。范揭同声推汉吏，岂知当世有欧阳。清丽居然逼李温，首传吴体过中原。琵琶省识江南怨，绝代销魂萨雁门。客妇文妖更鬼才，春花秋月斗清哀。玉溪刻意摹昌谷，都乞夔州剩馥来。青邱中道折芝英，不许文章老更成。还有信阳何大复，可怜才地两倾城。乐府迷离仿九章，鼎钟帷幄暗悲伤。孤臣泪似苔痕绿，春雨年年上苑墙。进士山东李中麓，子规江上陆沧浪。诗名相业供描画，始信多才本不祥。晚服西涯及震川，卮言憍气已全湔。奇情剩作昙阳犬，比似温陵拜澹然。北极风烟郡国开，中原日月自楼台。诗人反覆无多字，谁许西京作赋才。击壤颓波未寂寥，枫山浅俗定山佻。新诗自作温岐语，细雨寒鸡梦早朝。浪子燕青气未平，秋风圃扇擅才情。三朝白发江湖梦，夜夜渔灯当火城。半夜挑灯不奈何，梅村才调本无多。东家未要施朱粉，浪费南都十斛螺。青主论文重北风，江南愁独与君同。鹊山寒食明湖柳，写入乌痕燕影中。晚岁颓唐力已殚，论诗序爵未欺谩。尚书爱好真无益，祗配贪多七品官。"}