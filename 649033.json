{"id":"649033","title":"同尤文度曹冀成院中夜饮联句","dynasty":"明","author":"杨士奇","text":"良朋枉惠顾，清霄集词馆。久别念契阔，嘉晤谐燕衎。维时属秋霁，展席面河汉。辉辉月转阶，稍稍风侵幔。菲薄陈豆登，绸缪缀篇翰。才思茧丝抽，词彩珠玑粲。语深香屡续，兴洽爵无算。抚今诚可怡，感昔亦奚叹。露白气逾肃，参高夜将半。且共尽兹夕，坐待鸡鸣旦。"}