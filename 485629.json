{"id":"485629","title":"送曹生从师","dynasty":"明","author":"袁凯","text":"白沙入泥沙自黑，蓬生麻中岂不直。生子当置邹鲁间，礼义薰陶易成德。三江雪花没马牛，曹生扣门言远游。天地苦寒子何往，负笈从师清泖头。鲁君为儒我所知，规矩进退无差池。座中弟子十余辈，森森玉立多容仪。子往拜之听教诲，师严友亲各从类。一篑为山古所闻，百川与海终相会。他时还乡拜庭闱，百年门户顿光辉。里中父老皆称叹，胜似苏家相国归。"}