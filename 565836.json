{"id":"565836","title":"华泉歌赠边尚书一首","dynasty":"明","author":"黄省曾","text":"君不见峨峨名山华不注，芙蓉秀出青冥间。霓旌雷毂竟何在，石道空馀芝草斑。绿云万古留不散，赤松啸父来登攀。蓬壶方丈去几许，仙人明月吹箫还。银河宛转落此山，素琴日夕鸣潺湲。鸣潺湲，流不巳，千年若待边夫子。幽怀不减鹿皮翁，漱酌琼瑶紫霞里。玉醴频餐体骨轻，红泉一咽容颜美。晓嶂常衔鹦鹉杯，春风独泛桃花水。忆自翻飞入帝城，薜萝恍惚千岩清。翠涧劳思照野服，灵波屡梦沾尘缨。迢遥回首山中乐，解道王乔事堪学。笑骑神鲤问沧海，坐听天鸡倚东岳。凤苑犹歌李谪仙，金门尚隐东方朔。"}