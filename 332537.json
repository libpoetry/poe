{"id":"332537","title":"如此江山·题徐电发枫江渔父图","dynasty":"清代","author":"梁清标","text":"棠舟冲破吴淞水，瑟瑟岸汀苇。酒具茶铛，云蓑雨笠，载得半江秋思。莼丝信美。任满地风涛，一竿鳣鲔。荷芰裁裳，徐陵也号天随子。詹公任父已往，中原共识汝，烟波名字。斗鸭先生，钓鳌狂客，谁绘剡溪藤里，徵书一纸。为勉出菰芦，客星至矣。漫捲渔筒，黄金台更起。"}