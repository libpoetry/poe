{"id":"136881","title":"赠蓬壶丁高士琴","dynasty":"宋代","author":"白玉蟾","text":"瓠巴骑鲸上天去，伯牙成连亦千古。浅世断无钟子期，弦中妙意为谁举。春风春雨满潇湘，人在蓬窗闭竹房。竹里鹃啼喉舌冷，花间莺宿梦魂香。客从漓沅下衡岳，满怀诗愁无处着。请君拂去水晶尘，瀹茗一了抚然作。道人问予若为情，伊弦凄兮余莫听。一春十病九困酒，三月都无二日晴。俛首沉吟声一曲，吟扭一罢撚拨续。初如雪泉嗽鸣玉，已转忽如雨簌簌。於中亦有蟏蛸鸣，倏忽变作冷猿声。始疑荆轲渡易水，乃是湘妃夜涕零。昔从抚断南风了，羑里幽人始能晓。可叹坛中苦杏花，山高水寒即声杳。道人此意非人间，笑咏洞章锵佩环。能令风舞下丹汉，云里大地垂头看。世间鸡虫互得失，只好牧羊坐花石。何为儿女谩昵昵，候虫时鸣徒戚戚。输君朝朝在翠微，鹤已睡去人不知。笑思古今一俯仰，弹到千山月落时。君知否，梧桐枝上双燕语，尽将万事等风絮。琴中日月何翛闲，肯使事逐孤鸿度。"}