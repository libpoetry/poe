{"id":"96177","title":"寄赠曾裘父兼呈严黎二师","dynasty":"宋代","author":"赵蕃","text":"忆昨初南渡，吾家住信州。枢庭尝牧守，词掖旧淹留。生世夫何晚，斯人不易求。风流付篇翰，零落卧山邱。尚友当论世，如公实并游。近功称共学，为伪说横流。白首无愆素，清名所得优。百年安瓮牖，万里罢浮游。太守尊徐孺，乡人慕少游。成蹊自桃李，有臭别薰莸。久矣闻风义，因兹速置邮。碧云增怅望，石鼎怕冥搜。王谢池台古，严黎钟磬幽。林园小摇落，岩壑细雕锼。岂曰忘徵逐，怀哉困阻修。駏蛩终有合，针石讵难收。"}