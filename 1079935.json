{"id":"1079935","title":"与仲安别后奉寄","dynasty":"宋","author":"吕本中","text":"出门送君时，一步再徘徊。虽云非远别，念与始谋乖。欲求连墙居，故作千里来。君今不我待，欲跨洪沟回。我独滞一方，后会良未谐。冬初风浪息，蛟龙深蛰雷。其如中原盗，所至尚扬埃。子行莫夷犹，恐致狼虎猜。胡人更远适，畏死投烟霾。皇天久助顺，似不及吾侪。独以智力免，宁有此理哉。因书寄苦语，亦以谢不才。新春好天色，指望妖氛开。即当候归艎，取酒寻尊罍。欣然得一笑，便足禳千灾。豫章百里远，可以慰客怀。须君起我病，同上徐孺台。"}