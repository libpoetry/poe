{"id":"774687","title":"鸲鹆图","dynasty":"清","author":"章甫","text":"三百六十之羽毛，谁称慧鸟善呼号。绿衣使者雪衣女，此外能言是寒皋。寒皋断舌偏言巧，其音咧咧匪嘈嘈。画工亦爱禽对语，乐意相关图尔曹。休嫌著墨一为甚，三五成群取数多。夕阳牛背栖未稳，绿阴影里乐如何。客来彷佛闻茶唤，裹物也防验碧荷。神自瞿瞿机跃跃，毋乃屏风叫八哥。"}