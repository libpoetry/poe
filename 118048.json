{"id":"118048","title":"中秋见月寄子瞻","dynasty":"宋代","author":"苏辙","text":"西风吹暑天益高，明月耿耿分秋毫。彭城闭门青嶂合，卧听百步鸣飞涛。使君携客登燕子，月色着人冷如水。筵前不设鼓与钟，处处笛声相应起。浮云卷尽流金丸，戏马台西山郁蟠。杯中渌酒一时尽，衣上白露三更寒。扁舟明日浮古汴，回首逡巡陵谷变。河吞巨野入长淮，城没黄流只三版。明年筑城城似山，伐木为堤堤更坚。黄楼未成河已退，空有遗迹令人看。城头见月应更好，河流深处今生草。子孙幸免鱼鳖食，歌舞聊宽使君老。南都従事老更贫，羞见青天月照人。飞鹤投笼不能出，曾是彭城坐中客。"}