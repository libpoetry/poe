{"id":"1072476","title":"和李巽伯少卿见怀","dynasty":"宋","author":"王庭圭","text":"骑鲸仙人本仙胄，不应暴落饥蛟口。长庚却复下人间，岛瘦郊寒皆缩手。篇章迈往无故初，不共曹刘辙俱蹂。此邦虽陋江山雄，异时间出欧阳九。公今诗句满江山，似觉衰容得春酒。笔端猎猎生风雷，胸次煌煌焕星斗。生儿了事正作痴，亦恐痴儿未能了。顷年胡骑猎夷门，兵拿不解谁当剖。大臣荐公来洛阳，舌翻波涛惊朝堂。飞龙借马出建康，丑虏夜走尘沙黄。是时帝坐八绮窗，拟歌风起云飞扬。"}