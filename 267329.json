{"id":"267329","title":"玲珑四犯·未减吴绵","dynasty":"现代","author":"朱祖谋","text":"未减吴绵，怪睡觉西园，芳讯催晚。一袖炉薰，长阁暗愁成片。天外似墨沈阴，意绪冷、社前归燕。问镜棱、多少铅泪，不涴谢桥尘点。翠禽啼暝山屏半。报春残、絮花当面。红楼绣箔飘镫夜，犹道东风浅。料理病骨梦中，渐不是、年时罗荐。待诉情无奈，新声涩尽，参差金雁。"}