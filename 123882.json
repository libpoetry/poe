{"id":"123882","title":"寒亭·沟塍与涧合","dynasty":"宋代","author":"范成大","text":"沟塍与涧合，陇亩抱山转。向来六月旱，此地免焦卷。早穗已垂垂，晚苗犹剪剪。一川丰年意，比屋闹鸡犬。老农霜须鬓，矍铄黄犊健。自云足踏地，常赋何能免。刈熟倩人输，不识长官面。康年无复事，但恐社酒浅。我亦有二顷，收拾尚可茧。怀哉笠泽路，归铲犁头藓。"}