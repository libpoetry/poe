{"id":"1117006","title":"九日三首","dynasty":"宋","author":"苏辙","text":"早岁寡欢意，衰年仍病缠。客居逢九日，斗酒破千钱。萸菊惊秋晚，儿孙慰目前。登高懒不出，多酌任颓然。狂夫老无赖，见逐便忘归。小酌还成醉，侨居不觉非。妻孥应念我，风雨未缝衣。忧患十年足，何时赋式微。黄菊与秋竞，白须随日添。时人知不憙，野老未相嫌。但酌清樽尽，犹存薄俸沾。日西闻客至，更问酒家帘。"}