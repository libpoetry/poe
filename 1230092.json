{"id":"1230092","title":"题平阳龙神张诚叔别业长歌","dynasty":"元","author":"李溥光","text":"始山之东山之隅，龙神风物美且都。泉清树茂田膏腴，中有太古仙民居。云是先人之故庐，龟趺千字存遗墟。右冈左林跨修途，前潭后阜开画图。柳?竹坞当门闾，药畦花圃相萦纡。三间茅屋藏堪舆，延宾有斋爨有厨。壁间悬琴架积书，文楸在榻酒在壶。棣花春风欢友于，紫兰芝草罗庭除。田蚕舂硙贾陶渔，牛羊骡马鸡豚凫。丝麻委婢耕委奴，岁时足以供百需。打门未始惊追胥，绕屋时闻幽鸟呼。主人况乃非世儒，王门懒曳邹枚裾。胸中素有廊庙谟，冥鸿未可世网拘。振衣归来弗踌躇，青鞋布袜竹杖扶。南窗寄傲忘居诸，一觞一咏日自娱。高情澹澹寄太虚，出岫野云同卷舒。宽兮绰兮矩不踰，优哉游哉乐有馀。人间有此安养区，辋川盘中未必如。平生我亦山泽癯，所经佳胜神与俱。田园至乐独让渠，知君之乐孰若吾。"}