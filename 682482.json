{"id":"682482","title":"登太和顶谒玄帝宫","dynasty":"明","author":"区大相","text":"皇家香火此开宫，上帝由来有寓公。雷电曾驱太一阵，楼台真殚鬼神工。霓旌拂雾斜连汉，宝盖浮烟晚御风。为问古来封禅代，参差独向海云东。万峰蹲踏向天门，仪卫森严黑帝尊。士女焚香杂环佩，真官拜表领幢幡。心归净乐生身地，口诵降魔度世言。独以无为参圣道，更从无始问玄元。金阙岧峣天柱安，瑶阶千折上危阑。妙香不断朝天路，真气时逢礼斗坛。羽客尽擎青羽盖，云仙皆著紫云冠。先朝数遣祠官出，探得真函进御看。"}