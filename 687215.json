{"id":"687215","title":"题孙道甫小景五首","dynasty":"明","author":"孙一元","text":"家近新塘曲，月明鱼可掬。尽夜澹忘归，和云汀上宿。辛苦忘平生，云深出林坂。短衣不掩胫，行歌落日晚。秀色尽堪餐，身轻意欲举。日观倚高寒，排云与天语。茅堂汇溪流，一带清未已。萍底山更奇，苍烟飞不起。巾杖散高躅，钩辀啼远林。幽怀春冉冉，日暮落花深。"}