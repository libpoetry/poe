{"id":"626742","title":"送朱锡公北上省亲","dynasty":"明","author":"岑徵","text":"江潮五月平河梁，十里东风兰芷香。行逢暮雨不堪折，江路茫茫空断肠。知君肠痛盈怀抱，寸心万里三春草。手持藤杖曳方袍，省亲远向幽燕道。幽燕故道草芄芄，禾黍离离满旧宫。万里穷荒一草莽，十年心系鼎湖龙。到日登堂荐秋菊，行藏忍向灵氛卜。报道田芜三径荒，斑衣笑舞劝归沐。黄云零落旅愁新，慷慨中怀敢告人。西风泪堕铜驼陌，明月魂销铁马尘。怜君艺圃名空藉，十年忠孝无人识。近从多难见君心，贤者由来不易测。绿护班荆两及秋，与君同约住罗浮。绪言未尽听鸡夜，疲马萧萧赋远游。严城寂历悲笳动，居人踯躅伤离梦。他日南归莫过门，春风寻我朱明洞。"}