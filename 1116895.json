{"id":"1116895","title":"和兖弟游湖上诸寺二首","dynasty":"宋","author":"苏颂","text":"丛林四百见州经，尽在钱塘旧县坰。十里湖光连北郭，千寻岩翠绕南屏。松间幽径迎冠盖，竹里飞泉入户庭。胜境无因朝日到，羡他禅伯老林扃。湖山不到每驰情，与客逢迎暂驻旌。鹫岭飞来询慧理，龙宫吟就续延清。僧房有竹循门见，磴道攀萝尽日行。交臂晤言欣得侣，上台专使对仙瀛。"}