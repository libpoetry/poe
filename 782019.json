{"id":"782019","title":"图司寇定斋赠墨竹因为长句","dynasty":"清","author":"戴梓","text":"皇英庙前万竿碧，爽飒寒空拂云日。旧游不复梦中过，断苇衰蓬向人立。东国西曹来使君，如椽手握风泠泠。与可仲圭尽辟易，近今此道谁其伦。醉中往往恣挥洒，墨雨空飞散夭冶。但觉毫端役鬼神，安知门外罗车马。蒙君一纸持相赠，绝域如通故乡信。谡谡声从耳畔流，阴阴翠向眉间映。七泽云开环佩孤，三湘月落风涛振。素壁高粘凤欲来，眼前俗客乌能近。安得一纸复百纸，此身坐老幽篁里。"}