{"id":"1206680","title":"春从天上来 天寿节","dynasty":"元","author":"姬翼","text":"帝锡嘉祥。正九五龙飞，大业繁昌。斡旋洪造，整顿乾坤，雷轰电掣成章。向玉京金阙，威音震、胆裂遐荒。胜陶唐。应群真交会，四海平康。宁论普天率土，但蠢尔王民，共赖胥匡。蛸翘□蠕，葵藿倾心，曷报惠泽恩光。炷兰薰瑞霭，祈黄屋、枝叶联芳。祝吾皇。愿龙图永固，圣寿无疆。"}