{"id":"1106178","title":"解使事泊棠阴时三弟皆在京师二首","dynasty":"宋","author":"王安石","text":"始吾泊棠阴，三子不在舟。今当舍之去，三子还远游。茫然千里水，今见荻花洲。俛仰换春冬，纷纷空百忧。怀哉山川异，往矣霰雪稠。登高一涕泗，寄此寒江流。泊船棠阴下，滩水清且浅。回首望孤城，浮云一何缅。久留非吾意，欲去犹缱绻。驰心故人侧，一望三四反。萧萧东堂竹，异日留息偃。无恩被南国，疑此行当剪。"}