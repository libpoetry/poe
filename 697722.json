{"id":"697722","title":"杂诗","dynasty":"明","author":"胡俨","text":"大化运无极，四序迭终始。茫茫堪舆间，万物罗戢孴。青阳振其华，玄冬抱根柢。物理有盛衰，人生贵知止。谦光乃自卑，上善诚若水。昧者徒纷纭，达士甘窳呰。孰云楚翘翘，损者满之招。神龙绝嗜欲，静默藏深渊。含和抱真阳，珠光烛重玄。一朝吐云气，甘泽霈九天。夭矫烟雾中，变化出自然。孰知积精至，造化为控抟。如何劳生者，役役事多端。岂复念终始，宇宙浩漫漫。仓庚鸣幽谷，伐木正丁丁。春风日载阳，时闻求友声。若有一介士，揄扬称达生。对面抗高义，中心藏甲兵。薰莸不同器，申椒辄见憎。巧言实乱德，美色徒倾城。嗟哉同心友，独立何茕茕。安得玉川子，为尔着门铭。长松生涧壑，矫矫抗丹霄。根株蟠厚土，雨露沃其条。苍翠太古色，超遥非一朝。清风四时至，白鹤千岁巢。如何燕雀群，喧啾乃见啁。矧彼山椒卉，亦欲凌高标。严冬霜雪降，气类各已销。独此岁寒姿，青青终不凋。幽谷有芳兰，绿叶纷旖旎。光风泛丛薄，香气被华藿。本无艳阳姿，蜂蝶何斐斐。既自远荆棘，乃复杂蓬枲。佳期殊未央，临风益嗟只。达士不偶俗，栖迟在林丘。孙登琴调古，卢生草堂幽。药苗手自锄，长啸天地秋。人生贵适意，吾道复悠悠。屈子赋远游，一气中夜存。柱史妙观复，万物徒芸芸。澹泊宁心志，嗜欲憯棘矜。端居达遵养，自得多所欣。萋萋碧阶草，霭霭青空云。吁嗟燕雀侣，何如鸾鹤群。吾爱裴晋公，眇然如子房。功成廊庙上，退身绿野堂。飘飘芰荷衣，萧散遗轩裳。佳宾日宴会，高论著文章。清风激壶矢，曲水泛羽觞。凉台抗高云，绮席含秋霜。燠馆通窈窕，嘉树迎朝阳。岂不念所事，四序迭相当。达观天地间，为乐殊未央。"}