{"id":"1115216","title":"西府直舍盆池种莲二首","dynasty":"宋","author":"杨万里","text":"飞空天镜堕莓苔，玉井移莲旋旋栽。坐看一花随手长，挨开半叶出头来。稍添菱荇相萦带，便有龟鱼数往回。剩欲绕池三两匝，数声排马苦相催。西府寒泉汲十寻，深浇浅洒碧森森。高花已照红妆镜，小莟新抽紫玉簪。钿破尚馀新雨恨，伞疏才作半池阴。西湖瘦得盆来大，更伴诗人恐不禁。"}