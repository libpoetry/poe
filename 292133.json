{"id":"292133","title":"翠楼吟·偕幼椿讥冲约游崇庆西山，雨阻未果，留别城中诸友","dynasty":"现代","author":"常燕生","text":"旧侣留人，青山挂眼，匆匆一番来去。韶光随处好，最无奈、隔宵风雨。中流呼渡。有击楫心期，凌波姿趣。横塘路。板桥冲坏，乱杨低舞。问取罨画楼台，自放翁归后，是谁为主。三年留滞处，伴鱼鸟、盈盈还语。流光如许。尽中酒情怀，伤离意绪。愁无数。冷云遮断，几行烟缕。"}