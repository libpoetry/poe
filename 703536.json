{"id":"703536","title":"送大来先生葬六首","dynasty":"明","author":"释函可","text":"全躯违夙心，无灰庶速朽。山前萝石翁，相待亦已久。覆土勿使厚，种树勿使密。万古与千秋，长令见天日。当年吏部公，四海多金石。今日素车来，曾否旧相识。悲风吹不歇，孤月近为邻。世上亦寥落，何如山鬼亲。生卧冰雪中，死埋冰雪下。藉此省见闻，天地为长夜。斩却坟前松，远山青历历。毋令后世人，系马长太息。"}