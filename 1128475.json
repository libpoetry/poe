{"id":"1128475","title":"烟雨馆","dynasty":"宋","author":"葛绍体","text":"轻暑著人疑酒困，卖花声转卖樱桃。湖光静漾半帘影，燕子日长风絮高。红白桃花褪半梢，绿阴清浅未全交。橹摇远岸日相射，扇落闲阶风自敲。湖接青林一带回，光浮玉镜半奁开。塔峰对起飞云泊，时有断烟残雨来。酒杯光动柳梢月，衣袖凉生芦叶风。露坐夜深醒似困，钓船人语过湖东。湖波漾日乱檐花，人影天光带落霞。衣岫浅寒杨柳陌，醉归闲数欲栖鸦。"}