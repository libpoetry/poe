{"id":"904252","title":"陪张巨山谒清献公祠","dynasty":"宋","author":"李处权","text":"惟昔清献公，二年蜀中归。归载无长物，一琴而一龟。龟属烟霞想，琴寓山水思。婆娑二物间，德容俨怡怡。元龙岂时辈，康乐匪俗期。书斋质不陋，覆之以茅茨。手植参天松，亭亭岁寒姿。公去几霜露，高风犹在兹。可使贪夫廉，至今仰伯夷。使君挺孤洁，后身盖亡疑。治体简而肃，民俗醇不疵。竭虔拜公像，雅有宾僚随。置酒延公孙，诚意公所知。表表孝弟里，人物固未衰。德厚者流光，此言良不欺。春阴澹物华，蔼蔼原隰滋。远山出云气，近水馀风漪。时禽屋上语，野蝶筵中飞。此堂历千载，盛事传一时。凛如公在傍，冠弁不敢攲。庶几饱公德，满酌其可辞。聊以永今朝，画景方舒迟。"}