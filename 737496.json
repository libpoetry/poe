{"id":"737496","title":"读汉留侯唐邺侯传","dynasty":"清","author":"阿克敦","text":"大道有消长，哲人在乘时。身心役于物，出处失其宜。缅彼子房贤，悠然使我思。博浪报韩仇，英声震八陲。密谋参帷幄，摧项如婴儿。成功以告退，愿与赤松随。从容儒者风，高踪谁可追。长源旷代合，白衣帝者师。二京恢复策，千秋竹帛垂。谠议寤人主，骨肉无猜疑。遐情寄放达，山巅与水湄。汉唐两先生，令闻善保之。托言养生术，罗网安所施。神仙亦杳渺，功名不可羁。遗编览夏日，绿叶亚槐枝。"}