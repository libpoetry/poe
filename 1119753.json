{"id":"1119753","title":"上喻史君重建霞起堂六首","dynasty":"宋","author":"陈梦建","text":"丈人昔日经行处，草暗苔荒四十春。谁倚高寒访陈迹，璇题宝墨一时新。酒酣步出玉霄峰，此去天关隔几重。霞佩颉颃风雨上，清都只在嘿存中。诗社神交识乃翁，耳孙凛凛有仙风。青云垂上斜飞去，时要题诗遍浙东。玉泉天上古仙伯，曾吏五云书阁来。寄语家人须候我，有时骑鹤过丹台。楼观微茫似积苏，一麾得傍化人居。可能永日销棋局，且要蒙头读道书。"}