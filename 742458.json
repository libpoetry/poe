{"id":"742458","title":"上朱笥河先生","dynasty":"清","author":"黄景仁","text":"先生卓然坐虎皮，旁罗宾从皆瑰奇。珠光剑气纷陆离，贡之玉堂当世希。如余卷曲樗散资，不可无一聊备遗。公言我欲拂拭之，金沙同冶吾能治。退而喜也心然疑，指胸兀兀前致词。嗟哉小子幼苦饥，典书易米供衰慈。草间咄咄哦恶诗，自为其知曾无师。公名束发心已知，三千里外无见期。义兴两龚语我私，言公相士无成规。扫门求见君无迟，我时唯唯神魂驰。聚米不遂徒嗟咨，朅来乞食江之湄。头如蓬葆衣尘缁，日日面壁愁孤羁。忽闻公至乐不支，径尔投刺趋阶墀，不用温简揖路歧。豁然霁色云雾披，意气倾倒山可移。诱我力学言如饴，感激真乃零涕洟。宾朋暇日罗盘卮，墙头酒过梁果垂。忘情略分兼娱嬉，公也环顾掀髯髭，不惜百妍间一媸。于时岁景穷崦嵫，寒灰忽尔逢春熙。恩遇已极心转危，一身块然百不宜。两手只解霜螯持，漂零落魄志业隳。渐恐化雨难为施，他时荆栎从芟夷。即是此日牛医儿，虽然一事愿脱锥，长谢乃敢终其辞。假如公有烟霞思，此必弟子相追随。前驱猿猱后麇麋，携囊入云采苓芝。剥刷幽怪穷险巇，佐公巨笔挥淋漓。此则不敢多让谁，公闻此言顾我嘻。小子狂矣言无稽，言虽无稽心不欺。春葵只有倾阳枝，作诗呈公公解颐，谓我诗笔犹可为。十年吟苦霜鬓丝，一编吐气今其时。"}