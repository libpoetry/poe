{"id":"605971","title":"赋得诗思入秋多","dynasty":"明","author":"卢龙云","text":"三伏炎蒸喜渐收，新凉河汉属清秋。数声树底蝉方变，几点窗间萤自流。怀人极目蒹葭水，四方云集纷才子。衣马同游思转多，鞭弭相从业未弛。栖迟旅食总他乡，公馀登览白门旁。六朝旧事吟禾黍，千里邦郊咏凤凰。远近亲知半离索，缄书谁与道寥廓。璀璨珠玑海畔来，绰约风云天上落。胸如云梦八九吞，忽睹连篇满赠言。为向泥涂嗟潦倒，将从霄汉望腾骞。伊余短鬓霜初染，薄禄衰迟徒窃忝。岁寒但共保松筠，莫遣年华空荏苒。"}