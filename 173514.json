{"id":"173514","title":"又题琳师房刘行简给事墨竹","dynasty":"宋代","author":"王洋","text":"黄门给事二千粟，日割三牲亦应足。刘翁食俎厌膻腥，千亩渭川期满腹。顺人束简如束刍，百钱可了三日厨。刘翁平生几两屐，可能千亩无赢馀。独嫌纳腹未可尽，更为挥毫写清峻。庭空月落千丈长，老柏乔松未高劲。锦绷稚子置腹中，铁面老人凌远风。此君族类俱得所，多事索此霜髯翁。腹饥眼饱徒倥偬，只说饕馋疑作俑。何以先生日照盘，更看婵娟势飞动。末师从此唯善看，时时更为通平安。"}