{"id":"733364","title":"金鱼池歌仿杜乐游园体","dynasty":"清","author":"曹尔堪","text":"池边风日足留赏，曲水平堤暗菰蒋。且驻巾车卧绮疏，启扃拂簟楸枰响。皎月楼开云母屏，商飙帘动珊瑚网。绀殿凌空青霭间，步虚声在青云上。飞汞烟沉道士炉，落霞闪映仙人掌。昼明金阙翠华临，驰道清尘畏来往。玳瑁鱼斑日应长，恍在江湖荡兰桨。名园岂似金谷奢，福地真如辋川爽。喜与诸公同赋诗，读《骚》痛饮良可师。今朝美酒注深爵，明日残花辞故枝。仕宦京华得高会，追欢胜景皆恩私。别后星河望渺渺，将离赠远遥相思。更馀千载悲秋泪，漆发丹颧非曩时。"}