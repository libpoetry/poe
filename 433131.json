{"id":"433131","title":"东日三首","dynasty":"近现代","author":"袁嘉谷","text":"东日照高堂，游子意凄绝。登堂拜阿母，将别不言别。长跪求母训，母训谆以切。沅湘冒霜雨，河洛破风雪。单车入京师，时当春二月。衣暖食亦饱，慎旃身染疾。吾儿慕古人，学通天下塞。欲放先以谨，岂曰矜末节。忆壬申岁秋，生儿弧早设。今有四方志，何用多言说。鸣马声萧萧，友人来赠策。颜对堂前喜，泪向心头滴。回首别阿兄，兄教半如母。一家人千指，支撑赖兄手。西村南野间，薄田三十亩。秋稼收仓廪，仆夫足任否。兄子更英英，戒之居人后。乐此一家春，图彼三不朽。吾终惜兄劳，长安居毋久。一日大田宿，犹是吾乡界。迷离不成梦，鹳咳声可骇。山月三更明，仿佛故家在。颇思昨夜深，瘦妻言介介。劝我淡乡愁，戒我惹诗债。事姑奉菽水，妇当子职代。呱呱啼两儿，含饴姑所爱。我身行万里，我心慰一快。"}