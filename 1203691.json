{"id":"1203691","title":"抛球乐","dynasty":"元","author":"长筌子","text":"细开根基妙道，几人深知。自大朴初分，剖散洪蒙，画八卦帝尊伏牺。辨百草、功显神农，播稼穑、德布华夷。次后运启轩辕，圣明宣教，诸方吐瑞芝。感遐荒奠枕，清宁万国，更迤逦求道，七十馀师。从此阐淳风，降后代神仙出世机。既到今日，不悟群迷。总被利名驱驰。独余摆脱羁縻。任落魄、南北与东西。壶中景，真消息，三火烹煎坎离。杳冥恍惚，谁信有、纯阳龙飞。斡开玉户金关，祥烟瑞气，红云罩紫微。听无弦雪曲，仙音韵正美，见日月配合，结就刀圭。功满大丹成，便拂袖长生路上归。住天宫快乐，武陵瑶池。"}