{"id":"744520","title":"嘉桂岭双瀑","dynasty":"清","author":"吴荣光","text":"菪确迸火骄阳昃，秋风吹苍懦无力。危磴巉岩我独来，四围琴筝天改色。半天忽下双龙翔，西与暴熭争炎凉。老蛟攀鳞蟒接鬣，各向左右相分张。神仙玄女左右飙，长江大河南北条，欲溯而上凌九霄。飞霜溅雪不可竟，到我衣褶虚刁调。凄寒几日入山骨，秋气为尔深且窣。远忆匡庐漱玉亭，老树留人看潭月。"}