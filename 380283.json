{"id":"380283","title":"高山流水·题汤雨生“十二古琴书屋填词图”","dynasty":"清代","author":"赵芬","text":"七弦拂处起春风。谱幽情、判白裁红。闲坐理金徽，公馀雅赏谁同。挥毫际、换徵移宫。依稀有，多少新谣旧曲，付与飞龙。恁铜琶铁板，大汉倩关东。囊中。连珠又双月，排列著、几许枯桐。攫醳尽深愉，一一与政相通。免平沙、落遍哀鸿。旗亭上、只听歌来五裤，写出欢悰。胜耆卿井，水随处、播芳踪。"}