{"id":"684155","title":"送大司徒松坡毕公致政还乡","dynasty":"明","author":"王弘诲","text":"优诏辞荣出汉宫，碧空寥落见孤鸿。两都八座经天地，一德三朝自始终。客向函关占紫气，人于洛社想遗风。秣陵回首含情旧，不尽东门叹息中。对罢戎机早乞閒，赐归真慰北堂欢。帆开驿路风烟渺，宠荷明廷雨露宽。茅士千年朝翟茀，莱衣五色隐龙蟠。乌私莫羡陈情疏，燕喜还同鲁颂看。"}