{"id":"1119262","title":"和杨县尉五首","dynasty":"宋","author":"陈宓","text":"作者去千载，心事如相期。嗟我苦生晚，昼想夜梦之。杨君妙古学，挥毫满乌丝。今人有如此，可不结新知。昧者不自觉，役役尘土中。丈夫意有在，肯与儿辈同。毫锥可济世，不论汗马功。得君起予句，使我铭诸胸。后生若无闻，诸老久矣衰。西蜀惜子云，南闽见孙枝。文章擅妍丽，草木春葳蕤。从君授真诀，恐我无仙姿。君诗企风雅，圣处同天工。笔阵有前敌，一战可勒功。夜光谢牛斗，耿耿崔嵬凶。肯顾马千驷，甘心因诗穷。下帷抱遗经，比邻窥半面。万里上鹏程，九秋骞鹗荐。君乎真可人，我实未几见。请为金石交，功名期铁研。"}