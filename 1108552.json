{"id":"1108552","title":"次韵汤伯纪送别二首","dynasty":"宋","author":"刘克庄","text":"尚在朝廷记忆中，敢于父命择西东。独怜家有百岁母，可使人嗤六十翁。芰制子能华岁晏，莼羹吾亦感秋风。书成藏向深山里，莫费君王遣所忠。比似莆杭倾盖时，更崇古雅黜新奇。久栖衡泌宁非乐，不倚门墙未易麾。析理自应重讲席，论文吾合竖降旗。抚弦欲奏成三叹，何处而今有子期。"}