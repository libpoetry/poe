{"id":"106373","title":"清湖小酌得生字","dynasty":"元代","author":"方回","text":"泯默抑幽抱，低回挫高情。肥遁夙果决，羁旅犹牵萦。华摭有旧习，冷嗜无新营。醲鲜世所竞，褒博日以轻。小人徇流俗，君子怀友生。浮壒岂不浊，澄渊元自清。丹枫昔雁落，绿柳今莺鸣。蛰潜脱寒语，孳乳陶舒明。推排故已顺，会合讵易并。燠景敞重屋，芳物绵修城。愧乏丝竹奏，劣奉肴蔌擎。张子霏玉屑，赵老宣金声。予辩亦稍纵，遑恤听瞩惊。邂逅一兹醉，逝之南山耕。眯目眩迅辙，刚心谢尘缨。彼我跬步间，奚翅重溟瀛。"}