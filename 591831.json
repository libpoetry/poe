{"id":"591831","title":"伏日同文寿承徐子与顾汝和饮袁鲁望斋中听讴者杨清歌时子与已补长芦矣因题此句","dynasty":"明","author":"欧大任","text":"蒲萄绿酒黄金卮，吴趋越歈多妙词。歌喉复见薛车子，曲谱似传杨叛儿。绝代佳人不易得，楚妃堂上无颜色。惯邀文顾两才人，颇骄天目山中客。客去南皮沧海阴，浮瓜沉李共谁吟。他时莫忆袁郎咏，妒杀尊前白雪音。"}