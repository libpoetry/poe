{"id":"1063284","title":"长沙示甥郭圣俞","dynasty":"宋","author":"唐庚","text":"我昔官阆中，子时趋长安。相过日夜饮，肯使笑语乾。但知醒复醉，谁问甜与酸。揽衣步中庭，仰首羡飞翰。誓言早归休，慎勿贪高官。时未有添丁，眼前惟木兰。舅甥一分背，日月双跳丸。那知十年外，相见西江干。拜起未寒温，悲来各汍澜。我鬓已秃翁，子颜非渥丹。相从海上去，兹事人所难。陂行白漭漭，山宿青攒攒。人烟小岁后，草木深冬完。昨日次长沙，扁舟掠湘滩。中流遭恶风，满衣泼惊湍。船如旗尾点，天作车轮团。怖畏目敢侧，祷祈指频弹。向非鬼神助，几作蛟龙餐。忠信时可凭，圣贤岂吾谩。勿畏峤南热，我清物自寒。勿忧海邦陋，心广身亦宽。磨刀斫鲸鲙，隐几看鹏抟。努力近药物，明年理归鞍。得之两鸿鹄，龟筒不须钻。"}