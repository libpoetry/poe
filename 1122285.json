{"id":"1122285","title":"奉饯万安赞府兄长之官","dynasty":"宋","author":"姚勉","text":"有客来从仕国中，多时竹马闹儿童。争言记壁崔斯立，今属诗家姚武功。一节清如金掌露，十分明似水晶笼。先声已好为官易，飞鹗联翩遇顺风。天下如今怕县滩，庐陵见说县尤难。抉搜隐匿啧豪户，迟钝催科怒上官。革弊有方须是渐，恤民到底莫如宽。万家壮邑虽烦剧，邑相能贤尽易安。吾族年来亦自奇，两年两度报瓜时。班行笑我难安脚，州县输君省皱眉。学不济时非有用，官能及物尽堪为。山林肥遁方深密，梦入春池但寄诗。"}