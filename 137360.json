{"id":"137360","title":"和子履游泗上雍家园","dynasty":"宋代","author":"欧阳修","text":"长桥南走群山间，中有雍子之名园。苍云蔽天竹色净，暖日扑地花气繁。飞泉来从远岭背，林下曲折寒波翻。珍禽不可见毛羽，数声清绝如衰弹。我来据石弄瑟瑟，惟恐日暮登归轩。尘纷解剥耳目异，祗疑梦入神仙村。知君襟尚我同好，作诗闳放莫可攀。高篇绝景两不及，久之想像空冥烦。"}