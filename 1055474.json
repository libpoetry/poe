{"id":"1055474","title":"题山堂","dynasty":"宋","author":"李之仪","text":"二年江南客，对面不见山。负我爱山心，兀兀尘埃间。一闻说山心便喜，欲插修翰遽飞起。君家乃是山中居，永日青山同徙倚。流泉涓涓薜萝暗，明月时时窥枕簟。三伏清霜带雪来，不断烟云拥栏槛。只恐居山兴易阑，万壑波涛翻等閒。知有心期难得否，凭君借与画图看。"}