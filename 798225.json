{"id":"798225","title":"水龙吟 竹翁又谱此咏白秋海棠，因亦同作。","dynasty":"清","author":"俞樾","text":"海棠本是神仙，春风金屋藏佳丽。何来异种，墙根砌畔，雨中烟里。瘦影堪怜，脂痕尽涤，自然娇媚。想当年思妇，抛残玉箸，原不是、灵芸泪。堪笑秋容犹绮。抱幽心、谁同高致。昂然绛帻，翩然金凤，纷罗庭际。素女冰姿，红儿艳品，赏心谁寄。只词人、妙笔摹将冷格，写银光纸。"}