{"id":"1224406","title":"重登云黄山","dynasty":"元","author":"黄溍","text":"兹山实灵奇，吐纳变舒惨。太常阙弗录，名号何黭黮。重华秩山川，盛典轶封䃭。蒐遗多纶綍，蠲洁罗醢酖。腐儒世所贷，薄艺守铅椠。无能旅骏奔，徒取肆游览。霖潦时始收，天地馀蔼晻。岚光乍璘㻞，石状终黤黪。行行恣芒屩，往往得蛙坎。冒进诚近贪，自画将岂敢。久之雰埃豁，秀色坐可揽。青荧插锋锷，翕赩披菡萏。崖奔马騑騑，石踞虎眈眈。高寻指天路，幽瞩极玄窞。前行几台背，后或两髦髧。缘冈既踸踔，登岭仍?輡。举头塔庙涌，地平忽如毯。天人所食息，琼玖化馀糁。林辉宝灯烧，风语金铎撼。败壁诗者谁，渍墨乱浓淡。险尽乃复佳，疲极复何憾。是节蕤宾初，野荐首昌歜。煮瀑茶可啜，剖石蜜堪啖。名谈析毫发，苦语沥肝胆。理冥心自珍，机凑首屡顉。阳乌砉西翥，众色齐惨澹。崔嵬识楩楠，苍莽辨葭菼。莫投僧所寰，钟镗鼓紞紞。群居肃不吴，共饭声有嗿。回睨夸夺场，抚事丛百感。趋名蛾赴烛，逐利鱼投掺。何时脱火宅，霍若髭去颔。绮言息諵諵，妙供纷馣馣。于焉寄相羊，庶以忘壈坎。谁云入道苦，馀味需橄榄。"}