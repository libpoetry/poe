{"id":"1142280","title":"戚子云袖诗见过且笃叙先祭酒与先人同朝之雅意甚古用韵为谢","dynasty":"宋末元初","author":"牟巘","text":"白发祭酒公，仪刑古君子。多士所共敬，岂独桑与梓。吾翁幸同朝，辇路时并辔。流风日以邈，追慨徒倚徙。子云笃世谊，朅来自槜李。念我一破庐，落落荒城址。遗以五朵云，置之五云里。我是老祠官，未忘镜湖水。握手更细论，书味渊以旨。嘉问有青衿，十载诗千纸。"}