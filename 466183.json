{"id":"466183","title":"忆昔乡居十一月二十日醉书四首","dynasty":"当代","author":"卢青山","text":"青山试雨绿油油，蝶闹蜂喧遍隰洲。只有杨枝无一事，时吹花絮作悠游。小桥阴底水平铺，砧杵谁家嫂与姑。我自光臀随水下，微虾细蚌满肌肤。西风散淡过吾庐，病父孤儿杖正扶。扶出斜阳扶更返，菊花如酒满归涂。飓雪来时屋若舟，寒床空甑与谁谋。当年乞米人犹在，已共苍山两白头。"}