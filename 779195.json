{"id":"779195","title":"念奴娇 讯孙豹人移居","dynasty":"清","author":"陈世祥","text":"弹琴读易，便北山土窟，高眠真足。身外无多要置顿，床上之书连屋。十顷筼筜，挫廉颐志，好拟逃于竹。蓬蒿满宅，未荒还有松菊。最是此事难期，天公之判断，吾曹方酷。何物书生而妄冀，如此容容多福。二顷田无，三间屋老，羊也籓空触。一头牛在，露车故堪常宿。"}