{"id":"76058","title":"秋夕·湖海双归棹","dynasty":"宋代","author":"陆游","text":"湖海双归棹，蓬蒿一病翁。幽居天镜北，别墅石帆东。云岫翩孤鹤，烟汀渺断鸿。一从生白发，几见落丹枫？独立中庭月，欹眠满院蛩。藜羹晨糁白，葑火夜炉红。物外缘虽薄，尘中念已空。放鱼从长者，累塔伴群童。野寺观冬忏，业祠祷岁丰。行歌与坐睡，处处现神通。"}