{"id":"829009","title":"似实先三首","dynasty":"清末近现代初","author":"王易","text":"鲁生万卷尚未厌，昔人五车能几何。赵中有令自太俭，秦延君说无乃多。驽马十驾能千里，檐蛛千丝成一罗。试使云帆涉沧海，朝宗无尽总先河。刘云愈愚必以学，韩谓加骨可希光。子孟无术固堪惜，湘东能读安救亡。贵多贵少有二理，讥大讥小非一纲。稽古居今未容易，漫从歧路觅亡羊。万言不敌一杯水，百药莫如三折肱。持方纳圆岂求合，炊沙作糜谁复能。至道有时云障日，独行常恐鬼吹灯。为山掘井我难遂，看子浮图张七层。"}