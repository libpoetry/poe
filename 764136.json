{"id":"764136","title":"风流子 夏日，徐方虎邀同胡孟纶太史、冯阳长大令、舍弟子昭，黑窑厂登眺，即席漫赋","dynasty":"清","author":"宋荦","text":"帝城幽绝处，孤台起、突兀古墙边。叹车马此时，几人休歇，林丘我辈，随意盘桓。恰还有，彩毫堪共赋，清酒罄交欢。佳气郁葱，瞻来北阙，岚光重叠，送自西山。斜阳风吹落，冰轮皎又见，涌上天坛。各自迷离烟树，指点乡关。正西湖雨后，荷香十里，梁园月下，竹影千竿。何事莼鲈高兴，偏让张翰。"}