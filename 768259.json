{"id":"768259","title":"大酺 上巳赵恒夫农部招饮清凉山","dynasty":"清","author":"龚翔麟","text":"见雨痕收，花枝妥，风口恰逢修禊。仙郎游兴剧，移行厨茶灶，竹兜同舁。小憩招提，海棠院宇，半树垂丝红醉。香开新罗酒，笑鲸波乍卷，接篱倒矣。且著屐山椒，乱帆江上，四峰环起。夕阳斜未落，尚留恋、烟柳断肠际。羡一老、馀情不倦，肴榼重携，向閒园、蔷薇架底。随意分曹坐，觉百罚、深杯更厉。尽斗叶、藏钩戏。邻钟催别，扶上狨鞯归骑。疑乘石湖燕尾。"}