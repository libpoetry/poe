{"id":"271760","title":"薄倖·洞箫声暖","dynasty":"现代","author":"李岳瑞","text":"洞箫声暖。冶游到、回廊小院。听多少、莺歌燕语，忘却秋来旧怨。望家山、难卜归期，天涯输与飞雁。但凤纸传笺，貂裘贳酒，夜走燕支坡畔。曾记得，年时事，行乐地、月明花满。春光能几日，蜂狂蝶闹，东风蓦地轻吹散。故园凝盼。碧沈沈、燕草秦桑，一纸音书断。杨花去也，愁问江南近远。"}