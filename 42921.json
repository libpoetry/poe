{"id":"42921","title":"鸳湖烟雨楼感旧","dynasty":"清代","author":"陈维崧","text":"水宿枫根罅。尽沽来、鹅黄老酿，银丝鲜鮓。记得筝堂和伎馆，尽是仪同仆射。园都在、水边林下。不闭春城因夜宴，望满湖灯火金吾怕。十万盏，红球挂。重游陂泽偏潇洒。剩空潭、半楼烟雨，玲珑如画。人世繁华原易了，快比风樯阵马。消几度、城头钟打。惟有鸳鸯湖畔月，是曾经照过多情者。波织簟，船堪籍。"}