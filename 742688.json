{"id":"742688","title":"游翠屏山志感","dynasty":"清","author":"邵墩","text":"天匠铸山骨，如龙蜿蜒附。群峰触类长，屈指难悉数。四围作屏翰，一线斜通路。蹑磴上烟丛，林莽曲回互。圣泉沁心脾，岚翠黏衣屦。名区得名人，岩石乃成趣。溯昔有宋时，先世曾此住。窝仍安乐名，疑有鬼神护。渺矣人风遥，忽焉佛日度。贝梵及钟鱼，历朝朝暮暮。甘棠剪且伐，谁为美嘉树。祠宇家无哗，谁为奉香炷。生前磊落者，定无毫发忤。释耶与老耶，初不碍儒素。不同归幻尘，孰似此侨寓。当共青山色，今古长如故。"}