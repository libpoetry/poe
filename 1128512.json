{"id":"1128512","title":"次韵正臣朝议见寄二首","dynasty":"宋","author":"葛胜仲","text":"解组归来遁里门，庆源贻后继臧孙。幽寻此日扶鸠杖，荣遇当年驾鹿轓。高义共夸贤者出，廉风端遣薄夫敦。紫坛熙事专优老，盼篚行看下九阍。儒学推称第一流，乞言堪入告嘉猷。长閒气味安三径，难老光阴傲十洲。谈理清风生玉麈，覆名殊宠谢金瓯。方瞳大隐年兄弟，营道应居最上楼。"}