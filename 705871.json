{"id":"705871","title":"临江悯旱","dynasty":"明末清初","author":"施闰章","text":"瘠土嗟薄获，岁丰长忍饥。戎马况叠迹，田园成路蹊。荷锄代牛力，播种良苦疲。朱火肆燎原，禾稗同一萎。民乱如恐后，况乃驱策为！徒跣呼百神，呜咽致我辞：政拙未敢苛，召灾今则谁？云汉何皎洁，箕斗正参差。心知阊阖远，侧向高天啼。明日急刍饷，吞声重涕洟。"}