{"id":"964384","title":"小王亲迎赋此赠行卒章聊遣鄙怀","dynasty":"宋","author":"洪皓","text":"混同江水秀可掬，李氏太师女如玉。妇德妇功应夙成，施鞶施衽亦初熟。舜华美艳年踰笄，未遭良匹求名族。风流儒雅王家郎，燕食东床坦其腹。纳币委禽六礼成，送车百两皆丹毂。三星在天四月中，今夕何夕会花烛。绸缪谨始待如宾，伉俪要终贵和睦。且闻祁祁多娣媵，将见诜诜众似续。我来乞盟阅八千，除馆又经融火六。老母八十漫嗟予，男女有九赋采绿。固知我后恤不遑，人岂无情捐骨肉。万里一身秪自怜，其谁高义哀茕独。况复恶疾屡缠绵，呼天耻作穷途哭。因子告行遂赠言，勿忘旧学膺天禄。"}