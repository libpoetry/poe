{"id":"1107649","title":"英宗皇帝挽歌辞三首","dynasty":"宋","author":"司马光","text":"盛德师尧舜，英姿肖祖宗。太阳光遍照，沧海量兼容。鸿业知能继，齐民望可封。如何未五载，已上鼎湖龙。虹瑞流朱邸，童髦侍紫宸。简心天与子，授位帝知人。学古功时敏，钩深道日新。宜然三百载，民物仰威神。谏省臣无状，龙鳞昔屡婴。恩深忘位贱，义重觉生轻。不正诛锄法，仍蒙奖叹荣。百身何足报，天造固难名。"}