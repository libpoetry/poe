{"id":"1062535","title":"拟岘台 其一","dynasty":"宋","author":"谢逸","text":"耿耿抱孤韵，寂寂扃柴扉。束书卧环堵，交游车马稀。风流佳公子，妙龄秉天机。邀予步层台，目送孤鸿飞。山影漾清渚，翠色侵人衣。渔浦晚烟暝，霁雰蒙夕晖。静言思叔子，怅然澹忘归。坐有庖丁手，奏刀心术微。万象含毫端，缣素聊一挥。古来胜达士，欻如朝露晞。吾人各勉力，毋为邹湛讥。"}