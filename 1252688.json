{"id":"1252688","title":"次龙门琦公见寄韵二首","dynasty":"元末明初","author":"顾瑛","text":"扁舟远适越溪滨，双桨惊飞白鹭群。要趁秋江三尺水，去看山寺九峰云。西风网罟沿村集，落日钟声隔水闻。好对黄花同一醉，故园晴色晚如熏。秋花枫叶暗江濆，万里西风雁叫群。谩是羁情浓似酒，独怜世事薄于云。九龙山色船头看，半夜钟声枕上闻。料得高僧禅定处，松窗柏子起浓熏。"}