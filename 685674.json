{"id":"685674","title":"题黄又谦年兄渔桹竹浪斋","dynasty":"明","author":"邓云霄","text":"一叶烟波世外身，桃花流水问通津。閒来鼓棹游何处？惟访孤山放鹤人。日落风轻任所如，明湖缥缈坐空虚。垂纶百尺元无饵，意在观鱼不取鱼。竹里流泉万玉鸣，清酣枕石漱泠泠。高斋夜夜如寒雨，留得山僧许共听。扶疏翠影罩山烟，细浪如鳞绕砌前。家近兰亭多胜事，流觞此地亦群贤。"}