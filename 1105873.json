{"id":"1105873","title":"和陈勉仲四首","dynasty":"宋","author":"王之道","text":"清风为我晓开关，风外浮云过雨还。湛湛可怜清上下，一篙溪水水边山。何日清游继大苏，扁舟东去泛西湖。欲将景物和诗句，写作钱塘伟观图。拍天湖水注东关，水外渔舟破浪还。谁似老僧閒有味，清风一榻面佳山。雨过山前草木苏，开窗澄碧渺金湖。近来翰墨君为绝，喜见诗中有画图。"}