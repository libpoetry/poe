{"id":"61557","title":"睹官军赴颍上歌","dynasty":"明代","author":"王九思","text":"银鞍绣甲剑在腰，马鸣十里风萧萧。羽旗犹转杏花坞，铁骑先过杨柳桥。将军妙手逞轻捷，一箭飞落双皂雕。道傍观者众如堵，奔走流汗喜欲舞。老父叹息忽不乐，暮年今见持戈斧。七日贼围颍上县，一县万人命如线。闻说提兵李佥事，日夜登城奋孤战。城中妇子愁唧唧，恨不人人生羽翼。晨炊走汲井水竭，夜号声绕春云黑。步兵间道单身出，简书马上飞来急。岂谓辕门坐风雨，不念愁城卧荆棘。丛侍郎，马都督，请君早发元戎纛。净扫烟尘四千里，我亦西归杜陵曲。"}