{"id":"760667","title":"说潮 其一","dynasty":"清","author":"丘逢甲","text":"翰院祀韩公，神之为土地。或讹有更替，文人惯游戏。乡贤殁祀社，斯乃犹古义。韩山土地祠，云最著灵异。祀者周先生，瑶名伯玉字。夫人郭贞顺，附祀为配位。我为书双主，揭壁言其事。贤哉郭夫人，桑梓怀大计。万命脱兵锋，一诗动戎帅。此邦论贤媛，兹事良足志。人生值乱离，万念苦难遂。乡闾未能保，愧此妇人智。"}