{"id":"623569","title":"门有车马客行","dynasty":"明","author":"欧必元","text":"门有车马客，问客来何乡。答云三河长，家世侍君王。白玉为门枢，黄金为佩珰。击鼓吹笙竽，坐客宴高堂。主人行肃客，何惜千金装。兄弟两三人，出入生辉光。长兄中大夫，仲弟侍中郎。金吾称季弟，千骑在东方。入门游后园，辘轳缠银床。梧桐十二树，树树双凤凰。客谢主人去，扬辉道路旁。主人但伛偻，欲上万年觞。客不回头顾，金玉难为将。世上空嗟惜，宾主两相当。"}