{"id":"1112590","title":"春日遣兴二首","dynasty":"宋","author":"张耒","text":"流光向老惜芳菲，搔首悲歌心事违。绿野染成延昼永，辞红吹尽放春归。荆榛废苑人閒牧，风雨空城乌夜飞。断送一番桃李尽，可怜桑柘有光辉。日烘烟柳软于丝，桃李成尘绿满枝。芳草有情随处好，落花无赖信风吹。关心伤感知何处，过眼芳菲能几时。一病春来妨痛饮，遣愁惟有强裁诗。"}