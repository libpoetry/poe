{"id":"915117","title":"诚斋步月止酒","dynasty":"宋","author":"杨万里","text":"止酒先立约，庶几守得坚。自约复自守，事亦未必然。约语未出口，意已惨不驩。平生死爱酒，爱酒宁弃官。忆昔少年日，与酒为忘年。醉则卧香草，落花为绣毡。觉来月已上，复饮落花前。衰肠不禁酒，此事今莫论。因酒屡作病，自祟非关天。朝来腹告痛，饮药痛不痊。锐欲绝伯雅，已书绝交篇。如何酒未绝，告至愁已先。我与意为仇，意惨我何便。不如且快意，伯雅再遣前。来日若再病，旋旋商量看。"}