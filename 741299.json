{"id":"741299","title":"赠安潜山改亭","dynasty":"清","author":"韩梦周","text":"卅载隐茅屋，未识官吏貌。颇闻野人言，威凛霜雪曜。私拟牧牛羊，何用作虎豹。及兹莅皇堂，泥首列稚耄。鞭扑竟时施，气急遂成噪。那无道路口，诅我以为暴。黾勉事抚恤，尔汝相慰劳。立法在惩奸，平人使有告。未获神君名，时凛苍鹰号。循循守往训，居官如学校。以兹懒趋走，中颇鲜欣懊。安有老乳母，乃作倚门笑。皖江春色高，萧寺径相造。问君从何来，百里承恩诏。学至非饥驱，渊明谐特妙。果腹事则已，要有韩才报。爱民即为国，好事在忠孝。勿谓人莫知，至宝光自耀。太史书循良，千里独仰眺。"}