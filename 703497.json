{"id":"703497","title":"苏筑新斋成二首","dynasty":"明","author":"释函可","text":"天边仍旧一经传，南郭新看结数椽。剩有白云来席上，随他绿草到窗前。诗篇不数开元后，茶椀还书嘉靖年。但使主人能爱客，何妨竟日共留连。不离城郭亦孤村，白板青袍道自尊。半扫泥床延水月，别从竹简得朝昏。初心未遂天何问，孤骨惟怜我共存。策杖相过刚咫尺，对君岂直为盘飧。"}