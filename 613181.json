{"id":"613181","title":"西樵山","dynasty":"明","author":"李待问","text":"昔闻西樵山峰七十二，巃嵷削天出平地。金瓯山势蜿蜒开，盘互其中四十里。校书题破青山色，留得游人供宿醉。露氅风瓢结伴行，为向层峦旷盈视。春当二月花气迎，拂林低霭如有情。丹梯远接翳门上，夹道草色春风生。此山由来岭外奇，不到山中迥不知。黄云孤逦擎仙掌，沧海光涵浴日池。上为云屏玉峙，七星浮黛以蔽亏。下为喷玉飞帘，千山溅雪而寒漪。石梁倒挂明珠玑，素涛飞舞双白螭。中峰遥接天柱眉，雷坛火盖多累垂。鸡声鸣午云间出，桃花流水何参差。仰天长啸振衣立，大科小科如拱揖。洞拂蓬莱叠锦张，石绽芙蓉空翠湿。相传乌利炼金砂，银井留丹覆绛霞。又传紫姑服日华，素烟玉女明三花。群真遥来聚窟宅，遂令窅窱成幽遐。孤怀寂寂松风石，搔首林皋如夙昔。夕阳佳色款荆扉，春送香风生两腋。每道银鱼妨赏识，草堂猿鹤怜乖隔。胜情空复留尘迹，长使山灵笑逋客。何时揽浮邱之袖兮拉安期之舄，瑶草春深挂萝席。方丘原自足烟霞，又奚事于朝期五岳兮暮驰七泽。"}