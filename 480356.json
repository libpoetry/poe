{"id":"480356","title":"雨沙","dynasty":"明","author":"张泰","text":"老鲲呼乾北溟水，烛龙衔火烧余滓。一片狂沙乘断飙，飞度江南数千里。谁言天上无行人，空中乱落车马尘。青皇严令禁不得，掩却人间明媚春。羲和想迷西崦路，午景徘徊愁作暮。鼎湖神后拟重来，鬼蚩妒口吹黄雾。阴气野霾韬百灵，烟埃眯眼花冥冥。海天月浪洗一夜，明朝水绿山还青。"}