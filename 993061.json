{"id":"993061","title":"留侯庙下作","dynasty":"宋","author":"梅尧臣","text":"貌如女子心如铁，五世相韩韩已灭。家童三百不足使，仓海君初去相结。秦皇东从博浪过，力士袖椎同决烈。晓入沙中风正昏，误击副车搜迹绝。亡命下邳圯上游，老父堕履意未别。顾谓孺子下取之，心始不平终折节。舒足既受笑且去，行及里所还可说。可教后当五日来，三返其期付书阅。他日则为王者师，果辅高皇号奇杰。留国存祠汴水傍，逢逢箫鼓赛肥羊。赤松不见天地长，黄石共葬丘冢荒。"}