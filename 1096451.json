{"id":"1096451","title":"空东山忌日","dynasty":"宋","author":"释居简","text":"笑别金銮归玉几，鳗井无风波浪起。中兴天子紫泥新，老牛特地重穿鼻。风云腾踏庆三朝，端自灵山同受记。龙湫坐断最高峰，圣谛提持第一义。侬家齑瓮深无底，炎炎毒气难回避。瓠落有容无滴水，无限英灵都浸死。有时却作死马医，绝后再苏知几几。忽闻拂袖下层翠，江上截流航一苇。一个闲人天地间，迈古超今谁敢拟。浮图影里旧经行，祖祢馀殃今未已。更运深慈等大千，毒种绵绵亦如是。"}