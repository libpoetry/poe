{"id":"210103","title":"忆旧游·又眉峰碧聚","dynasty":"宋代","author":"陈允平","text":"又眉峰碧聚，记得邮亭，人别中宵。翦烛西窗下，听林梢叶坠，雾漠烟潇。彩鸾梦逐云去，环佩人扶遥。但镜裂鸳奁，钗分燕股，粉腻香销。迢迢。旧游处，向柳下维舟，花底扬镖。更忆西风里，采芙蓉江上，双桨频招。怨红一叶应到，明月赤阑桥。渐泪浥琼腮，胭脂澹薄羞嫩桃。"}