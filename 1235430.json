{"id":"1235430","title":"哭萧孚有四首","dynasty":"元","author":"刘诜","text":"去年九日共登高，绝岭长歌意颇豪。今日送君谁共哭，一间殡屋大江皋。画图摩诘神情远，诗律苏州句意清。身后生前千古恨，荒荒白日下高城。翰墨周旋二十春，暮年卜宅遂为邻。永新门外双松树，无复相携踏月人。螺湖桥外草如烟，螺子山前水接天。应有故人来下马，愁云深处是新阡。"}