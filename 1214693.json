{"id":"1214693","title":"拟送曹世长之官柳州赌博寨","dynasty":"元","author":"黄玠","text":"将军曹霸有令子，躯干魁梧如北人。辞亲再拜捧黄檄，去作柳州游徼臣。櫜鞬已乘官驿马，顿置仍给公厨珍。引弓之民百砦列，控扼峤海安朱垠。伏波故事亦久矣，岂有铜柱犹嶙峋。且当永念易播意，持酒一酹罗池神。孤云东北望新月，山川迢遥来苦辛。弹舌风雷语刺刺，索笑万里梅花春。桄榔大树粉作饵，椰子酒熟甘而醇。食膎每与华俗异，慎勿触手腥蛇鳞。爱君貌似娄师德，故是方口又博唇。古称容容多后福，唾面自乾可勿嗔。"}