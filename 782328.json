{"id":"782328","title":"饮马长城窟","dynasty":"清","author":"戴亨","text":"朝饮马，暮饮马，朝朝暮暮长城下。长城秋高月色昏，哀笳吹月愁云屯。阴风黯惨低不散，中有万古征人魂。秦皇汉武勤远略，百万健儿委沙漠。白骨纵横化鬼燐，尸尸闪闪惊羁魄。封侯之愿久已灰，父母妻儿生死疑猜。登高望，隔黄埃。但闻窟中水呜咽，水流尽是当年血。欲哭不成声，肝肠已寸裂。"}