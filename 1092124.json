{"id":"1092124","title":"张衡州南山寿芝","dynasty":"宋","author":"程洵","text":"煌煌庆色金壶重，婉婉高枝儿臂拱。团团更著线晕红，郁郁时看祥霭动。使君少日抱奇才，可与斯世作楹栋。黄堂坐啸晚方贵，急流引退心殊勇。平生阴德只天知，寿骨巉然天所纵。灵华更向寿宫出，和气疑与商山共。翻嫌四老太多事，采掇辛勤走岩陇。何如丘壑著胸中，静阅世氛如幻梦。朝餐不用闲草木，夜气自有真铅汞。殊祥坐使神物效，异卉不烦天女供。闲中禅悦更寻源，闹里尘缘徐脱鞚。从渠童子尚饶舌，强出松阴谈谷董。要知无本是性宗，看我当机呈大用。"}