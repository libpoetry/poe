{"id":"1119367","title":"再用韵寄丁知县三首","dynasty":"宋","author":"陈造","text":"旗亭风月小披襟，慰我东归听足音。潮水去来当有信，岫云出入自无心。酒杯乘兴从妨梦，诗律缘愁久废吟。明日扬舲回白首，烟横北固棹千寻。南楼酌酒未分襟，啅鹊啼乌亦好音。晴日倒红生笑颊，烟梧摇渌涨杯心。可堪岁月供行色，尽把江山博醉吟。不继芜湖留十日，焦峰浮玉恣幽寻。别时把酒欲沾襟，楚翼吴鳞要嗣音。撞玉餍听辞客语，断金深得故人心。对床风雨终前约，满眼湖山念独吟。何日水云淮上宅，草荒三径肯深寻。"}