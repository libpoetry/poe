{"id":"54543","title":"题华阳彭玄明所画秋山图","dynasty":"明代","author":"刘崧","text":"我不识华阳彭炼师，见画云山想句曲。数峰冥色入遥浦，六月泉声动虚谷。紫霞楼观当落日，似有幡幢出林木。海边鳌首戴云红，天际蛾眉拂秋绿。昔闻天台雁荡相钩连，云气来往驾飞仙。断桥溪涧路如棘，嗟尔策蹇归何年。秋风湖曲波如烟，我思东泛吴江船。买鱼沽酒绿荷渚，吹笛夜下松门前。便寻炼师觅玄鹤，却访华阳窥洞天。"}