{"id":"678662","title":"白苧词和沈孟明韵","dynasty":"明","author":"陈缉","text":"盈盈窗间女，悄悄事编织。明明红粉妆，皎皎瓠犀白。妾身不作清露尘，妾颜不学巫山云。藁砧年少事游侠，闭门花落愁青春。瑶阶蟋蟀鸣，金井辘轳响。绠绝谁再续，因之重惆怅。河东织女河西郎，深夜起看登秋堂。翠翘银凤绿云绕，锦屏绣褥春风香。昔为连理枝，今成断肠草。鸾去镜空存，膏沐为谁好。妾颜渐改非昔年，天上明月何娟娟。东家女子荡舟去，玉手不采湖中莲。莲生藕有丝，零落怨秋色。花开犹有时，花落恨无迹。问郎欲归趋何时，念妾日夜愁空闺。白头鸳鸟不飞去，海枯石烂双依栖。"}