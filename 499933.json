{"id":"499933","title":"醉时歌","dynasty":"明","author":"于谦","text":"酒满金盆泛绿波，主人半醉朱颜酡。请君且就坐，听我醉时歌。人生天地间，一苇浮江河。富贵与功名，倏忽浮云过。床头有酒且须斟，囊里无钱不用寻。钱多自古坏名节，酒量何妨江海深。刘伶好酒称世贤，李白骑鲸飞上天。石崇元载极奢侈，至今千载遗腥膻。劝君满饮不须辞，万事由天莫怨咨。蛟龙变化非无日，鸿鹄翱翔自有时。醉时歌，歌有节。酒阑客散我还醒，却上高楼对明月。"}