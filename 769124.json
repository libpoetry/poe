{"id":"769124","title":"蟋蟀吟秋燕飞二首 其一 蟋蟀吟","dynasty":"清","author":"张问陶","text":"蟋蟀吟，声断续。咽唈不胜啼，清商动林木。鹍鸡筋作琵琶弦，铁拨夜弹水灵曲。有客沾罗衣，热泪忽盈掬。混沌凿死三万秋，人间何物能无愁。英雄失路吞声哭，烈士途穷悲击筑。诗三百篇，大抵贤人发愤之所为。千古穷愁同一致，后涕与前泣，不待相摹追。尔岂感于死生离别之不容己，迎霜号月鸣声悲。一听感孤吟，再听若为赓。呼俦复啸侣，中夜万羽戛戛鸣。素女破瑟之弦二十五，一弦一柱皆商声。胡笳乍拍千人怒，楚歌四起一军惊。何不学为鸾笙凤吹悦人耳，无乃造物赋尔偏多情。蟋蟀吟，重唧唧。晓露深，草根湿。如驱万马，长城窟黑。天高秋气清，尔胡多不平。岂独放臣逐子弃妻怨友耿耿不能寐，我亦听此心怦怦。明星荧荧大如月，欲眠未眠声转烈，一灯欲死东方白。"}