{"id":"1252418","title":"和安常寄山中友诗韵","dynasty":"元末明初","author":"李延兴","text":"郭西山好住多年，采药林深踏紫烟。黄鸟间关春雨里，青峰回合暮云边。蜗庐疏漏看儿葺，蠹简纷纭对客编。兵后故人成远别，那堪回首意萧然。清朝雅望称高年，台阁文章入浑然。青禁从容亲讲读，素书珍重问林泉。花明别馆寻幽到，酒熟良朋取次延。寂寞山中旧游处，紫苔芜没种芝田。白头览镜愧衰年，清晓翻经兴杳然。山叠锦屏横斗极，岸分珠雨落风泉。梦回隔水闻僧磬，饭饱耕云种玉田。多病马卿空有赋，谢官陶令未归年。"}