{"id":"524922","title":"东郊田舍戏占","dynasty":"明","author":"顾璘","text":"北望紫山横紫烟，南窥天印削青天。柴门古木行荒径，柳堰回溪抱野田。蕉叶舞墙凡几处，藤根萦石自何年。穿巢鸟鹊初将子，落簇红蚕已上绵。行客卖茶微雨里，农夫依饷古槐边。身抛岁月何须记，地远尘埃亦自怜。卖却异书多买犊，收将狂性且逃禅。申屠即树成居屋，陶令逢人馈酒钱。云至剩添閒伴侣，花开新得小婵娟。眠惊鹤啄弹琴石，坐爱鱼吞洗墨泉。四大有生皆梦幻，一真无累即清玄。所希畏垒庚桑子，莫羡丹阳葛稚川。"}