{"id":"205598","title":"和新篁韵·竹君清绝润於玉","dynasty":"宋代","author":"卫宗武","text":"竹君清绝润於玉，谱牒出自淇之澳。移根分种置吾庐，才隔樊墙即家塾。塾之所有无非书，师友摛文剪其芜。此君儿郎趣亦雅，骈头相过纷铺舒。鲜鲜绿色照邺架，骎骎宗祖可方驾。钩章题品得骚翁，倍使新篁长光价。矛甲鏦鏦看击云，未逊六千君子军。"}