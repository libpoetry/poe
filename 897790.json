{"id":"897790","title":"远别离","dynasty":"宋","author":"张耒","text":"远别离，明当入蜀去。酒酣日落客心惊，起与仆夫先议路。引车在庭牛在槽，桐枝袅袅秋风豪。别情惆怅气不下，酒觞翻污麒麟袍。缓缓清歌慰幽独，不惜更长更烧烛。赠君发上古搔头，莫易此心如此玉。平生每笑花飞片，东家吹落西家怨。但得归时似别时，相知何必长相见。"}