{"id":"244769","title":"罗稚川善画作此赠之","dynasty":"宋代","author":"赵文","text":"吾观天地间，一一皆是画与诗。渝川有二罗，画得天地之英奇。大罗诗名撼湖海，小罗天机勃郁不得已而水墨之。摇毫造化已破碎，洒墨元气为淋漓。嗟余老眼得一见，以手扪摸心然疑。问君自古画有几，君今此画师者谁。君言我以眼为手，天地万物皆吾师。吾能得其意与理，貌取色相特其皮。画成正未知似否，人人有眼谁可欺。譬之禅宗要透脱，恋恋祖佛宁非痴。作诗点出未来眼，一扫徐熙与郭熙。"}