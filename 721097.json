{"id":"721097","title":"春灯曲","dynasty":"明末清初","author":"王邦畿","text":"牡丹火树艳红催，马踏车行响似雷。传说震方方位好，美人多爱向东来。过虑东风禁夜城，春光不满少年情。拉将三五横街去，仄调边阑小鼓声。暖风初入海棠枝，薄锦轻罗未尽宜。明月正中花气湿，并肩疑是怯寒时。兰丛翠叠气氤氲，月相庄岩看未真。手里星星香线火，曾无分与饮烟人。士女当春重采头，神前灯下卜三筹。若逢皆胜为神许，许请灯归隔岁酬。宽平郊地夜嘈嘈，出手烟花合自劳。弟子到齐齐起火，九龙天上阿谁高。街头谜语苦人思，箫鼓当前总不知。定要中时方罢手，重轻灯信听灯师。沿门灯挂昔时春，锦绣知为上户人。世事尽归文字贵，长天不动海门尘。大花红纸榜迎禧，庆赏还同十五时。闻道上元能赐福，也应先赐与穷儿。"}