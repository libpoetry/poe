{"id":"167827","title":"自作挽歌辞","dynasty":"宋代","author":"朱槔","text":"忧幽坐南轩，万壑取我囚。疾雷且不闻，焉知草虫愁。强颜理编简，阅世如东流。滔滔竟不返，谁复操戈矛。天涯念孤侄，携母依诸刘。书来话悲辛，心往形辄留。先茔托仙峰，山僧扫梧楸。二女随母住，外翁今白头。伯氏尚书郎，名字腾九州。仲兄中武举，气欲无羌酋。棣华一朝集，荆树三枝稠。堂堂相继去，遗我归山丘。漆园梦方觉，白有云正浮。凭陵若蹈空，何处停华辀。故乡岂不怀，屋食良易谋。自我识废兴，於天无怨尤。平生喜闻诗，此诗当挽讴。不须生刍奠，君从二兄游。"}