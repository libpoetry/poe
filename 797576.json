{"id":"797576","title":"百字令 题秋院填词图","dynasty":"清","author":"谈印梅","text":"梧桐院静，把琼箫吹彻，声声流水。乐府新翻金缕曲，谁道唾壶敲碎。翠黛轻颦，烟鬟斜亸，犹是裙钗辈。高烧银烛，海棠花恐惊睡。何意飘入青云，银河倒泻，乱见天花坠。风透罗衣如纸薄，遮莫凝成红泪。树底啼莺，花梢弄月，非梦兼非醉。明朝窥镜，玉容添得憔悴。"}