{"id":"671266","title":"寄人","dynasty":"明","author":"魏学洢","text":"西风峭急愁云结，镇日闭门春事劣。几回伫旭射窗纱，褰帘又诧红梅折。年年二月乱花香，今年尚堕前年雪。柴扉萧索客来稀，剧谭谁伴玲珑舌。步兵习懒爱沉酣，文园耽句成消渴。常闻外靖难内宁，随身小病何须绝。忽然长啸盼吴钩，离奇病骨非雄桀。平生壮志勒燕然，会须踏碎千山月。丈人刘览古人齐，间通弘景岐黄说。奚奴松下晒书回，连云剪药清泉冽。石铛曾否煮金樱，相诒乞在蒲觞节。"}