{"id":"602297","title":"美女篇","dynasty":"明","author":"卢龙云","text":"燕赵有佳人，羞作凡家妇。少心在深闺，步履不轻举。十三学画眉，十五工织组。绿鬓整新妆，膏沐时为理。荆玉镂华簪，大秦珠作珥。木难间珊瑚，黄金饰翠羽。佩以青琅玕，罗袂翩翩举。吐气若兰馨，未为金屋贮。常恐群芳歇，缅然怀独处。玉帛将充庭，闻者慕俦侣。秉尚实自殊，媒氏亦何苦。愿以金石心，及时配君子。"}