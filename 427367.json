{"id":"427367","title":"永遇乐 题莼农填词图","dynasty":"近现代","author":"叶楚伧","text":"锁梦帘深，压愁花重，笛来何处。绿嫩将眠，红羞欲颤，做尽狂情绪。谁家庭院，双鬘閒了，唱断一声金缕。怕檐前、鹦哥解得，一般黯然无语。芳华似水，但知西去，要住也应难住。作计留欢，逃愁耐醉，不信无凭据。鹃沉莺老，春归太独，索订乌丝新谱。待商与、吟边酒后，江南词侣。"}