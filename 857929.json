{"id":"857929","title":"白鹭亭","dynasty":"宋","author":"王圭","text":"白鹭敞西轩，栋宇穷爽垲。千峰若联环，翠色不可解。是时天宇旷，六幕无纤霭。金斗熨秋江，素练横衣带。乾坤清且敛，气象朝昏改。芦花作雪风，飞舞来沧海。九霄汀鹤起，万里樯乌快。月上三山头，鸟没横塘外。苍茫洲渚寒，银错星斗大。开樽屏丝竹，披襟向箫籁。余生本江湖，偃蹇欣作会。清兴虽自发，苦嗜亦吾累。鱼龙凭夜涛，四面忽滂湃。安得犀灯然，煌煌发水怪。"}