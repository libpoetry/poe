{"id":"686086","title":"馀庆堂为郝司理赋二首","dynasty":"明","author":"卢龙云","text":"华堂清峻表西河，高士当年号乐窝。荀氏星辰元聚德，张家门巷待鸣珂。功方种玉应同大，遗比籯金较孰多。况是作求称嗣美，致祥端合迓天和。亲舍瞻云万里遥，桂丛犹记小山招。莫论巢许轻尧禄，须信金张重汉貂。玉树栽培来已远，金茎雨露喜初饶。总缘召顺膺多福，不尽恩光下九霄。"}