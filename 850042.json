{"id":"850042","title":"犍为王氏书楼","dynasty":"宋","author":"苏轼","text":"树林幽翠满山谷，楼观突兀起江滨。云是昔人藏书处，磊落万卷今生尘。江边日出红雾散，绮窗画阁青氛氲。山猿悲啸谷泉响，野鸟嘐戛岩花春。借问主人今何在，被甲远戍长苦辛。先登搏战事斩级，区区何者为《三坟》。书生古亦有战阵，葛巾羽扇挥三军。古人不见悲世俗，回首苍山空白云。"}