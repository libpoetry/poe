{"id":"740571","title":"铜鼓歌题曲阜颜氏拓本","dynasty":"清","author":"翁方刚","text":"桂君昔拓颜氏鼓，宋生今示秋谷诗。秋谷诗盖观鼓作，我赋拓本嗟已迟。手量面径一尺四，雕纹十匝缭绕之。䨓回络索乳交晕，庚庚细理砂画锥。一十二辰作阳识，俨如汉鉴神卫施。或云伏波或诸葛，前后皆说东京遗。传闻伏波定交趾，骆越声震西南夷。厥初盖以铜易革，调和燥湿均参差。缀以蛙形面八角，逮乎诸葛西蜀为。渡泸而后制滋广，三川百粤沿其规。诸獠诸峒以次铸，度以大小随高卑。张庭置酒集子女，金钗扣应都老期。宫商呼吸和子母，丹黄药淬分雄雌。含风吟啸出蜗篆，午阴风雨来渺瀰。昔我十登南海庙，殿庭縆索东西垂。东者最大西次小，郑絪献自春州驰。铜鼓滩边出者一，鹧鸪斑象义爻蓍。仲春之祀侑神乐，百灵秘怪环委蛇。声闻江口二十里，扶骨黄木天风吹。高凉神祠亦有此，溪水夜半云雷随。壶芦笙与竹笛和，节歌洗庙东坡词。往还经过屡稽考，手扪星宿森离离。竹垞朱老昔缩图，四金六鼓辨礼仪。又闻渔洋有手记，相传款识如鼎彝。文曰伏波将军铸，马援时字焉得窥。踟蹰廊下每忘去，何暇细绘虾蟆皮。假如腹镌果堪拓，吾定凹凸穷毫釐。以冠粤东金石籍，视此奚啻千倍蓰。异哉渔洋竟沿误，暑月累我汗濯澌。十夫揩视无一字，图经好事乃我欺。徒然寸尺志面腹，并未摹拓来装治。十年箧中审古器，磊磊大小千百奇。两汉之文考所释，洪娄欧赵皆吾师。独无鼓铭著于录，曲阜尺但摹虑虒。乐圃此鼓获何岁，想近孔壁锵金丝。诸老同时定详说，鲁薛弟子辞何疑。我题欲作科斗篆，配尔古绿苔花奇。茫然发我南岭梦，海潮声定推篷时。空窗月堕大圆镜，波文海藻穿涟漪。作诗以寄颜与桂，那敢秋谷相攀追。"}