{"id":"644726","title":"杨节妇","dynasty":"明","author":"方孝孺","text":"良人赠我明月珠，永托团圞誓无违。岂期生子发未髫，竟以王事捐其躯。妾身既作杨家妇，抚此孤儿事坚守。明月之珠深自藏，千金不落他人手。青丝发断今复长，妾心直与珠争光。推门鬻市卒不售，死将地下还阿郎。玉堂学士文章伯，为发幽贞播金石。千载少以曹家妻，凛凛遗风可相敌。"}