{"id":"1065758","title":"和赵承之竹隐轩诗","dynasty":"宋","author":"苏过","text":"莫将不赀身，玩此有限年。心待三径足，何时赋归田。陶令甑无粟，阮公不言钱。可怜六尺躯，坐受众目怜。我正犯此戒，隐忧浩无边。幽怀祇自知，搅佩悲芳荃。闻君昔种竹，妙意诚超然。欲伴岁寒老，此计将终焉。郁郁环堵中，清风自招延。林泉有馀乐，簪组未易牵。早知文章累，不愿铭燕然。一为世所羁，遂与昔志捐。富贵岂不欲，孤高易隮颠。翻然回吾驾，造物报尔天。辛苦自缠缚，老蚕迷再眠。邯郸一梦破，怀抱良蹁跹。寄语山中友，信归在言前。耘治秋水净，扫洒春风妍。君言诚起余，肺腑不待镌。强颜为升斗，情态等市廛。投绂亦从此，过君请击鲜。虽微鹿门隐，不愧竹林贤。放怀绳墨外，俱作平地仙。"}