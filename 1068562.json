{"id":"1068562","title":"第二子赴河间诗人皆作诗送行读赵婿辟疆诗为次韵","dynasty":"宋","author":"王安中","text":"家世无人仕苕浙，送汝还为北城别。河间知不去吾远，汝母犹持离袖掣。中年生子今宦游，吾与汝母宜白头。中山西望三舍身，诸老汝近吾何愁。宫傅恩怜逮犹子，宫师雁行馀五弟。至今乡闾尚心化，友爱推高一门里。向来寒甚草根蛩，迩来出入轩盖从。富贵不愿此身独，安乐幸与诸老同。门户固应多国器，汝往岂为功名会。古文科斗尽五车，娱人翰墨真馀事。客程抢笠风卷纱，归及诸老醉榴花。京华新闻勿用说，一时名士诗可誇。"}