{"id":"482505","title":"南京行","dynasty":"明","author":"孙蕡","text":"南京自古说豪雄，远胜秦中与洛中。吴越千山高拱北，巴江一道远朝东。秦淮水入丹阳郭，北固城连六代宫。岌嶪石头如踞虎，逶迤钟岳似盘龙。龙楼凤阁天中起，万户千门霄汉里。太乙勾陈紫极通，翔鸾舞鹤珠峰峙。却日觚棱驾寥廓，行空复道侵箕尾。仙掌铜盘玉作流，灵芝华盖霞为绮。华盖灵芝粲绮霞，御桥金水正当衙。五门彩旭朝天仗，驰道香风散日华。细柳千章争拂地，娇莺百啭竞啼花。紫电龙光飞武库，雕甍甲第列侯家。侯家卿相真才彦，玉笋蝉联奉天殿。屈宋摛文入石渠，韩黥耀武专方面。黄阁承恩宣雨露，乌台执法行霜霰。环佩声清散早朝，葡萄酒绿沾春宴。春宴春风坐百花，归来里巷斗香车。金张富贵人争羡，王谢风流世共誇。隐约商笳随赤羽，葳蕤大纛映彤牙。盘陀宝校光前导，组络鸣镳隘狭斜。狭斜西下通三市，紫雾红尘拂天起。南陌东厢马似龙，乌衣朱雀人如蚁。争看买珠轻薄儿，亦讶探丸游侠子。犹怀凤台醉李白，无复新亭泣周顗。井傍美人悲丽华，道上行人谭结绮。结绮临春总可怜，龙河一带但寒烟。天界丛林开象魏，冶亭高阁艳神仙。神仙尽是蓬瀛侣，更画秦台玉箫女。渺渺青鸾月下来，飘飘彩凤云中举。别有青楼大道旁，烟花万树俨成行。飞琼袅袅翠罗袖，小玉峨峨红粉妆。小玉飞琼两少年，清歌妙舞斗嫣妍。舞态盘回芳树底，歌喉宛转落花前。彩云作雨朝朝合，璧月流光夜夜圆。朝朝暮暮长如此，秋月春花若流水。去岁今年景不殊，南来北去人相似。生绿罗屏遮上客，流苏帐暖邀公子。烂漫三春锦绣城，空濛一片笙歌市。繁华佳丽乐无边，我独胡为困一廛。已似扬雄栖白屋，还如司马卧文园。谁将积业三千牍，换取扬州十万缠。桃李风前歌扇底，看花骑马过年年。"}