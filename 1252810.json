{"id":"1252810","title":"次韵答王敬助六首","dynasty":"元末明初","author":"王冕","text":"小隐水南村，喧哗不到门。无言及名利，适意在田园。春雨桑麻长，秋风果蔬繁。生涯有如此，何用觅桃源？西圃馀姜蔗，东皋足稻粱。今年诚有望，吾计未全荒。倚杖停吟久，看云引兴长。邻家新酿熟，同醉菊花旁。慷慨登高罢，风流入醉余。山田禾熟早，海国雁来初。对客无多论，耽眠或废书。东南岩壑美，时复命巾车。野云依竹静，霜叶近窗明。对此清幽景，都忘喧杂声。看书庸有感，与世竟无情。但愿添松竹，期君结隐盟。丰年真可乐，那虑鬓边霜。新稻翻匙白，香韭出瓮黄。相逢宜脱略，不必论炎凉。多少清游梦，无能到帝乡。乡邻同社酒，亦足叙幽情。著作轻庄子，悲哀笑贾生。荒林孤鸟没，远浦夕阳明。休问东陵后，裁瓜即邵平。"}