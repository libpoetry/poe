{"id":"190144","title":"王明美招饮有能窥狗窦之语因作诗贻之","dynasty":"宋代","author":"李新","text":"校书隐马队，饮酒窥狗窦。礼法不见缚，高轩一宇宙。二王咤连璧，小王腹如绣。囊无一个钱，气自秦楚富。公子莫焚券，妇翁幸铜臭。往年数青蝇，腾{黯立换水}辄尚口。言我已投劾，谓子不长寿。本自植芜蘼，返恶芝蘅秀。青蝇复青蝇，劝尔一盃酒。云衢列遮拦，鬼录有先后。马粪多长者，百怨不怀旧。持此几餕余，诸君相挽就。坐上要车公，老李苦春瘦。"}