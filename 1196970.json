{"id":"1196970","title":"太尉王公以九锡命大将军让公将还京邑祖饯赠此诗","dynasty":"魏晋","author":"陆云","text":"烈文辟公，时惟哲王。阐纵绝期，平显幽光。内实慎徽，缉熙有臧。出纠方慝，间督不扬。高山峻极，天造芒芒。天子念功，大典光备。肃肃王命，宰臣莅事。穆矣渊让，遗功遂志。思我远猷，徽音孰嗣。后命既灵，王人反旆。兴言出祖，饮饯于迈。旌旐泱泱，轺轩蔼蔼。和风弭尘，清晖映盖。思乐中陵，言观其川。公王戾止，有车辚辚。伊谁云飨，我有嘉宾。羽觞举酬，酢尔征人。悠悠征人，四牡騑騑。发轸北京，振策紫微。昔乃云来，春林方辉。岁亦暮止，之子言归。道涂兴恋，伏载称徽。圣泽既渥，嘉会愔愔。庭旅钟鼓，堂有瑟琴。飞辔清晖，扶桑移荫。视景秪慕，挥袂沾襟。娈彼同栖，悲尔异林。我有旨酒，以歌以吟。"}