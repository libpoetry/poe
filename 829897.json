{"id":"829897","title":"枯荷晚过荒园，池荷披谢殆尽，闻人言秋娘怛化丁沽已逾匝月，重念昔游对之成咏","dynasty":"清末近现代初","author":"黄节","text":"年来此地经行处，一日伤心独晚归。旧过横塘终不渡，每闻清曲辄增欷。秋初已共黄淤老，花尽难禁白露晞。园事纵非能勿感，剩看凉柳自依依。如今追忆年前事，疏雨城东春正归。湖堧晚逢初写照，菱歌才罢更闻欷。不同萍泊随波狎，自敛霜痕避日晞。只是当时未零落，汀莎塘荇岂堪依。黄菊已花红柿熟，渐寒人不与秋归。便成紫菂心心苦，坐感霜蓬累累欷。病信远愁腴顿减，泪妆谁见粉初晞。风尘塞外能重遇，旧约惟吾悔未依。凭谁更语秋消息，一意苍凉有雁归。往事江空如梦了，别来秋换至今欷。丝丝断梗根犹属，浥浥寒泉泪未晞。不似白鸥能自放，晚寻风叶暂相依。"}