{"id":"1125680","title":"送邵公济溥赴省二首","dynasty":"宋","author":"郭印","text":"天府登贤策马东，似君人物许谁同。文章小技出儿戏，道德微言馀祖风。有路青霄元自别，无情白发向来公。平生酝藉唯经国，唾手先收第一功。凛凛霜威扑扑尘，不堪晓骑送行人。云山万点远连蜀，烟树两行初过秦。风厚正能扶大翼，浪高端足化脩鳞。圣君急士思调鼎，喜见寒梅漏泄春。"}