{"id":"113791","title":"再答元舆·君不能入身帝城结子公","dynasty":"宋代","author":"黄庭坚","text":"君不能入身帝城结子公，又不能击强有如诸葛丰。法当顦顇百僚底，五十天涯一秃翁。问君何自今为郎，便殿作赋声摩空。偶然樽酒相劳苦，牛铎调与黄锺同。安得朱轓各凭熊，江南楼阁白蘋风，劝归啼鸟晓窗笼。男儿邂逅功补衮，鸟倦归巢叶归本。"}