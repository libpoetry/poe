{"id":"129391","title":"木兰花慢·慨晴江渺渺","dynasty":"宋代","author":"方岳","text":"慨晴江渺渺，乘风下、倚沧浪。问许大乾坤，金焦两点，曾几兴亡。平章古人安在，但青山、烟水共微茫。不道鹭嘲鸥笑，归来鬓已苍苍。垂杨。舞尽斜阳。双燕语、尽渠忙。黯柔情不管，花深传漏，羽急飞觞。思量人间如梦，放半分、佯醉半佯狂。明日海棠犹旧，春风未老秋娘。"}