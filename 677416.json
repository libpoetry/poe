{"id":"677416","title":"春日近湖族叔枉过小酌螺塘江浒","dynasty":"明","author":"胡直","text":"卜游非不早，宿疴滞霪霖。景霁散新暄，和飙动神襟。欣此竹林侣，相送出江浔。起瞩原上树，早已贮清阴。百卉竞芳葳，群溜奏徽音。乍言岁序易，猋忽春已深。欲揽青皇辔，其如白发侵。不为人外游，恐负枝上禽。遵渚发轻舠，击汰和清唫。斗酒酌船艎，对坐四山岑。昔仕各乡土，结托欢从今。缅思慰同隐，道真以相寻。"}