{"id":"906964","title":"出承天院候客","dynasty":"宋","author":"李复","text":"晓动人语喧，门开探骑发。冠盖相后先，烟尘互明灭。出城寒寺静，苍松带馀雪。驱马傍前庑，投鞭坐僧榻。畏风依蒲团，拥裘学趺结。曈眬晓日升，逶迤旆成列。到官今年五，踽踽几持谒。执板手有痕，脱冠顶无发。将迎迹愈多，应接面常热。野性素旷荡，人事苦羁绁。久愿整归驾，渡汾寻旧辙。躬耕望云岑，筑室俯清潏。"}