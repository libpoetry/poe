{"id":"1251155","title":"题吕仲善营丘山房图","dynasty":"元末明初","author":"陈谟","text":"稷下古诸姜，营丘小洞房。邻存钟令宅，里似郑公乡。乱后蓬蒿长，春归棣萼芳。每从黄发老，最誉白眉郎。一室如函丈，群书自大方。移床分竹影，扫壁散芸香。轮鞅莓苔外，凫鹥几席傍。歌商怀考父，玩易到羲皇。建业看图画，平川隔水乡。参差多点染，窈窕极苍茫。山势元宗岱，溪流想钓璜。高秋凭虎踞，何处觅鹰扬。"}