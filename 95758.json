{"id":"95758","title":"张次律见招欲同一诗人饮既见乃新定远令刘旦","dynasty":"宋代","author":"赵蕃","text":"张侯呼我饮，云欲醉诗人。我愧野无格，君能高出尘。句中真有画，笔下信如神。不待平生识，由来一语亲。众皆嫌坦率，意独取天真。颇恨匆匆别，殊乖款款陈。王官欣旧辙，蛮语昧初询。起此穷途哭，端非倾盖新。度江风吼夕，发轫雪飞晨。行路嗟离阔，题诗报苦辛。"}