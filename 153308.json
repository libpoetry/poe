{"id":"153308","title":"送周寿元翁西上","dynasty":"宋代","author":"贺铸","text":"露草蔓前庭，微虫思明月。宵分耿不寐，怀我友生别。舟师望箕宿，缀幔须明发。蠲首托归风，安知川路阔。夫君青云士，行奉紫宸谒。一鹗抉尘笼，骞轩应霜节。仰追鸾鹤驾，肯顾狐兔穴。越客寓荒城，卑栖慕鸠拙。衰迟积尪弊，未死人事缺。嬾制一缄书，寄声彼朝列。方今百废举，衮职补何阙。每自幸余龄，江湖傲华发。躬耕固难强，五斗代薇蕨。摩腹遡南薰，苍生解烦暍。"}