{"id":"732840","title":"自余杭历于潜道中","dynasty":"清","author":"李雯","text":"晨驾辞阴渚，逶迤见岩丘。芳翠涤余蔼，回沙灼清流。泄云漫方聚，深竹疑晴秋。岑峦有连蝉，道里无险投。纷袭缅腾茜，汨瀄摇澄湫。枫楮秀中椒，荈蕨横道周。青苗漾白水，明畴写嵎陬。沧沧水雾滋，娟娟微阴收。白鸟既轻弱，飞鲦亦缓游。旅人从此涉，景曜俄然遒。余晖满层峰，惆怅靡淹留。"}