{"id":"647587","title":"送张文琮之官新城","dynasty":"明","author":"王汝玉","text":"先生家本东州住，蚤岁才名人共许。十年再易广文毡，两邑英才沾化雨。忽报慈亲与世违，高堂洒泪脱斑衣。宿草荒原零露夕，寸心方忆报春晖。徵书遥自天边降，野鹤閒猿徒怅望。待漏初趋金马门，看花还入乌衣巷。相逢共向凤城春，正值青青柳色新。长干道上春衫薄，卓女垆头绿酒醇。君将出宰新城去，送别城阴遇朝雨。座中唱彻渭城歌，江草江花总愁绪。论交何必须故人，昔闻倾盖即情亲。为君暂绾离帆住，我有中心欲具陈。知君本是岩廊器，下邑割鸡才小试。中朝藻鉴岂终遗，行见青云当立致。闻说新城?建昌，近来民物颇凋伤。更欲烦君下车日，好将宽政恤逃亡。"}