{"id":"71985","title":"木兰花慢·用长春真人韵","dynasty":"元代","author":"王丹桂","text":"忆当时颖脱，道情浓，世缘疏。爱古洞深溪，苍松翠柏，万景齐敷。箪瓢粗为遣日，乐贫闲、况味胜莼芦。千古昏昏醉梦，廓然一旦樵苏。瑶图。宝幽微，精勤佩，未尝辜。庆灵验昭昭，心花灿灿，并没凋殂。威雄猛持慧剑，屏三尸、六贼泯狂徒。永保胎仙出入，往来紫府清都。"}