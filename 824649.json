{"id":"824649","title":"水调歌头 朱子英贫困思家不已，赋此慰之，非调之也","dynasty":"清末近现代初","author":"胡汉民","text":"去家三万里，行役未全休。百年身世多感，今夕且登楼。未必解人难索，唤取并州快剪，为汝断离愁。入眼山川好，珍重此时游。西湖梦，鉴湖月，五湖舟。古人足迹未遍，何处觅封侯。人自悲欢离合，我自东西南北，岁月足优游。破涕一为笑，期许在千秋。"}