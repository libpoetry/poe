{"id":"684827","title":"述妇病怀","dynasty":"明","author":"王彦泓","text":"琉璃调药自看煎，尽日松涛小榻边。慵唤侍儿凭响板，鹦哥传出翠帘前。闷拈叶子强寻欢，自觉双银约指宽。阿母无聊听卜命，脱将跳脱觅人看。消渴还愁骨亦消，玩冰衔玉总无憀。春来泼尽如泉泪，病肺除非引泪浇。文茵龙脑睡来闻，懒著前春染麝裙。谁识病来颠倒想，爱香人却怕香熏。瘦质浑成笋一竿，隔衾犹自见巑岏。平生守礼自谦畏，不受荀郎熨体寒。难凭银叶镇心惊，侍女床前不敢行。无奈药炉初欲沸，梦中已作殷雷声。一勺清浆价一金，驻颜难恃紫团参。头花臂钏看看尽，卖到当年结发簪。娇痴稚女最关情，新读毛诗一半生。忍死看他成长去，喘丝亲训两三声。汤药亲尝子妇该，云泥悬绝事堪哀。自知病骨轻如草，莫望尚书嫁女来。更无兄妹与差肩，辜负叩劳阿母怜。嘱向薄情狂婿道，为加恭敬倍从前。谢绝妖巫罢祷祈，不将性命媚神祇。刻肌冤苦伤心痛，病者年来细得知。前路无涯爱有涯，一心趋向妙莲花。眼前眷属休悲恋，九品同生也一家。"}