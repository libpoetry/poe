{"id":"506288","title":"天山行","dynasty":"明","author":"刘璟","text":"天山雪花大如席，散洒穹庐作冰瓦。白日照不破，北风吹复垛。行边使者文皮裘，马足凌兢冰上游。仆夫苦寒步不进，王程未敢为稽留。天山戍士可奈何，斧冰作糜行负戈。虽无重裘禦寒冻，此地幸喜丰嘉禾。但愿盛时烽火息，将见年来足衣食。咨询民瘼使者事，当得边人时种植。"}