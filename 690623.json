{"id":"690623","title":"移花","dynasty":"明","author":"张萱","text":"雨意霏微日欲斜，轻雷唤醒一池蛙。园公睡起无它事，荷锸呼童急种花。分畦布畹喜成行，密密疏疏次第香。此日主人闻晋秩，新衔花国太平章。园公酌酒劝花神，花事勿忙亦苦辛。为语春风休督促，花开何必一时新。草本休随木本移，栏边急种向阳枝。移根莫剪前春叶，卫足留阴正此时。"}