{"id":"195127","title":"题王敬仲野亭","dynasty":"宋代","author":"戴表元","text":"王家野亭苍翠边，秋山万叠相钩连。披衣晓霁伴云坐，散发夜凉须月眠。主人清豪亦好客，常有车盖来翩翩。门间无烦鹤通谒，酒散有时风扫筵。问君生涯几何许，笑指渺漠沧洲烟。朱门千础扃婵娟，豪弦急管争喧妍。何曾一日能免俗，稍来对谈山爽然。古人去远吾不识，今日汩没难为贤。长公高谈少公和，鲁山伯鸾相后先。名成但恐累隐趣，莫遣妙语人间传。"}