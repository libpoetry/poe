{"id":"591230","title":"北风谣","dynasty":"明","author":"欧大任","text":"玄冥号怒海若愁，天地惨淡黄云秋。三江波涛尽汹涌，五岭草木长飂飗。燕山层冰蓟门雪，北风吹落轩辕丘。猿狖昼啼，鸟雀啁啾。白日无色，山鬼幽忧。夜中何处吹觱篥，戍妇听之双泪流。念君此去戍万里，石城壁立东海头。男儿出门誓报主，倭奴未灭为国仇。边头明日有远信，封书更寄金锁裘。金锁裘，不胜束。锦字书，不能读。楼船戈甲几时回，北风忍听军中曲。"}