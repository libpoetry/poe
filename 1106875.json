{"id":"1106875","title":"和曾吉父饮南坡四诗","dynasty":"宋","author":"王洋","text":"买山如买金，去草如去恶。开山一代师，前者无是作。向无丘壑心，虽有亦不乐。何须待高秋，风帽已可落。寒暑有至公，物物无避处。岧峣半天中，乃截云雨路。炎薰障南林，清风来北户。幽事未可量，如君美无度。若无败人意，何适非好怀。飞轮了无辙，为作明镜台。有酒不共饮，定知何日开。鱼鸟亦知意，门前日日来。终年困尘土，一日同宴嬉。诗价重车渠，酒色空琉璃。月出散林莽，揽之有馀辉。山林信可乐，所乐无四时。况渠善窈窕，与我昏为期。会须挽凌波，同载月明归。"}