{"id":"830212","title":"辛亥夏五月自香港重游日本寓任甫须磨双涛园筑室同居与任甫离居者十三年槟榔屿香港一再见亦于今八年矣儿女生于日本皆不能识相见如梦寐任甫赋百韵诗先有四律奉迎答以四律 其三","dynasty":"清末民国初","author":"康有为","text":"清浅忽然见河汉，风飙不复阻蓬莱。汹汹碧海淘浪静，谡谡青松闻籁来。执手似经灰劫别，伤心重借酒杯开。成行儿女皆新识，异域惊看喜复哀。"}