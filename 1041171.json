{"id":"1041171","title":"恩赐御书呈同舍诸公","dynasty":"宋","author":"刘敞","text":"圣神绍先古，述作备新书。微生滥中秘，重赐等诸儒。日月明天文，龟龙粲河图。精神骇耳目，黼藻贲泥涂。发挥箧中藏，更得神宗初。光华混新旧，笔墨肖锱铢。幸生尧禹间，而见典与谟。上为四方贺，善继古所无。下窃私室荣，搢绅谁与俱。汉史探会稽，周臣览昆墟。萧条千万里，筋力固已劬。而我独何人，荷宠安厥居。受学庶无负，传家既多馀。愿从二三子，讲诵无时虚。"}