{"id":"1010696","title":"重题郭文庙","dynasty":"宋","author":"释文珦","text":"尝闻郭文举，雅志在山林。内以道自胜，不为外物淫。人皆恋妻子，先生独幽寻。人皆厌轻肥，先生无衣衾。人皆觊荣达，先生甘陆沉。世道既难言，先生示如瘖。怀宝终不售，熟识先生心。身与豺虎邻，豺虎不敢侵。温峤何所闻，比公于展禽。更历数百年，尚为人所钦。或以神事公，置庙青山岑。岁时致牲醴，谅非公所歆。我来吊遗像，顾瞻一长吟。公傥察余衷，泠然御风临。"}