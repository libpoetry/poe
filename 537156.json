{"id":"537156","title":"武当歌","dynasty":"明","author":"王世贞","text":"黑帝不卧玄冥宫，再佐真人燕蓟中。乾坤道尽出壬午，日月重朗开屯蒙。人间大小七十战，一胜业已归神功。久从北极受尊号，却向西方称寓公。武当万古郁未吐，得吐居然压华嵩。是时岂独疲荆襄，雍豫梁益皆为忙。少府如流下白撰，蜀江截云排豫章。太和绝顶化城似，玉虚彷佛秦阿房。南岩宏奇紫霞丽，甘泉九成差可当。十年二百万人力，一一舍置空山傍。呜呼英雄御世故多术，卜鬼探符皆恍忽。不闻成祖帝王须，曾借玄天师相发。汉武空邀王母过，高真不显宋宣和。功名虽盛毋乃晚，混沌时来当柰何。"}