{"id":"266163","title":"沁园春·菜根限齐韵和鲍公素","dynasty":"现代","author":"王理孚","text":"大嚼南溪，人归向东，风吹向西。见金尊酒满，花间雅集，霜柑斗大，柳外莺啼。种菜心长，咬根味永，大笑寒酸绝类齑。休回首，怕故宫六代，禾黍高低。一官归去来兮。蔬可茹、田园路未迷。况无心鼎俎，呼鱼作婢，有情眷属，嫁笋为妻。寸寸思量，盘飧辛苦，吩咐牛羊勿践畦。君知否，那朱门粱肉，贱汝如泥。"}