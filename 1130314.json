{"id":"1130314","title":"李端叔自金陵如姑溪寄之五首","dynasty":"宋","author":"释德洪","text":"东坡坐中醉客，让君翰墨风流。为作羊昙折意，莫年泪眼山丘。老去田园可乐，秋来禾黍登场。相见鸡豚社饮，諠哗暧热溪堂。数叠夕阳秋巘，雨馀眼力衰时。可是招要归思，故应酝造新诗。月下一声风笛，尊前万顷云涛。玉堂他年图画，卧看今日渔舠。举世誇君笔语，雾豹渠知一斑。莫问人间非是，且看醉里江山。"}