{"id":"708941","title":"桂枝香  望罗浮山","dynasty":"明末清初","author":"曹溶","text":"江霞万叠。乍影到艨艟，梅花飞雪。怪石丛边，犹是晋时薇蕨。山村几许佳人梦，被青鸾、一声啼歇。葛洪存否，罅空煮药，夜寒碑碣。又何必、仙桥踏月。怕坐来深洞，十分难别。较似髯苏，官舍共眠冰铁。风尘无限关心事，算丹丘、应属豪杰。戏鞭哑虎，瑶笙更把，海云吹裂。"}