{"id":"1225156","title":"椀珠伎","dynasty":"元","author":"吴莱","text":"椀珠闻自宫掖来，长竿宝椀手中回。日光正高竿影直，风力旋空珠势侧。当时想像鼻生葱，宛转向额栽芙蓉。箸头交箸忽神骇，矛叶舞矛忧技穷。昔人因戏存戒惧，后人忘戒但戏豫。汉朝索撞险还愁，晋世杯柈危不寤。徘徘徊徊夺目睛，攲攲倾倾献玉璎。滑涎器从龙堂出，煇?命与鬼骨争。君不见王家大娘材艺绝，勤政楼前戴竿折。市人欢笑便喧城，惊动金吾白梃声。"}