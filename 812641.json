{"id":"812641","title":"感述二首","dynasty":"清","author":"何震彝","text":"人言知名士，往往不适用。岂真如画饼，此意尤可痛。诸葛未出户，南阳甘抱瓮。淡泊兼宁静，或为驵竖弄。愿酬鱼水欢，礼遇抑何重。种桑八百株，廉约聊自奉。魏武遗名香，受取作清供。设遘主忧疑，薏苡同搆讼。小节原不论，大义当驭众。持此告细儒，相望亦梦梦。吾性故方峭，謇直宜自许。有时屈刚肠，宛转为儿女。俯视九流人，虚诞相誇诩。阘茸必见全，何为好健举。临财不审度，恣心任去取。偶遭侪辈轻，豪夺复谁予。吴君重然诺，一剑酬死侣。淮阴报漂母，投金默无语。朋僚肆往还，忘形失尔汝。直谅或可亲，蒐琐难与处。"}