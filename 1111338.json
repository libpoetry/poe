{"id":"1111338","title":"寄宋国宝","dynasty":"宋","author":"许景衡","text":"问君何日过留都，想见初寒尚在涂。一去尘埃事奔走，归来门巷更荒芜。声名尽欲倾时辈，贫贱今方见丈夫。勉矣此生忠与孝，扁舟未好问江湖。画船重过谷城闉，撞著人人问子真。闻道诗书元有意，莫嫌州县尚劳神。一樽何日能如约，五斗而今亦为贫。关塞尘沙骑瘦马，故园花柳一番新。"}