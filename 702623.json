{"id":"702623","title":"滇南即事","dynasty":"明","author":"童轩","text":"自昔梁州域，西南路尽通。碧鸡名岫远，金马故关雄。罗妇裙花布，蒲蛮臂柘弓。圣恩同覆载，处处乐时丰。谩说滇南俗，人民半杂夷。管弦春社早，灯火夜街迟。问岁占鸡骨，禳凶瘗虎皮。輶车巡历处，时听语侏离。万山藏古寨，六诏杂诸蛮。僰女头笼帽，蕃僧耳坠环。啖蛇传土俗，屠犬祀神奸。更有西戎种，轻生赋性顽。老稚毡为服，侏离语更哗。汤池皆可浴，石鼓不堪挝。土产饶山锡，官租半海?。信知南地暖，常吐四时花。"}