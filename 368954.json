{"id":"368954","title":"沁园春·中秋即席用迦陵韵同二弟作","dynasty":"清代","author":"杨芳灿","text":"今夕何年，皓月当头，停杯问之。记隐囊麈尾，曾陪庾亮，皋禽朔管，曾伴陈思。清宴西楼，冶游北里，多少骚人绝妙辞。今何处，只琼宫无恙，环佩袿徽。晴空雾敛烟霏。算此景、年来见亦稀。尽掀髯老我，音情顿挫，随肩爱弟，才调恢奇。兰席平铺，螺窗尽拓，觚爵齐腾逸兴飞。烧高烛，擘蛮笺十样，醉墨分题。"}