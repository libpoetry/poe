{"id":"688167","title":"予行渭南道中爱其风物不觉成句殆亦有河山之助欤得二律","dynasty":"明","author":"朱诚泳","text":"倌人侵晓驾征骖，伐鼓鸣金过渭南。鸡犬顿疑尘世隔，烟村真与画图堪。溪流溅石飞晴雨，山色当途落翠岚。不待东风吹酒醒，诗成一笑破馀酣。浴罢温泉过渭阳，肩舆不厌道途长。溪边老屋鸡声远，树底新泥燕子忙。旭日当头摇旆影，东风随处送花香。一游一豫皆天赐，笑咏新诗贮锦囊。"}