{"id":"671206","title":"重过蒋氏莲雪居用昌谷韵","dynasty":"明","author":"魏学洢","text":"十月严霜飞，江空天在水。沙炮霣红箨，荒日下平地。大野旷肃杀，万物绝狐媚。独存汉宫秋，西风乱葱翠。孤村澹微晃，草湿泫寒泪。惊丝转危叶，片片枫林醉。荒磴蚀苔衣，窞黑阒幽邃。平畴忽波立，烟白失涯涘。潭深古龙吼，石滑蛟涎腻。客雁叫高旻，千行作人字。怒涛荡云色，参错骈岩峙。杳隔阛阓声，时见断蓬起。急趁半篙日，棹入茸萝里。苦蔓罥黄葛，树卵小垂紫。深林人有无，敲石煮丹髓。吴舠狭溪转，斜光照新穟。短篱晒残锦，芙蓉映缟帔。碧篁韵凄涩，欹濑枯枝坠。縠雯杂轻霭，栎径浸沈毖。归鸟飞影疾，帆落园扉閟。枯藤束方笈，病蠹避芸气。床头鱼肠剑，铜花射朱几。青鸟忆琼瑶，白凤含玄粹。堕发成蜗牛，笋迸北垣圮。耳热商歌发，苦调咽秋思。冷焰摇素壁，古庙笑木魅。长夜读天问，璧贱麸胡贵。肠轮几回直，心事飔风似。壮士破刺促，残编掷疑义。诡谲石鼓辞，鼎彝汉郊祀。聱牙故期期，不谙奚复耻。巨螯勍如铁，觞政苍鹰吏。欢集馀閒情，柔丝漾芳饵。嫩粉琅玕脆，肥绿银光纸。下阶荚钱薄，闭閤检陈事。懒谱难忘曲，羞裁雀台妓。三闾倘前身，数疑宓妃至。赋成六螭舞，万岫倒行次。风高山骨瘦，月小蛾眉悴。长天若鹅溪，一泼潇湘意。冻霞珊瑚赪，老鹘刀棱翅。草甜蒺藜硬，铁骑沙场戏。霜扑平城儿，愁绝昆崙使。王孙拥罗幕，葡萄闹横吹。夹屏金鸭煖，睡熟鲛绡渍。黛拂青虫簪，茜脱胭脂臂。此夕氍毹欢，几人酸肠刺。丈夫贵行乐，穷达聊自肆。归家弄锦孩，剪梅帖花子。"}