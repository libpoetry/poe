{"id":"479209","title":"钱舜举清晖堂所写戏婴图为临淮顾谦赋","dynasty":"明","author":"程敏政","text":"海榴花开白日长，绣屏十二云锦张。沉沉午漏下初刻，搔头不整慵来妆。一姬南面金缕裳，两姬夹侍相颉颃。颀然围坐看儿戏，斑管雕弧堆象床。三姬鼎足如雁行，玉阶随步鸣双珰。以口抚婴爱入骨，笑语彷佛闻昭阳。一姬下坐收锦裆，洗儿自与浇兰汤。娟娟秀若化生子，银盆水煖芙蓉香。一姬转盻殊未央，拭巾在手明吴霜。小鬟两两意閒适，纨扇不动薰风凉。苕溪画史推钱郎，柔思独步丹青场。摩挲旧本岂易得，流传远自清晖堂。才人不说顾长康，鉴赏欲博千金强。《螽斯》、《麟趾》尚可作，为君击节歌周王。"}