{"id":"940160","title":"送路纠归老丹阳","dynasty":"宋","author":"陈师道","text":"身退不待年，意足不待馀。宁闻有馀论，但问我何如。才名四十年，盛气盖诸儒。独无金水力，竟与蛙黾俱。晚为府中掾，直前不趑趄。曾何愧俯仰，颇亦困嗫嚅。有粟尚可糊，有酒尚可娱。一朝脱章绶，用意不踌躇。富贵亦何有，惜君宁挽裾。人生一世间，谁得还其躯。谢公江海人，此计竟亦疏。千金一大钱，两子双明珠。妙语发幽光，东坡为欷歔。不知两疏去，能亦有此无。聊为三径资，从子并门居。"}