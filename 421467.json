{"id":"421467","title":"满庭芳 其四 夜读史记，感事，兼怀范先生。前调前韵","dynasty":"近现代","author":"李刚己","text":"稷下人归，信陵客散，曳裾更欲何门。沟中断木，时至或牺樽。南望邯郸旧道，悲风起、落木纷纷。知多少，卖浆屠狗，奇士老荒村。悽魂。古亦有，杜邮剑斩，秦市车分。问螳僵雀拜，弋者何存。倒挽银河下泻，洗不尽、怨渍冤痕。看公等，手携皓日，照破十方昏。"}