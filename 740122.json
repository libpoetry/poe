{"id":"740122","title":"天池寺晓起看云","dynasty":"清","author":"舒梦兰","text":"居士爱云如性命，无往心中学禅定，比来枯坐但焚香，消爱莲龛一声磬。夜分吟卧不易眠，幽凉境中开洞天。长林虎啸月生魄，松风仍带飞来泉。山僧扣窗报云起，跣足下床忘一履。披衣直上聚仙亭，琼芝玉叶三千里。我与人间隔此云，人间富贵徒纷纷。云端试作苏门啸，不是仙灵不与闻。"}