{"id":"1225384","title":"偕张清夫登道场何山","dynasty":"元","author":"朱德润","text":"松楸夹道云迷麓，细泉无声走空谷。扪萝倚磴行转缓，百折峰峦看未足。鹧鸪泣雨山漫漫，悬崖老树苍虬蟠。登楼倚槛俯木末，漱泉汲涧分馀湍。老僧延坐话夙昔，夜半谈空屡前席。自言久是兹山主，殿下长垣屡封植。山头碧瓦如连环，曾闻仙客来云间。猿惊鹤怨知几许，伊吾声断愁空山。明朝烟雨开晴旦，折花临水春将半。我亦归山读故书，何必怀仙生浩叹。"}