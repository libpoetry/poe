{"id":"974598","title":"永遇乐 寿叶枢密","dynasty":"宋","author":"赵磻老","text":"香雪堆梅，绣丝蹙柳，仙馆春到。午夜华灯，烘春艳粉，月借今宵好。衮衣摇曳，簪缨闲绕，共祝大椿难老。望台躔、明星一点，冰壶表里相照。诞弥令节，欣欣物态，共喜重生周召。八鼎勋庸，九夷姓字，策杖孤鸿杳。鸦啼鹊噪，兰馨松茂，把酒共春一笑。管如今、盐梅再梦，夜铃命诏。"}