{"id":"171867","title":"贺新郎·春事浑如客","dynasty":"宋代","author":"赵以夫","text":"春事浑如客。趁新晴、花骢骄骏，纻衫轻窄。腊瓮初倾光欲动，笑把黄甘旋擘。更喜得、酒朋诗敌。陶写襟怀觞咏里，似风流、王谢当年集。忘尔汝，任争席。疏帘画舫梅妆白。看斜阳、波心镜面，照伊颜色。飘缈笙歌天上谱，一刻千金莫惜。谁信道、高楼占得。柳外暝烟人去也，但月钩、冷浸阑干湿。知过了，几寒食。"}