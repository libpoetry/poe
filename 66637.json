{"id":"66637","title":"童戏图·曲阑护春小园内","dynasty":"明代","author":"倪谦","text":"曲阑护春小园内，芳草芊绵织新翠。屏山牡丹开暖风，吹堕轻红粉香碎。谁家儿女蜀锦裆，柔发初剃靛色光。两两三三戏晴昼，欢呼竞出花台傍。秋千木架双旗插，彩绳低垂画板滑。向前推送身转高，架上连环韵鸣轧。脚尖背蹴香尘飞，珠汗微沾金缕衣。丹青假面恣涂抹，舞腰更把斓斑围。娇娥并坐遗针线，手弄折枝情恋恋。花腔小鼓闲不敲，竹马金铙抛地遍。玉蜺扑蝶意自痴，紫兰缘叶纷离披。君不见圣主仁恩致蕃育，四海民物陶春熙。"}