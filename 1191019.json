{"id":"1191019","title":"同宿联句","dynasty":"唐","author":"韩愈","text":"自从别君来，远出遭巧谮。斑斑落春泪，浩浩浮秋浸。毛奇睹象犀，羽怪见鵩鸩。朝行多危栈，夜卧饶惊枕。生荣今分踰，死弃昔情任。鹓行参绮陌，鸡唱闻清禁。山晴指高标，槐密骛长荫。直辞一以荐，巧舌千皆?。匡鼎惟说诗，桓谭不读谶。逸韵何嘈嗷，高名俟沽赁。纷葩欢屡填，旷朗忧早渗。为君开酒肠，颠倒舞相饮。曦光霁曙物，景曜铄宵祲。儒门虽大启，奸首不敢闯。义泉虽至近，盗索不敢沁。清琴试一挥，白鹤叫相喑。欲知心同乐，双茧抽作纴。"}