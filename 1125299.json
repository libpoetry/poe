{"id":"1125299","title":"端午词 御阁","dynasty":"宋","author":"晏殊","text":"沐浴兰汤在此辰，内园仙境物华新。轻丝五綵缠金缕，共祝尧年寿万春。初垂彩艾迎新节，复结香茅致百祥。就日望云皆善祝，圣人洪算与天长。献寿竞为长命缕，迎祥还佩赤灵符。端门漏永晨曦上，飒飒薰风绕帝梧。雕盘角黍竞时宜，组绣风华奉紫闱。每日乍升丹禁晓，艾人晴影照金扉。"}