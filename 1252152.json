{"id":"1252152","title":"暮春感怀","dynasty":"元末明初","author":"丁鹤年","text":"杜宇声声唤客愁，故园何处此登楼。落花飞絮成春梦，剩水残山异昔游。歌扇多情明月在，舞衣无迹彩云收。东皇去后韶华尽，老圃寒香别有秋。四十无闻懒慢身，放情丘壑任天真。悠悠往事杯中物，赫赫时名扇外尘。短策看云松寺晚，疏帘听雨草堂春。山花水鸟皆知己，百遍相过不厌频。"}