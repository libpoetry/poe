{"id":"521694","title":"旧岁三月阻风于清河屯田百户王君致香椿一本涉淮济江颠沛数矣而此特无恙每一顾之心未尝不在淮北也发春伊始移植朝阳赋以志感","dynasty":"明","author":"顾清","text":"白门斜日阻归航，野老墙头碧玉长。感遇不辞千里别，侨居又是一年强。流光荏苒嗟予老，行路閒关备尔尝。浅薄无能系思忆，宦途留此作甘棠。"}