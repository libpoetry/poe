{"id":"729016","title":"竞渡","dynasty":"清","author":"弘历","text":"此俗始荆楚，特以纪岁时。初因吊忠悃，相沿竞水嬉。夏五真夏五，风日薰且熙。况当膏雨沾，应节聊拈题。昆明闪金波，回堤灿蜀葵。中流九龙舟，谁肯相参差。黄帽双飞桨，綵缕五色丝。纷逐锦标得，悬望霓旌麾。既闹旋亦寂，凭观有所思。我观竞之义，所包未可涯。聊举数端言，以当一解颐。四时唯其竞，双丸日夜驰。江河唯其竞，东去不复归。大鹏竞图南，翼若云天垂。蟪蛄竞春秋，各各不相知。其间人更甚，率被名利羁。大禹竞寸阴，陶侃较分厘。所趋背膺判，同惧晷刻移。准竞所以劳，其劳无止期。故无竞唯人，四方其训之。"}