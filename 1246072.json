{"id":"1246072","title":"天寿节同诸寓臣拜于宝林教寺礼毕登槃翠轩分韵得稽字","dynasty":"元末明初","author":"刘基","text":"宿雨霁初节，群山绿如洗。流霞绚琳宇，旭日射丹棨。鸣钟趋梵宫，焚香望天陛。遥遥蜂蚁忱，惓惓葵藿礼。万年主寿长，百拜臣首稽。竣事陟华轩，敦情属芳醴。太师祗园英，聪明实神启。诸公俱俊髦，文藻压班祢。肃雍周簠簋，古怪夏追蠡。鹿鸣歌苹蒿，鱼丽咏鲂鳢。剑气星有辉，珠光海无底。嘉会非寻常，令德更岂弟。澄心映空旷，涤虑俯清泚。看竹风泠泠，折花露泥泥。纡徐睇溟瀼，缅邈想淮济。巍巍世皇业，乔岳深根柢。螳螂亢齐斧，碎首堪立徯。农郊卜甘岁，巳喜先抽荠。层楼盼北极，祥光应周髀。中山致曲檗，东吴来秫米。宴酺定有期，玉釭浮盎醍。"}