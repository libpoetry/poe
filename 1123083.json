{"id":"1123083","title":"思归八绝","dynasty":"宋","author":"胡寅","text":"天柱峰前又一区，已闻松菊渐荒芜。近来更草归田赋，敢以无功恋左符。昨日春风花满山，回头秋叶锦斑斑。终年窃禄惭忧寄，何事迟留久未还。壮时尝有意功名，不觉星星白发生。眼亦渐花心更短，归与犹可事农耕。夜梦俞音出帝闱，朝来江雨已生肥。扁舟载酒吹长笛，未减辽东独鹤归。上圣心唯赤子矜，庶邦可以佐军兴。自书政拙催科考，今古舂陵复永陵。屡督平反狱易空，深惭龙断货谁笼。后来倘念全齐寄，应筑虚堂致盖公。传家素业祗图书，永日沉涵乐有馀。方信此心无所著，山林钟鼎一蘧庐。画角声中欸乃歌，野人应未许云和。扣船我欲赓馀唱，更沐西风雨一蓑。"}