{"id":"574771","title":"追次西涯先生寄题叠嶂楼","dynasty":"明","author":"邵宝","text":"涯老题诗在，居然见此楼。书邮何日到，碑刻几人留。树色分淮甸，江声接楚流。吾登方恨晚，谁赋不悲秋。六代孤鸿没，三山片石浮。村墟多佛塔，野水有渔舟。吴越连诸郡，荆扬跨两州。岁年齐始建，风景白曾游。谢眺亭偏古，严陵石最幽。傥非公一语，千载若为酬。"}