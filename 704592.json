{"id":"704592","title":"客润州春馀入夏留滞官舫忆家园花事之乐作诗五首","dynasty":"明","author":"黎遂球","text":"廿季灯月影，书屋记梅枝。久客颔髯长，怀君骨格奇。通家如老友，拜母复看儿。高傲古心发，清芬邻舍知。登坛纷斗艳，雨后出回廊。袅袅各扶醉，亭亭薄洗妆。风生匀粉汗，露湿散珠香。花国荀陈会，无教目宋墙。深林不受暑，吾亦爱盆荷。坐久荷香发，从知暑气多。因花为刻漏，裁叶胜轻罗。一瓣如舟泛，閒倡越女歌。莫是荒三径，金钱怜买邻。屏开孔雀尾，槛簇玉龙鳞。对坐忆尊酒，疗饥如八珍。言从赤松子，辟谷作仙人。梦留香国瑞，笑得美人心。入室照明月，临文开素襟。交情传杂佩，孤调引鸣琴。自托幽芳意，宁烦觅赏音。"}