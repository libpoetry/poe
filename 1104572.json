{"id":"1104572","title":"绍兴以后祀五方帝六十首 黑帝降神用《高安》。","dynasty":"宋","author":"郊庙朝会歌辞","text":"吉日壬癸，律中应钟。国有故常，北郊迎冬。乃蒇祀事，必祗必恭。明默虽异，感而遂通。良月盈数，四气推迁。帝于是时，典司其权。高灵下堕，降祉幅员。神之听之，祀事罔愆。北方之神，执权司冬。三时务农，于焉告功。礼备乐作，归功于神。风马来游，永锡斯民。天地闭塞，盛德在水。黑精之君，降福羡祉。洋洋在上，若或见之。齐庄承祀，其敢斁思。"}