{"id":"293440","title":"宣城北楼歌寄蕴山","dynasty":"清代","author":"翁方刚","text":"谢公高斋登望处，千年远岫开秋曙。碧海青天纳一窗，镜里云光飞不去。锦袍仙人万古愁，对酒酣歌即此楼。尚有淋漓醉草在，化作古柏腾蛟虬。怀谢亭边郁奇思，对结枇杷轩晚翠。澄江谁写垒嶂图，北望犹传二楼志。蓉江小谢今代才，登楼纵目重徘徊。宛溪响答帘前合，柏枧岚阴槛外回。尔家故事留蓬莱，沈约范云安在哉。长风吹雨洗绿苔，坐呼窗月流金杯。精灵呼吸傥可接，为我招揖青莲来。"}