{"id":"1237347","title":"题四时宫人图四首","dynasty":"元","author":"萨都剌","text":"紫宫风暖百花香，玉人端坐七宝床。凤凰小架悬夜月，一女侍镜观浓妆。背后一女冠乌帽，茶色宫袍靴色皂。手持团扇不动尘，一掬香弯立清晓。一女浅步腰半驼，小扇轻扑花间蛾。淡阴桐树一女立，手抱胡床眼转波。床头细锁悬金钟，白鹤双飞花影重。词人见此神恍惚，巫山梦里曾相逢。金猊吐烟清昼长，美人坐倚白玉床。蓝衫一女髻垂耳，手持方扇立坐傍。一女最小不会妆，高眉短发耀漆光。玉纤绿笋握金剪，柳下轻挽宫人裳。金盘玉瓮左右列，红桃碧藕冰雪凉。冰壶之傍立一女，背后随以双白羊。手拱金瓶泻水忙，酒翅洒雪惊鸳鸯。鸳鸯得水自双浴，美人抱膝空断肠。盆池露冷荷半枯，碧波风细双游鱼。美人坐此碧玉椅，屏山方案碧蟾蜍。椅后二女执缨立，案前二女娇滴滴。大女手扶小女腰，小女娇倚大女膝。凉风入树落翠槐，秋深不见羊车来。金铃响处吠黄犬，美人笑托芙蓉腮。锦屏三面围绣床，沈香椅上凤褥光。美人端坐袖双手，临眉半蹙愁夜长。椅后一女摇白羽，一女执缨更回顾。一女乌帽金缕衣，玉指纤纤携小女。小女手挽大女腰，笑看孔雀双翠翘。可怜美人独自坐，翠竹雪响风前梢。"}