{"id":"440528","title":"水调歌头 再别疯人院诸病友次去年韵","dynasty":"当代","author":"张文胜","text":"今我病深重，瞀眩一何多。惊观遍地豺虎，吮血巨牙磨。谁向森罗玉殿，斫破斑斓铁键，罡气走妖魔。纷掠婴儿去，浩劫有余波。丘之梦，禹之谟，舜之歌。陵夷谁料，四海一蟹舞婆娑。千古材愚忠慝，都化虫沙猿鹤，蠕簇受麾诃。廿五伤心史，读到泪滂沱。"}