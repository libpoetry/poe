{"id":"843330","title":"行土峡中抵会宁行馆次子言原韵","dynasty":"清末民国初","author":"俞明震","text":"与子长安来，一月已过半。朝发青家驿，畏途愁日晏。悬车下绝壁，浊流倏瀰漫。飞鸟到来深，颓云匿不散。槎枒生地穴，破碎撑霄汉。仰望白日乾，俯穿泥没骭。车从涧底行，心与悬岩乱。出险眼渐明，停鞭指行馆。酒注肝肺热，深谈复达旦。新机万弩发，势若水滮涆。方舆自风气，朝报成断烂。欲通江海情，孰与置邮传。忽忆去年游，湖亭瀹茗碗。今夕复何夕，风沙满庭院。"}