{"id":"812270","title":"送王梦楼同年出守临安","dynasty":"清","author":"毕沅","text":"滇云驱五马，控制及雕题。壮士歌《黄鹄》，才人赋《碧鸡》。心依珠斗北，梦杳玉河西。影事随鸿爪，轻痕印雪泥。少住终何益，分襟倍黯然。鼎占折足象，花断并头缘。词社彫颜色，欢场寂管弦。登楼慵怅望，人远夜郎天。惜别翻愁聚，重逢在几年。兰交风谊重，杏籍姓名传。徵逐人三五，分携路八千。升庵遗韵在，花髻说前贤。丽藻争春发，优昙香影分。苍山屏石画，洱海墨池云。奉佛生前慧，工书海外闻。花前及酒后，事事总思君。"}