{"id":"616793","title":"梅花歌为刘亲家五十寿","dynasty":"明","author":"黄公辅","text":"东园亭馆傍溪湾，城市居然俗可删。中有寒梅饶韵致，清襟不与李桃班。每逢十月风初严，便度春光到画帘。劲质凭将霜威砺，幽芳诗以月华添。也曾谱入广平调，亦有点成公主妆。臭味投契松柏侣，暗香引动蝶蜂狂。主人骨格酷肖梅，花间邀客坐石台。尘外冰姿形外友，棋枰局罢酌新醅。醉时起舞学老莱，五十戏斓也是孩。梅花萱花皆耐老，更看阶前树曰宝。森森次第傍梅花，佳气满堂风光好。楚天遥献梅花颂，知是东园是蓬岛。"}