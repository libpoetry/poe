{"id":"187966","title":"送赵玉甫赴穿山监场","dynasty":"宋代","author":"刘宰","text":"辟书朝东来，海上便拟寻蓬莱，坐令斥卤皆春台。辟书暮西至，颁春又拟陪千骑，江水江花尽和气。浮屠将就要合尖，洊雷唤起蛰中潜，东西惟命夫何嫌。诸么争令出门下，意岂专为一日雅。君姿秀整气清遒，露华凝晓月澄秋。胸中武库森戈矛，笔下倒演三峡流。甘泉持橐侍凝旒，青氊旧物唾手收。幡然正应侧席求，东行西行宁久留。祖帐驰华轩，嗟余定环堵。赠言古有证，临分敢无语。纷纷曳紫腰黄金，俨然望之真天人。万世在其后，念之徒酸辛。富贵诚可乐，名义吁可畏。此意傥无忘，雁来频寄字。"}