{"id":"785870","title":"元朱碧山银槎歌","dynasty":"清","author":"黄遵宪","text":"华灯照夜张铜荷，酒池滟滟吹白波。主人醉客出奇器，错落绝胜银颇罗。玉芒锋杀巧削楮，珊枝盘屈纷交柯。中虚龙腹深兀兀，下锐凤尾飞莎莎。滑稽满注妙能转，浑脱安稳平不颇。拍浮淩波舞白鸟，蜿蜒张翅旋丹螺。槎头有人五铢服，挟书傲睨颜微酡。蓬莱三山在台盏，靴尖一趯时来过。下镌至正壬寅字，朱华手造无差讹。吁嗟大元起漠北，灭国五十挥天戈。大瓶舁酒四白象，行幕鸣鼓千明驼。珠盘玉瓮鸦鹘石，万邦琛赆来求和。使星任指东西极，亦饮白鹄擎金鹅。承平日久文物盛，巧工亦复高巍峨。一杯流传六百载，急觞饮我尤盆多。天乎平户覆舟后，寇来又见东海倭。玉尘百斛输不尽，黄龙十舰弃则那。绣衣使者虽四出，强颜媚敌还遭诃。即今回槎令逐客，竟隔上阑遮银河。追思虞揭作高会，朝回花底恒鸣珂。清谈定穷星宿海，欢饮应赋《天马歌》。海鸥盗去杯羽化，尚窃形似工研磨。坐观桑田几兴废，如抚铜狄三摩挲。肆工述物亦苦窳，朝官退食无委蛇。攒眉对饮长太息，银槎银槎奈尔何！"}