{"id":"506756","title":"喜雨","dynasty":"明","author":"杨荣","text":"圣皇嗣统登九五，和气周流遍寰宇。忽因兹岁气候乖，自春徂夏天少雨。四郊农人念西畴，亢旱何由望有秋。九重孜孜重民食，宵旰弗暇心为忧。由来一诚能感格，上天览观昭圣德。百灵叶顺同骏奔，挥叱雨师走风伯。空中殷殷雷发声，飞电歘翕腾光晶。神龙一夜捲沧海，化作甘霖沛若倾。炎埃洗尽见行潦，万物焦苏免枯槁。朝来四野沸讴歌，旱魃消除迅如扫。仰惟圣德格昊天，遂令四海为丰年。微臣作诗颂圣德，愿和康衢击壤篇。"}