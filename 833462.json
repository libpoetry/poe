{"id":"833462","title":"兰陵王 其一 寒夜有寄","dynasty":"清末民国初","author":"樊增祥","text":"凤城侧。茜袖谁家擪笛。纹窗静、深掩翠绡，窥户琼蟾堕西北。沈烟锁屈戌，香息，郎衣染得。东廊畔、纤屧去来，隐约莲?印苔隙。相思又今夕。谩点逗心犀，拂掠须漆。冬花盦里填词客。任翠羽双啅，绮琴三弄，玉梅才放二分白。早飞上宫额。脉脉。熨瑶席。奈绣被寒深，薄酒无力。绿枨细掐连环百。待密寄罗帕，玉纤亲擘。来朝相见，述昨梦，杏靥赤。"}