{"id":"816832","title":"崇鹤山自袁浦来索饷三首","dynasty":"清","author":"蒋春霖","text":"与子别未久，荒芦吹晚花。布帆下寒浦，客鬓惜苍华。閒佩横磨剑，愁听清夜笳。时危勤远略，无事怅天涯。异县民椎鲁，穷荒贼弃捐。不闻卑湿地，犹有羡馀钱。上户收荍种，商人卖苇田。小东诗不赋，知有大夫贤。久客西风冷，到门寒水深。河梁重携手，霜雪与论心。老鹘盘秋势，僵猿抱树吟。平生萧瑟意，飞动为知音。"}