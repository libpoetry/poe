{"id":"531032","title":"题赤壁图","dynasty":"明","author":"杨慎","text":"曹瞒下江陵，江陵正危剧。周郎美少年，气吞江汉窄。水战得上流，火攻非下策。卧龙东略雄，乌鹊南飞迫。妖气掩黄星，倒戈回紫陌。鼎足已成形，鬼蜮俄?魄。王业聊偏安，霸图何赫奕。怀哉玉堂仙，逖矣黄州客。文光贯斗牛，天游忘迁谪。名姓识儿童，画图灿金碧。赤壁几千秋，山青江月白。"}