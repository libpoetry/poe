{"id":"751362","title":"偕谭仲修施均父黄元同潘仪甫张子虞孙子宜及皋社诸子宴集吴山道院","dynasty":"清","author":"马赓良","text":"吴山郁岧峣，云物秀虚迥。群彦事幽讨，芒屩杂篮笋。层阴阁微雨，秋日瞢不醒。历磴上高颠，城市气忽静。墟落点孤烟，江湖团双影。道士何潇洒，结屋桂花顶。登楼开清宴，疏棂纳遐景。坐见胥涛来，微痕掠烟冷。平生几两屐，选胜苦难准。矧兹载酒游，美客东南尽。一出恣剧谈，陶然共酩酊。谁能学古人，盛筵欢感并。"}