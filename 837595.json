{"id":"837595","title":"西平乐·除夕简谷飞，用梦窗韵","dynasty":"清末民国初","author":"李岳瑞","text":"萍絮天涯，鼓鼙江上，愁对旧柳依依。小劫华鬘，故园心眼，无家枉说同归。叹我已、星星满鬓，君亦年年中酒，天寒岁晚，谁怜倚竹斜晖。回首昔游，影事摇落，飘泊比游丝。蜃楼成市，狼熢照水，太息人閒，云散星移。休更问、题纨绮思。艺菊清盟，听取寒皋唳鹤，旧苑啼鹃，花谢争能返故枝。双燕玳梁，东风细雨，刻意伤春，诉尽飘零，莫近危阑，寻常巷陌翻飞。"}