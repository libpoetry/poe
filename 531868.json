{"id":"531868","title":"都门逢美人行姚倅奎席上赋送陈参政探韵得高举二字","dynasty":"明","author":"黄佐","text":"都门柳丝青可缫，间关好鸟求其曹。美人久矣入梦寐，笑挥结绿歌鸣皋。忆昔赠我金错刀，欲往报之阻烟涛。云裾月佩忽相见，冰雪一洗心烦劳。兔园开尊延旆旄，春风淡荡吹绯桃。觥筹淩乱丝竹动，燕笑不知明月高。泉陵别驾醉起舞，舞罢逡巡泪如雨。感恩自是门下人，杀身未报尊前主。当年人弃君独取，英雄未遇多龃龉。剑埋楚国终作龙，璞售宋人何异鼠。君不见毛公薛公谁与语，风雨感会生毛羽，平原之客徒豪举。"}