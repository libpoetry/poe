{"id":"812658","title":"过东庄看梅","dynasty":"清","author":"吴之振","text":"迤逦东庄路，春风黑板桥。前溪通竹树，比户足渔樵。谷口风犹在，南阳兴未遥。青鞋从此办，不独为花朝。啸傲梅花里，今朝定有诗。软香春暖候，冷艳月黄时。坐久浑无意，风来每自疑。游蜂莫相恼，付与出墙枝。北户新除径，相随偩竹登。周遭莺语滑，荡漾水痕增。过雨移茶种，添流间麦塍。无心阶下草，散发任鬅鬙。"}