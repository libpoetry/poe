{"id":"641288","title":"苏武慢 八首 其一","dynasty":"明","author":"林鸿","text":"大块初分，胚胎既孕，万物自然生露。马出于河，龟浮自洛，从此人文森布。羲画亡言，姬爻有象，斯理亘乎今古。问其中、橐籥枢机，太极乃群生之母。细看来、纳纳乾坤，漫漫宇宙，好类阖扉启户。六子相磨，五行互竭，两曜不停乌兔。道在目前，理非身外，欲悟几人能悟。待先生、勘破先天，披发骑麟归去。"}