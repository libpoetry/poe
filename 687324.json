{"id":"687324","title":"南斋十咏 蠹简","dynasty":"明","author":"孙承恩","text":"书籍吾家物，经时脉络穿。香芸虚旧箧，科斗半陈编。贻后真良产，资身岂旧筌。犹思畴昔遇，日日共周旋。贫贱旧时情，年来怨不平。床头违夙契，墙角缔新盟。苦窳非前见，凄凉减夜明。犹思畴昔遇，相对坐深更。绿绮遗来久，凋零渐不任。尾焦存古制，弦断惜知音。难厕虞廷乐，空含太古心。犹思畴昔遇，弹处月当襟。宝剑出吴钩，精光紫电流。芳尘凝古匣，锐锷掩清秋。尚作蛟龙吼，还令魍魉愁。犹思畴昔遇，悬佩上皇州。墨妙传来敝，书斋老岁华。奔泉空渴骥，入草失惊蛇。零落行春蚓，模糊点暮鸦。犹思畴昔遇，摹拓愧姜芽。我爱丹青妙，传来岁月徂。天机还惨淡，绘色渐模糊。烟水浑明灭，云山空有无。犹思畴昔遇，曾费百金沽。素质明云浪，分来自剡溪。卷舒曾未试，箧笥已多时。覆瓿吾宁忍，摛文子亦宜。犹思畴昔遇，心事重相期。价擅乌金重，研来满砚香。鸿文曾润色，豹橐费珍藏。已见规模缺，应嗟岁月长。犹思畴昔遇，挥染走龙光。我有端溪石，人言紫玉坚。文章经点染，岁月老磨研。凹底云根漏，刳中雨脚联。犹思畴昔遇，日日试松烟。"}