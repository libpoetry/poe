{"id":"584916","title":"和朗司务韵","dynasty":"明","author":"苏仲","text":"少抱经纶才，胸中尽奇策。道义贯天人，文章兼六籍。剑指星斗寒，气吐虹霓赤。屈宋声先驰，董贾名赫奕。作书献君王，曾得兼俊宅。五载司空阶，见者浑落魄。一朝慕一疏，归作鸱夷伯。寻山友鹿麋，闭门谢宾客。偃仰天地宽，吟咏山水碧。急流涌泉谁，我为公喜怿。甘心拜下风，上书乞恩泽。归骨返故庐，杯酒散愁惕。草衣度终年，斗室不为窄。借问千古人，不知谁玉石。"}