{"id":"1119058","title":"酬智叔见戏二首","dynasty":"宋","author":"陈师道","text":"百念皆空习尚存，稍修香火踏空门。槌腰摩腹非春事，割爱投闲覆玉樽。白发情多犹可染，骖鸾兴尽却乘鲲。上界纷纷足官府，也容河鼓过天孙。雨花风叶未宜春，私柳官渠白下门。每度清溪嘲短发，时容使席近芳樽。雄蜂雌蝶元非偶，野马游尘不佐鲲。若许成功当封赏，请看子子与孙孙。"}