{"id":"1126598","title":"雨后十小绝以一雨洗残暑万家生早凉为韵","dynasty":"宋","author":"章甫","text":"閒居何所宜，把酒策第一。石田今有秋，痛饮事可必。去秋旱太甚，百神无不举。今岁感天公，时有容易雨。暄浊气未收，夜雨聊一洗。心清不受尘，眼净岂容眯。哦诗思远人，欲往无羽翰。焚香闭门睡，睡起香未残。百岁已逾半，知复几寒暑。此事当究观，勿共俗子语。长安卿相家，一食费几万。有功享固宜，我辈且蔬饭。新凉可穿衣，出门造谁家。城头有高楼，散我两脚麻。梦作吴淞去，脍鲈捣香橙。道逢湖海人，欢宴如平生。却扇情未忍，补衣计当早。骚人爱悲秋，秋色政自好。交情易翻覆，世态多炎凉。倦游将何之，可乐唯醉乡。"}