{"id":"533470","title":"紫芝堂十六韵为太仆何石川公作","dynasty":"明","author":"黎民表","text":"迈种徵名世，灵芝茁卧园。稍披珠网出，渐觉紫烟屯。斐亹明如月，□□□□□。瑶光分秀气，仙露灌灵根。芬馥连三径，琳琅萃一门。挥金归日乐，数马古风存。故里常怀绂，茅檐或负暄。户庭图海岳，舟楫载琴尊。稍證玄中秘，还从河上言。目能窥竹简，身自却蒲轮。国以人为瑞，家因义作藩。奇龄开九帙，娱老弄诸孙。草木文章贲，经纶雨露繁。授书时已晚，同闬道弥敦。蒲柳怜衰质，樗材滥曲辕。长歌随羽翼，难忘汉宫恩。"}