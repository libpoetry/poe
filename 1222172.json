{"id":"1222172","title":"灵泉行二首 其一","dynasty":"元","author":"郝经","text":"赤云夹日腾清晖，太阴杀气缠海霓。元戎小队数百骑，金镳玉勒红牙旗。长鞭一点阵偃月，稍骑两合前山围。查牙折角获挺鹿，模糊生血禽孤罴。霜蹄剥落落涧石，饥燕乱掠秋草飞。应弦霹雳叠破碎，掇拾挂马皆累累。一川错莫半山赭，空穴破冢妖狐悲。将军推仁亦中怛，弛弓服矢收神威。力士下马各数获，从官解剑称酒卮。山河惨淡生壮观，乾坤突兀增雄奇。溶溶喜色动归路，满城楼观重烟霏。"}