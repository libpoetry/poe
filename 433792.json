{"id":"433792","title":"题三子游草六首","dynasty":"近现代","author":"潘普恩","text":"湖山四度约登临，爪印倪痕遍虎林。诗学江西承一派，大家领略吕钟音。再向西湖续旧游，平原十日小勾留。袖中秘稿容人读，卅里名区笔底收。画壁旗亭姓氏扬，偶邀仙眷客他乡。春江花月苏堤柳，一一搜罗入锦囊。问乡何必指烟霞，几度探梅处士家。来去随波同不系，早年题句尽笼纱。缟纻论交继昔贤，金牛湖畔驻吟仙。半从席上分题去，探得骊珠孰最先。环佩销声婉转思，冯郎勒石我征诗。过江名士多于鲫，点缀孤山又一时。"}