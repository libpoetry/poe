{"id":"788902","title":"疏影 春露","dynasty":"清","author":"孙鼎臣","text":"海棠庭榭，看黄昏月上，凉玉微泻。夺得燕支，獭髓和匀，风容十倍轻冶。画栏不觉罗裙涴，只怪道、寒添今夜。滑盈盈、一道苍苔，银砌等闲休下。瓶窦井华新汲，起来对宝镜，蛾绿新写。小朵斜簪，秾艳未干，便觉鬟云低亚。洛妃无语凌波远，见说弄、明珠盈把。但凭伊、散入花间，莫上相思鲛帕。"}