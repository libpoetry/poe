{"id":"553209","title":"题胡仲厚先生山水图","dynasty":"明","author":"郑真","text":"范宽笔法夸神妙，安定胡君契深要。向来赠我山居图，恍入蓬莱循海峤。祇今远作灵峰游，层崖迭巘涵清秋。浮岚散尽雨新霁，万丈倒挂银河流。金碧楼台半天倚，下视人间深涧底。南扉北崦近相望，苍树重重碧云起。危桥两两如垂虹，跨驴策杖纷相从。林深谁怜采樵者，双肩轧轧悬崖重。浮世光阴去如电，往者忧劳来者倦。异乡相见祇须臾，礼俗人情空恋恋。十洲三岛沧溟天，梦回夜半闻啼鹃。故园松菊幸无恙，挥毫欲赋归来篇。寄语当时老丘壑，百岁襟期宛如昨。安期羡门如可招，便与山中侣猿鹤。"}