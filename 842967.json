{"id":"842967","title":"梁节庵六十寿诗 其一","dynasty":"清末民国初","author":"陈宝琛","text":"伏波有名言，穷老益坚壮。交君垂卌载，晚顾际板荡。平生尽信书，自笑不知量。只赢方寸地，未逐东去浪。君乎云龙从，共此葵日向。危冠众所怪，一蒉不辞障。今年吟耳顺，令节正天贶。吾皇题其堂，赐赉出内藏。岂惟宠稽古，多难识忠谅。回思陵下庐，风雪四番抗。沾沾国士报，自昔鄙豫让。生三义匪他，长留作人样。"}