{"id":"176771","title":"爱客有感·在家最喜客","dynasty":"宋代","author":"董嗣杲","text":"在家最喜客，出外复过之。相逢旅琐间，所恨力莫支。迂旷胆相照，相顾何须期。或者诮交泛，责我无藩篱。我性得之天，怀抱更坦夷。谤随爱憎兴，而我了不知。义利界限分，我心石不移。风月賸佳趣，未易以迹窥。有吟莫辞和，有酒须共持。古道已不怍，徒重旅心悲。"}