{"id":"1144120","title":"渔父辞","dynasty":"宋末元初","author":"毛直方","text":"万里清江两桨船，一竿一缕水云边。平生不识书与剑，也得醉饱供閒眠。呼儿买米得新粳，渔村且喜见秋成。今朝尝新莫草草，好钓鲈鱼来煮羹。得鱼穿柳持上溪，溪村杳杳屋稀稀。莫怪渔翁头易白，去年买鱼人又非。黄旗纲运牛马走，皂衣追呼鸡狗喧。深傍芦花摇橹去，遥望渔人是水仙。本无租赋本无田，不知历日不知年。谁信渔家小船上，犹是无怀并葛天。黄昏船泊有邻居，明朝船散又还无。君笑我如浮萍草，我看君似水中凫。溪桥竹边有酒沽，携鱼换酒满葫芦。篷头月上不觉醉，自卷芦叶吹呜呜。"}