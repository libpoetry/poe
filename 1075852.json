{"id":"1075852","title":"涷雨行","dynasty":"宋","author":"周紫芝","text":"五月江天未徂暑，日日江云酿江雨。眼惊雪浪打秋涛，卷地风来雨如许。穷人赋屋才一椽，茅茨零落仰见天。风栖不定夜未晓，旅食过午庖无烟。家无鞠穷病在腹，两股重膇成蹒跚。麦虽黄落雨未止，云欲漫乱风还颠。诗成有泪收不得，人生如此亦可怜。君不见章台走马张京兆，弹压功成在谈笑。不将钩距作神明，自此长安无恶少。迩来持节镇七州，令行幕府如清秋。尚书地已八座贵，况复功方三辅优。应笑南来双病鸟，千里依人作昏晓。邓林有木暗如山，谁与安巢著林杪。"}