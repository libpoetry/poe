{"id":"1007595","title":"读旧书有感","dynasty":"宋","author":"董嗣杲","text":"生发未燥时，朝晚将书劬。意可掇高科，措世跻唐虞。安知齿年壮，为计堕拙迂。依人游四方，骨骼甚鹤臞。孤坐苦病婴，浪走遭时拘。哀哉踸踔踪，谁念嵇绍孤。傍新谩利口，温故真良图。信归简编香，字字不我诬。饥食托饭钵，渴饮藉水盂。聊以适吾天，贫富斯何殊。恃书志愈坚，亟返南山隅。归途休云遥，长宵梦西湖。"}