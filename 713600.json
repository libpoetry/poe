{"id":"713600","title":"咏古 其十七","dynasty":"明末清初","author":"屈大均","text":"不忍杀沛公，使之得天下。英雄有至情，难忘妾与马。亡我实繇天，知命乃无假。慷慨泣数行，实为红颜者。王霸如浮云，功名羞苟且。仓皇垓下歌，直可继骚雅。斯是国殇篇，三军和者寡。悲风起帐中，杀气横原野。河汉惨无光，痛饮过三斝。自刎报父兄，江东泪同洒。善败能从容，功亦在区夏。"}