{"id":"211866","title":"酹江月/念奴娇·棹歌齐发","dynasty":"宋代","author":"刘辰翁","text":"棹歌齐发，江云暮、吹得湘愁成雨。小酌千年，知他是、阿那年时沈午。日落长沙，风回极浦，黯不堪延伫。吴头楚尾，非关四面为楚。几度唤起醒累，淋漓痛饮，不学愁余句。踏鲤从鼋胥涛上，怎不化成龙去。越女吴船，燕歌赵舞，世世悠悠许。明朝寂寂，双双飞下鸣鹭。"}