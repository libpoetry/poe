{"id":"1235694","title":"岁晚咏怀三首","dynasty":"元","author":"何中","text":"阴风入空林，玄云羃平野。薄帷负閟寒，飞雪鸣古瓦。抱衾不成温，孤怀浩难写。荒荒豺虎区，三殇无遗者。王风不列国，安得犹存雅。黄竹声久沈，伤来泪盈把。前檐立閒夜，园中珍木长。雪云正澄澈，霜飙复飘扬。众星凭幽闇，各出争耀芒。东方起圆月，失此万点忙。不有照烛功，何以尊其光。安得骑蟾蜍，偃息桂树傍。门扃幽树声，窗销群峰影。寒气迎遥夜，华星在西岭。秋虫无馀声，时雁有新警。天机自消长，冥参得深省。名衢万里辙，理海载孤艇。力弱昧前驰，心彊溯真境。即俗幸无能，澹然聊自领。"}