{"id":"1108724","title":"忆昔二首","dynasty":"宋","author":"刘克庄","text":"过去生中一念差，强扶衰朽践清华。出灵芝殿浑忘却，入大槐宫岂梦耶。不记省中红芍药，曾看天上碧桃花。而今送老荒村里，且向溪边间麦麻。武皇好赋网群英，犹记龙颜赏墨卿。白玉牒中曾有草，碧纱笼里本无名。唐诗卒使张穷瞎，国语能令左失明。老子一生嗜章句，故应天罚遣偏盲。"}