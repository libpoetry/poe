{"id":"812427","title":"王兹园丈过访偕登北寺塔旋至元都观","dynasty":"清","author":"许传霈","text":"鸟啼客梦醒，侵晨不安席。手持金错刀，起为瓶花摘。忽闻乡语声，知有故乡客。出门获晤言，入室亲颜色。道自维扬来，阿兄数晨夕。远归才半涂，同梦嗟永隔。无计尽君欢，登塔想奇特。君亦欣然从，惜此足无力。拾级未及巅，雨云头上黑。雨霁新草色，对坐兴怡然。为问元都观，游迹乱云烟。邀客复心许，齐步夕照天。平林花枝闹，深院莺语圆。香车和宝马，相望时流连。我来傍小阁，煮茗汲清泉。洗得诗肠净，何愁俗虑牵。四筵皆颔首，即此妙谛传。"}