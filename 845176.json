{"id":"845176","title":"游赭山塔院答袁重黎同年三首","dynasty":"清末民国初","author":"缪荃孙","text":"环塔幽篁里，精庐接乱山。秋随黄叶尽，人共白云闲。古道侵烟点，荒碑渍藓斑。江天供一览，绝顶快跻攀。山翠尚疑滴，分宁书已无。昔贤如可作，胜境又何殊。涧水流琴筑，晴峦入画图。平生瓣香意，落纸强追摹。同辈推袁虎，江东倚谢安。抗心千古易，挽劫一人难。伟略胸成竹，清言舌泛澜。云泥今已判，无计慰衰残。"}