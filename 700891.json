{"id":"700891","title":"八景 查岭朝烟","dynasty":"明","author":"梁兰","text":"冥冥天欲曙，一抹横轻素。但闻春鸟鸣，不见林中树。谷风倏而来，缥缈漫空去。馀晖射幽渚，夕阳在林杪。钓艇未收缗，绿芜下归鸟。消摇溪畔人，尘虑由来少。空濠春水生，数尺横槎渡。牧竖与樵翁，昕夕纷来去。取履岂无人，相如不题柱。枫林岁月深，野庙丹青古。秋风下红叶，纷飞塞庭户。日暮何处翁，明灯向神语。手持一竹竿，艇子悠悠桨。轻鸥不飞去，且向□头傍。物色信非侬，放歌下东港。务本莫如耕，生计何尝薄。能知稷氏书，不鄙樊须学。南源禾黍登，始信田家乐。深谷何逶迤，伐木丁丁响。昔有高世人，谷中遂幽赏。或可散烦襟，抱琴亦时往。出门即群峰，引领成遐眺。青青天畔松，历历云中峤。世事岂徒然，清风一长啸。"}