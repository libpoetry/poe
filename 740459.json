{"id":"740459","title":"和覃溪池河驿","dynasty":"清","author":"谢墉","text":"山县水不经，乃称池河驿。池河两邑界，通川湮前迹。日中市喧豗，负担度阡陌。蚩蚩聚圜阓，稍稍见居积。贸迁犹古风，菽粟及麻麦。交易无狙狯，司市平其直。居然唐魏风，我行所未历。饭罢陟冈岭，云气霁后赤。搜奇任卤莽，汲古成淫腋。明发珠龙桥，竟溯清流碧。索涂惭冥行，赖子得绳尺。欧苏不再生，与子数晨夕。"}