{"id":"1115333","title":"同岳大用甫抚干雪后游西湖早饭显明寺步至四圣观访林和靖故居观鹤听琴得四绝句时去除夕二日","dynasty":"宋","author":"杨万里","text":"湖暖开冰已借春，山晴留雪要娱人。昨游未当清奇在，踏冻重来眼却新。紫陌微乾未放尘，青鞋不惜涴泥痕。春风已入寒蒲节，残雪犹依古柳根。冰壶底里步金沙，真到林逋处士家。未办寒泉荐秋菊，且将瘦句了梅花。道堂高绝俯空明，上下跻攀取意行。净阁虚廊人寂寂，鹤声断处忽琴声。"}