{"id":"1114886","title":"呈恩主户部郎中","dynasty":"宋","author":"李新","text":"玉翰飞出汉江东，蜀道三年兴已穷。城郭宛然人未老，笑谈终日座生风。汴云归去觚棱近，珠佩收来汉月空。衰草寒苕更惆怅，乱鸦无数失征鸿。何必庭皋木叶黄，秋风无处不凄凉。莫言短发游郎署，且伴閒云入故乡。汉殿早瞻新日月，剑屏犹带旧冰霜。一飞碧落三千里，还向瑶池浴凤凰。翠轺行色倦秋阴，且听新来泽畔吟。云起已知山有助，鸟啼争奈竹无心。斗光指客求佳气，桐尾收烟得好音。他日欲通千里信，西风吹雁亦浮沉。"}