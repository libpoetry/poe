{"id":"694124","title":"题山水图","dynasty":"明","author":"陈崇德","text":"山外山，水外水。微茫夕照中，黯淡白云里。幽花野草山中春，葛巾野服山中人。彷佛桃源武夷境，笔端造化妙夺神。羡君自是隐逸者，门外不闻喧车马。心目长存山水间，无声之诗有声画。云渺渺，水溟溟。高树低树连阴密，远山近山无数青。中有高人抱幽独，坐卧烟霞隔尘俗。瑶琴一曲来宫商，俯仰乾坤心自足。嗟余游宦住江东，此身未脱樊笼中。披图蓦尔怀乡国，家在云山第几重。"}