{"id":"427279","title":"倦寻芳 玉梅词隐有莺啼序一阕，婉丽幽恻，感慨无端。因题一解其后，用君特韵","dynasty":"近现代","author":"黄侃","text":"旧堂罢舞，新垒分栖，春归留燕。逝水年华，谁认画中人面。花落空怜芳冢在，柳飞还向长堤见。念鸳盟，悔连环顿绝，寸莲轻剪。更诉与尊前幽怨。遮面琵琶，鸾柱移遍。万顷桑田，几度醉来闲看。一舸西施湖上去，吴宫回首菱歌断。最伤心，梦回时，彩云须散。"}