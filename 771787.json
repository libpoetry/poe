{"id":"771787","title":"七七苦雨行","dynasty":"清","author":"林占梅","text":"大造茫茫杳无际，水国春阴真成例。今春气煖日光辉，天宇晶明覆海圻。忽然一夜惊霹雳，惊蛰未到人悚惕。俗传四十九日乌，此语翁媪验历历。漫天匝地苦淋漓，其状若何一数之。微如丝缕骤强弩，大过倾盆小漏卮。日比卵黄壳遮隔，尾肖鳞甲片参差。陌上百花皆落魄，堤前万柳尽颦眉。不履著久前后折，油伞淋多骨肉离。处处茅檐青笠盖，家家苔壁绿蓑披。风似剪刀利何用，云如堆墨笨难移。吾淡由来多阴雨，困人无过今春苦。除却深居简出入，觅食细民畏若虎。岂系娲皇炼未精，石塌天河注下倾。估客货湿愁贸易，农夫种烂废〔耘〕耕。有时搔首仰问天，天何言哉惟默默。回思旱魃□为灾，穿墟伐冢搜之急。即今甚雨正需之，千金燕市求不得。转辗咨嗟叹奈何，世间真个苦人多。夜来愁□滴欲碎，挑灯作此当悲歌。"}