{"id":"697613","title":"奉答大司空镇山朱公致政还家二首","dynasty":"明","author":"胡直","text":"几人师保冠群公，更睹河渠继禹功。此日情倾三径客，向来才敌万夫雄。五云绕映宫袍色，绿野春连玉树丛。莫羡东山能著屐，虞廷还忆旧司空。天边剑履赐归来，江上丝纶亦快哉。世路久谙同蕉鹿，家园真赏胜蓬莱。芳尊几共求羊醉，佳句还追燕许才。出谷春莺声正好，肯容乘月放舟回。"}