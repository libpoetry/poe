{"id":"831127","title":"过秦楼 秋扇","dynasty":"清末民国初","author":"程颂万","text":"凤竹妨星，蝉纱妒月，素手携来庭院。昵伊分与，一半凉飔，却障断红双脸。空自画了桃花，赢得西风，者回肠断。笑痴萤不避，趁来阑角，几星频颤。空记得、汉殿纨匀，湘湾竹脆，却在钿床东畔。泥金小字，只倩侬书，自绣鸳鸯一面。谁信团圞，为伊蓦到秋深，把人偷骗。记青鸾曲散，何处花边酒满。"}