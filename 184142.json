{"id":"184142","title":"次韵陈蒙城金风堂射饮","dynasty":"宋代","author":"苏颂","text":"南都绿蚁封初拆，西圃芳条换新碧。宾僚相遇惜馀春，樽俎留连因促席。百夫决拾看和容，何用娱宾循饮格。前者新诗严武事，几日毬场较锋镝。幕中赖有从事贤，抱器逢时隼当射。聊从把酒发笑谈，岂独鸣弦观准的。分明争计算多少，举令都忘歌节拍。蒙邑大夫富才艺，早擅词林名藉藉。昨来州序偶淹留，幸接话言逾宿昔。行筹不必苦辞觞，得隽况曾先射泽。多惭病守鲜欢悰，出口无奇但喑哑。贪荣窃禄未能归，每听春禽愁杜魄。今朝何似强开颜，为喜尊前有嘉客。"}