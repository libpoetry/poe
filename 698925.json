{"id":"698925","title":"上谷歌","dynasty":"明","author":"徐渭","text":"少年曾负请缨雄，转眼青袍万事空。今日独馀霜鬓在，一肩舆坐度居庸。居庸卵石一何多，大者如象小如鹅。千堆万叠无他事，东掷西抛只蹶骡。八达高坡百尺强，径连大漠去荒荒。舆幢尽日山油碧，戍堡终年雾噀黄。个个健儿习战车，重重壁垒铁围赊。尽教上谷长千里，只用中丞两臂遮。塞外河流入塞驰，一般曲曲作山溪。不知何事无鱼鳖，一石惟容五斗泥。昨向居庸剑戟过，今朝流水是洋河。无数黄旗呵过客，有时青草站鸣驼。橐驼本是胡家物，拽入人看似拽牛。见说辽东去年捷，夺得千头与百头。"}