{"id":"697451","title":"秋日过用孺太史馆中看菊作","dynasty":"明","author":"胡应麟","text":"九日移庭砌，三秋列苑墙。吴绡纷浥露，蜀锦碎匀霜。幄借青绫被，簪宜白苧裳。林塘寒斗色，篱落静生香。戏蝶浑迷素，游蜂欲让黄。朝飧期笠泽，夕采问柴桑。汾水佳人兴，成都倦客肠。龙山风日在，归理旧壶觞。众木凋零后，群芳烂漫时。移从新上苑，采忆旧东篱。玉琫交璀璨，金钿斗陆离。色披罗幔蚤，香度绣屏迟。缀席千霞艳，浮觞片月宜。含霜晨缥缈，冒雨夕淋漓。隐士岩边植，骚人泽畔持。何如酌甘谷，万寿献彤墀。"}