{"id":"700049","title":"次黄观澜韵二首","dynasty":"明","author":"陶安","text":"治古麟在郊，山气结丹甑。淳风变禾黍，列国事吞并。秦隋虽富强，莫与仁义竞。所以王者兴，四海苏久病。埋金地脉宽，遐壤悉退听。大致文武才，总握造化柄。江汉日以清，嘉鱼荐芳饤。邂逅有君子，知几适天性。作室贵杞楠，炊黍资釜甑。雄才萃天策，六合遂兼并。古今一俛仰，维人信无竞。勿言岁云迈，学老无疵病。高飞择木栖，好音动清听。右掖苍柏阴，挥笔司文柄。时相最好贤，招邀共觞饤。偶幸接微吟，独惭野夫性。"}