{"id":"418529","title":"摸鱼子 蝉","dynasty":"近现代","author":"丁宁","text":"绕池亭、翠阴重迭，泠泠知在何处。幽居已是拚憔悴，清梦几回都误。空自苦，叹销尽宫魂，鬓影偏如许。伶俜漫数，怕执翳狂蛑。徘徊引颈，叶底正偷觑。斜阳树，弹指鸣弦换谱。冰笺陈恨慵赋。断肠一曲清商怨，搀入暮天砧杵。谁可语，剩馀响流空，不与吟蛩伍。休嗟倦羽，试领略炎凉，荒柯暂寄，相伴有风露。"}