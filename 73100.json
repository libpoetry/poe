{"id":"73100","title":"水龙吟·画檐丛翠凌霄","dynasty":"元代","author":"张野","text":"画檐丛翠凌霄，暮云还送西山雨。千年陈迹，一时胜概，东南宾主。佩玉鸣銮，西风吹入，江声柔舻。漫登临赢得，征鞍倦客，离思乱，乡心苦。一梦繁华何许。空留得悲凉今古。雄文健笔，星辉日映，鬼呵神护。倚遍阑干，有心也待，留题新句。见一双白鸟，苍烟影里，背人飞去。"}