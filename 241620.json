{"id":"241620","title":"长安·东风吹尘客心起","dynasty":"宋代","author":"范祖禹","text":"东风吹尘客心起，京华去蜀三千里。我来踏雪走函关，下视秦川坦如坻。晓登太华三峰寒，凭高始觉天地宽。却惜京华不可见，烟花二月过长安。长安通衢十二陌，出入九州横八极。行人来往但西东，莫问兴亡与今昔。昔人富贵高台倾，今人歌舞曲池平。终南虚绕帝王宅，壮气空蟠佳丽城。黄河之水东流海，汉家已去唐家改。茂陵秋草春更多，豪杰今无一人在。细观此事何足愁，不如饮酒登高楼。秦王何苦求九鼎，魏武空劳营八州。当年富贵一时事，身后寂寞余高丘。春风开花不易得，一醉何必封公侯。"}