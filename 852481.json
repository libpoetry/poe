{"id":"852481","title":"送范尧夫","dynasty":"宋","author":"文同","text":"遝遝走闾巷，都人起中宵。相拥候府门，惟恐失此朝。尽言来送公，车马城北桥。桥边脂辖亭，大尹此相邀。歌管盛宴集，簪裾合群僚。四座酒既行，相顾魂已销。亭前有杨柳，秋风减长条。折以持赠公，莫厌霜叶凋。节物虽谓晚，比春情更饶。递起劝公饮，双呼金翠翘。岂徒要公醉，恐公遽乘轺。借问何尔为，重公若琼瑶。美质未省变，与人存久要。既莫不可留，征衫遂飘飘。鸣驺过升迁，群氓闹如蜩。感公来二年，免我于无聊。今公舍我去，何由借诸朝。愿君富且贵，寿命等松乔。直似先令公，巍巍佐唐尧。涕泪逐公行，不惮公更遥。公诚上下通，和如奏笙箫。所以得如此，人情不相辽。嗟同缪与公，一时赴弓招。于今二十年，不见有所超。前日荷君相，与印垂之腰。使归守山郡，藏伏甘寂寥。闻公将治行，乃心日夜摇。恨不能送公，俯首类酸痟。徒为送公诗，有如草虫喓。强勉写之去，忧来立危谯。"}