{"id":"693771","title":"予家旧藏潇湘图聊因旧题各成短咏八首 山市晴岚","dynasty":"明","author":"陆深","text":"山以远市珍，山中复成市。轻云结浮岚，东风泻清泚。不辨往来人，微喧隔林起。风波本无定，渔家爱夕阳。丝纶摇飏处，多在瀼西傍。清歌一曲竟，天水共微茫。清晓坐闻钟，知是何朝寺。微霜动商飙，秋随雁行至。联翩去乡人，岂无怀乡意。雪片大于手，江空岁复寒。幽人高卧处，偏得画图看。为问梁王简，何如楚客冠。扁舟潇湘上，夜听潇湘雨。回风度明珰，丛篁各成坞。欲起寄相思，美人隔南浦。月光随处好，何况洞庭秋。风露三千里，金波上下流。此时闻铁笛，天际一登楼。孤帆自天际，出没见秋毫。归心同逝水，飞度挟风涛。临流一怅望，空觉此生劳。雁阵惊寒早，平沙衬水圆。同怀稻粱意，南下尽翩翩。谁念关山远，犹有尺书传。"}