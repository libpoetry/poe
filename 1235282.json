{"id":"1235282","title":"上京次伯庸学士韵二首","dynasty":"元","author":"王士熙","text":"侍臣催讲御阶西，云静觚棱晓色低。天辟神州卑两汉，地连碣石转三齐。含香昼永閒青琐，视草堂幽湿紫泥。最忆东山老松树，秋风应有鹤来栖。长堤芳草遍滦河，谁买扁舟系树槎。金帐薰风生殿角，画楼晴雾宿檐阿。万年枝上乌啼早，九奏阶前凤舞多。供奉老来文采尽，诗坛昨夜又投戈。"}