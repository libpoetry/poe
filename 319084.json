{"id":"319084","title":"摸鱼儿·梦游海滨","dynasty":"现代","author":"顾随","text":"又孤身、海滨游戏，飞涛直共云起。心田正恨荒芜甚。况又心苗憔悴。浇海水。应能把、心苗滋润心田洗。试浇些子。奈海水腥咸，心苗不长，留苦在心里。人间世，有梦已都醒矣。劝君侏只挥涕。万千人事原如此，不是不如人意。真个是。打熬得、此心未死身先死。鳞伤遍体。好检点伤痕，一痕一盏，自向市楼醉。"}