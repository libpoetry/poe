{"id":"1244859","title":"花游曲和铁崖韵","dynasty":"元末明初","author":"郭翼","text":"石池天地花溟濛，芙蓉暖红旗飐风。锦艚两帆出云里，玉滟摇溶养龙水。宝坊壁堂山入门，琼琚杂佩飘轻裙。馆娃愁绝行春步，青狐泣冷鸳鸯墓。铁蛟喷壑风雨来，花宫香送琼英杯。玉粒松膏粉云椀，小扇桃歌紫牙板。苧萝烟断东海西，双珰椷札近新题。青鸟不来无信使，玉雁衔丝啼十四。真珠字密愁满笺，为君重赋《花游》篇。"}