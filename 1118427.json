{"id":"1118427","title":"龟堂杂兴十首","dynasty":"宋","author":"陆游","text":"朝来地碓玉新舂，鸡蹠豚肩异味重。便腹摩挲更无事，老人又过一年冬。曳杖东冈信步行，夕阳偏向竹间明。丹枫吹尽鸦声乐，又得霜天一日晴。闽溪纸被软于绵，黎峒花紬暖胜毡。一夜山中三尺雪，未妨老子日高眠。三分带苦桧花蜜，一点无尘柏子香。鼻观舌根俱得道，悠悠谁识老龟堂。方石斛栽香百合，小盆山养水黄杨。老翁不是童儿态，无奈庵中白日长。少年身寄市朝中，俗论纷纷聒耳聋。清绝宁知有今日，高眠终夜听松风。二三邻曲偶相寻，小醉悠然卧竹阴。醒后自看还自笑，溪云犹未是无心。蒲团安坐地炉温，无位真人出面门。世上不知何岁月，断钟残角送黄昏。道妙从来亦粗闻，闭门方用十年勤。笔端小技深知悔，旧稿如山欲尽焚。散朴浇淳万事新，腐儒空有涕沾巾。唐虞不是终难致，自欠皋夔一辈人。"}