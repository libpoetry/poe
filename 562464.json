{"id":"562464","title":"挽罗都御史","dynasty":"明","author":"丘浚","text":"六飞北狩无消息，边城四望狼烟赤。敌马长驱去复来，何人却建捐边策。镇朔将军生入关，北门锁钥空馀镮。强兵健马尽南走，黄尘蔽日天漫漫。白首宪臣南海客，手持一剑当门立。誓与孤城同死生，怒发冲冠气千尺。车轮生角马驻蹄，居人不动行人归。叱咤之间楼橹具，金城铁壁汤为池。云州失守赤城破，健儿蹑足城边过。老妻稚子尽登陴，公亦援枹雪中坐。山前山后无数城，此城屹立如巨屏。敌骑南来资扼塞，王师北出恃屯营。屏蔽京师功卓伟，谩有长城长万里。江淮果赖张真源，河朔仅馀颜御史。忧国劳边两鬓霜，事成乞骨归故乡。肘金腰玉者塞路，无人上书讼陈汤。一叶扁舟五湖水，涨海边头乱山里。拆简不通朝贵书，抱膝长吟聊尔尔。罗浮山崩天坠星，乾坤一夜收英灵。公兮生死巳无愧，边人至今嗟未平。边人能言不能纪，惭我乡生官太史。聊述人言作些词，书罢长歌泪如洗。"}