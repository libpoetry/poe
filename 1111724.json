{"id":"1111724","title":"复和怜字韵二首","dynasty":"宋","author":"吴芾","text":"拟归林下度馀年，底事天公不见怜。新岁已惊青鬓换，故园还想绿阴连。敢萌痴意贪非据，但欲冥心任自然。今日有谁闻此语，祇应白石与清泉。春色撩人胜去年，莺啼燕语若相怜。一川烟水清还浅，万叠云山断复连。好景会心宜乐矣，故园回首却悽然。同僚赖有清新句，似听松风漱玉泉。"}