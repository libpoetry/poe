{"id":"1222926","title":"鲁子翚御史分按辽阳作长律五十韵爱其精密予今岁亦扈跸开平因次其韵","dynasty":"元","author":"袁桷","text":"象御天街正，乌轮海观升。省方秋戒慎，扈跸岁因仍。石迸根骈拇，山回势左肱。尘深疑帽重，雾密觉衣蒸。午顿炊难熟，宵征酒易胜。解鞍心惘惘，执辔念兢兢。酪水分罂缶，通薪算斗升。皮毛均制服，脂膟或然灯。统幕迷高下，烽台阅废兴。度关泉水咽，出口月华澄。狼戾官刍峙，鱼丽餫粟徵。千房云叠叠，万灶墨层层。列帐排衣甲，行营护棘矜。旆旋环似翼，鼓发去如绳。斗北瞻红栈，云西指白登。草肥青䆉稏，松耸翠崚嶒。积雪疑忘象，抟风讶徙鹏。属车攒幄帐，行殿俨茵凭。白氎时逢贾，朱衣定指僧。翠旄逼华盖，金瓮耀觚棱。观阙天经界，仪台象纬凭。佽飞拳似虎，铁杖足如能。竹帛司常焕，丹青职贡增。会朝珠帽簇，锡宴宝卮凝。陛立齐垂橐，师行陋释掤。广寒通月窟，高爽寄凉橧。上圣英资异，丁年武德弘。天戈中夜渡，星檄百川承。同轨严行夏，明禋耻用鄫。别州端首冀，分器定先滕。德启无疆服，光传有道曾。皇威宣绝漠，阳泽散坚冰。表正辰居所，渐仁水集堋。庭开下鸣凤，苑废罢飞鹰。举逸尊加璧，抡材鄙贩缯。邓林搜八柱，瀛海取三凌。曲学惭绳祖，孤闻赖得朋。沈思云外弋，冥索泽中罾。客议鸡同鹤，人疑骥聚蝇。濡毫终有思，执简岂无惩。谓可兼遐迩，胡云立爱憎。清芬兰佩结，芳荐蕙殽蒸。鸿笔吾诚忝，輶轩子累乘。共知心耿耿，明对发鬙鬙。马磨谁怜许，龙门共企膺。枚生词过实，扬子德徒称。盛化乾坤辟，王纲日月恒。麟符昭炳蔚，豹雾骇超腾。虚白难为绘，空青不受矰。欲追千古笔，为付一枝藤。"}