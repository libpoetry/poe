{"id":"1120762","title":"陈公园梅极盛顷尝与客游观花下兵盗十年今复过之追念存殁怆然有感三绝","dynasty":"宋","author":"周紫芝","text":"忽忆梅花空断肠，十年依约梦中香。如今濯锦江边路，不见栽花黄四娘。玉雪惊看乱后枝，梅花虽在鬓成丝。当时一醉还如梦，今日嫣然复为谁。溪上长眠双玉瓶，只今谁在复谁倾。花知何事遽如许，人亦看花太瘦生。"}