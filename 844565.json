{"id":"844565","title":"百花生日次房得孙赋此志喜二首","dynasty":"清末民国初","author":"祝廷华","text":"日暖风和二月春，添丁巧值百花辰。养萱堂北老逾茂，种竹斋南新有筠。果应兰徵占得子，敢誇岳降说生申。十年未协熊罴梦，藉此呱呱慰老人。吾家七世始分支，似续艰难强护持。累叶单传存硕果，两房六子茂孙枝。埙篪雅奏空相应，耄耋衰亲乐可知。乍听啼声清且亮，新雏饶有出群姿。"}