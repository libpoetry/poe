{"id":"1253067","title":"吴歌","dynasty":"元末明初","author":"刘基","text":"侬做春花正少年，郎做白日在青天。白日在天光在地，百花谁不愿郎怜。承郎顾盼感郎怜，准拟欢娱到百年。明月比心花比面，花容美满月团圆。便道逢春花合开，谁知秾艳有人猜。山鸡不入家鸡侣，野果难同园果栽。蛾眉二八不曾愁，有色无媒郎不留。月里蟾蜍推落地，几时再得广寒游。栽花图作看花人，谁料花开不及春。昨夜狂风今夜雨，为花落得两眉颦。莫信登天不要梯，莫信筑雪可成堤。五更老鸦树上叫，有人则道是鸡啼。树头挂网枉求虾，泥里无金空拨沙。刺漆树边栽枸橘，几时开得牡丹花。六月栽禾未是迟，死中求活是高棋。夕阳若有回头照，遮莫黄昏一饷时。"}