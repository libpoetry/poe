{"id":"951077","title":"经进百韵诗","dynasty":"宋","author":"岳珂","text":"永祐当临御，重熙极泰亨。物穷隍土复，地大檗牙萌。蕞尔瀛懦国，违吾海上盟。烽烟昏九土，氛雾塞三精。于赫中兴主，初专九伯征。赤符观炳炳，嘉兆得庚庚。四七膺休运，三千协一诚。乾坤恢辟阖，日月洗明清。天授睢坛筴，风兴渭水英。维时臣大父，摇迹圣廛氓。宝匣鸣长剑，雄冠彯曼缨。衣裘供羿射，灯火近韩檠。圣世方求骏，明神岂舍骍。始从鱼钥守，小㭊羽林兵。尝敌无车乘，麾军不鼓钲。熏门摧彦政，汜水从闾勍。驲召班龙节，犀军下雀桁。王师俱蓄缩，游骑愈纵横。马渡朝迎敌，钟山夜驻营。狂澜身砥柱，大厦手支撑。敌焰犹繁炽，吴都忽震惊。东巡传警跸，右袒半公卿。愤起宜兴旅，追收建业城。大江谁饮马，五岳更刑牲。一荡西江李，重歼固石彭。利兵驱虎豹，杰观筑鲵鲸。玉帐旋平广，铜符遂帅荆。皇灵期濯濯，王事分傍傍。沙漠惊风鹤，山林息聚虻。神州宜亟复，六郡乃先争。桀犬徒冯垒，苗民敢抗衡。锐师掀狡窟，高堞覆坚棚。鼎道兵方进，湖湘寇辄平。几年凶祸结，八日骏功成。叛将因资用，降人岂畏坑。开疆下商虢，结约到磁洺。谋帅难张俊，还兵虑郦琼。但虞遗后患，初匪厌纷更。沔鄂重归镇，齐刘尚据京。且羞离楚馔，未用渡河罂。细柳千屯灶，柔桑万瓦甍。流民俱授亩，战士亦从耕。夫浍萦如带，原田画若枰。连云登美稼，淅玉饭香粳。刍挽从今省，兵储亦顿赢。吏贪无鼠硕，民佚异鲂赪。姑定鸿沟约，交驰绝域伻。邻欢新玉帛，宴衎乐簧笙。未几边摇草，恶知野食苹。礼容方济济，革乘忽軿軿。睿断昭雄赳，天威震隐谹。六师纷雾集，万灶盛雷轰。戎驾爰方启，神锋莫敢撄。童髫欣再见，父老喜前迎。义气通诸夏，讴声沸八纮。官兵飏隼鸷，废垒泣鼯猩。跬步归京阙，朝衣诣寝楹。晋军传鹤唳，楚幕听乌鸣。机会乘今日，雌雄决此行。幸成十载绩，归捧万年觥。何事东来诏，遄追北指旌。抚膺皆壮士，牵袂有啼婴。嶪岌登枢极，雍容俨佩珩。身虽处廊庙，志则在幽并。岂意中原略，深违时相情。和亲徒效敬，投几不闻罃。正尔先鞭著，居然谤箧盈。凶威摇吏牍，风旨动台抨。枭虺饥吞噬，鹰獒乐使令。众髽常忌冠，同浴不讥裎。远虑为徼福，先驱谓缓程。一言鸣仗马，千丈下乔莺。盍考谢赦表，兼觌赐劄评。许身无少愧，忧国甚于酲。彼潜宜投虎，能言不离鹦。鸟翾身蚤箙，兔健足先烹。有客悲周道，何人恤鲁祊。同时惟切齿，来者但惩羹。长夜何时旦，沉阴几日晴。是非从久定，祸否待终倾。先帝资神武，深仇怆父兄。每怀得颇牧，胡忍弃韩黥。哲监何尝惑，孤忠果渐明。岳阳还旧号，岭表返诸茕。故垒营新祀，畿封辟赐茔。用心传舜子，述事广文声。甘雨兴馀槁，青天豁久盲。先臣死不朽，圣德浩难名。陛下今汤禹，王臣昔散闳。令图天广大，盛烈日铿鍧。心术参尧运，规模绍汉宏。遗形高阁绘，良股盛朝赓。故将欣非远，微臣矧敢轻。传讹稽史谬，败俗订言詝。日系无虚笔，云章有满籯。竹书皆历历，玉训尚铿铿。愿辍清朝暇，叨承乙夜呈。作诗哀寺孟，览奏念缇萦。恩锡茅封宠，光昭衮字荣。誓怀如皦日，忠报毕馀生。"}