{"id":"698261","title":"诗送朱用辅北归省墓","dynasty":"明","author":"倪岳","text":"暑雨发新霁，征车在都门。之子别我去，行逐燕然云。燕然高插天，烟霞日来往。而君处其间，飘凌动遐想。君家好兄弟，玉树森以敷。季也更超特，落落珊瑚株。我昔有远游，逢君惨羁旅。异乡感新知，义气两相许。结交未三载，一别今十年。相见讵云疏，相思长自怜。君今得亨途，轻帆遇风便。龙门海之湄，超忽驶如箭。客路良已达，客怀亦以深。双亲渺何许，伤此平生心。归来一杯酒，聊慰九泉下。秋深有良贾，拟报连城价。旧游二三子，长才久争雄。相期桂子府，同上蓬莱宫。重阍天上遥，长桥雾中阁。葛陂一丈竹，倏忽弄头角。君行急回首，望望黄金台。寄语谢诸君，为我联翩来。"}