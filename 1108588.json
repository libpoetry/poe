{"id":"1108588","title":"送仲晦国录赴康州二首","dynasty":"宋","author":"刘克庄","text":"帝重南邦妙选抡，徐卿又驾两朱轮。龙潜不付茧丝手，蜑俗争看玉雪人。五瘴下车如痛痒，二麾负郭尚清贫。吾评此去今萧汲，惜不居中牧远民。别我暑行三百里，使君此举古今稀。班荆不以牙旗从，剪韭都忘草具微。浪汩鸢飞毋久住，颍川凤下可遄归。未妨黠鬼揶揄笑，专壑专城孰是非。"}