{"id":"1125425","title":"游仙二首","dynasty":"宋","author":"秦观","text":"服形百神朝，刳心万缘尽。我无退转境，何以有精进。戏为汗漫游，八极一何近。渺渺东海水，累累北邙坟。向来歌舞处，忽复成荒村。愚人如鹿耳，其死了无魂。孰知九霄间，玄圃枕昆崙。缁尘化人衣，苍萝谁与扪。云车自天来，驾言游混茫。手持太一节，身佩使者章。龙虎傍夭矫，马龟伏以翔。朝元紫微上，所睹浩难量。宝网结万珠，参伍相焜煌。花品不知数，妙英拆玄房。宫殿随人身，处处辄清凉。危髾擢贞玉，高谢人间妆。二三古须眉，冠云带含光。遗我飞霞佩，副以明月珰。再拜敬服之，百毛发灵香。"}