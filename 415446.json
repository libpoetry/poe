{"id":"415446","title":"史兆伸书寄王荆公独山梅花诗，慰我北行，以诗答之","dynasty":"近现代","author":"俞律","text":"久矣隔参商，宇宙茫茫白。奠枕江湖梦，斯人卧今夕。有香度山林，慰我诗成癖。假手独山梅，三生王安石。志士拭剑寒，美人啼袖湿。随乡便入乡，景从千古迹。丹黄手自批，气畅乃不隔。山村深奥草，万籁守岑寂。遥风挹嫩寒，乱雨摇苍黑。夜色冷空濛，八荒迷无极。注焉而不满，酌焉而不竭。旅抱信多愁，当此大心折。遂叹根欲老，此生何处植。"}