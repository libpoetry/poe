{"id":"444372","title":"梦芙蓉 戊辰上巳水上芙蓉酒家禊集，分韵得“步”字","dynasty":"当代","author":"王蛰堪","text":"搴芳邀俊侣。正催春雨罢，晓光照煦。柳摇风细，依约昔行处。荡魂迷乱絮，吟边谁会幽素。大劫灰沉，总情衰鬓改，难忘旧尊俎。理得清愁几许。酣饮芙蓉，漫斗旗亭句。梦遥山远，欢迹待重数。倚栏花影误，淩波不共微步。极目天涯，又轻阴向晚，烟水暗霞屿。"}