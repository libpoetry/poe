{"id":"129496","title":"次韵汪卿·霜洗梅花春满握","dynasty":"宋代","author":"方岳","text":"霜洗梅花春满握，夜寒吹老城头角。琐窗砚作离骚香，吐句不教花莫落。裁量要是修月手，我欲追随惭笔阁。平生万事不挂口，爱诗苦未厌溪壑。有人肯筑风骚坛，敢不束甲三距跃。当时只料孤凤凰，不与鸡群同抱啄。拔旗赵壁决此胜，金鼓俄惊自天落。一嗔纵得马辟易，已觉楚歌声四薄。夜光明月以暗投，心甚爱之颜有怍。公诗端似大国晋，玉帛诸侯赖联络。倘令吴楚主夏盟，获麟正恐春秋作。歙州虽小水如练，沤鸟亦知文字乐。此盟定自不可寒，把住梅花更商确。夜窗或许时过从，莫问圣清与贤浊。"}