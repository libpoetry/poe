{"id":"610072","title":"送曹念含参军","dynasty":"明","author":"韩上桂","text":"试象堂中群客集，走笔竞奇翻五色。东望彤云映晓暾，飘飘欲送仙鸾翼。鸾翼高腾迥不群，今之才子曹参军。先朝太史文章客，剩有箕裘属典坟。参军尔有凤皇毛，而无膏梁气。作诗往往追建安，对人全不记门地。在粤几三载，拄笏但看山。朝朝牵马至，日日簿书閒。所交悉文士，异彩拂斓斑。芙蓉花照幕，娵隅语学蛮。蛮方语言不可学，独有文词差合作。参军学语终聱牙，探韵分题顾不恶。荔子丹时作赋雄，刺桐密处留清谑。蜃气楼台借幻奇，大海奔涛供喷薄。吾粤宦游不乏人，磊落如公实鲜伦。公今径欲朝天去，稽首万年祝紫宸。使我追之不前望不及，但见沿江翡翠飞鸣送行楫。欲搆微词代赠车，又惭往日伎俩一一俱相习。不如大啸且分携，江草江花露微湿。粤之佳朋最难得，参军还时飞旆急。"}