{"id":"690513","title":"甲寅春兴十章","dynasty":"明","author":"张萱","text":"宛委桥横旧钓台，疏篱短竹少城隈。阳和一日不虚掷，花信几时才放来。已办芳尊倾北海，閒携綵笔赋南陔。今春身较前春健，日日斑衣舞十回。丽日秾阴入绮窗，门前閒卧竹根厖。绿移苔阵侵琴榻，香簇花魂护酒缸。隔岸送晴山点点，窥帘啼梦鸟双双。春情已懒春光老，何事诗魔不肯降。竹坞松关一径通，萧萧两鬓卖花翁。半生已种青铜海，数口今随白兔公。嫁树和烟分密叶，移栽带雨补疏丛。东皇莫讶人衰老，花国曾书第一功。数亩为园榕水边，半农半牧半渔船。跛驴已熟寻梅路，健犊能耕养鹤田。得酒但招莲社客，看花长共竹林贤。莫言閒处春偏闹，春到人閒更值钱。今年别是一番春，野色晴曛草色匀。何处提壶迎社鼓，从教反舌恼花神。山林长物衰慵日，耕凿馀年暖活身。却笑春风亦随俗，人人吹得白头新。残山剩水日婆娑，谁送春光到薜萝。地僻自宜佳客少，花疏偏觉暗香多。林坳草嫩鹿游牝，蓐薄桑柔茧作蛾。浊酒一壶琴一曲，春声翻入紫芝歌。年衰自合痼烟霞，赢得身閒岁月赊。竹下抱孙看斗鸭，篱边呼鹤捕惊蛇。游丝不绾漫天絮，密叶能藏刺眼花。野老一尊同坐石，商晴较雨话桑麻。十日柴扉九日关，兰阶苔老石纹斑。昼长散帙惟摊饭，雨过抛锄且看山。数亩老荒䤥锸健，一沟新水桔槔閒。相逢莫问春多少，衰拙心情木石顽。春衫寒褪试开襟，竹气穿花润壁琴。林密渐多交让树，巢疏不复有争禽。调饥挑菜防伤指，小摘芼羹戒食心。老去诗肠堪辟谷，赤松黄石许相寻。春波淡荡岸萦回，迟日芳林锦作堆。地窄幸饶三面水，林高更筑一层台。鸡坛酒社年来阔，笋谱茶经手自裁。细嘱渔郎休浪说，寻源恐有晋人来。"}