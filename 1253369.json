{"id":"1253369","title":"时事","dynasty":"元末明初","author":"蓝智","text":"燕蓟开王业，河山壮帝京。六龙回黼座，万雉压金城。世复唐虞理，功垂禹稷名。千年根本地，深见祖宗情。玉帛徵贤急，包茅入贡遥。八荒开郡县，四海听箫韶。陈粟家家腐，凶兵处处销。边尘自无警，不用霍嫖姚。大府城隍废，疲民井邑空。舞干非舜日，斩木有秦风。烽火苍茫外，江山感慨中。悲歌看古剑，激烈想英雄。兵革频为患，朝廷屡出师。未通秦郡邑，空望汉旌旗。使者徵求急，将军战伐迟。似闻哀痛诏，不独问疮痍。巨猾仍封爵，将军自凯歌。乾坤兵甲满，道路虎狼多。直以升平久，其如丧乱何。汉廷频选将，何日拜廉颇。关塞二千里，兵戈五六年。日输闽地粟，秋待直沽船。奉使须经海，逢人更问燕。中原消息断，回首意茫然。诏从南海至，使自北风来。红粟还输爵，黄金漫筑台。士须轻马革，世已贱龙媒。群盗连江汉，淹留贾传才。近传蕲水寇，远陷豫章城。相国非无策，司徒况有兵。旌旗当落日，鼓角动秋营。克复烦公等，千门草已生。盗贼何充斥，君王本圣明。近徵萧相国，远慰晋苍生。气感风云会，威行海岱清。腐儒无补报，歌咏答升平。"}