{"id":"840588","title":"为吴莲溪前辈题福延行窝图","dynasty":"清末民国初","author":"夏孙桐","text":"我欲得钱买青山，每抚空囊辄自悔。羡君手积买山资，况更有山不待买。有竹有杉屋庐深，某水某邱钓游在。家山画出题行窝，此意云何当索解。得无权作卧游看，还山之计将有待。读君作记颇幽异，埋莂披荆经百载。山鬼能言伴啸歌，石佛有灵乐爽垲。住山清福那可负，有田不归真自绐。商颜芝草甘如饴，奚事鸡栖尚人海。"}