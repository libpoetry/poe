{"id":"1110353","title":"东归留别幕中同舍","dynasty":"宋","author":"孙应时","text":"参谋蜀耆英，棠阴满三郡。开怀接儿辈，色不见喜愠。清朝贵老成，故家多典训。佳气引春帆，长安天日近。梅溪千载人，我得交其子。霜天行白日，了不受尘滓。明朝把一麾，阔步方自此。海内观典刑，岂惟吾党喜。元祐贤子孙，忠肃家第一。岂惟富文雅，清苦用一律。君看我同年，践履极真实。不待问蓍龟，公侯卦可必。大蓬有奇气，人物见李侯。迥然谢凡质，霜鹘摩清秋。诏书相续来，去去蹑瀛洲。汲直在汉庭，可寝淮南谋。陈侯七闽秀，六年客西州。兰荃自芳洁，应世良优游。平生耐久朋，政复未易求。相期故不浅，抗节追前修。我家客星里，少小钓寂寞。推迁堕尘网，世味终然薄。万里携一身，俛仰叹今昨。抖擞莱子衣，归欤老林壑。相从乐复乐，别离良独难。传觞秉明烛，起舞清夜阑。一醉何足辞，百年能几欢。后会渺何许，相思江月寒。"}