{"id":"332786","title":"大圣乐·春闺","dynasty":"清代","author":"梁清标","text":"奁镜初开，流苏乍暖，启窗犹寒。引螺黛、巧画双眉，宝鸭频添，香篆袅袅轻烟。才换春衫慵出手，向梅萼、凝妆仔细看。绣帘日永，莺花无赖，珍重芳年。东风又到芳草，渐柳色、依依驻锦鞯。语金闺夫婿，椒酒綵胜，莫负清欢。世事何凭，韶华易去，一瓣皈依大士前。人无恙，祝天长地久，被底文鸳。"}