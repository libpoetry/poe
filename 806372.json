{"id":"806372","title":"齐天乐五十首 其十二","dynasty":"清","author":"端木埰","text":"劲风初应清商律，三千大千吹满。乱叶敲窗，幽虫绕砌，顿把罗衣催换。新凉骤转。正莲漏更长，月轮天半。枨触秋怀，读书声里一灯剪。闲阶添送爽气，听琤琮榈铎，宫征都变。戍鼓宵严，悲笳莫急，谱出征夫哀怨。天涯岁晚。想风雨关山，劳歌道远。漫倚金尊，画堂喧翠管。"}