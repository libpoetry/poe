{"id":"21493","title":"闲居遣怀十首","dynasty":"唐代","author":"姚合","text":"身外无徭役，开门百事闲。倚松听唳鹤，策杖望秋山。萍任连池绿，苔从匝地斑。料无车马客，何必扫柴关。闲卧销长日，亲朋笑我疏。诗篇随分有，人事度年无。情性僻难改，愁怀酒为除。谁能思此计，空备满床书。白日逍遥过，看山复绕池。展书寻古事，翻卷改新诗。赊酒风前酌，留僧竹里棋。同人笑相问，羡我足闲时。好景时牵目，茅斋兴有余。远山经雨后，庭树得秋初。道侣怜栽药，高人笑养鱼。优游随本性，甘被弃慵疏。永日厨烟绝，何曾暂废吟。闲时随思缉，小酒恣情斟。看月嫌松密，垂纶爱水深。世间多少事，无事可关心。一生能几日，愁恨也无端。遇酒酕醄饮，逢花烂熳看。青云非失路，白发未相干。以此多携解，将心但自宽。万事徒纷扰，难关枕上身。朗吟销白日，沉醉度青春。演步怜山近，闲眠厌客频。市朝曾不到，长免满衣尘。野性多疏惰，幽栖更称情。独行看影笑，闲坐弄琴声。懒拜腰肢硬，慵趋礼乐生。业文随日遣，不是为求名。生计甘寥落，高名愧自由。惯无身外事，不信世间愁。好酒盈杯酌，闲诗任笔酬。凉风从入户，云水更宜秋。拙直难和洽，从人笑掩关。不能行户外，宁解走尘间。被酒长酣思，无愁可上颜。何言归去事，着处是青山。"}