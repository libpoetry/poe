{"id":"1108725","title":"生日和竹溪二首","dynasty":"宋","author":"刘克庄","text":"宿昔银鞍狨覆鞯，今骑秧马垦荒田。学神仙者丹多坏，立事功人传少全。谁管灵均初度日，都忘弥勒下生年。新皇早晚开宣室，定有英才对席前。暮年量减怯杯深，客饷村醪且浅斟。衰惰仅存已残锦，清贫安得未挥金。朱弦有味馀三叹，丹扆无阶献六箴。留取平生一筇竹，约公遍访大丛林。"}