{"id":"61793","title":"君子有所思行·骋驾向名都","dynasty":"清代","author":"张璨","text":"骋驾向名都，纵观极西京。煌煌九衢里，列第起雕甍。虹梁驾层汉，翚阁凌紫清。高槐荫金沟，弱柳垂雕楹。前扬许史镳，后拥金张旌。燕姬抚瑶瑟，赵女弹鸣筝。欢娱岂终极，为乐拟千龄。清川去悠悠，白日光易倾。金谷叹绿珠，上蔡悲苍鹰。繁华会当歇，大运有亏盈。勿嗤黔娄室，寂寞掩柴荆。"}