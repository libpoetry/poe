{"id":"775159","title":"澎湖失守纪事","dynasty":"清","author":"洪繻","text":"杀气阴风北斗高，轰轰雷霆殷海涛。仰首但见天周遭，鬨耳群惊海煎熬。千里逝水闻滔滔，出地霹雳欢蛟鳌。电音驿至报胜仗，明朝溃卒随波逃。依稀败耗人未信，溃卒登岸如猬毛。市中咆喊虎怒号，战阵驱来羊一牢。呜呼，四万义军同日死，陈涛之罪千秋指。今日战士望风奔，保全首领走而已。争诧西洋炮火神，中国炮火日日新。军不训练弃与敌，城垒有炮奈无人。岁未月卯日庚午，蓬莱海岱生烟尘。春风吹浪作号泣，鲸鲵小丑抉龙鳞。汉廷元老筹妙策，议和遣使出天津。"}