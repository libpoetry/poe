{"id":"739919","title":"杂诗 其一","dynasty":"清","author":"姚范","text":"爰居辞牢膳，雕俎匪彘谋。万物各有适，嗜好焉取俦。山鸡矜毛羽，镜舞不知休。谁谓海鸟来，钟鼓赍烦忧。尝读班生论，栖隐希严周。赐书既满家，渔钓复优游。以此辞缰锁，圣罔俱悠悠。惜矣桓君山，乃从糟粕求。白头不解事，叩陛血盈头。申脰俯就鞅，蹴足侪羁俘。生逢建武世，老傍公琴丘。咄哉骄君饵，志士良所羞。"}