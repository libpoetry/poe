{"id":"707583","title":"满江红　　题画寿总宪龚芝麓  贺孙本芝夺兼得子","dynasty":"明末清初","author":"吴伟业","text":"老矣君谟，曾日啖、荔枝三百。拂袖去、笋舆芒屩，弹琴吹笛。九日登高黄菊酒，五湖放棹青山宅。论君家、住处本桃源，仙翁石。门第盛，芝兰集。五福满，双珠出。看龙文骥子，凤毛殊特。竹马鸠车阶下绕，朱颜绿鬓尊前立。问今朝、谁捧碧霞觞，同年客。"}