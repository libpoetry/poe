{"id":"1249940","title":"昭君出塞图","dynasty":"元末明初","author":"高明","text":"竟宁阏氏出塞城，鼙婆声断凄龙庭。边云竟与汉月隔，野草空作春风青。汉庭公卿无远举，却使娇姿嫁□□。岂知刘白与杨樊，复把丹青罔人主。当时国计不足论，佳人失节尤可叹。一从雕陶莫皋立，回首不念稽侯栅。纲常紊乱乃至此，千载玉颜犹可耻。蛾眉傥不嫁单于，灭火安知非此水。良工妙画不必观，勿因一女讥汉元。宫闱制驭苟失道，肘腋变起非一端。君不见玉环自被胡雏污，岂是丹青解相误。"}