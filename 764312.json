{"id":"764312","title":"解语花 和弇州题美人捧茶","dynasty":"清","author":"王士禄","text":"银床缓汲，玉砌新晴，栏影愔愔细。峭寒斜倚。花阴畔、静把小铛亲试。云光露蕊。遥拖映、柔烟几缕。松响消、匀写娇擎，姽婳春风意。轻约䰀鬟鬌髻。看芳磁如雪，光映荑指。佩幽环脆。参差近、顿唤馀酲教起。樱桃小婢。越衬得、霍娘娇丽。珊枕边、徐嗅兰香，还带兰膏味。"}