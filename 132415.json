{"id":"132415","title":"三山矶答渔父歌","dynasty":"宋代","author":"项安世","text":"我行如辘轳，西上复东下。触热泝江船，迎霜归越舍。齐山至禹穴，百六十长亭。江头矶上叟，嗤我太营营。朝见上江来，暮见下江去。君为何物官，拜罢乃尔遽。语叟且勿嗤，我本寒乡士。三年饕汉粟，中秘仍太史。为亲乞左官，得贰江南州。人淳土物美，官暇餐钱优。心欢亲意足，家喜朋戚贺。犯炎束去担，凌涨理征柂。心力困奔走，性命脱痁痎。及郊始相庆，有命从天来。天恩一何厚，别驾升太守。州名太府尊，地望潜潘旧。父母爱则深，未谅赤子心。公荣私养迫，外美内愁浸。问戌当几时，列宿两经天。问去当几程，更西行五千。荆南居其中，此去犹百舍。回橹指东越，半月可休驾。瓜时幸未忙，况有婚会急。女弟归越人，季秋迨其吉。半月易为费，婚会难可违。不辞一月内，两过钓鱼矶。憧憧虽可惭，盼盼实所安。再三谢渔父，从此事纶竿。"}