{"id":"1118028","title":"中庭纳凉二首","dynasty":"宋","author":"陆游","text":"红映衡门夕照明，翠浮村巷暝烟生。摇摇楸线风初紧，飐飐荷盘露欲倾。数酌浊醪留客醉，一编疑义与儿评。须臾散去人声寂，独数城头长短更。散发江天懒出游，衡门日落锁梧楸。火云突兀方蒸暑，银汉纵横已报秋。熠熠露萤黏径草，鼕鼕漏鼓下谯楼。追凉明日无奇策，聊向林间卜雨鸠。"}