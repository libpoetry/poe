{"id":"815035","title":"述忧","dynasty":"清","author":"姚瑩","text":"人生无百岁，八九在忧患。仕宦与远游，纷纷多聚散。骨肉四五人，常苦不相见。无几为欢娱，行行复愁叹。青蝇满天地，黄雀动遭弹。一朝失我怙，寸草自兹断。哀绝平生亲，生死不相唤。悠悠九泉路，杳杳谁与伴？衣物永弃捐，诗书亦零乱。天涯作寒食，万里方汗漫。天风作海涛，六合恣一吹。巨浸淹北斗，何处著大地？飘飘断梗流，溟涬将安致？鸿蒙忽已远，莫问开辟意。苒苒优昙花，业风偶飘坠。一沾道傍污，素质委泥渍。蹂躏何足道，惜此天人瑞。达哉庄叟论，齐物以为志。长夏忽霖雨，骄阳避轻雷。瓢风湿井干，白石滋莓苔。佛桑红未休，芭蕉绿尤佳。起视兰与蕙，何时已先摧。羲皇阐苞符，天地相胚胎。阴阳有始终，序物徒盛衰。谁能问消息，悠悠使我哀。至人游八极，搏弄日月光。不入生死途，宁有哀乐方！与化无终尽，何物可颉颃！所以老释徒，念此轻侯王。或言学不至，时亦有所伤。木槿慕大椿，鹪鹩效凤凰。物理非一致，大小不相量。斯言孰是非，万古终茫茫。"}