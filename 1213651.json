{"id":"1213651","title":"野庄公与孚论汉唐以来宰相有王佐气象得四人焉命孚为诗并呈商左山参政谢敬斋尚书 其四 司马君实","dynasty":"元","author":"陈孚","text":"熙宁误相老安石，恶政变尽法三尺。头会箕敛祸尚可，动驱赤子陷锋镝。端明相君从西来，大梁草木亦动色。紫帘中坐女尧舜，甘雨一洗大地赤。平生受用惟忠贞，妻无完裙面如腊。十年布衾二顷田，走卒儿童服至德。谁将诬语仆魏碑，丹心自有苍苍识。至今涑水一卷书，尚为乾坤立人极。"}