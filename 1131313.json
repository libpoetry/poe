{"id":"1131313","title":"送卫清叔著作提举淮东","dynasty":"宋","author":"楼钥","text":"汉庭早已冠群仙，阔步登瀛最少年。窃叹岂惟年叵及，人门才业总翘然。通泰牢盆亘海滨，宅家专欲用儒臣。淮南草木生颜色，又见龙头第一人。虎榜先登到凤池，前良多以十年期。虽知勇退急流去，壮岁功名会及时。羡君持节拜庭闱，未老双亲看綵衣。若过盖公烦问信，坐曹日念旧游稀。屡从樽酒接从容，叔宝风姿照座中。他日相逢年益老，棋坛尚可角雌雄。"}