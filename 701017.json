{"id":"701017","title":"游七星岩","dynasty":"明","author":"梁景先","text":"怪石崆峒倚碧空，白云深锁水晶宫。清流影蘸梅花月，紫陌香飘菡萏风。山列画屏金错落，岩悬星斗玉玲珑。凭高未尽登临兴，更上天台第一峰。迟日看云上画楼，芙蕖香软暗香浮。空濛山色千岩雨，潋滟湖光十里秋。独鹤一声归华表，宾鸿斜照度沧洲。月明载弄江门笛，吹落梅花兴未休。"}