{"id":"1161894","title":"书绅诗","dynasty":"唐","author":"权德舆","text":"和静有真质，斯人称最灵。感物惑天性，触里纷多名。祸机生隐微，智者鉴未形。败礼因近习，哲人自居贞。当令念虑端，鄙嫚不能萌。苟非不踰矩，焉得遂性情。谨之在事初，动用各有程。千里起步武，彗云自纤茎。心源一流放，骇浪奔长鲸。渊木苟端深，枝流则贞清。和理通性术，悠久方昭明。先师留中庸，可以导此生。"}