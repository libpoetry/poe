{"id":"1130566","title":"次韵子云春日杂兴五首","dynasty":"宋","author":"韩元吉","text":"马上还逢江上春，冷烟和雨作红尘。不堪柳絮催行客，也有桃花似故人。鶗鴂鸣时春事空，菰蒲叶小未成丛。已拚江草无情绿，不奈山花恣意红。瓦盆倾酒未全贫，岁岁田家肯负春。不恨酒醒花落去，花开酒尽最愁人。绿阴池沼乱莺流，眼底春来鬓却秋。不用黄金买白日，待寻三径作归休。山如眉绿画新就，江似蒲萄始泼醅。收拾风光付佳句，此行嗟我未空回。"}