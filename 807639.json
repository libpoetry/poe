{"id":"807639","title":"倒犯  秋日云臣斋头同大士展故友蒋瞻武遗墨感赋","dynasty":"清","author":"陈维崧","text":"触眼见、官奴数行，韭花遗迹。零纨碎墨。秋光映、碧天如拭。炉熏茗椀，幽卉疏花晴窗侧。盥手验装潢，梯几看波磔。惋斯人，顿成昔。深悔旧时，赏惯鹅群，何曾知护惜。记半醉写遍，舞鬟帕，江楼壁。渴骥势、掀腾极。几何时、邻家吹夜笛。总香粉犹存，不受蜗涎蚀。应遭蛛网织。"}