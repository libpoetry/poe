{"id":"866781","title":"贺新郎 其二 黄玉林为风月楼作，次韵以谢","dynasty":"宋","author":"冯取洽","text":"自顾卑栖翼。似沧洲、白鸟悠悠，静依拳石。聊寄一梯云木表，俯视霁虹千尺。乐江上、山间声色。镜样清流环样绕，笑赐湖、一曲夸唐敕。尘外趣，有谁识。飞来妙墨痕犹湿。走盘珠流出，不火食人胸膈。三叹阳春知和寡，但觉光生虚室。何处觅，倚歌箫客。他日玉林来得否，待平分、风月供吟笔。添一友，共闲逸。"}