{"id":"1080549","title":"巫山图歌","dynasty":"宋","author":"吕本中","text":"君不见我家壁上六幅图，淡墨寒烟半江水。上有巉然十二峰，乃似突兀当空起。幽花妩媚闭泥土，乱石峥嵘入荆杞。巫山县下水到天，神女庙前江接连。溪流去与飞瀑乱，屋角却对寒崖悬。阳台昨梦不知处，只今饥鸦迎客船。饥鸟受食不肯去，舟子欣然得神护。晓镜新妆敛旧屏，亦有馀红点荒树。病夫坐稳便幽禅，每见此画心茫然。文章事业已罢倦，少日气味无寅缘。楚王不作宋玉死，莫雨朝云千万年。"}