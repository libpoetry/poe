{"id":"55838","title":"山中吟·我家海上之青山","dynasty":"明代","author":"屠隆","text":"我家海上之青山，山头白云时往还。藤捎细月行花里，水溅空岩洒竹间。仙源有路春长入，石屋无门夜不关。踏花只共野人语，荡桨真如沙鸟闲。自从奔走江南道，马蹄半入红尘老。生平耳目非我有，俯仰眉妩向人好。岁月其如石火何，却逐浮名丧至宝。昨梦丘中人，题书寄深省。既报青山空，复言白云冷。山空云冷胡不归，荒猿叫破秋天暝。四明回合无风尘，八窗高敞开星辰。洞箫泠泠响空碧，凌云一唤樊夫人。樊夫人，偕云华。不知何年栖紫霞，十洲三岛俱为家。粲然忽启玉齿笑，笑我不归寂寞羞桃花。桃花烂熳红映天，垂杨婀娜春风前。野麛乱饮幽涧水，仙鼠倒挂洞门烟。偶因骑马冲泥去，忆得铺花扫石眠。"}