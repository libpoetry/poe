{"id":"1144570","title":"咏史 曹操","dynasty":"宋末元初","author":"陈普","text":"横槊南来气吐霓，北归裁得景升儿。谁言孟德乌林日，全似本初官渡时。扬旌北向顾南州，牧马东行向北愁。乱世奸雄还自叹，景升直与本初谋。无限英雄睨许都，到头倖免岂天乎。平生邂逅都经念，曾识篁中许贡奴。濮阳火里又潼关，几度鲸牙虎口间。铜雀台前闲极目，惊魂犹绕白狼山。刘备孙权岂可忘，南来举趾遽扬扬。刘琮脱用王威计，送死何须到武昌。迁都避宇岂男儿，子翼私行更可悲。四顾次且天狱里，蚤如仲达卤城时。英姿萧飒发硎刀，除却无君事事高。孟德文王能几许，只争谦退与矜豪。"}