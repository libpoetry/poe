{"id":"746375","title":"海上望长樯秦驻诸山歌","dynasty":"清","author":"朱葵之","text":"海上群山如群龙，之而夭矫凌虚空。苍烟沈沈远莫极，欲翻鳌极吞鸿濛。其时秋净霜天高，西风扫叶澄林皋。群山仿佛露真相，上下飘忽随洪涛。或如龙首屼相向，峥嵘双角干云上。或如龙背走蜿蜒，横互地天殊俯仰。其余一鳞或一爪，雾鬣风鬓势尤矫。最后一龙尾忽现，似护神珠疑反掉。澉山迤东乍山西，紫澜渤汨中相维。蓬莱方丈不可到，望洋顿觉开心脾。须臾风怒波亦驶，牙髭暴长飞欲起。恍惚相随群帝骖，扶桑日射天门紫。"}