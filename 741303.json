{"id":"741303","title":"游苏门","dynasty":"清","author":"张邦伸","text":"太行西来一万里，奔矗直到苏门止。衔烟喷雾不可羁，化作飞泉百道起。涌金亭下云雷喧，大珠小珠沸灵源。蛟龙夜撼苍山动，银涛倒卷天河翻。潆洄吐纳千万状，一泓清泌流春盎。海眼潜通星宿波，楼台装点西湖样。我家江水西复西，浣花锦水联清溪。一行作吏来中土，峨眉玉垒青云迷。登高忽弄啸台月，树影山光两明灭。岭头南望见中原，九曲河流杯底泄。孙隐君，去已久，鸾凤之音世无有。仙人天际一招手，他年共作山中友。君其归乎许我否。"}