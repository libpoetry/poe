{"id":"14769","title":"有獭吟·有獭得嘉鱼","dynasty":"唐代","author":"刘禹锡","text":"有獭得嘉鱼，自谓天见怜。先祭不敢食，捧鳞望青玄。人立寒沙上，心专眼悁悁。渔翁以为妖，举块投其咽。呼儿贯鱼归，与獭同烹煎。关关黄金鹗，大翅摇江烟。下见盈寻鱼，投身擘洪连。攫拿隐鳞去，哺雏林岳巅。鸱乌欲伺隙，遥噪莫敢前。长居青云路，弹射无由缘。何地无江湖，何水无鲔鳣。天意不宰割，菲祭徒虔虔。空余知礼重，载在淹中篇。"}