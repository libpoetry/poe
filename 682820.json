{"id":"682820","title":"滨行和韵奉答藩臬诸僚友","dynasty":"明","author":"区越","text":"沙头酒尽我当还，又载茶炉送几湾。剑气旧曾看北斗，樗材何敢忘青山。生来本带渔樵相，老至才分梦觉关。青眼故人天上客，依依犹共惜黎斑。春晚相将客棹还，剑江西上一湾湾。即呼野鹤来高汉，并与闲云入旧山。岁费贫教栽橘实，君恩生许度梅关。壮游不及西屏路，雾雨何妨隐豹斑。贳酒章江送我还，翠屏西望大龙湾。竹枝细嚼多佳炙，梓里闲寻尽好山。鸳侣联翩归锁闼，鹤群生死在松关。荔枝芦橘难将寄，何限相思满目斑。"}