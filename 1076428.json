{"id":"1076428","title":"五月悯雨颇闻饥民弄兵于严衢两州间三十韵","dynasty":"宋","author":"周紫芝","text":"长天望油云，槁黍待甘霔。一雨有丰凶，死生分旦暮。颇闻两州民，岩谷多啸聚。有司幸眼前，白对急追捕。斯民如婴儿，慈母仰调护。岂容使之饥，而反贻以怒。救饥当未然，为食须早具。不雨三月馀，开口久待哺。岳牧事遨游，傲聣曾莫顾。遂令出偏师，往往勤远虑。人亦甚畏死，阶乱岂无故。汉有大司农，为国最知务。谁知部使者，出纳反坚固。输金买朝粮，仅得鸟一嗉。尚尔吝弗予，民隐独何愬。几何不为盗，悔过苦无路。富儿家多金，封财亦良裕。积金谋子钱，切骨被疽蠹。闭粜不肯售，叩门如蚁附。忿气生一时，万死有不惧。政坐守宰痴，申令苦不素。有时出万斛，官为复常赋。大或旌义闾，小或赐朝酺。民情非木石，岂不遵劝谕。岁事小不登，彝伦坐成斁。无良二千石，万事成缪误。况乃六月师，金甲困暴露。天道有报施，人情均好恶。会当明诛赏，典刑正王度。庶几令远氓，因此出沈痼。"}