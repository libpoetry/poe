{"id":"193302","title":"永遇乐·和气熏来","dynasty":"宋代","author":"吴潜","text":"和气熏来，这般光景，管无风雨。画栋朱甍，锦坊绣巷，娘子将嫫母。星球高挂，灯楼趱出，良夜正消增五。遨头事，牙旗铁马，且还那时鄞府。甘泉见说，捷书频奏，渐次不烦颦鼓。双凤云间，六鳌海上，祝赞齐手舞。三呼声里，君王万寿，岁岁传柑笑语。便都把，升平旧曲，腔儿旋补。"}