{"id":"308430","title":"古香慢·中秋六榕东坡楼对月作","dynasty":"清代","author":"陈洵","text":"桂华镜转，蓬翠波留，秋思孤迥。罨画屏风，座密四围绿静。遥夜足天宽，漫虚占、花间对影。想连环万户暗里，赏心乐事谁领。渐淡淡、凭高清兴。双鬓山河，无限风景。梦迹依稀，旧曲与谁同听。一笑挟飞仙，看光贮、吟壶共永。怕浮云，又遮断、雁声度岭。"}