{"id":"465072","title":"桂枝香 游蒲江朝阳湖","dynasty":"当代","author":"马识途","text":"长湖放目。看夏雨初晴，翠屏高矗。十里波平如镜，彩船连舳。横斜石径穿林远，映残阳、几堆新竹。幽溪流珀，危岩滴翠，浅滩凝绿。数百载、兴亡迭续。叹碧水青山，尽蒙羞辱。几代中华儿女，同声歌哭。神州俊杰峥嵘起，舞金戈竞相驰逐。江山归一，古稀未老，为歌新曲。"}