{"id":"1119679","title":"再次韵","dynasty":"宋","author":"陈造","text":"咄咄嗟数奇，覤覤笑坐驰。超然达观士，显晦用一机。夫君抱器业，轩豁见奇姿。付我舟一叶，缗丝漾清漪。覆觞课五升，秘诀不待传。百里三万家，优主师帅权。坐肉荒岁骨，岂但医十全。高郎径刺史，况论担弛肩。世人竞捧心，妍丑西东施。挥斤得妙质，舍子吾从谁。所惜忧患馀，归计不暇迟。继今省幽独，雁足时新诗。平日四方念，见谓石作肠。即今还家梦，绊骥首屡骧。不作垂橐叹，藏书颇青箱。此灯可无传，儿孙共翁长。"}