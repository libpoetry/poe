{"id":"1072041","title":"上富枢密生辰诗","dynasty":"宋","author":"韩驹","text":"尝闻郑公声迹留契丹，忠义肝胆人所难。生民莫识兵革面，坐令中国如石磐。英灵钟禀固有异，端拜而议独胆寒。在天景星地朱草，无乃嘉瑞之郁蟠。郑公遗范后必大，飞木架学罄苑兰。朝廷搜猎不待次，枢柄足办谈笑间。幸令天下已妥贴，梦寐聊以寄东山。小春桃花破红萼，和气帘幕风轻帆。降嵩孕昴掩周汉，酒杯潋滟香初阑。复闻五福一日寿，但愿膺此比鹤鸾。亟随环召归禁密，发挥事业安尘寰。"}