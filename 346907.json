{"id":"346907","title":"二郎神·忆富春旧游","dynasty":"清代","author":"彭孙遹","text":"富春七里，水拖蓝、游鳞堪数。看来往云帆，浅深沙石，渺渺青溪渔浦。南北峰头登临远，望不尽、斜阳疏树。怅星子台空，桐君佩冷，旧游何处。羁旅。又经几度，他乡寒暑。自芍药花残，樱桃梦醒，肠断锦鞋一赋。谢客沧洲，潘郎绿鬓。心迹犹然朝暮。算只有、山中明月江上清风如故。"}