{"id":"811901","title":"临江仙","dynasty":"清","author":"吕采芝","text":"帘外一庭芳草，墙头几树桃花。碧波低映小桥斜。韶光明媚甚，春色十分赊。知否玉关消息，依旧烽火黄沙。故乡欲去恨无家。红楼残梦醒，情思滞天涯。一夜春风料峭，醒来花落阶墀。燕雏莺怯费寻思。昨宵因中酒，今日起偏迟。青鬓已非畴昔，多愁不减当时。陌头垂柳万千丝。危阑慵去凭，心事有谁知。"}