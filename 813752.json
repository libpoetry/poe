{"id":"813752","title":"高州道中","dynasty":"清","author":"汪瑔","text":"飞蓬无定根，贫士多远游。一为劳者歌，千里来荒州。山深生奇寒，日落如深秋。往往遘奇险，心目不自谋。危途仅咫尺，下有急涧流。虎行密箐折，猿啸空林幽。行縢偶一解，凛然难久留。桑弧平居志，至此增烦忧。饥驱自古昔，戚戚将谁尤。溪风飒然生，山雨急而至。此中秋未来，黄叶已满地。曲折山溪中，徒御行不易。褰裳风复寒，下帷雨难蔽。稍稍出修途，愁破见崖寺。远岫青欲浮，平田绿无次。急瀑飞高峰，其势必下注。溪涧一受之，众流悉奔赴。怪石生当中，冲激作奇怒。淜湃方鼍鸣，岝崿犹虎踞。极力为争衡，其意若相妒。遂令白练飞，莽然四森布。殷雷鸣一山，喷雪溅百步。仆夫蹋波行，浅流仍屡渡。奇观既目眩，异响复心怖。山行无迟留，见此为少驻。高咏苍茫间，天风吹日暮。"}