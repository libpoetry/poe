{"id":"975675","title":"上安抚高大卿五十韵","dynasty":"宋","author":"项安世","text":"酆宫夜梦朱轮蹄，晓占熊虎嬉磻溪。鱼竿没浪豹韬出，金印斗大封全齐。百年梁柱出公族，外间国子中高徯。敬仲子孙尽鸾鹄，太岳廪廪卑凡黎。共惟太尉安国侯，庞眉绣黼游金闺。栽兰种玉一千顷，芳润衮衮生春畦。青齐百郡涴膻酪，无地可驷金狻猊。敖曹兄弟年正少，仰见赤日东方隮。丈夫江南云水客，肯受蠛蠓幽瓶醯。豹辞重雾气吞虎，犀脱九渊光骇鸡。于湖故是髯奴垒，蝇棘岂堪高凤栖。群仙竞乞紫霞佩，凡虎不断青云梯。清都太微觐玉座，绿章读罢天为低。英风爽气动瑶阙，消得君王羹駃騠。寿州属县董生里，小却去偃边城鞞。一州茆竹变桑苧，淮流不尽青玻璃。人言赐尽须一丈，不然尺二韩侯圭。谁知尚欠峡山梦，清江万里随凫鹥。吏民莫作太守看，天子命我苏旄倪。新诗恰要好山助，嫩肋不劳萧斧批。丁宁县令莫负弩，我有锦囊消一奚。乌丝栏置铁钩锁，黄绢色摇金臼齑。姓名飞入玉宸殿，道山藏室烦吹藜。诸公著意疏贾谊，更欲盛我西山西。二年万事欲归报，九重仰叩舒虹霓。坐看珠宿丽责琐，旋见璧月升璇题。太仓大农百蠹净，雀鼠不敢窥糠粞。凝香忽作兵卫想，归院罢吟花柳迷。九霄回首睇江汉，翼轸十万方儿啼。耕田无牛种无水，小雨不肯成深泥。下乡掘地贩菱藕，上乡种禾生稗稊。殿前拜手别香案，臣与浊世施金篦。玉皇颔首许西去，归来相待行沙堤。高牙大纛出天邑，宝章玉篆司宸奎。堂堂云汉六千里，一日四履归封提。辕门下令唤诸将，膝行仰视马不嘶。恩威日夜遍平楚，先声百驿传幽蹊。儿童齐歌父老泣，竹马鸠杖相扶携。黑头元帅我父母，夫耕妇馌争锄犁。小儒拳足亦重拜，此岂有意希提撕。囊中大字愿一献，丹书什袭藏青缇。上言天远赤子穷，眼中籍籍狼牧羝。法当炮剔去其毒，如食附子除皮脐。次言民风自太古，讼缿不鸣清犴狴。安平只可饵芝朮，暝眩不劳施堇■。下言楮币贱如土，破纸败墨难勾稽。低昂失道百货涌，铢撮等分须称提。使君自有五色丸，丹砂玉屑调珠犀。慇勤傥肯用溲渤，解后或可除酸?。只恐明时要医国，衮衣天上赋归兮。"}