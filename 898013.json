{"id":"898013","title":"夏日杂感四首 其三","dynasty":"宋","author":"张耒","text":"群动入夜息，我归亦安眠。脱我身上衣，援枕体晏然。朝日常营营，有生不可閒。羲和戢其光，幸此须臾间。人生一世中，大小无百年。胡为不自暇，长抱勤苦叹。才者勇设施，诞者夸势权。彼有驱其心，欲休谅无缘。我本与世疏，少慵老成顽。何为不引去，坎坷行所难。"}