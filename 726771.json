{"id":"726771","title":"帝王所居篇","dynasty":"南北朝","author":"张正见","text":"崤函惟帝宅，宛雒壮皇居。紫微临复道，丹水亘通渠。沈沈飞雨殿，蔼蔼承明卢。两宫分概日，双阙并凌虚。休气充青琐，荣光入绮疏。霞明仁寿镜，日照陵云书。鸣鸾背鳷鹊，诏跸幸储胥。长杨飞玉辇，御宿徙金舆。柳叶飘缇骑，槐花影属车。薄暮归平乐，歌钟满玉除。"}