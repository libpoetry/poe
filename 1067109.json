{"id":"1067109","title":"定光禅院","dynasty":"宋","author":"葛胜仲","text":"云岩五花树，下临碧玉潭。泛泛石溜中，此独潴揉蓝。潭底玉石响，声如奏韶咸。名从襄阳样，山神固不甘。姓字污山谷，贞元岁所镵。我来事登览，云有神龙潜。骄阳虔禬祷，膏乳一境沾。灵祠锡硕号，丹雘飞楹檐。僧庐锁深閟，灵境超尘凡。悬瀑二十丈，银河挂高岩。飞流溅珠琲，馀润沾松杉。震响汹朝夕，数里声不歼。禅客伴幽讨，高下皆穷探。猿鹤不足数，俗驾从讥嫌。何当叨龙宫，宝方求玉函。"}