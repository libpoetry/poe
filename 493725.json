{"id":"493725","title":"闻大成乐","dynasty":"明","author":"庞嵩","text":"大音久不作，干羽云潜凋。慨无札观鲁，喜有齐闻韶。获麟遽穷泣，仪凤安可招。聊为语师挚，于焉托颜瓢。苟得行武城，莞尔良逍遥。岂图千载下，俎豆崇累朝。礼明乐具举，情备文亦昭。合止谐祝圉，升歌间笙箫。两阶列籥翟，万武扬飘绡。美善见韶箾，揖逊亲唐尧。昔曾俨对越，奏假凝焄蒿。今来谒庭庑，钧天闻青霄。岂徒象删述，德迈功前超。生民绍物轨，百王式宗标。邈予寄遐想，旷世神交遥。愿言继忘味，岂曰知音寥。"}