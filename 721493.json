{"id":"721493","title":"乙亥除夕同袁密山史蕉隐蓝公漪集王紫诠使君寓斋次东坡元旦立春韵三首时余以夜禁先归","dynasty":"明末清初","author":"陈恭尹","text":"东风恰与岁朝回，彻夜江城爆竹催。莫笑当歌却归去，青春非为老人来。东西南北偶然同，细酌春醪报岁功。乡梦自分千里外，客心先醉一杯中。烛残绮席未知寒，夜禁严城苦不宽。只隔禺山盈尺地，自邀春色向南端。"}