{"id":"507179","title":"题萧司务鼎和八叶流芳图","dynasty":"明","author":"夏原吉","text":"庐陵萧氏何其昌，派从江左分来长。绳绳继继引勿替，贵联八叶兴于唐。唐廷峨峨天宇静，八贵相承秉钧柄。簪缨赫奕充门闾，声誉芬芳蔼观听。祇惭我辈生太迟，不见渠家全盛时。寥寥仰止千载下，据图拭目看孙枝。孙枝挺特真英器，此日牛刀姑小试。会当步武廊庙中，煜煜金章耀环佩。耀环佩，伊谁侔，立功树业光前修。更须种德如山丘，绵绵万叶传无休。"}