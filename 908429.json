{"id":"908429","title":"送张时择从杨茂州之招","dynasty":"宋","author":"李流谦","text":"州闾我知君，楚璞未剖初。家无两钱锥，腹有万卷书。闭门饱葵苋，抚几咏唐虞。儿乳腥未濯，才能辨之乎。巍科似拾遗，却走我不如。流俗校成败，往往遭揶揄。岂知磻溪叟，空钓宁在鱼。穷途有知己，一笑肝胆输。羔雁朝在门，挽我不得徐。鲸鲲依洪波，凤凰集修梧。士贵得所托，往矣膏子车。忠信行蛮貊，九夷圣肯居。使君况儒将，奥学窥盘谟。小诗乃馀澜，已足吞五湖。老羌弛弓刀，玉帐一事无。举杯哦新篇，主宾兴不孤。明日思君处，一千里平芜。"}