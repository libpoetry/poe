{"id":"1088225","title":"次刘圭甫和人梅花韵","dynasty":"宋","author":"朱熹","text":"意行欲遍江村路，恰到诗人断魂处。梅花未肯笑春风，蔓草何须怨零露。归来四壁无馀声，俯槛祇有寒塘青。美人邂逅一笑粲，倒影的皪疏枝横。寸心久矣遗纷杂，不但老禅斋夏腊。此时悢悢欲何言，本根落落几难合。走遍诸君诗卷中，西湖东阁病还同。划然长笑惊梦破，碧云散尽山丛丛。"}