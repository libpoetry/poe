{"id":"432986","title":"菩萨蛮十首  仿温助教体","dynasty":"近现代","author":"胡先骕","text":"珠帘宝鸭秾香重，鬓云斜亸金垒凤。妆竟几多时，画堂春日迟。垂杨楼外影，楼里春人困。漫展绣衾单，微闻浓麝残。画阑干外莺声急，天涯芳草无情碧。何处是辽西，屏山遮梦低。愁深眠未稳，香暖鸳鸯锦。负煞好春光，闺中空断肠。篆烟漠漠金炉歇，梦云如絮明还灭。应是玉关西，广原闻马嘶。玉骢嘶正紧，垂柳因风定。何处卖花声，惊残春梦新。垂杨委地东风软，续来残梦如云暖。天际识归帆，陆郎今日还。离情衔泪咽，反觉无言说。偎倚画窗前，泪痕相对乾。禁城漏转初更过，梦回半响晴无那。街鼓又鼕鼕，一灯如豆红。柳枝笼夜色，初上蛾眉月。眉月有时圆，坠欢重拾难。当年月比人儿小，如今人比黄花瘦。新月似蛾眉，画眉人不归。锦屏金六曲，绮席烧华烛。往事莫思维，思维空泪垂。夜来月色临窗静，离愁历乱如花影。旧约指蔷薇，蔷薇开几回。更阑春袖冷，独自沈沈等。缕缕篆烟长，烧残心字香。月斜天半闻飞雁，曙光远□平林黯。香烬漏声残，绿窗人未眠。临妆开晓镜，翠钿簪双鬓。镜里貌如花，陆郎应念家。陌头十里垂杨道，于今处处生芳草。芳草碧如烟，一年春又残。小桃添绿叶，叶底双飞蝶。蝴蝶总双飞，人生多别离。绣帏宝匣开妆镜，昔时欢意今重省。加意画双眉，陆郎珍艳姿。芳心终皎洁，素骨如冰雪。秋扇纵长捐，旧恩铭未能。"}