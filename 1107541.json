{"id":"1107541","title":"己酉生日敬次靖节先生拟挽歌辞三首","dynasty":"宋","author":"叶茵","text":"放浪宇宙间，世事笑局促。骎骎影中人，不受时采录。奄然长夜归，赍志空山木。昔日堂上欢，今夕堂下哭。哭之欲其生，予亦不自觉。天道元无私，纷纷徒宠辱。素心惟坡仙，一死万事足。自古皆有死，载歌酹清觞。嗟予早失怙，艰阻亦备尝。母兮岁六十，终古青松傍。陟冈恸伯氏，忘簪悲孟光。后波逐前波，同归溟漠乡。飘风相飞旐，舆铎声央央。重云翳苍柏，零露栖白萧。骨肉慕音容，慌惚哀空郊。肴核班几席，椒浆浇岧峣。人归天已沬，纸钱悬枯条。逝者如此耳，暮暮仍朝朝。暮暮仍朝朝，人兮柰若何。未死不能乐，既死空有家。僮仆几恩怨，交朋几悲歌。若人会斯语，属和纷阳阿。"}