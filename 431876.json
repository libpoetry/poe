{"id":"431876","title":"移家就娟净居读其和枝巢不寐之作次韵二首","dynasty":"近现代","author":"许宝蘅","text":"秋风测测漏声长，漫把秋怀论斗量。久作鳏鱼常不瞑，任骑瞎马幸非盲。移居喜托皋桥庑，卧瓮应容吏部狂。颇爱西昆温丽体，可能酬唱效刘杨。世事何缘有短长，深宵无寐费思量。拥衾倚枕眠常适，灭烛休灯视岂盲。蝶化难寻庄叟梦，凤衰莫笑楚人狂。横流到处求安宅，遑问青杨与白杨。"}