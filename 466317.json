{"id":"466317","title":"忆父","dynasty":"当代","author":"卢青山","text":"对窗望秋月，月中有鸣虫。其虫啁无影，使我心迷蒙。渐远竦高树，黯黯与我同。故乡原不远，便在山之东。山如连立鼓，举足可相通。斯人今不在，寂寞旧帘栊；斯人今如在，千里岂辞筇。黄尘和野草，托体同山阿。旷野无人迹，峰峦复嵯峨。今夜山头月，冷照松柏坡。孤魂应已起，对月生悲哦。想像能见之，不归其奈何。作别忽三载，天凉可加衣？翁固多羸疾，况此秋风飞。更著生计苦，酒少常含饥。沉思无尽极，潸潸忽泪漓。不知今夜梦，可得共相依？忆昔在师范，相忆隔千山。坪空我独立，夜静翁无眠。偶得柴如肉，半捆待我还。我还翁已去，柴自卧寒弯。对柴已无语，抚尸复何言。当日翁病疾，困雪卧袁安。借米为朝食，赊柴湿不乾。翁诗叹我苦，刺鼻泪汍澜。贫儿岂耐此，只为父饥寒。知否当日泪，不为困薰烟。中心自有故，借说烧柴难。忆昔翁屙险，命在鬼门关。吐血几将尽，卧床如尸乾。屋外冬风恶，骤入小窗间。相对黯无语，为诵鲁公篇。沉绵及八日，转院去长安。我身在教室，心在阿谁边？寂寂人静后，秉烛入房寒。朔气生疏瓦，蛛网满窗攀。血吐盆犹在，人去被还摊。仿佛翁如厕，归来即相牵。我知翁莫保，相待亦徒然。此意欲细说，盆被无耳官；纵能通我意，安得信吾言。忆昔病归时，扶翁入旧帷。夜深无人迹，冷月过寒槐。推门响碎石，门久不为开。扑面喧潮气，浓霉生酒杯。冬风凛入骨，故物尽痴呆。虽曾细洒扫，其奈久相违。窗上寻洋火，秉烛有微辉。共烛遍室绕，检尽旧橱台。桌上书未捲，劳翁且问追。此翁病前看，留待翁痊来。床边立未稳，开口声如雷：我又回来了，物尽为之哀。未知翁如何，我泪已徘徊。"}