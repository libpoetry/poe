{"id":"300135","title":"绛都春·樵柯又烂","dynasty":"现代","author":"乔大壮","text":"樵柯又烂。任天际太一，东皇行远。醉旅茂陵，惊到人间黄金碗。初明凝立荒台畔。念昔岁、相如西返。旧承簪笔，新来奏表，鹭飞鹓散。谁管。黄粱未熟，缭墙外、蠹柳宫蝉悽断。暮角罢吹，斜岭初衔冰轮满。风镫明暗沿溪岸。剑玺失、神光难见。梦回莲漏交催，露零旷馆。"}