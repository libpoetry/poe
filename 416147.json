{"id":"416147","title":"水龙吟","dynasty":"近现代","author":"金天羽","text":"九天垂下银虹，悄无声向澄潭底。毒龙潜寐，醒来便到，人间游戏。佛说降龙，戒阿罗汉，来持半偈。到雁山胜处，龙湫瀑下，结四果、安禅地。十丈危崖如洗。抱龙都、苍寒水气。朝阳光射，珠玑万斛，幻成霞绮。静极投虚，愔愔天籁，雷霆收起。笑普陀山趾，潮音圣洞，百灵狂沸。"}