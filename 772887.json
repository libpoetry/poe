{"id":"772887","title":"和洪茂才月樵内弟见赠韵","dynasty":"清","author":"丁宝光","text":"瀛东奇士蔚高藻，抱膝閒吟俱绝好。太息神州半陆沉，长随徐福栖仙岛。我来海上已生桑，知君欲托烟霞老。不作蜀中扬子云，美新剧秦留文草。故国河山举目非，功名心事今已违。化机却从南华悟，一身如蝶如梦飞。琅环有奇谁得见，赏真君识庐山面。过访双扉借异书，放眼雄观无厌倦。我闻洪朋夙工诗，家学传人深可期。况有茹古含今识，中西图史左右披。书生未洗弹冠念，气冲牛斗吐光燄。可叹今无张茂先，谁发丰城地中剑。中原时局非昔年，蚕食割据争垂涎。帝主伤心方失所，元龙应笑我求田。叹君秃尽毛锥子，家山啸傲才如此。海外何日来虬髯，泪冷英雄肉生髀。"}