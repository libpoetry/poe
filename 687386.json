{"id":"687386","title":"瑞雪三首","dynasty":"明","author":"孙承恩","text":"帝锡丰年兆，春乘雪意来。花明禧圣院，琼积望仙台。飒沓来无尽，氤氲扫不开。九重昭泰象，万室仰尧阶。朔雪千林盛，连天舞素英。依依巧作态，脉脉故无声。似在空明界，浑疑白玉京。感孚歌帝德，鼓舞贺升平。滕六恭承事，天孙巧散花。积来无玷垢，飞处故欹斜。精意通三极，欢声恊万家。皇风应有象，春色浩无涯。"}