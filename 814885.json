{"id":"814885","title":"浪淘沙 送春","dynasty":"清","author":"俞士彪","text":"镇日闭帘栊。着甚情悰。一春总在病愁中。断送少年成白首，雨雨风风。新绿渐成丛。燕懒莺慵。拚将钿盒葬残红。嘱付明年重到此，莫又匆匆。才得话绸缪。又说离愁。匆匆携手下红楼。眼底泪珠都滴尽，莫唱伊州。兰桨逐东流。帆影悠悠。江花江草见凝眸。最是无情风与水，惯送行舟。佳节苦难酬。寂寞风流。西风吹白少年头。昨日相思今日病，又是中秋。回首旧时游。水绕山稠。今宵谁为劝金瓯。明月凭他来也未，不上层楼。玉枕惯欹倾。薄醉初醒。拭将梦眼半瞢腾。人语无闻灯影淡，鼓已三更。檐际雨淋铃。不耐人听。何来哀雁又声声。便不寻思当日事，也勾伤情。"}