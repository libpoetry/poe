{"id":"1113046","title":"感秋扇五首","dynasty":"宋","author":"张侃","text":"须信此心元有性，苦将浊酒破人愁。旧愁未解新愁至，团扇因何怯去秋。人到退时须著力，未退之时休向前。暑中团扇多勋业，一夜西风亦偶然。班氏休吟团扇句，退之枉赋短檠歌。行藏用舍皆前定，凡物逢时莫要过。箧中团扇去年携，小字曾书老杜诗。今日秋风风渐起，要人收拾自知时。潜藏酷暑又明年，月缺秋孤快目前。团扇此时还用事，知机元要占人先。"}