{"id":"682472","title":"寄题张傅野万玉山房","dynasty":"明","author":"区大相","text":"中朝清誉归山宰，尚忆琴樽在竹林。绕亭自泻双溪色，开径从遮十亩阴。有时手携绿玉杖，长日卧听青鸾吟。清风淇水闻微咏，明月潇湘何处寻。楚岸湘烟卜筑宽，孤亭修竹半临湍。经冬青青杳霭色，长夏肃肃高云寒。坐引清风摇佩玉，閒看佳句满琅玕。为君且就灵丘赋，未得相从蒋径看。"}