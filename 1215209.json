{"id":"1215209","title":"送方伯华巡检还池州","dynasty":"元","author":"丁复","text":"我昔作宾余礼部，君正读易秋浦城。水车一岭身不到，芙蓉九子眼同明。古学应时时不舍，翰林承旨徵书下。金陵僦屋坐五穷，郡史乘轺劳数过。十年远作信息稀，司征司警马騑騑。十三湾头客楼上，把手惊见长须挥。买酒沽鱼各欢喜，玉堂况有余公子。春中相别秋更见，红烛金屏照新□。□之宅前双燕飞，我留吴中犹未归。江村旧识有父老，口说将军政不遗。往有豪客住村舍，白日把弓骑大马。酗酒叫嘷邻社怕，将军捉之不劳把。弓兵积年强肆欺，索民秋谷夏麦丝。旧官胁持新不知，将军举籍箠黜之。将军所莅大江浒，昼犬不吠夜开户。将军所巡乱山深，鸡自伏雏彘自□。小镇有官官无庐，署床著庙当香炉。将军来兹一长吁，曰众汝来营其初。府有□涂乐乞地，将军出俸众诺暨。作门作庑作厅事，厅事居官庑居吏。逻宿囚拘皆有置，黝垩丹□无不致。□架弓檠钲鼓备，昔重以难今易易。报政到府即我居，举用叩之皆喟如。咍然起为揽其须，君能如此良起予。尚书门下如列株，自今视之栎与樗。若君之材不负余，四年始代且上趋。治县佐州府路俱，手将赤牒来中书。愿君努力为良图，慎厥终始当不渝。肴果在豆酒在壶，酌君酌我日欲晡。浦口好风吹舳舻，去去勿复久踟蹰。亦复勿论异日马行与笠车，我固安之命则殊。"}