{"id":"693400","title":"立儿扶其母榇还乡作此以示四首","dynasty":"明","author":"苏葵","text":"汝扶慈衬自西归，门键嗟予不敢违。董永只今称至孝，嗣宗千古笑全非。三千曲礼书仍在，二十成人行要徽。无限义方言不尽，自须磨砺自撑持。舟行三月本平流，送汝宁忘在道忧。寒暑要知衣厚薄，登临休为酒淹留。慢藏莫恃行囊薄，宿泊须寻口岸优。幸有惠连堪倚仗，晨昏行止细筹谋。曾闻杜老诮渊明，白首如今未脱情。舐犊有私偏缱绻，斗鸡无补屡丁宁。经书卷卷皆存诲，田业些些仅养生。鉴戒不须求远事，乡闾成败足堪惩。谁为儿孙积俸金，作官偏费老年心。好看司马传家训，更究杨雄远酒箴。见恶探汤应自罕，读书如渴易成深。到家不忘趋庭语，鞭辟应须向上寻。"}