{"id":"1204675","title":"齐天乐 与周可竹会饮和韵","dynasty":"元","author":"朱晞颜","text":"浦潮迎送朝还暮，匆匆燕来鸿去。北牖分茶，西窗剪烛，离合人生由数。狂朋怪侣。记筹酒句吟，几回凝伫。絮影蘋香，梦中犹是少年路。词华今度尚在，奈相如渐老，无计重赋。露底冰弦，梅边玉麈，留得风襟如故。情高万古。想脱剑呼樽，气吞寰宇。不管春山，子规啼夜苦。"}