{"id":"1253295","title":"有感","dynasty":"元末明初","author":"蓝仁","text":"玉石何劳辨，兵农不必分。异方投体魄，非罪及儿孙。部伍年年定，饥寒处处闻。荒田兼废屋，愁眼对秋原。嫁女先邻近，谁言有远征。长号辞母去，无力逐夫行。颜貌销前日，忧虞送此生。遥知膏野草，青冢祇虚名。道路频徵发，悲号孰忍听。老翁忧绝嗣，童子畏成丁。饭乞嗟来食，衣牵不掩形。风沙连雨雪，万里到边庭。衣食推温饱，诗书辅守成。危机忧不免，谤语祸非轻。温凊三年隔，艰难万里情。天伦不相保，人世欲无生。鳏独须仁政，承宣待上官。更饶多病苦，那解百忧宽。边郡书稀到，衣襟泪不乾。南人西北老，天远问应难。"}