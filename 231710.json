{"id":"231710","title":"风流子·夜半春阳启","dynasty":"宋代","author":"葛立方","text":"夜半春阳启，东风峭、犹带去年寒。叹榆塞战尘，玉关烟燧，壮心耿耿，青鬓斑斑。又还是，一年头上到，日月信跳丸。看门贴绘鸡，历颁金凤，酒浮柏叶，人颂椒盘。幽园。春信近，帘栊静，小宴取次追欢。聊□水沈烟袅，清唱声闲。况良辰渐有，梅舒琼蕊，柳摇金缕，巧缀新幡。莫惜醉吟亲侧，衣曳荆兰。"}