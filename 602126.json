{"id":"602126","title":"游朝汉台","dynasty":"明","author":"陈堂","text":"清赏非夙期，胜游恣欢逸。为与高人俱，畅适情非一。秋风飒然来，万木气萧瑟。乃陟越城头，扪萝攀崒嵂。朝汉荒台高，一览众山出。白云冉冉生，群飞鸟去疾。回望沧海东，朝宗水潏潏。尉佗恋阙心，千载如皎日。举头见长安，惭余驽马质。十年伏枥间，俯首谁矜恤。何当假云衢，千里同超轶。"}