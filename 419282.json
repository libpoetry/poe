{"id":"419282","title":"鹊踏枝八首·半塘老人谓冯正中《鹊踏枝》十四阕郁伊惝恍，义兼比兴，次和十阕，载在《鹜翁集》中。予转徙岭南，抑塞谁语。因忆不匮室赠诗，有“君如静女姝，十年贞不字”之句，感音而作，更和八章。以无益遣有涯，不自知其言之掩抑零乱也。 其二","dynasty":"近现代","author":"龙榆生","text":"肯向人前嗟命薄。香烬灯昏，鸳枕拚孤却。雨过荒庭花自落。愁来忆得年时约。困掩犀帷甘寂寞。料理醇醪，花底勤斟酌。乍听笙歌邻院作。怎生赚取閒哀乐。"}