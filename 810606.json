{"id":"810606","title":"浣溪沙","dynasty":"清","author":"文廷式","text":"浓睡方醒日已斜。翻嫌晴色晃窗纱。郎前纰缦故些些。少可英雄偏说剑，特矜颜色爱评花。世间儿女怎如他。才启朱樱转自缄。柔肠似结解应难。感郎情重畏郎憨。也解避嫌防后悔，时将薄怒掩深惭。此时轻别阿谁甘。小醉归来夜已分。新茶泼乳捧殷勤。梦回初觉发香熏。昵枕低帏千种态，向时矜重霎时亲。细看浓翠拂轻颦。雨浥缃桃特地鲜。春娇浓发镜台前。含羞含恨不能言。如此风流天赋与，暂时惜别总潸然。郎情认取枕函边。窈窕疏花忆淡妆。远山如写画眉长。那堪微雨湿衣裳。梦好浑忘银汉迥，书来犹带绣檀香。相思无底不能量。"}