{"id":"549271","title":"题史武麟年兄怡怡堂","dynasty":"明","author":"曹于汴","text":"史氏今名阀，祥光何炎炎。伯子友于弟，相将乐以恬。友于极百爱，拊畜顾复兼。仲子亦圭玉，克恭如所严。怡怡辟堂构，飞白高朱檐。惟以为箴铭，出入相顾瞻。百年期缱绻，谁能中道嫌。岂其躬町畦，内子靡私奁。繄予亦有弟，予弟亦有兄。感此史氏义，请陈兄弟情。十指联于手，两手联胸膺。乌得强分别，而云若炭冰。世人重意气，斗酒呼同盟。一同不复忘，世讲踰兰蘅。孰与产同腹，亲切亦焉增。急难怀兄弟，胡不读鹡鸰。父母遗杯棬，睨盻肺肝折。那知兄弟身，父精母之血。父爱爱何疑，父敬敢弗敬。犬马犹且然，矧其所毓孕。弟愚噪厥兄，父耳惨堪听。兄怒目其弟，母怀痛欲涕。兄饱弟腹饥，八珍成泪堕。弟煖兄身寒，披锦心如剜。吁嗟世人懵，利重亲乃轻。利不殊粪秽，焉将骨肉衡。伊其癖金赀，矻矻后人遗。胡厚我之子，独薄亲之儿。或以小怨始，惉惉竟没齿。何如怒不藏，予喜象亦喜。大都夫之心，灰于妇之口。朱陈秦晋人，渠于我何有。我思古风醇，埙篪拟季昆。让产不自殖，让金不自珍。或尊为天子，楼阁美芳芬。或贵跻台鼎，参问勤朝昏。矢众良难折，健儿解崇伦。斗兄怆不武，形迷性自真。盗亦钦友爱，弗忍相邅迍。草木折何知，紫荆条枯存。于戏后视今，诚犹今视昔。千年万年后，史氏辉简籍。"}