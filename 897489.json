{"id":"897489","title":"仓前村民输麦行","dynasty":"宋","author":"张耒","text":"场头雨乾场地白，老稚相呼打新麦。半归仓廪半输官，免教县吏相催迫。羊头车子毛巾囊，浅泥易涉登前冈。仓头买券槐阴凉，清严官吏两平量。出仓掉臂呼同伴，旗亭酒美单衣换。半醉扶车归路凉，月出到家妻具饭。一年从此皆閒日，风雨闭门公事毕。射狐罝兔岁蹉跎，百壶社酒相经过。"}