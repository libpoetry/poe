{"id":"690415","title":"立春日道中五首","dynasty":"明","author":"张弼","text":"东风无便到交南，草绿花香久自沾。为问曾经故园未，晓窗书草几抽尖。涉壑盘危趣亦佳，远聆清濑近看花。谁知又是春来日，蜂蝶纷纷乱水涯。青苗欲秀野花开，蝶翅蛩声遍草莱。自是天南霜雪断，交人不识有春来。苍烟冉冉绿云堆，蝶乱蛩吟花自开。无柰天南断霜雪，交人那识有春来。"}