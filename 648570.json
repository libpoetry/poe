{"id":"648570","title":"永思堂诗","dynasty":"明","author":"杨士奇","text":"南山之木，厥有本根。浩浩川流，则亦有原。凡世之氓，孰无父母。生我育我，忧勤是保。我疾在躬，父母怦怦。我躬既平，父母载宁。我事父母，千载未足。云胡一朝，去我不复。林栖者乌，则有反哺。哀哉小子，欲养无所。岂无厚禄，岂无华缨。我无父母，于谁为荣。靡旦靡夕，孔怀弗忘。父兮母兮，如睹羹墙。居则以思，行则以思。音容慌焉，梦寐对之。父天母地，覆载同德。哀哀我心，何穷何极。先哲有训，立身忠君。我惇用之，敢怠于勤。无敢怠勤，恒恭敬止。终焉永怀，悠悠曷已。"}