{"id":"123696","title":"口数粥行·家家腊月二十五","dynasty":"宋代","author":"范成大","text":"家家腊月二十五，淅米如珠和豆煮；大杓轑铛分口数，疫鬼闻香走无处。锼姜屑桂浇蔗糖，滑甘无比胜黄粱。全家团栾罢晚饭，在远行人亦留分。褓中孩子强教尝，余波遍沾获与臧。新元叶气调玉烛，天行已过来万福；物无疵疠年谷熟，长向腊残分豆粥。"}