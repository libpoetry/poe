{"id":"578441","title":"江村归意图","dynasty":"明","author":"罗亨信","text":"南海夏溪有黎氏，源流远出凌江裔。十叶箕裘历宋元，一门儒雅光闾里。儒雅风流谁最贤，凤仪文采属青年。精神修竹凌风美，襟度梅花映雪娟。登庸从事居藩邸，烨烨才名动都鄙。谪戍南游瘴海滨，十年惆怅怀桑梓。代戍年来喜有人，江村归意浩无垠。松楸丘陇驰情切，芳草池塘入梦频。今朝趁得东还侣，十幅蒲帆醉中举。稽程指日到家山，朋簪留挽那能住。知君第宅傍江干，门对溪流玉作湾。杨柳雨晴荷芰绿，菱歌风细荔枝丹。桂香酒艳浮银瓮，亲朋迎迓欢情动。展拜当思祖泽深，孝诚好报亲恩重。人生漂泊无休期，秋风远道长驱驰。安得似君归去早，有田亦足躬耕犁。君行我亦朝天去，江海迢迢杳烟树。结约南归迟后期，与君共听西窗雨。"}