{"id":"821771","title":"戚氏","dynasty":"清末近现代初","author":"汪东","text":"指非烟。蓬莱宫阙有无间。小玉扶头，太真回面倚朱阑。无端。泪潸然。愁心宛转忆长安。当年七夕盟誓，要将钗股比情坚。春睡惊破，渔阳烽举，翠华从此西迁。怅梨花映雪，罗绮埋土，空委婵娟。魂返太液池边。珠露正泫。绿柳间红莲。依稀似醉，匀脂点镜扫眉弯。更留连顾影，自舞翩翾。宛若凤翥鸾骞。暗思旧日，宠极恩深，翻作长恨绵绵。事往成新感。逢生死别，万绪萦牵。骆马杨枝去也，又朝云、瘴海送华年。不须赋拟江郎，笳赓蔡女，今古同悲欢。渐数行、天际废归雁。怀远道、行旅羁单。试问伊、独往关山。竟何似、蜕骨向黄泉。料停骖处，铃声碎雨，共损宵眠。"}