{"id":"359049","title":"沁园春·悲秋","dynasty":"清代","author":"黄永","text":"宋玉言之，春女多思，秋士多悲。况零风细雨，乍停还续，蛩声雁影，到处相随。四壁萧萧，孤灯落落，纵有高怀那处开。除非是，且登山涉水，打马飞杯。醉时屡舞回回。看云气漫空白日颓。似江魂销罢，黯然欲别，潘愁尽处，如送将归。人事萧条，天公做作，长笑微吟泪暗垂。还自问，这黄花红叶，干汝谁来。"}