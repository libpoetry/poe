{"id":"229077","title":"访孤山林和靖梅坞陈迹","dynasty":"宋代","author":"释宝昙","text":"西湖湖水清可{左奭右斗}，孤山山人瘦有馀。梅花五更清夜梦，周易一卷前身书。经年竹户与僧语，僧房绕湖三百区。客来放鹤未忍去，更为修竹聊须臾。衡山道士古须发，苦语不似公肤腴。芙蓉为裳月为佩，荷芰结屋游龙车。朝驰八纮莫四极，上挈太古中唐虞。子房自是赤松后，渊明初无彭泽趋。平生自谓公不死，意不一见成空虚。买舟今夕定不寐，直恐长啸来清都。"}