{"id":"780894","title":"高阳台 和嶰筠前辈韵","dynasty":"清","author":"林则徐","text":"玉粟收馀，金丝种后，蕃行别有蛮烟。双管横陈，何人对拥无眠？不知呼吸成滋味，爱挑灯，夜永如年。最堪怜，是一丸泥，捐万缗钱。春雷歘破零丁穴，笑蜃楼气尽，无复灰然。沙角台高，乱帆收向天边。浮槎漫许陪霓节，看澄波，似镜长圆。更应传，绝岛重洋，取次回舷。"}