{"id":"279111","title":"台城路·重过金陵","dynasty":"现代","author":"周岸登","text":"石城风紧花如雾，催归雁程秋晚。梦碾飙轮，霜砭病骨，消得吴云轻剪。江空恨远。正枫落敲诗，砑笺流怨。翠羽飞来，未谙愁重讶杯浅。银筝凄弄夜久，泪痕双照处，衫袖还满。巷口乌衣，遨头绣陌，曾识春人莺燕。零箫剩管。问烟月前朝，去尘奔电。半枕寒潮，断魂和浪卷。"}