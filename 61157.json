{"id":"61157","title":"壬戌南还作","dynasty":"明代","author":"归有光","text":"半月困漳卫，今旦望邹峄。景风时迎舟，积水不盈尺。行路日淹留，归思逾急迫。昔往冒飞雪，今来见秀麦。蕴抱无经纶，徒旅空络绎。西苑方呈兔，东郡亦雨鲫。番禺有假号，建州乃充斥。奈何唐尧朝，不用贾生策。玄文故幽处，卮蜡益润泽。天命苟无常，人生实多僻。去去勿复言，牧豕在大泽。"}