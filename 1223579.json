{"id":"1223579","title":"双洲","dynasty":"元","author":"许有孚","text":"吾闻东海之上有十洲，群仙出入洲上头。瑶花琪树聚麟凤，不与尘世同春秋。吾池不啻涔蹄水，孰谓蓬瀛敢相拟。独怜亦复椭双洲，云霞嶪岌烟波里。飞桥子午凌空虚，朱阑绿柳阴扶疏。亭台倒影山色好，四顾弥望皆芙蕖。清风为宾月为友，但恨不将池变酒。恍如乘槎泛天河，又疑身在无何有。从知云海空复空，仙凡一笑将无同。浪游不必访弱水，人间亦有蓬莱宫。吾侪小人可惜无仙骨，由来二洲不是池中物。"}