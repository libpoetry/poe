{"id":"57832","title":"题罢猎图","dynasty":"明代","author":"程敏政","text":"沙碛风高树鸣叶，马放平原人罢猎。解装散出青草间，两两胡姬映桃颊。酪浆满注金叵罗，侑饮似唱阴山歌。雪鹰离绦犬噬肉，穹庐到处皆行窝。大旃扬扬出烟表，不觉残阳过林杪。健儿自许力未疲，翻身欲射云中鸟。打围之乐乐未央，挽弓握矢心茫茫。岭阴直接贺兰道，马上终老单于乡。当今圣人制诸夏，八方无尘羽书寡。但愿胡雏似画中，莫近三边古城下。"}