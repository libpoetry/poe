{"id":"985259","title":"和曾端伯安抚养生歌","dynasty":"宋","author":"郭印","text":"大道靡涉多歧，迷涂争求捷径。采御未免摇精，道引止能祛病。服食一藏偏强，烧炼千金或罄。纷纷小法小功，往往匪清匪净。那知反照内观，专在致虚守静。况始生之神气，即本来之性命。源深其流必长，根固其叶斯盛。刳心自契真空，减息终成大定。谓虚固可集道，非睿不能作圣。夫人受中以生，惟我独得其正。斡旋天地之机，提挈阴阳之柄。每嗟坐禅学佛，有似磨塼作镜。聚块积尘非理，槁木死灰失性。直须大用见前，方是真仙究竟。不生故能生生，古语由来堪听。"}