{"id":"477355","title":"游猎篇","dynasty":"明","author":"何景明","text":"周王八骏行万里，朝游昆崙暮沧海。驱霆策电遍天地，虎骤龙驰倏烟霭。奔戎造父两为佐，大人王母遥相待。千金白狐来四荒，蝼蚁下国轻天王。君不见秦皇叱咤役九有，海东驱石石为走。桥边孺子如妇人，博浪沙中铁椎吼。又不见武皇旌旗日络绎，射蛟浔阳江水赤。五陵侠少夜相遇，探丸杀吏还惊辟。天门嵯峨城九重，虎豹为卫蛟龙宫。紫微钩陈翼帝座，至尊秪合安高崇。脱渊之鱼出山虎，白龙鱼服何劳苦。沉江距河势有然，万乘反遭匹夫侮。君不见曹家老爽诚愚蒙，平生不识司马公。死生祸福在人手，宁能常作富家翁。一门流血岂足惜，坐使神器归奸雄。昨夜昌平人梦天，龙文赤日绕燕川。城中莫辩真天子，道上传看七宝鞭。腐儒为郎不扈从，愿奏相如谏猎篇。"}