{"id":"648538","title":"题陈希夷图","dynasty":"明","author":"薛瑄","text":"三峰亦何峻，白云亦何多。中有高世士，冥栖掩松萝。石泉漱寒玉，好鸟间青歌。歌长一披拂，红紫争纷罗。山隔五季尘，年颓万里波。岂无经济策，肥遁矢靡他。威凤不浪集，冥鸿难重过。清心探化机，瞑目养天和。真息深在踵，利贞静不讹。只疑龙蛇蛰，不管岁月梭。我欲升玉井，濯手攀嵯峨。扣关起公语，妙理应如何。欲去还自休，马图今在河。"}