{"id":"1144114","title":"以读书破万卷下笔如有神为韵赋十诗送赵然然如大都","dynasty":"宋末元初","author":"方回","text":"博学果何谓，书不可不读。子思继以审，子夏继以笃。是皆返诸心，夫岂泥简牍。试一凭危楼，万里送鸿鹄。羲皇卦未画，世间有何书。今人所校者，惟亥豕鲁鱼。曷不洗肺肠，求诸天地初。此理傥有得，万卷皆空虚。所谓先天易，诸人识不破。独一观物翁，入手不放过。太极是生两，然后品物播。参以邵子言，佛老义自堕。误训若稽古，字至于三万。一言思无邪，可以了群怨。世人尔所有，夜光珠径寸。吾侪道固穷，君子兼山艮。扬雄论立师，始于书一卷。曾子贯忠恕，本无书可传。赵子足著述，古今妙贯穿。考诸领袖间，深衣有表撰。朱先之桑梓，如我二人者。赵子于吟诗，一字不妄下。虚叟明八十，硉矹老病马。年龄已衰颓，文字亦苟且。妙年尝自负，韩子补天笔。年及渭滨人，今也老无力。送君如燕都，谁门可长揖。苏举黄自代，靖翁独我识。言诗卜子夏，作赋马相如。三十六字母，文公之四书。知君便便中，自有一石渠。以貌失子羽，诸公其慎诸。鲁语第一篇，子曰即次有。有子与曾子，专美孔圣后。乃知古学者，尊师复重友。君之师友何，殆不止韩柳。后生信可畏，君年未四旬。我老长空倍，閒将三十春。学行各有见，出处何必均。宁将诗泣鬼，肯与钱称神。"}