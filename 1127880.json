{"id":"1127880","title":"慈圣光献皇太后挽词二首并进状","dynasty":"宋","author":"曾巩","text":"祖烈鹰扬终食冀，家声泉涌旧兴谯。人伦风化归三世，王室功劳属两朝。长信深严馀羽卫，閟宫崇大列宗祧。衣冠藉藉谈遗事，不尽鸿名对永昭。山河德履孚潜显，江汉仁风被迩遐。已辅乾坤成化育，终符日月继光华。和熹未寤还威柄，明德犹疏抑外家。欲次徽音难仿佛，空馀流恨入哀笳。"}