{"id":"388387","title":"迈陂塘·题罗绣云夫人听莺小影","dynasty":"清代","author":"谈印梅","text":"剪东风、一声声唤，兰闺逗起诗思。春衣团扇闲听处，帘捲半庭晴翠。栏独倚。爱软语绵蛮，呖呖新莺脆。幽怀谁会。正花点微波，鱼吹浅浪，影皱碧池水。沈吟久，应忆双柑旧事。阴阴柳边亭子。香罗小幕昵喃燕，输与珠喉流丽。丁宁记。算只有鹦哥，拾得三分慧。抛书情味。便红豆休弹，碧桃莫打，免得梦千里。"}