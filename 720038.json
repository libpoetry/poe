{"id":"720038","title":"咏拙政园山茶","dynasty":"明末清初","author":"吴伟业","text":"拙政园内山茶花，一株两株枝交加。艳如天孙织云锦，赪如姹女烧丹砂。百年前是空王宅，宝珠色相生光华。歌台舞榭从何起，当日豪家擅闾里。苦夺精蓝为玩花，旋抛先业随流水。儿郎纵博赌名园，一掷输人等糠秕。后人修筑改池台，石梁路转苍苔履。曲槛奇花拂画楼，楼上朱颜娇莫比。斗尽风流富管弦，更谁瞥眼闲桃李。齐女门边战鼓声，入门便作将军垒。荆棘从填马矢高，斧斤勿剪莺簧喜。近年此地归相公，相公劳苦承明宫。真宰阳和暗回斡，长安日日披熏风。花留金谷迟难落，花到朱门分外红。一去沈辽归未得，百花深锁月明中。看园剩有灌花老，为道此花吴地少。宋代经今六百年，虬干成围更成抱。嘉宾开宴醉春风，火齐堆光上穹昊。于今忽作无主花，满地飘残竟谁扫！闻语还思出塞人，玉门关外无芳草。梦魂遥想故园花，未见名花颜色好。对花不语泪沾衣，惆怅花间燕子飞。折取一枝还供佛，征入消息几时归？"}