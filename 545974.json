{"id":"545974","title":"寿吴封公七秩","dynasty":"明","author":"胡应麟","text":"遥遥紫气度沧溟，翘首文园见德星。三世龙章偏凤跃，四朝鹓羽独鸿冥。才高曼倩飞千牍，道直刘蕡困一经。肮脏田方骄富贵，蹉跎杜甫惜娉婷。传家夙擅瑶华誉，报国争传玉树馨。赫尔盛时新阀阅，依然名士旧门庭。姑苏麋鹿游春墅，震泽鱼虾卧晚汀。阊阖庙前閒倚仗，沧浪亭下戏扬舲。高阳蔼蔼眉先白，大耋垂垂鬓尚青。东望瀛洲鸾驭出，西来玄圃鹤书停。花枝灿烂供谈笑，竹色葱芊伴醉醒。神枣安期遗履舄，冰桃王母降辎軿。前除冠盖如虹集，后苑笙歌带月听。纶綍几看回结驷，缃缣犹自忆囊萤。天河路近槎堪汎，海屋筹多户未扃。蚤识大椿千万祀，南山无事祝脩龄。"}