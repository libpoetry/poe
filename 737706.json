{"id":"737706","title":"琴意诗 其七 鹤舞洞天","dynasty":"清","author":"张梁","text":"高山峨峨，流水涓涓。长松之阴，有鹤蹁跹。立苍苔，啄白石，而饮清泉。顾风日之和美，忽长鸣兮戛然。修翎矫雪，逸翩翔烟。雌雄迭代，俯仰迁延。始凤跄兮焕烂，终龙跃兮蜿蜒。往来络绎，交错回旋。节若应鼓，机如转圜。拂琪树兮晃朗，落玉花兮联翩。若有人兮，幅巾道服，安坐调弦。想琴心兮，三叠致妙，舞乎胎仙。"}