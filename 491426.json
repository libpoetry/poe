{"id":"491426","title":"题米元晖山水画为郭掾吏赋","dynasty":"明","author":"刘崧","text":"米侯奇崛士，作画有家法。墨色运华滋，毫端散轻霎。摊平布汀渚，立险出岩峡。峰转路盘纡，林欹树交夹。阴疑神鬼会，幽与鱼鸟狎。野屋架深冥，溪桥跨危狭。嵚崟负灊霍，滉漾注苕霅。花醲雨初膏，草健风可?。藤垂怯猿把，藻漾信凫唼。层烟千嶂合，积雪万石压。钓鲜忆鬵溉，采菽思衽扱。斯人世己庚，此笔品宜甲。高情烂初放，正气浩不乏。灿灿珠吐盘，辉辉剑排匣。兵曹坐拘束，吏牍烦捡押。槐云屯故幄，梅雨润新袷。探奇卷时启，历胜怀始洽。何以谢朝绅，归哉荷农锸。"}