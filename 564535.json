{"id":"564535","title":"夏日水殿纳凉应制次韵","dynasty":"明","author":"孙承恩","text":"爽气浮蓂荚，薰风泛芰荷。晴开天滉漾，石甃碧嵯峨。翠仗千官从，芳朝万乘过。瑶宫聊驻辇，水殿忝联珂。帝道惟清净，皇襟顺太和。宁须周室箑，欣戴舜弦歌。华栱生灵籁，飞烟隐女萝。恍疑云出窦，不见袜凌波。自庆三辰豫，才惭五字哦。空传晋河朔，似奉召卷阿。愿得清阴普，从知惠泽多。对时垂拱治，万载保山河。"}