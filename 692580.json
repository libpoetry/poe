{"id":"692580","title":"前有尊酒行","dynasty":"明","author":"杨光溥","text":"绮窗日暖樱桃红，玉缸酒乳蒲萄浓。燕姬醉舞骄春风，当筵已觉飞花空。流光过眼如转蓬，人间岂有浮丘公。丁宁劝君酌，酒到君莫停。且看万事浮云轻。朱楼回首日西下，何妨对月听银筝。青轩几树桃花开，黄鹂啼处春风来。眼前况有一樽酒，何妨满泛黄金杯。对酒欲高歌，照影心茫然，霜毛日月凋朱颜。呜呼流光欺人兮，胡为不满尘世之百年。安得驾飞龙、乘紫烟，直与安期羡门万古长周旋。"}