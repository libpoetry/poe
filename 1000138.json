{"id":"1000138","title":"上知府张少卿","dynasty":"宋","author":"强至","text":"邦君今刺史，光禄古名卿。况是三台后，仍兼二事荣。才猷希世出，议论一时倾。文燄长千丈，诗锋锐五兵。量形沧海狭，气与素秋横。官路紫朱竞，公心绂冕轻。金华推美郡，铜虎惬专城。半岁开尊府，休风变细氓。堂阴空昼讼，桑野劝春耕。每布诏条暇，间携宾从行。江山寻胜地，笳鼓拥游旌。好景樽前挹，新篇席次成。双溪兹壮观，八咏昔虚声。治状称尤异，宸衷眷直清。势应非久次，代岂俟终更。卓马朝将近，元龟德素明。丰功增阀阅，旧物取钧衡。属吏谁堪恤，孤踪此最平。下科逾十稔，薄况甚三生。尚壮羞乾没，虽驽愿使令。斯辰如贲饰，吾道定蒙亨。辄取盐车吭，聊逢伯乐鸣。"}