{"id":"783664","title":"与书华峰浑河垂钓","dynasty":"清","author":"金朝觐","text":"浑河滚滚来从东，大木浮出万山中。水深巨鱼不亲岸，兴波鼓浪吹腥风。华峰睹此忽技痒，计作长绳约百丈。屈铁为钩饵以甘，抛向中流试穷想。昨者筮得贯鱼占，今逢独丝钓鳌詹。须臾衔索势将去，欲取姑与聊伏潜。忽闻泼刺转骇绝，鳞甲激扬互明灭。饥鹰苦羁黄金绦，驽马怒啮白玉埒。蛟龙失水犹蜿蜒，何况凡鳞出重渊。力敝已为人所制，目动吻张摇尾怜。君不见西畔投竿落日边，得鱼盈寸喜忘筌，我得其一抵百千。"}