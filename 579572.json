{"id":"579572","title":"赠邵太守文敬","dynasty":"明","author":"江源","text":"天王重民生，专城肯轻授。一郡苟非人，民日就疲疚。是以宵旰忧，孜孜简贤守。邵君沐殊渥，良吏称领袖。君学古董贾，胸罗廿八宿。君政古龚黄，身先化民陋。千里息夜析，甘棠荫清昼。无论五裤歌，岂但两麦秀。他时赴明诏，民乃更借寇。愿言保终始，德音流宇宙。遗爱拟岘山，山石为君镂。"}