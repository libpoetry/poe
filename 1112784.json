{"id":"1112784","title":"田家三首","dynasty":"宋","author":"张耒","text":"野塘积水绿可染，舍南新柳齐如剪。去冬雪好麦穗长，今日雨晴初择茧。东家馈黍西舍迎，连臂踏歌村市晚。妇骑夫荷儿扶翁，月出桥南归路远。社南村酒白如饧，邻翁宰牛邻媪烹。插花野妇抱儿至，曳杖老翁扶背行。淋漓醉饱不知夜，裸股掣肘时欢争。去年百金易斗粟，丰岁一饮君无轻。新见鹊衔庭树枝，黄口出巢今已飞。栗留啄椹桑叶老，科斗出畦新稻齐。田家苦作候时节，汲汲未免寒与饥。去来暴取独何者，请视七月豳人诗。"}