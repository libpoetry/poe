{"id":"810412","title":"暮春同吴门沈归愚登蒜山憩清宁道院三首","dynasty":"清","author":"余京","text":"老去攀跻兴尚存，蹒跚陪客蹑云根。天晴烟树分瓜步，春涨波涛拓海门。野马絪缦频过眼，沙虫变灭几招魂。乱藤荒草山前路，铁骑曾经十万屯。藉草峰巅片刻留，旷观身世叹蜉蝣。残年岁月双筇杖，吾党乾坤一钓舟。夜雨苔痕山径滑，夕阳松影石坛幽。劳生多病惟谋药，丹鼎犹存五料不？云房杯酒坐闲身，白首相知感慨新。庑下梁鸿谁共语，楼头王粲尚依人。青山有梦常为客，黄鸟无言自送春。归舫吴门樱笋熟，柳花风起石湖滨。"}