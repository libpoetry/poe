{"id":"829084","title":"辛未初秋月下自述（二十八首选三）","dynasty":"清末近现代初","author":"朱青长","text":"笙歌丛里怅然归，不问年荒与鳜肥。一卷好诗游子路，几莺残月乱花飞。包缠行李新朝报，补缀帆衣旧国旗。最好美人沱上月，照人来去自东西。天垓徒步听人登，黑海狂澜一万层。髡首好奇多秃犬，赤衣无类只苍鹰。滔滔大劫延无已，瘁瘁民生渐不承。四起狼氛肆屠毒，可怜荒冢葬王敦。大恨深忧不可排，倾天容海一螺杯。无因蛇虺生龙种，难取鸱鸮化凤媒。得意风云随梦涨，丧时花木认春开。朅来也构非非想，自学汾阴教伯才。"}