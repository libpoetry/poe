{"id":"287237","title":"绛都春·蛰园赏牡丹","dynasty":"现代","author":"夏孙桐","text":"酣春静院。正坐拥众香，人閒花茜。媚影亸烟，深色烘晴雕栏畔。年年开径招吟宴。待一洗、鹃愁莺怨。锦灯高映，瑶笺互擘，翠尊休浅。还念。春明剩录，泥人处、最是钿车游伴。雾眼乍回，禅榻流连情何限。芳题姚魏谁家擅。又沁壁、西园词翰。洞天留驻薰风，梦华未远。"}