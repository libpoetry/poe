{"id":"745181","title":"夜渡洞庭","dynasty":"清","author":"李黼平","text":"城陵山前霜月高，江湖欲上鸡初号。舟人夜语起捩柁，但觉枕底生风涛。黏天洞庭乘水入，余亦起从帆下立。三江杳杳宿鹜迷，五渚苍苍老蛟泣。巴丘邸阁波浪间，到眼突兀横编山。芦中渔火尚未灭，空际梵音殊自间。绕湖周遭几百里，湿烟一堆层叠起。倒影俛临明镜看，却是君山青插水。二山宛在湖中央，南北苕亭势可望。不知蓬瀛定谁到，对此辄欲褰余裳。斯须斗转星亦沈，群真出入地道深。龙女遥归碧海岸，湘君正依斑竹林。湖山虚肃徘徊久，小别京华亦回首。洛阳少年济时才，上书那遣长沙来。"}