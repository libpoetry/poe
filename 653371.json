{"id":"653371","title":"送刘指挥邦彦袭职南还","dynasty":"明","author":"张宁","text":"将军少年才且武，二十辞家见明主。自陈功伐拜天颜，带砺山河自先祖。祖死辕门父守边，风沙凌厉雪盈颠。据鞍不复清时用，抚剑徒怀旅力愆。繇来勋业期无替，韬略传家世相继。圣主方思禦侮材，兵曹共识干城器。天书薄暮出黄门，平旦寻承世袭恩。金带镂花明晓日，锦衣盘兽结春云。明朝便踏南归路，马首青山天外树。鸿鹄冲霄关塞长，云霞出海江天曙。君归为我问边隅，倭夷伺间今何如。晨操夜守五千卒，披坚执锐寒无庐。吮痈死士古来有，况复青春读书久。不见江南干事人，弈叶登墙传不朽。"}