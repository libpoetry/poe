{"id":"793998","title":"咏史三十一首 其五","dynasty":"清","author":"黄毓祺","text":"于越得岁星，伐之是逆天。吴其为沼乎，不及四十年。亦缘人事尽，天道乃好还。夫妻请臣妾，饲马良亦艰。迄乎石室归，坐则仰胆悬。每食必尝胆，折节当世贤。躬耕夫人织，早朝仍宴眠。赈贫吊死丧，劳苦士卒先。令发坐沾襟，偃卧涕泗涟。细及采葛女，行歌愤所宣。吴人既以败，栖息姑苏山。孤臣自知罪，仰冀君王怜。亦欲如会稽，行成赦前愆。天以越赐吴，不取祸败延。今以吴赐越，越其敢舍旃。夫差乃自杀，蒙面归重泉。越兵北渡淮，致贡天王前。赐胙命为伯，号令如风湍。攻秦秦引咎，畴敢逆我颜。诸侯毕称贺，横行江淮间。伯业追桓文，禹祀若再鲜。惜者猜功臣，乌喙鲜保全。安乐转予弃，恐惧曾周旋。功成名遂矣，身退道固然。不见属镂赐，鸱夷抑何冤。大患在肘腋，早已相弃捐。"}