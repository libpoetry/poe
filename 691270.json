{"id":"691270","title":"午日过范蠡湖有怀故园风物","dynasty":"明","author":"李孙宸","text":"琴奏南薰五月风，江南气候总应同。不知江畔如花女，几队仙裳上画艟。又是分蒲撷艾辰，年光容易误游人。谁怜范蠡湖边渡，不见江南五月春。五彩兰桡滚浪飞，击鼍舟子碧霞衣。中流乱入鲛绡室，亲见龙王爱女归。梅矶晚泊醉名娃，袅袅新腔出缝纱。归棹石尤风浪逆，隔船唤买素馨花。海戏江南天下稀，朝朝竞斗水龙飞。鸣钲一诧千桡举，采喝中流夺锦归。兰舟龙舸满城隅，最是时平乐事殊。近日青州报烽火，家家应系辟兵符。"}