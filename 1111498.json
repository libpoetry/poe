{"id":"1111498","title":"寄和竹所叔摄慈溪税官二首","dynasty":"宋","author":"何梦桂","text":"莫向扬州唱竹西，枯桑海水自相知。笼中老鹤千年翅，冰下寒蚕五色丝。官小暂淹山谷驾，庭閒好和老坡诗。凌风更上丹山顶，应笑人间蚁垤卑。半夜愚翁挟北山，头衔休系旧时官。风云失手剑光冷，霜雪满头衣带宽。归去荒园三径菊，相期晏岁九皋兰。年年江上风涛恶，不上严陵七里滩。"}