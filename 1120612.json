{"id":"1120612","title":"避兵遣怀六首","dynasty":"宋","author":"周紫芝","text":"鸟噪乌江渡，鲸吞白下州。地分元帅重，声入贼营愁。近磔巡江尉，将俘北阙头。兵行速如鬼，高鼻半毡裘。江阔烽烟冷，城危战骑骁。虏从诸道入，将拥溃兵骄。万国昼多垒，三军夜击刁。干戈空满眼，蛇豕不胜枭。避地苍黄夜，悲凉郡郭西。扪萝危绝磴，杖策困深泥。掩面怜痴女，回头愧老妻。惊魂犹未定，胡马莫频嘶。野宿宁堪度，风餐寔自怜。妻孥浑在眼，戈甲暗凋年。夜月翻惊鹊，炎天看跕鸢。射敌无一矢，南渡几楼船。心折来时路，身行乱后村。土兵呵白昼，野妇哭黄昏。贼去烟留屋，人归日在门。舂陵四万户，今日几家存。阊阖乾坤大，封疆四百州。蒙尘二圣哲，伐叛六春秋。地入强胡阔，官封悍将优。奉天哀诏下，感泣万方愁。"}