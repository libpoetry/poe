{"id":"1223979","title":"金人出塞图","dynasty":"元","author":"虞集","text":"海风吹沙如捲涛，高为陁碛深为壕。筑垒其上严周遭，名王专居气振豪。肉食湩饮田为遨，八月草白风飕颾。马食草实轻骨毛，加弦试弓复置櫜。今日不乐心慅慅，什什伍伍呼其曹。银黄兔鹘明绣袍，鹧鸪小管随鸣鼗。背孤向虚出北皋，海东之鸷王不骄。锦鞲金镞红绒绦，按习久蓄思一超。是时皛清天翳绝，鴐鹅东来云帖帖。去地万仞天一瞥，离娄属望目力竭。微如闻音鸷一掣，束身直上不回折。遂使孤飞一片雪，顷刻平芜洒毛血。争誇得隽顿足悦，挂兔县狼何足说。旌旗先归向城阙，落日悲风起萧屑。烟尘满城鼓微咽，大酋要王具甘歠。王亦欣然沃焦热，阏支出迎骑小驖，琵琶两姬红颧颊。歌舞迭进醉烛灭，穹庐斜转氍毹月。"}