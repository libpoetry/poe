{"id":"678620","title":"题耕织图 其一","dynasty":"明","author":"李进（孟昭","text":"西畴昨夜膏雨足，村村绿树啼布谷。农夫相唤整锄犁，早起驱牛出茅屋。土腴牛健耕易深，暖云笼日春阴阴。斜阳未下终十亩，一卷遗经行自吟。山妻相敬如宾友，炊黍烹葵馌南亩。溪边濯足陇头坐，高歌且尽壶中酒。年来不用忧旱涝，高田宜黍低宜稻。官租纳足食有馀，社酒鸡豚自相劳。人言耕夫苦，我道田家好。但愿五风十雨年谷登，室家团圞永相保。"}