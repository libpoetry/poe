{"id":"1128259","title":"西安谒陆蒙者老大夫观著述之富戏用蒙老新体作","dynasty":"宋","author":"程俱","text":"丈人意何长，纵目文史足。琅然五行落，洞视不再读。作书兼远奘，众妙探玄竺。时时歌四始，笑捧五经腹。高堂发新稿，重复罗签轴。观之类窥管，讽味得膏馥。白头书生黑头翁，长安时花幽涧松。远飞近啄虽异志，天命厚薄无雌雄。钩深采博燥喉吻，守此一亩蓬蒿宫。杜门不出交二仲，木阴涧曲遥相通。紫囊贝叶资艺苑，款关一见踰三冬。亭亭漫吏多所历，乾死书萤心似漆。王门宾阁不留行，赭颜趼足搜泉石。茅檐正欲结云根，竹叶榴花荐馀沥。当从元亮赋言归，木茹麻衣永投笔。"}