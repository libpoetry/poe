{"id":"441171","title":"瑶华 感事作","dynasty":"当代","author":"问云","text":"东风锦幕，彩仗轮辉，报新翻传帖。披红石兽，长荫里、顿染唐花香馥。熏弦拨断，做愁听、谁哀空劫。待扫尘、深巷迷烟，冷落余霞霜发。煌煌火树连星，斗朱槛瑶宫，遍试衢陌。萤灯忆雪，开夜户、不奈寒虫鸣壁。总归暮槿，瞬眼过、虚华重歇。更几番、饮罢摛毫，坐起书生肠绝。"}