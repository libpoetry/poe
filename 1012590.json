{"id":"1012590","title":"借雪窦韵送超然居士赵表之时在泐潭","dynasty":"宋","author":"释正觉","text":"一口吸尽西江水，马师家风擢然起。老庞俯伏嗣芳尘，古也今也谁如此。超然道与若人交，南游浩意未相饶。风清骨秀眼寒碧，玉井冰壶冻不消。羌床孤卧净名室，无住无依脱虚溢。渊然一默乃全提，不二门开肖当日。佛事圆来作归想，出门歧路平如掌。到家儿女独圞头，相对无言得真赏。"}