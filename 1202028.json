{"id":"1202028","title":"摸鱼儿","dynasty":"元","author":"马熙","text":"买陂塘旋栽杨柳，参知老圃机务。宰相得请归田里，久旱忽逢甘雨。怀鄂渚。怅黄鹤楼前，鹦鹉翔烟屿。清魂可语。奈信美江山，无穷湖海，难得故乡趣。西园地，天意昔年曾许。埙篪近协音吕。筑台浚沼方竣事，更办雪儿佳句。仍酹醑。为祷尔三家，恐有治园谱。今吾胜古。问孟氏芳邻，何时康乐，何似柬之圃。"}