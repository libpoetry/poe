{"id":"1131764","title":"卜算子","dynasty":"宋","author":"蔡伸","text":"风雨送春归，寂寞花空委。枝上红稀地上多，万点随流水。翠黛敛春愁，照影临清泚。应念韶华惜蕣颜，洒遍胭脂泪。小阁枕清流，一霎莲塘雨。风递幽香入槛来，枕簟全无暑。遐想似花人，阅岁音尘阻。物是人非空断肠，梦入芳洲路。前度月圆时，月下相携手。今夜天边月又圆，夜色如清昼。风月浑依旧。水馆空回首。明夜归来试问伊，曾解思量否。重重雪外山，渺渺烟中路。路转山横无尽愁，正是分携处。望极锦中书，肠断鱼中素。锦素沈沈两未期，鱼雁空相误。春事付莺花，曾是莺花主。醉拍春衫金缕衣，只向花间住。密意君听取。莫逐风来去。若是真心待于飞，云里千条路。"}