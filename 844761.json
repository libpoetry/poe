{"id":"844761","title":"沁园春 寿王瘿叟三首代同社友","dynasty":"清末民国初","author":"聂树楷","text":"跌荡词场，毷氉名场，王郎盛年。慨奇才磊落，哀空斫地，糊名科目，难比登天。小叩小鸣，大惭大好，稗贩丘坟不值钱。甘投笔，让目中余子，云路联翩。一官偶落穷边。喜东阁宏开节度贤。忆莲花幕府，催成奏记，绿杨城郭，争和吟笺。州尹鼯猱，棘栖鸾凤，下考阳城级听镌。摇鞭去，倏冲风一骑，北上幽燕。行李半肩，黄衫紫缰，为汗漫游。正风沙眯目，卢龙塞外，雪花如掌，鸭绿江头。禅榻吹箫，伎堂说剑，名动燕云十六州。津梁倦，悔杜陵偃蹇，老托诸侯。无端蹴碎金瓯，趁鼙鼓声中返故丘。更梁园宾客，屡陪赋咏，华阳掌故，乘暇搜求。万事浮云，一场春梦，飞抢榆枋羡莺鸠。桄榔杖，步栖霞涵碧，老辈风流。?社联盟，郑重新欢，缠绵旧交。算平生意气，有如沆瀣，商量文字，不厌訾嗷。皮里阳秋，眼中青白，果蠃螟蛉藐二豪。狂奴态，把黄河倒卷，净洗牢骚。逢君六六生朝，恰照水湘梅绽绛包。看东坡笠屐，传为图画，东山事业，付与儿曹。著述等身，蹉跎补寿，大隐无妨近市朝。南飞鹤，听当筵一曲、同醉松醪。"}