{"id":"843623","title":"琐窗寒 松蒿隐归梓出朝阳门，词以志哀","dynasty":"清末民国初","author":"叶昌炽","text":"刮面惊沙，朝阳门外，素车南下。丹旐飘扬，桥畔萧萧鸣马。叹金门十载郎潜，魂归谁与杯重把。但西风踯躅，衣冠如雪，道旁送者。斯人今不作，念吾党何依，礼堂长夜。精亡脉极，都为虫与注雅。矧茂陵剩稿无多，盛年早共应刘谢。为料量齾翰残篇，清泪如铅泻。一昔人天，渭阳情重，怆然泪下。甥舅齐年，束发同骑竹马。到中年哀乐偏多，养生桐梓忘拱把。最伤心母氏，同怀七子，遂无存者。忆平头笼烛，每短巷相从，辄逾深夜。一廛聊寄，缝腋依然儒雅。何田家一院荆华，临风俄见三株谢。信彭殇自古难齐，水?为陵泻。"}