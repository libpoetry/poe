{"id":"1185868","title":"送令狐绹相公","dynasty":"唐","author":"贾岛","text":"梁园趋戟节，海草几枯春。风水难遭便，差池未振鳞。姓名犹语及，门馆阻何因。苦拟修文卷，重擎献匠人。吟看青岛处，朝退赤墀晨。根爱杉栽活，枝怜雪霰新。缀篇嗟调逸，不知揣才贫。早晚还霖雨，滂沱洗月轮。揠苗方灭裂，成器待陶钧。困坂思回顾，迷邦辄问津。数行望外札，绝句握中珍。是日荣游汴，当时怯往陈。鸿舂乖汉爵，桢病卧漳滨。岳整五千仞，云惟一片身。故山离未死，秋水宿经旬。下第能无恧，高科恐有神。罢耕田料废，省钓岸应榛。慷慨知音在，谁能泪堕巾。"}