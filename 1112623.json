{"id":"1112623","title":"宫词效王建五首","dynasty":"宋","author":"张耒","text":"夜来霜重著栏干，玉殿无尘玉甃寒。日日君王罢朝早，禁廷无事一冬閒。帘外微明烛下妆，殿门放钥待君王。玉阶地冷罗鞋薄，众里偷身倚御床。昨夜新霜满玉阶，初冬处处火炉开。中官逐院传宣赐，南国诸侯进橘来。玉墀夜色昼昏昏，催放朝班散侍臣。随驾上楼同看雪，万重宫殿一时新。莲烛千枝夜宴迟，君王索笔写新诗。宫人和得争先进，偏爱宋家兄弟词。"}