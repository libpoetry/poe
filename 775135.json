{"id":"775135","title":"依何大令如谨原韵凭吊延平郡王","dynasty":"清","author":"林维朝","text":"英年决策智如神，报国忠精不顾身。气数朱明嗟已尽，昊天年不假孤臣。同伸大义策群雄，忠勇居然独眼龙。百折不回匡复志，甘辞印敕海澄公。楼船南下冀中兴，滚滚长江杀气腾。独惜骄兵错一著，雄师十万败金陵。腹心旧部忍寒盟，戮力谁扶半壁倾。无限新亭忧国泪，英雄襟上洒纵横。割据弹丸力未优，伤心难复旧神州。更从绝岛开生面，富国强兵立远谋。星陨东宁杰士亡，残棋一局著扶桑。空馀十万横磨剑，遗恨还同宋岳王。未成浴日补天功，瀛岛犹留霸气雄。一缕英魂长不泯，安平海上起悲风。故址荒凉作牧场，彽徊无限感沧桑。祇今庙貌犹如昨，一树寒梅照夕阳。"}