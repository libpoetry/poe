{"id":"1130522","title":"与苏训直约游招隐寺","dynasty":"宋","author":"韩元吉","text":"十日春晴未放梅，篮舆端为看山来。路寻绝壑空流水，寺倚苍岩只废台。处士尚馀三亩宅，野僧合买万松栽。故知佳兴难为败，上尽西峰眼界开。鼙鼓初归塞上师，京江酒美胜年时。春来逆旅真无事，身到名山合有诗。石底于菟穷作穴，泉间科斗闹成池。荒寒景色君休问，后日应怀此客随。"}