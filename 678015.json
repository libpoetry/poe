{"id":"678015","title":"发澄江述事言怀","dynasty":"明","author":"戴奎","text":"忆昔归隐东海头，矢心不逐群儿游。结屋空山卧深雪，篝灯永夜吟清秋。如此栖迟踰半纪，自甘疏粝馀无求。长竿或从严濑钓，短笔肯效班生投。海国纷纷擅豪右，五花骢马千金裘。一朝城邑化焦土，肉食竟为何人谋。荣悴由来易反手，诸君尚喜能包羞。州司惜无泾渭辨，迁逐乃欲穷岩幽。謇予贫病亦在遣，矫首上诉嗟何由。陶令徒知解印早，钟仪奈作南冠囚。呼天呼人两无及，反躬祗益思愆尤。唐君新作吾州守，温词直欲纾人忧。为言今日百政举，诏书每为徵贤优。筑台行从郭隗始，借箸欲藉张良筹。楩楠匠石安肯弃，参苓药笼终俱收。浮梁侧畔舣船待，奋志好去无夷犹。闻言错愕惟掉首，智愚今古宁同流。吞声不发出城去，澄江万顷寒悠悠。缁尘上衣日黤黮，飞雨洒面风飕飕。回头却语二三子，故林为爱藏书楼。趋朝乞身幸见许，便拟散发归丹丘。"}