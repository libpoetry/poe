{"id":"849873","title":"殿廷初考诸同舍约共赋诗","dynasty":"宋","author":"王迈","text":"绍丑夏五初，皇帝下明诏。大廷策群英，虚心问道要。初考凡六员，同时赴宣召。宫讲絜斋子，典刑真克肖。胄丞道乡孙，道心长返照。何殊钟在簴，宛如刀出鞘。谷口亦何人，才德俱富邵。走也分尘埃，识见等萤爝。亦获在选中，所得过所料。宫烛分夜辉，御香供早烧。群羽竞赴矰，众鳞争入钓。意气云龙翔，精神风虎啸。或巽入柔行，或疾声大叫。或自出机轴，或工事窃剽。或写云和音，或鼓折杨调。或作朝凤鸣，或吟蚯蚓窍。好恶随品题，宁复相讥诮。上方富春秋，明齐日月耀。涓露增沧溟，微尘填岳峤。乙览公平章，甲科须直峭。讽必纳祈招，箴必容庭燎。国步赖扶持，民痍需砭疗。诘朝已竣事，杯行可以釂。"}