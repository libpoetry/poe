{"id":"149820","title":"兰陵王·画阑直","dynasty":"宋代","author":"赵必象","text":"画阑直。餖飣千红万碧。无端被，怪雨狂风，僽柳僝花禁春色。寻芳遍楚国。谁识。五陵俊客。流水远，题叶无情，雁足不来杳笺尺。浮生等萍迹。才卸却归鞍，坐未温席。匆匆还又京华食。叹聚少离多，漂零因甚，江南逢梅望寄驿。美人兮天北。悲恻。恨成积。怅钗玉尘生，猊金烟寂。绿杨芳草情何极。偏懒拨琵琶，愁听羌笛。梨花院落，黄昏後，珠泪滴。"}