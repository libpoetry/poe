{"id":"694068","title":"挟弹图二首","dynasty":"明","author":"陈绍先","text":"连镳骢马雕鞍新，银蹄蹀躞扬风尘。一声嘶过沙堤畔，雨香云暖当芳春。乌纱云锦新承赐，侍宴明光醉归去。弯弓挟弹望飞禽，落花满地无寻处。奚官平明出建章，金羁白马多恩光。翻身忽见草中兔，雕弓满彀如鹰扬。四蹄蹴踏烟莎短，垂鞭缓把丝缰绾。归来犹带上林酣，挥袂香风春日暖。"}