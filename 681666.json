{"id":"681666","title":"同寅寄书以诗代答","dynasty":"明","author":"陈维裕","text":"有使自东来，附书三两封。各有平安字，捧至柏台中。开缄是谁传，乃我平生友。别来未几时，殷勤问安否。友情既具陈，国事更谆谆。誓欲诛奸宄，何曾顾微身。读罢置袖中，引领深相忆。小人重名利，君子怀耻惜。而我二三人，许国亦已深。贤劳敢自任，靖共持此心。叹息犹未已，使者告归去。走笔题数言，于以道情素。"}