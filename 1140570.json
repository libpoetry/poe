{"id":"1140570","title":"法寿乐歌","dynasty":"宋末元初","author":"赵文","text":"西云垂天飞流黄，宝鬘百万随风扬，帝居摩醯首罗乡。采女如花侍帝旁，珠啼玉唾天花香，澹然神情无世妆。下视邢尹纷醒狂，梵呗琅琅出清吭，天庖供馔荐豆觞。帝饮食之寿以康，恒沙世界俱来王，天王神圣臣忠良。春风万里酣耕桑，雨滴可数海可量，无有能知法寿长。梵天释帝万亿岁，岁岁寿杯天下醉。"}