{"id":"166199","title":"次韵叶观文东禅开堂","dynasty":"宋代","author":"李弥逊","text":"闽山多用地，列屋栖高禅。妙代积香苾，宝华散金莲。往时入廛手，来见住世缘。辽辽百年后，慧炬无复然。我公具正眼，为续旃檀烟。诸方坐老视，具卟世法船。少开迷云昏，氛埃遂澄鲜。我来偶相值，杖屦参高軿。牛花起一笑，归去跨林泉。从北竹阴下，饱饭纵横眠。"}