{"id":"826435","title":"摸鱼儿·人日后一日招同李竹农庶常、杨超白别驾、萧伯瑶山人泛舟花埭，沽酒珠江，迟何一山贰尹不至","dynasty":"清末近现代初","author":"潘飞声","text":"喜新晴、满江春色，游春花埭无数。春波碧浣玻璃净，轻荡一枝柔橹。江外路。听笛里香云，吹过鹅潭渡。虹船六柱。有双髻携尊，双声度曲，翻入四红谱。平生愿，看遍旗亭花絮。怀中彩笔能赋。年来争奈游踪减，负了五湖烟雨。凭记取。要整顿清狂，醉任群花妒。佳期未误。待燕燕重来，绛纱笼壁，认我写诗处。"}