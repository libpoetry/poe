{"id":"946862","title":"湖州李使君闻予游庐山寄书云为我一谢清绝","dynasty":"宋","author":"陈舜俞","text":"道微本一致，喧静偶殊辙。眷言朝廷士，何必山水悦。李侯禀灵气，家园邻大别。庐峰五千仞，曾上扪日月。一随青云友，久仕金马阙。兹为东南守，双溪对寒洁。因将洞庭客，寄使谢清绝。想君惜不往，搔首厌符节。泽民固重事，逸兴聊可辍。已告林屋天，金庭锡期耋。"}