{"id":"686775","title":"右揆邹公由齐入闽齐人有华泉子者与公友抱病不获出饯作诗以遗之三首","dynasty":"明","author":"边贡","text":"懊恼复懊恼，鸡鸣一何早。病夫掩关卧，游子就长道。娟娟窗中月，照见窗下草。室迩人遂遐，离忧坐堪老。黄鹂鸣树颠，嘤嘤求友声。佳人远言迈，牵我幽思情。思情何绵绵，绵绵复萦萦。出门望轩盖，道阻不可征。霭霭山气浮，晶晶川云平。鸿雁方北飞，谁哉达中诚。华辀耀朱旆，宛转凌春山。朝辞邹鲁乡，暮过梁宋间。美哉南邦化，梦寐开心颜。丈夫四方志，车马胡暂閒。绻绻东人怀，何时复来还。"}