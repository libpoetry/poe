{"id":"486270","title":"天竺日章法师得旨还山画泉石闲斋图赠行并题此诗","dynasty":"明","author":"王蒙","text":"冲怀澹如水，万境犹虚空。忽闻还山诏，喜入衰颜红。山中何所有，手种石上松。茅屋雰无人，恒有云气封。青灯照佛龛，炉烟袅松风。砯崖喷飞泉，赴壑如撞钟。群响自起灭，闻心本无穷。尘销诸念寂，梦觉非有踪。九旬谈一妙，政尔开盲聋。孰持去来影，观作真实同。去随流水远，归与云相从。无心任玄化，泊然齐始终。秋风动江汉，波浪皆朝宗。云帆挂海月，渺渺五湖东。"}