{"id":"1108524","title":"灯夕二首呈刘帅","dynasty":"宋","author":"刘克庄","text":"士女如云服珥鲜，暂陪猎较亦欣然。清于坡老游杭市，俭似乖崖在剑川。使指何功烦卜夜，遨头此念可通天。粤人拥道千层看，不见狨鞍三十年。陌上游人趁筦弦，岂知君相尚筹边。细听野老交谈处，犹记兵端未动前。草市收灯如许早，端门瞻跸定何年。书生晚抱忧时志，归画残灰理旧编。"}