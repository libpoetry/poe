{"id":"1191216","title":"赠崔立之","dynasty":"唐","author":"韩愈","text":"昔年十日雨，子桑苦寒饥。哀歌坐空室，不怨但自悲。其友名子舆，忽然忧且思。搴裳触泥水，裹饭往食之。入门相对语，天命良不疑。好事漆园吏，书之存雄词。千年事已远，二子情可推。我读此篇日，正当寒雪时。吾身固已困，吾友复何为。薄粥不足裹，深泥谅难驰。曾无子舆事，空赋子桑诗。"}