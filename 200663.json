{"id":"200663","title":"白虎行·女修玄鸟开嬴始","dynasty":"宋代","author":"周端臣","text":"女修玄鸟开嬴始，附庸于周自非子。由襄寝强三十世，末命昭庄逾崛起。杀降溅血长平坑，返戈尽篡天王城。黩兵不楫恃疆大，物忌太盛终当倾。邯郸卖人识奇货，发谋不惜千金破。窈窕尊前歌舞人，腹中已孕秦家祸。怙势陵威奋馀烈，怨气愁声九州裂。虎暴狼贫天使然，六国未减嬴先减。天道何曾长助强，岂知用柔能胜刚。君不见后来项羽战无敌，却使山河归汉王。"}