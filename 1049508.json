{"id":"1049508","title":"送徐之才赴洋州","dynasty":"宋","author":"冯山","text":"三河使指皆精选，八座郎官最上游。袖手看人趋要职，息肩随分领偏州。遐方暂屈严明府，旧部争迎郭细侯。常爱昔人为郡乐，不妨循吏与民休。枌榆指顾秦川近，台榭周环灙水流。阙下子牟心感慨，天涯宾客老淹留。方将振羽趋庭鹭，岂便忘机狎海鸥。青汉绕山迎隼旆，北风吹雪犯貂裘。从来恩馆深仁遇，依旧邻封窃庇庥。远别不惟思酒盏，相忘何事更书邮。郢中无和阳春曲，时寄新声欲强酬。"}