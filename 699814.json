{"id":"699814","title":"禅坐四首","dynasty":"明","author":"郭之奇","text":"趺坐明初地，灯花出现前。法云空际绕，险道化城悬。发慧从兹夜，观生亦有年。寄言诸小毒，何苦乱安禅。声闻依夜息，缘觉意中生。滞雨粘檐滴，飘风杂漏鸣。心孤难独梦，思远易添情。未发真如用，安能不劫成。影即当身幻，身仍幻影成。舒真非别果，觉妄是前程。虫鼠俄肝臂，龙雷忽见声。此中同异灭，随地了无生。净极明通处，慈云妙覆时。浮生如幻化，真地果琉璃。弹指销荣悴，冥心出险夷。何年依锡止，笑尔鹤飞迟。"}