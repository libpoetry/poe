{"id":"433351","title":"金陵秋兴八首用杜韵","dynasty":"近现代","author":"黄侃","text":"每向秋来忆故林，羁怀日暮更萧森。尘生广陌人烟惨，天接荒城草木阴。杜老哀时空费泪，阮公属咏自伤心。穷途多少无衣客，愁绝空闺罢捣砧。鲁戈难挽日西斜，沉醉孤吟送岁华。圆缺莫凭脩月斧，飞腾不系泛星槎。惊看绝塞传宵燧，愁听危城起暮笳。北渚西风最多事，吹残红藕又芦花。客心悲似谢玄晖，寒渚秋河入望微。伏枥骅骝长北向，绕枝乌鹊漫南飞。风萝送笛情堪遗，云路攀梯愿已违。不解谋生忧世宙，可知狂瘦逊痴肥。廿年国事总如棋，坐看群狙喜复悲。舟覆栋倾当此日，金成河塞可无时。西风广野千家笑，白日长衢万鬼驰。身世两忘浑漫语，我生前后耐人思。斜阳淡淡下千山，故里松楸杳霭间。幸与妻孥免沟壑，愧将诗赋动江关。廖空易倦楼头眼，薄酒难醺镜里颜。收拾雄心亲笔砚，祗应骨相不如班。形胜空誇古石头，荆榛禾黍望中秋。疏钟度雨传凉训，落叶从风布旅愁。林木就摧无宿燕，湖波将涸有残鸥。黄旗青盖都虚渺，时上高城望九州。江水安流记禹功，祗今陆海数吴中。万家不恤敲脂赋，千载先还祝发风。斫吏都亭丸遇黑，馈兵边戍栗愁红。蛙争蛇斗君难记，试问渔矶戴笠翁。吴陵晋苑自逶迤，更有无情水一陂。碧草祗为骄雉地，绿杨都作系骢枝。山丘他日从零落，坊巷今朝足变移。依遍危栏看日落，偶思潘佑泪堪垂。"}