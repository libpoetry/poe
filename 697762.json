{"id":"697762","title":"答谢友人","dynasty":"明","author":"胡奎","text":"小东门外野人家，昨夜青镫定结花。一片碧云空在望，半规明月可能赊。杖扶紫玉过眉瘦，巾裹乌纱垫角斜。明日更须来看竹，山瓶汲水自煎茶。盘餐粗粝笑贫家，赖有东园茧栗花。野水白鸥情自狎，海天黄鹄志应赊。直须放浪超形外，更复留连到日斜。向晚期看洛神赋，十三行畔坐分茶。"}