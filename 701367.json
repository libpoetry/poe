{"id":"701367","title":"过吕梁洪","dynasty":"明","author":"黄廷用","text":"砥柱能东障，洪梁遏上流。一宵风雨至，万顷水云浮。野树全低岸，人家半在洲。所嗟多荡折，禾黍已无秋。往年曾渡险，新涨若为平。喷沬依山转，生波浴日明。人从天上坐，舟似地中行。不见雍门者，空闻流水声。昨夕牵卿梦，新秋动客心。风云时聚散，鱼鸟自浮沉。楚汉空争长，韩彭不可寻。秪馀城垒在，长傍古槐阴。"}