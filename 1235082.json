{"id":"1235082","title":"阿房宫","dynasty":"元","author":"程文海","text":"智力有穷天不老，秦帝山河迹如扫。参差忽落画图间，白发朝臣惊欲倒。咸阳初起阿房宫，六籍已焚兵已镕。渭水函关万年固，终南泰华五云中。复阁重楼郁相望，翠幄横铺九天上。上容万人常有馀，下建大旗知几丈。霞骞雾散天日迷，山重野赭民睽睽。穷奢极丽犹未惬，谓海可梁天可梯。蓬莱何处楼船远，上蔡东门叹黄犬。六国楼台春草长，千门歌舞斜阳转。游观未毕化埃尘，宫树凄凉野鹿驯。至今世上丹青手，留与千年作谏臣。"}