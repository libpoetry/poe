{"id":"698985","title":"内阁芍药二首呈李先生","dynasty":"明","author":"徐溥","text":"禁城迟日晓阴阴，红药翻阶紫阁深。香雨乍沾殊有态，綵云长护岂无心。玉堂封植人何在，金鼎调和事可寻。幸遇清时多暇日，退朝尝得对花吟。名花独自殿春归，一种人间得见稀。不逐人情誇富贵，故知天意与芳菲。仙姿合种瑶台侧，盛事曾徵宝带围。把酒看花成旧识，年年相伴住黄扉。"}