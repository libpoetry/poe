{"id":"705018","title":"府江吟","dynasty":"明","author":"霍与瑕","text":"三千水驿尧封，百二山河禹甸。谁云帝子仙游，万古重华如见。几阵清风送暑，一轮明月涵秋。吹篴关山何处，龙江人在孤舟。紫箫声咽夜江，白练影斜秋汉。清吟心绪悠悠，一月独行无伴。万里缄书隔岁，百年绻鬓微霜。滚滚绿江东去，怀人清恨偏长。绿树丹花峻壁，淡云疏雨穹崖。大幅天然图画，更著扁舟勉斋。十年见猎狂心，半夜闻鸡起舞。葫芦缠缚何时，慧剑封尘独苦。孤灯夜照西岩，画舫秋风凉雨。诗成弄石滩头，吏报寒更三鼓。和风和日秋天，碧水碧山洞府。桃源定在前头，试问西湾渔父。"}