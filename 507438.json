{"id":"507438","title":"重涖汴藩示流民","dynasty":"明","author":"李昌祺","text":"汴藩控西北，水陆咸此会。太行如长城，巀嶪壮藩卫。黄流自天来，荡潏势何锐。土壤多肥美，风俗寡浮伪。云胡遽凋弊，徵调靡宁岁。富者化贫窘，窭者填沟浍。十室数口存，一户百徭萃。妇人废蚕绩，杼轴悉空匮。丁男应夫匠，累载负租税。偷生既难期，逃窜非所畏。嗟我忝旬宣，重临益惊悸。劳来固乃职，夙夕思尽瘁。庶几解倒悬，疲瘵少苏遂。矧兹圣明朝，屡下宽恤惠。苦语示群氓，归哉理荒秽。"}