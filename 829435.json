{"id":"829435","title":"牵牛花","dynasty":"清末近现代初","author":"陈曾寿","text":"小女褰帘呼早起，披衣小立看牵牛。幽娟数朵最宜晓，风露一庭先入秋。浥露层层翠作堆，迎风潋潋紫霞杯。小园莫笑秋容淡，犹赚衰慵一顾来。老来无事独焚香，药裹扶身万念忘。连日为花抛美睡，一分犹作少年狂。少日看花兴最赊，天香国色费评誇。五年万里边尘眼，随分回青到此花。翠蔓回环抱曲廊，粉肌含露媚朝阳。姜郎结习应难忏，老去犹然爱淡妆。"}