{"id":"400583","title":"解语花   雪夜和周词不寐","dynasty":"民国末当代初","author":"饶宗颐","text":"寒蝉切响，朔雁流哀，霞佩精光射。万家鸳瓦。回肠处、唱遍水边月下。陈词纵雅。算赚得，鲛珠一把。残雪飘、如我天涯，湿雨薰兰麝。人堕他州暮夜。望昏昏寒月，谁共游冶。歌纨罗帕。乌丝里、自觅宝车行马。烧灯近也。禁几炬、蜡膏销谢。休溯红、花外鹃啼，刚素笺题罢。"}