{"id":"686787","title":"四友亭诗有序","dynasty":"明","author":"边贡","text":"伯氏曰：我所友兮在徂徕。直干矫矫排风雷，千秋万岁倚崔嵬。美人赠我云锦青，何以报之松下苓。朝餐暮饵通仙灵，驾青牛兮凌紫庭。仲氏曰：我所友兮在淇澳。苦节娟娟乐幽独，千秋万岁无剪扑。美人赠我绿锦裾，何以报之竹上茹。朝餐暮饵劲且癯，驾青鸾兮凌紫虚。叔氏曰：我所友兮在孤山。繁英灿灿开冰颜，千秋万岁倚清寒。美人赠我素锦緺，何以报之梅白华。朝餐暮饵神精和，驾青禽兮凌紫霞。季氏曰：我所友兮在新甫。铜柯蹇蹇霜皮古，千秋万岁辞斤斧。美人赠我翠锦裙，何以报之柏子仁。朝餐暮饵容色新，驾青虬兮凌紫云。"}