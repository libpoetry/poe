{"id":"799983","title":"十峰草堂歌为钱础日作","dynasty":"清","author":"严我斯","text":"九龙之山环九峰，一峰一态如一龙。兴云出雨气磅礴，鳞甲欲动凌苍空。别有一峰伏而起，神奇夭矫为龙尾。世人咫尺不知名，古来畸士都如此。中有草堂绕烟萝，峰峰回薄青嵯峨。左图右史安乐窝，猿啼鹤唳山之阿。草堂主人抱龙德，或潜或见人不识。时时掉臂弄云霞，往往歌声出金石。旷怀雅好游名山，往来齐鲁尽跻攀。有时夜半登日观，双骑白鹿青云间。去年把臂历山麓，清诗万首酒百斛。今年款段走长安，不使缁尘涴素服。手持尺幅字琳琅，乞我题诗寄草堂。予本风尘落拓者，青鞋布袜思徜徉。安得投簪寻泛宅，五湖之曲烟光白。与君拄杖听鸣泉，夜向松窗读《周易》。"}