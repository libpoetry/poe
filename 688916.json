{"id":"688916","title":"长安竹屿酌诸子四首","dynasty":"明","author":"何吾驺","text":"菉竹经冬雪未残，春风又觉动琅玕。清明数点疏枝雨，得共淇园旧侣看。故苑新篁万玉林，长安数个也萧森。黄梅昨夜窗前梦，春雨初高碧十寻。寒食春明耐醉眠，未逢凉雨破苍烟。空阶忽接新雷电，不禁长歌大有年。政好花朝先二日，若同竹醉足千秋。飞杯莫作人间问，细雨疏灯到上头。"}