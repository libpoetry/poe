{"id":"1055858","title":"内侍刘有方畜名画乃内虢国夫人夜游图最为绝笔东坡馆北客都亭驲有方敢跋其后既作诗以相示时欲和而偶未暇今阅集得诗遂次其韵以申前志","dynasty":"宋","author":"李之仪","text":"天街雨过花满窗，万人壁立惊游龙。飘飘衣袂欲仙去，宝鞭遥指蓬莱宫。真人睡起春才柳，谁眷琵琶最先手。合欢堂里谢使人，暗香犹带天阶尘。宛然相对若可语，笔墨顿失当时痕。开眼成今合眼古，回头自有来时路。长风破浪真快哉，快处须防倒骑虎。"}