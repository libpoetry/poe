{"id":"228499","title":"良月游水乐","dynasty":"宋代","author":"杜范","text":"久矣闻水乐，邂逅作此游。林立攒万石，曲迳穿深幽。谽谺开古洞，下有清浅流。惜哉非古乐，喷薄皆人谋。流觞饮山绿，风鬓吹飕飕。欲归兴未尽，携手湖上楼，斜阳献万状，浩以百目收。白鸟去复还，翩翩良自由。我本山林人，对此多惭羞。岁月不我与，宴闲其可偷。便合作归计，老矣安所投。世事皆漫尔，政恐空白头。"}