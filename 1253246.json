{"id":"1253246","title":"乙丑十月廿八日得乡人林序班公辅寄声报舍弟梦臣没于道未知月日地所二首","dynasty":"元末明初","author":"陶宗仪","text":"白下相逢日，于今十二年。江湖俱老矣，风雨独凄然。哀讣从人得，残躯为国捐。生儿多不育，身后竟谁传。弟兄惟我在，骨肉永睽离。王事勤劳日，关河梦断时。水深风浪恶，夜静鼓笳悲。号恸嗟何及，伤心老益衰。"}