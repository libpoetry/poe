{"id":"988506","title":"念奴娇 其三 述怀和赵宰通甫韵","dynasty":"宋","author":"曹冠","text":"天津仙客，话平蔡、曾把龙钟调戏。茅舍云林方隐迹，日日琴樽适意。鹏激天池，扶摇未便，尚敛摩云翅。经纶万卷，个中真负豪气。喜遇良友知心，登临酬唱，堪作词林瑞。况是韶华将近也，待约连宵春醉。对客挥毫，如虹浩饮，争涌如泉思。同寅他日，誓坚忠义相济。"}