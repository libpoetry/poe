{"id":"700697","title":"恭送昙阳大师六首","dynasty":"明","author":"屠隆","text":"列坐扶桑大帝前，六铢五色照琼田。直凌海面行空去，飒飒天风散紫烟。西池南岳坐相邀，仿佛烟中白玉桥。手炙鹅笙踏云路，灵音一半入琼箫。王母行宫列宿分，九微灯艳紫元君。玉楼金阙非人世，空水茫茫载白云。家乡原在妙高峰，青桂红兰宛旧容。童子笑迎猿鹤舞，洞门亲启白云封。西天西去指恒沙，东海东头枣似瓜。斜日乍明秋潦尽，万人相送踏层霞。山驾严装羽队分，敕书先下玉晨君。明知不比人间别，亦自含凄望碧云。"}