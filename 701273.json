{"id":"701273","title":"题常思岭兰若二首","dynasty":"明","author":"黄仲昭","text":"天风吹我上招提，回首群峰势尽低。过客登楼因览胜，老僧泚笔请留题。春云阁雨过青嶂，行潦流花入小溪。自笑迂疏成底事，亦驱羸马走东西。蓬莱何处觅仙家，小刹闲吟兴亦赊。门外有山都是竹，庭前无地不栽花。半生牢落多行路，几度经过此啜茶。日暮又投山驿去，回看楼阁倚云斜。"}