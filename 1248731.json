{"id":"1248731","title":"仆尝夜梦从彦成饮彦成曰此荔枝浆也饮之令人寿子能为我赋之当赠三百壶予自口占一诗觉乃梦也及会玉山闻彦成酿酒果名荔枝浆以梦白之不觉大笑玉山曰君当书此诗吾当与子致酒以质所梦因莞尔书之彦成见之必更一笑也","dynasty":"元末明初","author":"陈基","text":"凉州莫谩誇葡萄，中山枉诧松为醪。仙人自酿真一酒，洞庭春色嗟徒劳。琼浆滴尽生荔支，玉露泻入黄金卮。一杯入口寿千岁，安用火枣并交梨。不愿青州觅从事，不愿步兵为校尉。但令唤鹤共呼鸾，日日从君花下醉。"}