{"id":"1204849","title":"摸鱼儿","dynasty":"元","author":"许有壬","text":"问楼头几多烟景，长风千里吹送。洞庭岛屿留残雪，依约玉龙飞动。天故纵。要老子南来，添得诗囊重。遥山翠耸。更淡淡斜阳，萧萧落木，感慨古今共。人间世，何处祥麟威凤。繁华一枕春梦。江湖无限闲风月，待我往来吟弄。君莫痛。看起舞纷纷，踏破中宵瓮。深杯自捧。便唤起湘累，汨罗江上，沉醉是奇供。"}