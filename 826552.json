{"id":"826552","title":"一萼红·和古微丈花步里联吟纪游之作，仍依姜韵","dynasty":"清末近现代初","author":"张尔田","text":"古帘阴。飐船唇碎雨，华烛吐红簪。扶月钩阑，低花竹桁，欢梦如醉消沈。漫惆怅、城东步屧，听唤客、园柳变鸣禽。故榭烟芜，曲坊莺老，那处重临。回首凭春池畹，念芳时俊侣，寂寞关心。波载花娇，岩皴玉瘦，苔屐翻阻幽寻。甚时更、兰襟泛雪，溯溪才、妍唱换兼金。怕约轻鸥未来，蝶径香深。"}