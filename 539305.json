{"id":"539305","title":"酒房戏为长庆体示四郎侄","dynasty":"明","author":"王世贞","text":"且问吾家小杜康，泼醅浓醁许谁尝。软炊新稻真珠粒，细压寒槽白玉浆。泻出流霞偏让色，滴来甘露有生香。休论染指涎先下，任遣持螯手自忙。昼要督邮缸底静，宵防吏部瓮头狂。十年奔走愁为伴，万里归来醉是乡。席上清樽仍北海，城中旧侣有高阳。秫田已满七百斛，泥饮从今三万场。漉后葛巾堪倒戴，颓时藜杖好扶将。凭教卯酌还丁夜，不拟人间唤索郎。"}