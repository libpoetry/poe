{"id":"571832","title":"送刘都谏左迁辽东苑马寺簿","dynasty":"明","author":"袁宏道","text":"三年忧国计，髸发飘霜霰。世事阅飞波，场偶观时变。辽阳虽左谪，前箸可借便。昔时风闻者，眼可得而见。倭奴逼朝鲜，虚费百亿万。竭尽中国膏，不闻蹶只箭。东虏近乘胜，虚声震京甸。我兵折大将，腹背两受战。辟如相扑人，举手先救面。弃远固不可，失近岂为善。公宿负奇策，下马可措办。志士立功名，不在麒麟殿。卑官如冶场，英椎听锻鍊。奇谋若可展，簿尉何足厌。胸臆不得行，三公犹为贱。"}