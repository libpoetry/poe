{"id":"713691","title":"垂老 其一","dynasty":"明末清初","author":"屈大均","text":"垂老心多忧，饮酒未尝旨。上忧忧老亲，下忧忧稚子。稚子始匍匐，其一六龄耳。长者及九龄，已赴黄泉矣。次者葬秦淮，下殇以疮痏。两女亦婴孩，饥寒殊未已。呱呱满膝前，无钱致饼饵。我生拙经营，甘贫已三纪。采薇成不仁，洁身累妻子。谁使廉夫刚，鲍焦终槁死。"}