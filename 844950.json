{"id":"844950","title":"送春日画海棠因题四绝亦古人感时物之意也四首","dynasty":"清末民国初","author":"曹家达","text":"春寒恻恻独成眠，一片春愁化晓烟。莫怪潘郎憔悴甚，赵家残梦已当年。重帘深锁罢春游，输与东风肯自由。燕子不归花落尽，枉教烟雨湿春愁。人间天上两悠悠，无计留春且自休。曾记花时烧烛夜，小阑干外月如钩。淡烟袅袅界重檐，催取融红入镜奁。只恐夜深春睡足，东风消瘦月当帘。"}