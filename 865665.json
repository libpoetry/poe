{"id":"865665","title":"丰城道中","dynasty":"宋","author":"邓深","text":"西风著衣袂，凉意晓来加。宿露眩光彩，朝阳湿精华。人烟互疏密，物色兴叹嗟。喧嚣鸭子市，萧索渔人家。皂裙妇多跣，及冠男犹髽。挽犁并双牸，截江横流沙。佐饭缺蔬茹，作糜和鱼虾。湖田不薅草，沙畦多莳麻。露空立禾架，结屋卧牛车。水叶枯荷芰，山果瘦梨楂。乌桕动千树，杂木不一丫。缘塍豆欲实，编篱槿才花。三分莫问酒，一啜不可茶。行行入暮烟，两两数归鸦。联步得姻戚，浪语殊欢哗。毕景自忘倦，所历不觉遐。问宿于谁馆，有轩临水涯。暗壁飞蝙蝠，皓月升虾蟆。式盘叠饼饵，击缶出旧瓜。携来尚馀樽，取酌如流霞。少饮不必醉，遣兴固自嘉。欲眠复出门，渔灯认蒹葭。"}