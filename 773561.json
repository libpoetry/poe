{"id":"773561","title":"红头屿木盘木船泥碗歌","dynasty":"清","author":"梁成楠","text":"木盘三尺谁所斲，其制不雕复不琢。老髯好事作盘铭，铭字中央周四角。刳木为舟长尺咫，黑白二文皆两已。土簋土型分始见，混沌胚胎拙无比。老髯摩挲向予语，南溟之南番所处。火烧屿与红头屿，有如东西列两序。火烧屿有汉人至，舶来或载漳泉器。红屿诸夷但闭关，汉人不入昆明地。葡萄酒，淡芭菰。大瀛人，以为娱，口腹同嗜彼独无。干戈揖让何多事，结绳制字胡为乎。寄译象鞮皆不用，指天扪腹声呜呜。我闻有虞制器始用漆，日本漆师称第一。舟楫之用济不通，火轮奇妙逾神工。汝定哥窑纷制作，洋瓷缕采黄金错。金车玉辂本椎轮，茹毛得饱思猩唇。玉杯象箸莫太息，却怪先为火化人。髯乎莫笑红屿器朴拙，太朴不完生诡谲。弧矢收威震炮车，九州四海皆流血。何如民物尚得古人意，规矩高曾良不啻。反本复始当有时，愿君宝此勿轻弃。"}