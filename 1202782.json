{"id":"1202782","title":"木兰花慢 赋芙蓉杏花","dynasty":"元","author":"王恽","text":"听夜来微雨，甚一霎，过东墙。爱活色生香，芙蓉标格，暖贮春光。珑松宝团琼缀，笑海棠、能睡更无香。烂漫宋郎心眼，风流时世新妆。少年走马杏花冈。句惹兴偏长。记夸酒青旗，树头招飐，唤客初尝。别来吴姬粉面，比旧年、风韵转芬芳。似觉生红闹意，未容说与东皇。"}