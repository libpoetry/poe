{"id":"402402","title":"风流子 骊山华清池","dynasty":"近现代末当代初","author":"张伯驹","text":"周唐天子太多情，掷宝器，换佳人。看烽火虚惊，褒姬微笑，浴波偷觑，妃子轻嗔。甚羯鼓，无端催绮梦，云雨散成尘。犬裔东来，神移九鼎，马嵬西去，变起三军。蛾眉非误国，鸳鸯知倚傍，未解司晨。争似喧宾夺主。牝雉金轮。叹钿盒同心，有人补恨，檿弧遗血，何地招魂。想有龙漦化水，千古犹温。"}