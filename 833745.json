{"id":"833745","title":"采绿吟 上巳日小园桃花犹盛，柬招伯严、石甫、午诒、公倩小集","dynasty":"清末民国初","author":"樊增祥","text":"曲水流觞日，想绮陌草暖云香。吾庐可爱，茜红庭院，新绿池塘。素心人未远，青笺去，几经马肆鸡坊。待羊求开三径，桃花含笑相望。低咏丽人行，谁曾为罗衣珠衱惆怅。隔竹听跫音，且笑抚斜阳。念人生对酒当歌，还摹写兰亭两三行。江南乐，今夕斗茶，明朝乞浆。"}