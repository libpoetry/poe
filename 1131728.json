{"id":"1131728","title":"临江仙","dynasty":"宋","author":"管鉴","text":"昨日武陵溪上雪，今朝特地开晴。故留佳景付行人。琼田千顷熟，琪树万株春。好是长松飘坠屑，天花时下缤纷。桃源何处更寻真。腰悬明月佩，直访玉华君。三月更当三十日，留春不住春归。问春还有再来时。腊前梅蕊破，相见未为迟。不似人生无定据，匆匆聚散难期。水遥山远谩相思。情知难舍弃，何似莫分飞。"}