{"id":"1122195","title":"采莲曲","dynasty":"宋","author":"俞桂","text":"朝露湿妾衣，暮霞耀妾瞩。一叶小如瓜，去住无拘束。兀棹歌采菱，袭袭薰风足。芦叶映港清，捉对鸳鸯浴。莲中有苦心，欲折手还曲。折莲恐伤藕，藕断丝难续。西湖西畔荷花多，扣舷女儿娇唱歌。道旁骏马金叵罗，欲住不住横秋波。放船却入花深处，临流照妆噤不语。南山起云北山雨，折得荷花不归去。弄波惊起鸳鸯双，水珠溅湿芙蓉裳。恨无飞羽致汝旁，溯渑从之云路长。"}