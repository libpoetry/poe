{"id":"584495","title":"读南皋冬日郊行赋","dynasty":"明","author":"黄衷","text":"纪叙戒南景，吾土尚幽美。野柽绿辞叶，涧草缀寒蘤。巾车骛近郊，引瞩宛百里。陂陀亘如濯，我仆罢挥泚。森松韵风簧，泉冷逗芳乳。晨晖且欣欣，逸迹况几几。杜陵振古豪，策蹇逐桃李。何如觅戴翁，雪棹剡溪涘。蛇虺蛰未固，豺虎纷向市。幸君遄其旋，阴飙暮方驶。"}