{"id":"980742","title":"永遇乐","dynasty":"宋","author":"晁端礼","text":"雪霁千岩，春回万壑，和气如许。今古稽山，风流人物，真是生申处。儿童竹马，欢迎夹道，争为使君歌舞。道当年、蓬莱朵秀，又来作蓬莱主。一编勋业，家传几世，自是赤松仙侣。青琐黄堂，等闲游戏，又问乘槎路。银河耿耿，使星今夜，应与老人星聚。要知他、秋羹消息，早梅初吐。"}