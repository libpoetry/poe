{"id":"843681","title":"奉和实甫观察原韵 其二","dynasty":"清末民国初","author":"许南英","text":"浮槎为我难中民，清节和神泽似春。儒将流风君借寇，黍苗膏雨伯思郇。结交肝胆同盟血，誓许头颅不惜身。记得白龙庵里会，澧兰沅芷忆佳人。赤嵌孤岛萃狼烽，仁轨天生间气钟。毗舍耶山开一局，婆娑洋海隔双重。残山剩水呼仓葛，晚岁寒天见老松。竟使葫芦依旧样，紫桥尚有黑旗纵。元武旗撑五丈峣，扶桑霸气黯然消。不甘披发冠冠楚，犹是章身服服尧。议院广开民主国，版图还隶圣明朝。请看强弩三千彀，鹿耳门前射怒潮。茶樟矿炭萃菁华，况有金苗日拣沙。争羡五行山献宝，忽惊两度炮开花。纸糊媪相贻蜂虿，钱赐金人豢豕蛇。失马塞翁浑祸福，问天欲泛斗牛槎。投笔从戎恋虎头，巨川欲济苦无舟。涕零阙下陈同甫，谈笑军前李邺侯。仗剑定应除丑虏，执鞭窃愿逐豪游。满腔热血向谁洒，诸葛先生近豫州。"}