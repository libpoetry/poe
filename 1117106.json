{"id":"1117106","title":"食樱笋二首","dynasty":"宋","author":"苏辙","text":"一旱经春草木焦，朱樱结子独盈条。盘中宛转明珠滑，舌上逡巡绛雪消。仰嗫佳人露犹湿，偷衔啼鸟语尤娇。南方荔子争先后，羞见炎风六月烧。林竹抽萌不忍挑，谁家盈束伴晨樵。箨龙似欲号无罪，食客安知惜后凋。不愿盐梅调鼎味，姑从律吕应箫韶。林间老死虽无用，一试冬深雪到腰。"}