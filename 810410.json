{"id":"810410","title":"留别松山观察以皇恩只许住三年为韵","dynasty":"清","author":"余文仪","text":"忆昔长安道，同时侍玉皇。公方翔凤阁，予谬含鸡香。公才简帝心，捧檄来闽疆。予亦衔命出，连镳共一方。长溪接三山，灯火每相望。三山领十郡，公政惟春暄。愧予持布鼓，安敢拟雷门。虑囚参末议，稍稍窥篱樊。左提复右挈，卵翼感殊恩。正期侍颜色，朝命移朱幡。朱幡出东宁，未至民先喜。东宁本荒服，伏莽多虎兕。吏黠营奸私，荆蓁欺兰芷。下车公毅然，为水不如火。期月风肃清，千里歌乐只。三载政大成，青草生囹圄。受代及瓜期，承乏适命予。竭蹶步后尘，鲁直公独许。不惜屈天潢，谓予长马齿。告予旧政教，相勖敦古处。送公往朝天，公去予独住。坐公政事堂，尺寸守公度。宽猛本相济，非敢妄攀附。抚公旧松桂，复思新雨露。邮传秉节回，双旌喜重渡。村社久巡历，风土公素谙。立马迎前驺，呼声乐且湛。公治推至诚，风雨皆和甘。予惟谨受教，举一思反三。独搔旧头颅，顾影殊自惭。白日去鼎鼎，青鬓换华颠。政绩无可纪，素餐年复年。君恩许放归，山足尚轻便。布衣款戟门，重申旧缠绵。愿公崇令德，报国仗大贤。"}