{"id":"314888","title":"小梅花·己卯淞滨岁晏，同大厂、贞白","dynasty":"现代","author":"龙榆生","text":"将进酒。邀宾友。何妨椎埋与屠狗。抚枯桐。送飞鸿。揭开青史几个真英雄。分羹骨肉夸刘季。燕雀焉知鸿鹄志。辨忠奸。古来难。堪笑一篙春水走曹瞒。思北固。寄奴住。百万樗蒲乌足数。歹朱殊。帝城居。龙盘虎踞付与秃头奴。仓皇急劫凭谁语。身外是非云外趣。口滔滔。乐陶陶。争放摩苍豪气委蓬蒿。"}