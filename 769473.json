{"id":"769473","title":"齐天乐  读金陵诗文徵所录畴丈遗著感赋","dynasty":"清","author":"王鹏运","text":"一从玉局飞仙去，清琴久尘凄调。落月牵愁，惊涛撼梦，谁访茂陵遗稿。虚堂夜悄。尚仿佛平生，奋髯悲啸。莫赋招魂，惹他幽恨到华表。堂堂忠孝大节，丛残文字里，谁證孤抱。郭泰人师，灌夫弟畜，惭负针砭多少。元亭梦杳。叹我亦无端，鬓丝衰早。弹泪西风，霜空孤鹤渺。"}