{"id":"699034","title":"潞河别曹能始","dynasty":"明","author":"徐熥","text":"悲歌燕市筑，归兴潞河船。作客有何意，还山仍种田。穷猿投散木，饥鹘倦遥天。以我空囊故，怜君损俸钱。流落谁如我，艰危况别君。渡淮三伏雨，瞻阙万重云。杀气旌旗满，哀声鼓角闻。临岐双涕泪，不独为离群。昔年同献赋，此日尚沉沦。我有恓皇泪，君怜弃置身。黄尘归路客，白发倚门亲。不尽消魂意，哀歌难重陈。久已歌黄鸟，还劳赋白驹。心雄犹短剑，目断更长途。去住总归客，行藏空腐儒。故园关百虑，何敢畏驰驱。"}