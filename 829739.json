{"id":"829739","title":"送蜕庵先生赴燕市","dynasty":"清末近现代初","author":"柳亚子","text":"湖海萍踪几十年，灵光鲁殿独岿然。忘年我自惭无状，好士君真有夙缘。垂老终偿精卫志，破家谁忆子文贤。蒲轮束帛徒虚语，珍重黄尘漫著鞭。青衫白发泪痕频，跌宕名场旧酒人。阳羡买田苏玉局，沅湘去国屈灵均。东风已惧嬉春晚，南浦何堪饯别新。此去长途千万里，燕云吴树奈伤神。"}