{"id":"1120395","title":"东宫出示和御制秋怀诗恭和二首","dynasty":"宋","author":"周必大","text":"沛宫歌风云，威德加四海。雄词照千古，编简亦光彩。惟皇与同符，兴寄秋序改。宸章振远响，寂寞喑众籁。有如凉飙来，残暑去安在。愿言扫氛曀，廓廓天宇大。寒露零太空，清诗出少海。昭融备万象，众目眩符彩。二南可无愧，一字不容改。金声玉振之，辽邈庆霄籁。毫芒落人间，神物护在在。惟惭小儒懵，未易识其大。"}