{"id":"792929","title":"壬戌重阳后三日偕清纯拙安陪家一如丈汝仪东墅小园看菊分赋得看字","dynasty":"清","author":"王泰偕","text":"重阳以前菊未开，匝旬不来开已半。花身一一大于拳，玉立亭亭气傲岸。五色纷披照眼迷，花光人影相淩乱。六枳篱下景清幽，惭无卮酒来浇灌。主人之意亦堪嗤，煮茗代酒慇勤劝。惟有花枝解人意，朵朵迎人出墙畔。有花无酒兴难酣，欲嚼花瓣当酒算。相将大笑向花辞，明朝携酒重来看。"}