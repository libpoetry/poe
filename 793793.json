{"id":"793793","title":"登上方峰","dynasty":"清","author":"李寄","text":"独游如瞽者，山径贸贸去。歧路耸两肩，苍茫左右顾。小心问路人，应答音龃龉。途遇香客李，暗空耀一炬。导我选胜行，泉石历历数。既过莎萝坪，上方峰蓦竖。定议先往游，少憩整部伍。选锋望峰进，少年兢起距。笑我谢懦足，余勇吾贾汝。巉崖实面迎，侧石如相拒。虽有铁绠垂，仰视退几步。如士初从军，即与巨敌遇。未尝习刺击，安得不悚惧。前者既跻攀，腾身余自鼓。手足先后移，一失不复取。闻昔万历初，锁断堕几许。四十有八人，于此跌成腐。倚壁为长叹，游兴宁少沮。吴秦三千里，容易到此土。肯效羊公鹤，当场不复舞。志一则气从，斯须过险阻。岩花纷缀邑，实立见松树。鸟道出没盘，石洞云霞伫。徙倚望同游，便捷如猱鼠。回头招我上，绵力分外努。十里跻峰巅，倒地伸两股。喘定舒望眼，颓阳促去侣。纷纷缘崖下，寥廓湛天宇。峰色泥孤客，高寒难久住。踉跄逐残照，峥嵘踏旧路。徒惊上下劳，不见登临趣。恍惚梦中游，醒不知其处。"}