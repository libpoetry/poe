{"id":"815689","title":"与枢直旧友追话诸老轶事因志其语","dynasty":"清","author":"郭曾炘","text":"图谶说淳风，祸唐知不免。乡曲老书生，乃亦妖梦践。前生故渺茫，置身忽鼎铉。私印默自镌，画禅且游衍。南厓非奸相，门下乞削籍。谬种孰流传，亦被春秋责。和战处两难，群矢期中的。智哉卫足葵，急流能勇决。少年冯涿州，晚慕傅春和。推贤亦下士，赡智犹足多。调护骨肉间，披诚无媕阿。咄咄双桂轩，退食谁见过。烽火照甘泉，宫车急西迈。七十秃老翁，抱印趋行在。八议首懿亲，青蒲偶独对。吕端不糊涂，沈默姑养晦。藏地连西南，全蜀藉屏蔽。维州已归顺，庙谟忍轻弃。桑榆犹及收，荐贤亟自代。碧血埋苌弘，谁理西康议。"}