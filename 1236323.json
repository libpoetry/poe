{"id":"1236323","title":"思明州","dynasty":"元","author":"陈孚","text":"风吹蛮雨滴芭蕉，杵臼敲残夜寂寥。留得孤灯床榻畔，思明州里过元宵。手捧槟榔染蛤灰，峒中妇女趁墟来。蓬头赤脚无铅粉，只有风吹锦带开。鹿酒香浓犬彘肥，黄茅冈上纸钱飞。一声鼓绝长鎗立，又是蛮巫祭鬼归。毒虫含弩满汀沙，荒草深眠十丈蛇。遥望天边红似火，瘴云飞落木棉花。刺竹丛丛苦笋生，山禽无数不知名。元宵已似春深后，龙眼花开蛤蚧鸣。"}