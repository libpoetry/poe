{"id":"508454","title":"送陶进士希文南还","dynasty":"明","author":"倪谦","text":"丹穴有凤雏，夐出风尘表。振羽凌紫霞，翩翩五云绕。一朝览德辉，下翙梧冈晓。和鸣叶九奏，快举愕群鸟。方冀巢阿阁，更许浴灵沼。何为铩其翮，相违向中道。依依送将归，开尊写襟抱。灵物孰能遗，岁寒宜自保。嗤我本潜鳞，尚逐鱼在藻。终当入蓬瀛，相从拾瑶草。"}