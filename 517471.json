{"id":"517471","title":"赠李道士","dynasty":"明","author":"王称","text":"大朴已散玄风浇，函关紫气腾赤霄。迩来蓬壶几清浅，孙枝秀出何飘飘。君从胡来载云轺，仙裾摇曳凌晨朝。紫皇天上吹碧箫，左揖羡门右松乔。东祈若华寿西母，麻姑绿鬓颜未凋。有时驭列缺、携招摇，頫降昆吾丘，饮我长生瓢。霓为铃兮风为马，白日羽翰何翛翛。吾将挈日月以观乎无始，与夫子兮游遨。"}