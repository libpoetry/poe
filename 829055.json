{"id":"829055","title":"和梅花馆主见赠原韵二首","dynasty":"清末近现代初","author":"吕碧城","text":"风雨关山杜宇哀，神州回首尽尘埃。惊闻白祸心先碎，生作红颜志未灰。忧国漫抛儿女泪，济时端赖栋梁才。愿君手挽银河水，好把兵戈涤一回。新诗如戛玉丁东，颁到鸿篇足启蒙。帷幄运筹劳硕划，水天摛藻见清聪。光风霁月情何旷，流水高山曲未终。霖雨苍生期早起，会看造世有英雄。"}