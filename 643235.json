{"id":"643235","title":"送吴司幕秩满之京","dynasty":"明","author":"胡奎","text":"歌南薰，调素琴，人生会合无古今。古人不爱暮夜金，今人岂无古人心。河南吴公好孙子，脩髯如漆心如水。三年赞画简书劳，芙蓉幕下清风起。调素琴，歌南薰，南阳宗资今见君。江花冥冥江水春，百丈牵船登要津。凤凰池上恩波重，天官考绩承天宠。冥鸿万里决浮云，自古有才当大用。"}