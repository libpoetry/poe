{"id":"518225","title":"题长江万里图为赵中道赋","dynasty":"明","author":"唐文凤","text":"一廛老屋城南隅，读书乐道非愚夫。西川有客踏秋雨，访予手把长江图。披图细数经行处，天山白积银为树。冰澌暖沁六月流，雪波怒向三巴注。蜀江溶溶远纡回，巨灵擘破巫峡开。势雄地束不得逞，直走万丈疑奔雷。瞿塘滟滪天下险，巨石双分锐磨剪。盘涡每忧巨浸深，冷喷犹嫌急波浅。人鲊瓮头云结愁，馋蛟昼舞寒风秋。至喜亭边可贳酒，秭归县前仍舣舟。荆湘荡漾平于掌，蒲帆箭疾飞双桨。苍龙山露翠烟中，白虹水接银河上。岳阳楼高明月凉，仙人踏冷鹤背霜。玉箫吹碎丹凤语，宝剑拭动青蛇光。洞庭茫茫接彭蠡，千里相望同尺咫。无情五老苍颜凋，含羞二姑黛鬟美。扬澜潴滀鄱湖宽，水府冯夷严守关。明珠泣坠渊容怨，冰绡织就鲛人闲。枭矶秉灵孙小女，冷风倏度神巫语。客回望尽江东云，鸟归带得淮南雨。须臾放棹下金陵，蓬莱宫阙高崚嶒。黄衣圣人御宸极，紫雾冲霄王气腾。浪游历记万馀里，愕梦惊魂几悲喜。江花江水兴无穷，点染丹青烦画史。赋诗题画心悠然，才思安得如涌泉。酒酣击节唾壶缺，长歌杜陵壮游篇。"}