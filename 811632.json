{"id":"811632","title":"京师九日同人慈仁寺祭顾先生祠呈同集诸君子","dynasty":"清","author":"左宗植","text":"有明三百年，贤哲迈前世。惟有经学衰，末流益虚伪。侈口谈性道，枵腹薄经济。人才日猥下，国步遂陵替。先生百世士，生值明之季。风雨自难鸣，松柏抗寒岁。著述综百家，贯穿天人际。起例托洪王，精博拔其萃。杨王固不论，国朝亦少二。阎毛犹屈强，江戴乃孤诣。斯文何汉宋，通儒自无蔽。学古在于通，真是有公议。潜邱五十条，谲觚六七事。音学亦一端，汀芒讵为累。学途有戈矛，旷世一感喟。尼父当衰周，微管笔袖词。诸葛佐孱蜀，申韩亦可师。立言三不朽，俊杰乃识时。明祚昔云季，纲维久陵迟。筹兵无严城，措饷竭九釐。荐绅斗门户，坐视鼎社移。东南踵敝化，鲁戈讵能挥。先生丁横流，蒿目时事非。风尚许六代，富强奖秦随。大声而疾呼，用援溺救饥。事云竟何及，或为异代资。海运终见行，场盐必改规。其余二三策，善用多时宜。事有穷乃变，贤者早见之。迂缓与杂伯，可笑忘诋諆。吾乡王先生，忠孝乃天宠。间关寇贼中，埋名落徭峒。计脱父与兄，艰危见智勇。隆武颓残曦，薇蕨采荒茸。楼居三十年，著书七十种。学派得横渠，故训翼郑孔。微言大义炳，百世蓍蔡奉。余论斥天主，眦裂始作俑。圣朝采遗书，凿楹出圭珙。余者三百卷，捃束委尘塕。雕版未能半，望蜀财得陇。先生与船山，著述间伯仲。所嗟生并世，姓字不相诵。九京如可作，道谊金石重。讵待歌沧浪，魂梦劳倾动。今日已重九，城郭秋气爽。雅游从群贤，载酒谒遗像。平生书局随，席间劣函丈。华檐芘髡缁，藻井护龙象。尚德抑虚无，后死有吾党。云何祀二百，社祭典久旷。繄赖张与何，祠构事草创。青红坏壁侧，三楹位东向。罗拜十七人，祭酒布衣长。精神感冥漠，灵魄接惝恍。想见两度游，白发倚筇杖。将身王尼车，戴首逢萌盎。沈吟述古作，惨澹旧京唱。空余两髯叟，旧识孤鹤状。尽日号西风，寒涛送悲壮。"}