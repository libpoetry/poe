{"id":"506834","title":"送大参连士平考绩还江西","dynasty":"明","author":"杨荣","text":"连氏旧名阀，奕叶联簪缨。衣冠照云日，诗礼相继承。君昔英妙年，意气摩苍冥。肄业庠序中，交游皆俊英。丽泽互滋益，断金坚素盟。群疑日分剖，志笃学乃成。闽藩棘闱开，多士推先登。骥足骋周道，鹏翮快云程。东风遂高举，黄甲书姓名。峨峨獬豸冠，出入蒙恩荣。绣衣炳文彩，柏府扬英声。棱棱晓霜肃，皎皎秋蟾明。九载陟薇垣，持操固有恒。江西古大藩，自昔称地灵。湖江属襟带，控引瓯与荆。君至赞旬宣，翼轸腾光精。恩惠洽黎庶，田野安以宁。芃芃粳稻黄，蔼蔼桑柘青。箫鼓千万家，弦歌十三城。善政既云就，考绩来天京。相逢话心素，适慰离别情。九重奏最罢，遥遥复南征。维时大火流，渐觉天气清。梧叶坠金井，凉飙夺炎蒸。侵晨出都门，别酒聊共倾。膏车促言迈，分手情不胜。官河动双橹，彷佛鹅鹳鸣。鲸波息奔骇，万里如掌平。到官及秋暮，黄菊正芳馨。爰与众君子，报国殚忠贞。勋崇誉望高，当与庐岳并。"}