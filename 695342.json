{"id":"695342","title":"九峰十景 鸡笼奇峰","dynasty":"明","author":"林光","text":"嵩脉来迢迢，鸡笼峰突起。不是烟霞心，貌来那得似。潭水淀深深，石岩虚洞洞。主人不归来，仙子偷玩弄。蹲踞压巅崖，琼瑶肖天产。晨风扫寒霾，光夺诗人眼。南来驱六丁，垂鼻忘战斗。身韬一片云，寂寞閒宇宙。点点抱阳峰，顾恋如子母。欲知无言妙，更问山中叟。焦山夜来雨，澎湃复萧瑟。恍然杨子江，翻动蛟龙窟。乌头疗白头，种药堪自足。日长陟高坞，心洗千挺玉。白云锁关门，森松更笼嵷。不纳寻源人，伊谁话真汞。月照马驮山，秋气清人骨。马驮驮不去，千古一轮月。活活夹山来，悠悠双眼觑。欲知流不穷，更认泉来处。"}