{"id":"998501","title":"题毛彦谟容膝轩","dynasty":"宋","author":"傅察","text":"夫子负异才，端若会稽笴。平生怀刚肠，于世少许可。文词类激昂，议论耻媕婀。高名三十年，坐此常坎坷。同时英俊流，往往步青琐。归来乐箪瓢，琳宫得安坐。小轩仅容膝，陋巷生堀堁。唯馀豪侠气，屡折每不挫。却视利名场，终身系缰锁。生虽华屋居，死或翳蓬颗。固知宇宙间，所有终非我。但当清吾心，馀事等么么。"}