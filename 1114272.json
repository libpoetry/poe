{"id":"1114272","title":"次韵谭彦成学士早春","dynasty":"宋","author":"李弥逊","text":"花蕾催红欲啭莺，新愁偏傍鬓毛生。犹怜稚子能赊酒，烂醉春盘碧涧羹。幽栖不寄绝交书，车马从喧卖酒垆。卧转午阴春睡足，却寻峰树数花须。十二楼台白玉成，云车翻日上觚棱。太平何许同民乐，天阙双龙护一灯。渺渺家山水四涯，秋风曾忆醉黄华。马头不识南塘路，又看咸阳二月花。风絮萦寒昼拥炉，枝头犹得暗香馀。折来不拟供尊俎，静对翛然一榻书。"}