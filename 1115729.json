{"id":"1115729","title":"舟过城门村清晓雨止日出","dynasty":"宋","author":"杨万里","text":"五日银丝织一笼，金乌捉取送笼中。知谁放在扶桑树，祗怪满溪烟浪红。深村可笑是居民，生长深山野水滨。总出篱东携稚子，走来岸上看官人。䰒松睡起揽诗编，信手翻来诵数篇。忽有篙声仍绝叫，隔篷知是上滩船。行人都上半山青，记得前朝傍险行。左右回身看不彻，两边已失一滩声。地锦花铺地锦衣，碧茸上织紫花枝。垂杨舞罢莺停唱，不捲华絪待阿谁。"}