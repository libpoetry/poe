{"id":"869949","title":"王书记以近诗三篇相示各摭其意以诗赓之 其三 呈景仁","dynasty":"宋","author":"司马光","text":"剑山中断融为川，清江双流郁回旋。沟塍阡陌粲如绣，香粳紫芋皆良田。地灵物秀气淑美，由来衮衮生英贤。朝家文明所及远，于今台阁尤蝉联。猎缨鸣佩走声望，出入金马如云烟。奈何应辰独壈坎，华发未得离宾筵。玙璠悬黎已为宝，结绿岂得偏弃捐。愿君弹冠自重惜，邑人行诵子虚篇。"}