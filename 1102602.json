{"id":"1102602","title":"陈登父和再用韵奉答共说江南杜禅","dynasty":"宋","author":"俞德邻","text":"煌煌光明宫，中有西方人。当年修何道，辛苦踰十春。道成就空灭，姬周遽嬴秦。空令亿万劫，稽首金色身。我无忍辱行，独立招众嗔。常愿习净业，趺坐脚不伸。向来宿木下，亦颇钟梵邻。傲睨远公社，沈冥栗里醇。终然守陋巷，尚友颜生仁。岂伊石头路，行行欠频频。百年三万日，奄忽如飙尘。痴人昧非想，念念生疏亲。何当见佛影，国清甘爨薪。"}