{"id":"564052","title":"与友人草堂小酌","dynasty":"明","author":"孙承恩","text":"闲居寡晤语，二妙喜过从。倒屣竹径间，焚香草堂中。呼儿具鸡黍，杯盘愧匆匆。所贵意味真，岂在品物丰。云阴暑气微，左右动凉风。但恐日夕至，不计樽罍空。话言及出处，惜我性乖慵。人生贵自适，颛蒙讵能同。酒酣起纵步，银蟾已生东。长揖送二妙，矫首冥飞鸿。"}