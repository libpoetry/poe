{"id":"1083708","title":"次韵李光祖瑞香","dynasty":"宋","author":"史浩","text":"石蹊万折冻欲裂，两岸梅英照天发。于中更有锦薰笼，芳菲不待勾萌达。奇姿苒苒来仙源，从此横枝不直钱。东风零乱委泥土，只为山家作玉田。岂若夫君有真色，紫葩碧叶从初得。几将消息露人间，纷纷尘俗谁能识。晚居卢阜声名飞，蕙帐悠悠春梦迟。起来鼻观犹馥郁，杖藜便觉香风随。夭桃谩说燕脂染，落絮徒云白毡糁。品题一著佳客称，并使丁香风味减。蓝溪夫子诚好事，赠我此花良有为。平生岩壑在胸中，培殖根荄年不记。故应谓我知花谱，千夫綵綷来吾圃。拜嘉欢喜不敢当，直欲美芹羞帝所。昔扈龙舆白石川，回銮小憩玉津园。曾见此花千百本，较量今者端无前。若居御苑逢膏泽，车载盆栽惟所适。吾王顾盼即生春，不费阳和些子力。"}