{"id":"261627","title":"玉蝴蝶·竹舫斋中醉别","dynasty":"清代","author":"丁之翘","text":"醉罢三通樵鼓，起来作别，烟月苍茫。为访城南，老衲又扣禅房。犬牢牢、竹篱夜静，松冷冷、土壁苔荒。启云堂。旃檀香灺，稽首明王。徜徉。一谈一笑，或行或坐，宾主相忘。忒也轻狂。通宵幽课兴偏长。抚金徽、引商刻羽，涤破砚、泼墨生香。只琴张。冥心缄口，宴坐绳床。"}