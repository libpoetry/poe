{"id":"693111","title":"挽胡休复庶常八章","dynasty":"明","author":"沈守正","text":"嗟予鲜兄弟，踽踽叹孤踪。自获金石交，道义塞心胸。南山同豹隐，各各擅雕龙。何图相弃捐，中道不能从。两提长安策，一鼓杨子枻。三往成万里，名□心含悌。犹记誓归来，买山因薜荔。思旧百感生，荼毒甘于荠。癸卯我先子，癸丑先我鸣。玉堂方寸地，得子倍光明。青藜未及燃，帝报玉楼成。清霜零四月，哀慕何时平。流言不可信，三至犹疑之。啧啧似巳真，镇情强自持。一开尚宝书，泪出如漏卮。少别昔寤叹，奈何长相思。曾是未十月，两夺我良人。梅岭千丈险，燕山十尺尘。故衣渍新泪，斑斑错锦茵。老眼非东海，不久成枯津。二子既先驱，我来应不久。不见苏门人，推挽如相趋。共享南面乐，梁笱遑惜后。第恐鬼无知，深松徒酹酒。长夏迓灵輀，悲凉赤日生。所经皆旧迹，安能掉臂行。萧萧新白杨，未树如有声。子真钟子期，予□范巨卿。遗文数十卷，入雅复兼风。古人三不朽，所嗟功未崇。丹穴有奇羽，如日方曈曈。聊以慰生存，冥漠若为通。"}