{"id":"836341","title":"双双燕 唐园玩月","dynasty":"清末民国初","author":"聂树楷","text":"园亭秋暝，渐檐挂疏星，廊空香雾。冰轮洗出，照我昔曾游处。忽忽华年暗度。喜月色依然如故。一层近水楼台，不在昆池劫数。延伫。画桥微步。听何处箫声，玉人偷谱。疏狂杜牧，抚鬓漫伤迟暮。只惜无声冷露，正狼藉一庭桂树。仰看玉宇高寒。忍说乘风归去。"}