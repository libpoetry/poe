{"id":"765149","title":"谢陈金门法子赠端石砚歌兼索和诗","dynasty":"清","author":"张晋","text":"有生不能投笔起，破浪乘风行万里。黍稻难谋二顷田，饥寒碌碌惭妻子。金门先生哀我穷，持赠端砚相磨。自言此物足珍重，使我一拓文人胸。佐之楮先生，友以中书君。长日供挥洒，亦足张我军。嗟我以砚为性命，作歌欲报愁未称。昨夜西风吹林皋，故人不见心郁陶。诗情淋漓动十指，兴酣落笔神皆豪。拂君砚，濡我毫，墨池一泻飞寒涛。知君得诗应大笑，更为狂奴赓别调。"}