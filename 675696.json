{"id":"675696","title":"题桃花春禽","dynasty":"明","author":"殷云霄","text":"飘泊东南春巳去，孤帆未足三江路。风涛暂泊钱塘潮，云雾遥看富阳树。寻芳南屏来何迟，春花落尽无残枝。湖上浮鸥背我去，岩畔枯梅犹自奇。王君驰图开素封，黄鹂紫燕桃花红。似伤晚风娇不语，应识春色来相从。故园花鸟偏怜余，三载干戈未有书。捲图还之空叹息，陶家兰柳今何如。"}