{"id":"814827","title":"敬谒房师晓亭夫子并叩见太师母太夫人及二世兄三世兄退而志喜","dynasty":"清","author":"金朝觐","text":"春深燕寝昼凝香，竟许彭宣拜后堂。南极婺星临井络，可知爱日正舒长。翩翩公子擅风华，三凤齐名傲薛家。旧植兰台已成荫，新秋犹放榜头花。弹章朝奏五云端，台阁风生慄不寒。今日御屏书郡守，须知观察藉言官。衣钵和凝孰嗣徽，扶风绛帐两暌违。迩来自问无贪取，只算师门具体微。"}