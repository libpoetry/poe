{"id":"1217715","title":"夏日幽居效建除体呈友人","dynasty":"元","author":"陈镒","text":"建溪粒粟芽，中山千日醇。除忧与破睡，二物可策勋。满堂风月佳，足慰闲散人。平湖深且绿，况乃清无尘。定盟得高友，共守寂寞滨。执礼虽雅道，拘拘诚苦辛。破帽与短衣，且用完吾身。危机陷富贵，不如安贱贫。成亏亦何有，抱朴皆天真。收敛贵深密，用舍随诎伸。开帘对青山，朝夕烟光新。闭息观其生，阶篁绿初匀。"}