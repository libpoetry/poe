{"id":"522818","title":"赠王康边何四子","dynasty":"明","author":"李梦阳","text":"绵绵远道积，冉冉岁华晏。冰霜夕转严，星斗夜仍烂。兰缸照寒户，旅士怀乡县。方幸厕鳞翮，讵谓各分散。岐路忽在兹，山川复悠缅。王子万人特，英论薄烟汉。康生千里足，迈景速流电。瑰玮钦奉常，秀朗推中翰。冲标汎光蕙，逸思凌玄雁。所嗟异根株，逝矣悲霜霰。兴言念暌晤，佳期阻欢宴。"}