{"id":"1198915","title":"怀归谣","dynasty":"魏晋","author":"湛方生","text":"辞衡门兮至欢。怀生离兮苦辛。岂羁旅兮一慨。亦代谢兮感人。四运兮遒尽。化新兮岁故。氛惨惨兮凝晨。风凄凄兮薄暮。雨雪兮交纷。重云兮四布。天地兮一色。六合兮同素。山木兮摧披。津壑兮凝冱。感羁旅兮苦心。怀桑梓兮增慕。胡马兮恋北。越鸟兮依阳。彼禽兽兮尚然。况君子兮去故乡。望归涂兮漫漫。盻江流兮洋洋。思涉路兮莫由。欲越津兮无梁。"}