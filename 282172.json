{"id":"282172","title":"八归·郦翁偕泛舟虞山之麓，过鹁鸽峰翁氏墓庐","dynasty":"现代","author":"金兆蕃","text":"溪深柳浅，篱疏松密，臣玉尚有故宅。窥帘一片波光软，应念液池春閟。草满凝碧。昔昔暗通蓬岛梦，恨万里、高寒遥隔。莫更问、残劫龙天，尽许逭泉石。遐想当年誓墓，山灵知否，黯淡孤臣心迹。压檐云絮，绕庭霜叶，总是闲愁凝积。倚烟峦迥峙，好与斜阳吊今昔。双华表、令威归也，不奈荒寒，空堂风雨夕。"}