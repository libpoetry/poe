{"id":"691088","title":"京都十景（录八首） 琼岛春云","dynasty":"明","author":"李东阳","text":"瑶峰独立倚空苍，云去云来两不妨。旋逐春寒生苑树，更随晴日度宫墙。玉皇居处重楼拥，太史占时五色光。若与山龙同作绘，也须能补舜衣裳。太液池头春水生，更无风雨只宜晴。鸟飞不动朱旂影，鱼跃时惊彩枻声。天上银河非旧路，人间瀛海是虚名。何如周囿开灵沼，长与君王乐治平。剑戟森严虎豹蹲，直从开辟见乾坤。山连列郡趋东海，地拥层城壮北门。万里朔风须却避，千年王气镇长存。磨崖拟刻燕然颂，圣德神功未易论。蓟丘城外访遗踪，树色烟光远更重。飞雨过时青未了，落花残处绿还浓。路迷南郭将三里，望断西林有数峰。坐久不知迟日暮，隔溪僧寺午时钟。霜落桑乾水未枯，晓空云尽月轮孤。一林灯影稀还见，十里川光澹欲无。不断邻鸡催短梦，频来征马识长途。石栏桥上时翘首，应傍清虚忆帝都。往事虚传郭隗宫，荒台半倚夕阳中。回光寂寂千山敛，落影萧萧万树空。飞鸟乱随天上下，归人竞指路西东。黄金莫问招贤地，一代衣冠此会同。别苑临城辇路开，天风昨夜起宫槐。秋随万马嘶空至，晓送千旓拂地来。落雁远惊云外浦，飞鹰欲下水边台。宸游睿藻年年事，况有长杨侍从才。鸣鸠将雨过东林，细草青郊望转深。润入土膏春脉脉，暝含山色昼沉沉。寻花问柳游人兴，荷锸扶犁野老心。见说帝城多景物，春晴未必胜春阴。"}