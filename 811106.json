{"id":"811106","title":"虞美人 平原君生前小诗有“落花小院夕阳黄”之句，词旨凄婉，惜全首缺落，借填二词，以志哀悼","dynasty":"清","author":"王策","text":"恼春心事消魂景。并入香奁咏。落花小院夕阳黄。谱得晚窗风致恁凄凉。杜兰香去新篇少。燕子东风老。谁传七字向残笺。赚我梦中吟了十多年。消他几句愁边稿。断送诗人了。柳阴青粉谢家墙。依旧落花小院夕阳黄。女坟湖畔东风碎。谁送枫根纸。年年杜宇向黄昏。丝雨梨花洒血哭残春。"}