{"id":"799643","title":"秦镜词为袁松篱作","dynasty":"清","author":"王士禛","text":"荧荧古镜双盘龙，流传本出咸阳宫。秦时明月至今在，剥落泥沙露光彩。当年秦并六国时，后宫闭置千双眉。守宫注臂镜照胆，三十六年君不知。华阴道上逢山鬼，辒辌东来祖龙死。美人钟鼓散如烟，此镜苍凉阅朝市。忆昔大收天下兵，十二金人初铸成。还令馀事作奁鉴，太乙下视蛟龙惊。刘兴嬴蹶何仓卒，金鉴千秋如一发。秦镜虚悬照胆寒，不照长城多白骨。"}