{"id":"619224","title":"送智海太空二上人入山","dynasty":"明","author":"陈守一","text":"丛桂秋山晚，思归忆鹿麋。来携方上友，去割世间悲。丈室孤峰远，弥天一苇移。风流惊二朗，禅藻胜诸师。水尽情方惬，山穷力未疲。袖藏唯贝叶，肩荷只藤枝。翠竹开三径，莲花礼六时。寒泉当户落，香饭隔松炊。凿沼时栽药，穿篱或折葵。他时同把臂，休讶入林迟。"}