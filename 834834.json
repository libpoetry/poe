{"id":"834834","title":"东风第一枝 忆家中二梅","dynasty":"清末民国初","author":"何振岱","text":"绿鬓斜欹，红心暗沁，娉娉忆傍檐甃。寻悰翠毂芳尘，炫目玉虬晴昼。虚廊笼袖。看啅雀、因风飞骤。正向晚、月丽风柔，一掬春愁微逗。归梦好，南枝袅遍，离绪积、北溟寒又。年芳腊底江鱼，客趣雪中蓟酒。销魂依旧。算此际、新开时候。甚绿窗、消息来迟，可念咏花人瘦。"}