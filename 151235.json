{"id":"151235","title":"沁园春·我自无忧","dynasty":"宋代","author":"陈人杰","text":"我自无忧，何用攒眉，今忧古忧。叹风寒楚蜀，百年受病，江分南北，千载归尤。洛下铜驼，昭陵石马，物不自愁人替愁。兴亡事，向西风把剑，清泪双流。边头。依旧防秋。问诸将君恩酬未酬。怅书生浪说，皇王帝霸，功名已属，韩岳张刘。不许请缨，犹堪草檄，谁肯种瓜归故邱。江中蜃，识平生许事，吐气成楼。"}