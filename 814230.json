{"id":"814230","title":"酒泉子","dynasty":"清","author":"周之琦","text":"染黛天低。摇飏东风云一缕。乍疑晴，还欲雨。两迷离。麝薰消尽罗衾薄。凉意袭人人未觉。紫徘徊，红踯躅。唤春归。往事寻思。倦枕闲偎屏半掩。月明残，灯烬暗。晓星移。采香惯向幽丛趁。怨粉愁红谁与问。蝶无情，花有恨。各分飞。绿暗红稀。昨日东风今日客。绣奁空，珠履隔。昔游非。曲房幽径无人处。却是闲花偏解语。白云编，黄石墓。有谁知。"}