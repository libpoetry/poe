{"id":"1253204","title":"次韵陈敬所高吟之辱二首","dynasty":"元末明初","author":"唐桂芳","text":"墙角疏筠障碧空，翛翛时动故人风。几行汉隶用心苦，数解唐诗厌俗同。夜雨对床忘契阔，西窗剪烛话穷通。何如觅酒襄阳市，拍手群儿笑醉翁。尚忆元龙意气雄，高楼晴捲落华风。别离未觉三秋远，咫尺常怀千里同。近郭晚山嘉树合，孤村春水小桥通。白沙溪竹浑如画，我欲携家学钓翁。"}