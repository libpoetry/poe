{"id":"105487","title":"永叔赠绢二十匹","dynasty":"宋代","author":"梅尧臣","text":"凤皇拔羽覆鹑鶡，鹑鷃幸脱僵蒿蓬。昔公处贫我同困，我无金玉可助公。公今既贵我尚窘，公有缣帛周我穷。古来朋侪义亦少，子贡不顾颜渊空。复闻韩孟最相善，身仆道路哀妻僮。生前曾未获一饱，徒说吟响如秋虫。自惊此赠已过足，外可毕嫁内御冬。况无杜甫海图坼，天吴且免在褐躬。瘦儿两胫不赤冻，病妇十指休补缝。厨中馁婢喜有望，服鲜弃垢必所蒙。梁上君子切莫下，吾非陈寔何尔容。"}