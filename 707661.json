{"id":"707661","title":"腐儒吟","dynasty":"明末清初","author":"卢若腾","text":"藏舟于壑夜半走，藏珠于腹珠在否？大凡有藏必有亡，幸我身外毫无有。我本海滨一腐儒，平生志与温饱殊；蹇遭百六害气集，荏苒廿年国恩辜。未忘报国栖荒岛，毖慎嫌疑不草草；逢人休恨眼无青，览镜自怜发已皓。发短心长欲问天，祖德宗功合绵延；二十四郡有义士，普天率土岂寂然。天定胜人良可必，孤臣梦夹虞渊日；西山薇蕨采未空，夷、齐安忍躯命毕。"}