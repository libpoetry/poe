{"id":"846856","title":"瑶台月","dynasty":"宋","author":"无名氏","text":"严风凛冽，万木冻，园林肃静如洗。寒梅占早，争先暗吐香蕊。逞素容、探暖欺寒，遍妆点、亭台佳致。通一气，超群卉。值腊后，雪清丽。开筵共赏，南枝宴会。好折赠、东君驿使。把岭头信息远寄。遇诗朋酒侣，尊前吟缀。且优游，对景欢娱，更莫厌、陶陶沈醉。羌管怨，琼花缀。结子用调鼎饵。将军止渴，思得此味。"}