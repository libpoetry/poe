{"id":"116386","title":"踵息斋·物之有知者恃息","dynasty":"宋代","author":"张耒","text":"物之有知者恃息，物之有息知为贼。天长地久载元气，天地无心故无极。君知一身谁主持，六尘缘影工伎儿。发生变幻不暂止，令汝鼻息无停时。喘呼呀呷生至死，去今已远何由归。真人嗒然吾丧我，能使炎火为寒灰。中空无宰气不使，内自升降如灵龟。深之又深乃至踵，根深蒂固凝不动。超然内外无死地，梨枣华实龙虎用。真人示我尺素书，万卷丹经不劳诵。他年绿发对铜狄，却视吾斋真作梦。"}