{"id":"812319","title":"渡黄河用渔洋先生韵","dynasty":"清","author":"纪迈宜","text":"淼淼洪涛络地长，迢迢帆影挂斜阳。堤回曲岸虹千仞，雁起圆沙字几行。久矣鸿沟迷楚汉，漫从碣石问沧桑。平芜莽苍浮云合，知是当年百战场。天汉浮槎讵可登，双丸跳荡此中腾。千帆疾下真如鸟，十月初寒未试冰。觅渡声传樵径月，鸣镳目断猎围鹰。明朝更访夷门道，独向荒烟酹信陵。"}