{"id":"887329","title":"梅川行","dynasty":"宋","author":"利登","text":"我来苍山未一日，平固弄兵剽宁邑。此时乌合犹惧官，风鹤入耳心早寒。来无与角去无捕，堂堂墟邑自来去。堕军长寇那可言，初时数百俄数千。受旗翕忽亘千里，聚落一烬如捲水。就中闺女尤可愁，肩缗背箧步牵牛。重重阙地搜伏窖，谓无白日再天晓。我时避盗逃佛岩，亲眼见盗循山南。红葛蒙头履躔顶，萦身锦被翻红浪。招贤三尺刃如霜，夹以巨盾张朱鎗。皇皇我寨神呵护，山上澄明山下雾。路迷踯躅不敢前，依依遂犯连湖去。六盗飞红登其巅，环山叫呼声连天。纷纷毬雪半空落，赤子甘心自投壑。州忘县邑县忘乡，我实自弱非贼彊。捐金买静恐不售，尸祝鼠辈拖朱黄。何人此日不为盗，已矣独叹吾生忙。已矣独嗟吾生忙，乾坤回首空斜阳。"}