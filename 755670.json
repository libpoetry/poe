{"id":"755670","title":"渡江中流作歌","dynasty":"清","author":"朱清远","text":"吾乡钱唐江水绿，深或及寻浅一掬。扁舟曾作严陵游，照影中流波绉玉。大江今日放楼船，洪涛无岸包长天。风帆瞬息百馀里，飞行绝迹如飞仙。咫尺妖氛缠北固，铁骑水犀都却顾。愤深郎主枌榆乡，亲看发竖冲冠怒。南宋当年战两雄，此江有女在军中。输他桴鼓能亲执，坐想英姿起敬恭。"}