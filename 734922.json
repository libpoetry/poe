{"id":"734922","title":"送许旸谷","dynasty":"清","author":"谈九乾","text":"子从虞山来，衣带虞山雨。山色近如何，苍烟横碧缕。苔斑封剑石，绿阴滴桐乳。胡为忽抛却，郁郁首欲俯。黄金台已空，易水风犹古。旧时屠狗人，晨星朗三五。此行定有合，未必无小补。而我不自聊，生乃与哙伍。去程无计留，回期可预数。岂不怀高堂，亦将念眉怃。故山枫叶红，归作秋树主。旸谷轩名秋树。"}