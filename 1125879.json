{"id":"1125879","title":"予家小山四首 晓","dynasty":"宋","author":"郭祥正","text":"晓光初透玉玲珑，迥与真山意思同。苍翠正含烟雾湿，一峰先占太阳红。林林银竹注潺湲，迸玉跳珠乱壑间。不惜倚栏襟袖湿，为君吟出雨中山。小山凝望月明间，天与金银作小山。愿得月轮长不去，一山光景付吾閒。皎皎群峰照画栏，深深岩窦逼人寒。雪中更看玲珑雪，纵有丹青貌亦难。"}