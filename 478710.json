{"id":"478710","title":"游飞来峰","dynasty":"明","author":"史鉴","text":"久图山泽游，苦为风雨款。惊雷破重阴，及晨光已显。逶迤入幽深，厉揭度清浅。灵山传飞来，合涧互回转。萝垂手可扪，松高盖惟偃。阳厓丹霞凝，阴洞苍雪满。秀色如可揽，绝巘竟谁栈。众窍因风号，群芳迟春衍。追念平生欢，历历犹在眼。匪无新相知，已少旧游伴。老僧久见招，相携集閒馆。解衣任盘礴，览物适萧散。形忘虑则消，情至心莫展。寄言同怀人，对酒歌勿缓。"}