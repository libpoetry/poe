{"id":"1195080","title":"文宗皇帝挽词三首","dynasty":"唐","author":"姚合","text":"垂拱开成化，愔愔雅乐全。千官方就日，四海忽无天。尧舜非传子，殷周但卜年。圣功青史外，刊石在陵前。代以无为理，车书万国同。继兄还付弟，授圣悉推公。云雾疑无日，笳箫别起风。金茎难复见，寒露落空中。龙归攀不得，髯在侍臣边。彻奠新阡起，登山吉从全。关河佳气散，夷夏哭声连。寂寞玄宫闭，朝昏千万年。"}