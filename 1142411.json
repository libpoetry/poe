{"id":"1142411","title":"晚坐有感","dynasty":"宋末元初","author":"方一夔","text":"青山围四旁，南断如金玦。残霞映寒碧，杳杳鸟孤没。我本忘机人，忽忽老岁月。身系三家村，心到极穷发。萧然病脚僧，丈室坐说法。事业谁做尽，尧舜行不彻。义理谁说尽，孔孟引不发。有心阻世用，自来同一辙。人生直如寄，世路会有役。何时拂衣去，结筏造溟渤。"}