{"id":"526165","title":"送田景瞻赴宝庆","dynasty":"明","author":"顾璘","text":"汉署论交日，周京乐化年。春台调玉烛，清庙协朱弦。北斗枢衡正，西都德政偏。升平歌有庆，典雅见多贤。自忝蚊虻质，俄随鹓鹭肩。断金深契合，奉玉慎周旋。吝对黄生耻，贫逢鲍叔怜。经纶精化理，藻鉴表官联。默默长埋采，寥寥独守玄。知音空四顾，立德眇孤骞。漫以文为友，还因静拟仙。飞觞临水饮，下榻对花眠。雪苑相如赋，春江太白船。高情随旷达，盛事足留连。喜接披心槩，惊违握手缘。明庭鸾诏下，大郡虎符专。聚散浮踪别，施为宿望悬。万山分楚道，五马下湘烟。问俗悲填壑，推心戒察渊。艰难三户后，怅望九疑前。江汉东周梦，风波吊屈篇。古人应已矣，吾道固依然。即事看龙剑，临分赠马鞭。馀春生客路，积雨间离筵。肠断双轮转，神驰尺素传。丁宁两乡月，好向望时圆。"}