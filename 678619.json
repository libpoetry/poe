{"id":"678619","title":"远别离","dynasty":"明","author":"李进（孟昭","text":"旧别离，新别离，人生别离无定期。前年郎游蜀山去，今年又客黄河西。黄河之水直向东海流，滔天捲地无时休。不洗人间离别愁，蜀山峥嵘崄而固。六龙回日车，猿鸟亦难度。不断人间别离路，别离之情良可伤。白日苦短关山长。关山长，白日短。凿山填河河又满。河又满，愁难平，妾颜未老郎无情。"}