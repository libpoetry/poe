{"id":"1129493","title":"次宫讲于素斋韵为别","dynasty":"宋","author":"释居简","text":"凫短何曾计鹤长，从他踽踽复凉凉。马归塞上元非失，弓在人间岂是亡。旋别薰莸充子佩，剩栽红白课蜂房。到家趁得梅花在，分遣飞来数点香。无言桃李各成春，造化番腾巧入神。佳境骎骎逢蔗尾，苦心隐隐饫猩唇。蠖虽善屈难忘直，虹岂长蟠不得伸。一日百畦机事了，区区亦有汉阴人。"}