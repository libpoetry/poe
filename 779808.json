{"id":"779808","title":"齐天乐 冻蜂","dynasty":"清","author":"戴延介","text":"蜡房窕窈惊寒早，霜风一丝吹坠。腰细空卷，翅单寒敛，花气几回重醉。艳游倦矣。笑辛苦年年，为谁如此。旧侣西园，者回蝶梦醒还未。春韶回首何处，便寻芳逐队，都无情味。闹罢朝衙，酿成崖蜜，闲了梢花针尾。飘零身世。秪冰砚奁边，玉梅窗底。偎暖香融，日斜飞又起。"}