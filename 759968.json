{"id":"759968","title":"杂诗四首答郑生 其四","dynasty":"清","author":"丘逢甲","text":"鶢鶋集鲁门，不乐钟鼓养。鹦鹉虽人言，常有陇山想。桑扈啄场粟，得食自俯仰。岂愿为燕雀，处君高堂上。笼禽厚予食，虽饱神不王。谢安卧东山，不慕为晋相。马援困浪泊，乃悔为汉将。将相岂不佳？达者非所望。中原昔龙战，三顾起葛亮。尽瘁五丈原，躬耕失高尚。圣人志行道，固不计得丧。蜚鸿已贻辱，衰凤复腾谤。归对山梁雉，时哉发叹怅。"}