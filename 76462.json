{"id":"76462","title":"寄题张仲钦左司盘涧","dynasty":"宋代","author":"陆游","text":"剑溪之南有佳处，山灵尸之不轻付。张公鼻祖晋司空，谈笑得地开窗户。溪光如镜新佛拭，白云青嶂无朝暮。伏几读书时举头，万象争阵陶谢句。公今仙去有嗣子，关塞崎岖方叱驭。山城何曾叹如斗，皦皦不受世俗污。君不见伾文往者势如山，朝士几人无汗颜？尊公遗事不须述，但看当时出处间。"}