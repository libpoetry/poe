{"id":"1132367","title":"王常博寄示沌路七诗李肩吾用韵为予寿因次韵","dynasty":"宋","author":"魏了翁","text":"误随烟艇武陵溪，未见桃花路已迷。云掩九扉风露冷，又吹残梦夕阳西。洞烟溪月晚来村，白酒青鱼旋捭豚。纳纳乾坤元许阔，何须头上自安盆。前村风日熟新粳，尚记来时带雨耕。大化驱人人未喻，等閒文字过平生。竹外蒲牢叩晓鲸，玉珂金钥恍心惊。断章韩愈赊七字，臣罪当诛王圣明。兄弟亲知各异方，仆夫痡困马玄黄。惟吾臭味李夫子，不为无人不肯芳。湓浦猿哀杜宇啼，琵琶弹泪送人归。谁言苏白名相似，试看风骚赤壁矶。来时荦荦汉三明，浦雪江风尔许情。今度王郎隔湘水，梦馀环佩玉玱琤。"}