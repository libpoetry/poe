{"id":"315174","title":"木兰花慢·溯三原座上","dynasty":"现代","author":"龙榆生","text":"溯三原座上，才瞻对，遽分携。怅长江头尾，妖氛一片，万景都非。流离。念音信阻，看胡狲、窃果踞峨眉。鹯鹞任啄残肉，鹪鹩宿傍危枝。迟迟。丽日喜扬辉。万姓愿无违。乍排空御气，玳梁翔集，短翼差池。妍词。继坡老后，奈相酬、旋叹逐年稀。神黯鸰原旧痛，朔风谁更因依。"}