{"id":"712609","title":"送吴山带北上","dynasty":"明末清初","author":"陈恭尹","text":"吴子澹荡人，其性不汲汲。及乎为文章，孤军遂深入。精思涉混茫，妙语离沿袭。缥缈三神山，飞尘莫能及。积雪峨眉巅，晶瑩照原隰。无意当世知，声名乃遥集。游戏翰墨间，生机勃然立。适兴一流连，当饥或忘粒。如何此行迈，风雪趋皇邑。岂无惜别心，白驹勿维絷。黄金古有台，青紫芥可拾。每爱太冲诗，功成独长揖。埽石越溪南，为君理蓑笠。"}