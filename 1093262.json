{"id":"1093262","title":"次韵建倅德久林秘书寄贡馀","dynasty":"宋","author":"韩淲","text":"铁狮峰前凤山阳，泉甘土肥灵草香。丁蔡好事作土贡，到今题裹归朝纲。密云寿圭脱宝胯，锁钥银白罗帕黄。春风玉食睿思殿，岁岁属望天一方。恩沾臣邻讲读处，赐啜更觉昭回光。龙凤大团小团耳，且如头茶安得尝。馀珍踵例及守漕，属幕亦得酬官忙。平分风月石渠老，分饷乃欲颠倒搜我肠。"}