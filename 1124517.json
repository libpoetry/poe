{"id":"1124517","title":"寄罗机宜竟陵督捕六首","dynasty":"宋","author":"项安世","text":"飐飐旌旗出郭，轰轰雷电奔空。一夜楚江风雨，千岩万壑流通。共是天家赤子，可怜地上游魂。去草固嫌滋蔓，遏流须藉澄冰。万仞山根蝼蚁，千车辙底螳螂。不怕麷蕡婴刃，只忧玉石焚冈。只合笑谈油幕，亦烦亲拥雕戈。小试异时颇牧，要观方略如何。好把从军乐事，新诗细入邮筒。我亦平生湖海，日来颇困头风。已赋阳台行雨，还看梦泽连云。为问当时平土，如今多少耕耘。"}