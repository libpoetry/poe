{"id":"829562","title":"樱花花下作","dynasty":"清末近现代初","author":"郑孝胥","text":"仙云昨夜坠庭柯，化作蹁跹万玉娥。映日横陈酣国色，倚风小舞荡天魔。春来惆怅谁人见，醉后风怀奈汝何。坐对名花应笑我，陋邦流俗似东坡。嫣然欲笑媚东墙，绰约终疑胜海棠。颜色不辞脂粉污，风神偏带绮罗香。园林尽日开图画，丝管含情趁艳阳。怪底近来浑自醉，一尊难发少年狂。脉脉轻阴压软尘，閒愁渐逐柳枝新。清明寒食初惊艳，秾李夭桃不当春。薄醉乍苏沈宿梦，凝妆才就写全身。亭西枨触年时事，错认东华绝代人。看到繁枝处处开，韶光骀荡锦成堆。春归沧海刚三月，骨醉东风又一回。花气连云收暮雨，涛声催昼送轻雷。道人摩眼空吟望，无复当年侧艳才。"}