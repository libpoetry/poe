{"id":"741850","title":"开元铁牛歌","dynasty":"清","author":"姚颐","text":"大缆连连两岸曳，牛人执鞭牛努力。大河汘汘四野流，黄沙裹牛牛人愁。厥初开元全盛日，朝贡合杳商旅溢。大编艘舰便车徒，河上三桥此其一。赋晋一鼓铸岂任，合铁几州牛始出。四关之西四河东，柱作苍擎山作礩，津迎天子祀汾舆，赞出从臣大手笔。壮哉此物尤赑屃，巨灵当头那敢叱。自从高岸深谷沦，求牝求牡牛失群。皇皇左牵右谁挽，落落孤渚四今存。今年秋涨地轴裂，蛟龙怒吼鼋鼍翻。长风助号浊浪底，老牛力竭吁何言。噫嗟乎，呼汝以牛应以牛，汝身虽铁心不铁。张公神剑有时合，象罔玄珠求还得。何时八牛复旧观，突兀便见对岸立。约束浮梁免漂泊，付与勾管使者重驱策。不然将伯无助何所庸，不如倏忽化作黄犊供三农。浊泥五斗腴所钟，伫令家家年岁丰。我亦从今不拟横笛效野牧，但愿年年鞭春长作多牛翁。"}