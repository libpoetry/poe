{"id":"813949","title":"重九登楼","dynasty":"清","author":"陈士荣","text":"两度重阳忆壮游，况逢佳节更登楼。临风有客开襟挹，入座何人借箸筹。平远江山天淡荡，高寒云物影沈浮。凭栏几遍难成句，崔灏题诗在上头。宦情羁思两难堪，且喜追陪竟日谈。物外箫疏容我览，望中区画几人谙。雁归中泽声犹急，蝶绕东篱舞正酣。敢谓独醒拚一醉，笙歌宴罢漏敲三。"}