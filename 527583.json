{"id":"527583","title":"栖凤亭","dynasty":"明","author":"何景明","text":"将军园中何所蓄，十尺亭子四面竹。亭中一榻千卷书，将军昼游夜还宿。元勋甲第高入云，奇珍异玩穷海陆。将军雅性不苟嗜，只爱亭边万竿绿。旧家风节传累世，见此胜如见乔木。根株盘据几十年，出地皆成老龙骨。旧干扶疏已作林，新梢复见高于屋。新梢旧干森相向，百丈空云寒突兀。先公开圃一何勤，引水分畦费营筑。石间斸雨移紫琼，沙上耕烟长青玉。至今遗爱思莱公，万古看诗想淇澳。将军能武兼能文，展卷一目数行读。只今世守清白操，春风如温霜如肃。闲时高卧园之中，此君亭亭对幽独。月轩夜坐呈夏箪，风榭凉熊除暑服。空冥缥缈闻笙竽，户牖清虚映签轴。昆池歌动黄鹄高，洞庭笛横白云哭。瑶瑟一鼓潇湘亭，冰绡再写筼筜谷。忆昨路经岭徼来，佳植全稀多朴遫。山深苦竹啼鹧鸪，地僻枯篁宿麋鹿。何期得到将军园，一洗胸中十年俗。清晨邀我促席看，半日捲帘犹不足。我闻竹生玉河湄，开花结食凤凰啄。将军文采真凤凰，凡树安能动高目。愿将音响入箫韶，奏我亭中栖凤曲。"}