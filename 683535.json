{"id":"683535","title":"明卿约以秋月枉驾寻有诗来改订春期赋此促之","dynasty":"明","author":"王世贞","text":"虚传嵇驾入秋来，实恐猷船兴尽回。高枕转深今雨味，故人元是客星才。匣中霜色寒孤剑，床底春声怨旧醅。见语花时能鼓楫，教令日日探江梅。百年岐路死生分，垂白依然两广文。郢雪更谁能和我，吴山何处不宜君。还因浩荡期春水，莫使虚无似楚云。解道海鸥能见忌，即今林鹿已成群。"}