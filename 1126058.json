{"id":"1126058","title":"玉楼春 其三","dynasty":"宋","author":"高观国","text":"多时不踏章台路。依旧东风芳草渡。莺声唤起水边情，日影炙开花上雾。谢娘不信佳期误。认得马嘶迎绣户。今宵翠被不春寒，只恐香秾春又去。春烟澹澹生春水。曾记芳洲兰棹舣。岸花香到舞衣边，汀草色分歌扇底。棹沈云去情千里。愁压双鸳飞不起。十年春事十年心，怕说湔裙当日事。"}