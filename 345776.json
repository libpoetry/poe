{"id":"345776","title":"水调歌头·次韵答家兄仲谋","dynasty":"清代","author":"彭孙遹","text":"去年分手处，萧寺古钟楼。缥缈霜天孤雁，惊破一行秋。二十四桥烟月，一百五朝风雨，憔悴少年游。故乡渺无际，目断不胜愁。吴天角，楚江尾，越山头。不如从此归去，挥手弄鱼钩。纵有长安同学，谁问行吟泽畔，五月有披裘。湖山春未老，去去莫淹留。"}