{"id":"1072555","title":"送僧祖麟游龙会","dynasty":"宋","author":"王庭圭","text":"大仰古禅窟，秀色摩穹苍。蜿蜒属龙会，半壁开宝坊。中有寂寞人，宴坐花雨傍。杜门不说法，碧眼照胡床。子昔喜行脚，拄杖走四方。所至螺鼓闹，正作佛事忙。是中不可住，令人心发狂。却寻龙会山，夜深闻妙香。起望山上月，千山同一光。从来远行客，终必还故乡。便当随月归，急扫松下房。芒屩傥已具，留钱办茶汤。"}