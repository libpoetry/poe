{"id":"1252749","title":"哭陈夷白二首","dynasty":"元末明初","author":"戴良","text":"白发江湖一病身，平生精力瘁斯文。师门伟器今馀几，藩国奇才独数君。共爱辞华追董贾，肯将出处累机云。生刍不到黄琼墓，目极五湖西日曛。老我归来托远林，仙桡犹泛五湖深。身名已喜全离乱，生死俄闻变古今。悬榻空馀徐孺恨，绝弦真乱伯牙心。无端又向溪桥立，望断秋鸿泪满襟。"}