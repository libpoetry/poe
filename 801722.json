{"id":"801722","title":"二月望日西涧佥宪招饮","dynasty":"清","author":"龚諴","text":"杏花满地春狼藉，獭髓鸾胶医不得。玉兰杨柳锁东风，绝世芳华更谁惜。低头客馆叹无聊，闷过春光五十朝。黄冈先生老好事，高斋置酒欢相招。酒徒嗜酒惭户小，饮未三升迷白皂。许髯汪叟但长吟，醒眼相看应绝倒。遇酒不饮负主人，遇春不醉还负春。酒徒平生愿无负，明朝却叩谁家门？"}