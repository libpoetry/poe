{"id":"416441","title":"解语花    上元翌夕和清真","dynasty":"近现代","author":"乔大壮","text":"江梅暗落，爆竹余喧，星火攒空射。露凝鸳瓦。仙娥瘦，卷起绣帘不下。新妆素雅。看小影、霞杯入把。丝管阑，人堕他州，枕障昏煤麝。街漏渐催禁夜。纵银花千树，长照妖冶。坠鞭遗帕。相思地、过尽少年车马。烧镫近也。禁几度、闹蛾飞谢。风信边，鸿去鹃啼，刚紫姑占罢。"}