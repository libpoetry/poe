{"id":"1187142","title":"奉寄平原颜太守","dynasty":"唐","author":"高适","text":"皇皇平原守，驷马出关东。银印垂腰下，天书在箧中。自承到官后，高枕扬清风。豪富已低首，逋逃还力农。始余梁宋间，甘与麋鹿同。散发对浮云，浩歌追钓翁。如何顾疵贱，遂肯偕穷通。耿介出宪司，慨然见群公。赋诗感知己，独立争愚蒙。金石谁不仰，波澜殊未穷。微躯枉多价，朽木惭良工。上将拓边西，薄才忝从戎。岂论济代心，愿效匹夫雄。骅骝满长皂，弱翮依彫笼。行军动若飞，旋旆信严终。屡陪投醪醉，窃贺铭山功。虽无汗马劳，且熟沙塞空。去去勿复道，所思积深衷。一为天涯客，三见南飞鸿。应念萧关外，飘飖随转蓬。"}