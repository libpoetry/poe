{"id":"194677","title":"早春·女夷争名亦早计","dynasty":"宋代","author":"毛滂","text":"女夷争名亦早计，凌寒破腊回春意。不待梅花送消息，细风平日先妍媚。野塘冰鱼翻暖绿，官桥烟柳摇寒翠。佳期傅鬓耐时节，彩幡初帖宜春字。唯有朱颜不我留，岁月翩翩定容易。柳车载穷安肯行，若华翳日何当试。忆昨狂心逐蝴蝶，踏月追春藉花睡。如今佩犊老东冈，杏花菖叶催田事。眼看风光搔白头，斜阳抱来空多思。"}