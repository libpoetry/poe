{"id":"1070171","title":"傅冲益寄淮口阻风及清淮道中诗二首又次涟水一首用其韵和寄 其一","dynasty":"宋","author":"程俱","text":"群玉聚名隽，作书如九丘。回观白虎儒，谫浅安可侔。傅子故疏爽，十年嗟滞留。嵚崎百忧后，晚为造物收。平生未见书，颇足资吟讴。纵未服豸角，且当佐螭头。安知免官去，触热送浊流。清朝正须才，洗垢方镇浮。岂使三语掾，垂纶逐群鸥。譬如飘风顷，终济万里舟。"}