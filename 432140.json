{"id":"432140","title":"太原途中八首书感兼寄别晋阳诸友","dynasty":"近现代","author":"张瑞玑","text":"镜里秋霜两鬓斑，孤飞倦鸟自知还。鲁连卷舌归东海，周令无颜对北山。失计误膺三聘出，无才合著一身闲。风尘一笑登车去，参破人间名利关。年来愁病复愁贫，春木精神劫后春。盐米羞权钱子母，参苓久废药君臣。江湖结纳浑无赖，诗酒佯狂剩此身。一枕黄粱初梦觉，邯郸道上过来人。噩梦重重夜未阑，醒时推枕起盘桓。胸中云梦宽千里，眼底蚕丛险百盘。千古酒人多落魄，六朝名士喜为官。东山自有闲丝竹，莫把苍生扰谢安。数定归期总未归，酒痕和泪沾春衣。一生坐受虚名累，万事都同素愿违。乱世功名厮养贵，少年月旦古人非。弋人不许张罗网，天际高鸿已远飞。照人肝胆竟何如，豪气于今当尽除。国士千秋知己泪，故人一纸绝交书。十年噩运风波里，半壁残经劫火馀。寄语良朋休惜别，人间明月有盈虚。一枝秃管酒千觞，到处江湖容我狂。旧院笙歌才散席，新妆傀儡又登场。三更灯火高堂梦，几处箫笙春社忙。度岭春风归去早，杨花历乱梨花香。凄绝离亭酒一卮，应知别后更相思。久嫌官味同鸡肋，敢把虚名比豹皮。恩怨分明殊量小，酸咸领略只心知。重围未决烂柯去，尚有心中一著棋。听罢鹧鸪三两声，出山何似在山清。十年作宦同舆吏，四海论交几弟兄。乱后音书皆墨泪，劫馀骨肉倍恩情。一鞭遥指汾河曲，杨柳春围管子城。"}