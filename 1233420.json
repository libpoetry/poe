{"id":"1233420","title":"送祝蕃远北上","dynasty":"元","author":"黄溍","text":"春风吹九衢，卑卑桃李门。明堂待松柏，未失山林尊。相逢今岁寒，是事无深论。念子抱远志，此道夙所敦。刊条落其叶，将使见本根。痛恨日月微，毅然辟浮云。奈何夸毗子，聚讼生纷纭。瀛洲富才彦，冠盖如云屯。去去当遇合，美价倾玙璠。惟须用卿法，力行尊所闻。丈夫必有事，寤主在一言。上以禆圣学，下以安元元。我如鹤俛啄，岂复思乘轩。子如抟风鹏，本是天池鲲。栖栖文学掾，平世何足云。勖哉保令德，契阔期无谖。"}