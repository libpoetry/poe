{"id":"702665","title":"宫词四首","dynasty":"明","author":"童承叙","text":"晓向君王赐赏还，长街一字佩珊珊。白头宫监呼名姓，换入迎春第几班。不眠常问夜如何，殿角风铃响渐多。记得一声《河满子》，低低灯下学人歌。蛾眉扫罢去朝天，正值官家例散鲜。见说羊车随意到，不教中使口宣传。三三两两不知愁，结束罗裙学打球。傍晚忽闻天乐近，分明只在殿东头。"}