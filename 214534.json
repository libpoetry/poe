{"id":"214534","title":"水龙吟·醉兮琼瀣浮觞些","dynasty":"宋代","author":"蒋捷","text":"醉兮琼瀣浮觞些。招兮遣巫阳些。君毋去此，飓风将起，天微黄些。野马尘埃，污君楚楚，白霓裳些。驾空兮云浪，茫洋东下，流君往、他方些。月满兮西厢些。叫云矣、笛凄凉些。归来为我，重倚蛟背，寒鳞苍些。俯视春红，浩然一笑，吐山香些。翠禽兮弄晓，招君未至，我心伤些。"}