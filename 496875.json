{"id":"496875","title":"西河 竹","dynasty":"明","author":"俞彦","text":"山窗下归来，雅意相待。杏桃飞尽，恁清阴、始知不改。倩谁传语报平安，夜深时有天籁。嶰谷种，淇澳派。仙源宁比萧艾。众芳摇落，翠沉沉、此君独在。化龙栖凤总无凭，最怜月影风态。成竹意，虽未解。潇湘一幅堪爱。子瞻与可，漫相夸、别传教外。不如千亩贮胸中，清贫馋守何害。"}