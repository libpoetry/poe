{"id":"758912","title":"高阳台 癸卯岁与外子别后，每逢七夕填词寄怀，今又戊申七夕矣，抚今追昔，不胜悲感，因填此阕","dynasty":"清","author":"张玉珍","text":"片月撩愁，尖风拨闷，星桥迢递云边。六度今宵，凄凉最是今年。柔肠寸断浑如醉，剩残灯、孤影窗前。恨绵绵。万种幽情，几叠吟笺。它生未卜能相见，叹人间离合，那比神仙。静掩针楼，秋虫细语如怜。此生已冷繁华梦，尚难抛、笔砚清缘。盼遥天。旧日离亭，一抹荒烟。"}