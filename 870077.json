{"id":"870077","title":"和张仲通追赋陪资政侍郎吴公临虚亭燕集寄呈陜府祖择之学士","dynasty":"宋","author":"司马光","text":"吾家陜之北，陜事吾能说。孤亭占城隅，形胜最殊绝。云消天宇空，极目鸟飞灭。大河西北来，汹涌地脉裂。万里卷流沙，长驱走溟碣。群山势离合，披靡随曲折。林薄带村墟，郊原如绣缬。祠宫望神禹，闲田指虞芮。高丘想巫咸，空岩怀傅说。圣贤迹已远，缥渺见风烈。吴公昔为守，治行瑩冰雪。君从丰镐来，华馆息尘辙。主人喜佳客，置酒升嵽嵲。清欢浩无涯，烛至樽未撤。谁知捧手辞，遽有幽明诀。至今犹堕泪，遗爱满耆耋。择之新下车，条教悉施设。依然典刑在，先后如符节。嗟予仕京邑，苟禄自羁绁。丘垄翳荒松，三年洒扫缺。求归未能得，朝莫肠百结。得君临虚诗，彷佛见里阙。何时往登临，旷若目去䁾。忧来复长吟，益使寸心折。"}