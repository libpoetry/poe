{"id":"921099","title":"赵阅道高斋","dynasty":"宋","author":"苏轼","text":"见公奔走谓公劳，闻公引退云公高。公心底处有高下，梦幻去来随所遭。不知高斋竟何义，此名之设缘吾曹。公年四十已得道，俗缘未尽馀伊皋。功名富贵皆逆旅，黄金知系何人袍。超然已了一大事，挂冠而去真秋毫。坐看猿猱落罝罔，两手未肯置所操。乃知贤达与愚陋，岂直相去九牛毛。长松百尺不自觉，企而羡者蓬与蒿。我欲赢粮往问道，未应举臂辞卢敖。"}