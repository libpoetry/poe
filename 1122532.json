{"id":"1122532","title":"临江仙引","dynasty":"宋","author":"柳永","text":"渡口、向晚，乘瘦马、陟平冈。西郊又送秋光。对暮山横翠，衫残叶飘黄。凭高念远，素景楚天，无处不凄凉。香闺别来无信息，云愁雨恨难忘。指帝城归路，但烟水茫茫。凝情望断泪眼，尽日独立斜阳。上国。去客。停飞盖、促离筵。长安古道绵绵。见岸花啼露，对堤柳愁烟。物情人意，向此触目，无处不凄然。醉拥征骖犹伫立，盈盈泪眼相看。况绣帏人静，更山馆春寒。今宵怎向漏永，顿成两处孤眠。画舸、荡桨，随浪前、隔岸虹。□荷占断秋容。疑水仙游泳，向别浦相逢。鲛丝雾吐渐收，细腰无力转娇慵。罗袜凌波成旧恨，有谁更赋惊鸿。想媚魂杳信，算密锁瑶宫。游人漫劳倦□，奈何不逐东风。"}