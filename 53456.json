{"id":"53456","title":"乐陵令行","dynasty":"明代","author":"何景明","text":"山东郡县一百八，无有一城无战场。到今漂血成野水，如山白骨横秋霜。云台功高将不收，投笔亦有书生谋。黄金大印赐豪贵，白面岂得言封侯。唐朝公卿集如云，平原太守名不闻。二十四城见贼走，抗城乃是平原守。君不见前者寇盗时，县吏州官各亡命。北梁白马终日行，济上黄旗错相映。不闻开门战，但闻开门迎。吁嗟乎！平原太守乐陵令。"}