{"id":"831112","title":"兰陵王","dynasty":"清末民国初","author":"程颂万","text":"画栏直。逗出颦红怨碧。斜阳外、低闪灵旗，还带西风断魂色。愁心裹瘴国。初识。花应笑客。伶俜影、扶下素帏，抱月飘烟不盈尺。弓鞋黯行迹。悄拂水欹裳，借槛铺席。流萤饱掠花阴食。只烛颤凉蕊，网分斜幔，秋魂飞过树外驿。又归断桥北。凄恻。暗尘积。共倦客蛮天，香色都寂。凄凄冷冷清清极。剩树杪蝉语，乍闻箫笛。花灵肯首，似感我，泪暗滴。"}