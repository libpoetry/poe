{"id":"489826","title":"送印月潭归穹窿山","dynasty":"明","author":"袁华","text":"春草遍南陌，春潮流落红。美人娄水上，一舸逐东风。一舸向何处，言归故山去。雉鸣苦竹冈，离情黯烟树。故山穹窿高插空，重湖倒浸金芙蓉。缥缈宝楼林壑中，晴岚暖霭霏帘栊。三年不蹋虎溪路，梦礼大士青莲宫。风景既不殊，山川宛如昨。为问鸱夷舟，何似支硎鹤。安得相从访二公，醉蹑丹梯倚寥廓。山崖乳，兰芷芳，临溪采撷烦寄将。相思引领天一方，载歌招隐为报章。重来握手成大笑，杨柳花飞春笋长。"}