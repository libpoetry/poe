{"id":"731510","title":"招仙曲","dynasty":"清","author":"奕志","text":"空同之山高崔嵬，玉为楼阙金银台。千年琪树常不摧，灵芝丛长如蒿莱。中有人兮颜如孩，我欲从之隔尘埃。寒浆甘冽初发醅，斟以琼玉流霞杯。仙不降兮情屡猜，真宰上诉天门开。鸾车鹤驾纷徘徊，青童玉女相追陪。仙人手持绛节来，足底日月双轮回。风驱六萌声如雷，仙人向我笑且哀。不见茂陵土一抔，叵耐风骨非仙才。"}