{"id":"982724","title":"觌觏二弟作小室请书鲁直名曰寄寂作此寄之用孙子实韵","dynasty":"宋","author":"秦观","text":"力田不逢年，识者未宜闵。他时岁在金，百两无虚稛。士生当自量，天道平如准。汝兄鲁叔山，正坐不前谨。有琴亦无弦，何心尚求轸。客来欲颓玉，大白辄满引。官长既屡骂，诸生亦时冁。一口吸西江，玄哉居士蕴。岁寒知苍松，日暮识丹槿。梦想八九椽，森然罗玉笋。"}