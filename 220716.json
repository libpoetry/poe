{"id":"220716","title":"祠风师酬提刑赵学士见贻","dynasty":"宋代","author":"范仲淹","text":"先王製礼经，祠为国大事。孟春祭风师，刺史敢有二。斋戒升于坛，拜手首至地。所祈动以时，生物得咸遂。勿鼓江海涛，害我舟楫利。旱天六七月，会有雷雨至。慎无吹散去，坐使百穀悴。高秋三五夕，明月生天际。乃可驱云烟，以喜万人意。愿君入薰弦，上副吾皇志。阜财复解愠，即为天下赐。八使重古礼，作诗歌祭义。诚欲通神明，非徒奖州吏。贤哉推此心，良以警有位。"}