{"id":"776422","title":"庆飨老典","dynasty":"清","author":"陈人英","text":"樽开北海寿南山，飨老频行扇杖颁。潞社瑶池同燕会，木公金母肃鹓班。礼隆三代承恩厚，世阅五朝觉力孱。帝德如天仁若海，无分贵贱与夷蛮。善养基开八百秋，而今鲲岛一西周。引年盛典追皇古，尚齿高风挽末流。春酒介眉登寿域，蟠桃盛会宴神州。海滨遗老归来日，西伯东瀛不外求。"}