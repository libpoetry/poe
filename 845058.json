{"id":"845058","title":"乱中杂感五首 革命","dynasty":"清末民国初","author":"曹家达","text":"汤武始革命，应天而观兵。不闻汤武师，累月攻一城。上有贼疆吏，下有贼诸生。相率为叛乱，蜩螗为沸羹。一朝遇摧折，将为石乞烹。高辛有火正，受封在祝邱。黄帝六世孙，家乘非谬悠。传国及千载，袭封在宗周。因国以为氏，国亡其姓留。乱党诩华胄，腹空无乃羞。汉武逐匈奴，乃有汉族称。唐人伐高丽，故号相频仍。岂其中夏主，直待刘邦兴。愚人论种族，但见僭无徵。五胡乱晋末，子孙犹绳绳。匈奴祖夏后，史书良足凭。共和始周召，祸出厉王手。子代太子死，召公意良厚。王奔十四载，二公为留守。岂似贪乱人，纲常类刍狗。同胞视生民，其言始张载。非有仁人心，此理亦殊晦。原野厌人肉，本旨究安在。争城求不杀，毋乃类犬吠。"}