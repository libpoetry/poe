{"id":"813193","title":"寿少泉从兄七十","dynasty":"清","author":"张浚佳","text":"一曲新歌记事详，归来沧海布帆张。兰成正感梨桃熟，陶令翻缘松菊忙。防俗客来迂竹径，仿随园意筑山房。季鹰风味莼鲈好，淞水优游岁月长。英英年少露锋芒，不藉科名压众芳。秋水文章原不染，春风桃李尽成行。王侯适馆虚前席，宰相传经列后堂。人爵何如天爵贵，岿然共仰鲁灵光。"}