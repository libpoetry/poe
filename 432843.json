{"id":"432843","title":"海上曲","dynasty":"近现代","author":"俞长源","text":"海上生飞楼，昭月照其周。游子褰裳衣，怀望江上舟。黄浦回复曲，结此中肠柔。斗宿何睇慕，所怨处无仇。摇洛孰华予，飘风满芳洲。疏桐徒孤直，羁鸿倦远游。远游无重华，瑶圃巢鸺鹠。夷犹吾不返，絓结蹇谁留。过江闻名士，大地多楚囚。生逢阽危际，涕泪隔君流。支枕阳台前，独看古神州。神州苍以莽，迥非旧金瓯。吴淞一剪水，百船崇其楼。旂色何陆离，辨之皆吾雠。不履彼利薮，曷深家国愁。握中笔巳鸣，悲子犹未投。东海三为田，人间今何世。大江东尽头，楼台结蜃气。中有波斯商，横渡重洋至。梯航来百珍，缤纷罗于肆。路人一猎奇，主人万金致。碧眼视眈眈，忧者洞其志。俄焉两易霜，巨腹如容器。长扬乘风归，还作重来计。齐有不夜城，火树合银花。廛闬三两里，笙歌百千家。翳谁挑雌凤，辨之为胡笳。与佳期夕张，绮窗垂重纱。华镫忽不烂，满堂走夜叉。蛮服坦皑皑，胡腰抱斜斜。春色归于斯，狂且孰能加。云是花巴黎，天下极繁华。道边垂垂柳，楼上盈盈女。色发芙蓉花，百娇生眉妩。贾客期不归，朱荣怨独处。临窗持玫瑰，意若有赠予。过尽往来车，谁为郑交甫。玫瑰三日颜，能经几延伫。愿种斗雪红，月月馨香吐。馨香有萎时，侬心空辛苦。莫言黄浦浅，中有深相思。莫言柳条短，中经长别离。别离人所重，相思人所悲。问君执何节，背义不顾期。悬景无停居，忽如过隙驰。坐令忧损人，改侬旧容仪。昔日洽情款，园中露水滋。今日能无悔，同车一笑时。浊浊苏州河，兰舟非所托。欲搴芳洲丛，江浦风波恶。偕子命轻车，驾言入阿阁。同消万古愁，薄酒聊相酌。四座纷娇娘，当筵歌舞作。迅体天鸾翔，清哇梁尘落。身在风流前，心境何寂寞。倚栏看人间，残灯照街郭。"}