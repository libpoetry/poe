{"id":"823529","title":"玉山枕 次柳屯田韵","dynasty":"清末近现代初","author":"吴湖帆","text":"岁晓初霁。暗尘敛，明妆洗。艳光射斗，良宵媚景，元夜华镫，绣幌娇倚。画楼香暖缕金衣，尽逗上、两蛾飞翠。凭舞回、长日风流，算瑶台、有多才能继。小窗情话从头起。便消得宜春气。篆烟细结，芳心快展，缭绕云深，潋滟霞绮。醉歌联臂玉山偎，殢清梦、管谁兴废。等閒逢、紫陌花秾，趁从容、把温柔料理。"}