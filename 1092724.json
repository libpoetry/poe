{"id":"1092724","title":"赵十有诗及高泉之行因思往年同游青岩","dynasty":"宋","author":"韩淲","text":"秋花满青岩，禅榻如昨日。举眼曾几何，岁月流电疾。君其壮藻思，我已老蓬荜。谁云彼高泉，春晚又能出。寺底读叶碑，祠前看周笔。夷犹慨以慷，缅邈咤而叱。思君弟行役，应惜良会失。朋从淫液之，于我岂固必。旁观徵逐间，往往诮游逸。相望一樽酒，朱弦理青瑟。坠绪或可寻，陈迹安可诘。澒洞尘眯人，荣名真虮虱。"}