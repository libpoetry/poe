{"id":"350119","title":"永遇乐·徐州登燕子楼","dynasty":"清代","author":"程颂万","text":"曲榭埋云，乱峰挂雨，羁绪无限。往事阑干，病余歌拍，凝想慵未见。美人枯泪，斜阳立尽，秋泛绕城都断。蓦相寻、桐阴鸳甃，冷霜一宵飞遍。凤床尘黯，鸾笺香噀，指印迷望窗眼。社暖泥衔，尚书冢上，魂逐双玉燕。白家诗涩，苏家梦悄，恁识画楼恩怨。只梁畔、双巢倦羽，昵人自叹。"}