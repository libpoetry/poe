{"id":"814706","title":"杂述","dynasty":"清","author":"郑献甫","text":"敝衣自多虱，荒池亦生鱼。一气化万物，可想鸿荒初。开天必盘古，虽见前代书。抟人必女娲，谁育古皇与。自从大始来，后实皆先虚。问其所以然，先生恐欺予。西北半荒塞，东南半沃土。昔缩而今赢，地亦不自主。大抵多水乡，即为众物府。凿淮既通江，扬州多大贾。人身益就卑，人心益非古。儒生谈地气，龂龂亦何苦。读书求甚解，用事想当然。渊明及东坡，言之苦不全。陋哉一孔生，亦张两空拳。问尔欲何为？坐地思谈天。未辨白非白，安知玄又玄。格物必博物，惭愧张茂先。种树厌盆花，驯禽厌笼鸟。玩赏必咫尺，所见亦何小。天地木浩浩，动植常扰扰。形声落闻儿，心目各自了。赞皇老而痴，平泉悔不早。一草及一木，子孙欲相保。"}