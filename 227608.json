{"id":"227608","title":"竹宫长句·断云托月天南东","dynasty":"宋代","author":"李若水","text":"断云托月天南东，梦魂初下蓬莱峰。绕街敲金戒天晓，乌帽遡凉奔竹宫。神明之囿严且邃，踵门已觉尘凡空。温温妙友隔窗语，徐徐好日常庭红。案头书帙万卷富，门外帘影三秋风。东家所慎盖先此，小人曷敢不精衷。绯衣赞者趣行事，升降拜起庄微躬。丁东环佩众泉咽，荧煌星斗千炬烘。瘦羊端笑古人细，肥马暂逐儿曹雄。指日欃枪落天外，告庙还看礼更丰。"}