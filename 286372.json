{"id":"286372","title":"高村·高村数家村","dynasty":"清代","author":"李锴","text":"高村数家村，村东有老妪。白发而蓬垢，新霜被昏雾。自言良家子，归作刘家妇。六十还缉麻，五十且织布。省身少年日，条桑能上树。年侵筋力薄，遂为儿子恶。小儿弃种田，奢心趋瓦注。大儿能作家，累累仓箧富。前年岁除夜，萧萧风雪暮。割羊酴美酒，妻孥各团聚。健妇不放杯，娇儿不舍箸。老物实耄荒，曾不值一顾。馀命系微丝，淫淫涕沾污。忆昔乳儿时，饥肠分雀哺。新燕不辞巢，方知旧情误。一妇前致语，劝妪妪且去。老媪生三儿，今者邻家住。"}