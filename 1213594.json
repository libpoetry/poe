{"id":"1213594","title":"过邕州昆崙关","dynasty":"元","author":"陈孚","text":"昨日过大林关，酸烟毒雾山复山。今日过昆崙关，寒泉怒泻声潺潺。道傍榕树齐如织，千柯万叶岩崖间。怪藤倒悬一百尺，霜雪不剥皮坚顽。势如蛟螭夭矫下绝壑，驻马侧视不敢攀。老虺忽何来，眼闪电光尾弯弯。山童惊颤发卓竖，劝我急勒金鞍还。因思狄天使，貔貅夜度摧狂蛮。上元灯火杳何处，至今野烧痕斓斑。我虽一书生，袖有青丝纶。誓将报天子，肯避路险艰。邕州南征士三万，铁甲未解寒痌瘝。我身七尺不能勇，金符正尔羞苍颜。铁鞭一挥出关去，孔雀飞下沧江湾。"}