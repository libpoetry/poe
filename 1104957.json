{"id":"1104957","title":"瀑布六首 其六","dynasty":"宋","author":"孔武仲","text":"窈窕东注壑，舒徐南入江。寄声沧海若，高洁此难双。悬崖倾注自成川，六月溪风为肃然。不是化工移用巧，尾闾应亦有穷年。山头飞瀑海中潮，此理谁能问泬寥。秪恐分流从月窟，桂香无限到西桥。晴天如练雨成雷，飞洒青空亦快哉。推倒西峰一百丈，试观河汉所从来。沉浮又似缀汀鸥，石齿横斜咽复流。莫放阴云遮洞府，最宜明月挂高秋。接石为槽绕画檐，清风爽气坐来添。恰从天外为飞瀑，又向人间作水帘。"}