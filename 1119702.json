{"id":"1119702","title":"再次韵呈林子长郎中二首","dynasty":"宋","author":"陈造","text":"诸生吾伊莺燕音，忆尝客我诗书林。交期离合悼今昔，宦路漂泊费光阴。故人恩意歌酒款，省郎香雾帘栊深。二十四年一笑适，可待车笠论初心。三叹熟君朱弦音，可但文价高儒林。课闻安仁最花县，车想召伯驻棠阴。诗坛自昔隐一敌，意匠超忽陵高深。补衮活国要次第，向来子牟魏阙心。"}