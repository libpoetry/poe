{"id":"101423","title":"水龙吟·素蛾洗尽繁妆","dynasty":"宋代","author":"朱埴","text":"素娥洗尽繁妆，夜深步月秋千地。轻腮晕玉，柔肌笼粉，缁尘敛避。霁雪留香，晓云同梦，昭阳宫闭。怅仙园路杳，曲栏人寂，疏雨湿、盈盈泪。未放游峰叶底。怕春归、不禁狂吹。象床困倚，冰魂微醒，莺声唤起。愁对黄昏，恨催寒食，满襟离思。想千红过尽，一枝独冷，把梅花比。"}