{"id":"1124074","title":"见梁检法书怀八绝句于广文尉曹处次韵","dynasty":"宋","author":"赵蕃","text":"文力纵横昔未窥，每闻二子说襟期。来朝借得新诗卷，起我閒窗病酒时。醉眠攲侧似乘舠，飒飒溪风吹鬓毛。颇念乘流觅归路，兀然惊起遇滩高。修眉画就莫求工，自昔常闻妒入宫。不为无人芳自吐，也胜能白又能红。汉诏元从漏网宽，可将数罟作惊澜。幕中有此贤从事，我亦他时逭免冠。山行难得上天梯，舟泛还忧水路迷。忆我故栖何许在，玉为山下是冰溪。辞好曾闻喻色丝，那知妙处本天姿。若穷句法源流远，曾见梅山唱和诗。中圣流风久未寒，渺然何但酒肠宽。渠诗下笔如山峡，我思攀危上七盘。傥欲昌身诗莫昌，折腰也莫叹凄凉。上书假传非无例，慷慨相期入皂囊。"}