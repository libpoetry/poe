{"id":"126931","title":"一部书·安乐窝中一部书","dynasty":"宋代","author":"邵雍","text":"安乐窝中一部书，号云皇极意何如。春秋礼乐能遗则，父子君臣可废乎。浩浩羲轩开闢后，巍巍尧舜协和初。炎炎汤武干戈外，恟恟桓文弓剑馀。日月星辰高照耀，皇王帝伯大铺舒。几千百主出规制，数亿万年成楷模。治久便忧强跋扈，患深仍念恶驱除。才堪命世有时有，智可济时无世无。既往尽归闲指点，未来须俟别枝梧。不知造化谁为主，生得许多奇丈夫。"}