{"id":"1143364","title":"大宋地理图歌","dynasty":"宋末元初","author":"郑思肖","text":"混沌破后复混沌，知是几番开太极。四方地偏气不正，中天地中立中国。神禹导海顺水性，太章步地穷足力。悖理汤武暂救时，谋篡莽操大生逆。离而复合合复离，卒莫始终定于一。粤自炎帝逮唐尧，两汉大宋传火德。我朝圣人仁如天，历年三百犹一日。形气俱和礼乐修，谁料平地生荆棘。风轮舞破须弥山，黑雹乱下千钧石。铜蟒万舌咀梵云，玉帝下走南斗泣。中有一宝坏不得，放光动地神莫测。云是劫劫王中王，敕令一下罔不伏。燕南垂，赵北际，忽必烈正巢其地。一声霹雳吹云飞，真火长生世永世。山山深，水水清，纵横十方变化身。恒河沙数天坏壳，独我志气常如新。"}