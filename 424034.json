{"id":"424034","title":"锁窗寒·雪澄以姜石帚像贻铁尊师，并题一词。同社诸子，先有各作，余亦继声","dynasty":"近现代","author":"梅冷生","text":"画舸荷疏，长亭柳匝，绮怀如水。黄昏细雨，几忍曲栏杆倚。唱新词、曼声更娇，耐寒领略江湖味。枉绪风犹昔，飞红零乱，马塍花事。沉醉。今何世。问唤醒诗魂，瓣香爇几。一亭富览，记省潮回山紫。换沧桑、布衣自春，洞天旧月无恙否。又移家、梦绕东山，共识登临地。"}