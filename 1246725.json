{"id":"1246725","title":"尉迟杯　 水仙花","dynasty":"元末明初","author":"刘基","text":"凌波步，怨赤鲤、不与传缄素。空将泪滴珠玑，脉脉含情无语。瑶台路永，环佩冷，江皋荻花雨。把清魂、化作孤英，满怀幽恨谁诉。长夜送月迎风，多应被、彤闱紫殿人妒。三岛鲸涛迷天地，欢会处、都成间阻。凄凉对、冰壶玉井，又还怕、祁寒凋翠羽。盼潇湘、凤杳篁枯，赏心惟有青女。"}