{"id":"997729","title":"五峰竹","dynasty":"宋","author":"黄彦平","text":"此君抱节怀霜露，裁以广寒修月斧。区区拔颖陋管城，落落中绳宜册府。潜心几绝西门佩，隶古亲传伏生语。后来颉颃追时好，客卿子墨先生楮。慈恩柿叶剡溪藤，俗嗜纷纷那足数。何人喜事翻新制，林下风流微近古。宣心写面却缄囊，百草千葩增媚妩。青奴小忍供笔砚，晴窗示尔梅花赋。"}