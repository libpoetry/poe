{"id":"557649","title":"将还赵郡留别李北翁","dynasty":"明","author":"宋登春","text":"挟书出鲁关，高揖谢名山。湖海寻同调，烟霞尚在颜。才名元度外，辞赋且人间。客人囊频涩，秋深鬓益斑。白鸥依水宿，鸿鹄何云攀。自笑身如矢，谁知刀有环。居将伤岁暮，去不为途艰。旧业花三径，新河水一湾。首丘狐自恋，绕树鸟空还。璧在心犹壮，珠投泪欲潸。平原不可作，肝胆向谁扳。"}