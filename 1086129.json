{"id":"1086129","title":"解舟","dynasty":"宋","author":"王十朋","text":"解舟城之南，橙橘半青黄。时节岂不好，胡为辞故乡。亲朋送我行，殷勤馈壶觞。我欲与之饮，舟去留靡遑。僮仆别我归，黯然颜色伤。问我何时还，田园又成荒。我心愧其言，老矣身皇皇。五载走三州，道路险且长。屡请方得祠，暂归又怀章。挈家入南闽，儿女不尽将。馀生疾病多，满镜须髯苍。到官即有乞，行将返耕桑。"}