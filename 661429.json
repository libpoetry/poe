{"id":"661429","title":"舒啸亭为东林山陈氏赋","dynasty":"明","author":"史鉴","text":"渊明一代士，所怀在本朝。弃官归去来，舒啸登东皋。将为愤懑渫，岂以音节超。亦有逸群人，葺宇此逍遥。发口忽成音，逸响一何嘹。长风集万里，游云薄九霄。幽深比琴瑟，清激超竽箫。绵驹丧其精，王豹亡其谣。眷兹自然妙，何须钟律调。遥遥苏门山，至人当见招。"}