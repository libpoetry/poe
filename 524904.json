{"id":"524904","title":"苦疡出息东郊田舍二首 其一","dynasty":"明","author":"顾璘","text":"东庄久不至，偃蹇废田作。新桃堪系马，旧树已巢鹊。儿童诧相问，黄犬吠颇恶。自缘容鬓改，敢怪尔辈错。吾生知有涯，尘鞅苦自缚。每云遗冠裳，乃复恋城郭。疮疡非我灾，相邀就林壑。心源倏以静，口味日应薄。循畦摘嘉蔬，披草采灵药。患去四体轻，尘远六根脱。溪流日洗耳，保此长寂寞。"}