{"id":"536398","title":"拟古七十首 其十三 应侍中璩百一","dynasty":"明","author":"王世贞","text":"羲魄尚高舂，天命未我离。云何纨裤子，往往意为师。阿阁连曲房，沈深不可窥。齐醴腐其肠，伐性有蛾眉。姬姜奏新声，欢多乐不支。药石为仇雠，美疢日以滋。东岱添新籍，鬼伯来见追。仰与高堂别，俯与亲爱辞。宗祀日萧条，涕泪如绠縻。人生非金石，快意多伏悲。"}