{"id":"737055","title":"矾曲至横丹乡道上","dynasty":"清","author":"陈豫朋","text":"晓出文州门，幽景恣清玩。鱼鸟无嫌猜，花竹缛烂灿。行来矾曲东，危境耳目换。山势惊嶙嶒，江流俯瀰漫。嵚岑孤径垂，欹窄不容䡬。小舆费挽曳，长绳虑中断。移趾膝拄胸，束缚衣过骭。夹磴百层萝，挺霄千尺干。魄动怯虚崖，力穷羡飞翰。直上艰萦盘，厥下杳涯岸。独憩苔石颠，坐久心愈惮。吁嗟日将晡，峨峨始及半。"}