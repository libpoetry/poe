{"id":"813637","title":"纵笔书怀","dynasty":"清","author":"李?媖","text":"忆从总角事篇章，坐拥书城乐未央。磨盾才雄空激烈，雕虫技小爱论量。侧身便欲无前古，披发真思下大荒。俯视万殊同一芥，迢迢天路恣翱翔。廿年辛苦竟何成，几见含毫气吐虹。出水芙蕖方焕若，凌霄云鹤得无同。逞才枉诩屠龙技，锻句真如刻楮功。却悔安心犹未竟，泠然我欲御长风。"}