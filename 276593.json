{"id":"276593","title":"樟灾并序·千岁老樟冻不死","dynasty":"现代","author":"汪石青","text":"千岁老樟冻不死，上巢鹤鹘下蝼蚁。兀兀孤高天地中，落落盘踞空山里。空山日月不知年，青冥古黛上参天。风雷夜挟蛟龙战，雨露秋酣鬼母眠。自知材大难为用，不甘枯老随凡众。一朝野火忽燎原，拚把崔嵬轻葬送。万叶千枝化火城，煌煌一炬火无情。霜皮飘作轻灰洒，古干訇为霹雳声。青年怒兕烦呵惜，烟散灰飞救不得。行人驻足失阴凉，回首枝柯空叹息。南山浓绿发垂杨，东山桃李亦芬芳。老樟玉碎寻常事，不肯埋奇瓦砾场！明日秋风吹一概，排云俊鹘来天外。树崩巢覆不可寻，山鬼啾啾作惨欬。"}