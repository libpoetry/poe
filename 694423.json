{"id":"694423","title":"界江八景 河桥柳色","dynasty":"明","author":"陈献章","text":"庐阜清风长官宅，渭城朝雨王维诗。束西绿遍河桥路，长与离人照酒卮。槐阴覆庭日早午，小吏夜出迎当路。长江阅尽往来人，淦水西边此槐树。香芦紫烟生一缕，天风吹落芦花渚。江东行客归去来，沾衣犹带金陵雨。埠头半点夜燃枯，钓得淞江一尾鲈。渔父联舟向东岸，东岸人家有酒沽。玉宇蟾辉秋展鉴，界江水色夜磨铜。乾坤好景谁无分，只问灵台得属公。竹径风传西梵声，隔墙深夜有人听。山僧老去无功德，还倚禅门诵佛经。闭户书声午欲乾，夜阑灯烬落蒲团。朝廷若问观风使，犹有书郎信长官。山花争插满头红，芦叶乌乌弄晚风。桥大板平牛步稳，老牛差后不愁侬。"}