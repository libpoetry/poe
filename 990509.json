{"id":"990509","title":"一萼红 芙蓉和友人韵","dynasty":"宋","author":"梁栋","text":"怨东风。把韶华付去，秾李小桃红。黄落山空，香销水冷，此际才与君逢。敛秋思、愁肠九结，拥翠袖、应费剪裁工。晕脸迎霜，幽姿泣露，寂寞谁同。休笑梳妆淡薄，看浮花浪蕊，眼底俱空。夜帐云闲，寒城月浸，有人吟遍深丛。自前度、王郎去后，旧游处、烟草接吴宫。惟有芳卿寄言，蹙损眉峰。"}