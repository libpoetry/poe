{"id":"404792","title":"金缕曲·送别彦通七丈之金陵","dynasty":"近现代末当代初","author":"袁荣法","text":"去也如何去。二十载、飘零冠剑，浮生终误。回首五陵年少事，漠漠人间尘土。算赢得、酒俦诗侣。眼底中原青一发，便当初、谁买相如赋。双鬓白，此情苦。明朝吊影台城路。怕伤心、巢痕未改，燕泥未故。多少寒鸦风雪里，点缀颓垣枯树。休问讯、城角歌舞。除是秋娘今犹在，断无人、能唱开元谱。相送罢，泪如雨。"}