{"id":"690784","title":"寄纪侍御衷文二首","dynasty":"明","author":"张煌言","text":"忆昔同堂勉圣贤，正当国难慨沧田；桃源有路君知避，博浪无椎我欲颠。卧雪山中坚晚节，扬波海上怒冲天。赤松游在安刘后，郭、李功名史并传。识得深山可避秦，岂容高蹈乐天真！夏兴犹赖臣靡力，楚复还凭包胥身。应念同仇多死友，休言有母不售人。陆沈谁向中流砥，天阙招寻鍊石神？"}