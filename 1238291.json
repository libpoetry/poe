{"id":"1238291","title":"画猫图","dynasty":"元末明初","author":"王冕","text":"吾家老乌圆，斑斑异今古。抱负颇自奇，不尚威与武。坐卧青毡旁，优游度寒暑。岂无尺寸功？卫我书籍圃。去年我移家，流离不宁处。孤怀聚幽郁，睹尔心亦苦。时序忽代谢，世事无足语。花林蜂如枭，禾田鼠如虎。腥风正摇撼，利器安可举？形影自相吊，卷舒忘尔汝。尸素慎勿惭，策勋或逢怒。"}