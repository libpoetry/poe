{"id":"289932","title":"百字令·咏晚菊，和苍虬韵","dynasty":"现代","author":"郭则沄","text":"冷枝愁对，正文园病后，秋怀无著。一眴冰霜天地窄，芳性肯随摇落。蕊细留香，叶残伴影，瓶几朝寒薄。老来陶令，岸巾风趣如昨。回首旧径都非，冬屏敛笑，羞共新梅索。惜取过时颜色在，谙尽雪欺风虐。晚节谁珍，孤情易谢，憔悴同高阁。漫辞簪鬓，客心迟暮堪托。"}