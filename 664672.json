{"id":"664672","title":"至终南","dynasty":"明","author":"康海","text":"泥泞抵终南，迷蒙失山色。指点太平宫，崔嵬白云极。不暇自抖擞，冒雨且综核。凭高瞷村落，嘉树万重黑。此地索灵异，气候故不测。旦日云气消，嫩碧竞寰域。绿草弥望浮，波光与山逼。迤逦白鸟来，涤荡千虑息。宿性喜丘壑，跻攀易筋力。深秋事佳游，长歌厌轻默。早晚幽卜筑，终以卧斯侧。"}