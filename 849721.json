{"id":"849721","title":"次韵汤叔逊谢笔墨长句","dynasty":"宋","author":"马廷鸾","text":"南屏翁，斯文千古何终穷，清辉灵气斗牛充。我从公家二老话此事，寒更支坐烛跋红。哀哉人琴俱亡天地覆，有刀有玉谁错砻。翁今岿然鲁灵殿，砥柱一叶万仞中。朅来访我维摩室，我起于坐欣迎公。惊呼绝叹吾道厄，客卿颖士委蒿蓬。灶煤苇管不足用，宣城黟水无良工。奈何盲卒乘钝马，欲写杰作称词雄。赠公撒雷挥电施敏手，馀事渲染文字如飞虫。我生哀伤所欠死，十年破砚烟雨濛。一朝洗眼获玉句，金膏水碧浸方瞳。翰墨场中身老大，期公盛气晚霞同。峥嵘素论犹激烈，始信迂儒曲学如发蒙。"}