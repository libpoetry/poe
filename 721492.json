{"id":"721492","title":"东湖曲十首","dynasty":"明末清初","author":"陈恭尹","text":"柳丝风里木兰船，梦想东湖已隔年。湖北湖南多月色，南湖沽酒北湖眠。向晓扁舟自解携，风吹东去更还西。荔子直从窗口落，荷花恰与舵楼齐。湖西堰口接通川，画舫争潮入占前。金环玉腕亲持桨，锦袖红靴自打牵。僧寺红亭映水涯，袈裟来去各乘槎。午食不离荷叶饭，夜灯长结素馨花。大石楼连小石楼，上楼遥见珊瑚洲。洲边花艳谁家女，笑掷红菱打白鸥。金作飞龙照水寒，千人齐唱万人欢。朝来试切银丝脍，怪道池鱼胆尽乾。云敛空江月满汀，方舟行处众声停。新歌一曲清无敌，小妓生来十五龄。潮生云起两相催，只尺江山雨不开。云自罗浮峰顶出，潮从大小虎头来。一簇笙歌隔渚繁，彩云飞尽日黄昏。欲知游女低徊地，朝踏苍苔见履痕。垂杨桥晚归人少，近水亭高远岫孤。正是郭西难画处，淡烟疏树似倪迂。"}