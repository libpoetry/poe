{"id":"1136480","title":"赠綦大将军 其二","dynasty":"宋末元初","author":"方回","text":"先皇玉带亲解赐，加侑金钱千百亿。登时筑坛拜大将，随意委禽聘贤室。前茅出镇万貔貅，东南五湖天半壁。凤凰山下忽相逢，我旧闻名今面识。精忠纯孝故无双，武艺文材俱第一。既能高著国手棋，又能稳赋作家诗。既能善战善骑射，七书背诵无馀遗。又能双钩写楷字，颜筋柳骨妙画锥。既如诸葛渡泸水，又如龚遂清潢池。章亥六合半已到，象胥九译靡不知。凉州蒲萄无复染，交趾薏苡夫何疑。鞠场壮士阅剑舞，铃阁骚人陪酒卮。笑谈洒落意娴雅，喜看宾主无厌时。迩来宣城察事尤瑰奇，明目张胆锄群私。去年稻田百圩没，秋潦至今犹渺瀰。孰谓不潦罔省府，公斥其人真奸欺。百战将军古有之，未闻将军亦肯念民饥。"}