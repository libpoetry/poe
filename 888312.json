{"id":"888312","title":"鲁侯以上巳日宴高阳偶成长句","dynasty":"宋","author":"吴则礼","text":"罗帏绣箔凌苍穹，扬飞白雪初濛濛。云收海面吐朝日，渐射碧瓦光曈昽。聊停隼旆驻双节，琥珀潋滟黄金钟。雏莺乳燕弄清昼，幽香薄暮飘残红。游丝芳草入望眼，天低旅雁鸣嗈嗈。溪深涨渌浮画栋，雨馀山色虚无中。修眉翠袖倚长笛，五马矫首嘶春风。轻烟漠漠暝兰楫，鸥鸟静不惊笙镛。玉堂念昔掌帝制，文彩讵独如醉翁。夜听宫漏对莲烛，突兀万卷蟠心胸。雄辞妙语委椽笔，波涛汹汹来何穷。法严义古跨两汉，磊落未许盘诰工。晚握铜鱼坐虎帐，锦衣铁骑悬刀弓。熊罴俯仰随杖屦，棘门霸上真儿童。葛巾羽扇姑自适，指麾俎豆威羌戎。饮酣隐几骋谈辩，逸气凛凛侔铦锋。毡裘辫发岂足数，终使万物归埏镕。塞垣佳景寄新咏，璀璨千丈垂晴虹。章江倦客谩叹息，转徙八极犹孤蓬。登临暂喜脱人境，安得健翮超寒空。"}