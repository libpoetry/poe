{"id":"698126","title":"和道长孙吉夫饯饮三首","dynasty":"明","author":"钟渤","text":"群仙下蓬莱，酌我临水居。飞觥温翠盖，唾玉倾荷珠。飘飘十里风，清香逼庭除。明当登长路，云树吾何如。玉节下九关，照耀东南来。桑蓬志有在，萍梗胡为哉。爱君鸾凤姿，愧我鹪鹩材。茫然刷短翅，万里飞金台。青骐按东南，倾盖即如故。山城久倾圮，筹画真时措。愧我庸驽才，乃荷伯乐顾。行矣两无言，元气须调护。"}