{"id":"1124930","title":"仲退示芳洲閒居律诗三首并示和章次韵寄芳洲一笑并简仲退","dynasty":"宋","author":"徐瑞","text":"契阔难逢笑口开，溪云山雨首频回。未能千橘为身计，尚笑三槐待子栽。我道从来高勇退，君诗况自耻嗟来。有亲可养人生乐，拚取馀年学老莱。老子文章兴尚狂，看花可复梦名场。谁怜用意平生苦，欲俟知音来世长。郢俗但能听下里，骚人更待赋高唐。年来颇欲焚吾砚，蓑笠田间百念忘。翟公莫厌雀罗门，杜老甘居独树村。谔谔固应贤唯唯，昭昭元不似昏昏。穷居有分行吾意，君子观人论所存。未必钟期旷千载，兴来一再抚桐孙。"}