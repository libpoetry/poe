{"id":"264654","title":"大酺·又雁横空，鸦喧晚","dynasty":"现代","author":"王易","text":"又雁横空，鸦喧晚，天外纤钩乍敛。啼螀催入梦，渐金荷半烬，翠帏低掩。吕枕荒寒，庄魂缥缈，萦绕骤凉衾簟。楼台层幻处，似殷勤尚有，故人劳念。更好语清芬，新声宛楚，动人愁惨。灵犀通一点。幸重向、片刻倾肝胆。休更问、荆驼故国，泪酒新亭，尘心遥逐秋云淡。不尽思君感，恨远隔、长江天堑。记临别、神凄黯。关河十载，谙尽倦邮荒店。吟情犹恁未减。"}