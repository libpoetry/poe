{"id":"910606","title":"和李卿新轩","dynasty":"宋","author":"李新","text":"宦情鲁酒薄，自意能久醒。穷年太常斋，那得有夙酲。将身侣记室，碧鹳趋华楹。误倒名卿屣，目光如许青。中台独称妙，九棘旧飞英。徊翔舜岩廊，饱见重瞳明。苦营便蕃归，尚顾昔管宁。人言犹龙孙，去就一羽轻。新轩事隐几，大胜安期生。绿筱静娟娟，徙倚惊流莺。翠荷乱田田，小盎摇清泠。欲留妨召节，趣起料繁缨。"}