{"id":"1114742","title":"和吴叔永见寄韵","dynasty":"宋","author":"李曾伯","text":"眼空凡马绝全牛，肯念江萍万里浮。一倡朱弦补骚雅，片言华衮续春秋。礼罗自昔须温造，文馆而今欠薛收。要任丘墟百年责，慎毋樽俎上南楼。诗怀今古浩无垠，谁寄梅花陇首人。刍豢悦心文字趣，筌蹄忘象性情真。相望夜月袁宏渚，一洗西风庾亮尘。我欲莼鲈便归去，雁来应问五湖春。"}