{"id":"282141","title":"声声慢·篆青别后罕通音问","dynasty":"现代","author":"金兆蕃","text":"凝脂温玉，密缕融金，别筵首荐鲨鳍。月映觥筹，夜深斜射深卮。殷勤主人留客，奈归心、远践秋期。悬后约、缁尘燕市，重见何时。一问秦淮柳色，对登楼倦眼，未足栖迟。雹碎春红，那禁桐折孤枝。海山欲归未得，睨南云、天上同悲。问付托，道中郎有女，试卷留遗。"}