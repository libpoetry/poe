{"id":"197934","title":"温泉行·骊山鸿蒙凝白烟","dynasty":"宋代","author":"李复","text":"骊山鸿蒙凝白烟，山根阴火煮玉泉。阴灵炎炎燃礜石，石焰不灭何千年。珠阁缥缈飞凤来，素衣仙人坐高台。台前香引流水出，白玉莲花九叶开。泓渟分去浮轻碧，中有纯阳无限力。四时独不放春归，散向人间消百疾。琼树他年日月新，霓裳舞动蜀山尘。寒云怨锁遗宫冷，林叶岩花秋复春。灵泉有灵天降福，山神严呵不可触。祖龙心秽慢神天，毛发流腥身被毒。"}