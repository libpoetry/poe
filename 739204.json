{"id":"739204","title":"诔字","dynasty":"清","author":"诸锦","text":"羲农巢燧几蘧时，结绳粗设民恬熙。爰有苍颉字以孳，蝌薤籀篆开邈斯。偏旁点画濡淋漓，象形转注随时施。离者使合合者离，奇者使耦耦者奇。邻里配合各有宜，插以齿作以之而。或喜而笑愁而悲，上薄云汉下泉逵。内自宫壶达四夷，保氏掸人象胥司。连缀以文属以辞，六经不敝为世持。鸿濛九天云下垂，佐以志史公无私。日月所烛无蔽亏，外则子集精华摛。如江淮河有析支，名山金匮柱下披。天府圣域琳宫碑，金银珠玉漆隃麋。光明相好无瑕疵，威如彤庭肃冠仪。铿如孔壁鸣金丝，雄如百兽慑神狮。丽如春花逞媚姿，健如游龙来委蛇。凝如帝释天人师，伟哉正正兼奇奇。一或失所逢百罹，虫鼠剥齧刀笔遗。水火木石金销治，离析身首噆肤肌。臧获苞苴孩稚嬉，错莫销蚀无光曦。遇非其耦灾枣梨，一唱百和交相嗤。幽光閟遏人莫知，眼明未及沙鸬鹚。有声夜中泪涟洏，激为电雹风雷驰。光怪闪烁飘云旗。叩虚责有如嗟咨。我为敷衽前陈词，造物培覆功不尸。佹成佹毁喜愠谁，魂气惝恍无不之。硕儒良史实在兹，背而驰之悔莫追。鄙倍谄佞不可为，亟旋面目扬须眉。群分类聚无磷缁，高坟三尺体魄绥。我作汝诔涕交颐，骨肉归复生有滋。斗魁戴筐连尾箕，烂为星辰拱帝墀。"}