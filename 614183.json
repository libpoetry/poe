{"id":"614183","title":"寄贺李本宁先生起南太常","dynasty":"明","author":"李之世","text":"中朝方系望，宁许赋鸿冥。卿月临淮甸，春风过洞庭。千秋垂信史，七郡戴祥星。礼乐窥元始，英髦属典刑。宫悬今待奏，国牒已镌铭。旧好仙曹接，新题御藻馨。钟山登霁色，湖水贴天青。草莽忻殊遇，曾邀笔墨灵。先生己未春曾为余叙拙稿，故结中致感云。"}