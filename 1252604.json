{"id":"1252604","title":"读史","dynasty":"元末明初","author":"徐贲","text":"周衰麒麟出，汉末黄河清。见之非其时，徒有嘉瑞名。古道既缅邈，企慕惟空情。茫茫千祀上，此义圣所明。堂坳不容杯，渤澥纳百川。大小何乃殊，其量使之然。鄙人器易盈，德士心广渊。美哉黄叔度，千古称其贤。鲁连天下士，气凌七国雄。能令一箭书，坐收聊城功。秦军苟不却，高名亦成空。当时受黄金，遂与常人同。所以有志士，千古钦遗风。"}