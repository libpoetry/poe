{"id":"846131","title":"百字歌 寿父子同日八月廿五","dynasty":"宋","author":"无名氏","text":"蓂飞十荚，觉九分秋色，六分将极。桂子风高时更好，天产英贤同日。桥梓齐芳，一慈一孝，奋建真奇特。称觞华旦，但将老少分别。且看戏彩堂前，酒须双献，饮侍严君侧。清赏阿戎防跨灶，大小欧阳相敌。疏曰贤哉，古云有是，作个家家声烈。无先无后，寿齐延应□翼。"}