{"id":"810945","title":"陌上花二首","dynasty":"清","author":"王时翔","text":"羊车绝妙年时，照眼玉明花秀。弱态珊珊，戌削柳枝风揉。罗巾掩抑欢兰语，浅笑横波低溜。怅残阳、银杏晚鸦归处，唤人分手。喜登场、再见氍毹轻蹴，画烛交光如昼。一缕云凝，宛转唱残红豆。闻歌睹影消魂死，不忆凤裙鸾袖。任春风、十里珠帘高揭，懒重回首。谁知重得逢君，却在荒江茅屋。注眼相看，惜杀僬花悴玉。旗亭百首凄凉句，空写愁肠万曲。竟何堪、惹起风狂雨横，摧兰杀菊。故知来、决绝有情无语，呜咽啼珠簌簌。拆断连环，天也妒人心足。好风明月羞重对，此去前途未卜。这情怀，分付残春杜宇，一年年哭。"}