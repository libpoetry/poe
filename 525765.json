{"id":"525765","title":"上职方叔父封君寿诗","dynasty":"明","author":"顾璘","text":"葛仙隐方厓，陶公栖曲林。邦圻聚灵薮，往哲寄幽寻。季父慕嘉遁，卜筑东山岑。丹榆夹门径，平畴间清浔。劳形理耕织，旷望悦高深。亲交集近局，浊酒时共斟。岂必丝与竹，俯聆清涧音。机心一以息，宴坐但冲襟。醇和会玄理，恺悌契神心。渥颜永无改，万寿乐且湛。爱子解组归，娱彩兰堂阴。列鼎力岂逮，苦节播休音。箪瓢进菽水，俯仰展欢忱。内盛匪外备，物理徵在今。"}