{"id":"701670","title":"读陶渊明诗述怀七首","dynasty":"明","author":"黄省曾","text":"弱龄诵其诗，如咏国风歌。缘情去雕饰，峥嵘障颓波。每展襟情悦，宛尔挹藤萝。神契犹旦夕，千载何足多。今兹溯言旨，道在颜闵科。欲谂知音人，抒藻写岩阿。陶公卧柴桑，人谓隐者流。尚友予品之，乃是夔龙俦。生也逢不辰，版筑谢形求。紫凤虽衔书，岂与燕雀游。出处镜宣尼，圣矩自昭由。洁身远氛世，匪曰斗酒谋。长抱无风云，梁甫写悲讴。虽云死饥饿，孔乐亦已酬。治乱天宰之，君臣晤良难。皇皇宣尼叟，车席迄无安。徒然梦周公，凄恻鼓猗兰。士生而不遇，贤圣靡不叹。永言有今古，结调俱辛酸。予也偶兹怀，又复扬其澜。悲来曷可已，神至固无端。已附青云翼，何必愧龙盘。牛刀试小邑，匆匆赋归来。风波竞违已，何惜饥冻怀。运命逢奇坎，攸往谅必乖。一稔且难获，安能际盐梅。文王久不作，后车愿已灰。甘心以空瞑，千金捐草莱。天道谓之何，无聊良可哀。拭袂沾麒麟，虚尔王佐才。忧来不能御，虚罍竭所斟。临轩把遗篇，陶陶畅远襟。有吐悉高度，何谣非素心。茅斋一再咏，清风生我林。但恨无绿酒，遂以写雕琴。茫茫大宇内，幽怀罕所同。求之竹帛间，赖有浔阳翁。翳宅惟蓬蒿，挂壁仅丝桐。举火虽常乏，君子固其穷。丈夫苟不遇，蓬累播贞风。岂以六尺躯，贫贱顾忧冲。龙德但无瑕，朝闻夕可终。陋巷绝投赠，朱门多馈遗。轩冕世所隆，圣贤久相嗤。渊明受饥迫，出门无所之。嗟彼恶木阴，宁足荫其躯。漂母者何人，殷勤在瑶词。黄金等山岳，临没谁当持。岂若兹主人，炳有千秋垂。"}