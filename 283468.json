{"id":"283468","title":"汉宫春·腊梅，和子野，并谱四声。子野词出梅苑","dynasty":"现代","author":"姚华","text":"香锁纤英。道江梅标格，同谱堪评。丹炉罢炼，数枝融蜡初成。娇黄蘸水做道妆，浅色衣轻。教错见，花参酒，入清芬，欲引朝酲。遥怜挂磬无声。但情芳意蜜，偷递春程。枯蝉剩叶，二分月浅江城。丁香嫁了，怕暗中雨结愁生。云外影，谁传信，使青禽，翠渺参横。"}