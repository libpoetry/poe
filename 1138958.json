{"id":"1138958","title":"宁晋李照磨筑室奉亲名曰芝室索客赋之","dynasty":"宋末元初","author":"陆文圭","text":"口诵严君口授书，手提慈姥手缝衣。寸草安能报春晖，远志不敢回当归。嗟儿客宦游有方，舅姑晨兴妇在旁。手供鲑菜晡下堂，几席代汝亲扶将。白云英英赵州山，玉琴石榻窗户閒。上池饮罢燕坐间，生香满室光照颜。钟英毓秀自乃翁，草木臭味将毋同。借锄取帚面发红，偕饮甘露薰祥风。"}