{"id":"808680","title":"王尚书世贞","dynasty":"清","author":"严遂成","text":"寥寥天地间，有后七才子。舞象咏宝力，弱冠成进士。父冤鼓登闻，建立载国史。重镣贵幸匿，金牒妖僧诡。相门招致之，掉头审所处。先进抵王唐，左袒主何李。倡和白雪楼，牢笼天十士。诗文无古今，西京大历止。贡谀比尼父，晚而悔心始。东坡手一编，卧疾读未已。卮言非律令，少作行当毁。余岂独异趋，震川惜蚤死。九原如有知，剌剌作吴语。"}