{"id":"699177","title":"奎倚席渭城校室伏承耕学袁公雪樵秦公二先生远自故里寄惠新诗教诏之谊暌离之情备溢乎辞捧诵再四感愧交并不能已已既次严韵属和奉怀因兴起丰城云门河南公武潜夫诸先生例借前韵各成一首以见区区向往之私至于落句嬴瀛互用亦足明仆于二先生无少偏党也 答耕学","dynasty":"明","author":"殷奎","text":"木鱼桥下城南路，三十年来往复情。梦寐隐居高晚节，绸缪姻好仰平生。子云奇字人稀识，东野新诗孰使鸣。无计即归陪第语，行藏聊复任黔嬴。淮海题诗诧老成，远将关辅慰愁情。危机重叹吴三陆，开迹难招鲁两生。皎皎白驹谁复絷，嘤嘤黄鸟自相鸣。橘林亭子垂霜实，翘首仙凡隔凤瀛。儒台畴昔起丰城，宿望遥钦镇物情。风节千年徐孺子，渊源一代揭先生。江关暮夜怜乌匝，身世行藏看凤鸣。投老文锋浑矍铄，裹粮三日尚能嬴。经术传家擅代名，著书满屋见高情。楚王争事浮丘伯，汉主方求老伏生。干仞云门青壁峻，一陂秋水玉琴鸣。昆丘台上虹垂月，髣髴蓬山在大瀛。古塘烟雨暮潮平，室远人深叠恨情。海上珊瑚曾倚钓，船头笭箵解全生。冥鸿刷羽秋孤奋，老骥垂头夜一鸣。前史近应重校勘，不教赵姓混秦嬴。鹿城茅屋好风清，千首文章万古情。江外暮云寒不动，池头春草夜仍生。图经笔削权衡见，篆籀风流剑戟鸣。少小羡君为古学，而今高处到姬嬴。每忆荆州人物论，如君所敬是吾情。月明蟋蟀秋相俟，霜重蒹葭水未生。鞸琫佩刀金错落，和鸾在式玉锵鸣。从容名教无穷乐，何必遥寻海外瀛。"}