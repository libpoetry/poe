{"id":"999322","title":"点检朝陵内人顿递至西兴道中纪事","dynasty":"宋","author":"喻良能","text":"平湖潋滟摇春风，扁舟轻驶如飞鸿。垂杨万缕长青茸，倚岸崇桃醉脸红。满空烟雨霏濛濛，柯桥精庐闻午钟。平畴麦苗青芃芃，崇峰秀岑纷玲珑。图经未看名叵穷，雨葩烟叶交朦胧。吾欲图之谁其工，妙语却思六一翁。解道山色有无中，薄暮舣舟依竹丛。夜深点滴听孤篷，天明利涉浮梁雄。钱清虽小炊烟重，我生之辰今适逢。一杯不暇缘匆匆，聊以新诗娱老悰。龛山西北水溶溶，白鹤桥边小梵宫。海天茫茫空复空，放眸一望日本东。萧山小邑河阳同，桃李漫山如锦幪。溪旁驿亭名梦笔，故居知是江文通。西兴浦口天连水，满眼长安紫翠浓。"}