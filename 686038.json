{"id":"686038","title":"送石使君之泸州二首","dynasty":"明","author":"卢龙云","text":"喜闻皂盖新传命，休记明珠旧暗投。未得鸣珂还帝里，且看建节出炎州。行边露冕春盈野，公暇裁诗月满楼。知有文章能谕蜀，依稀乘传赋西游。远宦何妨更典州，徵书指日下龙楼。人情黯淡云和雨，世事浮沉春复秋。莫以长途嗟疋马，已于游刃少全牛。渡泸暗忆前朝事，开济能无念武侯。"}