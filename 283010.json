{"id":"283010","title":"真珠帘·食莲心苦梅酸透","dynasty":"现代","author":"冒广生","text":"食莲心苦梅酸透。又等闲过了，初三下九。客里情怀，惯是伤春病酒。残月晓风谁省得，算只有镫花同瘦。时候。想兰闺凄寂，将人僝僽。念否。青袍依旧。纵明珠待赎，何曾能彀。准拟赋长门，判香衾孤负。谁料江湖还勌旅，可堪唱、章台垂柳。回首。剩泪波长溢，眉峰长皱。"}