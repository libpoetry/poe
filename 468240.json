{"id":"468240","title":"题何参政所藏七贤图","dynasty":"明","author":"谢肃","text":"黄尘欲蔽日月明，十年四海横戈兵。士风巳随习俗变，尽舍仁义谈纵衡。遂使栖栖七君子，独着儒服令人惊。胸中岂有经济具，眼底厌看龙蛇争。大山长谷便同往，不独隐迹兼隐名。由来贫贱足闲适，岂必浊世干浮荣。两生不来汉仪简，四老既去秦运倾。宁知贤人慎出处，能与国家关重轻。况今作者巳云七，束帛合向丘园徵。君不见旁求良弼到版筑，一说能令商道兴。"}