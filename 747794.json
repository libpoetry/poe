{"id":"747794","title":"题徐子容少府溪山垂钓长卷","dynasty":"清","author":"鲁一同","text":"南宗平远穷纤秾，北宗莽苍堆高空。营丘华源不复作，江山万古谁清雄。国初萧生声隆隆，近来独数徐髯工。髯也十二弃雕虫，十五十六远从戎。南极沈黎西甘松，宝刀杀贼不快意。一官手版今在钟，雁门马邑连云中，翁昔佐郡骖花骢。蔚州官舍簿领少，但餐山绿扶孤筇。日斜吏散坐小阁，千山万水来心我。吴缣百端墨百挺，突兀四壁生华崧。三年归卧建陵月，倏忽骑马摩苍穹。幽州四月天多风，九门翠幰骄游龙。宣南小邸日扃鐍，冰槃堆案樱桃红。我来窥户正磅礴，十指幻出千芙蓉。今之二图尤惨淡，其一似仿山樵翁。溪山垂钓大不易，扁舟忽送江流东。四十年来鸟过目，却忆快马弯长弓。狐关雪岭几万里，晚看镜水磨青铜。思君不见愁枯桐，片帆欲动蛟龙宫。梅梁禹穴今何在，渺渺青山一去鸿。"}