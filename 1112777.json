{"id":"1112777","title":"发岐亭宿故镇三首","dynasty":"宋","author":"张耒","text":"我别竟陵时，楚稻如碧丝。秋风发齐安，稻穗如植旗。流年去荏苒，客路何逶迤。弛担终未卜，永负山中期。乘月入秋山，月午山蹊静。森森松竹林，夹道散疏影。阴风留暗壑，白露蒙朝岭。耿耿村鸡鸣，坐感单衣冷。征人不敢安，蓐食待明发。润冲石上云，冷踏松间月。艰难付一笑，岁月惊屡阅。偃亚道傍松，茯苓应可掘。"}