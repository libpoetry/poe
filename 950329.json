{"id":"950329","title":"呈伯父元仲二首 其一","dynasty":"宋","author":"周麟之","text":"我伯气吐虹，贯日干文光。胸中有和璞，发挥见文章。笔追羲献风，句压曹刘墙。平生太古心，孰得窥行藏。人间富贵味，掩口不一尝。方朔饥欲死，次公醒而狂。方寸不受折，养此百鍊刚。江湖五十年，飘飘曳征裳。晚岁一区宅，欲并幽林塘。浙东山水窟，选胜方徜徉。兰溪得佳致，行筑钟山堂。自顾世路险，机阱宁易防。俛首吾不能，高卧庸何伤。贫贱苟自得，面糗皆膏粱。愿言守此志，鹏鴳聊相忘。"}