{"id":"838092","title":"斐亭听涛","dynasty":"清末民国初","author":"施梅樵","text":"海气嘘云云如棉，海风吹浪浪拍天。冯夷狡狯伎俩未忍捐，偏令江湖之水日日汇大川。又令蛟龙扬鬐掉尾舞深渊，鲸钟鼍鼓声喧阗。往来估客篷窗闻之不能眠，胡为乎官廨恰与相比连。中有一亭自巍然，苍松翠竹亭之前。绿阴蓊郁草蔓延，暮夜月色朝霏烟。自公退食与周旋，茗碗花樽会群贤。觞咏乐同永和年，座中唱和兴欲仙。歌吟响应鸥鹭边，亭中人物几变迁，亭外海啸依旧声溅溅。我知延平遗恨尚绵绵，郁为怒涛昼夜鸣潺湲。思欲一泛酒家船，来呼草鸡起九泉。好共凭吊三闾与青莲，相与话沧海桑田。免劳精卫衔石填，长愿波平如镜照大千。"}