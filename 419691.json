{"id":"419691","title":"霓裳中序第一 和白石","dynasty":"近现代","author":"姚鹓雏","text":"兰釭照倦极。细滴虬签偏听得。徐坠瓶花无力。更篘盏早捐，青裘难索。残蛬砌隙。叹忍寒、犹共吟客。严凝甚、石苔涧竹，惨淡变颜色。凄寂。暗烟萦壁。漾万缕、愁丝似织。江关遥念旧迹。蜀道邮亭，谢墅坊陌。梦回闻太息。认涴袖、酒痕褪碧。还能否、狂歌联袂，醉帽笑看侧。"}