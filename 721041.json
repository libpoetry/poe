{"id":"721041","title":"和一峰虚中是神主五首","dynasty":"明末清初","author":"王夫之","text":"神者天之妙，心者人之主。去人而用天，我生如鳞羽。神静物不撄，神动心以靡。不复知其他，禅元但测此。天地既设位，人微何以参。分明有人主，天地不能堪。人心天之仁，道心人之仁。造物自大德，奈何迷我真。不但尘非我，光昭亦是天。实中是人主，珍重一峰传。"}