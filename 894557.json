{"id":"894557","title":"祫飨礼成","dynasty":"宋","author":"宋庠","text":"孝飨邦仪重，亲祠祏室开。推尊二祧合，献力九宾来。宝蔡前涓日，祥霙近弭灾。钩陈严法仗，绵蕝谨容台。祓坐皇为邸，登车斗转魁。三辰随藻衮，百末湛云罍。遍祼灵心像，终歌帝祉隤。华绅纷岳抃，端阙俨天回。蝇笔言丝慎，鸡场赦鼓催。好生先祝网，作解遂成雷。贲有戋丘帛，刑无弃道灰。须知蒙福意，万事入康哉。"}