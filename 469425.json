{"id":"469425","title":"端午日无念师二詹生吴生同集斋中偶看坡公汁字韵诗戏效韵四章末章呈似念公 其二","dynasty":"明","author":"陶望龄","text":"榴娇乍赪颊，柳暗初流汁。湖南去饭牛，饭饱牛耳湿。炎景困腾腾，嘉宾来得得。同欣节物换，再叹流光急。艾叶巧成虎，沉香微吐鸭。开轩去屏障，独许庭花幂。越酒苦醲酽，盏落珊瑚赤。家传苏氏方，颇类吴中白。岂徒侧君弁，欢赏行堕帻。连槽泻春溜，几夜糟床泣。瓶罍幸未耻，杯勺岂愁缺。主人不自谋，酝美真为客。莫厌园蔬贫，明朝肯来集。"}