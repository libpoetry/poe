{"id":"735565","title":"为吴起凡赠许贞甫南还","dynasty":"清","author":"李来泰","text":"六载烟尘暗江浒，雕阑十二春无主。累累军前半死生，桃花血渍燕支土。落花飞絮总成尘，青冢还留现在身。祇惊赤白囊中羽，误作丹青画里因。高阳老人能任侠，间关万里随俘获。气激情亲解动人，相逢燕市悲歌客。白头宫监住京华，慷慨曾传古押衙。金钱自系将军树，婉娈时回阿母车。感君高谊为君起，尽解金羁脱胥靡。从知今日庆其苏，敢忆当年叹如毁。别有延陵一片心，莺雏燕老信沈沈。与君同和南飞曲，脱叶随风识故林。"}