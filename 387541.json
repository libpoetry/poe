{"id":"387541","title":"春云怨·今岁海棠作花甚繁","dynasty":"清代","author":"樊增祥","text":"湘屏几叠，罨晚云如梦，春阴如墨。昨夜绿章初下，点点紫绵和露坼。可奈东风，吹花调粉，化作东栏数枝雪。香靥销红，仙肌凝素，掩映绣帘隙。猩英占断芳菲色。纵飞琼相妒，依然倾国。莫忆红罗小亭侧。聘与梅花，玉冷天寒，怎生禁得。且傍珍丛，故烧银烛，看取晚妆明婳。"}