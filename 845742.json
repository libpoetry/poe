{"id":"845742","title":"水调歌头 其二 寿丘月林","dynasty":"宋","author":"无名氏","text":"天地钟奇秀，山泽有儒仙。词锋前驱万马，三度奏捷菊花天。信是文场敏手，如把枭卢对掷，高叱便回旋。一点英雄气，四顾浩无边。长羡君，先我著，祖生鞭。今朝尊酒持劝，岂特颂长年。要入兰宫妙选，共向集英殿里，玉陛听胪传。姓字标黄甲，香墨照人鲜。"}