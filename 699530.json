{"id":"699530","title":"环翠楼曹平子吴平仲沈飞霞言别得送字","dynasty":"明","author":"袁宏道","text":"一别能几何，花蹊密成洞。白石与朱栏，举首即成梦。一种好心情，都为愁所送。别意如水寒，六月溪云冻。聚首复何时，思来当一恸。归思如奔马，千夫不能控。溪飞潮雨凉，柳络烟条重。来时皂盖迎，去惟白云送。铜章聊一戏，已醒不重梦。莫以潜之龙，而易衰兮凤。"}