{"id":"1117203","title":"和子瞻记梦二首","dynasty":"宋","author":"苏辙","text":"兄从南山来，梦我南山下。探怀出诗卷，卷卷盈君把。诗词古人似，弟则吾弟也。相与千里隔，安得千里马。携手上南山，不知今乃夜。晨鸡隔墙唱，攲枕窗月亚。百语记一词，秋菊悲蛩吒。此语鲍谢流，平日我不暇。我本无此诗，嗟此谁所借。蟋蟀感秋气，夜吟抱菊根。霜降菊丛折，寸根安可存。耿耿荒苗下，唧唧空自论。不敢学蝴蝶，菊尽两翅翻。虫冻不绝口，菊死不绝芬。志士岂弃友，列女无两婚。"}