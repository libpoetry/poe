{"id":"730502","title":"闻洋船入川议成感赋","dynasty":"清","author":"洪锡爵","text":"巍巍天府国，终古形胜地。北峙剑门山，蕃部西南萃。东下走夔巫，雄图称重治。一夫当其关，足以控万骑。水束三峡流，山拥千螺翠。浩浩下荆襄，建瓴直不啻。汉唐昔建国，镇抚重疆帅。务慎边圉防，绝无外邻觑。自从海门开，轮舶纷纷莅。长江天堑雄，往来如儿戏。逞彼无厌求，复萌望蜀意。圣朝崇宽大，中外无二致。广施雨露恩，许通舟楫利。从此古蚕丛，崎岖化坦易。我本蜀都人，宦迹鄂渚寄。遥遥赤甲山，可望不可跂。挟此火轮飞，千里一日至。藉慰还乡心，足骋波浪志。无如夷性殊，终非我族类。譬如堂奥间，岂容人窥伺。缅想古王公，设险寓深义。敬告守土人，毋为弛防备。"}