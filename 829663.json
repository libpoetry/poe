{"id":"829663","title":"十一月二十二日出京道中杂诗","dynasty":"清末近现代初","author":"郑孝胥","text":"长啸出国门，寒日黯相送。大风主何祥，不发轩辕梦。残月坠雄县，黄尘蔽任邱。此中商避世，犹恨近神州。雄鸡奋悲歌，惊埃勃马首。落星虽有心，孤月空开口。班班河间车，南归罢击鼓。车中人自奇，无取流俗怒。客行自言苦，夙驾犯霜风。谁见斯民困，宵征逐马通。雪霁天欲明，林峦混一色。晓日忽上腾，云归徂徕白。守道去人远，诸峰空自青。不缘文字力，何处见英灵。骐骥骖驽骀，服车上山石。英雄时岂无，热泪空横臆。云势可以休，云容显复晦。千峰锦离离，夕阳绚天外。驱车杨柳店，怀古空蹀躞。不恨无公羊，恨无郭太业。四顾无一遇，迷魂不可招。千磨还百折，心铁可能销？尻轮极周流，神马善超越。闭门枉造车，何时出合辙？荦确途焉穷，心先疲马至。村落带山明，晚晴展人意。忍寒不衣裘，未老殊觉赧。大哉驭人言，胜于求饱暖。中原虚无人，唾手真可袭。言愁我欲愁，茫茫百端集。苍生我何有，忧乐俱不闻。欺人谢安石，冷笑范希文。扬州在何许，帆影乱烟树。南风且莫尽，我欲过江去。"}