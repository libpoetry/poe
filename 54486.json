{"id":"54486","title":"浔阳行·江头女墙啼野鸟","dynasty":"明代","author":"刘炳","text":"江头女墙啼野鸟，乱石如垒惊涛呼。浔阳九派控吴泽，匡阜千峰回楚墟。当时形胜夸强土，连云宫苑旌旗树。庾亮楼船赴国仇，黥王版籍归英主。盛年一去水流东，冠盖繁华处处空。两岸芦花浸明月，满汀烟树鸣秋风。古戍何人晚吹笛，客船莫向城边系。翠袖琵琶梦已寒，青衫易洒天涯泪。"}