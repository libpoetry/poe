{"id":"780240","title":"扫花游 题生香馆女史“茶烟煮梦图”","dynasty":"清","author":"叶绍本","text":"乱红满径，正濛濛春昼，谢家庭院。重帘低亚。恰苔黏雨砌，絮飞风幔。石鼎涛声，刚道雪芽初碾。槐阴转。乍一晌游仙，绿窗人倦。本是瑶台伴。记写韵前生，步虚天半。凤翎轻蹑。问瞢腾可到，蕊珠宫殿。香茗才华，惆怅蓬莱清浅。尘缘短，剩河阳、鬓丝空感。"}