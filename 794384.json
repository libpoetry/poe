{"id":"794384","title":"惜余春慢 题小檀栾室汇刻闺秀词","dynasty":"清","author":"王以敏","text":"芬佩搴兰，铢衣散锦，到眼墨云交绚。飘灯珠箔，伫月晶帘，销得燕愁莺惋。不信人天感多，捣麝犹香，拗莲难断。恁风流也称，玉台新序，衍波传遍。京国事，井华朝汲，秋水宵吟，法曲红箫亲按。去年元夜，佳节重阳，南宋倩魂还见。艳绝珊株网闿，百衲补琴，九华裁扇。听瑶空、笙鹤风高，花外绮霞吹满。"}