{"id":"721992","title":"喜侃士病愈赠之","dynasty":"明末清初","author":"屈大均","text":"炎方人易病，勿药汝迟迟。难老无如学，多才自有时。暖风荠麦秀，凉露蕣华滋。不及黄黄菊，神仙食更宜。莎鸡初在野，最早得秋寒。亦未伤迟暮，其如行路难。忘言但吟啸，与道日游盘。青岁还经学，纷纶一井丹。坐隐须棋局，从君奕旨求。马融思作赋，祖讷待忘忧。黑子饶难少，香囊赌尚留。萧萧枫叶下，相对一高秋。君家富山水，复有父兄贤。孝友光闾井，壶觞媚老年。白华无大小，朱萼总芳妍。汝也吹篪好，声高五子前。石笋森如束，枝枝上有松。有时仙掌出，镇日谷烟封。羽化三天子，髯留一老龙。容成应可接，归向玉芙蓉。新安多好友，招手十年间。以我浮丘客，应居黄帝山。明春单舸往，及尔故园还。一浴朱砂水，乘秋返庾关。"}