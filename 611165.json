{"id":"611165","title":"度北峡关作效谢灵运体","dynasty":"明","author":"邓云霄","text":"北土多平原，旷望弥宇宙。南行入舒城，始觉群峰辏。烟岚锁山门，岌巀土囊口。入之骇心魄，万状无不有。曲径剧羊肠，危峦压马首。稠迭若赑屃，连接如携手。溪回水懒流，天窄岩转陡。怪石献殊姿，蹲立像人兽。宿瘤与疥驼，未足仿奇丑。树杪见人家，云中听鸡狗。山魈并木魅，狞目楼林薮。悲风黑处来，万穴尽啸吼。束峡镇雄关，关门仅如斗。峻疑五丁凿，崄出三蜀右。一夫荷戈立，百万失驰骤。吾闻世有道，四夷自为守。凉德弃人和，殽函竟谁有。时事近多艰，豺狼满墟囿。我行逢岁晏，旅况动制肘。气寒风水涩，路远僮仆瘦。迷朦误东西，错莫乱昏昼。回驭愧王阳，寸心翻自疚。嗟予谬通籍，已落十年后。临关虽弃繻，偃蹇仍墨绶。既忝耳目司，何以酬敷奏。袖中五色石，安能补天漏。人运无百年，清霜入蒲柳。石火倏留光，谁复跻上寿。近耻鸡鹜群，远忆希夷友。丹砂庶可学，玄牝亦可叩。息踵踵常安，内视视乃久。停车问关吏，倘遇青牛叟。"}