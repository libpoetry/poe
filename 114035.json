{"id":"114035","title":"咏李伯时摹韩干三马次子由韵简伯时兼寄李德","dynasty":"宋代","author":"黄庭坚","text":"太史琐窗云雨垂，试开三马拂蛛丝。李侯写影韩干墨，自有笔如沙画锥。绝尘超日精爽紧，若失其一望路驰。马官不语臂指挥，乃知仗下非新羁。吾尝览观在垧马，惊骀成列无权奇。缅怀胡沙英妙质，一雄可将千万雌。决非皂枥所成就，天骥生驹人得之。千金市骨今何有，士或不价五羖皮。李侯画隐百僚底，初不自期人误知。戏弄丹青聊卒岁，身如阅世老禅师。"}