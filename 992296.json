{"id":"992296","title":"依韵和永叔内翰西斋手植菊花过节始开偶书见寄","dynasty":"宋","author":"梅尧臣","text":"昼惜日易沉，夜惜月易晓。重阳种菊花，此意亦大好。所嗟时节晚，又失浇培早。开荣独是迟，造化徒费巧。霜前拥繁萼，篱下同陨槁。微根发再绿，复笑王孙草。庄生语鹏鴳，乐不计大小。能齐乃有馀，但恐知者少。常爱阮嗣宗，遇酒醉则倒。杯中得贤趣，世上逐金袅。"}