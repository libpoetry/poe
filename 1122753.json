{"id":"1122753","title":"古意谢崔扬州辟","dynasty":"宋","author":"洪咨夔","text":"突兀谁家楼，风雨岁薄之。大梁危欲压，小柱亦半攲。匠斧睨其旁，搏手难独支。南山有奇材，细钜不可遗。拒霜著秋红，夸诩颜色好。五更青女劲，憔悴一何早。深林兰自芳，寒节耿独抱。识此知见香，鼻观不草草。山深阒无人，夜半迷黑月。魑魅乘其昏，光怪互出没。独行欲何之，十步八九兀。隔林炬火明，命向虎口脱。汾阴有古鼎，金景歊浮云。斡弃不知爱，瓦豆荐苾芬。提携向中庭，拂拭苍藓纹。虽非大籀篆，彷佛犹八分。攕攕儿女手，申旦轧机杼。织成遍地锦，翠凤湿花露。三年卷箧中，背立泣不遇。持归付刀尺，昼线金针度。江头客子船，尽日卧沙尾。维楫非不具，潮弱未能跬。秋风雪浪高，长年绝叫起。船行莫倚柁，难得此汛水。梧桐生高冈，上有朝阳枝。凤从南方来，览煇而下之。一鸣寒暑平，再鸣风雨时。啾啾百鸟群，振翼长追随。"}