{"id":"843042","title":"贻书自号放庵而得改七芗画一树梅花一放翁便面宛肖其貌索题","dynasty":"清末民国初","author":"陈宝琛","text":"放庵閒放学放翁，得画神貌适与同。平生任天无宿物，不假战胜颜常丰。年时比舍聚姻娅，我甫逾冠君方童。何期垂暮挈子侄，还与割宅居西东。顾予扈从滞渤碣，君尽日饮看霜枫。杞忧屈问亦自哂，天纵不坠终梦梦。昨来瞻觐退就我，积雪璀璀继以风。围炉话旧间星相，寿夭齐视何穷通？家山兵火勿复问，藏酝开瓮留一中。从游邓尉恐无分，且共酒面灯前红。"}