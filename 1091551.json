{"id":"1091551","title":"金山海书记寄七骑","dynasty":"宋","author":"周孚","text":"两骑并驱争欲前，两骑舍矢俱应弦。一骑挥挝一负箭，一骑力挽弓初圆。寒风潇潇沙漠漠，封豨可擒熊可搏。汉家飞将未出关，政使渠侬专此乐。君不见往年胡瑰写此图，宛陵诗翁最爱渠。戏将醉墨作长句，岁月政当嘉祐初。故家文物今星散，老笔凭谁辩真赝。胡儿走马大梁城，对君此画空三叹。"}