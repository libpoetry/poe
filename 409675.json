{"id":"409675","title":"茶罢市","dynasty":"近现代","author":"黄洪冕","text":"淩晨唇舌焦，买茶呼童起。空携铜瓶归，言告茶罢市。忍此须臾渴，摇摇心不止。生有嗜茶癖，不减玉川子。日对一瓯雪，清香漱牙齿。为之消烦愁，为之涤尘滓。有时清诗肠，冰雪浮寸纸。聊以沁吾脾，不妨厄于水。念彼城中人，解渴尤赖此。官府命令来，茶捐加累累。上命不敢非，亦复不敢是。遂令卖茶人，闭户竟率尔。当兹酷暑时，破睡宜乌嘴。处处歇茶烟，相如渴几死。我本爱酪奴，夺去谁之使。烦愁苦莫消，尘滓高于垒。心迹不双清，诗安获妙理。日惟扃禅扉，检点茶经史。云脚香融融，活火煎竹里。"}