{"id":"505176","title":"题方壶真人淇箓堂墨竹行","dynasty":"明","author":"张宇初","text":"方壶子，仙之徒，烟霞气度冰雪肤。青年适志走燕赵，胸吞云梦隘八区。手调玄黄仙掌露，华岳昆溟肆吞吐。贝阙金门汗漫期，照耀奎章渺三顾。振衣便作江南归，江雨湖云春满衣。鹤发仙翁爱蓬首，丹光久与云龙飞。绝崖一笑天地惊，颠倒银河横玉绳。狂澜浩荡作霖雨，碧玉万叠泠风生。人间谓竹总形似，太阴黑入渊龙怒。沧海扬尘堑劫空，此幅自是风雷护。方壶子，天与游。琅玕忽堕凫仙裔，铁网珊瑚银汉秋。平津剑跃尤神变，梦断钧天日华远。吴楚湖山阮谢情，筼筜翠黛平湖浅。淇箓高堂意绵邈，溪霭林霏湿空阔。夜闻天籁绕舍鸣，恼我囊琴与鲸角。浮生转烛江海空，荒冈野渚喧寒蛩。赤县沧洲不可图，坐听落叶声悲雄。欲假长竿钓秋水，独漱寒泉时洗耳。浩歌漫有千古思，高卧空山紫萝雨。"}