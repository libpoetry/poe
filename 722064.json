{"id":"722064","title":"过尹氏木兰堂咏木兰","dynasty":"明末清初","author":"屈大均","text":"兰身岂是如来后，金粟芬芳绝有名。五叶花多三叶少，一枝珠熟两枝生。坠来膏露甘谁似，薰得笺香气更清。旧种四株今老大，知君世泽有馀荣。骚人爱饮瀼瀼露，祗向木兰枝上枝。花细不嫌鱼子似，丹多正掷黍珠时。朱明独占馨香绝，黄熟相逢臭味宜。嗟尔先公能植此，几家乔木得如斯。"}