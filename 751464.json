{"id":"751464","title":"宁郡未复大兵云集居民转徙悲不自胜","dynasty":"清","author":"刘树堂","text":"积雪连天白，重阴翳未光。边城飞羽檄，转徙泪成行。裋褐不完体，饥孩弃路旁。宁无慈母意，待哺有高堂。昔也栖丹穴，俯仰乐未央。中途一失所，饮恨百年长。豺虎食当道，白骨萎沙场。身死知何处，凄怆断衷肠。过者不忍闻，如渡深无梁。何时济舟楫，欢腾齐万方。"}