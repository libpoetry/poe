{"id":"648791","title":"题杨学士藏陈所翁四龙图","dynasty":"明","author":"杨士奇","text":"近代画龙谁第一，举世所重闽陈容。秘府人家屡曾见，叶公虽古难独工。此图四龙妙无敌，变化奇态才数尺。乾坤黯黪閟云雾，风雷奔驱裂崖石。腾身并出青冥上，盘拿夭矫皆相向。神光睒矆如剑铓，倒捲江潮起银浪。陈翁画意与谁同，爱龙所重泽物功。炎飙六月撼原野，矫首滂沱如画中。"}