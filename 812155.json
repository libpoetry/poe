{"id":"812155","title":"送范浣浦巡视台湾","dynasty":"清","author":"孙灏","text":"东瀛别岛入雕题，豸史威棱使节持。荒服尽联身臂指，重洋遥界国藩篱。六台宠命云边下，一范先声海外知。浩淼洪涛看此去，扶桑晴旭丽旌麾。澎屿烟排点点青，鲲身鹿耳舵楼停。俗仍汉语兼番语，官是文星又福星。地络三山归保障，风乘万里驾沧溟。輶轩坐镇安清宴，但载皇仁播远听。十一更长按海图，三千路近接明湖。未论丹荔黄柑美，先爱青帘画舫无。凤阙衔恩心北向，兰台惜别客南趋。绣衣旧使声华在，归望仙槎试问涂。"}