{"id":"734750","title":"春田行","dynasty":"清","author":"李振裕","text":"村花未放溪柳含，春田霏霏晓气酣。侧身一望浩无涘，不见田塍见湖水。远树疑摇雪浦中，轻烟恍拂银塘里。湖水明，镜面平，縠纹才没靴纹生。一行雁影掠，一片螺峰横。似水似非水，迷离澹沱移我情。村氓戴箬荷锄立，直讶渔师看风色。可有津边问渡人，鸭头浓绿翻江国。水亦不可画，湖亦不可航。春水骀荡日渐长，四月麦花吹浪香。"}