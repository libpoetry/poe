{"id":"701766","title":"苦雨二首","dynasty":"明","author":"黄衷","text":"三月江城鸣雨多，一朝委巷似长河。惯谙漏屋频移榻，暂过比邻亦荷蓑。清昼繁阴时结暝，野塘乘潦自扬波。湿蒸老更妨眠坐，药裹无功奈若何。遥闻裂石知雷怒，稍葺残窗护电光。农候旧占春甲子，民时方计岁青黄。潮声似挟鲸鲵浪，市价先腾蚬菜乡。便拟移家旸谷口，三更看日上扶桑。"}