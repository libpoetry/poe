{"id":"814866","title":"水龙吟 客中怀徐武令","dynasty":"清","author":"俞士彪","text":"无端落魄羁游，离愁客路争迢递。征鞍初卸，布帆重挂，几多劳瘁。淮水秋风，广陵夜月，老人容易。恨文期酒社，经年冷落，又何事、长留滞。最忆南州高士。赋初成、千金争赏。湖楼依旧，当时胜侣，长萦寤寐。沙岸蒹葭，草堂风雨，两怀谁寄。待归时与借，京山新句，消侬尘思。龙州石岭嵯峨，招提旧是经行处。秋英佐酒，春泉煮茗，那时俦侣。俯仰人生，存亡易感，去留无据。叹斜阳逝水，寒沙乱石，无情物长千古。惆怅辽东人去。怪前游、凄凉非故。鹃啼鹤唳，花残僧老，不堪凝伫。两岸烟云，半山松竹，一堂钟鼓。向风前洒尽，几行清泪，似西州路。"}