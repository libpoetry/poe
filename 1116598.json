{"id":"1116598","title":"春帖子词：皇帝阁六首","dynasty":"宋","author":"苏轼","text":"霭霭龙旂色，琅琅木铎音。数行宽大诏，四海发生心。旸谷宾初日，清台告协风。愿如风有信，长与日俱中。草木渐知春，萌芽处处新。从今八千岁，合抱是灵椿。圣主忧民未解颜，天教瑞雪报丰年。苍龙挂阙农祥正，老稚相呼看藉田。昨夜东风入律新，玉关知有受降人。圣恩与解河湟冻，共得中原草木春。翰林职在明光里，行乐诗成拜舞中。不待惊开小桃杏，始知天子是天公。"}