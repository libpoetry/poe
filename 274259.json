{"id":"274259","title":"吊严陵·三十年前过富春江，严子陵钓台所在也","dynasty":"现代","author":"汪东","text":"半生游宦，羁旅程途，严滩晚泊。是处隐见，岚光山色。草树过雨，兰芷被厓，指目高台千尺。鸥鸟翩翩下前碛。数叶断帆照影，来往舟移渡侧。又晒网閒渔，乘墟散牧，句引远村笛。堪惜。当时客星侵座，千秋事往皆陈迹。高风难继，归寻故径，唯有丛编狼籍。残宵自剪寸烛，露重檐花细滴。念旧游处，空染半江烟水碧。"}