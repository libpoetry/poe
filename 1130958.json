{"id":"1130958","title":"赵履常入建阳","dynasty":"宋","author":"韩淲","text":"文行士所贵，世或鲜知道。道通天地人，斯足为我宝。文高多外驰，行实徒自保。意诚而动化，岂不在深造。其间有径庭，一一宜探讨。探讨自得之，乐哉可忘老。俗眼无特见，多以形似非。波流一荡靡，莽然浑无依。岂不有天才，又思众所讥。蹉跎度岁月，竟作浅陋归。随世得富贵，事业徒纤微。伟哉六经书，圣贤所发挥。"}