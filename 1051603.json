{"id":"1051603","title":"昨日之日行","dynasty":"宋","author":"孔武仲","text":"昨日之日嗟可忧，群山积雨漫溪流。行人两两相负过，虽有桥梁如拍浮。南归童仆皆贾勇，阔步岂顾川无舟。狂澜更与人争力，一跌性命甘长休。乘险徼幸乃无患，作客如此真何求。今日之日却优游，青天挂幕阴霾收。朝阳透射鸟乌乐，宿潦平帖蛟龙愁。新花芳草色鲜瑩，时而殷红垂石榴。风景清旷亦可嘉，旅衣酸寒马足羞。冈原渐高沮洳少，此行应快无迟留。"}