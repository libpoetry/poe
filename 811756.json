{"id":"811756","title":"献姚石甫先生即以赠别","dynasty":"清","author":"龙启瑞","text":"十载沧溟外，崎岖未尽身。人心厌骄虏，天意谅孤臣。别思千山月，归途万木春。征衣惜轻浣，知为帝京尘。未了看山愿，城西住少时。梦犹京阙恋，归为友朋迟。黄叶声中酒，苍葭阁上诗。东瀛一回首，挥涕万人知。老矣犹兹健，风尘想据鞍。艰危缘世变，摧折见才难。卧虎沧江静，冥鸿天际宽。愿公珍晚节，归路雪霜寒。"}