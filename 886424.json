{"id":"886424","title":"多丽 记恨","dynasty":"宋","author":"严仁","text":"最无端，官楼画角轻吹。一声来、深闺深处，把人好梦惊回。许多愁、尽教奴受，些个事、未必君知。泪滴兰衾，寒生珠幌，翠云撩乱枕频敧。窗儿上、几条残月，斜玉界罗帷。更堪听，霜摧败叶，静扣朱扉。念别离、千里万里，问何日是归期。关情处、鱼来雁往，断肠是、兔走乌飞。美景良辰，赏心乐事，风流孤负缕金衣。谩赢得、花颜玉骨，瘦损为相思。归须早，刘郎双鬓，莫遣成丝。"}