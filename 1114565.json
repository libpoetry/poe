{"id":"1114565","title":"蕲步四绝句","dynasty":"宋","author":"李流谦","text":"去岁南乘下峡舟，西归仍此听巴讴。题桥亦浅丈夫事，未赎当年犊鼻羞。数峰遥指峡中山，渐喜岷峨气象还。万里虎头华发将，只求生入玉门关。一樽相属慰蹉跎，酒债街头苦不多。饶舌小僧休口藐，年来何事不消磨。烧纸船头祭水神，杯盘灯火夜青荧。老巫得珓舟人喜，想象灵君醉未醒。"}