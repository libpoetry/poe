{"id":"238534","title":"平生欲一游金陵而不得再用韵简不浮","dynasty":"宋代","author":"高斯得","text":"金陵帝王州，遗事多典午。我昔读其书，抚卷辄凄苦。一时豪杰士，错出可胜数。荣名既销歇，陈迹付离黍。惟有东山翁，于今尚翘楚。我欲一访之，千载同晤语。酒於白下酌，茗向锺山煮。北道有主人，载酒思出祖。但畏傍人讥，率野非兕虎。此事从昔然，非予独龃龉。"}