{"id":"65148","title":"娄东述怀寄示龙门上人玉山居士","dynasty":"明代","author":"邾经","text":"寂寞娄东寺，经过岁暮时。后凋霜柏古，乱点石苔滋。方外尊吾友，龙门得老琦。十年今几遇，早岁故相知。震泽三江入，虹桥五色垂。水西春酒熟，花下晚尊移。联句应题竹，留餐更折葵。那知俱是客，各以业为师。莲社招呼费，茅堂出处卑。也驰支遁马，而向习家池。何物讥臣朔，如人舞怪逵。遂令兄弟急，岂但友生疑。落落情偏好，悠悠事莫期。参商天上路，萍梗海之涯。向忆身犹白，前修道不缁。君攀狮子座，我把桂花枝。吴子非无学，周胥亦有为。龙泉终再合，豹管未容窥。泥滑双扶屐，灯明共弈棋。笑言方款合，交谊更坚持。好客囊羞涩，捐人佩陆离。初筵俄列豆，屡舞竟扬觯。醉揖都轻别，醒吟每重思。优哉聊复尔，舍此欲何之。伐木鸣幽鸟，椷筒寄阿谁。玉山投美璞，珠水照摩尼。为说饶清事，从游尽白眉。载观名胜集，多是故人诗。自笑如张翰，何烦识项斯。江帆风去逆，林馆雨留迟。紫研玄香润，纹窗棐几宜。翔鸾开粉纸，直发引乌丝。燕坐书成癖，穷探字识奇。雄文《毛颖传》，小隶《武梁祠》。韩柳文章在，云龙上下随。两家才并立，千喙语难追。小子真狂简，前贤讵点嗤。百金宁取直，三绝且闻痴。漫与非神品，居然奉令仪。异时倾孔盖，八字读曹碑。回首高飞隼，行歌倒接夌。剡溪归尽兴，泌水乐忘饥。野阁延疏广，韦编拾散遗。儒冠傲轩冕，农耒力菑畬。明月怀人远，长林鼓瑟悲。平常要久契，翻覆讶群儿。愿把平生意，毋求小有疵。矢心同白水，披腹献丹墀。把袂寒潮上，还家夜雪吹。上人逢顾恺，冯谢拙言词。"}