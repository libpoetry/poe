{"id":"737379","title":"韩苏祠 其二","dynasty":"清","author":"嵇曾筠","text":"继起得髯苏，早岁亦不偶。晚乃持一麾，幡然重出守。是时黄流溢，诸吏咸掣肘。公独能制之，狂澜障以手。欲弭鲸鲵灾，甘为牛马走。水患乃立平，前此实未有。天子嘉其功，上表特称寿。至今被遗泽，民物庆康阜。迹与昌黎殊，文行均不朽。我来丛祠下，再拜酹杯酒。俯仰千载间，二贤堪尚友。"}