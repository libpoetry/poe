{"id":"1118055","title":"遣兴二首","dynasty":"宋","author":"陆游","text":"聒聒鸣鸠莫笑渠，百年我亦旋枝梧。病知药物难为验，老觉人间不足娱。茆屋何妨度寒暑，蔬餐且可遣朝晡。钓船一出无寻处，千顷江边雪色芦。老荷君恩许醉眠，散人名号愧妨贤。久叨物外清闲福，粗识诗中造化权。风月四时随指顾，乾坤一气入陶甄。新秋更欲浮沧海，卧看云帆万里天。"}