{"id":"536552","title":"薄暮东牟道中有作","dynasty":"明","author":"王世贞","text":"策骑缘海壖，兴发遂忘疲。将晞九阳发，思振三神衣。如何悲泉侧，阳乌欲罢飞。川后约其波，以待朱轮归。柳色有遗景，梓里无停晖。空青就磨灭，光景向熹微。二气既不分，吾人安敢违。改辔趣林薄，命烛叩衡扉。有酒但为欢，无酒且息机。天鸡在东方，三鸣不须斯。庶哉咸池浴，万象同赫羲。"}