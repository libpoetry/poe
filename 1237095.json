{"id":"1237095","title":"画菜","dynasty":"元","author":"凌云翰","text":"芥能清我心，助养颇为急。春畦雨露濡，根叶每沾湿。园丁亦云劳，小摘日供给。燥吻殊可怜，时时啜齑汁。壮年功名心，青紫如地拾。谁言纳须弥，秪用子一粒。披图见纷披，胡为在原隰。岁晏思灌园，抱瓮当日汲。高田宜种蔬，下田宜种穑。岁馑与饥同，安敢望肉食。雨馀理荒畦，甲拆资地力。会看根本长，取之戒勿亟。天公怜我贫，此物颇不啬。便如终岁谋，十瓮拟可得。今笑披画图，流涎欲沾臆。长能咬菜根，天下无此色。"}