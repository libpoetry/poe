{"id":"748795","title":"相见坡","dynasty":"清","author":"孙鼎臣","text":"一峰面朝景，一峰颓向西。岧亭中峰隔，屈曲经回溪。东峰西峰人对立，前骑后骑行相及。俯循仄磴出山坳，去马已从云际入。却登中峰顶，还顾后来人。人声嘈嘈对山语，如蚁百转随车轮。车旋无停时，马驶不可止。我行悬绠上云梯，前骑威夷幽壑底。上岭复下岭，出山还入山。东西两界三十里，向背只在庭除间。人生有离合，动若参商乖。咫尺阻万里，何况山崔嵬。崔嵬郁葱茜，展转还相见。愿言相见即知心，休令窈窕如山深。"}