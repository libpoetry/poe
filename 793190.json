{"id":"793190","title":"赞画","dynasty":"清","author":"陈式金","text":"中年爱书画，益我难纷陈。谁谓雕虫技，能写天地真。闭户到万里，何必舟与轮。平生好山水，登涉劳精神。读书苦歰口，有如姜桂辛。掩卷易茫然，何处问前津。同志不易得，离合有前因。金尽交自疏，直言易忤人。无如绘画妙，披之满室春。心体得畅适，早晚常相亲。随笔得奇境，入座耳目新。再拜书与画，真比席上珍。"}