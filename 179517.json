{"id":"179517","title":"送江端伯之隆兴","dynasty":"宋代","author":"蔡沈","text":"人生辛苦惟别离，况复心相知。辛酸话别语不出，相看执手徒依依。问君西游何归期，长途巉岩不可思。春霜日暮山谷里，寒风凛凛吹人衣。中林哑哑乌欲栖，猿猱虎豹夹路啼。路傍古屋掩柴扉，空房独宿生新悲。家山昨夜春始至，桃花初破梅花飞。自非丈夫刚自许，谁不去住生狐疑。惟君与我同此志，西湘东越频驱驰。番阳浩荡六百里，南昌风物雄江西。西山中峙高崔嵬，滕王杰阁横江开。五更东望红浴日，鱼龙蛟蜃惊相积。阳门青松青可挹，剑池清水清可吸。真人鹤岭遗金丹，中峰苍莽风常寒。游人西游止此地，眼明足健应忘还。闽山岂足展羽翮，湖光望极天地宽。鲲鹏变化知有托，归来长铗宁须弹。"}