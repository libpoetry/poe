{"id":"736197","title":"串月歌","dynasty":"清","author":"顾嗣立","text":"治平山寺何岧峣，湖光吐纳山动摇。烟中明灭宝带桥，金波万叠风骚骚。年年八月十八夜，飞廉驱云落村舍。金盆出水耀光芒，琉璃迸破银瓶泻。散作明珠千万颗，老兔寒蟾景相吓。鱼婢蟹奴争献奇，手搴桂旗吹参差。水花云叶桥心布，移来海市秋风时。吴侬好事邀新客，舳舻衔尾排南陌。红豆新词出绛唇，粉胸绣臆回歌席。绿娥淋漓柂楼倒，醒来月在松杉杪。"}