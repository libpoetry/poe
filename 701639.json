{"id":"701639","title":"虎丘四首","dynasty":"明","author":"黄省曾","text":"山人放棹金昌郊，虎寺衔杯蒲笋肴。众岭盘回赤日动，千林骀荡青霞交。接䍦倒著紫岩下，如意清挥翠壑坳。远公莲社我将入，烟堂石室新诛茅。春山秀色流氤氲，芙蓉独倚无人群。高竹明含紫空日，瑶花净染青天云。驻席仙杯翡翠乱，回桡玉笛鱼龙闻。西林新月出何事，澄江为照黄山君。吴天斗折攀花丘，问壑寻池可自由。秀岛珠林晓齐出，鲜云石壁春争流。弹琴竹径过青鸟，洗斝桃波回白鸥。山公骑马醉归去，烟霞烂熳谁当收。击汰春江吴榜齐，高人笑拂青云梯。红日真成紫台照，珍禽亦作丹丘啼。坐来碧石自为侣，登行明月犹堪携。玉壶流连不能寝，阒寥半夜闻天鸡。"}