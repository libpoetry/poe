{"id":"492562","title":"故元侍讲学士邵庵虞公尝作送赵子章还新安叙论述考亭夫子所以为学之方甚悉于篇终复系以诗意甚惓惓焉吾友寿阳继道吕君独好而录之以日诵而自省其必有得于斯言者矣因追和一首以属其后亦将以交勉而更励也","dynasty":"明","author":"刘崧","text":"问君何事好斯吟，好语应知契悟深。大道行车应异辙，昔人求友本同心。道园云变秋先落，岳府天高月共临。往事蹉跎成永嘅，无因载酒过山阴。"}