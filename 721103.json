{"id":"721103","title":"子夜歌","dynasty":"明末清初","author":"王鸣雷","text":"塘上生青蒲，蒲青鱼哈唼。莫将水中凫，弃作坭上鸭。忆欢冒闇去，欢归唤侬时。侬故不应欢，看他恁底为。门前乌桕树，是侬别欢处。门前老鹁鸪，生子白头乌。昨夜梦明镜，来照欢肩下。长跪谢明镜，好照欢下马。中庭含笑花，花开何太早。花落日亦暮，安得人不老。飞蛾冲灯灭，那得一心结。春蚕作茧时，结下一箱丝。裁成合欢被，上针扣下针。鸳鸯绣两头，爱他结同心。天上月如欢，月圆还月缺。侬如天上云，行则随星月。"}