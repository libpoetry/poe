{"id":"1243538","title":"次韵灵源唯堂上人游九龙山","dynasty":"元末明初","author":"叶颙","text":"群峰嵯峨互相依，九龙跳跃万马随。苍松怪石倚天碧，岚气日夕沾人衣。幽花野草香涧谷，山中寒暑自四时。孝标当年隐其内，劲节上与山争奇。纷纷馀辈方进取，谁能退缩山之陲。困来和云卧白石，醒后冲烟登紫微。古今名利天下重，此子似欲一手提。白头老僧好事者，泛览景物裁为诗。使我一读重叹息，玩味展转忘其疲。世途扰攘吾已厌，便欲命驾寻荒祠。左骖白鹿右黄鹄，与子相从不尔离。"}