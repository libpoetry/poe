{"id":"758250","title":"凤凰台上忆吹箫 自度腔，题箫谱后，奉呈心斋先生并吟谢诸姊妹","dynasty":"清","author":"沈纕","text":"香沉宿雨，帘捲秋阴，偶谱宫商花底。正人对青峰，幽思难寄。几处高阁春寒，并吹落、玉箫声里。忆当年，缥缈秦楼，依依如缕。堪喜。月夕花晨，想草堂词伯，引商刻徵。讶寂寂梨花，盈盈溪水。一番别恨离情，都写入、碧云清吹。且试得，新谱闲裁，栏杆留倚。"}