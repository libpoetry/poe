{"id":"432509","title":"柬林景商四首","dynasty":"近现代","author":"连横","text":"浪屿回来已半年，思明洲畔梦如烟。故园松菊荒三径，归箧琴书富一船。菽水承欢欣母健，筹灯佐读愧妻贤。家山小住心犹昔，每听春风猛著鞭。回首前尘事已非，听歌载酒每依依。樱雪千里伤分袂，萍水三年感解衣。自笑窥斑知豹变，岂因铩羽弱鹏飞。吟槎曾泊田横岛，香火诗缘吊五妃！闻说南天试壮游，六鳌海上钓吴钩。七星洋大筹藩服，三宝船高压岛酋。好握霸权伸国力，谩论天演重人谋。匹夫例有兴亡责，肯为青山老白头！大江东去浪淘沙，唱绝铙歌日未斜。渺渺予怀思旧侣，盈盈带水阻天涯。分为异姓如兄弟，誓结同心报国家。寄语林逋好珍重，怡园今已放梅花。"}