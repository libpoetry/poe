{"id":"815286","title":"题述庵比部蒲褐山房诗","dynasty":"清","author":"赵文哲","text":"茗碗熏炉位置偏，山房绝似小吴船。砌花种别争春绽，庭树阴交障日圆。移榻久无残客对，修斋渐与退僧缘。一团蒲上闲披褐，谁道金闺已十年。饭钟粥鼓接名蓝，如海红香寄一庵。例有高流乐晨夕，判无热客利西南。檐牙虚籁吟声合，屋角晴岚画意参。我在长安叨旧雨，闲居风味略能谙。昔款依稀记弱龄，乌衣门巷锦帆泾。春潮两桨人初到，夜雨重帘酒乍醒。香火心情偏澹荡，雪泥踪迹总飘零。一龛今日安跏稳，折脚铛边说与听。到来便当脱朝簪，昼拓湘棂暑不侵。横阁露枝延鹤梦，填阶风叶压蛩音。居安僻地除官样，人阅中年长道心。莫怪句留常永夕，天涯何处托苔芩。"}