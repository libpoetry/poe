{"id":"808823","title":"溪上水碓成","dynasty":"清","author":"郑珍","text":"贫家一举动，终始靡不难。区区水碓耳，匝月功始完。馀岂好多事，在昔多所艰。赤脚老丑婢，媻姗聋且顽。遣之事舂簸，炊或不给焉。有时得母助，乃始足一餐。无已作此举，令水为舂人。内顾无竹木，未免乞比邻。稽迟到兹日，始已事而竣。狭巷清且驶，白石周四垣。回回外板斡，苏苏云子翻。佣者相顾喜，贺我舂百年。嗟我佃耕此，瘠确缘溪干。年丰不偿苦，足得十大盆。安能尽碓力，碓成殊养閒。苦心顾为此，亦觉笑旁观。世事那计尽，感慨系斯篇。"}