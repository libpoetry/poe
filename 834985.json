{"id":"834985","title":"木兰花慢 和樊山","dynasty":"清末民国初","author":"奭良","text":"慧心何婀娜，一向道，女儿身。怎乍市吴钩，学登吉莫，异样精神。行行。关山迢递，更朔方、身手不犹人。尽自高歌曼舞，都忘伫苦停辛。横嗔。万灶忽云屯。一矢扫胡尘。问楼兰降未，铙笳竞奏，顾影含颦。逡巡。貂蝉卸了，觑英姿、艳质总难分。飒爽锦衣花帽，娇憨翠羽红巾。"}