{"id":"513406","title":"古镜行","dynasty":"明","author":"程敏政","text":"何代青铜没深土，野人得自漳河浒。藓花半蚀未经磨，云是朱砂水银古。暗中忽有光射人，历年想过汉与秦。背刻蛟螭杂鸾雀，制样不似菱花新。良朋寄赠来千里，坐客摩挲惊且喜。共言旧物真是奇，拂拭还收锦囊里。千金有价遇尔难，晓奁不许窥团团。留取他年奉明主，坐使奸谀心胆寒。"}