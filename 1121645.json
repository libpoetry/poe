{"id":"1121645","title":"次韵同年杨廷秀使君寄题石湖","dynasty":"宋","author":"范成大","text":"仪凰当瑞九韶成，何事栖鸾滞碧城。公退萧然真吏隐，文名藉甚更诗声。句从月胁天心得，笔与冰瓯雪椀清。书到石湖春亦到，平堤梅影縠纹生。半世轻随出岫云，如今归作卧云人。小山有赋招游子，大块无私佚老身。禅版梦中千嶂晓，鬓丝风里万花春。新年社瓮鹅黄满，剩醉田头紫领巾。"}