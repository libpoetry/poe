{"id":"812773","title":"西江月 咏别次梅村","dynasty":"清","author":"吴绮","text":"桃叶流将旧怨，柳丝不绾闲愁。无端春水泛螺舟，记得画帘招手。帐里绡封红泪，灯前扇掩青眸。一帆别恨倩谁收，心事浑如中酒。醉后猧翻棋局，醒来鹊语檐牙。盈盈十五掩团纱，最忆鸾钗初下。几日离情离恨，一江春水春花。芙蓉欲采梦无涯，怨煞鸳鸯今夜。小玉梳成闹扫，善师教就琵琶。恼人春着杏儿纱，绣带临风一把。红阁画桨萱草，青墙映出梨花。斗鸡坊下认儿家，拣取垂杨系马。"}