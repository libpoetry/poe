{"id":"1236814","title":"次韵王季野北归二首","dynasty":"元","author":"郑元祐","text":"黑发黄髯万里归，腰如开国待犀围。楼前花似琴台发，江上鱼如丙穴肥。蛮井远民茶税急，槐阴燕席酒觥飞。名勋莫负传家笏，六尺青云立绣衣。公子承恩日下归，小山堂上锦香围。百壶写渌方论醉，五鼎熬肪不厌肥。听瑟池鱼冲浪出，寄书笼鹤傍云飞。茜袍色映轻裘好，为是夫人手制衣。"}