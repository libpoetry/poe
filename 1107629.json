{"id":"1107629","title":"送郑推官赴邠州","dynasty":"宋","author":"司马光","text":"形便豳公国，旌旗拥将坛。秦云低落日，塞树怯春寒。草檄无留思，投壶不废欢。还应笑黄卷，寂寂守儒官。百榼行春乐，千弓从猎豪。苦吟边月冷，飞镝野风高。奇策鞭殊俗，长缨系不毛。输君跃马贵，一等着青袍。骄虏已归计，圣朝方寝兵。时闻候火入，非复塞尘惊。秋岭无南牧，春田恣北耕。休穷西海路，辛苦学甘英。"}