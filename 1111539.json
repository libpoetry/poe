{"id":"1111539","title":"入庵偶成","dynasty":"宋","author":"何梦桂","text":"满园桃李手亲栽，开遍东风藉绿苔。惟有木兰情意重，留花犹待主人来。去年燕到主归迟，今日人来燕亦归。岁岁成家长孙子，更将短翅傍谁飞。春色三分过二分，归来触目见山青。鸣鸠乳燕村村闹，不似山中好细听。如此春光冉冉何，青山亦笑发皤皤。门前修竹独欢舞，今岁儿孙长最多。"}