{"id":"666847","title":"龙山古墓行","dynasty":"明","author":"堵孙正","text":"九龙山下白日荒，九龙山上愁云黄。中有古坟几千百，泉为鸣咽鸢为翔。龙钟翁仲烟中卧，危崖瘦石苍苔裹。一片萧疏插素秋，白日黄狐看山坐。我来纵步深林行，苍山合沓间泉声。古木千寻不枝叶，土垒三尺堆荒荆。残碑藓蚀无名字，无蹄石马流清泪。墓门老鬼夜半哭，断桥磷火黄昏炽。斜倾老屋唤谁扶，病柏伛偻枝干疏。春深草色醉黄鸟，月白松涛咽鹧鸪。尘世沧桑不可料，百年驹隙双丸跳。不如无植亦无封，骚人无处兴凭吊。呜呼赤松子，黄石公，张良辟谷行相从，遥望三山东海东。"}