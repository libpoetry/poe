{"id":"1112056","title":"知郡前日见过顾念雨霪不止盖苗而未穟频雨者嘉生之祥也继此真可以止矣因赋二篇拜呈","dynasty":"宋","author":"员兴宗","text":"东田水决西田流，十日雨汁少日休。勿厌唾金夜缕缕，准拟炊玉秋浮浮。我欣清肠免牛吼，坐快赤子非鱼头。社鬼豚蹄政浪得，使君端是监河侯。欲堕之雨天垂垂，三山容态无定姿。陇边风回香作饵，头上云黑疑催诗。粘壁蜗牛心得计，沸天蚊豹口何施。请占锦绣纹开后，勿把琉璃钟自持。"}