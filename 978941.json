{"id":"978941","title":"前起居舍人何资深竹光酒法奇甚近得其法酿成以饷李仁甫","dynasty":"宋","author":"晁公溯","text":"旧闻蜀酒浓，今乃举此觞。可怜如甘言，难置烈士肠。近者营糟丘，始传柱下方。青菽为曲糵，碧蓼有微芳。调和火齐得，泉洁器甚良。酿成酌樽中，盎盎流琼浆。味胜松醪春，色作竹露光。知君却奇温，苫冷卧欲僵。五十不致毁，无彻桂与姜。强起为我饮，季冬天雨霜。"}