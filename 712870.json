{"id":"712870","title":"大司马留村吴公招同茹琼山子苍张惠来时公刘将军季翼新安王我占山阴娄子恩同里屈翁山奉陪京卿紫阁张公集石公离六堂即席次张公韵送之入都四首 其一","dynasty":"明末清初","author":"陈恭尹","text":"郭外逃禅地，林中避暑杯。风多红槿落，潮上绿荷开。赌墅东山望，题名汉殿才。郊原膏雨在，佳节过黄梅。"}