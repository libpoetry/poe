{"id":"212244","title":"拟上张丞相","dynasty":"宋代","author":"黄公度","text":"五闰干戈极，炎晖历数新。析圭绵六服，卜鼎迈千春。哀痛朝奸稔，夤缘国步屯。近畿横彗孛，严禁失钩陈。魏绛谋和敌，包胥日哭秦。翠华旋北狩，清跸且南巡。雾塞纷铜马，祥开表玉麟。官军推大弟，耆老赴仁人。唐祚兴灵武，昭王问水滨。悲缠刁斗急，警报羽书频。关辅腾骄子，朝廷倚大臣。梦符岩肖说，天祐岳生申。濯濯襟灵迈，温温德业纯。家声真不坠，庙略信如神。行洁圭无玷，心坚竹有筠。苍生出涂炭，黄屋待经纶。苏峻称兵日，姬公复辟辰。祚危旒在缀，主辱涕盈巾。诸将趋行殿，孤军入帝闉。乾坤收逆气，淮海霁妖尘。尊俎辞枢极，旌旄下蜀岷。霜棱函谷外，春色锦江濒。流马通飞漕，推锋截要津。荣亲万钟禄，许国百年身。盛烈刊彝鼎，丹忠薄昊旻。流言初抵隙，积毁竟排真。感激回天眷，须臾秉国钧。精神千载会，霖雨八方均。晓几趋环佩，朝班领缙绅。荆蛮淹月定，胡骑暮年驯。奉诏移瓯越，承恩拜紫宸。地遥分虎节，日暖想龙鳞。颍上归黄霸，河间借寇恂。台衡期必复，风俗再还淳。叹惜寒门士，叨陪上国宾。雕虫惭小技，连蹇分长贫。短剑秋仍抚，残灯夜更亲。曳裾胡不可，投璧惧无因。海运鹏孤翥，泥蟠蠖未伸。济时公努力，宇宙久荆榛。"}