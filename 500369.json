{"id":"500369","title":"送郑叔车还乡","dynasty":"明","author":"张孟兼","text":"晚秋气始肃，远客早知寒。登舻越重河，长路浩漫漫。郑君去故国，水宿更风飧。因兹搆沈绵，伏枕在江干。昔年仕朝簪，济济仪鹓鸾。有子长阶庭，娟娟秀芝兰。兵压隔温凊，恨不生羽翰。流言日纷起，念之热肺肝。燕山尚冰霰，汴水犹波澜。既忧滫瀡阙，复恐衣裳单。未知亲定所，岂悼行路难。愿学朱寿昌，历访遍川蛮。望云朝屡怅，见月宵永叹。睽违十五载，梦寐何时安。一旦遇中途，两恨共相看。阿儿悲且喜，揾泪不能乾。阿父病随愈，倾倒为汝欢。细询尽故旧，相语夜向阑。几人乱离后，骨肉能尔完。况乃四十指，举族无一残。会当返故里，高堂舞斑斓。因事尚留滞，遣子先往观。急归报尊长，庶使众心宽。忝予同乡邑，羡伊子职殚。移忠谅由孝，踵美登王官。荆花既烨烨，桂树亦团团。好将丹一寸，书入青琅玕。"}