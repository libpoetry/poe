{"id":"683481","title":"夏日归庄居即事","dynasty":"明","author":"王世贞","text":"抱病城居暑不辞，暂归风物总相宜。家家饷耨盘游饭，处处行歌鼓拍词。水暖鱼虾俱气色，日长鸡犬亦熙怡。葛巾疏罢无劳裹，远近垂杨护酒旗。聊将物色供吾庐，懒性何妨但索居。遥夜蛙池饶鼓吹，乍晴蜗壁也诗书。墙低过雨分猫笋，市小腥风上鲚鱼。若到长安逢褦襶，为言田父定何如。"}