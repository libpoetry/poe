{"id":"844590","title":"留别阿兄归里二首","dynasty":"清末民国初","author":"费墨娟","text":"西风吹雁影参差，底事人间有别离？玉盏乍斟心已醉，骊歌未唱意如痴。一天烟雨归帆急，千里霜林去路迟。我欲留兄兄不住，纵留兄住不多时。纵留兄住不多时，强整离筵进酒卮。聚首才歌棠棣句，牵衣又唱渭城诗。风尘落寞凭谁识？世路崎岖要自知。我是男儿当奋志，与君扶困亦扶危。"}