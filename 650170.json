{"id":"650170","title":"长林书屋为学士胡公赋","dynasty":"明","author":"金幼孜","text":"我昔游青原，闻子庐沧洲。近瞰芙蓉山，遥睇大江流。绕屋植嘉木，开轩面良畴。繁阴夺炎夏，爽气回高秋。庭除鸟雀静，白日人事幽。牙签积架上，缥帙盈案头。讲诵穷昼夜，奋力追前脩。群言极探索，小大悉搜求。藏脩既有时，俛仰随所由。朝吟倚苍竹，夕览登高楼。援琴酌白酒，盍簪聚朋俦。抽毫落风雨，挥剑拂斗牛。一朝齿乡校，战艺即见收。高举薄霄汉，远览帝王州。匡时展经术，所志在伊周。清华职论思，秉笔赞鸿猷。步趋迩禁闼，顾问纡宸旒。侍从十五载，荷蒙恩宠优。去年省桑梓，偶得寻旧丘。徘徊抚林木，感叹非昔游。沧波去浩浩，白云日悠悠。鹿门未有期，小山不可留。临风驻遐想，怅恍增烦忧。因之寄图画，聊复写绸缪。尚期返初服，白首同归休。"}