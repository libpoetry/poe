{"id":"613468","title":"秋夜汎舟有约不至","dynasty":"明","author":"李之世","text":"月上未上半衔烟，与客携壶舣舸船。乍看潮涨流涓涓，倏忽汪洋溢百川。须臾雾散进婵娟，金波荡漾不成圆。疏篱茆屋两三椽，野人濯足临溪边。冷然一棹去如仙，中流击楫更扣舷。放歌宛转酒杯传，半酣白眼望青天。美人家住城之偏，重门关钥信杳然。思而不见空回旋，沈竿没缆水溅溅。入竹穿萝袅袅牵，主人呼酒尚流连，客子披襟拥露眠。此中胜事难尽宣，人生行乐须少年。"}