{"id":"774653","title":"巡社纪事","dynasty":"清","author":"谭垣","text":"淡水向南趋，乘涨多纡折。古社依上流，番社参差列。日暮乃停骖，乍望心如结。篱缺见溪光，沙岸水方齧。谋将社寮移，众番情辞切。我与番众谋，非可一言决。相度宜周详，经费宜樽节。暂施堤防功，且待秋潦竭。秉烛坐中庭，劝谕均晓彻。老番共扶携，幼番各持挈。惇庞诚可嘉，整肃尤可悦。忧劳长善心，此理信前哲。"}