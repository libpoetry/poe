{"id":"740306","title":"除夕检点诗草","dynasty":"清","author":"朱圭","text":"作诗贵精不贵多，三百星宿光义娥。汉初俎豆十九首，三曹竞爽词骈罗。步兵《咏怀》八十一，渊明醉语尤醇和。六朝鲍谢事雕纂，杜李崛起鸣龙鼍。昌黎全诗三百八，已骇变怪雄山河。后来才大号苏海，万斛泉涌惟东坡。香山剑南极烂漫，谁挽下濑滔滔波。偏师仄径争擅巧，琐碎虫鸟奚足科。我幼学吟不自惜，信手撒掷轻螷蠃。六十年前惊一吷，宦游荒落行蹉跎。零篇假钞或乾没，断句火化神传哦。皖江四载偶擩笔，使仆写稿随差讹。转粤携来一书史，有作即录嗟缕覼。今年四百赢七十，虽多奚用孰切磋。劳劳案牍靡夙夜，余力得此亦自诃。飞鸿刻爪亥纪日，谁其作者翁盘陀。"}