{"id":"1104485","title":"长相思","dynasty":"宋","author":"无名氏","text":"不思量。又思量。一点寒灯耿夜光。鸳衾闲半床。雨声长，漏声长。几阵斜风摇纸窗。如何不断肠。云垂垂。雨霏霏。只恐今年花事迟。不然孤负伊。燕飞飞。柳依依。有个人人倚翠扉。深攒双黛眉。雨如丝。柳如丝。织出春来一段奇。莺梭来往飞。酒如池。醉如泥。遮莫教人有醒时。雨晴都不知。燕成双。蝶成双。飞去飞来杨柳旁。问伊因底忙。绿纱窗，篆炉香。午梦惊回书满床。棋声春昼长。"}