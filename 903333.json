{"id":"903333","title":"宿吴江华严院","dynasty":"宋","author":"张镃","text":"宿云蔽空溪溟濛，我船晓系红蓼丛。宿雨滑道树沥漉，我车早转青泥冲。破程约涉一舍外，远目未快千山供。岸傍小店换马去，毡裘障冷披蒙茸。须臾巾盖不容展，莽莽暗雾逢逢风。偕行客舆屡掀簸，适值官骑来憧憧。刀弓负带竞硉矹，驙驷?驖骓騟骢。争前迭进步殊窘，迫暮始望桥垂虹。石塘百丈捍骇浪，间有滩碛纷鱼筒。鸦群黑白混鸥起，帆影乱点遥波中。笔床茶灶住此地，得句未必惭龟蒙。浮图屋老且投宿，解担正听黄昏钟。纱笼炙灯照佛古，展席布榻便吾慵。酒边纸尽莫翻写，睡觉红日生于东。"}