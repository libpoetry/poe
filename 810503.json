{"id":"810503","title":"登岱","dynasty":"清","author":"丁澎","text":"翠微宫殿俯危峦，岭坂逶迤更几盘。天近扶桑长不夜，月明瑶草易生寒。松鸣越观留山鬼，鸟啄秦碑净石坛。七十二君封禅地，回中风雨想和銮。孤悬海岳枕神洲，得供卢敖拄杖游。天外数峰开汉畤，星边九点辨齐州。清宵鹳抟浮云落，古洞龙吟断壑流。人在碧城看夜色，芙蓉何处接层楼。飘渺神宫霄汉间，丹梯突兀迥难攀。苍龙峪窈云归洞，白鹤祠孤雪满山。呼吸自能通帝座，风烟原不到人寰。未逢刻石千年事，《梁父吟》成独往还。千丈悬崖撼石闾，扪萝叠磴倒衣裾。孤峰半落天疑尽，绝顶平临日乍舒。帝女珠宫喧象佩，仙官绛节驻銮车。白云尚见封中起，笙鹤如闻度碧虚。"}