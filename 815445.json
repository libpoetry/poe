{"id":"815445","title":"李小湖先生视学期满，乞假省墓，诗以送之二首","dynasty":"清","author":"夏炜如","text":"药笼参苓已尽收，尚虞葑菲弃遐陬。劲风谡谡汉元礼，仙骨珊珊唐邺侯。气节文章千古业，家门邦国万端忧。星轺六载巡江海，卧辙何因得暂留。猎猎西风捲画旂，短榆疏柳路迷离。桐庐晓过怜鹃老，彭蠡冬浮较雁迟。永慕定深浇酒后，清阴讵改树栾时。还期傥上安民策，雨露雷霆要并施。"}