{"id":"721979","title":"落花","dynasty":"明末清初","author":"屈大均","text":"落花频自落，不肯为春留。红雨成烟去，香风逐水流。莺衔嫌破碎，鱼食恨沉浮。枉使溪翁浣，无情向白头。东风元不恶，花片喜沾泥。色谢鲛人染，香辞凤子栖。蘼芜恩易断，芣苡命难齐。多负场师意，栽培在玉闺。随风飘复堕，先向宋东家。白少同残雪，红多似乱霞。身轻曾入掌，命薄又听笳。马上谁怜汝，黄金赎琵琶。"}