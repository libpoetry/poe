{"id":"1205384","title":"沁园春 和人韵","dynasty":"元","author":"张野","text":"世路崎岖，世事纷更，年来饱谙。叹都城十载，霜侵老鬓，江湖万里，尘满征衫。应物才疏，谋身计拙，桂玉生涯岂久堪。乾忙甚，向是非丛里，不要穷探。禅机已悟三三。又何用、天庭似老蚕。羡养生有道，将从子隐，于时无补，只益吾惭。归去来兮，与君同醉，醉后扶持有小男。平生乐，在山前山后，溪北溪南。"}