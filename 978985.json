{"id":"978985","title":"涪川寄蒲舜美桐烟墨来试之良佳因成长句","dynasty":"宋","author":"晁公溯","text":"西风吹林秋日白，脩桐叶彫霣寒碧。霜馀结实凤不至，野人取之出膏液。山中老翁颇喜事，买膏燃光归照室。旋收轻煤下玉杵，阴房掩翳烟不出。泽麋解角麝荐香，严冬折胶天与力。律灰吹尽无裂文，外乾中坚介如石。故人怜我贫嗜书，遗我一丸欣有得。空堂无风尘亦静，朝阳压窗书绕壁。起临墨池洗砚试，入手已怪光夺漆。苍忙忽惊玄云晦，罨霭顿失寒松色。徐嗟流落用失所，翰墨何由有勋绩。从军豪气吾岂能，倚马翩翩磨楯墨。傍人笑言君勿疑，著书固属穷愁客。"}