{"id":"1107270","title":"和邓温伯二首","dynasty":"宋","author":"冯山","text":"不独高文耀世奇，曾将宏议振天维。谁人才术能争首，自古功名贵及时。暂别鹓鸿蓬海上，少留旌旆蜀江陲。西州笔砚虽衰落，会有中和乐职诗。虚誉交游共借推，清途俛首倦重窥。方将素志随鸥鹭，敢拂华巅望鵔鸃。衰晚欲成漳浦病，嗟矜犹得郑公诗。相逢少置升沉事，且把金莲为倒垂。"}