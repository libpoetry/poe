{"id":"773068","title":"祝郭春秧先生六十晋一荣庆","dynasty":"清","author":"陈宗赋","text":"原是汾阳驸马支，家声寿考累荣施。生尘八载莱芜甑，继晷十年苏子锥。群季相亲谐雁序，两帏终养报乌私。精通殖传宗司马，巨富成名轶范蠡。恒作枌乡贻麦者，曾为萱室窃桃儿。垄川商会画团扇，嵩屿学堂买绣丝。旭日颁章身上爵，义风锡匾口中碑。乐交满座金兰簿，挺秀盈阶玉树芝。华夏咸钦三反我，蓬瀛争颂九如诗。庚申称兕逢还历，甲子悬弧愧失时。四十年前才弱冠，四十岁后过期颐。天缘未假韩荆识，也望横洋诵介眉。"}