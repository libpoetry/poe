{"id":"499856","title":"杨花用丁御史韵","dynasty":"明","author":"邓雅","text":"绿杨堤上起鲜飙，无数飞花映日娇。稍近楼台度帘幕，忽沾杯斝绚琼瑶。灞陵吟望春偏好，彭泽行寻路匪遥。照眼适同张绪态，多情浑似小蛮腰。轻随戏蝶飘邻圃，急送游人过市桥。村白不禁芒履踏，店香须赴酒家邀。难收弱絮从衣薄，错认柔丝把鬓撩。摇荡度江千万里，颠狂辞树两三朝。残春莫怪犹飞雪，明日重看定化薸。底事诗人频赋咏，绣衣曾惹上丹霄。"}