{"id":"813767","title":"壬辰1832春来澎办赈务临行赋此为蒋怿庵刺史志别","dynasty":"清","author":"沈长棻","text":"征帆西指几回还，天险孤悬岛一湾。村有居民皆近海，墙多古石却无山。夙因瘠土耕渔苦，况值灾时稼穑艰。不是明公妙为政，何缘风景得安閒。荆州闻望久名驰，海外循声更可师。一路欢呼慈父母，十年抚字当孙儿。叨陪笑语春风里，许把芳樽夜月时。他日追随期莫定，者番归棹倍牵思。"}