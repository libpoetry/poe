{"id":"1168453","title":"相和歌辞 日出入行","dynasty":"唐","author":"李白","text":"日出东方隈，似从地底来。历天又入海，六龙所舍安在哉？其始与终古不息，人非元气安能与之久裴回。草不谢荣于春风，木不怨落于秋天。谁挥鞭策驱四运，万物兴歇皆自然。羲和羲和，汝奚汨没于荒淫之波。鲁阳何德？驻景挥戈。逆道违天，矫诬实多。吾将囊括大块，浩然与溟涬同科。"}