{"id":"432541","title":"在厦柬乡中诸友四首 陈瘦云","dynasty":"近现代","author":"连横","text":"诗界推君称健将，文坛我欲建奇勋。中原逐鹿归谁手，忙杀胡儿鼎足分。能诗何碍作閒人，薄醉尤时见性真。省识此中心乐地，风流道学两相邻。东山丝竹正华年，醉月评花结绮缘。惆怅银河千里隔，愿为青鸟系书传。入门一笑忘宾主，四座雄谈辄鬨堂。犹有元龙豪气否，狂歌痛饮夜方长。"}