{"id":"602326","title":"妾薄命","dynasty":"明","author":"卢龙云","text":"结发事君子，所愿永不移。君王况一顾，承恩上玉墀。得奉万年觞，奚止共餔糜。人事有迁改，君心那可知。蛾眉忽见妒，尘镜隐光仪。昔为金屋贮，今作玉阶悲。秋风掩团扇，明月鉴重帷。促织鸣四壁，珠帘骨网丝。深宫多乐事，妾自断肠时。去矣勿复道，时哉待来兹。安得黄金百，重买长卿词。君恩谅可续，慰妾长相思。"}