{"id":"574660","title":"石床行","dynasty":"明","author":"邵宝","text":"惠山石床古有之，声声松子金风时。皮休题诗李冰篆，千秋并作山中奇。山庵之名本缘此，石也移来应偶尔。游人玩侮等寻常，识者共怜非所止。墙西松树几百春，大围三人小二人。此松此石雅相友，乾坤无心物有神。二泉山人爱观物，谓物皆然胡独不立。破颓垣，遣往参，却笑他年两湮郁。君不见赤松子，黄石公，姓名久落荒唐中。酒酣击节发清啸，春深绣岭回天风。"}