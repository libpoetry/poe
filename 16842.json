{"id":"16842","title":"遣病·自古谁不死","dynasty":"唐代","author":"元稹","text":"自古谁不死，不复记其名。今年京城内，死者老少并。独孤才四十，仕宦方荣荣。李三三十九，登朝有清声。赵昌八十余，三拥大将旌。为生信异异，之死同冥冥。其家哭泣爱，一一无异情。其类嗟叹惜，各各无重轻。万龄龟菌等，一死天地平。以此方我病，我病何足惊。借如今日死，亦足了一生。借使到百年，不知何所成。况我早师佛，屋宅此身形。舍彼复就此，去留何所萦。前身为过迹，来世即前程。但念行不息，岂忧无路行。蜕骨龙不死，蜕皮蝉自鸣。胡为神蜕体，此道人不明。持谢爱朋友，寄之仁弟兄。吟此可达观，世言何足听。"}