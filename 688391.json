{"id":"688391","title":"拟唐人四时宫词二十首次官汝清韵 春词","dynasty":"明","author":"江源","text":"一春翠辇不曾过，敢恨青娥皓齿歌。丹凤不传天上信，九重安否近如何。开遍酴醾满院香，宫临催我踏春阳。重门深锁无行处，闲看宫莺过禁墙。十度春风老翠娥，君恩不似旧时多。海棠花下烧银烛，照见金车别院过。寂寥柘馆绕宫墙，辇路经春草色芳。见说良家进倾国，仍闻方士访华阳。昨夜东风入建章，越罗初试汉宫妆。可怜春困多消瘦，羞向君王乞药方。清阳如幄雨梅肥，长日深宫赋绿衣。约伴纳凉亭上去，生憎双蝶傍帘飞。避暑宫中纳午凉，篆烟风袅博山香。宫前杨柳更含雨，宫后葵花空向阳。玉阶辞后隔关山，镜里流光似转环。又是困人时节至，龙盘慵整凤笙闲。见说君王在雪宫，南风一曲彻遥空。更将无逸消长日，不管相如赋最工。四月时光过柳花，玉容随分度年华。长门一样闲风景，犹胜明妃别汉家。一声新雁送清秋，金屋凉生酷暑收。鳷鹊楼头今七夕，欲将心事问牵牛。青娥曾侍内家宴，少别鸾舆思万千。况复西风无限恨，镜中衰飒不如前。一夕凉风入紫青，偶逢摇落又心惊。未央夙夜频来往，起抱衾裯看启明。枫叶凝丹瓣瓣秋，西风吹送满宫愁。御□不禁东流水，好附题红作蹇修。满地霜风雁半沉，上阳宫里杳无音。词臣纵有相如在，那得囊中换赋金。冬至阳生暖尚迟，且烧沉火熨罗帷。欲题团扇慵呵笔，袖手沉吟谁得知。金屋寒多恋锦衾，别来长忆宠恩深。从头试看双钗股，犹是君王旧赐金。冬来初赐辟寒香，更向君王觅绣囊。昨夜宫前深尺雪，梅花谁试寿阳妆。细骨轻躯不耐寒，阳回天上渐冬阑。椒房旧日流苏暖，不道于今翠被单。长信宫前暮雪封，罗帷密护锦重重。梦中忽见君王面，惊觉一声长乐钟。"}