{"id":"578448","title":"送工部林主事归羊城省祭","dynasty":"明","author":"罗亨信","text":"林君卓出羊城彦，翩翩文采珊瑚钩。抱负胸怀诚磊落，丰仪倜傥非凡流。妙龄擢桂登高第，学海渊源良有自。拜官粉署司建营，才华烨烨昭遐迩。三载咸称绩政嘉，九重宠锡降黄麻。龙章炳焕来双阙，云汉昭回灿五花。今秋得遂宁亲愿，祖饯友朋情恋恋。一天零露冷如冬，千里长江静于练。遥瞻钟阜入梅关，乡邑微茫动笑颜。慈亲再拜献寿酒，锦衣光胜莱衣斑。松楸祭扫展诚孝，罔极深恩已云报。趋朝从事勿愆期，罄竭丹衷答熙皞。丈夫忠孝期两存，君亲一致非岐然。明年春暖候华骑，衣冠重会瀛州仙。"}