{"id":"269799","title":"拜新月慢·次周清真韵","dynasty":"现代","author":"吴湖帆","text":"漱玉飞琼，滋兰纫蕙，隐约帷镫绿暗。一缕莺声，藉芳华歌院。便相看，宛若惊鸿靥笑嫣媚，舞鹆眸回明烂。缥缈霓裳，似瑶台曾见。谩萦牵、顿忆秋娘面。还长记、细话湖桥畔。恋恋。往事低徊，几萍踪飘散。念因循、误入芙蓉馆。如今向、夜月重门叹。这况味、别惹閒愁，恰云屏隔断。"}