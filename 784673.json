{"id":"784673","title":"书汪氏双节传后","dynasty":"清","author":"王尔烈","text":"二女同居多异志，两贤相遇真家瑞。家瑞偏逢变坎坷，贤女空悲共憔悴。汪君同室曰王徐，浙水清门著节义。自昔之子号宜家，厥后良人厄远地。瞻望母兮目岂瞑，哀弱子兮孤谁寄。庄姜戴妫无猜嫌，赵姬叔隗均礼谊。含悽且作未亡人，戮力同肩未了事。风雨冥冥虓虎惊，篱壁萧萧魑魅肆。凛冽冰霜足禦侮，殷勤针黹还供匮。冬夜夏日寒暑长，机筐书箧无时置。高堂终年子有成，地下报君妾无愧。贤哉患难有同心，嗟乎传闻为酸鼻。福堂应以阴骘酬，弱骨何必鬼神忌。齐年双嫠穴同归，百死孤生空血泪。闺中婴臼岂为名，身后鼎牲匪我思。君恩逮下靡有遗，孝子显亲无弗至。吾为贤者叹馀生，何以报之为良吏。"}