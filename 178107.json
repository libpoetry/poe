{"id":"178107","title":"蔬食示舍弟禹圭并嘉佑","dynasty":"宋代","author":"王禹偁","text":"吾为士大夫，汝为隶子弟。身未列官常，庶人亦何异。无故不食珍，礼文明所记。况非膏粱家，左宦乏赀费。商山水复旱，谷价方腾贵。更恐到前春，藜藿亦不继。吾闻柳公绰，近代居贵位。每逢水旱年，所食唯一器。丰稔即加笾，列鼎又何愧。且吾官冗散，适为时所弃。汝家本寒贱，自昔无生计。菜茹各须甘，努力度凶岁。"}