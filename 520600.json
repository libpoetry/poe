{"id":"520600","title":"怀施侍御儒遂赠 其二","dynasty":"明","author":"祝允明","text":"岭南古松气森森，如君此时之古心。蜀山椤梓蟠天回，如君卓荦之奇材。文章黼黻溟海深，令言徽行贵兼金。天子策名作进士，选众举为侍御史。巡行塞徼安远人，谏诤朝廷厉风纪。馀力千诗百赋成，四散江山被绣绮。丈夫行道志大申，勋名禄位极此始。"}