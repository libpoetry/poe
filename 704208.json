{"id":"704208","title":"荆州杂诗七首","dynasty":"明","author":"蔡汝楠","text":"南皮驾未返，西园岁欲周。王门虽巨丽，羁旅叹飞浮。将因旷望去，乘风泛新秋。路出龙山馆，帆经鹤泽洲。名都昔信美，旷迹今安求。高甍垂新草，凋杨拂古丘。缄情会萧瑟，归步蹇淹留。伤心不可继，西日临江流。眷言弭兰耽，俄顷慰孤游。翻涛叠晴盖，空云结重楼。玉尊如未暮，金瑟堪娱忧。迢遥乐平境，寥泬潇湘空。日月光相照，兰椒气未穷。大招三楚内，余怨九秋中。微有怀忠赋，谁当继国风？雨气余三峡，云彩藏孤台。雕旗傃暮野，绮席挥春杯。神仙度影尽，年岁浮心摧。噭噭巴猿响，疑为楚王哀。君门今阒寂，佳人宁再来？巉岩蒙山路，威纡涧岭斜。池光疑秋月，泉蕊代春华。寒溪聚瑶叶，浅径萦金沙。洒然坐相望，高亭流水霞。三楚多秀士，善剑复闲辞。陪銮一柱观，解佩七星池。芳流戏绿芷，平路结青骊。时进雄风赋，还承暮雨词。弦歌未解已，原野动旌旗。秦师带百万，吴国安危。夷陵既已毁，鄢城讵能支。在昔承欢豫，联组荫光仪。一朝陷兵气，王室忽如遗。至今嗟百士，如何勿三思。"}