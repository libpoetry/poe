{"id":"1235961","title":"述怀","dynasty":"元","author":"张弘范","text":"飘零孤影寄天涯，梦断春风二鼓挝。闷上心来须赖酒，愁驱睡去胜如茶。龙潜北海收雷迹，豹隐南山养雾花。天产我材应有意，不成空使二毛华。梅时又过牡丹期，昼掩重门坐似痴。为擘愁眉须赖酒，欲言雅志岂无诗。浮云暖日阴晴里，残梦春风富贵时。一片肝肠坚玉石，肯随风絮入狂吹。思量閒里百优游，只得寻常两事忧。中酒未醒过似病，搜诗不得胜如愁。便教酒病凭诗解，纵有诗愁着酒酬。此外谁无名利念，红尘千丈尽悠悠。"}