{"id":"832552","title":"齐天乐 芙蓉","dynasty":"清末民国初","author":"朱祖谋","text":"轻红不上琼娘靥，重重步幢新亚。麝发潮妆，霞融腻玉，临镜冰丝成把。春魂渐化。委香箧仙衣，冷云齐卸。唤起伶俜，载秋单舸为谁迓。褰裳人去未久，画阑凭不热，前度游冶。艳锦霜初，斜阳木末，愁入黄昏无罅。仙城梦罢。剩铅泪偷淹，忆君清夜。月堕江空，翠绡何处写。"}