{"id":"1104735","title":"大涤洞","dynasty":"宋","author":"槻伯圜","text":"洞霄问路觅青梯，尚恐岩阿有勒移。暂许寻山留信宿，何由税驾息驱驰。七仙不死今仍在，五洞交扃昔所知。信有灵丹藏箬下，刀圭分乞岂无时。飞饷江淮脱此身，聊寻九锁浣兵氛。笑呼天柱峰前月，共踏栖真洞里云。阴谷神泉霜后王，阳坡灵草雨馀薰。十年洗髓除凡骨，傥契仙翁迈与文。馀杭晓旆籋飞梯，大涤松阴午未移。群从追随巾屦集，众真参会佩环驰。白鸦翻舞仙如在，黄鹤迎来圣得知。老□□□□□□，□□□□□□□。□□□□□□□，□□□□□□□。□□□□□□□，捲壑飞泉日夜驰。龙蜕洞深神所蛰，凤鸣岩隐世谁知。坡仙一去无消息，相见清游彼一时。快上篮舆晓色分，松风满袂涤埃氛。三竿未放高峰日，一笑先开洞府云。忆昔曾留天帝坐，至今犹带御炉薰。莫教俗驾来相尾，只恐诒讥晋郭文。人间安得倚天梯，欲访真源志不移。大涤乃今追胜迹，清都何待更神驰。已逃萧斧杉难老，不逐秦鞭石有知。尚觉林泉佳气王，难忘羽卫幸临时。松筠玉立见长身，琼馆沉沉远楚氛。裂石看倾三峡雪，解衣同试一瓯云。朮畦晓露初收药，兰径秋风静吐薰。为拂苍崖题岁月，重来应复感斯文。"}