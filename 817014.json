{"id":"817014","title":"一萼红二首","dynasty":"清","author":"端木埰","text":"忆年时，对金盘簇燕，良久隔天涯。燕树凄迷，蒿云迢遰。缄札空写相思。那曾料、今年春好，把吟袂，刚及看梅期。佛火青边，夕阳红际，携手同归。归去更劳投辖，又吟朋远迓，芳酒同持。新月当阶，华灯欲试，堪悲昨岁伤离。便堪傲，幽吟杜老，望西蜀、空寄草诗。举哀对尊前剧谈，却忘归迟。喜春来，却寒威转冽，春气那曾回。瓶冻添莹，炉熏失暖。霜气还是皑皑。断桥外、栖鸦短树。带寒景，新绿杳难催。廿四番风信，萧寥芳讯，何处探梅。老去诗情更涩，怅漂萍踪迹，中酒襟怀。香斟醑椒，辛盘剪韭，行乐都付儿侪。恰又是、祥霙尚秘。想玉馔、犹是荐清斋。待到天心酿和，重醉金杯。"}