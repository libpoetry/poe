{"id":"497974","title":"栎园姨翁坐上预听名歌并观二剑即事呈咏","dynasty":"明","author":"王彦泓","text":"风流领袖词坛伯，早岁倾家耽结客。肝胆男儿四海空，却随长黛操歌拍。烈士从来定赏音，周郎顾曲况郎琴。谁知唐勒牢骚况，剩托清讴写壮心。萧疏襟寄嫌华屋，别向林塘选幽筑。摩诘轩窗俨画图，安昌帘幕传丝竹。练色知声第一流，檀痕亲掐教伊州。呼来绛树皆琼树，倚遍笙楼即镜楼。临川丽曲才人赋，慧业情钟兼妙悟。妖唱能传作者心，圆喉脆节如丝度。只字悠扬刻漏移，四筵倾耳尽支颐。红尘卷雾双鸾出，绣带迎风一燕吹。歌酣酒热来孤愤，画鼓渊渊金石韵。奋袂低昂雪腕催，满堂掩泣灯生晕。浊酒何人识信陵，感时悲事绪填膺。饮醇长夜非荒晏，映柱摩挲六尺冰。丈夫意概矜然诺，不惜如花换干莫。自是荆卿侠气深，非关石尉欢情薄。座隅有客百愁盈，更倚云和啭一声。试问清狂能酷似，也应知是谢家甥。"}