{"id":"994902","title":"闻太母还舆喜极成歌","dynasty":"宋","author":"黄公度","text":"呜呼祸变稔前朝，都城千雉摧天骄。翠华北征沙漠遥，六宫万里从翚褕。我皇龙飞守宗祧，周宣汉武见今朝。问安视膳阻夙宵，位极万乘心何聊。大哉圣孝回天眷，万类革心非革面。天边驿骑急星电，传报騩舆涉淮甸。小臣喜极手欲抃，朝坤一夜欢声遍。遥想千官会星弁，拜舞称觞长乐殿。"}