{"id":"815309","title":"浪淘沙 题陆芝仙女士《倩影楼稿》","dynasty":"清","author":"赵我佩","text":"鬓影感华年。香冷蝉钿。旧游如梦梦如烟。可惜咏花人不见，泪洒情天。怨海恨难填。絮果谁怜。春蚕抵死尚缠绵。安得吴刚修月斧，月再团圆。春雨抱愁眠。瘦削吟肩。回文载入衍波笺。羡煞扫眉才子笔，妙句金荃。断梦落谁边。倩影楼前。我来刚是熟梅天。怪底碧城云样远，飞去词仙。"}