{"id":"704859","title":"滁阳孙氏山中五咏 泉源","dynasty":"明","author":"薛蕙","text":"泉源不可到，想像青云杪。由来此路遥，莫谓游人少。流觞泛激水，手揽跳波湿。恰怪杯行迟，风吹忽相及。泊舟板桥口，月出溪水绿。何处采菱归，遥闻榜歌曲。洞门双玉扇，隔岫窥云雾。袅袅三石梁，苔滑不敢度。亭中留客处，客至亦忘归。把酒看春草，西山日已微。"}