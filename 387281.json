{"id":"387281","title":"六丑·海上楼居晴望","dynasty":"清代","author":"樊增祥","text":"又柔云做暖，荡隔岸、青山一发。望春早来，春来如箭筈。疾趁残腊。且日高楼上，钿梅飘粉，上画帘金押。神州祇在阑干北，瘴解朱鸢，江澄绿鸭。长第草心红茁。便青青一路，直到天末。鱼书难达，盼金扉琐闼。万点伤春泪，融绛蜡。愁心自写瑶札，怕钗声坠燕，玉瘢添獭。前宵雨、暗沾花靥，浑不是，玉女投壶一笑，泪珠承睫。沧桑事、总付庄蝶。问水云、倒戴黄冠去，何年结煞。"}