{"id":"1143617","title":"书与士瞻上人十首","dynasty":"宋末元初","author":"仇远","text":"我本迂疏落拓人，满头霜雪满怀春。登山有屐身恒健，挂壁无弦趣更真。往岁效官殊慢浪，老来学佛离贪嗔。却怜卫鹤齐鸡辈，空费心机不庇身。懒学羊裘汉子陵，亦非解印晋渊明。好山好水恒相对，浮利浮名不愿争。诗酒每寻朋友共，田园都付子孙耕。野心真与閒云似，却笑孤云出岫轻。末俗由来不贵儒，小夫小妇恣揶揄。束书合问山林隐，绝迹莫登名利涂。膝上有孙贫亦乐，门前无债醉如愚。咸平处士真堪羡，死守梅花住里湖。难得心交左伯桃，亦无善相九方皋。而今贱子多儒误，自古山人索价高。众雀岂能知鹄志，一鸡何足用牛刀。独醒独醉俱堪乐，妙理依然有浊醪。"}