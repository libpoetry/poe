{"id":"1092884","title":"宋倅告老得请而归","dynasty":"宋","author":"韩淲","text":"挂冠归海峤，樟坡可高亭。无愧邴曼容，如疏傅汉廷。广平心铁石，大雅非蝇营。灵山玉溪波，二年惊屏星。澹然每无竞，举足皆典刑。宦情随牒移，蜀庄以沉冥。从他俗态度，众醉惟独醒。黄钟鸣瓦釜，螭龙为蝘蜓。衰容固儿戏，白眼孰肯青。吾侪安处顺，抵掌即忘形。幽绝有烟霞，荒野多林坰。春泽可巾车，秋水可扬舲。耳畔震风雨，澒洞飞雷霆。黜陟既不闻，奚暇分渭泾。咄哉市朝子，车马弗肯停。翻覆五鼎亨，菹醢而膻腥。敛收四方志，保息存黄庭。鹪鹩栖枝足，鹏运空南溟。我家涧谷底，公常念伶俜。祖帐为长歌，乾坤本清宁。"}