{"id":"910644","title":"送高执中赴文州楒林","dynasty":"宋","author":"李新","text":"两眼追霜鹰，铁石悬肺腑。何为向北风，送子泪如雨。平生珍古交，及今未多数。相逢汉江曲，聊作蘋鸥聚。我疾子不憎，人弃子或取。庄舄尚资越，茅兰植当户。坐与斥鴳争，秋蓬塌云羽。尝笑祢正平，飞毫赋鹦鹉。身为机上肉，手复乱挝鼓。老瞒畏口实，假手待黄祖。早知时不容，敛板就公府。社栎名散材，长年谢斤斧。文豹皮为灾，安所逃缯罟。我亦惩祢生，严律绳步武。闭门收旧学，不管唇舌腐。子今落穷边，武库泣降虏。过客无只轮，捷布恐旁午。黑云压孤堞，残月走夜麈。四邻递阴风，隔壁啸乳虎。非但饮徒旷，愈觉诗思苦。参军新妇贤，眉颊生媚妩。慰子远行役，举桉头自俯。已闻富书囊，到即充栋宇。异时宝弓剑，弃置贱如土。承平诸将老，谁复师尚父。可怜高閤生，落笔辄杕杜。宛然琼瑶姿，寒光照玄圃。再入乌衣曲，观者但如堵。襄阳佳山水，檀栾结邻坞。蚤晚折简来，为子脱簪组。"}