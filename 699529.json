{"id":"699529","title":"舟中寄江进之得珠帘字","dynasty":"明","author":"袁宏道","text":"一月探会稽，二月了西湖。五日登西目，十日瞰天都。醉中逢山神，长笑捋其须。渴饮仙人浆，寒分王女襦。奚囊虽小狭，所贮尽奇珠。世无售珠人，欲开复踟蹰。前者道新安，有客貌类胡。发箧玩三日，略以宝其肤。具眼非无人，要与慧眼殊。持此试江郎，江郎售也无。一病袁小安，五载江犹淹。宦味朝朝尽，乡思刻刻添。有愁到眉棱，无工削爪尖。枕书调倦眼，照影镊霜髯。东斋草满径，西堂灰一帘。鼠子溺书箧，侍儿匿牙签。少妇乞画眉，双腕痛花佥。管城头转秃，空闺笑无盐。俗吏貌态工，末世礼法严。饶他潘与陶，风流岂得兼。"}