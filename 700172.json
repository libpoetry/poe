{"id":"700172","title":"九月十四日赵尔锡西庄泛舟和涯翁韵","dynasty":"明","author":"顾清","text":"胜会复佳辰，溪山汗漫身。谁能百岁健，不放两眉颦。展席云当树，回舟风起蘋。谢公多逸兴，归榻更留人。重到曾游地，浑疑梦里身。树看前日大，眉共一时颦。杖几分林樾，壶觞间渚蘋。锦囊归路远，落日更思人。好在邻庄树，亭亭玉立身。独游无我拒，往事复谁颦。山果红疑橡，汀花白是蘋。板桥深涧里，应有武陵人。"}