{"id":"482417","title":"滇阳二月罂粟花盛开花皆千叶红者紫者白者微红者半红者傅粉而红者白肤而绛唇者丹衣而素纯者殷如染茜者一种而具数色绝类丽春谱之所云余念昔居吾乡有亭芙蓉浦上亭外罂粟三亩许花惟单叶红白二色而已后忝亲王礼官从驾自京师之国大梁此花无异吾乡兹焉流落万里人事不及而植物遇之不胜感时恋旧之私赋诗二首 其二","dynasty":"明","author":"程本立","text":"善阐东风不作寒，米囊花似梦中看。珊瑚旧是王孙玦，玛瑙犹疑内府盘。嘶过骅骝金匼匝，飞来蛱蝶玉栏干。瘴烟窟里身今老，春事伤心思万端。"}