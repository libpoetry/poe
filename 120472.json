{"id":"120472","title":"魏帝庙·佛貍岁未卯","dynasty":"宋代","author":"陈造","text":"佛貍岁未卯，志欲吞宇县。当年江饮马，腥血浸淮甸。地人饭耕牛，有井巢归燕。至今阅遗史，为汝空饮恨。缅想瓜步留，杀气缠吴分。云何此山椒，遗像俨高殿。无乃甘事雠，吴俗昧所见。或复绵历久，后嗣忘敌怨。冥漠彼有识，福汝吾敢信。君看赵与薛，狥国冒祸釁。魏侯继前躅，长呼死白刃。胡不户祝之，香火均远近。岂但祈神休，抑使顽懦雷。谁令决从违，引手适我原。"}