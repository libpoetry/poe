{"id":"1228055","title":"信笔次潘一水韵","dynasty":"元","author":"李孝光","text":"墙阴梅花上朝日，一线微阳落东壁。白头老子居户中，诸生授经争拥膝。下帷罢讲进盘餐，旨蓄杂羞行上栗。只今生年八十馀，耳目聪明好颜色。抑搔说带见鲐文，户牖无风养龟息。去年媪病入修夜，壁间遗挂皆陈迹。百忧熏心损老气，十梦九见空恻恻。作诗远寄平生素，但云衰朽伤宿昔。土田腴瘠付儿耕，杼轴轩輖无妇织。食肉徒悲鲵齿生，著书幸留瞳子碧。君看朝露落复乾，莫持忧患横胸臆。前日雁归初北乡，行见南宾飞历历。北邻笙竽屋瓦振，卧夜裁能专一席。百年荣华不满眦，学道无方如转石。盗蹠岂能贤孔颜，富贵寿夭非人力。圣朝天子政好老，我愿先生起华国。"}