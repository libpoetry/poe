{"id":"1117004","title":"索居三首","dynasty":"宋","author":"苏辙","text":"索居非谪地，垂老更穷途。去住看人意，幽忧赖我无。小园花草秽，陋巷犬羊俱。近觉根尘离，忘言日益愚。平生亦何事，十载苦颠隮。梦崄曾非崄，觉迷终不迷。客居兼壮子，别久愧良妻。稍讶音书阔，春阴道路泥。许蔡古邻国，风烟相杂和。萧然客舍静，不愿主人过。野荠春将老，淮鱼夏渐多。街南病居士，有酒对酣歌。"}