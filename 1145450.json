{"id":"1145450","title":"赠刘仪同西聘诗","dynasty":"隋","author":"卢思道","text":"开邛昔柔远，宾越尽招携。岂若驰天使，玉节抚遗黎。五祠临渭北，双岭带崤西。故关看金马，馀坛听宝鸡。垂丝被柳陌，落锦覆桃蹊。分祛俄易惨，离思实难赍。极野云峰合，遥嶂日轮低。尘暗前旌没，风长后骑嘶。灞陵行可望，函谷久无泥。须君劳旋罢，春草共萋萋。"}