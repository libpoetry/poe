{"id":"648695","title":"忠孝堂诗","dynasty":"明","author":"杨士奇","text":"少小天所生，㷀㷀罔怙恃。永怀鞠育劳，食息靡暂置。黾勉务显扬，卓卓挺立志。初命属鸿胪，敬恭事廷序。西江吉名郡，再命升幕贰。颛颛秉诚节，孳孳究职事。岂直简牍间，期禆贤守治。忠孝表厥居，夙夜图罔愧。古来勋德人，皆起自奋励。蒙泉达于海，寸萌干云际。维持不息功，无远弗可至。资孝以为忠，人道第一义。勖哉在方寸，何古不可跂。"}