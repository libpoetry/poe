{"id":"1213015","title":"题吴桂芳所藏张即之墨迹","dynasty":"元","author":"胡炳文","text":"张公笔法工奇诡，盈丈大书神愈伟。飞来峰头海日红，□虎岩边龙象舞。巨灵血掌擘太岳，雷椎迸火挥电雹。今见小字又不然，层霄闲云淡无脚。桃花春水满唾壶，家园新笋丰雪瘦。故人此饷自不恶，况有一斛明月珠。吴君好奇入骨髓，我学不成空浪许。好待滕光酌酒来，元气淋漓题辞语。"}