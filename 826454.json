{"id":"826454","title":"湘月·余将出都，陈楚卿大使饯余于禺山馆。出所画山水册嘱题，此越国纪游也。词以写之","dynasty":"清末近现代初","author":"潘飞声","text":"别愁愁说，指湖山曲曲，荷花烟水。曾是伽陵三载住，消受风香无际。染绿苏堤，渲黄妃塔，试画苍茫意。南屏钟冷，打他残照都碎。飘然又渡泉塘，桐庐梅驿，客梦魂消未。艳说同年呼小妹，更比珠娘清丽。船载江山，词填湘月，影事应重记。春波潋滟，怜余酒畔行矣。"}