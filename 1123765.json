{"id":"1123765","title":"八月十二夜至十六夜皆无月赋诗三首","dynasty":"宋","author":"赵蕃","text":"月向中秋俟，阴从一夕愆。望中孤老眼，暗里耸吟肩。灯婢深留照，桃笙冷废眠。思兮在何许，有梦隔山川。雨后凉虽在，秋中月遂孤。未妨疏狡兔，端恐失遗珠。屡起瞻云汉，还成候挈壶。清羸祇益苦，庭树有栖乌。已失连宵望，犹馀此夕谋。疏明时递见，暗淡幸空休。无复丹梯意，居然四壁幽。有怀千万种，都付一搔头。"}