{"id":"51664","title":"答丁右武稍迁南仆丞怀仙作","dynasty":"明代","author":"汤显祖","text":"斯人负高概，情艺蔼纷饶。触邪注冠影，雅志在公朝。衣服近吾身，有如裘与蕉。升蕉有凉燠，寒裘终不凋。斯人乃可去，将无念霜朝。西回太行轴，南纵广陵桡。有客从琅琊，从君独酌谣。巾带若山人，玉钩横在腰。他人富贵媚，斯人贫贱骄。山中读道书，玉女时相娇。但令有真骨，数至自飘飖。灵阿发昭辉，逸驾动鸣椒。云冥深秀资，霞延仙隐标。庶反山中驾，聊用倚逍遥。"}