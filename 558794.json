{"id":"558794","title":"左江联句","dynasty":"明","author":"张弼","text":"左江晴日溯轻舠，风物撩人兴益豪。山好只疑行画里，滩危真觉泛槎高。清樽小共掀蓬坐，侧枕频惊举楫号。岩集隐猿连晓树，案罗美鹧杂溪毛。踏青歌陋闻蛮国，浮白杯香醉峒醪。波漾鸭头衣借色，茗翻蟹眼鼎生涛。谁云石窟藏银瓮，自爱泉音度玉璈。雨酿薄寒襟袖爽，棹回新涨水云劳。子长宁尽天涯味，韩老犹焚晷后膏。每厌鱼腥过竹栅，生憎鸥迹占蘅皋。木棉花发霞欹岸，驮板津虚月满艚。学得芦笙童仆喜，联催钵韵鬼神鏖。时看落纸行鸦墨，却忆当筵夺绣袍。取次算程惊岁月，峥嵘承命幸逢遭。虚誇博望星河迥，仍鄙终军节钺叨。乡梦直随芳草遍，游踪还纪翠崖牢。声传觱篥来空谷，光露干将泣巨鳌。沙驿泊迟常列炬，丝桐承夜辄鸣猱。悠悠远思弥南极，﨣﨣前驱属右櫜。明到京华春正好，紫宸风暖拂旌旄。"}