{"id":"11423","title":"天长久词","dynasty":"唐代","author":"卢纶","text":"玉砌红花树，香风不敢吹。春光解天意，偏发殿南枝。虹桥千步廊，半在水中央。天子方清暑，宫娃起夜妆。辞辇复当熊，倾心奉六宫。君王若看貌，甘在众妃中。云日呈祥礼物殊，彤庭生献五单于。塞垣万里无飞鸟，可是边城用郅都。台殿云深秋色微，君王初赐六宫衣。楼船泛罢归犹早，行遣才人斗射飞。"}