{"id":"615398","title":"太行山放歌","dynasty":"明","author":"李孙宸","text":"君不见，神工开凿留禹迹，太行恒山至碣石。西北天倾补未完，芙蓉片片破空碧。山形雄跨卫通燕，星野横分室与璧。仰视崛岉盘郁纡，矗上去天不满尺。朔风泠泠万古寒，阴崖冻壑长夏雪花霏不息。南望仙山隔五台，九折何人叱驭来。猿猱攀援尚不得过，周家穆天子，胡为驾八骏而至哉。景阳石英今已矣，王烈青坭不可遇。山中寂寂，谁从东北更闻雷。服食求仙多所误，到此三叹使人哀。怜予小草别罗浮，曾从匡庐天目游。皇州西樵石室几席耳，洞庭彭蠡供糟邱。玉节今回自上党，经过此地，顿开生平未见之双眸。呼吸通玄真，有谷下俯翠屏，五封昼锦封龙，何啻海上之浮沤。生来两足耐崄巇，惯骖虎豹狎蛟螭。瘦马邅迥僵复起，坠磴倾崖任所之。吾生闻有命在天，岂必太行羊肠之险能死人为？万盘历尽天渐黑，驻马山中问颓驿。王程万里故乡遥，高枕山门聊此夕。"}