{"id":"815374","title":"绮罗香二首","dynasty":"清","author":"项鸿祚","text":"帘影移香，池痕浸渌，重到藏春朱户。小立墙阴，犹认旧题诗句。记西园、扑蝶归来，又南浦、片帆初去。料如今、尘满窗纱，佳期回首碧云暮。华年浑似流水，还怕啼鹃催老，乱莺无主。一样东风，吹送两边愁绪。正画栏、红药飘残，是前度、玉人凭处。剩空庭、烟草凄迷，黄昏吹暗雨。借病瞒愁，判闲作梦，单枕又惊春半。小揭珠帘，隐隐似闻微叹。罗帕重、洒泪成鹃，锦笺长、寄书寻雁。莫因循、误了芳华，柔肠能得几回断。题红前事谩省，空任香销粉蠹，舞衫歌扇。除却榴裙，瘦尽楚腰谁见。防夜约、拜月推寒，厌晨妆、蹋青嫌远。最无情、最是飞花，晓风吹不转。"}