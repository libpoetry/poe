{"id":"1126399","title":"送赵安卿召除考功","dynasty":"宋","author":"曹彦约","text":"秉节归来乍赐环，握兰高处自催班。身趋地禁严凝上，名在湘清欸乃间。万灶艰难宽国步，一星咫尺近天颜。席前若问长沙事，只有深仁渗百蛮。五老重湖一腐儒，强令随牒应时须。杜陵身世霜前鬓，陶令田园雨后芜。梅菊满怀忧岁晚，松楸关念怯春濡。知音自是调元手，乞与还山护命符。"}