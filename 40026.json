{"id":"40026","title":"陪驾幸终南山和宇文内史诗","dynasty":"南北朝","author":"庾信","text":"玉山乘四载。瑶池宴八龙。鼋桥浮少海。鹄盖上中峰。飞狐横塞路。白马当河冲。水奠三川石。山封五树松。长虹双瀑布。圆阙两芙蓉。戍楼鸣夕鼓。山寺响晨钟。新蒲节转促。短笋箨犹重。树宿含樱鸟。花留酿蜜蜂。迎风下列缺。洒酒召昌容。且欣陪北上。方欲待东封。"}