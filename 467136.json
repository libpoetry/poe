{"id":"467136","title":"黔中行吟 其九 青岩古镇","dynasty":"当代","author":"陈忠平","text":"何事极边地，声名竟远驰。一门三进士，万世独居奇。古巷喧为市，青岩砌作祠。文风未尝坠，兀自拂残碑。一身傲啸三千里，山水青葱若未秋。觉梦巡窗寻异景，隔车传信纪同游。才穿岭雾疑天近，忽下岩泉讶洞幽。遥想怪峰罗列处，桃源仙境或能求。佳山佳水快此眸，思绪飞过去年秋。京华诗酒识君健，塞北风光催我游。身外声名常困扰，心中境界自清幽。别来异地同为客，除却斯文更不求。佳什淋离畅俗眸，已忘劳顿已忘秋。逢君欲问别离事，把臂犹疑梦幻游。小酒漫斟人薄醉，清风徐拂夜深幽。当时若坐东篱下，如此生涯久渴求。宜上云端舒倦眸，异乡同作菊花秋。暂无俗虑烦霜鬓，况有新交快壮游。九曲盘旋峰怪异，一泉奔泻涧清幽。黔中合是藏身地，恐到终期难梦求。危崖次第列森严，飒飒罡风割紫髯。青雾蒸腾云梦谷，银河飞挂水精帘。三千境象一时幻，石脊苔痕履齿黏。不必更为尘世累，空叹雨露未均沾。涧底迂深蜃气蒸，怪峰异树各崚嶒。湍流到耳石空响，乱草遮眸心独澄。信步穿行十二月，并肩谈笑两三朋。水穷忽见微明处，一颗残阳挂古藤。一窍中开谁遣蚕，神工造化拟同参。倒悬石乳幻灵物，飞接天泉成古潭。渌水波渟云洗白，秋山风疾草翻蓝。弃舟已倦游人屐，曲径窅冥期再探。奇岩踏遍访奇人，重整衣冠弹客尘。万壑沈酣枫点醒，一江舒啸韵流新。丰仪乍识犹疑幻，热盏频飞始认真。八面风云同此会，既宜秋色料宜春。早发袁州百里程，赣山抚水豁眸清。望中已是新烟阙，座上仍多旧雨盟。二度桂香缘客至，一双剑气与诗鸣。最怜商贾公关巧，乞赐鹅书换酒旌。探秘石钟归棹迟，浔阳恰是上灯时。烛摇霜影团圆夜，月挂江头杨柳枝。共约新题酬远客，频斟菊盏醉蛾眉。问君一返香山后，红叶裁成寄与谁。梦出黔中雾色茫，细从窗外认潇湘。山川自古称形胜，人物至今思楚狂。约醉千杯君意厚，悭谋一面客途长。归来但遣鄱湖水，上溯长江到岳阳。"}