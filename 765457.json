{"id":"765457","title":"一萼红 樱桃","dynasty":"清","author":"杜文澜","text":"倚朱檐，渐垂缨似豆，莺嘴正偷含。珠唾脂匀，珊悬网碎，深夜圆映冰蟾。倩纤指、楼阴细摘，误惊认、红染玉葱尖。檀口香销，青衣梦杳，歌老何戡。因念长安人远，伴飞花清宴，瘦笋同拈。路熟斜街，盘分紫禁，何日遥寄筠篮。料还记、鲥鱼乍上，数乡味、低唱望江南。只怕流光易去，兜剩春衫。"}