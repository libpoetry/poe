{"id":"550138","title":"中秋后同王退如月下泛舟是处无湖因号为是亦湖得上字","dynasty":"明","author":"范景文","text":"秋意散人怀，复当芳月上。银河泻灏空，影入波中漾。破暝凌水烟，载酒坐小舫。劝酬亦云清，何况发高唱。互答总萧森，微籁敲细浪。响落林木间，飒然生远况。名胜即天开，终以人而畅。墩著谢家安，楼仍庾氏亮。灵迹定有因，斯言当不妄。若称是亦湖，睇景忽超旷。分韵和新诗，诗成兴逾王。"}