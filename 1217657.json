{"id":"1217657","title":"北邙山歌","dynasty":"元","author":"乃贤","text":"北邙山高云嵯峨，山前日日闻挽歌。千金买穴望卿相，不道洛阳人葬多。长安归来锦衣客，昨日城南起新宅。雕阑华础满前楹，尽是当年墓边石。墓边野老鬓如丝，自言曾见筑坟时。转头石马卧荆棘，白杨萧瑟秋风悲。白日西流水东逝，眼见君家葬三世。旧时隧道尽为田，新坟苦作千年计。寄语洛阳诸少年，对酒莫惜黄金钱。纵有穹碑勒勋业，文章誇靡谁能传。君不见履道坊中白太傅，留客高堂醉歌舞。至今三月看花人，载酒去浇坟上土。"}