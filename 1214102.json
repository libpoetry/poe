{"id":"1214102","title":"送永嘉宰王吉卿满任","dynasty":"元","author":"尹廷高","text":"永嘉令尹冰雪胸，永嘉之民齐鲁风。公未下车六载前，乡村寂莫鸡犬空。民畏县门如虎穴，吏卒隳突乎西东。公来抚字六载后，家家机杼年年丰。人以庭家视官府，心事洞达民情通。剚繁治剧谈笑里，兴废补弊千年功。平生学道得古意，仁爱一念阳春融。公庭罕闻响鞭朴，千门月色弦歌中。乃知德化最有补，宜与俗吏开盲聋。丹桂江上明昼锦，忽起归兴随征鸿。冷官岁晚感知己，双凫直上何匆匆。愿将政绩告太史，芳猷从此书无穷。"}