{"id":"827472","title":"重建体操室示诸生","dynasty":"清末近现代初","author":"吴妍因","text":"体操之室一茅宇，杈枒聊以蔽风雨。飞舞纷腾数百人，游戏此间称乐土。一朝风雷掠地来，竹梁芦顶俱尘埃。粪土之墙无久理，颠危欹仄况朽材。朽材材朽翻且覆，雀跃小儿停马竹。先生为召良工来，土石纷纷聚大木。相期基础久且坚，百年矗立无挫衄。吁嗟破屋可轮奂，安危新旧移时换。出门肃杀秋气凉，登临莫望吴江岸。吴江冷落暗吴山，绿树焦黄忽已半。林峦破碎无人修，狐貉豺狼滋窃窜。诸生诸生气峨峨，会欲拔山操斧柯。苍天可补待女娲，蓐收暴殄如之何。"}