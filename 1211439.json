{"id":"1211439","title":"喜寿里客厅雪山壁图","dynasty":"元","author":"萨都剌","text":"一年在京口，雪片冬深大如手。独骑瘦马入谁家，四面云山如户牖。大江东去流无声，金焦二山如水晶。瓜洲江口人不渡，时有蓑笠渔舟横。一年在建业，腊月梅花满城雪。五更冻合石头城，霜风鼓寒冰柱裂。秦淮酒楼高十层，钟山对面如银屏。鹭洲不见二水白，天外失却三山青。一年在镇阳，燕山积雪飞太行。滹沱冰合断人迹，井陉路失迷羊肠。长空万里绝飞鸟，卷地朔风吹马倒。狐裘公子猎城南，茅店酒旗摇树杪。今年入闽关，马蹄出没千万山。瘴烟朝暮气霭霭，石泉日夜声潺潺。雪花半落不到地，但见晴空涌流翠。海头鼓角动边城，木末楼台出僧寺。何人蹇驴踏软沙，出门无处不梅花。江潮入市海船集，水暖游鱼不用叉。良工画出雪色壁，过眼令人忆南北。玉京银阙五云端，待漏何年凤池侧。"}