{"id":"701564","title":"情诗二首","dynasty":"明","author":"黄佐","text":"玄云亘北陆，朔风销繁林。荏苒岁律殚，广庭多冱阴。仰惜流景迅，俯叹无完衾。所思眇天末，欲往冰雪深。寒鹊求其曹，当檐遗我音。翩翩倏相逐，望望独伤心。伤心不可极，付此焦桐琴。旭光射凝雪，起望前楹东。曾云忽蔽亏，蹙啸延绪风。绪风无回轮，曾云自冥濛。佳人怅何许，天阻安可通。晖目亦知晏，蛰虫亦知冬。营魂抱区区，伫立思音容。叹息咏其雨，劳心夜冲冲。"}