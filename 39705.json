{"id":"39705","title":"善哉行·朝日乐相乐","dynasty":"魏晋","author":"曹丕","text":"朝日乐相乐。酣饮不知醉。悲弦激新声。长笛吐清气。弦歌感人肠。四坐皆欢悦。寥寥高堂上。凉风入我室。持满如不盈。有德者能卒。君子多苦心。所愁不但一。慊慊下白屋。吐握不可失。众宾饱满归。主人苦不悉。比翼翔云汉。罗者安所羇。冲静得自然。荣华何足为。"}