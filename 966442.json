{"id":"966442","title":"题阳江何氏挹翠轩","dynasty":"宋","author":"胡铨","text":"人皆犯红尘，君独嗜空翠。红尘终有得，空翠了无味。自众人以观，君亦少良计。细问红尘人，轩冕蔓倒敝。方寸万斛埃，灰土常处袂。翻思对青山，一洗秽浊气。始知空翠佳，千古馀爽思。何子亦何人，对此日隐几。明涵轩窗净，影入林牖媚。眼界括穷碧，白鸟决归眦。青山如高人，可挹不可致。"}