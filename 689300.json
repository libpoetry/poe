{"id":"689300","title":"飞来寺","dynasty":"明","author":"佘光裕","text":"巍峨朱宇倚崔嵬，上界天裁绝点埃。爱客岩花飞复舞，媚人山鸟去还来。云霞不扫禅房静，灯火常悬佛殿开。洞锁薜萝仙子去，独留明月印苍苔。梵王宫殿古飞来，人去江空帝子哀。石洞云深龙睡稳，松关风度鹤声回。奇花竞吐飘山阁，乱树斜翻护石台。往事惊心君莫问，玉环金锁总浮埃。"}