{"id":"243426","title":"有虎行·有虎有虎山之巅","dynasty":"宋代","author":"于石","text":"有虎有虎山之巅，怒目炯炯当昼眠。百兽畏伏不敢前，凭林一吼秋风寒。昨日邻家妇，哀哀哭其子，叩头叫天天不语。或曰枭食母、犬吠主，含沙射影毒欲死。封豕长蛇肆侵侮，如此纷纷何独虎。虎哉虎哉尔何知，磨牙摇尾争奔驰。妖狐犹将假尔威，岂知强者易弱盛必衰。北平将军怒欲飞，弯弓远挂扶桑枝。嗟尔有力何由施，吾见食汝肉而寝汝皮。倚剑睨天三太息，弱肉强食今何时。麒麟驺虞亦物耳，呜呼吾不得而一见之。"}