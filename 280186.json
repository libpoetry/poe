{"id":"280186","title":"纪晓岚·东坡喜说鬼","dynasty":"现代","author":"周作人","text":"东坡喜说鬼，妄言聊解醒。本来无所为，妙语乃环生。后世谈神怪，唯以寄劝惩。颜夭蹠乃寿，此理既无凭。况复涉三世，支离弥可憎。纪氏作五记，文笔颇清明。为有宣传意，难动识者听。却有一节话，题曰绳还绳。缚狐还被缚，报复相因承。等是示儆戒，此意差可称。孔子重直道，报怨得其平。牙眼各相报，见于景教经。儒家贵中庸，天主有威名。同时传此语，不能违人情。"}