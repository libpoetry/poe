{"id":"600354","title":"元春祭祠堂因送时闻侄应贡之京","dynasty":"明","author":"王弘诲","text":"门有车马客，驾言赴帝京。帝京欲何为，贡选随群英。韶华初献岁，芳草媚王程。维时当春祠，萃涣集幽明。煌煌我列祖，肸蚃见于羹。言念赠尚书，戊岁尝宾兴。典刑尚兹在，启佑我后生。吾兄两光禄，偕予集蓬瀛。池草昔赓和，叹逝泪益膺。而翁今望八，予亦近稀龄。慰见尔伯仲，联贡入承明。鹏先万里翼，鹤嗣九皋鸣。椿桂纪燕山，龙梅绍其馨。缅尔方髫岁，头角已峥嵘。乃今强仕日，屠刀始发硎。远大未有涯，持满戒盈倾。献赋入长杨，天子问姓名。巡檐听鹊喜，复此来相迎。游子天涯路，白头倚门情。临岐一尊酒，双鱼频寄声。"}