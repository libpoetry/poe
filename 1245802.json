{"id":"1245802","title":"处女冢","dynasty":"元末明初","author":"杨维桢","text":"杨处女，白雪霙。慈母惜白雪，抱玉真珠擎。十三善瑶琴，不作濮上音。十五弄彤管，不作花帽情。叮咛媒与妁，必嫁公与卿。英英马上郎，貂帽绣衣裳。来交处女币，愿作处女郎。贮以黄金屋，荐以白玉床。大珠连理带，七宝合欢囊。大珠五十万，七宝百万镪。黄羊尾如扇，文鸡若凤皇。置酒结高宴，长跪起行觞。处女誓慈母，有死不下堂。嗟嗟杨处女，处女节独苦。事母终母丧，母坟成负土。白发五十秋，五十终处女。誓作处女坟，南山华表柱。荒城兵火交，三月不开户。生作独月娥，肯作城中三嫁妇。"}