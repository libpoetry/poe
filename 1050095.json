{"id":"1050095","title":"太平观","dynasty":"宋","author":"郭祥正","text":"下马携瘦筇，凌晨极幽赏。腾身孤峰半，纵目浮云上。严严洞天路，霭霭灵气王。古木藏春容，飞流落天幌。断崖倾郁萝，深宫秘真像。坛心綵虹贯，幡脚仙飙飏。老鹤时一鸣，众鸟不敢傍。人寰杳何处，仕路险已忘。高歌乐逍遥，抚掌遗得丧。长生岂无术，静理聊自放。独醒世不容，苟合情辄枉。咄嗟胡为乎，兹焉卜长往。"}