{"id":"182125","title":"郡治西厅锦被花不为治架每花开覆地而红或缘","dynasty":"宋代","author":"郑刚中","text":"栽花傍庭砌，立木为花屋。小户虚一偏，横窗置其腹。分竹接桑蔓，尺寸引勾曲。春工直解事，夜雨频浇沃。枝条日滋荣，满架笼新绿。红浅暗香深，揖逊蔷薇服。此花名锦被，覆我四围足，比之公孙布，岂不堪华缛。自惭流落人，尚此享痴福。我欲饮其中，乱影交醽醁。拥被即长谣，傲枕眠清熟。又欲效王勃，醉处先磨墨。引此略覆面，肠胃成机轴。梁笔起临风，定作花芬馥。"}