{"id":"1111299","title":"皇后閤春帖子","dynasty":"宋","author":"许应龙","text":"一气转洪钧，阳和触处新。上林春更早，草木已精神。一岁两逢春，皇都景物新。发生何处早，甲拆验庄椿。椒殿霞觞举，金花拆胜鲜。年年庆佳节，眉寿祝绵延。日融阆苑红初露，冰泮瑶池碧半涵。管取新年多胜事，当知风化自周南。腊前三白兆年丰，即更弥旬雪满空。岁籥未经春已到，从今物物被和风。"}