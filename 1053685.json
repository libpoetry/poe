{"id":"1053685","title":"元丰四年十二月大雪郡侯送酒","dynasty":"宋","author":"孔平仲","text":"平明大雪风怒嘷，屋上卷来亭下高。更深更密皆能到，所在纷纷如雨毛。堆床压案扫复聚，取笔欲书冰折毫。须眉沾白催我老，自颈以下类拥袍。此时只好闭门坐，右手把酒左持螯。奈何巑岏据听事，千兵踏藉泥如糟。强登曹亭要望远，纸伞掣手不可操。黑阴遮眼铺水墨，寒气刮耳投兵刀。饥肠及午尚未饭，更搜诗句无乃劳。幸有使君怜寂寞，亟使兵厨分冻醪。余虽不饮为一釂，两颊生春红胜桃。醉眼瞢腾视天地，蜾蠃螟蛉轻二豪。勿令小暖气便壮，自笑世间皆我曹。"}