{"id":"183047","title":"喜雪十韵·此夜不成雪","dynasty":"宋代","author":"孔武仲","text":"此夜不成雪，朋朝应作霖。细声来户牖，爽气入裯衾。窥隙疑相射，循檐觉更深。因风成倒阵，过竹有余音。画阁迷钗玉，旗亭付酒金。封漫碧涧曲，点缀假山岑。鹤氅行何丽，牛衣卧不任。渔罨平易失，樵径浩难寻。却赴明光贺，潜追脉沐吟。天街立马望，双阙正球琳。"}