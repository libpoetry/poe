{"id":"702282","title":"洪武九年岁丙辰二月十日被擢秦王礼官十七日同秦晋燕王府官僚召见奉天门下各赐马一疋楮币有差惶悚感激退而赋诗","dynasty":"明","author":"程本立","text":"小步騧骝细织帴，群僚拜赐赤墀前。玉门关外年年贡，金水桥边一一牵。周制天闲元十二，卫诗騋牝亦三千。不才驽钝知何补，多幸青云早着鞭。职币司存九府间，流行如水积如山。鹿皮荐璧侯王入，蚨血涂钱子母还。盛世理财元有道，小臣蒙赐独何颜。弊裘羸马仁三族，晏子为人亦未悭。"}