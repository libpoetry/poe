{"id":"816997","title":"蝶恋花 题挑灯闲看牡丹亭图二首","dynasty":"清","author":"熊琏","text":"门掩黄昏深院宇。窗里孤灯，窗外芭蕉雨。万种低徊无可语。虫声四壁凉如许。怪底临川遗恨谱。死死生生，看到伤心处。薄命痴情同是苦。古今多少聪明误。一幅秋光愁万顷。妙手空空，画出当时景。独坐摊书清夜永。泪珠低落云鬓冷。纸上芳魂怜玉茗。疑幻疑真，梦里凄凉境。是否亭亭呼欲醒。夕阳一片桃花影。"}