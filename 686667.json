{"id":"686667","title":"除夕哭祖母三首","dynasty":"明","author":"边贡","text":"千里重闱罢倚门，此生宁复侍晨昏。贻谋远为儿孙计，罔极真同父母恩。萱吐北堂空被雪，婺沈东海忽无垠。数回欲办屠苏酒，谁向泉台致一尊。抱孙曾许继弓裘，百药恩深岁月悠。嘉树绿阴三亩宅，紫芸香业万书楼。归耕尚想誇重庆，死别那知是远游。却对画阑如梦里，海山何日更添筹。泪尽寒宵泣未穷，束茅燃火候晨钟。春晖寸草天涯梦，白发青裙画里容。家庙又增新主一，寝堂应撤旧闱重。悔来阊阖陈情晚，不是儒冠解误侬。"}