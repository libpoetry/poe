{"id":"123809","title":"东山渡湖·渡船帆饱如张弓","dynasty":"宋代","author":"范成大","text":"渡船帆饱如张弓，条忽世界寒浺瀜。堪舆无垠日夜泛，浩浩元气蓬蓬风。湖光日色不可辨，但见水精火齐合集成虚空。波臣川后敬爱客，约束秘怪驱鱼龙。大千总作大圆镜，光中飞度迷西东。苍茫一身无四壁，八方上下惟孤篷。毛仙出迎笑相问，何乃自苦荒寒中。吾生盖头乏片瓦，到处漂摇称寓公。犹嫌尘土碍人眼，兹游胜绝余难同。九衢车马恍昨梦，付与一笑随飞鸿。"}