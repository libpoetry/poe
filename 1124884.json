{"id":"1124884","title":"饯罗史君二首","dynasty":"宋","author":"徐鹿卿","text":"圣朝选表作公卿，如此才猷合要津。上亦知公能体国，心乎济物不谋身。梅花岭下忽千里，荷橐班中添一人。民愿借留留不得，多应留与十分春。西邻有女出深闺，十二楼中奉盥匜。大德爱怜知有造，小心庄肃但无欺。请为公祝千年寿，耻学人填半额眉。旧著衣裳今好在，芳心暗逐锦帆移。"}