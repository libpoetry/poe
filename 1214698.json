{"id":"1214698","title":"酒歌","dynasty":"元","author":"黄玠","text":"酒可喜亦可嗔，醒语多忌醉语真，常恐醉语撑触人。天上星辰何历历，人间岐路长踆踆。既不能挥戈回白日，且当拍手歌青春。酒固非所嗔，本亦非所喜。作事不称情，寄怀聊复尔。噫吁嚱，牝而黄，牡而骊，先生既醉不暇知。苦如薏，涩如杜，先生既醉不暇顾。颂酒之德，赞酒之功。伟哉斯人，吾其与同。熊经鸟申尽无益，三杯可使颜再红。归去来，游醉乡，醉乡天地犹鸿荒。卧看轩辕摇左角，手挟北斗?天浆。令汝寿命百有二十岁，与物无忤永相忘。"}