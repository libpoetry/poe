{"id":"1106440","title":"和至卿叙述三首","dynasty":"宋","author":"王炎","text":"长年英气易消磨，穷达其如有命何。进德要须涵养熟，读书不在见闻多。挥犀款曲思君话，烹鲤殷勤约我过。镜里素丝侵绿鬓，著鞭圣域莫蹉跎。木偶漂漂无定踪，归来依旧叹途穷。与君趋向元相似，涉世行藏略不同。纵使寒松生涧底，也胜泽雉蓄樊中。一丘一壑平生愿，他日俱为桑苧翁。襟期难与俗人论，摆落浮名莫绊身。妙理自能中酒圣，清谈不肯问钱神。世情一任手翻覆，此道元如肘屈伸。隐约形容不枯槁，祗应胸次有阳春。"}