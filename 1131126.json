{"id":"1131126","title":"初冬祀坟二首","dynasty":"宋","author":"韩琦","text":"晓乘轻凛上平冈，西款亲茔一舍强。带霭远峰时隐见，半霜残叶杂青黄。来牟渴雨空成陇，宾雁冲云自著行。此日初冬严祀事，只增悽惕不夸乡。西享先坟已致诚，却严轩从指东茔。鸿惊去旆参差起，马避柔桑诘曲行。农寓兵来闲即教，牛无休日旱犹耕。病翁寡术苏疲瘵，徒劝民心厚所生。"}