{"id":"1144199","title":"法驾导引 寿治中","dynasty":"宋末元初","author":"刘辰翁","text":"蟠桃熟，蟠桃熟，一熟一千年。比似相公正年少，朱颜绿鬓锦蝉连。肉色更光鲜。西江好，西江好，春雨碧黏天。见说内家消息近，佳人拜舞寿觞前。扶醉起金鞭。棠阴日，棠阴日，清美近花朝。共喜治中持福笔，春当霄汉布宽条。兰蕙雪初销。和气满，和气满，生意到渔樵。清彻已倾螺子水，黑头宜著侍中貂。天马拟归朝。"}