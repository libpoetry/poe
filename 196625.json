{"id":"196625","title":"赠河间隐者苑君年八十有一","dynasty":"宋代","author":"家铉翁","text":"海上有三山，瀛洲居其一。何年飞来神州赤县东，其上至今犹有神仙宅。庞眉皓前方瞳翁，乔松羡门乃其匹。深衣大带儒中仙，不读黄庭读周易。乾元用九独探数之原，九九妙契乾策八十一。万事万物从此始，衍之又衍至于千百亿。寿翁以金书玉录长生符，不若寿翁以邵子先天周子一太极。梅边生意浩无穷，坐阅人间蟠桃几回实。"}