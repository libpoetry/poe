{"id":"598351","title":"别左侯","dynasty":"明","author":"王天性","text":"幽独抱戚戚，揽衣步修廊。朝暾隐崇垣，好鸟相鸣翔。有客过我庐，车马俨成装。问客逝安之，言将旋故疆。置酒与客别，笙歌发中堂。客怀惨无欢，杯举不尽觞。客胡不尽觞，世事总茫茫。铅刀竞一割，太阿匣中藏。宋人宝燕石，白璧委道傍。许身苟不亏，弃置讵庸伤。客其固明志，要归道所臧。闽道足山水，奇秀钟宁阳。归去卸尘缨，终日以徜徉。"}