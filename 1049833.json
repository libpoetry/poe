{"id":"1049833","title":"酬李从道太博","dynasty":"宋","author":"郭祥正","text":"秋水浸天无表里，间帆已过三千里。鹦鹉洲前逢故人，往事新愁还可纪。祖朝熙熙民物好，长忆联车游五老。鸟啼花舞送春归，倏忽官书满三考。从兹南北趋尘劳，往往遭嗤儿女曹。斗筲之禄未能弃，回首空羡严陵高。相逢彼此惊迟暮，笔下琳琅写心素。荷花十顷绕君家，岂是荒榛碍归路。悲歌不觉青衫湿，酒杯未满愁先入。闻说明朝趋玉京，直节如今恐难立。"}