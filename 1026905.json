{"id":"1026905","title":"答贺中道灯夕见诒","dynasty":"宋","author":"韩维","text":"春风揭屋沙激窗，兀然孤坐如植杠。酒昏两眸涩不视，案上书策徒摐摐。独待高篇恣哦咏，顿觉精锐还躯腔。前时官家不禁夜，九衢艳艳烧明釭。綵山插天众乐振，游人肩摩车毂撞。君于此时守经籍，直欲行业纯不尨。想初嘉句落纸际，笔下衮衮来长江。我今散懒世味薄，惟于静者心为降。江翁萧闲梅老淡，文字酬酢交矛鏦。恨无奇丽与斗角，日策疲马参其双。能来相从不惮数，与子赋诗倾酒缸。"}