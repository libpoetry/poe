{"id":"550024","title":"早观趵突泉和尔律","dynasty":"明","author":"范景文","text":"谁使人意閒，听浪宜向晚。谁使澄素心，波静快平远。泉脉此何来，乱溅崩雪堰。滚滚漾冰花，斗此珠珍苑。相斗势未降，碎击琉璃散。每誇匡瀑飞，玉跳胜瓴建。应是天液灵，巧与地籁混。渟泓不尽奇，故此束而卷。试取浣尘空，喷薄省决挽。照之须眉扬，挹之醒沉懑。寄语洗耳人，此际堪嘉遁。"}