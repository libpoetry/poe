{"id":"469494","title":"东坡作戒杀诗贻陈季常季常自后不复杀岐亭之人多化之有不食肉者适有感于吾里宴会之侈因和前韵得二诗示闲仲肯倡此戒于里中不也 其二","dynasty":"明","author":"王衡","text":"饮酒不尽樽，啜肉不尽汁。同生天地间，念此相呴湿。每见肉食人，豆藿亦甘得。臡牛挂脯林，无乃非其急。窗前能谈鸡，栏傍自名鸭。性命嗟有制，俄尔膏鼎幂。五虫毛领殊，共兹一腔赤。蜣螂纵高飞，曷思蠕中白。强力相噬吞，何异虎而帻。抚己胡功能，忍彼釜底泣。吾欲食称事，稍补百行缺。乞汝耕馌余，施我不速客。愿同雀鹆驯，欣然掌中集。"}