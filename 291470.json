{"id":"291470","title":"买陂塘·吊明故宫","dynasty":"现代","author":"高燮","text":"冷斜阳、南都旧事，伤心有恨难赋。乱砖片瓦皆尘梦，怪底残山如诉。无证据。问宝座金銮，一例模糊处。龙蟠虎踞。剩故堞凄凉，任他毁卸，车载驴驮去。荒芜久，不见衰烟寒树。谁怜宫殿狐兔。五龙桥上频回首，禁水无情暗度。休恋顾。怕泪洒秋风，触物将倾注。沧桑计数。念历历兴亡，终成宿草，此理从今悟。"}