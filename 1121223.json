{"id":"1121223","title":"卢汀州挽诗","dynasty":"宋","author":"林希逸","text":"名落江湖岁月多，白头还止梦三刀。胸藏千载心期远，识尽诸贤眼力高。慷慨当筵谈抵掌，淋漓满壁醉挥毫。空山埋去泥销骨，何日人间见此豪。野涉来南岸帻时，我方为掾久追随。炉熏柳叶同清话，酒嚼梅花几赋诗。别后京华才一见，病馀山寺谩相期。为公一恸今踰纪，当日交游在者谁。"}