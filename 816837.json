{"id":"816837","title":"无题四首","dynasty":"清","author":"蒋春霖","text":"猎猎天风广袖寒，云多不过曲阑杆。灯筵射覆双心合，月地投壶一笑看。兰芷秋深搴未变，蓬莱水浅见应难。玉珰珠劄从抛弃，莫遣文萧误采鸾。阆苑书回意乍通，朱丝弦直感枯桐。单栖采凤为条易，对舞鹍鸡入镜空。愿乞真图劳阿母，肯因上药叩金童。姮娥纵解怜孤寂，碧落霜高彻夜风。受箓真妃下拜齐，琼窗坐久玉绳低。迎仙曲慢垂帘听，缄恨诗长剪烛题。午夜参差看斗宿，前尘离合忆云泥。黄金不值倾城顾，下蔡千家枉自迷。罢直归来绿鬓华，洞房何意饱胡麻。溪桃自共春风笑，汉柳休随夕照斜。小阁新寒疏砚尺，严城细雨湿筝琶。平生未尽怜才意，閒挈珠灯照落花。"}