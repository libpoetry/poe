{"id":"1119668","title":"病起四诗 一节食","dynasty":"宋","author":"陈造","text":"医经戒多食，书恶殄天物。细茹取微足，卫生此其术。是铭当匕箸，况我已衰疾。胡为冒所戒，一卧复十日。恙疴不虚生，一一自口实。大嚼健武事，欲强蒲柳质。行年踰知命，备历世纤悉。山肤与水豢，尝味几十七。婪酣复不已，颐正昧终吉。昔人议四凶，饕餮乃其一。不见辟谷翁，曾是汉良弼。少日良束脩，但识名教乐。谁令忧患后，颇复近杯勺。嚚号或跳梁，扶携取谐谑。兴来偶一适，事过含馀怍。向非病鼎至，或未悟狂药。不知黍麦毒，终乃堇葛若。腐肠自浸渐，履虺尚歌咢。覆觞吾已后，遽觉今胜昨。此衷天启之，相予固不薄。卒岁办僧过，茗粥安淡泊。时醉床头经，妙意翔碧落。禄位据极品，勋业垂不磨。出从白马肥，家有黄金多。世间贵富者，才德乃莫过。骨相审自知，瓮盎哀骀他。一昔读书史，志空慕丘轲。矻矻章句乐，所趣不及他。日月倏迁谢，如此定命何。知己初不无，腰金鸣玉珂。一旦逝水去，匪斧嗟不柯。揆材既樗栎，揣分合涧薖。旌翻火驰馀，但有双鬓皤。迨今要勇往，灌园仍养痾。石女自无儿，古井那解波。西湖佳风烟，久矣办一蓑。我本扶犁手，为儒父兄意。全家饱官廪，发肤尽君赐。一念三稽首，报答迄未议。向来挹前修，谓可跬步至。即今频频食，空负堂堂志。尚当桑榆收，未可弁髦弃。柰何不自爱，生理冒所忌。致君荣吾亲，环省已不冀。馀年犹视息，旧学有造诣。其次在立言，揆予敢辟是。于世粗有益，就死可无愧。噬将金玉女，凛凛戒失坠。"}