{"id":"699097","title":"西湖八景 仙桥柳色","dynasty":"明","author":"徐熥","text":"迎仙桥畔万条丝，淡荡春风二月时。知是踏青归去晚，几多游女唱杨枝。澄湖潆绕越王城，十里湖光似镜平。怪得寒涛何处起，前山无数乱松声。百尺高楼接女墙，犹传闽越旧封疆。可怜霸业归何处，惟有寒鸦带夕阳。孤山深处水晶宫，画舸归来信晚风。欸乃歌残天似水，一痕新月上湖东。虚亭遥跨水中央，五里荷花十里香。度曲女郎齐拍手，一声惊散两鸳鸯。湖上邀宾卜夜驩，胜游休问夜漫漫。天鸡叫罢晨星落，犹听钟声出寺残。滉漾平湖影碧空，千重树色尽朦胧。春光何处尤堪赏，多是梨花暮雨中。子与风流天下闻，刱来高阁欲凌云。晓莺不道年华变，犹自声声唤使君。"}