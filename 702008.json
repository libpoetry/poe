{"id":"702008","title":"季冬月夕次病怀二律","dynasty":"明","author":"储巏","text":"高城寒漏递宵残，乌鹊南飞梦已安。扶老渐须鸠作杖，著书何用鹖为冠。中天宫阙遥相望，晚景江湖较自宽。洗眼残年惟此月，不眠重为捲帘看。贝阙何须泛海求，清光今夕觉迟留。十年京国乡园思，几处关山鼓角愁。对影莫辞花下酒，乘流疑是雪溪舟。素娥应笑诗人老，不为苍生也白头。"}