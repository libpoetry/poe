{"id":"1207258","title":"永遇乐 赠浚州王三校尉","dynasty":"元","author":"谭处端","text":"飘逸闲行，坦然稳路，任云任水。落魄婪耽，蓬头垢面，朝日常如醉。腾腾兀兀，遨游闲散，去住并无萦系。觅残馀、填肠塞肚，到处夜来闿睡。人人未悟，修持都是，自着难为割离。爱欲无涯，煎熬苦海，生灭何时已。一蓑笠，随缘且过，便是道人活计。你咱自、迷情未肯，且只恁地。"}