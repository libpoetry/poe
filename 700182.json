{"id":"700182","title":"内阁赏芍药次韵二首","dynasty":"明","author":"顾清","text":"层城紫阁对阴阴，天与名花著意深。素瓣巧攒怜玉带，醉颜微晕侧檀心。一时胜赏谁当继，前辈流芳故许寻。拟和阳春歌浩态，斜阳步屧几沉吟。紫泥封后玉堂归，阁吏钩帘午漏稀。花事直于今烂漫，赏心犹自惜芳菲。官厨次第传宫酝，城日参差散锦帷。不似维扬谶金紫，年来春色满黄扉。"}