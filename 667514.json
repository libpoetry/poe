{"id":"667514","title":"赠内兄万子信六十","dynasty":"明","author":"吴正志","text":"常书履声今寂寞，兄妹几人递萧索。如君真似鲁灵光，甲子重新貌绰约。当年志气薄虹蜺，朋辈操觚尽推却。数奇未得致青云，才大翻嗟同瓠落。谨厚犹存万石风，闭门窃笑魔风恶。有时兀坐学冥心，有时留客恣欢谑。晚得名驹汗血流，骎骎欲绍箕裘泽。风流曾记少年豪，一朝忽屏闺中乐。以兹君独取其赢，始信人身有大药。山榴初红篁解箨，祝辞满堂舄交错。肺腑之交谁似予，为君感叹酬三爵。"}