{"id":"1049907","title":"朝汉台寄呈蒋帅待制","dynasty":"宋","author":"郭祥正","text":"鹿入望夷秦欲灭，真剑先流白蛇血。尉佗椎髻尔何为，漫占海隅蛟蜃穴。祝融之符天下归，岂假陆生三寸舌。千金装橐未为多，更上高台拜尧阙。至今人说朝汉台，不知此地藏蒿莱。使君好事一登赏，譬若古镜初磨开。香炉烟生石门晓，三山翠拥浮丘来。风松自作笙箫响，暮霞却捲旌旗回。长空无碍鸟无迹，人事宁须问今昔。琼浆且泛琉璃船，满眼夕阳留不得。登台何似登金门，烂吐文章侍君侧。愿公归作老姚崇，莫学江东穷李白。"}