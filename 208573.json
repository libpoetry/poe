{"id":"208573","title":"谢人惠浅滩一字水图","dynasty":"宋代","author":"朱翌","text":"风行水上初如织，任使荡云高活日。屏翳歇去冯夷归，本体湛然无损益。风本无形不可画，遇水方能显其质。画工画不不画风，水外见风称妙笔。清泉道人乃了此，笔下渊源心自得。斜斜一字浅可揭，渺渺横滩晚尤急。规模上继蜀两孙，妙处直度吴诸戚。老夫老矣不观澜，但爱漪涟才咫尺。面墙注目风萧萧，渔浦西兴待晚潮。纵贫那肯拆波涛，还渠并州快剪刀。"}