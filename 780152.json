{"id":"780152","title":"金缕曲 建溪 十三叠前韵","dynasty":"清","author":"叶绍本","text":"难变甘棠酒。看飞涛、建瓴千尺，暂时平否。两岸苍崖攒积铁，高处扪参插斗。浑不似、黄河曲九。乱雪翻空雷转地，涌蛟宫、疑有龙螭守。堆滟滪、如马首。众流尽汇螺川走。认估客、樯帆络绎，长年身手。一叶轻舟穿石罅，掀舞惊波能受。有几统、残碑渡口。霸国山川争割据，忆刀光、练影严戎丑。陈迹渺、苔生牖。"}