{"id":"282119","title":"霓裳中序第一·城东人家艺菊得异种","dynasty":"现代","author":"金兆蕃","text":"神山正怨极。幻落秋篱簪未得。红艳亭亭似昔。又倦亸舞鬟，娇留仙褶。轻鸿浅立。证断钗寒圃重谪。惊秾丽，拂珊倚玉，奈此好颜色。萧瑟。暮年词笔。试想像、琼葩径尺。西风催送过翼。笛碎愁心，酒酹吟魄。耐霜霜更急。展锦字残红泪湿。琼楼夜，霓裳重按，念我酒垆侧。"}