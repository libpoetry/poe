{"id":"856655","title":"风流子","dynasty":"宋","author":"王千秋","text":"夜久烛花暗，仙翁醉、丰颊缕红霞。正三行钿袖，一声金缕，卷茵停舞，侧火分茶。笑盈盈，溅汤温翠碗，折印启缃纱。玉笋缓摇，云头初起，竹龙停战，雨脚微斜。清风生两腋，尘埃尽，留白雪、长黄芽。解使芝眉长秀，潘鬓休华。想行宫异日，衮衣寒夜，小团分赐，新样金花。还记玉麟春色，曾在仙家。"}