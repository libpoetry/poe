{"id":"338543","title":"薄悻·秋闺漏永，顾影凄然，涉笔成章，封题寄远","dynasty":"清代","author":"许诵珠","text":"树迎风斗。正帘外、新凉乍逗。雁过也、殷勤先问，两字平安有否。记年时、分韵联吟，瑶阶待月同携手。向竹里弹琴，花前瀹茗，共羡神仙佳偶。最难禁、分飞后。消瘦得、腰支非旧。镜中顾形影，凄红颦黛，丰姿憔悴难回首。泪沾襟袖。听吟蛩似诉，哀音惨逼灯如豆。离魂一缕，入梦寻君细剖。"}