{"id":"1095534","title":"与应真遇","dynasty":"宋","author":"释居简","text":"神游八极乘风车，小复按辔凌谽谺。龙湫下瞰不咫尺，下有深窦无底无津涯。应真长年一扪膝，俯观尘滓井底蛙。朝来岩室忽阒寂，水流山空鹊槎槎。浮云出岫杳杳不可絷，锡声小振巅云丫。问之何以出山去，一笑不知山日斜。共看八纮净如洗，五云明洁从东嘉。山川所钟一人耳，半千千载何其遐。经纶才大辅以德，八斗一石初何加。天公不忍世寂寞，憖遗一老为国华。一经指授豹则虎，未获印可龙仍蛇。去寻宿觉言外意，助发康乐毫端花。粲然颖脱世间语，简古佶屈仍聱牙。称扬此老长不老，岂惮弱水蓬莱赊。纶巾羽扇凛如画，恍然来泛丛霄楂。群仙奔走敬且肃，百神呵护严不哗。知公醉经不以酒，玉盌自浇新露芽。谓言正传仅如缕，邪说诐行纷于麻。正音一震击聋瞽，洗空乱耳秋池蛙。廉隅道丧日滋甚，习俗侈靡相矜誇。清风俭德起颓俗，革去极侈仍穷奢。黄金羁勒驾款段，青丝络头闲渥洼。小施尺箠试鞭策，驽骥庶毋遗等差。振衣小作一年别，伛指盈阙之虾蟆。"}