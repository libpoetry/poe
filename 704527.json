{"id":"704527","title":"寄邓升仲作四首","dynasty":"明","author":"黎邦琛","text":"危楼曾共倚阑干，杨柳春风分外寒。今日登临虚怅望，青山争似去年看。五载寒灯对掩扉，烟花风月几曾离。那堪动隔经旬别，泪尽南窗苦竹枝。平生肝胆向谁论，一顾长怀伯乐恩。已许此身酬国士，肯将长剑负夷门。卧病山中岁月虚，佳期南浦怅何如。水云隔断浔阳路，不寄麻姑二月书。"}