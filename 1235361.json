{"id":"1235361","title":"重游蓬壶因呈诸公一笑","dynasty":"元","author":"卢琦","text":"匹马重寻蓬岛路，东风二月柳花香。晓烟万笠人耕垄，夜雨孤舟客卧床。野老送迎悲往事，山童歌舞学红妆。群贤此路从来少，未必山阴胜永阳。我来作县已三载，偏爱毗湖春酒香。溪上画桥朝系马，雨中茅屋夜连床。多情黄鸟短长曲，无数桃花浓淡妆。欲学渊明归种柳，不栽桃李满河阳。"}