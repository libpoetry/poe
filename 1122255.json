{"id":"1122255","title":"秋夜杂兴三首","dynasty":"宋","author":"俞德邻","text":"客舍坐不寐，隐隐闻秋砧。清露月中下，凉飔开我襟。明河斜欲落，斗柄横嵚崟。寒螀亦何事，彻夜长悲吟。起坐万感集，松泉响天琴。海阔阔有涯，山高高有岑。客怀浩无极，及此秋夜深。凉风起秋夜，露冷梧叶飞。棘林照熠耀，促织无停机。窗前有孤鵩，鸣啸声譩譩。援琴鼓清商，哀怨凝金徽。伯牙久不作，至音知者稀。徒令世俗耳，增此儿女悲。弃置复弃置，明月斜侵帷。明月何皎皎，流光入城闉。永怀辽鹤去，及归无故人。故人亦何许，往事不忍陈。龙逝鼎河寂，麟伤周道湮。桑溟变俄顷，干戈遍穹垠。眼中万年少，谈笑乘朱轮。王侯与卿士，零落随埃尘。兴亡固有数，贵贱亦有因。狐裘冬则御，桃笙夏乃珍。万事每如此，毋为徒苦辛。"}