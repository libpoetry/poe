{"id":"886810","title":"次山房见寄韵","dynasty":"宋","author":"何梦桂","text":"怀人夜寤擗，彼美天西方。世变急三峡，吾道蹇两当。起坐观列纬，翕箕正煌煌。游云起碧落，反覆变白苍。两仪浩无际，万期归渺茫。感此不成寐，振衣夜未央。思君见梁月，忽若堕我旁。月明照我心，知心岂寻常。浩歌自起舞，宵景何苍凉。墓梅萃彼鸮，葭露化为霜。鸡虫两得失，奚用论否臧。日月此昭质，天地吾直刚。愿言勖本心，百世垂耿光。"}