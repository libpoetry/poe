{"id":"543654","title":"洛阳春色图题陈道复水墨牡丹","dynasty":"明","author":"胡应麟","text":"二百年来画花卉，吴中沈周称第一。颉颃并数陈生淳，不事丹青祗水墨。天机一派掌上流，尽扫铅华露风骨。家鸡曩昔厌馀子，迩岁声名陡籍籍。吾家此卷尤绝奇，不向长安市中得。南海黎君夙遗我，把袂河梁示亲昵。牙签锦轴题八分，四字犹存故人迹。忆生袒裸盘礴时，颐指群工若役。中山大管操如椽，半醉掀髯见真率。桑皮丈八横高堂，元气茫茫堕几席。姚黄魏紫信手拈，瞥眼千花万花出。须臾四座回春风，媚李秾桃总辟易。青油翠幕张层阶，十二雕阑护倾国。天然富贵压尘土，底事珊瑚斗玉石。盘行玛瑙夜色殷，屏敞琉璃曙光湿。琼楼特起明朱霞，玉佩低垂映红日。女英妫汭偕娥皇，飞燕昭阳倚合德。廊开响屧西子游，亭俯沉香阿环立。霏烟绾雾态不禁，握雨携云状难悉。枯枝断干若草草，嫩蕊繁英转奕奕。芳菲恍度洛水头，烂漫如栖上林侧。咄嗟陈生何太奇，十指参差幻帝力。含毫肯避造物嗔，落楮翻令化工泣。经时顾凯笔欲飞，旷代徐熙品推逸。赵昌形似真儿曹，黄监精工讵伦匹。为拈老句题册终，跋扈飞扬迥相敌。连城十五差足偿，美锦三千复何惜。卧观旬月仍卷还，笑杀明诚录金石。"}