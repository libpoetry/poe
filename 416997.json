{"id":"416997","title":"绕佛阁 壬午三月偕黄叶游紫霞洞","dynasty":"近现代","author":"詹安泰","text":"古村景丽，幽草浅湿，微雨初霁。山隐萧寺，荡魂旧稿临春惯同倚。巧莺唤起，衫影乱踏，沈恨谁洗。迤岸花气，送人洞口云深暗风细。卧壁黝双垒，稳抱菩提喷法雨。长醉紫霞毒龙痴睡美。想万古荒荒，留此丸地。两行清泪，听四面鹃声，游浪何计。写心魂、夜凉如水。"}