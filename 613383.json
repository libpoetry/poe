{"id":"613383","title":"天宁寺","dynasty":"明","author":"李之世","text":"驰道夹椰阴，暝风吹冽冽。笋舆踏山影，岚重炬难彻。初日发海光，白处天疑缺。俄而诸天霁，群象灿可阅。明明蛟蜃宫，窣堵鳌背孑。何物镇山门，如来石所锲。其石滑如脂，其音清以越。僧以梃来试，禁之毋乃亵。云自海藏来，洵与震旦别。法鼓冶以金，镂文细似缬。冥思浩劫因，扪摸證石碣。天水共荒唐，难凭老衲说。我欲纪异闻，咄哉缄其舌。"}