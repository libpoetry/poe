{"id":"651106","title":"寄颉文林侍御","dynasty":"明","author":"薛瑄","text":"前年挂席趋北斗，九月泊舟都门口。绣衣人是同乡人，骑马江边问行久。龙江驿里同徘徊，呼酒饮我何壮哉。兴酣往事真草草，愿倾东海添樽罍。别后倏忽几寒暑，吴江木落洞庭雨。黔巫东望山嵯峨，恨不高飞插翎羽。丈夫本是重四方，眼底道路如寻常。风帆早晚下吴会，仍寻旧约歌慨慷。"}