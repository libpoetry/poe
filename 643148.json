{"id":"643148","title":"泮浦书堂","dynasty":"明","author":"胡奎","text":"上山逐翠羽，入海探明珠。翠羽出南粤，何如阿翁筑堂儿读书。翁昔有堂临泮浦，群山如龙青入户。弦歌声绕五羊城，直把番禺作邹鲁。仙梯曾蹑广寒宫，教铎来振东湖东。昨者王门一相见，襟怀磊落生秋风。何当借我端溪砚，醉墨淋漓写诗卷。生男但学梁伯鸾，翠羽明珠何足羡。"}