{"id":"684042","title":"题关将军四画 馘颜良","dynasty":"明","author":"王世贞","text":"辕门黑纛草头靡，渔阳突骑俄已矣。砉然一声如裂兕，刀缨絓发锋血洗。白马城头鼓初起，北人魄夺南人喜。兖州冀州两国贼，委质酬恩竟谁是，有身终为豫州死。鲸波涨天天为赤，鼍鼓殷城城欲坼。七军肉臭鱼不食，于侯吞声庞侯咤。尔庞七尺殉汉贼，碧眼小儿黠于鼫。麦城将星忽中堕，高庙神灵扶不得，有血还作西川碧。金支翠旗晻霭中，忽有赤骥腾秋空。山都木客争趋工，驼石白象鞭丰隆。幻出七宝须弥宫，有为之迹无为功。永宁同泰虚争雄，可怜南北民力尽，一炬赢得都城红。鼎湖龙髯久上天，妖魄再作修罗颠。快意一扫漪池穿，彼髯何为扼我咽。元女再授轩皇权，七家铲削沈青烟。宁惟晋人脂其口，度支岁岁饶金钱，一奠漠北三千年。"}