{"id":"1117976","title":"戊午元日读书至夜分有感二首","dynasty":"宋","author":"陆游","text":"七十年来又四年，雨声灯影故依然。未收浮世风沤梦，尚了前生蠹简缘。老学辛勤那有补，旧闻零落恐无传。先师钵袋终当付，叹息谁能共著鞭。强戴罗幡怯岁增，光阴堪叹捷飞腾。檐间点滴新春雨，窗下青荧半夜灯。傍架讨寻书散乱，倚屏吟啸发鬅鬙。极知老境惟当佚，绝学端居恨未能。"}