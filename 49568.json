{"id":"49568","title":"毛锥行","dynasty":"明代","author":"程嘉燧","text":"茅生轻舟如画阁，自嫌浮家不得泊。我栖一楼如冻蝇，跬步出游还不能。安得逐子东西去，载酒千斛长如渑。买断乌程与顾渚，松醪松风泻花乳。兴酣贳我千兔豪，乱扫谿藤落风雨。随手澜翻乞与人，自豪快意无所取。茅生叩门肝胆露，知我平生重毫素。只今十指如悬槌，生花吐颖将何为。床头大剑且无用，愧尔徒赠双毛锥。"}