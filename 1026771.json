{"id":"1026771","title":"奉同原甫赋澄心堂纸","dynasty":"宋","author":"韩维","text":"江南国土未破前，澄心名纸世已传。高堂久倾不复见，谁谓此物犹依然。当时万杵捣云叶，铺出几案滑且坚。剡溪藤骨不足数，蜀江玉屑谁复怜。君臣嬉燕盛文采，骈章丽曲斗巧儇。一朝零落随散地，中原箧笥生光鲜。君安得此尚百幅，题以大句先群贤。群贤落笔富精丽，琼琚宝玦相钩联。嗟予材力岂当敌，虽欲强赋何能妍。耽独玩物古所戒，崇尚浮藻政岂先。江南可哀纸可惜，后有观者存吾篇。"}