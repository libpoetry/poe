{"id":"807682","title":"霜花腴  蟹","dynasty":"清","author":"陈维崧","text":"雁行阵阵，带夜来西风，触响帘钩。偏值新晴，且谋小饮，霜螯最是宜秋。晚轩更幽。点吴羹、玉腕纤柔。笑人间、万事鸿毛，知他何物是监州。尔雅读来须熟，莫移封彭越，作内黄侯。浅傅红糟，低斟白堕，春醪滟滟光浮。菊花部头。被弦声、郭索轻偷。待微酣、半捲风帘，催人同倚楼。"}