{"id":"106370","title":"三月二十日张君輗约饮王子由紫霞道院酒字为","dynasty":"元代","author":"方回","text":"城中残春未识春，城外心赏无不有。今年春寒晚乃暖，尚余飞絮忘高柳。西湖孰谓西子老，虽老绝胜登徒丑。刺水乍见新荷翻，衔泥莫辨乳燕耦。儿曹恶陈争喜新，好以玄鬓嘲白首。遮莫少年自得志，看人轻肥但袖手。今朝天色知可意，张丈殷兄总閒叟。此一秃翁许追随，琳宫菊花问开否。主客十人人能诗，冥搜远讨心欲呕。何如平易任天真，索纸便作龙蛇走。仇仙笑指皋亭山，横塞武林当水口。不尔歌舞百万家，马能奕世长保守。我独睥睨寿星寺，欺孤柄臣据其右。一朝击死木棉庵，头颅可朽臭不朽。向来世故未深识，折腰此人觊升斗。追忆谢傅小忍语，窃虞桓玄锡命九。山河变幻泗鼎不，脱身万死亦云偶。升沉得丧俱置之，天地古今一杯酒。乍聚忽散醉忽醒，浮生邂逅理难久。王侯皂隶浪分别，顷刻白衣化苍狗。"}