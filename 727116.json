{"id":"727116","title":"和吴主簿诗六首 春月二首","dynasty":"南北朝","author":"王筠","text":"日照鸳鸯殿，萍生雁鹜池。游尘随影入，弱柳带风垂。青骹逐黄口，独鹤惨羁雌。同衾远游说，结爱久生离。于今方溘死，宁须萱草枝。菤葹心未发，蘼芜叶欲齐。春蚕方曳绪，新燕正衔泥。野雉呼雌雊，庭禽挟子栖。从君客梁后，方昼掩春闺。山川隔道里，芳草徒萋萋。九重依夜管，四壁惨无辉。招摇顾西落，乌鹊向东飞。流萤渐收火，络纬欲催机。尔时思锦字，持制行人衣。所望丹心达，嘉客傥能归。露华初泥泥，桂枝行梀梀。杀气下重轩，轻阴满四屋。别宠增修夜，远征悲独宿。愁萦翠羽眉，泪满横波目。长门绝往来，含情空杼轴。落日照红妆，挟瑟当窗牖。宁复歌蘼芜，唯闻叹杨柳。结好在同心，离别由众口。徒设露葵羹，谁酌兰英酒。会日杳无期，蕣华安得久。相思不安席，聊至狭邪东。愁眉仿戚里，高髻学城中。双眉偏照日，独蕊好萦风。自陈心所想，献赋甘泉宫。传闻方鼎食，讵忆春闺中。"}