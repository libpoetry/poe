{"id":"1075842","title":"次韵孙子绍山矾","dynasty":"宋","author":"周紫芝","text":"造化出尤物，馀芳若为容。遥知补陀山，天香落岩风。题评付大手，妙质烦天公。捧心陋嫫母，彼美唯孟庸。但恐两无情，一笑花遂空。赖此绝世姿，堕君幽句中。相识苦恨晚，著语今复仝。愿偕九畹兰，结根永相从。可怜金钱花，亦荐白玉钟。勿遣倡条滋，乱我风露丛。"}