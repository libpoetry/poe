{"id":"296284","title":"六州歌头·过淮张故宫遗址","dynasty":"现代","author":"章钰","text":"吹乾菜叶，终古怨西风。银枪队，黄衣屋，后重瞳。起江东。运到三兴土，规䱐水，联鹤市，香泾凿，灵岩筑，斗神工。蕞尔驹场，肯溷鱼蟹子，老死芦中。趁江山无主，高拱隗嚣宫。天意梦梦。遇真龙。竟黥徒溃，粉侯缚，家居坏，霸图空。子城畔，娃乡侧，策吟筇。感匆匆。一样荆驼恨，肠木石，剩吴侬。呼九四，兰盆焰，到秋红。何处故王台榭，总输与、锦树镠封。叹兴亡一例，山指孝陵钟。谁算英雄。"}