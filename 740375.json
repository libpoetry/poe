{"id":"740375","title":"续中草堂蜡梅同吴樵史陈秋坪赋","dynasty":"清","author":"汪仲鈖","text":"敝裘透尖风，畏寒寒已作。木石枯与居，僵立更偃卧。何来黄一枝，春光暗引破。栗玉色可玩，雕蕾圜不大。百卉久矣腓，天公闲岂奈。巧返玉梅魂，染酥未嫌涴。雏蜂缀点点，丛玲悬个个。鼻观香屡吹，更讶熏百和。饮非主人癖，清醥出亦颇。对花壶细倾，稍稍压清饿。因思坡谷眼，标题定弗过。萧然世外姿，宁屑落尘堁。纸帐掩不眠，铜炉拥还坐。句子效陆郎，冷淡完旧课。"}