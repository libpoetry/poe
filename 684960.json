{"id":"684960","title":"赠何秀才","dynasty":"明","author":"王恭","text":"东海有佳士，被服美且都。厉节抗时贵，法言惊世儒。渊玄五经旨，纚纚若贯珠。管葛为之摄，仪秦为之愚。黄金作高台，可置七尺躯。惜哉时不遇，落拓如凡夫。凉飙革炎炽，孤云薄层阴。油然起肤寸，倏尔为甘霖。志士蕴经济，优游乐山林。时来适所遇，泛若云无心。斯情永在眷，此道将谁任。世复贱荆璞，人犹贵黄金。黔娄固穷者，千载无知音。"}