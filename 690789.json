{"id":"690789","title":"建夷宫词十首","dynasty":"明","author":"张煌言","text":"平明供奉入彤闱，亦舞霓裳唱羽衣；千骑骖驔知侍猎，挥鞭驰道拥明妃。毳殿春寒乳酪香，近臣偏得赐新尝；老珰不解驼酥味，犹道天厨旧蔗浆。盘龙小袖称身裁，马上雕弓抱月开；太液池边金弹落，疑从紫塞射雕来。弓靴椎髻俨天魔，胡女宫妆新样多；醉捧官家还笑问，燕支山色近如何？朝罢瞿昙次第迎，内庭深处说无生。不知鹦鹉能胡语，偷向金龙诵佛名。十部梨园奏尚方，穹庐天子亦登场；缠头岂惜千金赏，学得吴歈进一觞。上寿觞为合卺尊，慈宁宫里烂盈门；春官昨进新仪注，大礼躬逢太后婚。掖庭又说册阏氏，妙选孀闺足母仪。椒寝梦回云雨散，错将虾子作龙儿。六曹章奏委如云，持敕新书翻译闻；笑杀钟王空妙笔，而今鸟迹是同文。玉几凭来顾命新，负扆闻道有家臣；从今赌却钻刀咒，不信华人信满人！"}