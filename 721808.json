{"id":"721808","title":"岁朝咏史作","dynasty":"明末清初","author":"屈大均","text":"阴从元日合，寒向立春来。肃杀何时尽，阳和讵肯回。乾坤兵气塞，岁月汉疆开。泰乙亲祠未，还期指越台。未增冠带室，空老霸王师。北指蚩尤暗，南行太岁迟。阳门风已转，阴国雪犹吹。辛苦梅花发，先春自一枝。诸将能锋锐，何须咫尺书。王师忧外老，敌国惜中虚。水急官桥断，山长戍鼓疏。攻城原下策，万众莫踟蹰。草野犹王土，江山匪故家。长眠思白日，每饭念神华。汉垒无龙额，秦关有马加。南枝春信断，休问岭头花。立春先一日，寒绝雨难晴。未尽玄黄血，犹含杀伐声。北人嫌日暖，南国喜春明。雪自边关至，年来满越城。二雏孩笑日，三妇丽华时。不少闺庭乐，犹深岁序悲。英豪难首事，幽独易先知。学易何曾晚，吾将自得师。"}