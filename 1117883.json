{"id":"1117883","title":"和范待制秋日书怀二首","dynasty":"宋","author":"陆游","text":"闲窗贝叶对旁行，不觉城笳报夕阳。嗜酒步兵犹未达，拂衣司谏亦成忙。室无摩诘持花女，囊有婆娑等价香。欲与众生共安隐，秋来梦不到鲈乡。故人无字寄相思，敢向穷途怨不知。老病已全惟欠死，贪嗔虽断尚馀痴。数茎雪鬓江湖远，九转金丹日月迟。畬粟山苗俱可饱，明年东去隐峨眉。"}