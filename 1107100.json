{"id":"1107100","title":"右九 浣溪沙 八首","dynasty":"宋","author":"邓肃","text":"雨入空阶滴夜长。月行云外借孤光。独将心事步长廊。深锁重门飞不去，巫山何日梦襄王。一床衾枕冷凄香。傍竹柴门俯碧流。见人无语眼横秋。鸣机轧轧弄纤柔。定有回文传窦子，何时银汉渡牵牛。归来风雨夜飕飕。宿雨潜回海宇春。晓风徐散日边云。熙熙人意一番新。破睡海棠能媚客，舞风垂柳似招人。春衫归去马蹄轻。阑外彤云已满空。帘旌不动石榴红。谁将秋色到楼中。玛瑙一泓浮翠玉，瓠犀终日凛天风。炎洲人到广寒宫。高会横山酒八仙。烟云不减九华妍。暖风琼树倚楼前。妙唱一声尘暗落，靓妆四座玉相连。骖鸾何日共翩翩。二八佳人宴九仙。华堂清静斗春妍。琼枝相倚妙无前。良夜黄云来缥缈，东风碧酒意留连。花间蝶梦想翩翩。半醉依人落珥簪。天香不数海南沈。时倾秋水话春心。已觉吹箫归碧落，从今禊饮笑山阴。金杯休惜十分深。海畔山如碧玉簪。天涯消息叹鱼沈。赖逢倾国洗愁心。莫为世情生旅况，且因乐事惜光阴。明朝红雨已春深。"}