{"id":"833378","title":"金缕曲 其三","dynasty":"清末民国初","author":"樊增祥","text":"最得人怜惜。靠西廊、停云待月，倩红三尺。祇隔双鸳来往路，不隔芳花气息。任搭上、杨丝无力。照我一生横玉影，翠苔茵、宛转斜阳碧。凭夏昼，坐春夕。玉纤掐遍相思迹。月明时、梧桐露下，鬌鬟微湿。不惜袜罗冰欲透，为看双星久立。愿夜夜、银河初七。万字到头花不断，算坚牢、无过胶和漆。应似我，两情密。"}