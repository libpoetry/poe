{"id":"410196","title":"还乡吟 其五","dynasty":"近现代","author":"袁嘉谷","text":"朝上著书楼，遥指莱玉峰。灵雨逐顽云，深锁山重重。东涨平湖水，北失老林松。松林日觌面，一旦羞相逢。长株与短株，都在苍莽中。隐隐见山脊，一线撑青空。樵夫大解事，野火烧山红。斜窜草深处，赤驹快追风。顽云不敢敌，让出山径通。独有松林内，密密云犹封。"}