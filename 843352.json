{"id":"843352","title":"哭刘姬","dynasty":"清末民国初","author":"俞明震","text":"已诀忍再见，返恨死难速。止我勿登楼，呻吟抵床褥。那知楼下人，肠断不可续。惟馀百悔心，迸作一声哭。避疫卫生言，宁堪待骨肉。人病尔服劳，尔病仰空屋。持此例平时，感叹到佣仆。补过生无期，天乎何惨酷。诗成付稚女，是我酸辛录。认父哭母声，开函时一读。沧桑万事改，吾衰景尤促。回身视家人，早死庸非福。泪尽忽失笑，待我湘山麓。"}