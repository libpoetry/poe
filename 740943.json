{"id":"740943","title":"秣陵灌花奴","dynasty":"清","author":"吴贻诚","text":"灌花奴，老且秃，千里来依瀛海曲。巧作河阳烂漫春，羞为白下纪纲仆。学圃当年事已空，朝华夕秀感秋风。主人节钺何时谢，平泉策策鸣孤桐。草茅三径杂荃蕙，传舍间田榛莽封。我本秦淮旧花叟，花残木剩身安容。知君惜花兼感旧，愿守君家花数丛。予闻太息还深省，往事浮云催短景。忆昔书生出塞时，风霜朔漠圭棱凛。艰难磊落世谁知，貂敝砚穿巾笥冷。际遇军中祇白衣，历官清要声名迥。三十年来特达知，开府勋名重行省。种花能回天地春，要使奇温生万井。畿辅家刊堕泪碑，祇今父老犹悲哽。碌碌灌花奴，家藏十获书。愿取橐驼裁树意，甘棠遍植万千株。"}