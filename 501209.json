{"id":"501209","title":"题高元德三山图","dynasty":"明","author":"张以宁","text":"我别三神海上之群仙，海水清浅三千年。狂吟醉倒不归去，碧桃飘雪春风前。使君此画非人间，令我把玩心茫然。六鳌赑屃戴坤轴，鼎立其下根株连。曾峰俯视扶桑日，老树远入苍梧烟。崩崖鬼斧怒斸断，白虹喷薄飞奔泉。绿阴沙际行人立，渔舟天末来翩翩。石桥苍藓滑去马，似听流水声潺湲。云深路绝乔木合，忽入小有仇池天。楼台明灭翠远近，红雾蓊郁蛟龙缠。我疑金银宫阙此景是，中有陈抟犹醉眠。欲呼白鹤跨之去，平生未了名山缘。明当拂衣卧松石，石室共读青苔篇。"}