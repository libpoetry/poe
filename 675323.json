{"id":"675323","title":"石猿山","dynasty":"明","author":"王廷相","text":"绮皓卧商岭，谢公游石门。云霞如在目，千古清心魂。我行巴东山，美胜难具论。峭崿凤飞翥，叠巘波崩奔。兹山既突兀，二峰复攒岏。云昔赤猿翁，神力迈中原。飞步凌迥绝，青天欲双扪。力竭化为石，苍苍今尚存。琴高涌鲸鱼，傅说为星辰。茫昧不足道，徒然欺蒙昏。瑶华寒碧滋，丹砂结灵根。聊尔供游赏，因之穷仙源。"}