{"id":"813217","title":"北征凯旋诗六首","dynasty":"清","author":"张逸少","text":"独断行天讨，亲征下诏书。六师谁敢敌，万里总长驱。列缺轰雷炮，横参耀隼旟。钩陈环紫极，肃肃护储胥。变化鸟蛇阵，横纵虎豹韬。风生群马啸，日落大旗高。御仗森金甲，军锋淬宝刀。胜兵严壁垒，谁敢卸征袍。圣泽如时雨，军中尽感恩。犀衣颁七校，骏骑给千屯。令自秋霜肃，纶同春日温。众心连指臂，饮马黑河源。神兵天上落，迅疾下兰皋。螳臂当车辙，洪炉燎羽毛。妻孥俱自尽，丑类敢潜逃。已奏犁庭绩，应将弓矢櫜。俘谍邀宽典，恩先赦胁从。军门齐款缚，圣度自包容。日逐诚难赦，昆邪亦可封。因知沙漠外，俯首望颙颙。扫穴传方略，丰碑勒武功。亦曾资众策，只自断宸衷。战伐夷头曼，威名俪有熊。归来颁赏赉，燕飨赋《彤弓》。"}