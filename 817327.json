{"id":"817327","title":"接闽南富氏姊书载饥寒甚迫感赋二章","dynasty":"清","author":"戴亨","text":"一缄经岁抵荒陲，惊定将开喜复疑。万里身孤艰苦日，十年音断别离时。繁言不尽思亲泪，展读如闻觌面悲。极目南天空浩叹，角声哀咽朔风吹。万里萧条别塞关，十年魂梦绕烟峦。雁回北地肠应断，书望南天泪未乾。闽徼饥寒空我报，边荒衣食胜君难。行间斑剥啼痕满，不忍临风再展看。"}