{"id":"1193424","title":"晚秋登城之作","dynasty":"唐","author":"佚名","text":"孤城落日一登临，感激戎庭万里心。乡国云山遮不见，风光惨澹益愁深。漂流空叹东溪水，倏忽仍嗟西岭阴。留滞只今寒暑变，谁怜客子独悲吟。东山日色片光残，西岭云象暝草寒。谷口穹庐遥逦迤，溪边牛马暮盘跚。目前愁见川至窄，望处心迷兴不宽。乡国未知何所在，路逢相识问看看。"}