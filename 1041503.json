{"id":"1041503","title":"忆洞庭","dynasty":"宋","author":"刘敞","text":"少年慷慨轻远行，出入楚越多所经。每令百川尽衣带，独忆岳阳观洞庭。方舆沈潜似无地，倚盖回还徒见星。始疑上帝限南北，恐有漏泽连青冥。西风八月氛雾收，旷宇千里令人醒。苦为外境相诱掖，欲弃尘世浮沧溟。当时发狂颇自怪，真拟乘兴携湘灵。至今局促不如意，坐视岁月无时停。凉秋满眼更多感，回首尚觉君山青。"}