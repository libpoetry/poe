{"id":"694562","title":"赠陈秉常","dynasty":"明","author":"陈献章","text":"远色霁初景，清风振遥林。子来入我室，弄我花间琴。正声一何长，幽思亦已深。愿留一千岁，赠子瑶池音。黍稷杂萑苇，邪思乱正性。人为一卤莽，诿曰天之命。白日朝出东，须臾复西暝。良时诚可惜，逝矣悲莫竞。大舜卷娄之，庄周竟奚取。人生贵识真，勿作孟浪死。谁能去中土，僦舍朝鲜里。白首金石交，视我南川子。我否子亦否，我然子亦然。然否苟由我，于子何有焉。人生寄一世，落叶风中旋。胡为不自返，浊水迷清渊。"}