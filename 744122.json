{"id":"744122","title":"友人有问余诗法者走笔答之","dynasty":"清","author":"吴德旋","text":"君莫问我诗，我诗多变格。知音最蚤惟陆君，许我清才世无敌。自交仁和宋左彝，风人之意时一窥。南朝鲍谢不可到，侧艳往往如温岐。吾州数子才不羁，论议绝出高难跻。南宋不数陆务观，中州姑置元裕之。嶙峋坡谷犹下乘，更谁比数诗人诗。我今偏得采诗法，不论浓淡与平奇。但须妙合兴观群怨之大旨，导源三百其无迷。"}