{"id":"659213","title":"栲亭寿诗","dynasty":"明","author":"罗玘","text":"吾闻栋明堂者邓林木，山樗不入匠石目。樗诚可弃未若栲，樗在巘兮栲在麓。侯官少府不屑住，身大如丘嫌矮屋。摆除敝屣归去来，架栲为亭不费筑。东边瓮牖惯吞月，照见鞠躬进汤粥。哦松那如负米甘，嗤彼空吟莪蓼蓼。眼前万物尽刍狗，凿混沌死北帝倏。高骑日月游六合，无何有乡暮即宿。叫文襄公公在天，至今国活犹食肉。封丘厅事仅旋马，光禄之官非太祝。英公门户郑公笏，田园鬻尽笏不鬻。公孙可寿一百年，公在吾为公作仆。馆甥归去当登堂，要我作诗诗在轴。"}