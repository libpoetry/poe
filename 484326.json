{"id":"484326","title":"苎隐为句曲山人翟好问作","dynasty":"明","author":"杨基","text":"种桑百箔蚕，种苎千匹布。先生种苎不种桑，布作衣裘布为巘。桃花雨晴水满塘，乌纱白苎春风香。野樵山葛不敢并，越罗川锦争辉光。儿童漾纱妇纺织，卖布得钱还买帛。黄绵大袄一冬温，白雪中单半襟窄。今年苎好亩百斤，堆场积圃长轮囷。床头白酒夜来熟，杀鸡煮鸭邀比邻。东家种桑青绕屋，官绢未输空杼轴。妇姑相对叹无衣，先生饭饱方扪腹。"}