{"id":"555100","title":"题寿星图寿胡挥使六十","dynasty":"明","author":"黄仲昭","text":"弧南有星光晰晰，溥照八荒开寿域。降神孕秀应难测，化作人间万夫特。壮岁风云剑三尺，曾扫欃枪树奇迹。拂衣一笑归泉石，绿酒黄花供散逸。转眼流光盈六十，方瞳一双炯如漆。蓬矢桑弧悬此夕，华筵献寿群仙集。瑶池蟠桃如日赤，蓬岛琼浆和露碧。玉皇案上长生籍，姓名特许今增入。乾坤华腴饱餐食，日月精英长呼吸。南山之寿焉能匹，直与天地同无极。"}