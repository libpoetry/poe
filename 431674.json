{"id":"431674","title":"戊寅正月，予有皋城之行，越五日言归，先妣太夫人已先一日逝世矣，悲痛之余，赋此志念","dynasty":"近现代","author":"刘凤梧","text":"汍澜双泪溅柴扉，记是春初别母时。雨雪连绵羁逆旅，关山迢递误归期。南旋始觉春晖杳，夜泣惟馀老父知。读罢凯风增惋痛，此生应废棘心诗。春雨新茔长绿苔，清明扫墓待儿来。画梁乳燕离巢惨，巫峡啼猿觅母哀。血泪千行浑不断，阳关三叠苦相催。临行不忍回头望，野径梨花正烂开。"}