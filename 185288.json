{"id":"185288","title":"送祝君晟之官昌化","dynasty":"宋代","author":"陆文圭","text":"九里河梁昔携手，酒酣共折城南柳。春风六载忽吹过，浮云万事无不有。馀生闭户忍寒饿，薄宦隋方困奔走。径从莲幕换青衫，犹胜兔园嘲白首。我床昨夜破却瓮，君印何时大如斗。肯将车服耀故人，未觉来往烦佳友。从今出处何忘言，柳边重饮城南酒。"}