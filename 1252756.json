{"id":"1252756","title":"和陶渊明饮酒（二十首。并序） 其二","dynasty":"元末明初","author":"戴良","text":"好鸟不鸣旦，好水不出山。入冥而止坎，古亦有遗言。所以彭泽翁，折腰愧当年。不有酣中趣，高风竟谁传。一鸟乘风起，逍遥天畔飞。一鸟堕泥涂，噭噭鸣声悲。升沉亦何常，时去两无依。我昔道力浅，磬折久忘归。迩来解其会，百念坐自衰。惟寻醉乡乐，一任壮心违。纷纭世中事，梦幻无乃是。方梦境谓真，既觉境随毁。岂惟世事然，我身亦复尔。请看竺乾书，此语谅非绮。三春布阳德，万物发华滋。凌霄直微类，近亦附乔枝。低迷众无睹，高出乃见奇。煌煌九霄中，荣夸遽尔为。我道似不尔，一笑悬吾羁。我如北塞驹，困此东南道。有力不获骋，长鸣至于老。苒苒阴阳移，万物递荣槁。既无腾化术，此身岂长好。一朝委运往，恐遂失吾宝。何当携曲生，纵浪游八表。靡靡岁云晏，此已非吾时。浮居执荡志，逝将与世辞。破屋交悲风，得处正在兹。握粟者谁子，无烦决所疑。道丧士失己，节义久吾欺。于心苟不愧，穷达一任之。老我爱穷居，蒿蓬荒绕宅。与世罕所同，车马绝来迹。寓形天壤内，几人年满百。顾独守区区，保此坚与白。若复不醉饮，此生端足惜。五十知昨非，伯玉有遗风。而我岂谓然，野蓬生麻中。年来更世患，颇悟穷与通。所失岂鲁宝，所亡非楚弓。"}