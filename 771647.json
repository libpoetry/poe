{"id":"771647","title":"摸鱼子","dynasty":"清","author":" 裴维安","text":"蓦无端、嫩寒轻暖，韶光容易过了。旧时携手凭阑处，唤梦几番啼鸟。伤素抱。盼鹊喜佳音，差被东风晓。幽情悄悄。对小院晴晖，碧池流水，惟有影知道。邻家院，雨过桃花开早。双双莺燕春好。重门送别经春掩，满径绿苔谁埽。春又老。买双鲤归来，依旧音书渺。相思最恼。恰带勒青骢，衔环金兽，彷佛一声到。"}