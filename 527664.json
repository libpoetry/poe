{"id":"527664","title":"赠范君","dynasty":"明","author":"何景明","text":"桂阳之山石巃嵷，四时云气流杉松。江开秀色蟠三楚，天削芙蓉罗七峰。翩翩烟雾下凤鷟，往往霹雳随蛟龙。钟奇产异理亦有，黄金丹沙间琼玖。何况人杰非地灵，硕士名儒映先后。君山燕泉各一时，晚逢范君亦其偶。范君古貌更好古，问之君山乃其祖。学海遥闻前辈风，辞场独觉良工苦。君为进士宰江县，颇厌簿书耽笔砚。神龙未应困泥滓，骅骝会自追风霓。君山十年绝相见，见君如见君山面。燕京四月花满甸，邂逅不得同游宴。花间送尔双凫翔，庐山高高横玉梁。云停雁过一回首，月明琴静谁举觞。我自辞家来帝乡，宿宾旧友稀登堂。怅望南邦思桂阳，怠今道故增悲伤。"}