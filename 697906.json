{"id":"697906","title":"寒夜曲","dynasty":"明","author":"胡奎","text":"绛河冻合白如霜，北斗挂树天苍苍。美人裁衣金剪冷，梦入梨云吹不醒。玉关迢迢南燕飞，灯花喜报行人归。行人不归花自落，月满城头夜吹角。玉河回天冻光白，流云作冰飞不得。铜龙嘶寒漏声涩，七星离离挂城北。美人罗袜妒铅霜，兰烟唤香归洞房。何人一笛关山月，吹落梅花满城雪。铜龙嘶寒漏声涩，夜半氍毹霜气入。冻蜡凝膏不作花，地炉火煖麒麟泣。酸风射入如箭急，燕律吹春竟何及。平明起视三足乌，红盆刷羽冰花湿。"}