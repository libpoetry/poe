{"id":"846242","title":"沁园春","dynasty":"宋","author":"无名氏","text":"柳眼偷金，梅肌晕玉，春信已催。正浅寒天气，嫩晴日色，雨收巫峡，烟卷蓬莱。青鸟衔音，彩鸾迎驾，白昼传呼王母来。屏帏里，看合欢杯尽，连理花开。笙歌上下楼台。更罗绮丛中薰麝煤。想雪香酥暖，粉娇翠软，风流乐事，慰惬情怀。花帽兰袍，皂鞋槐简，谁似何郎年少才。人偕老，类鸳鸯匹偶，鸾凤和谐。"}