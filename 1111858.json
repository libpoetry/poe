{"id":"1111858","title":"挽蔡久轩","dynasty":"宋","author":"吴势卿","text":"道学相承祖子孙，诸儒谁得似渊源。铜川而上谁家世，程氏之门止弟昆。后世定知尊所学，当时未尽用其言。四书功用弥天地，惜不推行半鲁论。识见先几炳蔡蓍，艰难国事虑阽危。龟山如用救得半，君实未亡犹可为。人渺江涛已如此，公骑箕尾欲何之。门生老病丹心折，伫立空山有所思。"}