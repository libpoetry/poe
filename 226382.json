{"id":"226382","title":"长相思·京妓","dynasty":"宋代","author":"柳永","text":"画鼓喧街，兰灯满市，皎月初照严城。清都绛阙夜景，风传银箭，露［云爱］金茎。巷陌纵横。过平康款辔，缓听歌声。凤烛荧荧。那人家、未掩香屏。向罗绮丛中，认得依稀旧日，雅态轻盈。娇波艳冶，巧笑依然，有意相迎。墙头马上，漫迟留、难写深诚。又岂知、名宦拘检，年来减尽风情。"}