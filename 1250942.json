{"id":"1250942","title":"赠栉生沈志道","dynasty":"元末明初","author":"王行","text":"安眠海运朝黄宫，发如日出蒙霜松。含风老梳起为栉，习习万窍聪明通。市门有客亦何者，山花满髻双颧红。肩囊朝出暮复返，弹镊远送孤飞鸿。嗟兹两事谁所记，豫章太史眉山翁。自非此艺有妙适，孰肯置尔诗囊中。况今子复异於众，雅有古意蟠心胸。清阴绿树画檐静，湘帘拂拂生微风。青云撒地丝万缕，绾束不厌冠巾重。予年渐衰叹种种，时亦藉子修仪容。子今远行事游历，湖海剩有神仙踪。烟霞尘土偶相遇，会须更达纯阳聪。"}