{"id":"844357","title":"游仙诗二首","dynasty":"清末民国初","author":"林朝崧","text":"天风吹云车，直上九万里。当头阊阖开，来往古仙子。麻姑骖鸾行，白发垂两耳。知阅几沧桑？朱颜非昔比。仙家日月长，衰老亦如此。却笑下界人，采药求不死。天路逢安期，邀余浮绿蚁。大醉踏月归，托宿瑶池里。瑶池非人世，户牖生云霞。中有两玉女，颜色如桃花。赠我一丸药，五色有光华。饵药脱尘网，纵情在幽遐。朝登阆风顶，暮至云娥家。赤足踏天门，只手回日车。俯望八纮内，蛮触纷喧哗。长啸吸沆瀣，要使寿无涯。"}