{"id":"1124357","title":"直州次韵丁教授送行二首","dynasty":"宋","author":"项安世","text":"谁唤新霜破晓扉，江神知我向庭闱。直州千古送人处，一棹横江从此归。帘额北风情索索，轿窗东日薄晖晖。树头鹊子能传喜，欲去回头更整衣。送行第一要君诗，一路看诗慰所思。可吏可儒仍可将，吾兄吾友亦吾师。暂移马舫仿亭榭，小簇螺盘话别离。指点方壶门外柳，归来须及欲黄时。"}