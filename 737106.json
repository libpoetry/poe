{"id":"737106","title":"赠方望溪","dynasty":"清","author":"鄂尔泰","text":"《六经》治世非土苴，相期津逮窥垠涯。抉经之心不易得，词林文苑徒纷拿。《博物》但解辨鼮鼠，《搜神》或诧名驺牙。心井逼塞航断港，银海掉眩生狂花。此曹正坐读书误，遗弃根本搜蘖芽。桐城望溪我老友，学崇中正防奇邪。说经铿铿究终始，尤于《三礼》咀其华。《曲礼》增删繁就简，《正义》参订蓬扶麻。群书穿穴寻圣奥，下帘每听鼓三挝。方今重轮陛下圣，五纬顺序曜帝车。致君尧舜诚有术，许身稷、契非矜夸。天地人祀各适职，往谐秩宗帝女嘉。惟寅惟清恭朝夕，诏兼书局穷罗爬。吾衰旧闻苦荒落，妄冀邃密商量加。间送一难辄许可，琼琚乃报投木瓜。姚姒上溯下闽洛，青镜恐蚀妖虾蟆。岂邀名誉嗣圣德，宁望荒远登羲娲。所贵经学适时用，瞑坐矐若翻金鸦。委蛇退食时过我，剧谈恒瀹头纲茶。翛闲依然两学士，相视一笑无喧哗。张苍伏胜暨辕固，经儒往往臻耆遐。朝廷会行乞言礼，洗爵君且斟流霞。"}