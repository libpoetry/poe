{"id":"846290","title":"宝鼎现 寿曹安抚","dynasty":"宋","author":"无名氏","text":"天高良月。瑞霭葱倩，绮霞粲浩。望宝阁、奎躔交绚，秀毓文星正佳节。九万里俱在下，礼乐三千剀切。扶兴运、魁星标瑞，曾补赭黄衮阙。盎盎一道棠阴芾，宜福星、临照南国。岁屡稔，月沉夜柝，父老欢谣齐喜溢。庆衮衮、罗庭前兰玉，好是香连夜月。十万户深深祝，愿此寿星南极。自是天上神仙，宽宸顾、实劳耆德。辄使星入觐，又报日边消息。天为遣、梅花催雪。惟有春知得。要待列、金鼎和羹，两两台星齐色。"}