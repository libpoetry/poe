{"id":"605848","title":"赴谪益津留别诸亲友","dynasty":"明","author":"卢龙云","text":"南陆循修景，朱明丽初节。恭承兹嘉惠，稽首辞帝阙。行役本近疆，酌酒重为别。感往情内劳，抚今念悠结。昔来冬始寒，风吹马前雪。及往春既徂，柳长堪攀折。浓阴覆路蹊，芳草藉蹄辙。岁序如电奔，缅想愧时哲。中心难具陈，薄宦良自拙。愿保崇兰姿，毋俾芳香灭。"}