{"id":"534757","title":"里罗医汝茂别余京师作歌送之并示志","dynasty":"明","author":"尹台","text":"阳春三月黄鸟鸣，送汝今出长安城。长安南去七千里，故乡迢递西江水。西江水阔鸿雁稀，故乡今岁尺素违。坟垄松楸飒夜雨，庭闾花竹残春晖。三荆前户昨同荫，一鸟上林今独飞。茅屋自支枫叶岸，钓船谁放芦花矶。人生性情各有慕，焉用但羡黄金扉。近者访旧长安陌，昔年豪族半芜没。青云大第横道傍，白日高门少行迹。徒誇盛气走风雷，不信繁华凋露月。鸣钟列鼎况如是，单车独马竞何益。始知富贵尽虚閒，侧顾勋名堪太息。我今饯汝一杯酒，汝归幸谢旧亲友。许身稷契事徒期，托势金张吾不有。数茎白发岂贷人，万里青山空回首。何嗟要路未先登，所幸重权不在手。广袖长裾易饰容，高官厚禄难辞咎。聊因送汝动我歌，腰间剑气缠星河。"}