{"id":"577128","title":"题学录周士谦梅花手卷","dynasty":"明","author":"陈琏","text":"周君手持梅花卷，访我求赋梅花歌。几回展玩不忍舍，自觉满眼生阳和。我家南海五千里，罗浮山下常经过。翠禽无声春寂寂，花下独酌欢颜酡。记曾乘骢度庚岭，喜有清致供吟哦。千花万花饱霜雪，一树两树交藤萝。亦曾西湖泛夜月，孤山玉立高嵯峨。时闻暗香出修竹，又见瘦影横清波。江南梅花看欲遍，胜赏不似罗浮多。追思往事宛如昨，人间岁月惊飞梭。临风抚景生浩叹，才薄奈尔梅花何。玉堂相见定有日，且呼绿酒倾金螺。"}