{"id":"505374","title":"立秋日","dynasty":"明","author":"唐之淳","text":"炎曦留徂夏，金候应初秋。烈风无时作，星火西南流。自我违上国，岁月忽已悠。匈奴未克夷，王师为淹留。宵眠枕干橹，昼食亲戈矛。伐榆结庵庐，采菽充乾糇。讵无饥寒念，遑恤为安谋。所怀药兰北，远在金山陬。列营正棋峙，鼎釜尚鱼游。贲育奋其武，楼陈壮其犹。将略贵持重，皇心在怀柔。但俟衔璧至，焉能事穷搜。鸟兽尊凤麟，列邦必宗周。寄与同征者，薄劳当永休。"}