{"id":"536895","title":"送赵员外行边歌","dynasty":"明","author":"王世贞","text":"烽火夜照甘泉赤，万马南来踏秋色。汉家推毂三将军，幕府羽书尚充斥。塞内屯营称戊巳，兵前击柝连朝夕。射鸟小儿拜期门，牧羊贾人助田宅。纷纷争睹献前筹，寂寂谁同天子忧。朝贵俱投骠骑里，书生多著鹔鹴裘。学得量沙任转饷，能言画地便封侯。赵君自是关西侠，平生报恩身似叶。倚马逡巡草檄文，论兵慷慨弹长铗。已令野史传循良，复要云台策勋业。须臾持节按榆关，金城形势奏书还。受降横夺单于胆，长乐全回圣主颜。不学蒙恬绝地脉，誓同飞将定天山。铙歌倘俯长城窟，哀吹缘霜夜中发。东都甲第金满闉，京观何人辨枯骨。"}