{"id":"996866","title":"和答外舅孙莘老","dynasty":"宋","author":"黄庭坚","text":"西风挽不来，残暑推不去。出门厌靴帽，税驾喜巾屦。道山邻日月，清樾深牖户。同舍多望郎，閒官无窘步。少监岩壑姿，宿昔廊庙具。行趋补衮职，黼黻我王度。归休饮热客，觞豆愆调护。浩然养灵根，勿药有神助。寄声旧僚属，训诂及匕箸。尚怜费谏纸，玉唾洒新句。北焙碾玄璧，谷帘煮甘露。何时临书几，剥芡谈至暮。"}