{"id":"1117980","title":"夏日五首","dynasty":"宋","author":"陆游","text":"将雏燕子渐离巢，过母龙孙已放梢。日出并湖初晒网，雨馀乘屋旋添茅。家贫旧业元知废，身老微官久合抛。莫恨门前车马绝，岂无农圃与论交。过眼春光久已空，晒丝捣麦又匆匆。新泥满路梅黄雨，古木号山月晕风。角黍茭新间樽俎，灵符墨湿照房栊。岁华不为衰翁驻，且付馀生一笑中。吴中五月暑犹微，竟日南堂坐掩扉。绿树露香莺独语，画廊风恶燕双归。三千界内人人错，七十年来念念非。投老万缘俱扫尽，从今僧亦不须依。雨断云归旋作晴，尚馀红湿在帘旌。燕雏掠地飞无力，梅子临池坠有声。米粣解包供午饷，萍齑傍枕析朝酲。此翁不负顽躯处，扪腹时时绕舍行。梅雨初收景气新，太平阡陌乐闲身。陂塘漫漫行秧马，门巷阴阴挂艾人。白葛乌纱称时节，黄鸡绿酒聚比邻。掀髯一笑吾真足，不为无锥更叹贫。"}