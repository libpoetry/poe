{"id":"669751","title":"乌生","dynasty":"明","author":"李攀龙","text":"黄口四五雀，罗坐秦氏桂树间。啄啄树上蠹，母子相哺自言安。唶我。三河不知为谁家，有轻薄少年。臂坐一鹞子，鹞子小小如人拳。出入雀东西，一纵即中两黄口。毛羽摧颓，魂魄飞上沧浪天。鹞子下来还少年。阿母生黄口时，乃在高堂欂栌间。唶我人民安知雀乳处，窈窕紫深宫中，安从通。白兔乃在平原大泽中，罗者尚复得脯腊之。唶我猛虎斑斑南山间，射工尚复得枕藉之。明珠乃在合浦深渊中，后宫尚得剖以缀其襦。唶我人民生各有寿命，何须尚复计会贤愚。"}