{"id":"1236702","title":"过青冢次贾抟霄韵二首","dynasty":"元","author":"耶律楚材","text":"当年遗恨叹昭君，玉貌冰肤染塞尘。边塞未安嫔侮虏，朝廷何事拜功臣。朝云雁唳天山外，残日猿悲黑水滨。十里东风青冢道，落花犹似汉宫春。延寿丹青本诳君，和亲犹未敛胡尘。穹庐自恨嫔戎主，泉壤相逢愧汉臣。玉骨已消青冢底，香魂犹绕黑河滨。愁云暗锁天山路，野草闲花也怨春。"}