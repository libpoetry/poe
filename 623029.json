{"id":"623029","title":"宣帝","dynasty":"明","author":"郭之奇","text":"汉家制度本如衲，病已民间初整趿。独携申子君臣篇，漫侈当年王伯杂。自从骖乘销背芒，肯令副封糊禁阁。繇其上下慎枢机，能使苍黔安里阖。民忘叹息愁恨心，吏以增秩赐金答。名十一臣麟阁图，良二千石熊幡匝。充国金城日共屯，单于款塞时相遝。励精之效果何如，亦缘时会中边合。未闻德教倚深纯，所恃刑名驱冗阘。诗书之律那可为，周召何人颇堪唈。俗儒俗吏登全差，虚实虚名总嚼蜡。乱我家子虽用儒，恭显相承久踞榻。"}