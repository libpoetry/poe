{"id":"218299","title":"谪仙歌·李白字太白","dynasty":"宋代","author":"陈亮","text":"李白字太白，清风肺腑明月魄。扬鞭独步止一人，我诵太白手屡拍。尝闻太白长庚星，夜半星在天上明。仰天高声叫李白，星边不见白应声。又疑白星是酒星，银河酿酒天上倾。奈无两翅飞见白，王母池边任解酲。欲游金陵自采石，玩月乘舟归赤壁。欲上箕山首阳巅，看白餐雪水底眠紫烟。又不知在何处漱瑶泉、酌霞杯。怅望不见骑鹤来，白也如今安在载，我生恨不与同时，死犹喜得见其诗。岂特文章惟足法，凛凛气节安可移。金銮殿上一篇颂，沉香亭里行乐词。此特太白细事耳，他人所知吾亦知。脱靴奴使高力士，辞官妾视杨贵妃。此真太白大节处，他人不知吾亦知。歌其什，鬼神泣，解使青冢枯骨立。呼其名，鬼神惊，惟有群仙侧耳听。我今去取崑山玉，将白仪形好雕琢。四方上下常相随，江东渭北休兴思。会须乞我乾坤造化儿，使我笔下光焰万丈长虹飞。"}