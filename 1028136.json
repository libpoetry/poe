{"id":"1028136","title":"送刘德脩少卿潼川漕","dynasty":"宋","author":"楼钥","text":"清朝重争臣，选取妙一世。矫矫刘御史，一鹗胜百鸷。顾瞻最有力，步武亦严毅。一生忧国心，千古敢言气。气足充所学，文能行其意。遇事辄奋发，触邪无顾忌。乘骢行且止，敛手已知避。但思补衮阙，何暇为身计。独立当雷霆，三进气弥厉。去鲁固迟迟，出昼岂濡滞。上终行其言，群贤争挽致。将输向潼川，寓直尚中秘。风裁仰清峻，进退审难易。伊昔联周行，睽违十馀岁。来为同舍郎，愈笃金兰契。洗眼看腾上，宁知揽征袂。抗章叹高绝，勇退尤知愧。去勿穷日力，予环日月冀。承君送道乡，硬语吁可畏。毋以此自满，当为不止是。临别提斯言，少尽交朋谊。万里苟同心，吴蜀安有异。"}