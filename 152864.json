{"id":"152864","title":"鹦鹉洲·鹦鹉陇下鸟","dynasty":"宋代","author":"贺铸","text":"鹦鹉陇下鸟，能语奇羽毛。罗罻巧相致，琱笼关鐍牢。长怀故园树，烟雨落空巢。万里迁泽国，舟舆□□劳。正平托物赋，健笔不停操。千载访陈躅，晴沙葭菼高。珍禽不复见，慨想若人豪。处士起河朔，英风拔时髦。文章俪坟诰，俛就犹诗骚。儿汝命杨孔，奴兵视刘曹。奸雄可奈此，束之投楚郊。忤俗竟非命，惜哉时不遭。非无择木智，天下方滔滔。遗干泯鱼腹，浮魂谁复招。近结屈平好，佩兰杂申椒。远慙子胥烈，怒气翻秋涛。空余春草碧，恨血满江皋。"}