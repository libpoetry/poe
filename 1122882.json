{"id":"1122882","title":"哭郓州孔给事","dynasty":"宋","author":"祖无择","text":"出入多年侍紫宸，封章频上触龙鳞。杼投几见疑慈母，槛折终闻记直臣。阙里忽惊歌曳杖，洛阳那复见埋轮。师门一恸盈襟泪，痛为明时惜正人。圣孙家世嗣衣缨，夫子当朝有令名。许国志坚存亮直，致君心切赞隆平。明庭抗疏忠言在，列郡班条惠化行。不享永年兼大用，终天遗恨负苍生。"}