{"id":"1128067","title":"范石湖东归过乡国名之芙蓉城余以季夏来游适荷花称意红之时雁湖环湖尤甚盛李子先家小池界金数朵花品之最高者各纪以诗","dynasty":"宋","author":"程公许","text":"振袂芙蓉城里游，香风十里劝人留。瓦盆最恨廉泉陋，归与誇张定自羞。芙蓉城下六月秋，最好雁湖湖上游。周遭一机云锦烂，并与老仙供唱酬。环湖曲曲露香清，醉袖褰风取意行。翻爱李园方沼碧，界金几朵艳羞赪。"}