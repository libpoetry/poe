{"id":"365958","title":"摸鱼儿·暮春之初，张仲甫中翰应昌邀集湖上，次张韵，梅茂才住钺见赠韵","dynasty":"清代","author":"黄燮清","text":"过清明、一番轻软，新黄都在垂柳。东风细逐平芜远，吹送钿车罗袖。春似绣。都付与、才人滴粉搓酥手。绯桃谢否。乍急雨跳珠，飞花湿锦，幽涧玉琴奏。江南望，空自登临念旧。沈酣聊学犀首。新亭无限河山泪，遣恨暂销杯酒。莺燕瘦。怅六代、琼枝又到飘零后。闲鸥梦久。待笛谱同修，渔篷稳坐，尘事且缄口。"}