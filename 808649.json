{"id":"808649","title":"杨徵君廉夫","dynasty":"清","author":"严遂成","text":"梅花三三弄雪飞，铁笛一声天下白。侍船屋上歌角巾，侍儿歌按红牙拍。胡然天书降紫泾，景濂饶舌尔大愚。今我寡也将就木，嫁衣复理徒区区。强我毋宁蹈海死，皇帝乃欲臣老子。卒成其志放还山，山人衣白车班班。姑息须臾九华伯，迟我玄圃蓬台间。君不见胡蓝之党秋官狱，观画题诗身莫赎。又不见输作工所投龙江，表笺一误文上梁。几人足疾疯徉狂，掷笔自撰归全堂。"}