{"id":"561969","title":"杨贞妇王氏诗","dynasty":"明","author":"贝琼","text":"石上有琅玕，孤生何猗猗。婉彼深闺秀，笑语间且仪。荣华谅未晚，芳洁当自持。玉镜一朝委，相求岂无媒。冰泮时当归，遥峰翠新拂。行行别父母，遂居君子室。君子官已崇，新欢鼓琴瑟。如何事前驱，中道永相失。东家有宋玉，西家有王昌。皆知慕明艳，讵忍隳太纲。露多焉能污，江永不可方。贞心耀白日，峻节厉秋霜。泣淡欲成河，捐躯遂如墓。宁同陌上花，誓比山头树。织绮献秋切，条桑事春务。向非厄彊暴，岂知金石固。"}