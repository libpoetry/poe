{"id":"701269","title":"送方寿卿秋官之京二首走笔和林见素韵","dynasty":"明","author":"黄仲昭","text":"五色祥云北望赊，君恩未报便辞家。缙绅拟听鸣阳凤，岁月须惊赴壑蛇。离思悠扬萦弱柳，诗怀浩荡逐飞花。酒阑催上骅骝去，回首乡关隔暮霞。河桥握手若为情，矧听阳关醉后声。冰玉祗应坚晚节，鼎彝终见勒明廷。馀生笑我头空白，浮世何人眼更青。后夜思君天万里，只凭清梦睹仪刑。"}