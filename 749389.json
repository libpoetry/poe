{"id":"749389","title":"集寄公房次少陵宿赞公土室第二首韵","dynasty":"清","author":"周星誉","text":"云过溪北阴，日午山鸟静。禅心澹炉烟，写以风竹影。垂{巾产}对清昼，谈味与之永。松雪陶冰厨，茶梦漱涪井。响然祖谢徒，山志夙所秉。上人抱无律，气与秋雪迥。渺兹云水区，远意落清颍。黄冠傥许乞，终约遂幽屏。归舟破湖阴，缺月半衔岭。淰淰凉翠痕，已蘸鹭丝顶。"}