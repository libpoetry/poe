{"id":"1044754","title":"五言次韵和邻几喜司马君实钱君倚章伯镇入省之作","dynasty":"宋","author":"沈遘","text":"我本鲁连徒，放迹江湖滨。强兹就朝列，俯仰羞众人。初从东观游，尚得文字亲。晚为大农属，始与俗吏伦。簿书异我学，勾校违我贞。有如锻戈剑，而乃驱匠轮。颠倒失所措，左右迷厥津。恍不知适从，但欲逃深榛。独幸良友朋，志尚略一均。继今三君来，益欣得有邻。谁云典司殊，舍次密若鳞。谁云晤语希，牖户日屡巡。论文必高妙，谈道皆渊淳。挥弄麈白玉，倾倒巾紫纶。谓应餍饥渴，宁复辞昏晨。愿言勿有倦，行即徂秋春。宦游固难常，出处各有循。公等其谓何，我意益欲踆。一朝成契阔，相望楚与秦。高会不得再，空将寄音尘。"}