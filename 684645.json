{"id":"684645","title":"白雀返棹李王二子送余过虞山下作四绝句","dynasty":"明","author":"王宠","text":"绕郭围屏十八里，尚湖华荡舒其前。山明水丽照斜日，一片天池千朵莲。芙蓉叠壁错奇锦，琉璃千顷摇青空。把酒掀廉一长啸，真堪狂杀米南宫。随山高下野人家，春夏林深不断花。可奈流莺千百啭，阴阴绿树映红霞。朱楼绀宇郁相参，倒影斜飞堕碧潭。落日画船摇曳处，土风还自乐江南。"}