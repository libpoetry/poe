{"id":"211835","title":"绮寮怨·漫道十年前事","dynasty":"宋代","author":"刘辰翁","text":"漫道十年前事，闷怀天又阴。何须恨、典了西湖，更笑君、宴罢琼林。闲时数声啼鸟，凄然似、上阳宫女心。记断桥、急管危弦，歌声远，玉树金缕沈。看万年枝上禽。徊徨落月，断肠理绝弦琴。魂梦追寻。挥泪赋白头吟。当年未知行乐，无日夜、望乡音。何期至今。绿杨外、芳草庭院深。"}