{"id":"535223","title":"送全翁掌教常熟","dynasty":"明","author":"王立道","text":"圣远斯道熄，譊譊世争鸣。词华荡文士，章句老经生。岂无董韩徒，千载犹晨星。青紫开捷径，身名以为荣。沦胥迨有宋，群哲时乃兴。长夜发荧烛，迷途始知津。圣代振昌运，乡国储才英。诗书被遐壤，登堂蔼儒绅。嗟彼禄利途，犹为后进萦。忆昔安国子，苏学卓有声。先生富道德，弟子多循循。孰云教已颓，而不由人行。伫看春风满，桃李罗前庭。"}