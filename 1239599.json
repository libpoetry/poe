{"id":"1239599","title":"次黄侍讲赠陈性初诗韵","dynasty":"元末明初","author":"宋濂","text":"忆昔游虎林，年壮已非冠。旅食叹酸辛，敢望诸侯传。捉衿肘已露，纳履踵成穿。甘从原思贫，耻学毛遂荐。薢茩丹丘生，文采超众彦。精魄更蔚庞，雏展垂天翰。每逢罗浮春，含笑解貂换。列饮杏花阴，吹笛侑羹献。微酣双耳热，谹议层叠见。弘深剧王霸，险诡杂神幻。踏月或起舞，留连过夜半。恒思酒星临，手不离璧散。忽骑东海鲸，归餐赤城饭。于时海大鱼，鼓鬣正湍悍。飓风挟洪涛，漂没无泮岸。手操丈二矛，欲刺忘身贱。指麾集群渔，蓐食待东旦。更陈清海策，衔袖书一卷。大言惊众听，读者洽背汗。九阍不可通，志士徒扼腕。因作山水游，所幸脚力健。酒经七家笺，诗囊五采烂。走马过粤郊，看花入荆甸。醉馀两齿豁，双雕伤一箭。湘流去洗耳，杳不闻治乱。自余湖堤别，久矣踪迹判。秦淮诧再聚，何异箴得线。示我诸遗篇，令人忆东观。襄阳耆旧亡，文园白日晏。袭之如殷彝，夙夜宜绻绻。"}