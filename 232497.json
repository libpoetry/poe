{"id":"232497","title":"登东宝山僧舍","dynasty":"宋代","author":"徐照","text":"扪萝上才绝，移舟泊前滩。火云满行路，剥啄敲柴关。脱裳挂木杪，喘汗如浆翻。主人喜客来，笑话生春温。袒裼不我责，我息方已安。自拾落地薪，煮茗当杯盘。卧石平如床，上有树影繁。清风吹骨毛，蛰热鄙炎官。佳禽不自匿，静处故相喧。竟日忘渴饥，山水秀堪餐。挽却世上心，世上多忧烦。"}