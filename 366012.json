{"id":"366012","title":"齐天乐·题周莲舫际唐断云砚","dynasty":"清代","author":"黄燮清","text":"叩门客返端溪棹，携来袖中云气。种玉生烟，跳珠洒润，组织文情幽细。风回镜里。认荷叶轻圆，暑晴香腻。点笔成霖，出山心事定如此。竹田新翠欲滴，正茶温酿熟，波动帘子。墨晕浮凉，罗痕绉远，谁画潇湘秋意。清泉乍洗。现一发遥峰，断霞鱼尾。薄醉吟诗，睡龙应唤起。"}