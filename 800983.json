{"id":"800983","title":"读武侯靖节合集","dynasty":"清","author":"翁荃","text":"士生三代下，著书日纷纭。武侯与靖节，述作称完人。三聘出草庐，治国兼治军。灭贼志未遂，鞠躬竟忘身。彭泽归去来，耻为二姓臣。甘守西山节，荆轲愿空存。二公重志行，岂惟尚华文。隆中倘未出，悠然乐天真。柴桑苟任事，述祖抒忠纯。易地则皆然，孟子曾有云。吾生千载后，展卷如相亲。梦寤接古贤，心期共探论。还祈志颜尹，望古情弥敦。"}