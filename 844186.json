{"id":"844186","title":"百字令 麓峰秋眺","dynasty":"清末民国初","author":"易顺鼎","text":"夕阳在地，认衣痕人影，与山争绿。已是秋光将尽了，开遍岩天晚菊。红叶中间，碧云下上，着个樵家屋。输他儿女，能消这样清福。经过秋士祠荒，夏王碑坏，吊古愁千斛。眼底千年成代谢，几辈牢骚如仆。读画烟明，游仙月冷，静抱泉声宿。此间招隐，愿歌桂树遗曲。麓宫高处，指遥天一白，湘流浩浩。砧杵长沙三万户，不似此间秋好。如此江山，几何岁月，都向愁中老。半空吹笛，僧楼云气围绕。且将上界星辰，下方烟雨，收拾归怀抱。莫把登临无限感，换了尊前年少。屈贾词章，朱张理学，大半知名早。问来袖手，暮霞几朵红悄。"}