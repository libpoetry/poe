{"id":"740760","title":"忻州汪刺史重修元遗山墓于草间获断碑拓以见寄感赋长句","dynasty":"清","author":"朱休度","text":"刺史行部春郊路，路前有冢冢无树。石人石兽知何代，萦烟结莽埋春雾。下马来寻断碑露，碑表七字擘窠书，乃是诗人元遗山之墓。魏初姜彧记碑阴，先生遗命弟子注。不书官爵不题名，中原布衣了半生。百年风雅《中州集》，一代典章野史亭。乾坤清气最难得，斯文自任诚非轻。呜呼龙蛇争斗山河颓，铜马纸鸢成烬灰。虚名误人生百谤，写到苏诗肝肺摧。肯作中书褚渊活，共谅江南庾信哀。刺史修举职所专，重扶墓碣树墓田。补以松柏年荫年，我读汴京乱后诸诗篇，其声幽咽情渺绵。梦中青山与黄叶，愁里残阳更乱蝉。杏园双燕巢何处，秋水鸣蛙命可怜。此身春草惟一醉，此夜寒灰宁复然。诗人心事杜鹃血，独恨无人作郑笺。"}