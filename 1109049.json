{"id":"1109049","title":"送陈谏议澈赴边幕二首","dynasty":"宋","author":"刘克庄","text":"出久孟邻争吊贺，去迟防墓毕封茔。枕戈肯把棋消夜，落笔皆誇檄愈风。乌幕乐哉宾与主，墨衰行矣孝移忠。江东将相俱人杰，早向明时策骏功。边邮京递近如何，警报全稀吉语多。上说君王自神武，下云宰相已安和。子方盛壮宜乘塞，吾迫龙钟懒出窝。若谒翘材问村叟，为言颜发转苍皤。"}