{"id":"1049881","title":"送钱贤良","dynasty":"宋","author":"郭祥正","text":"去年六月梓山里，与子披襟弄泉水。高谈直出尧舜前，长林为我清风起。金船满满倾醇醪，吴娥玉指拈樱桃。君令劝我尽百盏，肝肠但觉翻江涛。醉来骑白鹿，大笑还青山。倏忽岁月往，思君鬓成斑。今朝邂逅芜江头，论心握手忘离忧。暂时会合复言别，安得弹剑从之游。我闻紫微荐君策，男儿事业岂易得。金门慎勿闲经过，为奏天下弊穴如蜂窠。"}