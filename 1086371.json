{"id":"1086371","title":"表弟万大年宿郡斋为鼠蚊蚤所苦夜不安寝目为三害某辄申造物之意谕之以诗","dynasty":"宋","author":"王十朋","text":"万子游清源，颇爱风物好。胡为官舍中，害有蚊鼠蚤。啮衣恣掀翻，聒耳倦挥扫。跳虫从何来，出没席与藁。中夜不安寝，披衣起呼皂。禽鼠磔其尸，驱蚊熏以草。炽炭烘衾裯，虮虱亦俱薧。三害稍稍除，高眠起忘早。我时寝凝香，清梦到穹昊。仙官为我言，必大有家宝。乃翁多隐德，子籍在蓬岛。天将成就之，故以此相恼。要令坐达旦，万卷饱探讨。毋如老外兄，不学首空皓。彼虫类最多，生育自洪造。尽杀则伤仁，兼容幸宽抱。万子闻我言，往往笑绝倒。燔庐相参元，失马福塞老。宴安生鸩毒，疾患资寿考。三害不必除，君言近乎道。"}