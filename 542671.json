{"id":"542671","title":"寄李吏部一元","dynasty":"明","author":"谢榛","text":"停骖邺下忆当时，一夕论文识面迟。别后春花谁共赋，望中秋雁漫相思。青山自合陶潜醉，白首才逢鲍叔知。騄駬故怜筋力远，凤凰宁恃羽毛奇。独嗟岁月疏书札，偶向风尘倒接罹。古剑通灵堪自佩，明珠投暗岂无疑。天南旧侣同怀抱，海内词人各路岐。莫道云霞多变幻，建安风雅定吾师。"}