{"id":"736400","title":"酬倪允懋因步其韵","dynasty":"清","author":"李塨","text":"自从邹叟没，谁复定一是。明明承儒统，隐隐已偏倚。沿流至南宋，朱陆皆禅喜。语录徒增加，乾坤莫经理。神州遂陆沈，无人责诸己。习斋痛覆辙，披古怀芳轨。天人自负荷，明亲竟端委。谫陋步其后，衰老忧颓靡。忽从宦海中，闻声怀彼美。目电四存编，神倾北杨里。千山万壑人，朅来共践履。谓予非故尔，正学原如此。愿告偕同人，卓立洗所耻。新春桃李妍，圣道从兹起。三复贶我吟，把臂情何已。"}