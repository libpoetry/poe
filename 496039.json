{"id":"496039","title":"沁园春 其六 甲午除夕","dynasty":"明","author":"夏言","text":"银烛华堂，金尊绿酒，今夕长安。漫白首思亲，丹心恋主，满怀情事，兀坐更阑。节序堪惊，勋庸未建，况是明良际会难。中宵立，望台阶平正，斗柄阑干。一生窃禄朝端。历几度、冰霜到岁寒。念琐闼封章，时挥彩笔，玉堂视草，日侍金銮。庭下三槐，阶前五桂，春雨秋风次第看。升平世，一人有庆，万国同欢。"}