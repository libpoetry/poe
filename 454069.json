{"id":"454069","title":"沁园春 重游馀荫山房感赋","dynasty":"当代","author":"何永沂","text":"十二年前，风萧雨晦，曾访山房。怅小桥孤寂，名花冷落。苔铺故院，萍覆寒塘。毁石移山，焚联砍匾，谁使红兵著意狂？伤心事，令中华史册，增页荒唐。名园此日重光，喜恶梦惊回月满廊。爱玲珑小巧、幽深古雅。池栏转径，竹影摇墙。余地三弓，诗情十足，正好题词深柳堂。徘徊久，醉角亭水榭，一缕清香。"}