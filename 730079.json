{"id":"730079","title":"黄沙歌","dynasty":"清","author":"俞樾","text":"昔人探河源，云从火敦脑儿始。我行未至昆仑虚，未识河源何处是。乃从海橃一登临，不见河源见河委。前日吴淞口，昨日清水洋。无端沧海中，灿烂成奇光。布金非舍卫，抟土无娲皇。是何海中沙，有若琉璃黄。舟人为我言，此乃黄河入海之故迹。海色与天光，上下同一碧。黄河千里百里奔腾来，其势不能遽与海为一。遂令海底皆黄沙，万丈光芒映朝日。始信河为四渎雄，入海犹难渝本质。呜乎，龙门穿凿神禹功，送之入海事已终，谁从海外寻其踪？昔人未见我及见，眼界洵足千秋空。岂比东方曼倩紫泥海，徒将谰语欺儿童。"}