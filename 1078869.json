{"id":"1078869","title":"次韵周伯谢绵袄长篇","dynasty":"宋","author":"张纲","text":"最宜为诰唐仲舒，上林子虚汉相如。喜君万事懒着眼，独向文章情未疏。家贫肯恋儋石储，船漏则已那复袽。素志蹉跎雪侵鬓，青衫匍匐尘满裾。可怜虞翻屯骨相，相逢呼我丈人行。夜闻抵掌论开边，怒发冲冠亦何壮。鹴裘典尽终讳寒，忍寒悲歌行路难。绨袍恐贻范叔怒，长篇忽拜乌丝阑。辞章典要古所尚，馀子碌碌何足仰。愿君回笔颂皇猷，偃武修文答灵贶。天子亟欲闻尽言，前席还应虚黈纩。"}