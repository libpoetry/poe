{"id":"1039049","title":"览资政富公新诗","dynasty":"宋","author":"韩琦","text":"贤辅于朝廷，中外唯所用。中则翊万枢，天业日以重。外则泰一方，君治亦云共。公今得淮康，大厦辍隆栋。惠政聊一施，万室绝愁痛。狱讼不复烦，甘脆诚足奉。优游为文章，六义本规讽。长篇灿臣轴，邮驿邈见送。发函捧琼瑰，再拜喜吟诵。高调既古雅，奇格复豪纵。钧天张广乐，累夕骇谷梦。宛马历夷途，万里不可控。李杜若复生，屈伏事非恐。况夫浅浅流，固莫测源洞。何时衮衣归，瞻望慰民众。事业追夔龙，风烈陋姚宋。曰赓元首歌，间助薰琴弄。太平告成功，郊庙形嘉颂。九奏人神和，舞兽而仪凤。休闻狼跋诗，万世发长恸。"}