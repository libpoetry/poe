{"id":"835287","title":"金缕曲 自菱湖武备小学堂公宴归，西望龙山，青极天末。古皖龙舒皆在潜山，非今城也","dynasty":"清末民国初","author":"沈曾植","text":"麦浪千畦皱。缓归来、弓刀千骑，使君前后。笑问葛疆干底事，醉了襄阳儿酒。著醒眼、海棠厮句。偃蹇龙山西北去，把孤城、付与孱翁守。罗百雉，大于斗。濡须东锁三吴口。问乔家、小姑夫婿，英灵来否。落日神鸦衔祭肉，猎猎大风吹垢。料江左、夷吾须有。黄石荒荒朱履敝，那素书、一卷长衔袖。渡旁渡，柳州柳。"}