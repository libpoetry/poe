{"id":"1120305","title":"华文阁学士沈持要挽词","dynasty":"宋","author":"周必大","text":"百篇奥穾上规姚，一代英灵水出苕。使节帅符周郡国，天台储禁切云霄。趋庭禄养连三组，御极恩章接四朝。行马施门兼五福，死生穷达祇嚣嚣。宦游到处绩皆凝，名遂归来望更增。棋势昼翻饶国手，蒲团夜坐敌禅僧。风标常忆清如鹤，书札频通细若蝇。戏綵堂空诗版在，禾兴耆旧传吴兴。"}