{"id":"687613","title":"提学王侍御应鹏枉顾用老杜秋兴八首韵见贶次韵奉谢","dynasty":"明","author":"孙绪","text":"高风劲节振词林，一路霜威万木森。到处溪山供好句，无言桃李自新阴。停桡许我同清话，倾盖还谁识素心。感慨未忘还切切，撩人何处送秋砧。参差坞曲断墙斜，反锁衡门发半华。敢恨长街啼露叶，忽从深谷见星槎。凄凉往事妨秋枕，淅沥悲风趁暮笳。明日汉阴亭上望，绕篱寒菊又黄花。漂泊孤云映落晖，隔篱灯火望中微。半窗寒月虫如诉，万里晴空鸟自飞。慰藉谩劳青眼在，乖疏恨与素心违。何须苦羡莼鲈脍，漳水波深鱼正肥。醉中握槊静中棋，遣兴真成喜塞悲。远辱轩车辉白屋，敢将书剑负清时。天空野旷青骢健，风急波深綵鹢迟。北望旌旗见烟树，茫然何地寄相思。木落天空独见山，西风常日到林间。莲塘菊圃秋方淡，莎径柴门夜不关。自爱閒鸥相伴住，喜从威凤识君颜。远期内直金莲贵，蚤押中朝玉笋班。野云低度短墙头，白草丹枫趁远秋。贾傅才名成底事，张衡词赋易生愁。几年坚癖辽东豕，万念都输海上鸥。画舫清流羡君去，漳河直北是瀛州。淳庞默挽得全功，英俊都归杖屦中。几处槁枯还化雨，层空山斗识高风。断厓霜静波新绿，远壑秋深叶尽红。朝宁旧游如见问，甘陵陵下一衰翁。骢马翩翩路不迤，新诗慰我小塘陂。清名琬琰看千叶，碧海珊瑚只一枝。积恨敢吟东武句，抗容深愧北山移。别来相忆浑如梦，秋雨秋风帘自垂。"}