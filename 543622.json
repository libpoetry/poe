{"id":"543622","title":"白纻歌二首 其一","dynasty":"明","author":"胡应麟","text":"葡萄之酒琥珀缸，金罍玉斝春茫茫。博山炉焚沉水香，翠屏朱户罗笙簧。援琴鼓瑟流清商，洞箫遏云声飞扬。珠帘不捲凝夜霜，千花万花夹华堂。明星烂烂出东方，左挟安陵右龙阳。美人翠袖娇红妆，秦城卫女纷成行。愿君一盼生辉光，清歌盈盈绕画梁，夜如何其夜未央。"}