{"id":"692865","title":"见童子头插苦菜花索观之作二律","dynasty":"明","author":"杨爵","text":"秾英彷佛类秋菊，先饱无涯春露滋。隐隐一般神色好，煌煌几点化工奇。开来可伴囚中眼，采去能疗天下饥。闻说牡丹多艳丽，让他生长洛阳池。真颜淡淡淡而浓，坐见百花色自空。惟有仰天倾白日，也堪随地伴东风。肯因蓟野门前黑，不向燕山雨后红。但虑圣朝宽我去，无人解尔此奇容。"}