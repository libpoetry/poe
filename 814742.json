{"id":"814742","title":"新秋遣怀戏赠刘玉斋并柬秦思斋明府","dynasty":"清","author":"金科豫","text":"天宇清明入早秋，碧梧凉吹雨初收。楸枰一局频频换，嬴得涂山月满楼。下榻禅关百虑清，相逢随意酒频倾。秋光已过巴江水，莫为乡园系我情。第里久传江右盛，琴书偶作锦城游。谁怜杜子贫如洗，老向三川客未休。一枕羲皇午梦閒，醒来偏讶夕阳殷。凭栏几度舒双眼，贪看王维画里山。臭味芝兰邂逅中，异乡离合几秋风。闻犀堂畔天香里，记取联吟曲槛东。棋酒相逢乐不孤，伯龄前此意何如。自怜雅概齐江左，漫问当门折齿无。"}