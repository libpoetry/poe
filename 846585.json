{"id":"846585","title":"尉迟杯","dynasty":"宋","author":"无名氏","text":"岁云暮。叹光阴苒苒能几许。江梅尚怯馀寒，长安信音犹阻。春风无据。凭阑久，欲去还凝伫。忆溪边月下徘徊，暗香疏影庭户。朝来冻解霜消，南枝上，香英数点微露。把酒看花，无言有泪，还是那时情绪。花依旧、晨妆何处。谩赢得、花前愁千缕。尽高楼、画角频吹，任教纷纷飞絮。"}