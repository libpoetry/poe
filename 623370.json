{"id":"623370","title":"羁馆七夕","dynasty":"明","author":"郭之奇","text":"双星此夕又何如，不管人间羁怨多。祇为秋期贪速聚，苦催日驭向飞梭。填乌桥上云初合，回雁峰头月早过。竟无巧意销愁缕，惟有灰心溢泪河。卢妇金堂栖海燕，班姬长信抛纨扇。人间惆怅天不知，天上缠绵人不见。槎客误从长怅津，君平错解相思瑱。坐对鸳机娇不语，可怜不是阳台女。拟将机石付娲皇，补尽人间离缺所。多离少会离合嘻，已缺难圆缺更悲。缀玉垂珠非我时，陈瓜列果复奚为。"}