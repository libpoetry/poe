{"id":"796559","title":"琐窗寒 雪夜怀诸兄弟","dynasty":"清","author":"翁瑞恩","text":"昨夜轻寒，开帘瞥见，玉龙回舞。飞花糁径，朵朵散时还聚。短篱边、冷梅吐芬，曲廊缓步殊增趣。似故乡风景，修篁斜倚，遥天将暮。谁语。离情绪。记咏雪闲庭，围炉觅句。韶华易改，雁影纷飞几处。到春来、棠棣半开，天涯坐惜修程阻。难频年、戍鼓常惊，极目燕台树。"}