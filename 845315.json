{"id":"845315","title":"洞仙歌 泪","dynasty":"清末民国初","author":"潘榕","text":"背弹偷掩，看涔涔双睫。雨后颦山妙真绝。爱痕留粉颊，湿界香腮，娇模样、应化海棠秋色。阑干相对话，洒向临歧，盈掬珍珠赠将别。河满一声声，万点千行，流不断情澜回折。岂独染、湘妃竹成斑，更似蜡煎心，共鹃啼血。悄闻芗泽，恰露痕肌印。颗颗明珠细圆润。更鲛丝揾罢，麝粉糁馀，添得那、一种可人风韵。试柴胡饮子，额角心窝，透了微微小娇病。春雪被池融，不耐郎偎，渐泛泛红潮腮晕。正好倩、柔荑手摩挲，便滑腻如酥，暖香成阵。气吹兰沫，惹唇边红褪。裹着残绒绣窗坠。正温含玉润，碎攒珠圆，抛落处、误认石花黏袂。夜深私语共，口度脂香，细嚼津津这滋味。乾面也无妨，惯爱娇嗔，故引逗轻轻低啐。更醉后、扶归力难胜，且漫击琼壶，替揩罗帨。"}