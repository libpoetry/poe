{"id":"728567","title":"贺新郎  鸳湖烟雨楼感旧十用前韵","dynasty":"清","author":"陈维崧","text":"水宿枫根罅。尽沽来、鹅黄老酿，银丝鲜鲊。记得筝堂和伎馆，尽是仪同仆射。园都在、水边林下。不闭春城因夜宴，望满湖、灯火金吾怕。十万盏，红毬挂。重游陂泽偏潇洒。剩空潭、半楼烟雨，玲珑如画。人世繁华原易了，快比风樯阵马。消几度、城头钟打。惟有鸳鸯湖畔月，是曾经、照过倾城者。波织簟，船堪藉。"}