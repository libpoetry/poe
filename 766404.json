{"id":"766404","title":"四犯翠连环 薄暮泊孤山，登巢居阁，和吴子述承勋韵","dynasty":"清","author":"黄燮清","text":"梦熟鸥乡，酒醒鱼国，汀洲画桡斜倚。一路晚蝉凉自语，响碎柳阴三里。竹枝声乍起，夕阳红到销魂地。半天暝色，半湖云气，忽忽愁难寄。草际。瘦蝶双飞，认东风裙幅，那回游戏。几日不来烟雨冷，荒却旧时罗绮。小缕仍靠水，水边窗户玲珑闭。秋老矣，白了菱花影，青了莲房子。"}