{"id":"1143618","title":"和范爱竹三首","dynasty":"宋末元初","author":"仇远","text":"半生豪气学元龙，湖海惟知敬数公。徒有贞心招隐逸，恨无巨眼识英雄。天衢骑马衣冠异，雨屋鸣鸡杼轴空。西崦东屯何日了，定应愁老浣花翁。风雨萧萧白昼昏，肃襟受此一凉恩。丘园不作轩裳梦，陵谷空遗斧凿痕。乍可扣舷歌楚泽，何堪抱瑟立齐门。有时散步西原上，共醉田家老瓦盆。"}