{"id":"761373","title":"庆春宫  秋宵露坐，时妇亡四月矣","dynasty":"清","author":"蒋春霖","text":"蚓曲依墙，鱼更隔岸，短廊阴亚蔷薇。露幂闲阶，微凉自惊，无人泥问添衣。并禽栖遍，趁星影、孤鸿夜飞。绳河低转，梦冷孀娥，香雾霏霏。当时曲槛花围。却月疏帘，玉臂清辉。纨扇抛残，空怜锦瑟，西风怨入金徽。返魂烧尽，甚环佩、宵深怕归。茫茫此恨，碧海青天，惟有秋知。"}