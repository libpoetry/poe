{"id":"1010532","title":"观海","dynasty":"宋","author":"释文珦","text":"粤自两仪分，溟波长诸水。涵渟昭体量，沆瀁无涯涘。一目但浺瀜，百川竞输委。东闻号扶桑，西或称濛汜。浴日扬明辉，浮天忘表里。神灵奠厥居，鳞介安攸止。蜃气成楼台，珠光耀坁沚。渔商所依凭，利用何穷已。鼓楫通九夷，乘风超万里。初唯见平相，渐得悟深理。傥可觅蓬莱，当从赤松子。"}