{"id":"48970","title":"陶与权宅观张于正山水图","dynasty":"明代","author":"袁凯","text":"陶翁画图眼见稀，自言爱之重珠玑。清晨挂向草堂上，已觉几案生烟霏。苍梧云深众鬼泣，笠泽雨重群龙归。崖深谷黝望不极，独有黄鹄摩空飞。飞来潭上啄丹实，牵动百尺藤萝衣。藤萝飘萧露石角，林西更见幽人扉。幽人长年不出户，薇蕨短小身常饥。嗟嗟此是谁氏笔？张君吾友精天机。君家祖父尽卿相，门户贵显中衰微。读书学古有至行，粉墨特用相娱嬉。忆昔东城饮春酒，汪家林木含春晖。当时挥洒每见及，破屋往往增光辉。自从丧乱尽失去，至今梦寐犹依依。偶来此处见此本，欲去不忍徒歔欷。行当买舡秋浦上，请君同作钓鱼矶。"}