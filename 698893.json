{"id":"698893","title":"鸡声","dynasty":"明","author":"徐渭","text":"夜郎词客绝羁栖，江左微输饵牧羝。无事著鞭谁起舞，不烦衔诏正堪啼。雄吭莫殉青天晓，利嘴留防绣瓦齐。自古擅名危不细，每因咿喔首为低。自许圆吭全令德，未输丹顶擅鸣皋。香消几唤山窗午，漏断频呼海日高。杜曲尽教催鬓老，秦关曾放窃狐逃。翰音也是登天物，肯向梧桐羡凤毛。"}