{"id":"835064","title":"齐天乐 寿张纪庭老友","dynasty":"清末民国初","author":"奭良","text":"至人心共阳春似，星回寿昌明照。猿啸峰青，鱼潜海碧，南北閒閒登眺。浮家更好。有橘里棋新，钵边诗峭。纸阁芦帘，颍滨偕隐不知老。随身书卷接轸，为倾襟旧雨，挥斥多少。一勺廉泉，双弓义粟，喜有延陵同调。仁风缭绕。许错迹三高，儳名四皓。胜日筵开，联蹁扶杖到。"}