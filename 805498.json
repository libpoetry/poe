{"id":"805498","title":"湘月 为黄花云题《三十六湾草堂图卷》","dynasty":"清","author":"刘嗣绾","text":"楚天如梦，冷清清、飞入半湾斜照。枉渚回汀，三十六、一曲一波肠绕。水约裙拖，风催簟卷，遣尽闲怀抱。骚魂何许，愁根种满香草。听说江上楼台，湘娥倚处，泪雨无昏晓。一点君山青碍眼，几叶征帆归了。斑竹飘烟，绿华乘雾，坐掩孤屏悄。鹧鸪啼过，为君谱出吟稿。"}