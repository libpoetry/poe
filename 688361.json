{"id":"688361","title":"早朝六首","dynasty":"明","author":"江源","text":"未央朝谒正逶迤，北极长尊仰圣时。曙色惭分双阙下，春光欲上万年枝。云开五凤楼层矗，花覆千官淑景移。四海一家无事日，和鸣双凤喜来仪。万国圭璋捧赭袍，春云送色晓鸡号。风传漏刻星河曙，云卷珠帘剑佩高。金殿烟霞浮黼扆，羽林冠盖竖旌旄。君臣契合同尧舜，池上于今有凤毛。绛帻鸡人报晓筹，九重春色满龙楼。春生玉藻寒初落，道在金滕世不忧。乡月又临仙掌动，御香长傍衮龙浮。太平天子朝元日，万寿声长绕冕旒。大明宫殿郁苍苍，绕仗偏随鹓鹭行。五夜漏声催晓箭，九重春色绚天光。千条弱柳垂青琐，一朵红云捧玉皇。应叹冯唐衰且拙，可能垂白待文王。未央月晓度疏钟，清跸鸣鸾出禁中。九陌尘埃千骑合，万方声教一时同。金泥照耀传中旨，玉佩成行引上公。朝罢香烟携满袖，却疑身在广寒宫。天仗霄严建羽旄，蓬莱正殿压云鳌。旌旗日暖龙蛇动，黄道天开紫极高。瑞气迥浮青玉案，日华摇动郁金袍。侍臣此日沾恩赐，敷奏明时岂惮劳。"}