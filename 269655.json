{"id":"269655","title":"宿陇州龙门洞","dynasty":"清代","author":"吕谦恒","text":"出郭沿青流，登高陟旷坦。远峰翳轻阴，奔峭若在眼。望烟指衡茅，缘冈上修阪。入峡未卓午，云昏昼疑晚。冰泉石齿冽，阴飙林鬣卷。移时闻奔雷，循崖见曲栈。石色混空碧，青苍互瀰满。飞梦赴岩欹，浮杠凭索转。渡涧更奇绝，危削愁步蹇。疑有避秦入，或藏兹洞馆。楼卧听崩渹，欲寐还屡辗。松窗片月明，扪星信非远。"}