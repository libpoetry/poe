{"id":"1091694","title":"游杨氏园","dynasty":"宋","author":"王质","text":"幽芳秀阴似琅琊，三四牛鸣通浣花。少陵醉卧元不死，强请起来殊更佳。向来娟娟隔秋水，谁与为期同在此。德星分野到杨家，亦有致然非偶尔。萧萧骚骚诗韵寒，腷腷膊膊棋声乾。澎澎湃湃酒波卷，便便旋旋茶眼翻。是日成都极炎热，此堂阴风下浓雪。谈端天地不支吾，笔下龙蛇争撇挒。所恨江南在天末，隔天鸿雁难同飞。彭蠡洞庭隔烟水，他日岂不怀此时。他日安得如此时，杨家壁上更重题。"}