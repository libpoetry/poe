{"id":"1109308","title":"南湖诗","dynasty":"宋","author":"刘攽","text":"湖波微涨日初长，水面花香柳绿黄。沙鸟喧嘲随笑语，鯈鱼惊跃近舟航。春心处处迷芳草，醉眼依依乱夕阳。信似习池风物好，偷闲剩醉两三场。一樽芳酒数篇诗，坐待南湖夕景低。日照杏花堆火齐，水涵天色湛玻璃。静中鱼鸟浑相忘，醉里风光时易迷。还有渔舟澹客兴，谁言不似武陵溪。"}