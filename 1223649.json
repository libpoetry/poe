{"id":"1223649","title":"封龙十咏 其二 白云洞","dynasty":"元","author":"安熙","text":"峨峨两峰间，崔嵬耸双阙。中有仙人洞，恍若仇池穴。朝开白云生，暮掩白云灭。朝昏有奇变，宛与人世隔。我来搴绿萝，深寻得幽绝。平生栖遁志，兹焉益超越。未成长往计，复愧固穷节。永怀静修铭，凄其仰前哲。会当结茅屋，来此寄疏拙。沈思毕旧闻，长歌抱明月。白云应更深，老眼益清彻。未敢献吾君，聊尔自怡悦。"}