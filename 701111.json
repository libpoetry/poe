{"id":"701111","title":"代诸弟作","dynasty":"明","author":"符锡","text":"凤冈西望接盘龙，十里峰回有路通。春入草堂人自好，袂联香径客初逢。侵眸饼出松花细，到口杯忘竹叶浓。池上别君今几日，垂杨不断舞东风。清晨閒抚苍松立，岚气氤氲宿雨收。小苑忽逢佳客话，好春能共野人游。莺歌燕舞还他适，白李红桃可自由。不禁年光竞流水，漫分高兴入赓酬。"}