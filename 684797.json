{"id":"684797","title":"云闲物外人也其幽怀元尚不可一世而时混迹于声酒流赏于翰墨直寄其牢骚焉耳衣白先生赠句云『无事到心头岂徒然哉』敬演其意为寿","dynasty":"明","author":"王彦泓","text":"茶灶香篝自掩关，小楼眠坐对春山。家居梓泽兰亭侧，人在林逋魏野间。出谷青犹沽杖履，饮池红已驻容颜。东南隐逸将成传，谁谓元稹未易攀。吴歈按拍老弥精，字字雕梁落细尘。看竹宾朋王大令，弹丝弟子李夫人。奚囊字句收千巷，曲槛烟波坠一纶。何物似君高逸处，锡峰窗外正嶙峋。"}