{"id":"314942","title":"木兰花慢·吴门初夏","dynasty":"现代","author":"龙榆生","text":"怅哀弦罢抚，对流水，问归期。奈蜃气浮天，腥埃匝地，谁护荷衣。凄迷。乱烟落照，向吴台、苦听夜乌啼。一树新桐涨绿，半轮孤月扬辉。支离。瘦影自相依。几处动荒鸡。便为伊憔悴，惜花心事，祇有天知。低徊。小窗短榻，礼空王、梦逐片云飞。医得众生无尽，休论芥子须弥。"}