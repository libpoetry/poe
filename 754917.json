{"id":"754917","title":"石门访刘文成读书处","dynasty":"清","author":"张凤慧","text":"巉岩削立石门敞，两扇洞开高千丈。停舟沿径穷清幽，坐看飞瀑激波响。恍疑仙境非人间，不朽名山在天壤。当年披卷面流泉，洗涤尘心恣清赏。山水钟灵岂偶然，雷雨风云真气象。荒碑林立蔓草敷，一代元勋风泱泱。前度刘郎今已往，年年月照读书幌。夕阳欲暝归扁舟，梵磬一声荡兰桨。"}