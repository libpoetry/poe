{"id":"812243","title":"秋感","dynasty":"清","author":"朱景英","text":"秋气不渡海，客心长抱山。万里一以判，怅望摧朱颜。河汉莽迢遰，梦寐劳往还。策策西风来，音尘勿相关。依然小摇落，何必沅湘间。手编下阶除，缘步薋菉葹。贞萋尚如彼，同怀怅何之。南云翔雁鸿，影孤魂亦悲。寂历风雨夕，谁与慰所思。苦念姜被寒，明冥路已歧。言从古风人，寻绎鸰原诗。风人托比兴，陈义岂不高。如何假啼笑，率尔翰墨操。似闻秋虫响，不敌天鸡号。啁哳亦自得，久客增郁陶。乃知自然音，入耳均吟猱。桐玉切孤朗，天律与之遭。嗤子耽啸歌，聊写劳心忉。劳歌亦性灵，三复春草句。半生走尘坱，荃乃知其故。食饱不知饥，丝染忽失素。所欣松菊存，烂熳得真趣。"}