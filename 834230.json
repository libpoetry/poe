{"id":"834230","title":"金缕曲 其四 武陵王梦湘以慜","dynasty":"清末民国初","author":"易顺鼎","text":"生就填词命。况添些、悲秋结习，悼春心性。不比五陵年少样，裘马但标轻俊。怎知道、欢场离恨。一副尊前奇绝泪，算除花、尚有谁堪赠。还为我，洒来肯。采香嫩约难凭准。想别后、雨花泥絮，维摩多病。烟柳明湖三面绿，著个才人小影。与背锦、生涯刚称。飘泊情天无住处，瘦东风、也似君行径。何日共，碧湘隐。"}