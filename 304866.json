{"id":"304866","title":"两割肉行·松明孝妇两臂枯","dynasty":"清代","author":"陈鹏年","text":"松明孝妇两臂枯，刀痕溅血双模糊。一救阿翁一奠夫，肌肤刲尽形容癯。翁病不廖夫不起，儿命虽存顷刻耳。捐躯不得且割身，以盏羹汤尽生死。鬼神夜泣天为愁，病者旋愈死已休。祇今七十获遐福，寿考百岁焉能酬。臂瘢夜寒老泪湿，阶下儿孙早林立。拖青曳紫共扶持，笑口聊开锦堂集。君不见当时松明村，仓卒盗贼如云屯。一开孝妇即却走，乡闾无恙鸡犬存。此事流传咸叹息，立懦廉顽本奇特。世上岂无枭獍与穷奇，解道平人不如贼。"}