{"id":"703326","title":"寄贺胡正庵明府晋云南邓川州牧","dynasty":"明","author":"释今无","text":"美人为政在罗浮，晋擢云中道更优。已饮云霞窥宝箓，馀看经术羡中牟。半帆峡水波争远，匹马江亭路正秋。多少扳辕仙洞客，双凫那得暂淹留。世外相投制锦中，交情即不与人同。鹤翎出洞书常到，月影临山意每空。渐觉官高侵北斗，可因神骏恋西风。叶榆万里分携日，但对仙坛目远鸿。"}