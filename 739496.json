{"id":"739496","title":"九日登缥缈峰","dynasty":"清","author":"顾我锜","text":"太湖湖水平如油，南临吴兴北常州。云涛澒洞千万顷，天遣峭石支中流。奇峰罗列七十二，意象岝崿穷雕锼。青螺绵延势不断，支联脉缀相沉浮。就中一峰起天半，孤撑磔卓无朋仇。有如端拱坐清殿，奔走万国朝群侯。置身峰巅断尘土，缥缈云烟袅孤柱。微波一曲辨荆溪，顽石数拳窥顾渚。未知大地竟安穷？但觉长空浩无主。孤舟远泛若停桡，断雁低飞如铩羽。是时秋空方泬寥，丹枫黄叶山之椒。彭泽把盏正采菊，中山摇笔还题糕。我贫无物作重九，凭仗两脚升青霄。指挥云物作几案，呼叱嵽嵲同儿曹。吴山箫鼓真一笑，苦向平地夸登高。"}