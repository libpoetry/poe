{"id":"677865","title":"题叶仕晦后山亭","dynasty":"明","author":"林枝","text":"濑溪一水清如玉，两岸蒹葭映寒绿。白云深处后山亭，四畔乔松覆修竹。迎风八面窗棂开，萧然一径生莓苔。房栊白日琴书静，诗酒长年嘉客来。主人相对情何极，引麈谈玄罄平昔。似结山灵泉石盟，岂伊朝市云泥隔。天书昨夜徵岩扉，束装远赴招贤期。一官海邑香名遍，千里云山辙迹稀。三年涖政多嘉绩，云外飞凫快双翼。考最天官衣锦归，叙情乡旧论心日。时维秋暮天宇清，纷纷篱菊繁金英。落霞孤鹜空中见，水鸟风帆望处生。锦衣公子蟾宫客，襟怀似与秋波溢。抹月披风七步成，飞龙卧凤挥毫得。顾余性拙耽胜游，雄词莫继良可羞。兹辰共对尊前酒，良朋美景空淹留。主人不久归南海，山中猿鹤遥相待。后夜孤琴过草亭，萝月风泉重感慨。"}