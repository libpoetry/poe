{"id":"1131106","title":"英宗皇帝挽辞三首","dynasty":"宋","author":"韩琦","text":"遽委飞乾运，应开出震符。子方批凤尾，天已下龙胡。遏密思尧治，讴歌启舜图。只留勤俭德，千古亘三无。此日天无色，輴车下禁宸。悲风随去仗，哀泪裛行尘。一闭皇堂夜，长閒御寝春。守陵来有几，萧索庆宁人。蜃驾虽停洛，飙舆已溯天。空藏轩剑舄，不敢霸山川。挽揭秋声外，旌翻夕照前。老臣非从死，何路答知怜。"}