{"id":"416119","title":"杂曲","dynasty":"近现代","author":"曾彦","text":"雀声叠叠喧兰闺，蛛丝漠漠垂庭帷。始誓从今不相忆，开帘忽见君来归。风尘满面色悽怆，短发被肩腰肢长。不言离别想思苦，但问是否真还乡。相看恍惚无一言，悲欢哀乐结中肠。去时新衣今破绽，分明是妾手中线。果然天不夺人情，令妾与君复相见。华年盛时安可期，今当纵意逐欢燕。画眉点黛去愁痕，簪花临镜捐烦惋。从来不妒百花妍，自信芳容胜彼鲜。今日临妆簪鬓髻，始知华艳不如前。君前未肯露萧索，只道妆时脂太薄。岂持颜色邀君恩，恐君怜念减欢乐。"}