{"id":"861599","title":"怀忠堂辞","dynasty":"宋","author":"王炎","text":"跂逸驾兮前修，佩武符兮典州。迹已陈兮德新，可敬而慕兮几春复秋。意其存兮閟千万年之原，谓其逝兮乃在浮罗之颠。奋忠精兮取义，贯羲娥兮烂然。隘尘寰兮上征，挥八极兮为仙。黄鹄脱骖兮素虬停驷，几弭节兮念遗民而来顾。高弁苍苍兮清苕瀰瀰，公来游兮湖山增美。游观罢兮来归。有蒲与荷兮清泠之池，鱼鸟怀生兮欣欣焉。其有依银钩虿尾兮，灿翠珉而陆离。弦琴兮击鼓，羞羔豚兮酌醑。跪起以荐兮愿公燕喜。公燕喜兮吾民乐康。却灾沴兮蠲除不祥。云来兮万祀，烝尝兮不忘。"}