{"id":"654694","title":"弘治三年春三月望上御奉天殿亲策天下贡士命公卿及文学之臣赴东阁读卷都宪屠公赋诗以纪盛事诸公相属和之仆忝同事谨步严韵不自知狗尾续貂之不可也 其一","dynasty":"明","author":"何乔新","text":"御柳低垂禁苑春，临轩又睹缛仪新。群英献策陈王道，诸老赓歌颂帝仁。待漏金门晨整佩，论文玉署昼垂绅。连宵襆被容台宿，遥望奎光映紫宸。"}