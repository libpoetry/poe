{"id":"541886","title":"铜雀台吊古歌","dynasty":"明","author":"谢榛","text":"龙飞白水承火德，千里草青汉家厄。曹瞒秉钺剪群雄，独据中原此尽力。盖棺一缩九州心，西陵日暮愁云色。地荒铜雀空莓苔，世变铜驼秪荆棘。乱机相仍天有知，长风忽来正叹息。歌舞尚多身后情，玉颜惨淡雕栏侧。断肠雨泪洒衡漳，呜咽至今流不极。流不极，悠悠复悠悠，那见翠华耽宴游。胜景无穷乐有限，建安人去浮烟收。讵知千载邺下客，不教寂寞河山秋。却忆腾蛇乘雾翻自谓，松楸直上俨豪气。"}