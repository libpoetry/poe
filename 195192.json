{"id":"195192","title":"次韵答朱侯招游海山","dynasty":"宋代","author":"戴表元","text":"江南春草黄，江北秋雁飞。穷居念还往，故物悉已非。我有青云交，山林可同归。十年学抚琴，对客辄累欷。岂不愿和悦，调苦心得为。青天无古今，白日相因依。向来炎炎人，所得一何微。成者化埃尘，不成翻祸机。玉美受雕镌，马良遭绊鞿。所以旷达士，但贵知我希。请休接舆歌，且急梁鸿噫。名微少士责，身间免官讥。宁无一日力，相寻尽崎岖。霜鱼碧玉脍，水菊黄金辉。君歌我按筑，我舞君搅衣。此日为君欢，醉游敞船扉。"}