{"id":"418625","title":"庆春泽慢 诗友戴味琴挽词","dynasty":"近现代","author":"丁宁","text":"菊傲霜侵，莲贞雨妒，众芳摇落堪怜。雪魄冰魂，骖鸾竟返瑶天。蕊珠一任花如锦，想临风缟袂依然。渺荒烟，寂寞青山，何处长眠。百般端正天然好，信皎如玉洁，润比珠圆。人去楼空，凄凉尘满遗篇。明知此别无多日，愿苍苍早尽馀年。恨绵绵，无限伤情，都付啼鹃。"}