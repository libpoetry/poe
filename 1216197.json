{"id":"1216197","title":"五府少年钓马歌","dynasty":"元","author":"李士瞻","text":"南客南归必买马，冀北马群最多者。白银星粲贱如尘，千金买得那论价。龙媒之驹钟骏骨，矫如惊鸿蹄切玉。神物本是房驷精，一夕分辉耀南陆。有时踣躠忽长鸣，乾龙坤■各有灵。世人贱材但贵货，纵有眼顾谁终青。一从上船当船头，百计管束如拘囚。仰首向天俛首地，马与天地皆蜉蝣。乾坤再造须清宁，岂独人人望有生。当时旧将封侯尚未老，何为马也不得逢中兴。唐时奚官善餋马，南人养马尤閒雅。千方调饲如扰龙，生刍细莝那盈把。浪涛风捲狂欲颠，船头入井尾刺天。前僵后踬战欲死，一生九死无因全。当时人命尚弗保，已?不得终前好。五更风定强起看，幸尔未尽同枯槁。所存祗是骨与毛，首才伏枥神俱逃。主人熟视但叹息，虽有善相无方皋。海陬去天经万里，海洋风波仍万死。脱生免死幸已难，岂意江南犹未已。中原豺虎年固多，浙东五虎将奈何。船头忽惊来刷马，恶少三五群相逻。半纸钧帖印一颗，一日三番急星火。问之便称方大人，大人有命尤难些。红缨毡帽青辫绦，短衣衲裌双环刀。便将长绳选马钓，喧呼叱咤声狂嘈。马亦垂头若有诉，主人错愕不敢顾。但将白金告少年，再三买得宁偿负。陆有窞阱水有渔，剥朘岂特臻肌肤。鱼虾鸡犬悉有命，饕餮至此那能居。我元天子家六合，圣子神孙政绵邈。三苗洞庭将有归，涿鹿蚩尤终受缚。君不见蔡州吴元济，根盘蒂固能几世。又不见汴州李希烈，桀骜偃蹇旋覆灭。人生忠义是善媒，黄金北斗将焉为，吁嗟鼠辈诚何痴。"}