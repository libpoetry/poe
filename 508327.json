{"id":"508327","title":"和陶诗 归田园居六首 其一","dynasty":"明","author":"李贤（原德","text":"我本无宦情，高兴寄云山。农父相与邻，力田过年年。撷蔬向前圃，垂缗傍深渊。孰知沧溟波，倏焉变桑田。怀彼陋巷人，未达在一间。三径幸未荒，五柳罗门前。孤松落晴云，茅屋生暖烟。瀑布泻千尺，渺渺匡庐颠。对之豁心目，逍遥有馀閒。方寻点也乐，胸次何悠然。"}