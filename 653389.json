{"id":"653389","title":"为吴汝辉题杏花鸡","dynasty":"明","author":"张宁","text":"枝上杏花红尽吐，枝下鸣鸡日当午。千花万花锦作堆，大鸡小鸡雁成侣。落英点羽浮霞轻，华风不动香尘生。群雏狎母竞啄逐，孤雄竦眄缘花行。东君为恐春归蚤，暗促晨声报春晓。狂蜂浪蝶却不来，惜花又怕春情扰。牝牡埘楼健息滋，栽培秀实趁芳时。伏烹奋门耽花老，却笑长安游侠儿。"}