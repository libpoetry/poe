{"id":"1198370","title":"答石崇赠诗","dynasty":"魏晋","author":"欧阳建","text":"于铄我舅，明德塞违。俾捍东藩，在徐之邳。载播其惠，载扬其威。济宽惟猛，方夏以绥。光启先业，增曜重晖。咨余冲人，艰苦攸离。过庭无闻，顽固匪移。寔赖慈诲，导之轨仪。仰遵嘉咏，俯蹈明规。如葛斯蔓，如樛之垂。旋机回度，逝者如流。日与月与，稔冉代周。自我之旷，载履春秋。瞻望遐路，邈矣其悠。心之云慕，思结绸缪。人亦有言，爱而勿劳。谁谓河广，曾不容刀。乃徂来迈，适此西郊。在乾之二，爰著兹爻。我遘君子，仰之弥高。岩岩其高，即之惟温。居盈思冲，在贵忘尊。纵酒嘉燕，自明及昏。无幽不研，靡奥不论。人乐其量，士感其敦。"}