{"id":"1114901","title":"送李才儒","dynasty":"宋","author":"李新","text":"未觉乡关岁月深，转山旗影缓愔愔。远人愿见乔卿服，支邑曾随子贱琴。摅散幽阴千古恨，发明忠义一生心。冰清不屈二天庇，雨化宁逢三日霖。理官食木遥遥胄，一姓而今万顷麻。浑道娄公能耐事，惟馀老子未通家。行经阊阖云生足，归到方壶雪弄花。休丐一麾江海去，且扶尧日度清华。"}