{"id":"175811","title":"同范智闻五月十四日夜赏月","dynasty":"宋代","author":"刘子翚","text":"微风净郊原，暮色含清夏。层巅月欲上，炯炯木叶罅。丰姿一发亏，爽气千毫射。流光不著地，黄抹溪西舍。翩然释峤飞，云流鳞鳞化。常恐螺髻青，失此骊珠挂。奇观天所吝，老眼得屡借。不嫌神太清，跣立高梧下。故人肯留连，一笑偶良夜。浊醪勿虚杯，庭缟醉可藉。"}