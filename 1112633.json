{"id":"1112633","title":"自上元后閒作五首","dynasty":"宋","author":"张耒","text":"阊阖楼南粉署西，旧时种柳长应齐。如今冷落穷山县，卧听春风百鸟啼。东风吹雨夜侵阶，楼角长烟晓未开。何事旧时愁意绪，一番春至一番来。面冷春霜拂瓦乾，晓风吹雨冻阑干。柳梢黄弱梅苞破，更放东君几日寒。灯火人家夜不收，三更明月过南楼。风烟随处自能乐，何事客心还独愁。喧喧野县自笙歌，风卷高云天似波。谁谓楼前明月好，月明多处客愁多。"}