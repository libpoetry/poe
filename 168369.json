{"id":"168369","title":"述山中语呈郡侯董庭直少监","dynasty":"宋代","author":"岳珂","text":"山行霜清群木落，回首重云望城郭。城郭西畔江正横，中有千骑随双旌。山头一湾霜月明，旌底史君如许清。我行山间已一月，枕石潄流更奇绝。颇从野老谈政声，所恨轻为数旬别。别来有书招我归，我适把酒穷攀跻。相呼一醉已心许，野老来前听我语。今年岁歉流离多，带牛佩犊无奈何。史君镇静不猛厉，使汝安卧仍行歌。山中故侯布鞋湿，杖挂百钱遗不拾。新来又拜散人呼，正好举杯和月吸。我醉汝醉今赖谁，为言野老知不知。"}