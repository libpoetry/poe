{"id":"312990","title":"长亭怨慢·中秋前三日雨后待月，感而填此，寄怀琴如姑母","dynasty":"清代","author":"陆蓉佩","text":"怪底是愁深如许。又近中秋，怕听风雨。怊怅年年，一般岑寂悲羁旅。乱红零落，更莫问、江南路。竟夕向婵娟，但怅望、琼楼玉宇。恨极目云山万叠，怎渺渺音尘阻。阑干倚遍，听清角更添悽楚。但只见、征鸿过尽，也难寄、愁心半缕。叹独立苍茫，一例伤今吊古。"}