{"id":"496010","title":"瑞鹤仙 内苑醮坛鹤降应制","dynasty":"明","author":"夏言","text":"碧空云敛尽，正晚霞、红映凤楼东角。星坛朝谒罢，方诵彻琼章，乍呜天乐。翘首睇层霄，飞来玄鹤。驾灵风、万仞翱翔，两两盘旋寥廓。冲漠。鉴我皇诚，昭兹圣孝，祥繇善作。九天现瑞，这感应，如然诺。想虚空、宝幢羽盖参差，导引仙禽依约。帝教迎取，二圣回銮。紫宫快乐。"}