{"id":"238591","title":"次韵刘养源见寄二十韵","dynasty":"宋代","author":"高斯得","text":"山寺传好语，盈耳欢声腾。侧闻新天子，有意绥蒸蒸。金鸡肆大眚，民散蒙哀矜。诏书日夜下，合沓来凌兢。访落首鲐背，导谏延龟朋。讲习召遗席，轺车聘才能。官簿还故邸，孝思齐定陵。宛如春气至，顿释朝霜凝。神龙妙嘘云，妖狐疑听冰。维今万秕政，欲言何可胜。安得批肝血，排云叫觚棱。崇兰变成艾，春鸠化为鹰。贪夫野外贙，善类风中灯。百壬各自媚，两如偏见赠。盈庭苍玉佩，绝响朱弦绳。愿我圣明后，金台择先登。昭苏聩聩听，凌厉高高层。阴霾半夜駮，日月高衢升。吾侪老畎亩，鼓腹歌不兴。齿发已自料，息翅甘冥鹏。"}