{"id":"815029","title":"汪雅堂召同张竹虚德生、戴桂山、家晴峰登九仙山，游积翠寺。时雅堂将之台湾，余当入都，赋别","dynasty":"清","author":"姚瑩","text":"西风栏槛雨霏霏，城郭苍茫山色微。江带滩流趋海静，鸟寻村树破烟飞。诸罗荔熟君方去，投子钟残我未归。寄语同袍群将吏，几时谭笑解征衣。楼船横海意如何，兰若登临气欲磨。白水穿云明鹭羽，青松当槛老鹰窠。山空始觉心无定，僧少微嫌梵亦多。壁上应真能作證，优昙华里客经过。"}