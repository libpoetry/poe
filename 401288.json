{"id":"401288","title":"三株媚  木芙蓉用梦窗韵和庞石帚","dynasty":"民国末当代初","author":"吴则虞","text":"云阶曾见惯。对重逢琼娘，古欢何限。索绪追凉，怕万妆争妒，背人梳浣。倒影楼台，红半压、阑阴虬蔓。恁是伶俜，还避珠丛，去莺来燕。消息仙城初断。记手种鸦锄，稚株人短。换土霜根，甚梦瘦虫天，蚁槐荒宴。老色西风，秋易倦、芳心难变。化作龙香，洒入鱼笺恨满。"}