{"id":"812202","title":"俯江亭秋眺","dynasty":"清","author":"朱尔迈","text":"金鸡岭接汶江滨，曾说当时物色新。花下醉归珠勒马，月中歌送玉楼人。荔枝香熟蛮方雨，橦布温生汉殿春。回首那堪兵甲后，白荆黄葛乱青磷。北风一夜度沧洲，龙马江光抱日流。北引荒荒蛮树直，东连淰淰楚云浮。几年壁垒分天堑，万国舟车阻上游。草野无人收战骨，黄沙不散铁衣秋。"}