{"id":"1127043","title":"庭坚得邑太和六舅按节出同安邂逅于皖公溪口风雨阻留十日对榻夜语因咏谁知风雨夜复此对床眠别后觉斯言可念列置十字字为八句寄呈十首","dynasty":"宋","author":"黄庭坚","text":"鹄白不以乌，兰香端为谁。外家秉明德，晚与世参差。乖离岁十二，会面卒卒期。何言灊丘底，玉稻同一炊。沧江渺无津，同济共安危。四海非不广，舅甥自相知。孔鸾在榛梅，鹪鹩亦一枝。千里同明月，相期不磷缁。少小长母家，拊怜辈诸童。食贫走八方，略已一老翁。不能成宅相，颇似舅固穷。何以报嘉德，取琴作南风。德人心寂寥，立朝实庄语。虎节坐山城，孤云犹能雨。文章被甥侄，孝友谐妇女。偃息一亩宫，植梅当歌舞。江都克家才，万卷书插架。愿言渠出仕，从舅问耕稼。谁云濒老境，此子即长夜。归欤淼前期，莳橘锄甘蔗。曩窥涉世方，白驹且场谷。平生漫岁晚，志尚向山木。返身观小丑，真成覆车犊。否臧太磊磊，从此更三复。负薪反羊裘，爱表只伤里。补纫虽云工，岁晏安可恃。洗心如秋天，六合无尘滓。浮云风去来，在彼不在此。阿髯学升堂，干母思靡悔。文成艺桃李，不言行道兑。阿苏妙言语，机警欲无对。子姓何预人，兰玉要可佩。解衣卧相语，涛波夜掀床。十年身百忧，险阻心已降。涉旬风更雨，宿昔烛生光。衾帱无端冷，明月一船霜。亲依为日浅，爱不舍我眠。教我如牧羊，更著后者鞭。得邑迩梅岭，开花向春妍。碌碌幸苟免，称觞大人前。"}