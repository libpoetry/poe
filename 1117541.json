{"id":"1117541","title":"次韵和师稷清明怀乡之什","dynasty":"宋","author":"邹浩","text":"扫尽人间冰雪寒，鱼龙鳞甲动斑斓。向来协气无踪迹，从此氤氲满世还。眼里飞蝇日夜侵，对时宁复壮年心。故人把手知难遇，强起禅冠插旧簪。天路幽禽暖颉颃，芝兰抽砌叶初长。自怜骨立风光里，勉向原头泣奉尝。春声入鼓晓鼕鼕，春色盈花晚更红。陶冶东君了无意，一时分付与晴风。冥心无物契毗耶，触处俱为剡水涯。却怪年来被春恼，逢人不觉叹浮家。青鞋布袜水云乡，胜践曾同物外忙。欲寄沃州双泪去，松阴高冢是星郎。南明山下枕清流，胸次尘无一点留。只恐少微黄色动，终然来作济川舟。高水笼轩翠作行，枕书閒听雨浪浪。别来一念终难灭，犹得追论几席傍。观象悬知岁有成，通宵格泽照天明。馀生饭饱无它事，坐看纷纷万物情。三元甲子几回旋，前日沧溟今甫田。惟有交情似春寿，蟠桃花里自年年。"}