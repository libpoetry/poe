{"id":"821809","title":"忆旧游 和清真","dynasty":"清末近现代初","author":"汪东","text":"记青楼拥髻，绣槛围歌，同赏镫宵。渐遏行云住，认珠帘半揭，雾彩飘萧。旧情顿怯秋暮，风起月光摇。任字划炉灰，杯倾市酒，暖意潜消。迢迢。盼佳会，有步锦迎春，花下连镳。时节频堪转，怕雕梁尘涴，双燕难招。断魂更拟飞逝，沧海不成桥。怨几度栽桑，瑶池未熟千岁桃。"}