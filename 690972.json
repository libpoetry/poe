{"id":"690972","title":"呈周邑侯","dynasty":"明","author":"李之标","text":"清秋仙舄去还来，分得君王露几杯。散入人间皆雨化，惊闻天上忽春回。弦歌径逐琴声远，桃李争迎辇路开。却望旧时听政处，阴阴竹树莫辞培。双凫飞出未央宫，再入河阳花县中。露浥金茎成澍雨，人游化日荡春风。甘棠满地遍留荫，桃李何年自作丛。樗散独惭叨国士，子云还许赋河东。"}