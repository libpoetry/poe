{"id":"834878","title":"琐窗寒 盆山","dynasty":"清末民国初","author":"何振岱","text":"缩华为峰，剪淞作水，小盆春聚。嵌空壁立，也似俯窥洲渚。爱轻盈、海棠淡红，苔坳乍湿前宵雨。看游鳞绕石，洋洋便抵，寒沧孤屿。江浒。曾经处。记雨点金焦，危楼悬树。凭舷远瞩，依约方瓷堪贮。算大千、世界微尘，休论芥子须弥柱。只难忘、听瀑开先，洗头寻玉女。"}