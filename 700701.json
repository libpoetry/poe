{"id":"700701","title":"题画五首","dynasty":"明","author":"屠滽","text":"爱是垂杨嫩绿齐，放舟晴日弄春溪。沧浪自唱无人和，飞过水禽能一啼。碧水丹山映杖藜，夕阳犹在小桥西。微吟不道惊溪鸟，飞入乱云深处啼。临水人家竹树中，只因孤屿水船通。当门细荇牵微浪，绕屋藤花落软风。水次人家似瀼西，参差竹树路俱迷。溪翁兀兀不出户，日午饭香鸡正啼。独坐树根无一事，清风满袖作微吟。夕阳好在秋水外，日阁远山还未沉。"}