{"id":"693127","title":"老年三病 眼花","dynasty":"明","author":"沈周","text":"转费揩摩转减光，苦无障翳只荒荒。俛眉作字仍虚画，触鼻看书反差行。盖幅鲛绡花懵憧，隔重云母月微茫。从前了了都休说，青白甘输与阮郎。苦无聊赖坐新聋，终日腾腾兀兀中。著味笑堪陪座客，劖分痴好作家翁。跳江昨夜安秋枕，堕叶明朝问朔风。非是是非还自有，我无闻听便应空。风袭虫攻两祸端，左车淰淰载梅酸。舌都无恙先输敝，唇未云亡莫罪寒。送药亲朋徒说效，劝餐儿女不知难。老年饮食非轻事，又差今年醉牡丹。"}