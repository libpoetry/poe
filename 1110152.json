{"id":"1110152","title":"和陈图南州学石柱题名之作三首","dynasty":"宋","author":"吕陶","text":"方柱镌题谁厌频，三年还见一番新。姓名已载推前达，行列犹虚待后人。清世云霄如坦道，壮夫思虑惜青春。琼瑶定得连城价，至鉴从来不贵珉。雁塔题名故事存，泮宫镌柱又增新。十行诏下方求士，千佛经中定有人。锦绣燐斌涪水画，风雷变化集英春。公卿皆向此途出，岂待区区佩瓀珉。匠氏磨砻用力勤，先生序引亦清新。尺书已报泥金帖，丹字仍题衣锦人。桂籍共誇亨有路，泮林无倦诵于春。东川素与西川敌，又见荣名上翠珉。"}