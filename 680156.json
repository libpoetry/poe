{"id":"680156","title":"美女篇","dynasty":"明","author":"陈政","text":"南州美女娇如花，天然艳质轻铅华。脩眉皓齿鬓学鸦，步摧压鬓金凤斜。琼瑶肌肤绝纤瑕，绣裙锦袂蒸云霞。腰悬双佩首六珈，吐词芬馥如春葩。移莲延伫当窗纱，碧天云门见姮娥。容仪窈窕信莫加，道傍观者生咨嗟。行人或过犹回车，媒氏通好何纷拿。玉帛不备当奈何，托身愿得良名家。鸾箫双吹成配嘉。主君中馈为调和，百年燕婉期无它。"}