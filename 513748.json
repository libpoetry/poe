{"id":"513748","title":"月夜渡清流关","dynasty":"明","author":"程敏政","text":"壁立万仞清流山，横截万古清流关。人间险固不可少，老天生此青孱颜。平生细读五朝史，柴郎亦是奇男子。斩关缚取二将军，点捡真人入驱使。我来吊古当穷冬，阴崖草木号天风。当时战处杳无迹，惟有明月留山中。圣代车书会同久，此地无劳置官守。长歌一曲下关来，夜市还沽酿泉酒。"}