{"id":"685688","title":"集米仲诏湛园分得松关花径戏作长歌二首 松关","dynasty":"明","author":"邓云霄","text":"巨灵驱山作平地，徂徕移在名园里。倒茑垂萝倚牖翻，夜夜波涛聒人耳。龙鳞马鬃浩呼汹，萧森转觉秋原空。有时风静横挂月，鹤梦渐醒露华发。残钟远磬度林迟，坐来谡谡凊肌骨。换骨求仙待■苓，更携灵笈阅丹经。叩门恐有赤松子，为报云关且莫扃。乘风一夜催春锦，帝女天孙忙不寝。晓来札札听莺梭，绀紫绯红千万品。石家步障座中园，香雨霏微乱扑衣。风枝露芷争相倚，照槛凭轩矜百媚。曾迷下蔡惑阳城，好倩游蜂作花使。径底淹留日易西，从来桃李自成溪。主人已诧花生笔，上客何妨醉似泥。"}