{"id":"687643","title":"游罗浮三首","dynasty":"明","author":"孙蕡","text":"白鹤峰头春暮时，水帘洞口苍庚飞。千林锦树化红雨，百道玉虹穿翠微。神朝帝阙鹤为骑，灵语仙坛霞作衣。坐怜佳致恼魂梦，应觅真人扣息机。四百峰峦列海图，飞云绝顶敞玄都。丹砂五色时光焰，紫翠中天半有无。观里松株皆住鹤，山中竹叶尽成符。铁桥归去寻清赏，烂醉仙人白玉壶。四百峰峦拱御台，蕊珠楼阁倚云开。荔枝花落山鸠语，卢橘子生江燕来。黄野故居羊化石，葛洪丹灶锦为苔。仙游傥遂凌风约，羽服黄冠亦快哉。"}