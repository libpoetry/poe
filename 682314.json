{"id":"682314","title":"送夏均礼之京二","dynasty":"明","author":"乌斯道","text":"归来朋旧晓星疏，只过东村水竹居。老气竟消双目暗，足音还冷一年馀。绝怜风月寻常酒，宁问江山咫尺书。况是送君天上去，柳边空为立踟蹰。采芳终日水云乡，岂料天书落耿光。玉气久曾冲碧汉，钟声今复起清霜。莺随野馆穿林语，花近仙舟隔幔香。此去莫迟春日路，凤鸣先已在朝阳。"}