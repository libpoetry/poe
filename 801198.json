{"id":"801198","title":"度翚岭","dynasty":"清","author":"郑江","text":"新安僻一隅，崖谷莽相围。寒雨度翚岭，悄然徒御悲。匪悲道路险，疲氓寒无衣。祗役我之分，劳民毋乃非。既不能重趼，复不奋翅飞。民劳岂得已，王程不可违。酬民以价直，几为吏橐肥。诘问得其情，惩吏乃用威。疲氓感我意，绕座涕洒挥。民情大可见，岂愿咸其腓。劳劳道路间，志在救朝饥。饥寒苟不恤，焉用长吏为？"}