{"id":"468077","title":"苍溪吟草  参观元坝镇将军村、陵江镇玉女村","dynasty":"当代","author":"蔡淑萍","text":"来访将军玉女村，粉墙青瓦绝纤尘。梨花树下翁迎客，犹识当年旧使君。非从世外访桃源，屋舍田畴果木环。记得当年风雨里，故园无此好溪山。风雨千年剩此亭，斜阳短碣不胜情。眼前山水皆诗意，工部清吟何处听？青青磐石立江干，遥忆公曾此放船。惜我今来春欲尽，一弯瘦水不看看。拔地擎天霜叶青，偏教妩媚眼中生。只因曾识放翁面，金铎鸣如军乐声。石室深幽嵌半山，镌书刻画走云烟。主人遗我灵泉水，冰比清莹露比甘。"}