{"id":"171426","title":"赠医士陈国器","dynasty":"宋代","author":"杨炎正","text":"君不曾三折肱，又不曾九折臂，海内行翳称寡二。活人无数不言功，随处得钱供一醉。道是宋清君不是，道似洞宾君不似。萧然蓝缕一乌巾，唤作医家湖海士。观君用药如有神，问君传方殊不秘。胸中活用三八法，二十四证无不治。痔兮痔兮果何物，我老甯堪尔为累。五翳十手疗不得，直待君来乞良剂。病根一去不留残，胜似并州剪刀利。"}