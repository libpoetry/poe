{"id":"433438","title":"癸亥十二月十八日淩晨置酒奉宴太夷先生赋呈六绝句","dynasty":"近现代","author":"黄浚","text":"一世沉沉恋夜行，朱门冻骨对纵横。独呼卯酒先群动，要遣人间识启明。湛卢去国十三年，驼陌重经恨万千。不为侵晨憎速客，高楼残夜久无眠。拊海吞江剩一楼，未衰犹可著兜牟。神京狐鼠浑如昔，残腊何因此少留。咫尺东华记马蹄，玉音问答梦今迷。悬知每饭终难忘，破晓来供感旧题。瞳旭窥窗酒半酣，未应末座得何戡。坐中却有贞元士，解作开天菊部谈。四海微闻讯鬓霜，谁知平旦气堂堂。琴边别泪非吾意，看取挥戈唤鲁阳。"}