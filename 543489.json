{"id":"543489","title":"乙未秋邂逅梅生泰符把臂甚昵同观涛江上别去未几则闻生病且殆俄闻生竟不起矣余再入武林检敝箧得生手书屡纸不胜山阳邻笛之怆爰赋二言投宛溪之上以吊之 其二","dynasty":"明","author":"胡应麟","text":"流光不相待，倏忽三岁久。郁郁上东门，春风五杨柳。端居感离索，念子成老丑。何图羽翼乖，丧我同心友。玉树埋地中，垂杨几生肘。发函见君书，洒泪湿蓬牖。天运阻百六，词人厄阳九。劲风扫飞藿，弱质复何有。伤哉大国赋，默默如渑酒。遗篇烂金石，为汝藏二酉。千秋宛溪上，不愧朗陵叟。"}