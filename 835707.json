{"id":"835707","title":"玲珑四犯 寒砚","dynasty":"清末民国初","author":"陈锐","text":"鸲眼凹深，记淡墨题诗，花气熏昼。几日霜毫，吟案冷铺毡绣。呵手坐费摩挲，祝片石、暖云生酒。甚泪蟾、铸就相思，空盼泮冰时候。十年磨铁波纹皱。照方池、寸心灰勾。冬烘苦被儿童笑，短箧随人后。谁拭半面冻尘，曾貌写漳台春瘦。且莫教焚却，乘醉也，一濡首。"}