{"id":"751756","title":"胡寅谷内弟善饮赠以酒券以诗见报即和原韵","dynasty":"清","author":"张仁黼","text":"东京擅风节，俊及与顾厨。降而毕阮辈，烂醉卧酒垆。文藻奚足贵，彩禽尾毕逋。尔我道义洽，促膝爱蘧庐。高谭揖管葛，论文薄三苏。精研治民术，平衡披王符。嬉今而骂古，腐儒有何辜。华颠嫚如昨，霜雪洒头颅。君方谢秉铎，我久滞瀛壶。君文涵万有，我智辨之无。性只分狂狷，才亦判腴枯。君抚宓子琴，我啖乐正餔。我歌君且舞，轩乎其鼚乎。楚些慨以慷，妃豨和噫恶。"}