{"id":"491691","title":"林之乌美建昌黄节妇","dynasty":"明","author":"刘崧","text":"林之乌，尾毕逋，雌雄在树声相呼。一朝雄死雌不去，衔食自哺巢中雏。雏成生羽翼，教之慎出入。出巢不似依巢安，上有鹰鹯下沾湿。林阴阴，风颵颵，东家火起焚其巢。巢空叶枯霜露冷，覆翼其子鸣咬咬。雏今老苍自飞止，慈乌端居为雏喜。衔草作巢巢更高，白头未遍慈乌死。见者共叹息，羡尔林之乌，妇中贞节谁与俱。独不见海昏罗田都黄氏，一子之母旌门闾。"}