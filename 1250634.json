{"id":"1250634","title":"题李西山古木图","dynasty":"元末明初","author":"宋濂","text":"营丘云昏朔风急，老蛟堕地作人立。震雷怒电破杳冥，山鬼野狐皆夜泣。李侯城南射虎归，手裂生绡吞墨汁。狂呼袒臂写此图，云雾晦冥元气湿。回看荒原万枯树，颜色惨澹神尽戢。乃知妙夺玄化功，庸史如林岂能识。当时二李如二龙，俊气英声动都邑。百年灾变不须臾，骥去图存安可絷。君不见风流人物今已徂，岂特丹青绝代无。"}