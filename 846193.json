{"id":"846193","title":"齐天乐 寿碧涧三月初一","dynasty":"宋","author":"无名氏","text":"百花香里莺声好，晴日暖风天气。诗境春融，壶天昼永，今日祥开弧矢。疏帘约翠。想歌遏行云，暖薰沉水。羽扇纶巾，寿星因甚降尘世。那堪流觞节近，一樽相庆处，何用辞醉。管领溪山，平章风月，从此身心无累。明年此际。愿添个孙枝，伴君娱戏。举案齐眉，更同龟鹤□。"}