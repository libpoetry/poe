{"id":"99976","title":"异鹊·昔我先君子","dynasty":"宋代","author":"苏轼","text":"昔我先君子，仁孝行於家。家有五亩园，么凤集桐花。是时乌与鹊，巢*可俯拏。忆我与诸儿，饲食观群呀。里人惊瑞异，野老笑而嗟。云此方乳哺，甚畏鸢与蛇。手足之所及，二物不敢加。主人若可信，众鸟不我遐。故知中孚化，可及鱼与豭。柯侯古循吏，悃愊真无华。临漳所全活，数等江干沙。仁心格异族，两鹊栖其衙。但恨不能言，相对空楂楂。善恶以类应，古语良非夸。君看彼酷吏，所至号鬼车。"}