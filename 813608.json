{"id":"813608","title":"咏史五绝句","dynasty":"清","author":"李锴","text":"八百诸侯自会同，戎车载主白旄东。海滨二老嗟安在，薇蕨青青暮雨中。风扫寒云紫塞开，长城雪后白成堆。自伤老眼昏尤甚，疑是秦人骨未灰。白马雕弓气岸然，秋风射虎南山边。匈奴十万愁飞将，慎莫相逢醉尉前。邺城烟草镇漫漫，兄弟操戈六郡残。不信卢龙古边塞，一时有路入乌丸。渔阳羯鼓声惨悽，一曲霓裳万马嘶。剩有剑门西岭雪，年年常待翠华西。"}