{"id":"247623","title":"渡江云·题寂园九老图","dynasty":"现代","author":"朱庸斋","text":"沧江回短梦，旗亭丝管，容易换劳商。朅来觞咏地，露草烟丛，芳物费评量。婪杯莫惜，趁西风、好避愁乡。谁复怜、厌兵乔木，满树总斜阳。堪伤。先秋桐叶，未雪梅枝，信难凭孤赏。空结念、后期寒艳，往日幽香。画图不入兴亡局，甚年年、绀碧荒凉。休省识、故园几阅繁霜。"}