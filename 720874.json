{"id":"720874","title":"点绛唇 绿荫","dynasty":"明末清初","author":"尤侗","text":"梦破帘开，隔墙谡谡风声乱。徘徊池畔。绿影浮波面。闭鸟藏花，收拾春光暗。遮不遍。新愁一段。缭绕天涯散。新绿排衙。问伊何事轻妆卸。夭斜顽耍。惹得黄鹂骂。无主东风，来去随他罢。怜今夜。落红偷嫁。同宿雕栏下。空谷佳人，淡红衫子天然艳。风清露浅。脉脉凝啼眼。恰似伤秋，倚徙湖山遍。怜谁伴。重帘不捲。有个人肠断。梦草凄凉，汉宫遗下搔头玉。淡妆素束。一顾倾红绿。清露晨流，仿佛香盈掬。娱幽独。广寒留宿。疑舞霓裳曲。"}