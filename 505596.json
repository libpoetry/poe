{"id":"505596","title":"竹坡辞为汤公子赋","dynasty":"明","author":"唐之淳","text":"繄坡陀兮岩谷，荫蒙茏兮脩竹。月湛湛兮照夜，烟冥冥兮升旭。坡之人兮相羊，依密荫兮开洞房。剪春箨以为冠兮，制秋云以为裳。截高枝以为竿兮，钓溪流之鲤鲂。窍玲珑以为管兮，集高台之凤凰。凤凰兮来下，食有鱼兮饮有醑。挺持节兮养幽素，坡之人兮受天祜。"}