{"id":"993871","title":"鹿角","dynasty":"宋","author":"章甫","text":"呦呦鸣鹿群，适意在林薮。泉甘草丰茂，多力故能走。一朝触祸机，竟死谁人手。割鲜登鼎俎，刺血置杯酒。犄角未易弃，煮胶方术有。汲江为浸渍，七日去粗垢。大候三伏时，煎熬必罂缶。色作琥珀红，坚重如琼玖。补阳遂强骨，轻健还堪久。杀身虽可怜，仁实存身后。功能利生人，死且垂不朽。悠悠肉食辈，亦愧此鹿否。"}