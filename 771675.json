{"id":"771675","title":"绿意·妍红坠香，玉簪香叶，閒庭偶步，得此阕","dynasty":"清","author":" 裴维安","text":"风铃梦觉。又麴尘吹晕，芳事无著。万点閒愁，一束相思，情根瘦与谁托。油云丝雨秋人感，漫问取、春阴池阁。卷画帘、稠绿侵衣，忍忆去年花落。还记吴姬鬓好，露香润素手，钗钿曾约。惯折花枝，数到琼英，镜里销魂梳掠。伶俜偎趁鞦韆影，算碧玉、年华犹弱。可半庭、锄色青青，冷入亚红阑角。"}