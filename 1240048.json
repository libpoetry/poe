{"id":"1240048","title":"咸阳宫行（并序）","dynasty":"元末明初","author":"张羽","text":"百二山河象祖力，六雄仰关不敢敌。金人十二高峥嵘，天下甲兵从此息。天子晓御咸阳宫，楼阁高低复道通。十石之钟万石虡，遥闻天乐在虚空。宫车隐隐春雷起，渭川晓涨胭脂水。六宫粉黛谩如云，不救明年祖龙死。荣华奄忽何可论，千门万户无复存。遗墟久被民家占，四望空余瓜蔓根。行人为问瓜田老，地上挥锄休草草。荆轲昔日猛如狼，曾来此地见秦王。百夫之勇犹披靡，汝今搪突何敢尔。"}