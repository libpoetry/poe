{"id":"1250674","title":"十一月七日出南城别陈三检讨","dynasty":"元末明初","author":"王祎","text":"穷冬朔风怒，冰霰满城闉。淩晨策我马，言送同心人。为问将安之，南辕返江津。关河岁已晏，胡不少逡巡。才高世所疾，时昌命逾屯。鹦鹉偶作赋，毕方亦遭文。天地亦云广，宁不容子身。子穷非我忧，道在志须伸。所忧犯霜雪，此行多若辛。平生离别泪，为子一沾巾。相期有后日，去矣复何论。"}