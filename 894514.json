{"id":"894514","title":"谷城主簿王崇者少得养生禅寂之道中年弃官入汉阴武当之间邈与世绝又有吴人山者自远携母与王同隐时余方贫病慨然慕之因为诗代书以寄二子且托王寻耕钓之地相与迩者并以叙怀云","dynasty":"宋","author":"宋庠","text":"余本丘壑人，失计蹈尘网。轩冕忽缰锁，风波若流荡。高羽颠宏罗，奔骖偾归鞅。众伪缘境滋，千忧共身长。进乏汗马劳，居畏濡鹈赏。力命频遘迍，幽忧思独往。闻君集汉阴，遁世久忘象。因溜为鸣琴，凭岩作烟幌。复有延陵季，亦善南趎养。筑宇近亲仁，耕田或歌壤。且言挂瓢处，一径扪萝上。杳若御风游，萧萧骨毛爽。芝朮纷异苗，麇鼯结幽响。老木森千寻，丹藤垂百丈。洞谷答啸歌，云霞代邻党。咨予倦游者，缅邈期真赏。之子幸我怜，试烦剪幽莽。傥获蜗牛居，即谢海禽飨。时从渔父鱼，聊植仙人杖。渐脱区中缘，永托无生奖。"}