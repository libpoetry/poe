{"id":"1119415","title":"春日客中二首","dynasty":"宋","author":"陈造","text":"平时谩说醉为乡，对景今如石作肠。老去犹兴客中叹，春来刚制酒边狂。露桃烟柳为谁好，蜂蜜燕泥徒自忙。红紫打围歌笑地，暮年多感怕思量。芳时已叹鬓毛斑，何况栖栖客路间。杯酒故人千里隔，锦囊著语一春闲。燕莺飞处频回首，桃李香前合厚颜。昨夜东风贷庭竹，少容归梦到家山。"}