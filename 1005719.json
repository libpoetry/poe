{"id":"1005719","title":"十二月初六日龟藏夜坐有感","dynasty":"宋","author":"舒岳祥","text":"厉厉岁于迈，栗栗风向遒。老骥倦长坡，卧樵如罢牛。时时一长吁，惭与蝼蚁俦。高鸿志万里，矰缴非所忧。胡为苦哀鸣，失类中道休。壮士今则已，偃仰搔白头。读书有分限，眼暗志未酬。转蓬从风起，直上晴空游。流星下至地，化石空山幽。升沉亦何常，念此涕泪流。"}