{"id":"810938","title":"感皇恩二首","dynasty":"清","author":"王时翔","text":"寒色乱昏鸦，小窗人醉。袖捧金钗拥衣睡。几条凉月，闲共碧笼烟细。醒时眠不得、还重起。旧梦已遥，后欢难继。一点真诚感郎意。倚屏无语，残灯落灺红碎。只将鸳锦带、揩双泪。小阁俛澄湾，水窗低挂。团扇纱裙坐良夜。荷风消暑，叶叶清香无价。月明星影淡、银河泻。玉体易凉，冰肌生粟。的皪真珠露流乍。兰房深靓，背壁烛花将谢。被轻珍簟滑、金钩下。"}