{"id":"462739","title":"梁溪莳兰抵京游春，同人二邀芳酌以成欢晤。座假木樨地柳林居，值春宵一刻花气扑帘，因分“桃李春风一杯酒”句，又须文嵌酒意，得李字十八韵","dynasty":"当代","author":"幻庐","text":"闻君具区来，柳林倒著屣。君望长安街，卅里交旖旎。岂负赏春时，正催花鸟使。迎送有汪伦，深涨新痕水。复追游侠儿，尤慕云林子。人海俱茫茫，一见倾知己。愿足即刻閒，坐俟白云起。繁枝各不同，旧雨浑相似。主宾容促膝，相慰隔千里。声动伯牙弦，味兼饕餮簋。栏槛蕴藉人，温煦中和美。柔条漏钩辀，探座间红紫。奁月照夭桃，襟燕衔仙李。微粘片片泥，风坼玉兰蕊。入酿香百和，馀甘袭舌底。客舍杯更尽，吟鞭复南指。天涯别离愁，后期重遇喜。无为写歧路，儿女共沾纸。"}