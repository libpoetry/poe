{"id":"1108563","title":"自和二首","dynasty":"宋","author":"刘克庄","text":"□□□间不知裁，老思安能更夺胎。九制一挥嗟事在，重□双导系时来。拟营草具留连赏，莫放花神取次开。堪叹吾门今寂寂，过江曾有两抡魁。老子而今两鬓霜，未应痴绝泥禨祥。不能木末搴朝露，未免篱边嗅晚香。便合折来书卷畔，讵宜簪向宝钗傍。漫山千树方芽甲，肯信人间有早芳。"}