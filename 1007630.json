{"id":"1007630","title":"游东林寺","dynasty":"宋","author":"董嗣杲","text":"庐山白云拥，绝似兜罗绵。覆得丑好尽，何啻万万千。东林香炉峰，生在寺门前。山阴土脉润，草木鸣秋妍。意行梵庑旷，单下谁栖禅。主僧淮东秀，眉目棱棱然。谈麈自高蹈，往往来著边。我游欲结社，有愧远师莲。草堂流水环，遗像俨乐天。西风号万杉，趺坐青石颠。野老喜我陪，谈吟超极玄。上方僧谩多，多结粥饭缘。方且局诸妄，焉得安三椽。浮生忘有家，妙句知无传。尘垢送短日，风霜侵颓年。斜阳透西树，独支竹筇坚。钟鸣拟寻睡，酒至流馋涎。月上三笑亭，醉听渔家眠。"}