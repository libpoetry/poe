{"id":"431682","title":"战后重返宜城感赋","dynasty":"近现代","author":"刘凤梧","text":"离别江城八稔馀，重来风景与前殊。常从瓦砾寻门户，每向儿童问路衢。燕子争营荒旧垒，桃花独媚簇新居。临江欲度风波恶，伫听垂杨唱鹧鸪。桃李方期著手栽，故园无处不蒿莱。一春淫雨妨花事，五夜凄风撼烛煤。梦里尝愁蝴蝶化，客中惊听杜鹃哀。清明时节匆匆过，枉盼家乡燕子来。"}