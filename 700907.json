{"id":"700907","title":"于鳞子与子相元美过访共怀谢山人茂秦","dynasty":"明","author":"梁有誉","text":"三年卧燕市，几月隔漳河。汉署词人忆，王门病客过。乾坤信短褐，岁序送酣歌。他日卢敖杖，嵩丘访薜萝。如何千载意，不见一书回。白日风骚短，青山鬓发催。世情终汩没，贤达几蒿莱。狂忆羊何侣，应登铜雀台。宇宙何寥阔，斯人穷至今。交游四海意，去住百年心。兔苑迹空在，鹿门期可寻。词源甘计拙，衰白况知音。把酒情犹昨，风尘路渺漫。交深任朝野，名重有饥寒。花鸟愁边赋，山川乱后看。西园几游眺，景物岂长安。离别谁堪惜，艰危共怆神。白鸥江海狎，玄鸟岁时频。地迥韩陵暮，天空漳水春。无为岐路泣，老至逐时人。"}