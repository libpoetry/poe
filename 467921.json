{"id":"467921","title":"西藏八首 综述","dynasty":"当代","author":"程滨","text":"浮云如太古，流水似无源。命定三生石，经飘五色幡。牦牛时卧道，野马不知辕。千载常如此，人生只自繁。魔女缘心起，梵宫徒镇之。浮屠无圣骨，白雪泄蛾眉。佛火燃心焰，明妃幻妙姬。长行千里者，膜拜为阿谁。雪域浑无界，圣湖当有灵。病躯眠布帐，跣足弄沙汀。夜浪风将怒，暮云天欲暝。湖边惟剩我，为你看星星。戴月登峰黑，披云见日红。山颠人寂寞，沙畔影朦胧。为汝狂奔下，留余剧痛中。湖山回首处，吸海两垂虹。松下遇童子，言松千岁长。遥闻汉天子，群礼古蕃王。几度青山老，频年墨客狂。亭中博弈者，自谓是羲皇。有家皆傍水，无路不逢山。天净云皆冱，原高气自孱。树低牛可仰，草盛彘多閒。鲁朗林如海，乘桴不欲还。世外犹多梦，雨中常断魂。奇峰入烟霭，淡墨泼乾坤。一鸟鸣山满，繁花蘸水痕。已穷湖畔路，尽处是孤村。牛羊依静渚，峡谷漏长天。壁削三千尺，江流一两船。天公不作意，羞女半无缘。一屋临孤屿，何人正独眠。"}