{"id":"1143717","title":"苦热五首","dynasty":"宋末元初","author":"方一夔","text":"夏来樊圃隔阴晴，谁与天工管不平。一窟蛟龙时作怪，千年草木偶成精。政疑沙界熬焦釜，未倒银河洗太清。谁是苍生霖雨手，普将禹甸酿西成。绛节彤幢禦火精，世间那是水晶城。醉横蕲竹愁重醒，睡落齐纨惜屡惊。家口飞蚊儿女语，乡心过雁弟兄情。更阑谁撼千章木，误作连床夜雨声。午醉醒来濯碧泉，水亭况是晚凉天。横眠莲叶半晞发，静对杨枝双袒肩。蹇蝘声乾林更静，碧梧阴转月初圆。茶瓯更试纤纤手，不仗清风送玉川。六龙无计驻双丸，壮志摧颓似倒澜。万里不成游客梦，半生祇办腐儒餐。谁怜打草衰麻答，不羡画松杨契丹。世上纷纷誇秃发，到头那肯着南冠。六月红云不肯移，清心自合胜炎曦。云根斲药移松骨，石罅分泉插木皮。未用冰蚕来海峤，坐看冻蚁走蛾眉。人间寒暑相催迫，待寄东溪万缕丝。"}