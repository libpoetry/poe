{"id":"1048224","title":"暮夜还家得清叟所留二诗因以谢","dynasty":"宋","author":"韦骧","text":"暑云结雨殊蒸郁，骑马天街尘土沕。汗渍巾冠溜墨珠，两目昏眵睛忽忽。入门下马意歘纾，一派清风偶飘拂。豁然自喜方自疑，短轴碧笺僮捧出。开卷知为清叟诗，濯热蠲烦一何疾。清叟之诗豪且丽，笔力滂葩少俦匹。上篇首吟东府西壁之画竹，彷佛龙孙见奇质。继言手植湘川斑，一一琅玕露萧瑟。次篇追忆钱塘西湖之荷花，十里红香梦难必。形容摸写极纤妙，造物无心为之屈。繄余何幸并获观，冰饮玉壶清澈骨。须臾狂霔轰雷车，至宝似难安陋室。欲还却记古人言，在处护藏宜有物。且摅鄙思酢所贻，无以续貂还见诘。"}