{"id":"846592","title":"惜奴娇 其一 曲破","dynasty":"宋","author":"无名氏","text":"春早皇都冰泮。宫沼东风布轻暖。梅粉飘香，柳带弄色，瑞霭祥烟凝浅。正值元宵、行乐同民总无间。肆情怀，何惜相邀，是处里容款。无算。仗委东君遍。有风光、占五陵闲散。从把千金，五夜继赏，并彻春宵游玩。借问花灯，金琐琼瑰果曾罕。洞天里，一掠蓬瀛，第恐今宵短。"}