{"id":"920324","title":"和子由苦寒见寄","dynasty":"宋","author":"苏轼","text":"人生不满百，一别费三年。三年吾有几，弃掷理无还。长恐别离中，摧我鬓与颜。念昔喜著书，别来不成篇。细思平时乐，乃为忧所缘。吾从天下士，莫如与子欢。羡子久不出，读书虱生毡。丈夫重出处，不退要当前。西羌解仇隙，猛士忧塞壖。庙谟虽不战，虏意久欺天。山西良家子，锦缘貂裘鲜。千金买战马，百宝妆刀镮。何时逐汝去，与虏试周旋。"}