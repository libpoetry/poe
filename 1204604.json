{"id":"1204604","title":"满江红 送郑鹏南经历赴河东廉访幕","dynasty":"元","author":"刘敏中","text":"宿酒初醒，秋已老、故人来别。情味恶、从前万里，不堪重说。大抵男儿忠孝耳，此身如叶心如铁。但始终夷险要扶持，平生节。湖海气，诗书业。霜雪地，风云客。问而今月旦，果谁豪杰。君去还经汾水上，依然照见齐州月。怕相思、休费短长吟，生华发。"}