{"id":"764980","title":"贺新凉 至毗陵谒纪光韩郡伯，与曾青藜话旧，再叠秋水轩韵","dynasty":"清","author":"徐釚","text":"身似飘蓬卷。最难忘、雨萍风絮，饥驱愁遣。忆昔相逢燕市日，别泪今朝犹泫。来握手、芒鞋重茧。月黑城东射虎路，绕秋花、竹马欢非浅。参佐重，谋猷展。多君倚马才名显。笑微躯、平津才扫，又寻卢扁。回首软红尘十丈，争似桃花鸡犬。捉鼻事、吾知其免。美酒兰陵应共醉，念黑貂、裘敝还须典。凭夜话，西窗剪。"}