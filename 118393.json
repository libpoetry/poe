{"id":"118393","title":"徐孺亭·徐君郁郁涧底松","dynasty":"宋代","author":"苏辙","text":"徐君郁郁涧底松，陈君落落堂上栋。涧深松茂不遭伐，堂毁栋折伤其躬。二人出处势不合，譬如日月行西东。胡为宾主两相好，一榻挂壁吹清风。人生遇合何必同，一朝利尽更相攻。先号后笑不须怪，外物未可疑心胸。比干谏死微子去，自古不辨污与隆。我来故国空叹息，城东旧宅生茅蓬。平湖十顷照清庙，独书徐子遗陈公。二人皆合配社稷，胡不相对祠堂中。"}