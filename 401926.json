{"id":"401926","title":"杂诗三首用鲁迅韵 有赠","dynasty":"民国末当代初","author":"聂绀弩","text":"精神奴隶人谁有，战斗主观论末端。留尔头颅为活鬼，亏他面目似灵官。岁朝除夕贫多嘴，狂热浩歌老中寒。诗以穷工将杜甫，名须死著岂方干。华盖运交尔自求，乾坤何只两三头。酒逢知己千杯少，泪倩封神三眼流。凉水泉边同饮马，完山顶上赛吹牛。于君鲁迅堪称寿，才得四旬又一秋。知是秋时是夏时，风方片片雨丝丝。普天下士骄红日，八五零场拨白旗。万烛风前齐有泪，何人笔下敢无诗。一场冬梦醒无迹，依旧乾坤一布衣。"}