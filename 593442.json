{"id":"593442","title":"马文庄公挽词","dynasty":"明","author":"欧大任","text":"黄阁丝纶重，丹衷日月新。三朝劳大老，一代识名臣。昔入金銮直，曾分翠釜春。抡材收杞梓，教胄藉陶甄。周雅菁莪盛，尧年雨露匀。南宫司礼乐，东省领冠绅。相以阿衡贵，班今力牧邻。重华咨四岳，北斗贯三秦。日切岩廊地，天扶社稷身。诗书尊旧学，舟楫在斯人。忽报中台坼，俄惊大梦真。圣情频惨恻，朝士共悲辛。琬琰勋庸录，丹青想像辰。人知于定国，家有范纯仁。漫漶曾怀刺，瞻趋似饮醇。扫门长揖客，从此忆平津。"}