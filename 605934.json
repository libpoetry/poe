{"id":"605934","title":"屡丰亭有序","dynasty":"明","author":"卢龙云","text":"半亩荒园一径通，四面山气相冥濛。蓬蒿密拥一朝辟，独立虚亭草树中。见说亭成甘雨溢，是时忧旱意初释。主人默祷年屡丰，以此名亭义偏得。吁嗟洵美非其乡，斯人一去迷何方。四顾虚明堪徙倚，亭亭宛若鲁灵光。伊余继至及秋好，公暇看山豁尘抱。冬雪官梅树树花，春风桃李媚百草。去岁民间赖有秋，今年雨泽亦还周。有鸟枝头催布谷，家家南亩事锄耰。但令穑事年年足，圃暇农閒皆鼓腹。鸣琴不怍屡丰亭，处处同歌春酒熟。"}