{"id":"545235","title":"赋八诗后鄙怀不能己巳伏枕呻吟再成八律共前什计十六章辄命使者焚之几筵次公有灵当为我击节三神之顶浮一大白也 其五","dynasty":"明","author":"胡应麟","text":"紫绶金章白玉珂，风流谁柰使君何。文雄剩欲誇天宝，句好宁甘压永和。大斗十千倾绿蚁，崇台二八贮青蛾。名园一别空回首，满眼霜棱折芰荷。"}