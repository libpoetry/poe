{"id":"1067322","title":"闻彦光田舍遇火几焚其廪","dynasty":"宋","author":"谢薖","text":"睡龙未觉山泽枯，其谁濡幕待不虞。炎官弭节飞廉怒，小屋旋彻大屋涂。郁攸飞空百鸟噪，煇赫照树腾猿呼。绿林灰烬一瞬耳，况乃田父蜗牛庐。天公似惜诗人癯，约束风伯为回车。百神救廪鸟工往，不待绠缶浇焚如。尚令太瘦逢饭颗，幸未饥死同侏儒。怪奇敢追陆浑韵，吊贺不必参元书。作诗嘲诮供一笑，逢人举似应胡卢。"}