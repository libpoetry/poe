{"id":"644717","title":"次河南府梅花堂韵","dynasty":"明","author":"方孝孺","text":"前年停车汴水阳，郑公延我政事堂。是时梁园花乱发，游蜂乳燕春满墙。绿酒浮觞面玉白，绣衣耀座腰金黄。岂知造化不容物，俊杰俄为土中骨。重来访旧无一存，冠盖年华两飘忽。堂中遗迹伤人意，粉图素壁银钩丽。道广常怀济物心，数奇竟负匡君志。文章烂熳空自苦，政术廉平索谁继。官僚荐书嗟我迟，妻子思家归未遂。感此临风涕泪垂，出门上道风尘翳。西行境内五百里，到处逢人称善治。洛阳城中迎岁新，正思昔日梁园春。河南忽过张少府，意气还同郑老真。蜡梅盈庭花瑶璨，银烛照夜光璘珣。登高访古隘八极，劝酒笑谈惊四邻。我被虚名浪羁束，奔走皇皇炊不熟。明朝又渡瀍水西，行李再经烧栈北。丈夫会合当有时，各展忠贞报王国。"}