{"id":"117795","title":"雪中呈范景仁侍郎","dynasty":"宋代","author":"苏辙","text":"羁游亦何乐，幸此贤主人。东斋暖且深，高眠不知晨。开门惊照曜，舞雪方缤纷。繁云覆庭庑，落势一何匀。霏霺本无着，积叠巧相因。万类忽同色，九衢净无尘。园林开组练，观阙堆琼珉。虫书散鸟足，缟带翻车轮。远游浩千里，欲出迷四邻。谁言助春农，亦善欺客贫。赖我古君子，高谈吐阳春。方当庇华屋，岂忧无束薪。"}