{"id":"412475","title":"落花篇","dynasty":"近现代","author":"俞长源","text":"一事感酸辛，落花看成茵。朱颜无驻术，美景难长春。纸花永不谢，其奈无精神。眉目亦云好，或为泥塑身。木石本无情，斯能寿大椿。人生不满百，欣欣三五辰。过时日以槁，故者不复新。新为枝上琼，故作地上尘。少年岂不惜，春花亦自珍。惜珍徒尔为，代谢相依因。此恨万古恨，造物捉弄人。老聃久矣叹，谓为大不仁。回春我何加，空恋英缤纷。回风起曼舞，犹尚弄残芬。美人巳迟莫，公子不能言。"}