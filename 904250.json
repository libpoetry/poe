{"id":"904250","title":"读书","dynasty":"宋","author":"李处权","text":"西风吹雨来，濯此青琅玕。黄华媚幽独，秀色如可餐。我居适在野，门庭已荒寒。老屋四壁立，生涯堪鼻酸。向来颇好饮，无日无杯盘。而今废升斗，百忧何以宽。惟取架上书，拭几支颐观。伟哉圣贤旨，妙处言莫殚。如渴遇新汲，醒然开肺肝。因不求甚解，会心亦解颜。茫茫百年中，毁誉非一端。要知仁与义，多出贫贱间。相逢勉为善，世路良独难。谁能逐狂痴，凌竞趋险艰。何以易此乐，此乐居之安。"}