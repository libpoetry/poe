{"id":"866723","title":"题虎丘","dynasty":"宋","author":"冯时行","text":"海甸平无际，突阜如踞虎。杉松閟岩壑，殿阁焕藻黼。老眼凌云烟，吴会略可俯。昔游恍如昨，岁月不胜数。老矣惬重来，病倦喜欲愈。况复偕贤彦，清樽侑歌舞。高谈闻善谑，锦绣落英吐。篱菊粲佳节，山屐霁淫雨。蜀客万里外，艰虞棘肺腑。摧颓已无气，赖此作一鼓。却欲挽长江，快意洗天宇。且复置是事，秋风送归橹。"}