{"id":"1123652","title":"与李潭州椿寿翁五首","dynasty":"宋","author":"赵蕃","text":"荷橐上甘泉，居多政府迁。胡为抗章谢，而必退身全。自计虽良已，人贤讵舍旃。吾心故公尔，斯道合幡然。疏去良臣散，文兴大老归。能忘缪公侧，何有步兵几。暴虎无苛政，鸣冈览德辉。辈虽参落落，业且相巍巍。今代长沙帅，当年汉李膺。登门故未易，为御亦堪矜。嗜好虽章句，经营在斗升。青衫旧蓝缕，白发近鬅鬙。万里沅湘路，千年贾屈文。迹同探禹穴，心每望尧云。未说渺茫隐，长思矍铄勋。不应迷出处，四十畏无闻。日夜霜风急，东西客路昏。诗方学蛮语，病昔似文园。俯上辕门谒，愁干节制尊。顽疏宁自昧，剪拂望深恩。"}