{"id":"1204529","title":"沁园春","dynasty":"元","author":"刘敏中","text":"先自空疏，几载蹉跎，历绕湖江。甚如今却遣，官闲责重，茫然自愧，学陋言庞。鬓雪难消，君恩莫报，五鬼欺陵不可降。如何奈，强支撑病骨，独伴寒釭。心如孤旆高杠。但犹想茅斋对石矼。笑随身惟有，诗囊药里，打门谁送，酒榼羊腔。梦里笙歌，无名亭上，满眼春风四面窗。人如玉，看牡丹第一，芍药成双。"}