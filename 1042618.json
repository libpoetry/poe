{"id":"1042618","title":"今古路行","dynasty":"宋","author":"司马光","text":"出门道路多，纵横不我测。我今欲远行，须问曾行客。徐徐逢路人，咨问青松侧。客曰君何往，答曰游京邑。客乃指要路，而言行有益。古路虽大道，不如今路直。但行今人路，犹如假羽翼。彼客别我去，独自踟蹰立。为见今古路，无乃须差忒。今路足轮蹄，古路饶荆棘。欲行今人路，恐背古人迹。拟行古人路，今人笑迂僻。又拟不出门，奈有饥寒逼。哀哀于此情，悠悠苍天色。不避今人嫌，路须行古陌。古陌虽然远，且保无厥失。勉哉自勉哉，前古难知识。不复见杨朱，万古凝愁魄。"}