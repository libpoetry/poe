{"id":"274800","title":"中秋对月·天上闭圞月","dynasty":"清代","author":"李长霞","text":"天上闭圞月，人閒寂寞愁。蟾寒丹桂老，河淡白榆秋。明镜消银烛，清樽对白头。别离怜尔照，清景莫西流。千里同明月，离人几处看。形因多病改，书欲寄愁难。高露浮空气，疏花照夜寒。昔年同此乐，今夕路漫漫。前烛知宵永，添衣觉露滋。系檐蛛托网，栖树鸟馀枝。吟咏怜儿解，艰虞畏母知。谁惊一行雁，南北各天涯。"}