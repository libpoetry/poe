{"id":"633443","title":"白莲华颂三十三韵寿朱明府","dynasty":"明","author":"释今无","text":"莲花如雪映雪衢，千年一抽世所无。芰茎蔤叶七宝须，天风掣击如飞凫。众香骈附若奔趋，采而食之留身躯。紫红立变儿童肤，譬如玛瑙籍红氍。慧性光透如明珠，上下千岁事难诬。此花自与异花殊，草木之卉非根株。至人取譬晓大儒，心性皎洁即此乎。事物纷纭心力孤，譬如此花不出湖。此花一出事物徂，兀然隐几或据梧。当年葛令乞分符，金丹辛苦烧红炉。身轻鹤骨玉龙驱，不见此花终踌躇。南海朱侯得机枢，政成事暇日执觚。德泽润人若醍醐，掀髯对我如藐姑。几度烧香诵良谟，竹窗蓬窦锦云铺。王臣外护深庇吾，长至之后逢悬弧。为君说此如辘轳，视履考祥终不渝，此花千载生冰壶。"}