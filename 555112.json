{"id":"555112","title":"赠松楼玉上人歌和张坦斋韵","dynasty":"明","author":"黄仲昭","text":"上人风度温如玉，况复文雅超凡俗。闭户翻经戒行修，登堂见客容仪肃。有时泚笔临古书，有时引水浇新竹。或从泉石共徜徉，或与云月相追逐。老予借榻两经春，青眼相看情愈笃。校书永昼每烹茶，酌客清宵频剪烛。同袍幸有坦斋翁，时听清吟散烦燠。上人亦学参诗禅，讲论时时见心曲。修纂于今已毕功，分手将归故山麓。短歌一阕写离怀，回首南山烟树绿。"}