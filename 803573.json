{"id":"803573","title":"贺新凉","dynasty":"清","author":"邹奕凤","text":"何处迎秋月。落霞低、名香漫爇，絪缊引月。净扫药栏和竹径，检点今宵坐月。陈瓜果、窗前伺月。品竹弹丝还按板，倩歌喉、应节频吹月。云幕卷，初开月。翩跹鹤舞婵娟月。擘琼笺、百篇挥洒，分题赋月。一缕铛烟茶已沸，倾向清瓯劳月。看花气、缤纷拥月。羁旅正金陵，虎踞龙争，历尽千秋月。且痛饮，秦淮月。"}