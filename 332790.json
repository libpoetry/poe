{"id":"332790","title":"永遇乐·重阳前一日，祖文水明府召饮演囗种情剧","dynasty":"清代","author":"梁清标","text":"秋满长安，白云红叶，高堂挝鼓。丹凤城南，黄花筵上，预醉重阳雨。使君情重，招邀胜友，何似龙山欢聚。叹匆匆、软尘十囗，好景此宵留住。繁丝急管，烧残桦烛，一任玉绳低度。小部梨园，蛮靴锦罽，踏节金铃舞。当年红粉，生生死死，总被情多耽误。那知有、怆怀司马，青衫湿处。"}