{"id":"1077661","title":"琵琶亭","dynasty":"宋","author":"李纲","text":"去年假道浔阳城，扁舟夜泊琵琶亭。却忆当时醉司马，送客江头秋月明。今年谪官又重到，扫地乃缘蜂寇经。轩楹回首已不见，况欲更闻弦索鸣。西风萧萧芦苇响，月色下照江波清。秪应风月长不老，坐阅尘世犹流萍。我生多病苦忧患，未能忘世那忘情。移船相近夜悄悄，侧听疑有檀槽声。"}