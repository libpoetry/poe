{"id":"1113725","title":"次韵同院晚春","dynasty":"宋","author":"李正民","text":"病思愁肠叵奈何，新诗无复苦磋磨。欣闻郢客阳春曲，罢唱吴侬小海歌。幽径雨馀芳草绿，小园风静落花多。融樽正好酬佳景，休叹朋簪不我过。华年衮衮似江波，更被閒愁暗折磨。懒逐西园飞皂盖，却寻严濑听新歌。春光不为干戈减，花发长嗟风雨多。已束轻装增别恨，竹林高会阻经过。"}