{"id":"1219134","title":"仲春六日，辱陈敬初诸君枉顾，小饮敝楼，分得静字","dynasty":"元","author":"郑元祐","text":"葱肆不嗅荤，荜门惟习静。何此枉飞佩？诸君森相映。方惭乏词锋，安知堕语阱？酒杯浅于脐，楼居小如磬。敢云谐谑欢，遂忘跪跽敬。飞花落砚席，轻云拂麈柄。舍坐或屡舞，分题各成咏。莫非江海士，行应丘园聘。顾我拓飞蓬，更春不复盛。假如湛诚痴，何嫌宪非病？相会苟不乐，明朝雪盈镜。"}