{"id":"537112","title":"楚游歌赠顾季狂","dynasty":"明","author":"王世贞","text":"季狂两脚健于鹘，踏遍中原头未雪。归来细君席尚冷，揖予又作青山别。人生好游可柰何，洞庭潇湘秋欲波。秋风萧萧楚游子，若为楚舞吾楚歌。峨舸大艑向荆州，铜鞮女儿踏不休。宜城酒满三百斛，烂醉来登黄鹤楼。君莫问鹦鹉洲，滔天白浪谁能识。君莫问太傅宅，过头青草无遗迹。武陵桃花纵自春，其人往往多沈沦。羊家开府汝府主，有足那令驱避秦。兰台大王风，倏忽无定向。巫峡神女云，却堕沧波上。唯有衡岳赤，帝主祝融峰，太岳黑，帝主真武宫。呼吸神爽与天通，頫视尘世如蠛蠓。季狂子，遨游二帝间，其乐不可言。手持绿玉杖，夜叩黄金门。称渴求沆瀣，跪翻洗头盆。顾扫石壁，淋漓墨汁。搏弄元化，真宰为泣。季狂子，闻汝昔时游武夷，青鞋皂帽浓髭眉。醉骂紫阳师，尽挥橐中赀。众谓鹤背公，或云狐父儿。季狂子，丈夫踪迹毋太奇，太奇往往来人疑。何如还家共父老，看放黄犊春郊耔。"}