{"id":"687739","title":"承宿州守张兼素不远数百里过访坐我草亭数日于其别也诗以送之","dynasty":"明","author":"庄昶","text":"明日江沙到晚秋，见君还似见金牛。孤灯小榻聊三宿，白日青天又九州。今古有怀停酒盏，乾坤无语坐江楼。明良又是君臣会，凤鸟河图莫浪愁。叉手东风紫水涯，独将双耳洗黄埃。山中白酒偶然熟，此老青天何处来。浮世百年教我坐，老怀今日见君开。明朝匹马休回首，自古云台即钓台。"}