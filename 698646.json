{"id":"698646","title":"舟行三首","dynasty":"明","author":"夏良胜","text":"春江拥雪护行舟，舟上豪人自在流。樯尾无笼多去鸟，笔头有刃少全牛。杨州会里花呈瑞，宋子门前柳更愁。顾我关心名利上，何如莎草一眠鸥。深篙撑出柳阴船，直到芦根浅水边。刈麦食新生意足，卖花担旧叫声便。钓鱼台上竿成竹，载酒堂前草覆田。鼓楫放歌歌欲醉，问奴有几杖头钱。小棹悠悠走水光，浪翻花片触殷香。好山岑寂添诗瘦，细雨廉纤促渡忙。壮志未能忘伐木，微躯元不出空桑。年来识得真滋味，老菜馀花匝地黄。"}