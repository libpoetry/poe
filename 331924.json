{"id":"331924","title":"沁园春·答赠孝峙尔玉尔斐兼悼天鹿三用前韵","dynasty":"清代","author":"曹尔堪","text":"畴昔盛年，四五词家，谑月嘲风。自烽烟澒洞，故人凋谢，白杨萧飒，离黍迷濛。天壤之间，犹存吾辈，坐看川流泻东。全无绪，只矮檐曝背，寒日方中。雪吟花醉能从。披蠹简吾师河上公。更彭城三老，声华是凤，柳州八及，少长为龙。纵感存亡，还娱健在，行见儿孙小字同。陶暮景，向蒲汀系缆，藓磴支筇。"}