{"id":"1067337","title":"晏如堂诗","dynasty":"宋","author":"谢薖","text":"西都执戟郎，田少家无储。虽云贫贱不戚戚，著书防患何多虞。柴桑避俗翁，寝迹安吾庐。如何尚作贫士咏，更赋楚调长嗟吁。乃知两贤蒿目忧世患，不如先生无目自晏如。朝哦诗千首，暮对酒一壶。木兰能歌作行雨，但闻庞婆时诵园田居。闲携筇竹自索涂，醉或起舞嗔人扶。幅巾深衣端可画，每叹伯时何在无人图。往日山阳徐仲车，不闻世事唯耽书。使君早兴合堂坐，誇今弹古定自娱。徐能开口论事以难客，君当书空作字以晓徐。吾知二人可同传，不知紬书太史今谁欤。"}