{"id":"1237535","title":"阳明洞二首","dynasty":"元","author":"韩性","text":"洞天深窅行客疑，飙轮碧简谁能稽？倚松长啸岩壑动，放怀未必今人非。石气盘空散成雾，桧子无风落青雨。草间欲问苗龙坛，薜荔鳞鳞络铜虎。蕙草雪消蜂蝶疑，游子挈榼来何稽？少待山桃缀红糁，回首已怜春事非。青风成云湿成雾，洞天深沉百花雨。山深玉殿锁碧苔，天上通明罗九虎。"}