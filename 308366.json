{"id":"308366","title":"庆春泽慢·蒙赏藤花饼分饷同直溪园","dynasty":"清代","author":"陈宝琛","text":"香夺莲华，甜逾桂栗，内官颁与尝新。玫瑰谁先，一般味取馀春。红绫重啖臣滋耄，更残牙、赐紫增荣。坐凉阴，伴食朝朝，腹负羞扪。京居压架丰茸满，怅花时人远，何况江村。收拾繁英，饼师犹惜温黁。上阳深锁莺衔尽，甚心情、说向程丞。尽分甘，衫袖包归，共饱浓恩。"}