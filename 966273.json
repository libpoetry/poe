{"id":"966273","title":"送余泽还义兴","dynasty":"宋","author":"胡寅","text":"挟策漳滨两韶稚，君后南随州计吏。相逢冠岁璧池头，顿觉词华使人惴。谓宜云路恣腾踏，岂料霜蹄多蹶踬。君才视我十倍加，蓄积那堪五经笥。已穷孟轲不动处，得丧穷通归一致。每怀会合未曾款，辄复鸿燕春秋异。寸莛才欲撞舂容，不尽之音耳空记。去年邂逅得所愿，千里过我少停辔。围炉烧栗忘夜分，蹙雪访梅喜春至。窥园细看百卉动，陟榭满挹千峰翠。读君旧诗黄钟律，观君新德清庙器。默求至善不近名，下视群愚非饰智。常虞涉世伤坦率，见语躬行合谨细。值君隐忧方食蓼，而我美疹如紾臂。飞觞引满不复能，战饮吴门梦中事。采菊聊同茗碗清，丸艾时归药婆利。忠言赠公岂肉骨，益友贶予真补劓。浮云聚散古则尔，人生出处孰无累。闻道双珠已候门，便乘一叶同插翅。朱楼婉娩托旅梦，江树霏微搅离思。一区衡山勿负约，三绝麟经更涵粹。得时而驾谅不免，有使且寄相思字。"}