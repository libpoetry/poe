{"id":"702746","title":"次韵沙允恭感怀二首","dynasty":"明","author":"董纪","text":"莫向春风忆旧游，老年怀抱不禁愁。自来自去堂前燕，相逐相呼树底鸠。行乐有孤灵运屐，笑谈无复庾公楼。武昌门外多官柳，能有几株今尚留。前溪一夜涨痕高，添得矶头学坐茅。官职已辞如靖节，禅心不竞似参寥。隔帘花影翻红雨，绕屋松声捲翠涛。酒侣诗俦来往熟，不妨迂步向西郊。"}