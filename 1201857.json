{"id":"1201857","title":"满庭芳 赠三水县三老先生","dynasty":"元","author":"马钰","text":"志当坚确。性常柔弱。心猿意马牢缚。爱欲尘情俗念，一齐拂却。过去未来事理，莫寻思、更休计度。居物外，守清贫潇洒，莫嫌寂寞。慎勿忧愁衰老，如有病，心中转生欢乐。若是临行好弱，境界休著。常守真常无伴，得灵明、自然辉霍。神光灿，管惺惺洒洒，超升碧落。"}