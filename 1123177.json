{"id":"1123177","title":"变竹枝词九首","dynasty":"宋","author":"贺铸","text":"莫把雕檀楫，江清如可涉。但闻歌竹枝，不见迎桃叶。隔岸东西州，清川拍岸流。但闻竹枝曲，不见青翰舟。露湿云罗碧，月澄江练白。但闻竹枝歌，不见骑鲸客。北渚芙蓉开，褰裳拟属媒。但闻竹枝曲，不见莫愁来。西戍长回首，高城当夏口。但闻竹枝歌，不见行吟叟。南浦下鱼筒，孤篷信晚风。但闻竹枝曲，不见沧浪翁。胜概今犹昨，层楼栖燕雀。但闻歌竹枝，不见乘黄鹤。危构压江东，江山形胜雄。但闻竹枝曲，不见胡床公。蒹葭被洲渚，凫鹜方容与。但闻歌竹枝，不见题鹦鹉。"}