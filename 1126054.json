{"id":"1126054","title":"嶀台神弦曲","dynasty":"宋","author":"高似孙","text":"迅双桨兮刊中流，风与力兮帆无留。瞥逝鸿兮呵慵虬，芷泣香兮木鸣樛。宛有人兮山之幽，翠剪字兮旌柔柔。朝阳澨兮夕阴洲，月不动兮雪霜浮。期灵君兮一徕游，虚谷应兮寒飕飕。酒可醺兮蘋可羞，灵不鄙兮摅吾愁。水清清兮石凿凿，浪攻崖兮风洗壑。天飞凉兮众木作，元气涌兮鱼龙恶。若有人兮老丛崿，跨黄罴兮度蘅幄。夕鸿溟兮晓名岳，怀霖雨兮时电雹。灵来娭兮瑟兰勺，水光开兮烟罢漠。律予辞兮徵眇邈，林划啸兮灵欤乐。"}