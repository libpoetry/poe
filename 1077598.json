{"id":"1077598","title":"煨芋","dynasty":"宋","author":"李纲","text":"今夕何夕夜未央，天寒拥炉更漏长。缩肩环坐有饥色，呼童取芋灰为塘。蹲鸱得火良易熟，脱落皮毛如紫玉。迭煨迭进争相先，笑语颇喧知实腹。锦里先生亦不贫，家园收拾动千斤。凶年自可活妻子，美好不减岷江滨。邺侯昔游衡岳左，懒瓒食馀贻半个。我今归去隐家山，岂复从人觅残颗。臞儒奉养亦已微，一饱便吟煨芋诗。君不见齐公夜半意不嗛，易牙煎熬燔炙和调五味而进之。"}