{"id":"842702","title":"俶玉属题京口三山卷子","dynasty":"清末民国初","author":"陈宝琛","text":"我初十龄咸丰间，及未兵燹登金山。廿年前复道京口，夜蹑浮玉琼楼寒。流回沙合骑入郭，岸谷岂独蛟螭蟠？焦山崭然蔚深绿，僧话尘劫如鸥閒。故人腰黄新舍佛，同岁陈许争传观。无何王郎亦守润，欲约访戴穷幽攀。江中取泉岁数饷，此味十载留脾肝。一星未终尽鬼录，碧血桑海何时乾？昨持絮酒掠山过，天为雨泣伤春残。船窗闻笛不能仰，闭置甘受江神姗。吾宗题画偶徵及，谓廿八字君毋悭。宁知山楼晦如墨，吮笔百感来无端。"}