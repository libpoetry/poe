{"id":"814469","title":"哭故相王文恪公二首","dynasty":"清","author":"林则徐","text":"才锡元圭告禹功，公归遵渚咏飞鸿。休休岂屑争他技，蹇蹇俄惊失匪躬。下马有坟悲董相，只鸡无路奠桥公。伤心知己千行泪，洒向平沙大幕风！廿载枢机赞画深，独悲时事涕难禁。艰屯谁是舟同济，献替其如突不黔。卫史遗言成永撼，晋卿祈死岂初心。黄扉闻道犹虚席，一鉴云亡未易任。"}