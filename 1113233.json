{"id":"1113233","title":"梅溪徙居吾乡北山下","dynasty":"宋","author":"张埴","text":"乾坤如此我，牢落百深杯。腰有难相折，头无可以抬。南村元亮往，西瀼少陵来。书了深衣带，千金末矣哉。故人为籴罢，薄日杖藜明。天外飞鸿影，山中落木声。一枝栖月静，万事付云轻。只指梅花畔，留桥略彴行。午夜贪泥饮，深村认路归。千岐纷莫辨，一隙炯相辉。秋日无莼美，春风有蕨薇。人生皆寓尔，惟勿此心违。"}