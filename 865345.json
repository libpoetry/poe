{"id":"865345","title":"和谢吏部铁字韵三十四首 邑官有和者亦以诗寄之其人自云禦方寇有功","dynasty":"宋","author":"邓肃","text":"寂寞相如四壁耳，陋巷萧然穷饮水。虽似退之厌权门，时作封人慕君子。惭愧知音个中人，近前不学丞相嗔。掀髯抵掌论今古，肺腑恢然笑语真。顷余学问非三绝，操瑟干齐谋更拙。栖迟何以酬己知，吾道不移砚铸铁。"}