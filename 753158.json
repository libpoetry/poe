{"id":"753158","title":"老鸦滩新构屋成移居之","dynasty":"清","author":"赵金鉴","text":"凿岩架埼构新屋，峰角碍日石横簇。溪涛吟风断复续，时有幽云宿疏竹。山人移住清不俗，白昼安閒夜眠足。手把《离骚》且吟读，《山鬼》悄入吹镫绿。千年碧火笑鸮鹏，梦魂时逐蕉中鹿。晓随山猿戏山麓，红映山涧山果熟。浩然长啸天风蹙，从他蜗角斗蛮触。"}