{"id":"702574","title":"咏史十四首","dynasty":"明","author":"程敏政","text":"重华受尧禅，揖让何雍雍。奉尧若考妣，臣道尽始终。夏王继虞统，心与重华同。汉家逆操子，亦欲希前踪。如何臣故主，贬号山阳公。周公作周礼，本以致太平。后来讲求者，往往乱自生。一悲新室篡，再苦新法行。善哉豫公语，万古当作程。关雎与麟趾，此化何时明。寄生根不牢，蜾裸种还异。当时浪自喜，久远安可计。鄙哉文信侯，蕞尔琅琊吏。坐令秦晋史，半作他人帝。厉阶谁所启，剿灭固天意。独喜赵王孙，世主沙漠地。霸王弑义帝，汉祖诛元勋。君臣道既绝，可得全其身。平生固不同，毕竟同一死。不知垓下剑，何似淮南矢。王陵在汉军，母伏剑于楚。赵苞守渔阳，母作鲜卑虏。二子皆名臣，忍独遗其母。忠孝有偏重，贤者当自处。我爱徐元直，翩然别新主。大狱考巫蛊，穷兵击狂胡。壮心一朝悔，刚断今古无。轮台诏西极，望苑起后湖。朝歌罔怪者，社稷终为墟。世祖中兴主，手拯三纲颓。温温东海王，废弃同草莱。子房致园绮，国本无惊猜。乃知隆准公，决断何雄哉。邓侯奉朝请，严生归钓台。高光可并驾，史论空喧豗。孔明讨汉贼，凛凛三代师。广厦既已倾，一木安可支。想象鞠躬志，惨澹风云姿。亦有王将军，举义何孜孜。伐陈奉孱主，百折无回辞。嗟哉古烈士，万世同一时。犍为李孝子，本是汉家人。不受邺中诏，名节今古闻。胡为让官表，自称伪朝臣。我欲删此语，庶作无瑕珍。客言且勿删，不见扬子云。已受中散禄，更上美新文。洸洸死后名，赫赫生前功。古来贤达士，谦伐心靡同。洒涕岘山顶，沈碑襄水中。惜哉羊与杜，此念何匆匆。炀帝伐炀公，亲自提戈戟。殷鉴尚不远，何况目所击。如何大业纪，半是亡陈迹。由来昏德主，先后同一失。所惜贞观君，再发辽东役。太宗内巢妇，不惧辰嬴耻。后来聘充华，闻谏即能止。昏昏复昭昭，哲后固如此。古云狂作圣，敛袂观唐史。赵氏有家法，不戮士大夫。秦济两宗王，恨骨犹号呼。亲亲既如此，朝野将何如。飞愚社稷臣，东澈周孔徒。一朝恣砧斧，不啻厖与猪。宋人善粉饰，此语良不诬。宏范北元帅，世杰南将军。两人本兄弟，奉主各致身。厓山?风起，顷刻生死分。烈烈万古忠，矫矫一世勋。我方编二史，执笔扬其芬。"}