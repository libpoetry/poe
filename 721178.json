{"id":"721178","title":"如梦令　　闺情","dynasty":"明末清初","author":"吴伟业","text":"镇日莺愁燕懒，遍地落红谁管。睡起爇沉香，小饮碧螺春盌。帘卷，帘卷，一任柳丝风软。误信鹊声枝上。几度楼头西望。薄倖不归来，愁杀石城风浪。无恙。无恙。牢记别时模样。小阁焚香閒坐。摵摵纸窗风破。女伴有谁来，管领春愁一个。无那。无那。斜压翠衾还卧。烟锁画桥人病。燕子玉关归信。报导负情侬，屈指还家春尽。休听。休听，又是海棠开近。昨夜星阑人醒。移过玉人鸳枕。同到琐窗前，照见一帘花影。谁肯。谁肯。不怕月明风冷。"}