{"id":"764323","title":"沁园春 其三 读李镜月庐游日记作","dynasty":"清","author":"王士禄","text":"遥望匡庐，几载幽思，忽忽南昌。想峰排五老，半天空翠，泉飞三叠，百尺银泷。林跱东西，贤传十八，胜迹心知不可忘。问何日，向彭蠡渡口，一苇轻杭。卧游把卷神飏。似肩拍、匡君烟路翔。见地回天迥，邀云入户，山深岚重，迟月升堂。锦涧桥边，玉渊潭侧，恍惚心清闻妙香。才解信，道辋川愈疾，语不荒唐。"}