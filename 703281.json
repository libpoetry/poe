{"id":"703281","title":"甲寅春二月与蜜在慧均四藏自显超汉铁关洞开瓶出法敌不息漪文始十靖一挂云诸子从燕台南归取道泰安登岱岳所经胜槩矢口咏歌共得五言近体十二章以志一时 上横冈","dynasty":"明","author":"释今无","text":"百灵开岱岳，万里到孤心。玉蝶藏青霭，金函閟碧岑。纡回秦径古，想像翠华深。谁道升平日，封禅不可寻。绿影云俱远，红门路始通。精神难透石，衣袂易呼风。峡月疑流雪，山霞似坠虹。廿年登岱意，却值乱离中。众岭群争削，巍楼插独高。自然留鹤驭，从此有松涛。海色浮星汉，天心损羽毛。往来一万里，金骨为谁劳。地拔云中磴，螺旋屋里湾。登临情未易，归客路方难。残雪犹吞岳，寒风只在山。低头见梁父，应接未能閒。松径开秦代，崖名踰汉时。风声红日急，石骨绿云滋。未破洪濛气，谁知天地私。烽烟惊大陆，悽折到京畿。电划青徐小，烟浮洙泗低。虞巡标石纪，秦树听猿啼。辇路埋金匣，新情鍊木鸡。几多兴慨意，不敢漫留题。天门真万丈，城郭已千重。别界开灵府，高居见岱宗。日光低午照，云影乱诸峰。努力排修翮，琅琅玉阙钟。夫子原尊鲁，登兹意转深。野龙偏斗血，炉火自销金。日色旁虹珥，松根满枳林。凭谁通帝座，洞达万方心。王者不贵力，秦皇御辇来。未观东海日，先上登封台。琢石难留字，祈天未遏灾。万年私大业，无计堕奸回。无地堪容马，朝天只御风。石形千处险，肉质几人工。鸟道明如线，篮舆曲作弓。从兹分上下，荒忽入洪濛。阁道双龙口，箱空俯泬寥。路斜千虑失，山正百灵朝。鱼贯联鸠杖，星躔合斗杓。金台辛苦意，全向此中消。沙过灵旗闪，风行铁瓦飞。鬼神司石窦，星月泊僧衣。五色炫凡界，孤光洞帝畿。龙鳞筛沆瀣，香雾十重围。"}