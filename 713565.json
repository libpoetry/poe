{"id":"713565","title":"莲花峰篇赠黄山闵宾连","dynasty":"明末清初","author":"屈大均","text":"我昔入秦关，手攀太华峰。千峰为莲瓣，三峰为莲蓬。三峰祗一石，一石三芙蓉。纷纷莲花须，化作千万松。白帝与明星，宫在千叶中。高高五千仞，仙掌擎当空。自谓天下奇，群岳不能从。何意一黄山，莲花亦次宗。一茎上矗天，千瓣开濛濛。从茎上至蕊，吹堕愁天风。盘回穿岩窦，忽见轩辕宫。峰凡三十六，此峰太华同。夫君几登陟，身染莲衣红。自作黄山经，神与山精通。文章亦巨灵，开辟将何穷。"}