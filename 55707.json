{"id":"55707","title":"王将军昭忠诗","dynasty":"明代","author":"刘溥","text":"将军虎须如刺针，胸中八阵瞿塘深。昔陪元戎事南事，宝剑入手双龙吟。麓川小丑据巢穴，沙木龙高瘴云热。岁金不贡抗王师，象阵横刀乱飞雪。将军前锋不作难，百骑驰突风雷寒。阵前妖星欲坠地，战久力尽先摧残。大军当时若相援，拜将岂得重筑坛。国殇多年归不得，血染蘼芜至今碧。旌忠有诰五色文，绝胜区区一方石。"}