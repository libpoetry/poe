{"id":"899570","title":"西河 依绿庄赏荷，分净字韵别本依上有史 元叟三字","dynasty":"宋","author":"张炎","text":"花最盛。西湖曾泛烟艇。闹红深处小秦筝，断桥夜饮。鸳鸯水宿不知寒，如今翻被惊醒。那时事、都倦省。阑干来此闲凭。是谁分得半边云，恍疑昼锦。想当飞燕皱裙时，舞盘微堕珠粉。软波不剪素练净。碧盈盈、移下秋影。醉里玉书难认。且脱巾露发，飘然乘兴。一叶浮香天风冷。"}