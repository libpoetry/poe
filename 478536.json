{"id":"478536","title":"二月八日过灵殿祥公房","dynasty":"明","author":"沈周","text":"理舟指南郊，迢迢及侧景。中途止溪寺，陶烟接村暝。门前见新月，步步踏松影。虚寮寂无风，已有孤烛耿。衲子作供养，炉香侑碗茗。知我解吟事，其意似有请。宿酒发孤兴，捉笔便欣领。草草成数行，狂书乱斜整。复作挂猿枝，墨沈带云冷。但记此经过，流传我何省。"}