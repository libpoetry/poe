{"id":"686958","title":"往游流江坐溪南追忆如川隐君感赋三首","dynasty":"明","author":"刘崧","text":"尚忆京城别，旋闻旅榇归。宁知垂老际，翻觉故人稀。江晚沙鸥集，庭春海燕飞。佳儿如玉树，相顾烂生辉。兰玉照庭除，松楸掩墓墟。人犹思挂剑，孙已解摊书。独往青山在，重来白发疏。平生知己恨，下马更踟蹰。白白新梅树，青青旧桂林。碧云幽巷晚，残雪小斋深。客去犹悬榻，人亡欲绝琴。凄凉风雨夕，灯影照华簪。"}