{"id":"557734","title":"怀郑叔度二首 其一","dynasty":"明","author":"王绅","text":"人生水上萍，往来无定根。会合既难常，有怀尝苦辛。高人美风裁，毓质孝义门。温温富文学，籍籍佳弟昆。摛辞撷春葩，抗志凌秋旻。忆忝籍湜好，切磋义弥惇。夜踏麟溪月，晓卧萝山云。年来事分携，欲见邈无因。长风荡天末，流水行远津。吴蜀隔万里，矫首嗟离群。"}