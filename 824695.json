{"id":"824695","title":"壶中天慢 元宵望月","dynasty":"清末近现代初","author":"刘师培","text":"满身花影，看蟾光如许，盈亏几易。难得南楼同醉月，不负天涯今昔。鼙鼓萧条，悲笳呜咽，辽海音书急。扶风歌罢，元龙豪气犹昔。堪叹好梦烟销，年华水逝，俯仰悲陈迹。千里相思无寄处，惹我青衫泪湿。云海沈沈，金波脉脉，终古横空碧。夜乌惊起，一声何处长笛。"}