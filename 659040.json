{"id":"659040","title":"东湖书院为吴献臣都宪赋","dynasty":"明","author":"王鏊","text":"东湖烟水空复空，乃在武昌之西、嘉鱼之东。气吞长江捲七泽，闻有至人昔年隐居渔钓于其中。迩来一百四十载，九疑联绵竟谁在。岂知苍梧万里云，山中亦有东湖俨相待。浔江漓江左右流，落霞孤䳱长悠悠。閒来朅登大云岭，霜露郁郁愁松楸。主人自是身许国，到此谁能忘首丘。此亦一东湖，彼亦一东湖，乾坤万里云飞孤。愿君慷慨终许国，致君尧舜始作范蠡扁舟图。"}