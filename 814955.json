{"id":"814955","title":"高山流水二首","dynasty":"清","author":"奕绘","text":"那伽大定极清凉。迥超乎、赤黑青黄。一点菩提心，忽凝作草头霜。忽飞出、百道寒芒。寒芒内，芬陀零乱，鸑鷟翱翔。遇牧牛童女，稽首雪山王。茫茫。真如梦如幻，如泡影、露电流光。一撮土之多，霎时间、微妙严庄。从定起，皂已身心齐化，物我相忘。便随波逐浪，大海水无量。山楼四面敞清风。俯深林、户牖玲珑。雨后一凭栏，直望尽海云东。栏干外、影接垂虹。夕阴转，满壑松涛浩浩，花露濛濛。拥邺侯书架，老我此楼中。从容。启云窗高朗，微凉夜、秋纬横空。襟袖拂星河，鸡三唱、晓日通红。同志者、二三良友，侍立青童。问茫茫宇宙，屈指几豪雄。"}