{"id":"1041331","title":"和永叔寒夜会饮寄江十","dynasty":"宋","author":"刘敞","text":"昔与江翁别，酣歌国门道。黄花落酒樽，白发藉霜草。本谓此行远，定知此乐难。岂意二三子，复为今夕欢。主人文章伯，谈道辄忘倦。每至绝倒处，恨不使君见。鸟迹上古书，龙头冢中器。其人骨已朽，感此相与醉。呼问西飞云，游子何当返。寒风吟枯梧，岁月益已晚。吾闻太华峰，乃有神仙居。莫逐秦时人，独结山中庐。"}