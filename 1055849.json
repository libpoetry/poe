{"id":"1055849","title":"为道见还诗因次其韵兼简孝锡","dynasty":"宋","author":"李之仪","text":"反衣狐裘矜绿里，月落宵行易沦委。崎岖身世等秋蓬，皎皎吾心淡如水。青云有路谁引目，肯学荒疏辍洗髓。经营一饱困南北，未易功名输故纸。尔来投迹间诸彦，白雪每容参下里。何殊溺者得尺素，聊谢箕翁徒洗耳。大官供庖事铅椠，时引古人同净几。枉老王郎特我贤，华衮相先惭溢美。清风冷落劳怅望，谁谓云间见黄绮。因收倦绪聊纺织，半是弃馀安足喜。一片箫韶送下天，游遍华胥如唤起。从此修途可问津，岂复龙头却蛇尾。"}