{"id":"1109136","title":"春日六言十二首","dynasty":"宋","author":"刘克庄","text":"䙰褷病鹤翅短，虺隤老马力疲。不知大朝会事，且吟小家数诗。七诫妇罕全者，四穷鳏居一焉。嗟余抱终身恨，与子结来生缘。宿露卷青步障，晨曦涌紫金轮。时平有戴白老，春晴宜踏青人。黄亭瓮闻酒美，白湖船至籴平。珠衱丽人出郭，银钗村姑入城。昨夜身手和柔，今晨毛发飕飗。不堪早朝骑马，尚能夜起饭牛。病不禁茅柴酒，寒添著木绵裘。寄语斜川鱼鸟，先生改日来游。谩道三阳交泰，绝无一客来临。仲尼于复卦见，子美云人日阴。渊明甫涉知命，汲汲登皋临流。侬长渠三十岁，故当秉烛出游。黄烛分光过眼，柳条弄色关心。老死毋劳覆议，先生自谥醉吟。不肯肩随谄子，幸留面见严君。晚驾笨车还里，岁将麦饭浇坟。扶持村翁出来，问讯壶公安否。汝寒插帽蒙头，吾渴脱巾漉酒。适报翁子露绶，又闻孟博登车。田里觇赈贷议，墙壁挂宽大书。"}