{"id":"104545","title":"送通判黄国博入浙","dynasty":"宋代","author":"梅尧臣","text":"西风半空鸣且号，吴天点破吴鸿高。东溪车马走送客，白露衰兰轻若毛。客当西归乃东去为何，欲及八月十五夜观洪涛。洗荡生前邑邑不平气，付与沧海之水随滔滔，却来广陵愿相见，拍手大笑倾新醪。一饮一石无一钱，莫管寒近脱弊袍。脱袍准酒不惜醉，天意未必冻我曹。"}