{"id":"683447","title":"即事","dynasty":"明","author":"王世贞","text":"文皇卜鼎古燕中，三见明堂象魏崇。禳火新开属玉观，祠釐别起甘泉宫。楚江云拥千章下，蜀岭天排万树空。未论岧峣回北斗，即防摇曳动秋风。未央双阙尚逶迤，谁诵班生赋里辞。今日天心悬北极，向来民力尽西垂。通侯缋币贫难荐，少府黄金横不支。拟助曼容殊薄禄，将从卜式鲜高赀。"}