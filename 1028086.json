{"id":"1028086","title":"奉口遇雨","dynasty":"宋","author":"楼钥","text":"七月欲尽八月初，天久不雨暑未徂。下田焦卷上田槁，愁叹不止田间夫。呕哑水车日夜响，漕河扬尘成坦途。喜见此溪深且广，玄云忽起西北隅。林间槭槭水沤起，两岸人物欢欲呼。未闻霶霈润龟拆，且使万物聊沾濡。船窗飘洒疏蓬漏，客意自适凉襟裾。引身东望云气薄，未知帝城有此无。传闻今日方奏告，便有响应来斯须。人家百万苦炎熇，君王斋祷几月馀。君王斋祷几月馀，云师雨师其疾驱。"}