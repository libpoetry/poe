{"id":"917013","title":"赠别蔡武子被诬得释赴泉州录参","dynasty":"宋","author":"杨时","text":"君不见马伏波，后车薏苡珠玑多。又不见章台秦璧非有疵，相如谬使秦人疑。匡章不孝通国非，世无孟子知者谁。惜君高材兼众美，完德从来速招毁。含沙怒欲阴中之，刚引泾流污清泚。轻云捲尽天日明，容光窍穴无潜形。刮磨玉瑩冰雪凝，楚人谩费涂丹青。齐庭有鸟久不鸣，会须一举天衢亨。北溟欻起风雷惊，修鳞巨鬣随波轻，不须回首顾潜鲸。好乘扶摇九万里，奋迅六翮飞南溟。"}