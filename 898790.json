{"id":"898790","title":"水调歌头 其二 送谢倅之临安","dynasty":"宋","author":"张孝祥","text":"客里送行客，常苦不胜情。见公秣马东去，底事却欣欣。不为青毡俯拾，自是公家旧物，何必更关心。且喜谢安石，重起为苍生。圣天子，方侧席，选豪英。日边仍有知己，应剡荐章间。好把文经武略，换取碧幢红旆，谈笑扫胡尘。勋业在此举，莫厌短长亭。"}