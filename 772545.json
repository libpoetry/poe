{"id":"772545","title":"追和纫石兄赠黄美人诗元韵","dynasty":"清","author":"蔡见先","text":"歌舞场中最可人，昙花一刹坠红尘。香魂应绕新城柳，化作黄鹂唤早春。情丝缕缕渺难通，回首平康爪印鸿。夜半留髡思往事，阿谁消受米双弓。花中领袖女中雄，倾尽囊金送尽穷。巾帼从来多侠气，怜才红拂与卿同。落月犹疑颜色存，枫林彷佛度青魂。题诗祝汝来生事，连理交枝不断根。"}