{"id":"671297","title":"黄金台吟","dynasty":"明","author":"倪元璐","text":"吾将扬髯鼓腮，问乎昭王之金台。提金呼人汝其来，壮夫面土心成灰。宿瘤如有貌，想当不自媒。嗟吁乎，士不爱鼎，王不好瑟。燕王台上取良金，荆王门下投奇璧。璧固贱于玞，金亦不如锡。吾闻燕王买骏燕山下，蹄鬣相逢多路马。路马易嘶，路神易祈。若俾骏马鸣自理，骏马宁死而骨耳。马口瘖，人眼瞢，谁知者，九方歅。九方善相马，箧中无黄金。嗟吁乎郭隗乐毅非高贤，燕台抗千金，燕士持一钱。台高于天，士卑于渊。嗟吁乎今燕古燕。"}