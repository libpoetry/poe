{"id":"600459","title":"游英德碧落洞","dynasty":"明","author":"王弘诲","text":"何意灵仙窟，言从粤峤窥。两山开铁瓮，一水閟瑶池。野径穿田迥，巉岩指路危。石昂蹲虎象，潭黑隐蛟螭。宿溜垂丹乳，阴崖润紫脂。洞深合炬入，溪绝引舟移。窅窕前仍却，盘旋出复疑。扪萝时陟巘，剔藓遍看碑。娲炼年谁纪，秦鞭迹若遗。经过成变幻，攀历转逶迤。好结烟霞侣，来寻泉石居。飘然发长啸，聊此坐衔卮。"}