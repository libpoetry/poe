{"id":"795666","title":"沁园春 题夫子小照","dynasty":"清","author":"徐应坤","text":"烟柳低迷，鹤唳猿啼，怪矣先生。笑衣冠不整，扁舟欲渡，俯观鲛室，仰啸苍冥。日月纵横，乾坤浩荡，谁更昏昏谁更醒。长江里，纵波涛拍岸，稳坐休惊。翛然把酒孤斟。且莫怨、青袍误此身。有山川秀色，时堪娱目，性灵佳句，尽可陶情。莫问东吴，何分西楚，斜挂征帆缓缓行。前途邈，待风云万里，任意寻春。"}