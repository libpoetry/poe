{"id":"1222145","title":"天赐夫人词","dynasty":"元","author":"郝经","text":"八月十五双星会，佳妇佳儿好昏对。玉波冷浸芙蓉城，花月摇光照金翠。黑风当筵灭红烛，一朵仙桃降天外。梁家有子是新郎，芊氏忽从钟建背。负来灯下惊鬼物，云鬓欹斜倒冠佩。四肢红玉软无力，梦断春闺半酣醉。须臾举目视傍人，衣服不同言语异。自说成都五千里，恍惚不知来此际。玉容寂寞小山颦，俯首无言两行泪。甘心与作梁家妇，诏起高门榜天赐。几年夫婿作相公，满眼儿孙尽朝贵。须知伉俪有缘分，富者莫求贫莫弃。望夫山头更赋《白头吟》，要作夫妻岂天意。君看符氏与薄姬，关系数朝天子事。"}