{"id":"42873","title":"江行望秣陵作","dynasty":"清代","author":"陈维崧","text":"轻舟夜剪秋江，西风鳞甲生江面。瓦官阁下，方山亭外，惊涛雪片。一带蒋州，千寻铁锁，等闲烧断。只波间皓月，流光欲下，旧曾照，金陵县。何处回帆挝鼓，更玉笛、数声哀怨。回思往事，永嘉南渡，流人何限。如此江山，几人怜惜，斜阳断岸。正江南烟水濛濛，飞尽楚天新雁。"}