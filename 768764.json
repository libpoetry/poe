{"id":"768764","title":"金缕曲 镜眉关雪图题吴梅梁太史尊人遗帧","dynasty":"清","author":"赵庆熹","text":"一片银云湿。记当时、鞭丝帽影，马蹄得得。万缕千丝都不见，只见太行山色。且莫问、春风消息。琼屑洒空飞不住，扑征衫、还道杨花白。曾听到、玉门笛。家乡万里程程隔。有弯环、鉴湖一曲，垂条似织。回首若耶溪畔路，溪水鱼鳞自碧。怕镜里、眉痕非昔。二十年来人事换，向画图、重认陶彭泽。归去好，渭城客。"}