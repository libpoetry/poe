{"id":"683577","title":"沈同守过我山园要常广文陆太学共集颇极登泛之乐沈以四咏见贻仅酬其二","dynasty":"明","author":"王世贞","text":"海上三山未敢云，沧浪一曲若为分。座头白帢狂司马，船尾青毡醉广文。惊网巨鳞时自闪，坐林幽羽数相闻。莫疑桃李多生态，总为春风属使君。老夫仍葺浣花庄，判得山僧半日忙。太学诸生夸并舫，江州刺史喜留觞。藤萝挟瞑群峰壮，兰芷将风一水香。谁为高楼题八咏，只今犹是沈东阳。"}