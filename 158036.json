{"id":"158036","title":"京华对雪·嘉祐岁庚子","dynasty":"宋代","author":"强至","text":"嘉祐岁庚子，长安一尺雪。落地还成冰，后土冻欲裂。出门望天街，层城裹银阙。健马载高冠，傍人指夔卨。拜表瑶墀归，酒面风前热。万井莫回头，穷阎正骚屑。晓突无青烟，饥唇閟殭舌。咄嗟路边子，未死衣百结。亦有待次人，空囊磨岁月。愁吟徒尔为，泱漭天地阔。"}