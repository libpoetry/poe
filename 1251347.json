{"id":"1251347","title":"毛述古山水","dynasty":"元末明初","author":"王翰","text":"近山青青绾髻螺，远山淡淡浮黛蛾。乔松荫石铁作柯，白云帖水迷涧阿。几家老屋岩石侧，长林落木秋瑟瑟。枯槎侧倒枕长溪，路入阴崖行转窄。楼台隐隐出木末，山下僧归背夕日。渡头市散卖鱼归，平芜落日苍烟堆。儿子柴门指相似，遥望沙觜孤帆开。行人走迭山店宿，髯客跨驴如跨鹿。苍头苦怨行李重，步武跛蹩胼生足。画工以画传其意，人生所贵在寡欲。蜀山楚水天下险，君胡为乎苦踧踖。此图题作行路难，非写烟霞乐心曲。"}