{"id":"695287","title":"闻梁侍讲叔厚先生暨王文哲黄门使交南将过富春赋此二律以侯兼致赠别之意","dynasty":"明","author":"林光","text":"花边立马候官舟，山绕桐江翠欲流。内翰素闲专对学，黄门剩有抚绥筹。口衔天语经铜柱，服赐麒麟过广州。南物南人应见惯，肯将薏苡累兹游。问程遥讶使君舟，少滞桐江看活流。解缆缓牵丁字水，挥杯延换富春筹。光腾北极双龙剑，恩盖安南小越州。海角天涯虽僻远，锦衣仍傍故乡游。"}