{"id":"515506","title":"听涛篇","dynasty":"明","author":"程敏政","text":"朝听涛，谢公墩，暮听涛，莫愁村。小涛碌碌如鲸翻，大涛殷殷如雷奔。老人来听日忘倦，坐久不觉苔矶温。旁人借问听何有，川上之趣不可论。老人本是林宗孙，江东旧业诗书存。朱颜采采映华发，芙蓉为佩芝为飧。管弦那肯涴双耳，祇来江上清尘烦。六朝遗事渺何许，两岸石齿馀苔痕。逢人不惊爱沙鸟，向舟忽拜随江豚。太平行乐输此老，安得佳致梅花樽。壮哉有子南溟鲲，凌风势与孤凤鶱。他日鼓鬣登龙门，姓名一日闻天阍。老人听此应更喜，寿与江水同沄沄。"}