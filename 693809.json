{"id":"693809","title":"天津棹歌六首","dynasty":"明","author":"陆深","text":"擘除军饷顾长夫，北上南来愁直沽。十只画船如屋大，火忙飞票报前途。垂杨覆水晚湖平，箬笠蓑衣一棹轻。何处官船初解缆，抄关给廪唱花名。满船箫鼓载春归，燕子衔泥掠岸飞。杨柳风多黄鸟健，桃花水涨白鱼肥。拍拍襟怀泼泼身，南来北去尽通津。何如平地千层浪，无影无形愁杀人。船头青雀碧纱帏，樯上黄旗猎猎飞。中贵少年纡蟒玉，南京差遣进龙衣。一沟黑马百泉东，万里黄河五月终。南运未离淮海岸，北船难上吕梁洪。"}