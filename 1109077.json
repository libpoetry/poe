{"id":"1109077","title":"耄志十首","dynasty":"宋","author":"刘克庄","text":"富贵浮荣何足道，纲常大义讵容差。皆云养子将防老，岂若娇婴未识爷。上欲夺情俾归衮，臣宁断腕不操麻。向非十日留黄力，辇路几于误筑沙。拥万貔貅佩玉麟，内防天堑外边尘。昔尝以处范韩老，今奈何可许史亲。孤士但知怒螳臂，先皇不罪批龙鳞。此身只合山阴住，长作陵边洒扫人。甫入乌台宾客贺，举朝侧耳听抨弹。臣方抗奏婴龙颔，上已批依免豸冠。皦日方中宁有蔽，佞山一拔了无难。追攀老艾吾安敢，聊喜词臣不辱官。端平忝缀鹓行末，曾抗纲常疏一通。诸老不能回横议，孤臣犹记寤清衷。鹤林莫掣傲象肘，乌府甘弯射羿弓。西涧相君知我者，箧中尚书记遗忠。忆昔叨陪册府仙，曾陈大计璪琉前。探符痴妄空劳矣，当璧休祥已灼然。奉玺相真曾浴日，倚楹女岂敢贪天。分明狐赵俱酿赏，不似之推隐去贤。京华汩没易忘归，欲去还如鸟著?。但见朝臣均佚诏，未闻御制送行诗。执殳昔慕前驱伯，弃扇今如失宠姬。白首渔翁空感慨，当时饯客半皋夔。善和坊里早多病，翰墨场中竟策勋。径以文辞擢臣向，俄而科第与刘蕡。上方好问经疑义，予不能通史阙文。拈起祈招犹未识，安知五典与三坟。尧言播告几丝纶，服汉衣冠易介鳞。羞战黑山为虏将，俾王青社备藩臣。招怀河北来降者，响附山东听诏人。可惜蹉跎隳晚节，圣恩尚许庙为神。卫王自谓过伊周，奕叶珥貂何足酬。四世五公禁太盛，六卿三家僣有由。地寒曾为国远虑，天高未察臣志谋。京桧令终真幸矣，何须接踵贵吊攸。此篇不是臣当笔，清晓貂珰忽踵门。朕欲散文安用偶，卿多古意勿伤繁。院收同列残篇去，家有先朝圣笔存。臣亿何尝无气性，刍言安得及王言。"}