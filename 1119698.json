{"id":"1119698","title":"次韵程安抚蟹二首","dynasty":"宋","author":"陈造","text":"横前两锋踞草泥，恃勇宁复防吴儿。倏随主父死五鼎，岂止郭最遭寝皮。凡物有用皆贾祸，汝祸已酷孰使之。平生一窟不自办，敢羡鲸鳄游天池。含饴茹酒瞢怀璧，仅得士女称珍奇。不摇喉牙诧隽永，远封罂缶争矜持。爬沙躁扰良可念，请续杜老观渔诗。物生不学螭蟠泥，祸及乃诿造化儿。良材厚味庸自保，熊毙以掌豹以皮。雄戟介甲亦壮矣，乘流未可听所之。托身要是鲲鹏宅，不然借穴习家池。主人仁心及虫蚁，一肉三韭不好奇。每讥骚客寒蒲缚，更笑狂士左手持。忍馋爱物良未失，可愧于牣形声诗。"}