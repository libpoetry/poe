{"id":"24281","title":"咏怀寄秘阁旧僚二十六韵","dynasty":"唐代","author":"李商隐","text":"年鬓日堪悲，衡茅益自嗤。攻文枯若木，处世钝如锤。敢忘垂堂戒，宁将暗室欺。悬头曾苦学，折臂反成医。仆御嫌夫懦，孩童笑叔痴。小男方嗜栗，幼女漫忧葵。遇炙谁先啖，逢齑即便吹。官衔同画饼，面貌乏凝脂。典籍将蠡测，文章若管窥。图形翻类狗，入梦肯非罴。自哂成书簏，终当咒酒卮。懒沾襟上血，羞镊镜中丝。橐钥言方喻，樗蒱齿讵知。事神徒惕虑，佞佛愧虚辞。曲艺垂麟角，浮名状虎皮。乘轩宁见宠，巢幕更逢危。礼俗拘嵇喜，侯王忻戴逵。途穷方结舌，静胜但支颐。粝食空弹剑，亨衢讵置锥。柏台成口号，芸阁暂肩随。悔逐迁莺伴，谁观择虱时。瓮间眠太率，床下隐何卑。奋迹登弘阁，摧心对董帷。校雠如有暇，松竹一相思。"}