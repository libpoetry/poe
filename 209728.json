{"id":"209728","title":"元老见过因育新诗","dynasty":"宋代","author":"吴则礼","text":"西风动湖海，木落蓬户幽。稍回长者车，聊以消吾忧。脱巾哦新诗，爽气凌高秋。萧然漂转余，文字慵雕锼。老骥语尤壮，屹屹孰与俦。一笑曾莫逆，未觉悲淹留。岁晚余粳稻，呼儿具肴羞。蔬畦绿可撷，浊酒供献酬。平生山林姿，绝意宫锦裘。黄鸡忽登俎，岂羡烹全牛。念昔佐帷幄，饮酣佩吴钩。沧波会入手，此事非人谋。羲和驱白日，疾游无停辀。散发倚前槛，江天云自愁。"}