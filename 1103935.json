{"id":"1103935","title":"仲退对月有怀芳洲景文至不忘仆为古诗三首语意浓至次韵以谢并寄芳洲景文 其三","dynasty":"宋","author":"徐瑞","text":"丈夫贵意气，岂必在合并。琅琅对月篇，中有伐木声。夫子黎汤流，事事誇奇情。未忘雷张旧，蒯绠愧青萍。向来在匣时，雌雄互悲鸣。分离未云远，泾渭判浊清。精灵谅密契，岁月空峥嵘。吾方师漆园，因剑论养生。时时呼斗酒，磊落浇使平。"}