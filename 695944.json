{"id":"695944","title":"哭沈太史君典四首","dynasty":"明","author":"欧大任","text":"登朝初遇汉恩宽，正色危言百代看。谁料承明终不返，江南天自远长安。游虽燕市酒人来，书是西京贾傅才。一自敬亭星殒后，沧江鸿雁不胜哀。过江有约竟何如，片语千秋事总虚。沾臆他年闻箧泪，可怜未报秣陵书。我来不及与君游，宫锦曾闻醉石头。岂但羊昙门下客，至今何限哭西州。"}