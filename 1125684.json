{"id":"1125684","title":"康子思二诗有问道之意和其韵","dynasty":"宋","author":"郭印","text":"禀生太极本纯全，七尺身中豁一天。妙道高深从俗笑，至言微密向谁传。何须青简书勋业，赖有丹台集圣贤。诸子但论时世事，令人懒语益思眠。要作通天一大儒，措心寥廓未为迂。神机应变无多子，圣域知归不远涂。哮吼定应潜百兽，啁啾终是笑群雏。吾今欲觅衣中宝，活计须教一物无。"}