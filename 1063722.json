{"id":"1063722","title":"次韵叶集之同秀实敦素道夫游北山会周氏书房","dynasty":"宋","author":"释德洪","text":"王郎本豪放，富贵缠缚之。颇复厌丝竹，来听松风悲。叶侯须似棘，谈兵辄纷披。恃此文武胆，英气吐北西。正直威鬼神，动欲焚淫祠。道夫忧国心，造次常念兹。事功未入手，愤酒谁共酾。正恐追老范，一吐胸中奇。秀实气刚大，归宿未易期。新诗弄清婉，霜晓临湘湄。钟山冠世境，登赏乃所宜。林间见隐者，面有无求姿。不必问贤否，但读诸公诗。我无支遁才，敢逐王谢为。推挤幸不死，岂非怜其痴。一昨阅诗战，望见仆旌麾。今能犯矢石，居久气自移。"}