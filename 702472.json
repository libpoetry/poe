{"id":"702472","title":"宁国蒋氏山居四景 竹屋书巢","dynasty":"明","author":"程敏政","text":"草玄何处结檐楹，一坞深深竹数茎。子夜天风来谷口，吾伊声杂翠鸾声。双桨悠悠出岸沙，钓鱼人住水西涯。隔溪残雪春犹浅，时见寒梅一树花。红叶纷纷蔽草莱，不辞提斧斲苍苔。断厓斜日无人到，时听樵歌出涧来。茅屋山头布谷鸣，老人忙起课农耕。不知门外春多少，稻颖青青一望平。"}