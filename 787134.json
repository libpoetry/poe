{"id":"787134","title":"以宁自松关载酒遗敬亭敬亭以诗见寄依韵奉酬并简以宁","dynasty":"清","author":"敦敏","text":"喜峰峰矗高群山，俯瞰滦水流湲湲。我昔携酒万峰顶，辽东蓟北开心颜。古松亭上挥醉笔，题诗危踏挟飞峦。君今行役亦此地，暇日买醉烟霞间。朝日随驿路，夕月看烟鬟。馀兴忽念长安客，携赠梱载瓶罍还。绿樽倒夜光滟滟，青缸戛韵声珊珊。胡为公荣戏置我，涎流喉燥愁无援。君不见，渊明不逢江州使，篱边餐菊合掩关。"}