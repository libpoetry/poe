{"id":"1091667","title":"枢相宣抚虞公寿雅 其二 江舻","dynasty":"宋","author":"王质","text":"江之沄沄，舻之贲贲。敌之休休，震于昆崙。仁寿公一临，靡靡其倾。江之洋洋，舻之扬扬。敌之煌煌，孔炽厥芒。仁寿公一嘘，萧萧其凉。天子在宫，有恫悒悒。神主在庙，有震岌岌。暨我国人，以莫不惕。在宫雍雍，金石其音。在庙湛湛，虎兕其扃。暨我国人，以莫不宁。有庚之寅，维公其生。在巳之辛，维公其成。而有斯厄，而有斯人。匪天之私，伊宋之仁。大江之滨，采石之津。波之沦沦，石之粼粼。谓公可堙，江则可尘。山之嵚嵚，隰之畇畇。谓公可磨，山则可簪。"}