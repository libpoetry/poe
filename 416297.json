{"id":"416297","title":"琐窗寒 重过寒山","dynasty":"近现代","author":"吴梅","text":"岸柳汀莎，依稀认得，小桥村市。盈盈带水，向晚客船曾舣。展清樽夜钟又鸣，乱鸦绕月呼人起。甚古枫摇落，招提重到，旧狂难理。还记，山塘醉，笑破帽残衫，遍游七里。家乡信美，荡子经年如此。想当时题壁字湮，草堂胜迹今剩几。但孤篷梦醒霜天，恨逐回潮尾。"}