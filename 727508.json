{"id":"727508","title":"题王溯山左茅右蒋图","dynasty":"清","author":"吴敬梓","text":"平生我爱王摩诘，辋川图画妙入神。箧藏此图三十载，晴窗拂拭无纤尘。有时酌酒与裴迪，花枝草色眼中新。浮云富贵非所好，爱山成癖乐其真。披图沈吟仍怏怏，辋川野色平于掌。那似江南烟水区，丹青紫翠多骀荡。嵚崟埼礒仍硱磳，崔嵬历陵人观仰。白门佳丽古所称，谁其峙者茅与蒋。几年卜筑板桥住，秦淮水色钟山树。木兰舟内急觞飞，杨柳楼边歌板度。著书仰屋差自娱，无端拟献金门赋。授简曾传幕府招，蜡言栀貌还枝梧。秋风襆被返白门，窗外寒潮退旧痕。咄嗟独凭阑干立，长者叩户笑言温。手持绝妙倪迂画，画出逍遥庄叟园。短松少鹤相随久，修竹啼莺古意存。两山翠色烟云绕，中有草堂深窈窕。书卷应堪比邺侯，樵苏时复思庄蹻。几棱欣看远近田，一条寒玉溪光晓。春秋佳日快登临，高怀那许尘容扰。雅志高怀见此贤，何须服食求神仙。兰台家世千秋重，艺苑文章四海传。祗此蓬瀛共瑶岛，休言绿野与平泉。便拟将身入图画，不羡王维居辋川。"}