{"id":"842655","title":"十六日陪刘漳州溎煜登大顶峰观日因话旧游感赋二首即送其监税泉州 其一","dynasty":"清末民国初","author":"陈宝琛","text":"老守不居郡，秋晏仍南征。欲乘观日兴，登高望神京。三山培塿耳，爱此石鼓晴。霜寒月挂树，相挈波峥嵘。候久目力疲，青红稍前迎。欻作金一道，碧际腾铜钲。惜哉片黑在，不恣朱华明。君言昔跻岱，天宇廓以清。我屡蹑此眺，风霾或迷程。少俟安可知，沧尘亦已平。未辞衣露重，幸养腰脚轻。侧身更北向，薆然万山横。"}