{"id":"103546","title":"次韵景彝奉慈庙孟秋摄事二十韵","dynasty":"宋代","author":"梅尧臣","text":"閟宫初告飨，驾辂已迎秋。公衮惟时摄，斋庐用尔休。椒浆兹往奠，鸾驭或来游。任姒徽音继，邦家故事修。前期严受誓，侵晓肃传騊。鸡狗藏深户，蚊蝇响暗沟。别祠缘相汉，旧礼效宗周。萧气接庭燎，鼓声通市楼。乐章分庙奏，牲物用毛柔。木主升新座，牙盘列庶羞。叩阶除剑履，宿羽动梧楸。锡胙人移俎，焚辞漏昼筹。豆笾将降陛，胥史剧奔牛。事毕归乌巷，阴余晦彩油。驱车多叱咤，负担起歌讴。却直中书省，重瞻十二旒。词供五更敏，诏吾四方优。密议存王体，斜封赞禹谋。勤诚酬异等，润色阐嘉猷。强拟邺中咏，我思康乐侯。"}