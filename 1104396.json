{"id":"1104396","title":"和东坡定惠院海棠","dynasty":"宋","author":"赵次公","text":"化工妙手开群木，酷向海棠私意独。殊姿艳艳杂花里，端觉神仙在流俗。睡起胭脂懒未匀，天然腻理还丰肉。繁华增丽态度远，婀娜含娇风韵足。岂惟婉娈彤管姝，真同窈窕关雎淑。未能奔往白玉楼，要当贮以黄金屋。顾虽风暖欲黄昏，脉脉难禁倚修竹。可怜俗眼不知贵，空把容光照山谷。此花本出西南地，李杜无诗恨遗蜀。高才没世孰雕龙，后辈补亡难刻鹄。貂裘季子客齐安，相逢忽慰羁人目。当年甫白君可继，为花重赋阳春曲。把酒因浇礨磈胸，搜句辄倾空洞腹。多情恐作深云收，儿童莫信来轻触。"}