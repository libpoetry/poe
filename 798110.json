{"id":"798110","title":"六丑  丙午元夕雨","dynasty":"清","author":"陈维崧","text":"听今宵疏雨，也算做、一年元夕。旧事流波，一往如何觅。香街马迹。记常年灯市，鞭丝帽影，有许多相识。阑珊灯火梅精立。雅淡衣裳，轻盈姿格，人月同时一色。便旁人也道，此是秦虢。萍踪顿隔。怕旧时李益。昔日君平，无人怜惜。檐前点点滴滴，似替人流泪，学人悽恻。拚此去、花朝寒食。都只向、雨雨风风，趖尽春光九十。红篝拥、夜寒侧侧。拟此情、并春柑传与，何由寄得。"}