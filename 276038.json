{"id":"276038","title":"唐魏栖梧书文荡律师碑","dynasty":"清代","author":"李宗瀚","text":"买褚得薛前闻曾，我今所得添嘲呼。文荡师碑录明诚，魏栖梧乃褚名更。婵娟来迟罗绮胜，是耶非耶宛平生。冯公击赏逾兰亭，有若似圣子夏盲。翁王后先详证明，洗出真面庐山青。河南遗法二薛承，薛稷亦是魏家甥。当时薛魏世并称，北海仙手太湖精。开元之间继有声，栖梧合系宰相徵。不见姓字唐表登，石趺久化夏后城。仅传此纸仍难凭，古来几辈书入能。一艺并悭身后名，消磨岁月三折肱。捧心丧志予其惩。"}