{"id":"433274","title":"法驾导引　游仙四首","dynasty":"近现代","author":"寇梦碧","text":"游仙路，游仙路，碧落浩无垠。沧海蹄涔非确喻，光年人寿漫同论。大曜等微尘。游仙路，游仙路，玉杵不须寻。水漫蓝桥犹抱柱，火焚祆庙岂由心。最恼是青禽。游仙路，游仙路，无奈绛河遮。当日指星如有木，而今犯斗自无槎。何用慨瓠瓜。游仙路，游仙路，合籍羡箫鸾。如此夫妻能有几，大都骑虎下来难。灵迹杳西山。"}