{"id":"1121681","title":"题开元天宝遗事四首","dynasty":"宋","author":"范成大","text":"御前羯鼓透春空，笑觉花奴手未工。一曲打开红杏蕊，须知天子是天公。谢蛮舞袖贵妃弦，秦国如花虢国妍。不赏缠头三百万，阿姨何处费金钱。朝天车马诏频催，斸得新汤未敢开。忽报猪龙掀宇宙，阿瞒虚读相书来。剥啄延秋屋上乌，明朝箭道入东都。宫中亦有风流阵，不及渔阳突骑粗。"}