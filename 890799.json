{"id":"890799","title":"沁园春 其二 戊午自寿","dynasty":"宋","author":"吴潜","text":"笑指颓龄，循环雌甲，卦数已圆。叹蜀公高洁，休官去岁，温公耆旧，入社今年。底事崎岖，苍颜白发，犹拥貔貅护海堧。君恩重，算何能报国，未许归田。遥怜。宛居山前。正水涨溪肥系钓船。纵葵榴花闹，菖蒲酒美，都成客里，争似家边。寄语儿曹，若为翁寿，只把鸥盟更要坚。翁还祝，愿欃枪日静，䆉稏云连。"}