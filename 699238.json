{"id":"699238","title":"送丘长孺南还二首","dynasty":"明","author":"袁中道","text":"文人情性武人装，闹带花衫大羽囊。鬻宅典田重出塞，臂鹰牵犬复还乡。身穿通邑千人看，马度秋原百鸟藏。莫向前途久留滞，吴姬酿酒待君尝。仗君为我解愁肠，九夏销来闪电光。梵寺看花三日雨，射堂蹋月五更霜。谭宵彻晓宁辞倦，醉死重生不计场。今日飘零南北去，梦魂常绕紫游缰。"}