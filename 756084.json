{"id":"756084","title":"和浣云九姑征夫之作","dynasty":"清","author":"慕昌溎","text":"风高万木啸，胡笳悲清秋。临河抚长剑，慨然中心忧。忆昔虏氛炽，杀气冲斗牛。丈夫志四方，不顾儿女愁。奋志辞乡里，驱马长悠悠。名王系颈归，胡骑屡见收。清霜已满鬓，陇水停不流。一身经百战，偏裨多封侯。人生趋王事，岂为身命谋。苟得展怀抱，麟阁非所求。"}