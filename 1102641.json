{"id":"1102641","title":"课仆诣田所偶用渊明庚戌岁九月中于西田穫早稻韵","dynasty":"宋","author":"俞德邻","text":"人生念何事，方寸缠忧端。忧端日澒洞，胡不思自安。富贵等电露，变灭无留观。百亩虽已隘，朝耕夕复还。秋风穑宝实，十口无饥寒。何为苦役役，而欲事所难。所以沮溺徒，不受名利干。行藏随用舍，千载师孔颜。作劳有馀暇，柴门昼常关。斗酒且自劳，此外无足叹。"}