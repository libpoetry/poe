{"id":"1061062","title":"赠道士张谦中","dynasty":"宋","author":"饶节","text":"道人髭须似民部，平生篆隶心独苦。世间笔墨一点无，骎骎气象追千古。道人得师在何许，秦汉鼎彝周石鼓。若峄山碑若诅楚，二李而下初不数。异时心醉不窥园，依绳作直规作圆。一朝妙解古人意，脱落尺度诚其天。嗟君绝艺世无敌，勿示时流渠未识。我亦当年好古人，推席为君三叹息。"}