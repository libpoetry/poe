{"id":"807644","title":"瑶华  竹逸邀同云臣赏栏前粉芍药用炊闻词韵","dynasty":"清","author":"陈维崧","text":"无瑕虢国，有恨明妃，一朵千金价。盈盈笑靥，倩厨中、樱笋娱他新夏。牡丹刚谢了，檀板银罂才暇。又阶前婢学夫人，一样娇姿瑩夜。参差粉面齐呈，爱雪亸珠欹，幽辉凝射。露华微缀，垂缟袂、浅向玉栏低亚。折来谑赠，觉洧水、风光堪借。记芳名、似唤将离，斗顿沈吟花下。"}