{"id":"1115327","title":"再病书怀呈仲良四首","dynasty":"宋","author":"杨万里","text":"病身谁伴亦谁怜，赢得昏昏几觉眠。睡起不知身是病，踞床看尽水沉烟。病中嫌雨又嫌晴，自是情怀未苦平。两日雨多端不恶，市声洗尽只檐声。功名销尽向来心，诗酒从今也不禁。夜雨遣人归思动，不知湘水几篙深。方外诗豪张仲良，义风今日更谁双。绝怜病客无半眼，粥饭随宜到小窗。"}