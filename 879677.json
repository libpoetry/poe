{"id":"879677","title":"钓台 其一","dynasty":"宋","author":"刘昌言","text":"汉业中微炎祚衰，四海奸豪窃神器。南阳龙虎方斗争，赤伏真人正天位。先生高隐来富春，耕耒青山自如意。一竿渔钓乐幽深，七里溪光弄苍翠。朝中天子思故人，物色寰中引其类。先生独步衣羊裘，咳唾浮云轻富贵。足加帝腹傍无人，星动天文失躔次。卓哉光武真圣君，终使狂奴毕高志。云台千尺尽功臣，谁肯回顾钓台地。"}