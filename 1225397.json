{"id":"1225397","title":"春堤游子行","dynasty":"元","author":"朱德润","text":"燕子社前春雨歇，碧堤芳草连天末。柳回青眼欲窥人，间关黄鸟初调舌。绿窗红袖开婵娟，谁家高楼入云端。十二阑干凭欲遍，楼前荡子驰金鞍。少年何必生远图，金张高贵无时无。郎君解作凌云赋，妾效文君当酒垆。只今功名论月俸，弯弓射策俱无用。十年回首别京华，莫遣春闺生远梦。"}