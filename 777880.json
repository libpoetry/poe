{"id":"777880","title":"满江红·甲戌三月，与澄宇同游小姑山。冒雨而行，舟泊绝壁下","dynasty":"清","author":"陈家庆","text":"云鬓风鬟，看小姑、亭亭幽独。恰似十洲缥缈，蓬莱遥瞩。千尺飞来烟雨碧，一篙撑起春波绿。渐轻舟、泊向大江心，山浮玉。绝壁耸，孤峰矗。淮水右，江南曲。叹海门雄镇，瓣香长祝。却忆彭郎曾夺取，含情不语蛾眉蹙。正春风、三月我来游，浣尘俗。"}