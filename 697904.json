{"id":"697904","title":"江南曲三首","dynasty":"明","author":"胡奎","text":"江上水生蒲叶短，白沙晴卧凫鹥暖。木兰舟上紫云娘，笑入荷花羞见郎。水痕渐绿蒲芽短，雪消沙浦双凫煖。一夜鹅黄著柳枝，春愁暗逐春潮满。江上蒲帆鸟翼张，船头槌鼓出回塘。吴中女儿不解饮，呼酒隔帘催劝郎。并州剪刀金两股，不剪人间别离苦。湘云剪舞衣，楚月裁歌扇。荡舟莲叶深，羞与郎相见。"}