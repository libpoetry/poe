{"id":"1036854","title":"延陵怀古三首 其三 东坡先生","dynasty":"宋","author":"杨万里","text":"吹赤壁之月笛兮，瞻黄州之雪堂。弹湘妃之玉瑟兮，织天孙之锦裳。招先生其来归兮，何必怀眉山之故乡。历九州而犹隘兮，诞寘之祝融之汪。酌乳泉以当醴兮，餐荔子以为粮。葺榕叶以作屋兮，托桄榔之荫以为堂。驱海涛以入砚滴兮，挽南斗文星于笔铓。昌黎兮欧阳，视先生兮雁行。韫不泄兮忠愤，炯不掩兮文章。乞镜湖兮九关，营菟裘兮是邦。予之来兮云暮，与先生兮相望。视履迹兮焉在，问故宫兮就荒。俯仰兮永怀，渺山川兮苍苍。"}