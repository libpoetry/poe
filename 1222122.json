{"id":"1222122","title":"云梦","dynasty":"元","author":"郝经","text":"群山避鄢郢，霜净楚天远。秋色浮雁背，风水芦花满。陂泽通江湖，田岸藏町疃。横汇渊薮大，散漫稻畦浅。积烟晚翠重，老浪虚白卷。乾坤入涵混，鱼龙深宛转。残岭土崖断，馀浸黑壤软。平冈缭中洲，阔甸负长坂。劲竹密如箦，绿粉封紫笴。忽向青枫末，半出黄槲岘。北人有图画，却向此间展。选锋一万骑，掣电铁满眼。更不顾卤获，直向腹心剪。昨去今饮江，扫道草尽偃。何处仍三户，践蹂殆不免。荒庄自池台，寒蔓相挂罥。鹅鹳不知家，悠悠忘还返。注目浩无际，驰想首重俛。何时结茅屋？老吟寄残喘。濯缨谢渔父，瞑卧汀沙晚。"}