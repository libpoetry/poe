{"id":"1247017","title":"伏读高昌佥宪公唐律十二首爱其清新雄杰殆本天成非吟哦造次可得韩退之慕樊宗师文苏子瞻拟黄鲁直体惟其有之是以似之区区虽欲效颦第恐唐突西施耳 其九 和水西寺风光轩","dynasty":"元末明初","author":"唐桂芳","text":"新水才流一尺深，重来洗耳更鸣琴。画存粉墨多萧瑟，诗重玙璠几陆沈。日出潜鱼迷雪涧，夜閒羁鸟滑霜林。谪仙天宝遭离乱，长使英雄折寸心。"}