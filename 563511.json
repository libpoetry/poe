{"id":"563511","title":"次韵答赵太守王推官","dynasty":"明","author":"王守仁","text":"诘朝事虔谒，玄居宿斋沐。积霖喜新霁，风日散清燠。兰桡渡芳渚，半涉见水陆。溪山俨新宇，雷雨荒大麓。皇皇弦诵区，斯文昔炳郁。兴废尚屯疑，使我怀悱懊。近闻牧守贤，经营亟乘屋。方舟为予来，飞盖遥肃肃。花絮媚晚筵，韶景正柔淑。浴沂谅同清，及兹授春服。令德倡高词，混珠愧鱼目。努力崇修名，迂疏自岩谷。"}