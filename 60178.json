{"id":"60178","title":"瑶琴怨·多情莫学泽中兰","dynasty":"明代","author":"王璲","text":"多情莫学泽中兰，有恨莫为江上莲。兰心守死心不改，莲根折断丝犹牵。君不见天荒地老皆如此，千古湘娥怨湘水。至今血泪洒丛篁，点点香含露痕紫。涔阳西望烟凄凄，鹧鸪飞入烟中啼。苍梧波杳彩云灭，万里孤光秋月迷。西风北渚摐花白，归梦未知身是客。夜弹瑶瑟渡江来，九疑翠黛浓如滴。"}