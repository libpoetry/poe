{"id":"831572","title":"八月十六夜小集，同赖二、兄子幼春作","dynasty":"清末民国初","author":"林朝崧","text":"草虫吟风长唧唧，中庭桂花香不息。清秋过半月仍圆，零露渐多夜方寂。我辈离居亦已久，何意琴樽共今夕！赖兄怀瑾后握瑜，由来声价连城璧。吾家仲容亦佳士，只我才惭步兵籍。论心慷慨及时事，执手慇勤叙离隔。回首兵尘暗乡国，二子穷山我异域。频年相望阻云海，促膝清谈宁易得！乱离未死复此会，天荒地老三诗客。流萍踪迹散还聚，离黍河山今异昔。悠悠身世总如梦，万事不堪回首忆。高岸为谷谷为陵，七尺虽在非金石。相看破涕且欢笑，莫遣愁多头早白。"}