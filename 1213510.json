{"id":"1213510","title":"东平府","dynasty":"元","author":"陈孚","text":"任宿须句国，烟云拥汶河。长亭东接岱，短棹北通阿。万井楼台壮，千郊衍沃多。无盐城突兀，司隶石嵯峨。夜月喧箫鼓，春风扇绮罗。钿车香不扫，步障锦相摩。地尚雄千乘，人犹慕四科。故侯敦学校，俊士乐弦歌。紫闼悬金榜，朱楼响玉珂。自天沾湛露，率土育菁莪。衮冕明虫藻，樽罍列象牺。淹中书在否，稷下事如何。沂咏难逢点，邹迁尚忆轲。明朝燕赵去，万事付沧波。"}