{"id":"569066","title":"咏诸功臣像二十六首 其六 故开国辅运推诚宣力武臣特进荣禄大夫柱国征南将军西平黔宁沐昭靖王英","dynasty":"明","author":"王世贞","text":"西平少沈勇，亲寄异诸儿。三十二元枢，遂副西羌师。虏其名王归，万族尽累累。六诏抗天权，三帅张帝威。颍川首排荡，永昌翼摧劙。侯其寄留后，剪棘抚伤痍。一战贼胆夺，七纵酋心归。身没担王爵，翼世秉公圭。至今二百年，黄屋等崔嵬。"}