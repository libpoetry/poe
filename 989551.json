{"id":"989551","title":"长夜吟 其一","dynasty":"宋","author":"曹勋","text":"舜枯槁，尧瘠癯，益稷播艺躬耕锄，神禹勤瘁劳体肤。子孙放废等庸奴，一身辛苦踰匹夫。孔子称大圣，颜子称大儒。寝席不暇暖，箪瓢困穷庐。盗蹠饱人肉，列鼎吹笙竽。庄蹻肆淫虐，玉食驱华车。人生贵得意，孰识贤与愚。白日沉西山，烟蔼低平芜。悲风搅原隰，劲气摧高梧。歌钟满前庭，宾客罗簪裾。侍女艳流景，芳泽扬通衢。珍肴如丘山，美酒如江湖。贤圣苟如此，不醉将何如。"}