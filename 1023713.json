{"id":"1023713","title":"送诚上人","dynasty":"宋","author":"释道璨","text":"长安城头秋日黄，长安道上秋风凉。游子念亲从定起，一衲卷云归故乡。七月八月吴楚路，十里五里东南疆。遥知子母相见处，篱落黄花吹晚香。我母今年六十四，千丈白发应沧浪。石田茆屋归未得，西山几度明斜阳。因送君行发深省，天地阔远愁茫茫。他年相寻君勿忘，杨柳当门水满塘。"}