{"id":"1199409","title":"太微玄清左夫人北渟宫中歌曲 其一","dynasty":"魏晋","author":"无名氏","text":"郁蔼非真墟，太无为我馆。玄公岂有怀，萦蒙孤所难。落凤控紫霞，矫辔登晨岸。寂寂无濠涯，晖晖空中观。隐芝秀凤丘，逡巡瑶林畔。龙胎婴尔形，八琼回素旦。琅华繁玉宫，结葩凌岩粲。鹏扇绝亿岭，抚翮凌霄翰。西庭命长歌，云璈乘虚弹。八风缠绿宇，丛烟豁然散。灵童掷流金，太微启璧案。三光折腰舞，紫皇挥袂赞。"}