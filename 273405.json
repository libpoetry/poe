{"id":"273405","title":"送华阳王绶荃大令回山左并寄荣成孙佩南山长","dynasty":"清代","author":"李超琼","text":"锦官城东故人面，别十四年不相见。南风六月吹吴船，一笑连宵共清宴。灯前注视须眉苍，颇怪容颜都改变。浮沉僚底等飘零，豪气未除时隐现。忆昔逢君正少年，碧鸡坊前春服炫。草绿千门任醉游，槐黄几度追文战。矮屋功名得意难，掉头那惜飞劳燕。我从京国更饥驱，雪窖冰天闲踏遍。投戈又上公车门，长安花好空留恋。是时君亦赋出山，随牒将之邹鲁甸。宣南病起送君行，歌罢骊驹浑瞀眩。从兹南北各分驰，泰岱风云劳企羡。昨朝越海和吹埙，归帆路入吴门便。惠然肯挟清风来，坐冷藤阴谈未倦。君积年资在东鲁，鹾政茭防深历练。双凫偶听梁父吟，去思可入循良传。贤劳卓著不矜伐，坐看时髦争鹗荐。我于民社虽藉手，祗惭赋性成迂狷。未能巨室结新欢，敢期速化希时彦。为君扼腕复自怜，生世方知官独贱。蹉跎人事送流光，两鬓霜痕如集霰。便思学剑作飞行，不然学仙亦轻倩。胡为局促同辕驹，鞭饲由人自惊颤。诸葛之井君故庐，石船之居我乡县。山中人兮傥见招，轻舟更溯都江堰。归欤正复无多求，田三五顷书千卷。闭门蔬粥清且闲，杞忧涤尽寻欢忭。问君此计然不然，宦海茫茫谁我援。留君不住重踟蹰，西北风吹帆一片。东归倘或遇兴公，为道遂初思共擅。"}