{"id":"1079658","title":"别后寄舍弟三十韵","dynasty":"宋","author":"吕本中","text":"还家日已短，况此独行情。客路三年别，秋帆十日程。小船携手上，斜柳纵篙撑。岸失乖龙蛰，窗留素月萦。重回召伯埭，虚住广陵城。破屋仍坚坐，残莺只强鸣。江犹渺漭去，草欲蔓延生。水缩蛙蟆斗，场空雾雨横。土风沾疟疠，民俗混蛮荆。岂识排门入，鱼无倒屣迎。好诗思共读，薄酒念同倾。枕席烦团扇，膏油乏短檠。可无道里念，或恐梦魂惊。惟昔交朋聚，相期文字盟。笔头传活法，胸次即圆成。孔剑犹霄鍊，隋珠有夜明。英华仰前辈，廓落到诸卿。敢计千金重，尝叨一字荣。因观剑器舞，复悟担夫争。物固藏妙理，世谁能独亨。乾坤在苍莽，日月付峥嵘。凛凛曹刘上，容容沈谢并。直须用款款，未可笑平平。有弟能知我，他年肯过兄。初非强点灼，略不费讥评。短句箜篌引，长歌偪侧行。力探加润泽，极取更经营。径就波澜阔，勿求盆盎清。吾衰足欿㙳，汝大不攲倾。莫以东南路，而无伊洛声。"}