{"id":"807876","title":"贺新郎  登南岳寺大悲阁","dynasty":"清","author":"陈维崧","text":"峭阁腾危鹘。映新晴、乱崖沓嶂，龙湫兽窟。竹粉松脂空翠极，狼藉山厨僧钵。分一半、绿人毛发。倒灌寺门香雪海，又岩梅、万树参差发。微笑处，忘言说。鼪鼯悲啸春禽聒。更林间、泉鸣谷响，惨悽神骨。今不来游春渐老，孤负浮生作达。且放眼、人间寥阔。阁背一拳看愈好，藓痕皴、嵌就玲珑月。依稀是，袁家渴。"}