{"id":"814342","title":"腊月同友寻梅道上登天秀岩和薛中丞叶太傅刻石原韵","dynasty":"清","author":"季麒光","text":"此日閒寻最上峰，几盘苍藓隐芙蓉。呼僧细读云边字，忏佛重陈海外踪。当岭夕阳千树合，匝城烟火万家封。自怜尘迹多潦倒，消息江梅已早逢。由来胜迹重名公，山水文章自不同。近接凌霄惟片石，遥窥苍海只长虹。暮烟多处层峦好，寒叶疏时落照空。少保祠前云历历，松声不逐怒潮东。"}