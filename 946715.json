{"id":"946715","title":"题广福寺轩","dynasty":"宋","author":"陈睍","text":"小轩架寒溜，激激鸣水苍。老僧不靳惜，借与一榻凉。枕流暂憩息，清飙袭衣裳。蝉声亦多思，牵引昼梦长。俗虑顿消处，栩栩无何乡。翻嫌市廛中，吏隐殊相妨。未赋渊明归，祗益袁君狂。平生不勇决，恋恋粟一囊。何如水西头，飞云共徜徉。日寻方外游，煮茗烧妙香。此致渺未遂，啸歌空自伤。坐待山月明，拿舟泛沧浪。"}