{"id":"1218690","title":"题周伯温待制为苏老人篆七十古来稀有字后","dynasty":"元","author":"成廷圭","text":"天上词臣小篆书，方今端合比琼琚。肯将南极仙人寿，题向东窗隐者居。玉屑露凝金错落，锦茵春暖绣芙蕖。缠腰信有扬州鹤，垂钓宁无渭水鱼。方士曾分烧药火，诸孙亲御看花车。黄金意气留宾客，白发风神照里闾。世上虚名皆寄尔，人生此乐复何如。芝兰香里浑如画，百岁传家庆有馀。"}