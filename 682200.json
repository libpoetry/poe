{"id":"682200","title":"封御史邢翁八十双寿二首","dynasty":"明","author":"于慎行","text":"济北贤豪行谊敦，年跻上老德弥尊。真封已自称乌署，高隐还应并鹿门。明月千山芳杜若，春江九畹茁兰荪。仙龄幸际升平理，拾穗讴吟亦主恩。双闱同拜玉函封，寿帙今开第九重。青鸟日随王母侍，白云常满丈人峰。已看庭际翔三凤，更向垆边跨两龙。欲问齐眉吴市隐，千秋谁许继高踪。"}