{"id":"1183278","title":"建元寺昼公与崔秀才见过联句与郑奉礼部同作","dynasty":"唐","author":"皇甫曾","text":"人闲宜岁晚，道者访幽期。独与寒山别，行当暮雪时。柏台辞汉主，竹寺寄潜师。荷策知君待，开门笑我迟。暮阶县雨足，寒吹绕松枝。理辩尘心妄，经分梵字疑。久承黄纸诏，曾赋碧云诗。然诺惊相许，风流话所思。筌忘心已默，磬发夜何其。愿结求羊侣，名山从所之。"}