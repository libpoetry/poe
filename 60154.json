{"id":"60154","title":"宴饮歌","dynasty":"明代","author":"阮自华","text":"飞鸢在天，断云满江。江上依依，远风白杨。绿树凝盼，落霞窥人。高怀厌世，雄心汰襟。烟尘四塞，日有回光。豪气荡天，转则倘佯。乾坤有身，星霜风雨。忼慷商歌，何如易水。春风绝江，归雁声哀。勉强张目，眺予登台。环峰入云，沉影东流。河西豹子，至今善讴。嘒嘒彼小星，烈日西沉。能欺扶桑，不欺东溟。烈日西逝，江声东还。双鬓萧疏，忧心中寒。绿竹琳琅，清溪涟漪。丈夫多暇，但有酒杯。故人满眼，脍鲤酿粳。与君为乐，不必多言。徂日虽迈，诘朝不磨。月驶星流，秉烛奈何。简须屦草，带索皓吟。青山在户，不厌吾贫。焚车纵骥，逍遥德园。呜呜流水，邈邈瀼门。宛彼白驹，茫茫春草。摇摇幰毂，有尔长道。寂寞空山，浩渺烟霞。道不行兮，海有浮槎。载歌载笑，聊以塞口。仙人王乔，则余之友。"}