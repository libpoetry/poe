{"id":"696783","title":"龙潭十景为太医院判蒋用文赋 三江观潮","dynasty":"明","author":"金幼孜","text":"三江形胜接蓬莱，海若驱潮万里来。捲地云涛奔汹涌，连天雪嶂耸崔嵬。居人讶逐沧溟去，贾舶惊从碧汉回。最是高楼明月夜，凭栏骋望亦奇哉。江上名山似列星，玉皇宫殿接青冥。窗留御史寻仙句，匣有真人写道经。紫府月明瞻斗气，瑶坛夜永候云軿。当年曾记幽栖处，几度登临上翠屏。华麓苍苍拥翠鬟，两峰高并碧云间。飞仙远挟苍龙去，羽客曾乘白鹤还。绛节霓旌何处是，青松白石此中閒。一从簉羽随鹓鹭，幽赏于今不可攀。杨柳依依两岸分，清湾渺渺是通津。舟人向夕停桡久，过客临流待渡频。华麓烟消山色暝，海门潮送月华新。画船挝鼓沧江上，曾扈銮舆向北巡。迢迤官桥接坦衢，每因送别此踌躇。流分曲涧通瑶海，影落长虹跨碧虚。别酒倾残桑落好，愁心折尽柳条疏。致身巳遂青云志，何用归乘驷马车。画鼓传声动驿楼，江皋使客暂维舟。初承紫诏来天上，直遣皇华到海陬。漠漠云山春霭合，苍苍烟水夕阳收。长亭胜概今何似，归梦时应恋旧游。桃花洞口水洄沿，下有渔郎理钓船。万顷光浮琼岛月，一丝晴漾碧波烟。高风未许誇桐水，逸兴何殊在渭川。巳喜飞腾霄汉上，不须回首记当年。见说旗山近帝乡，清时散牧总飞黄。千群踏月雄姿异，万骑嘶风骏尾长。雨后平原芳草遍，春来曲涧碧泉香。昔时汧渭那胜此，蕃息应知似华阳。与客春游上翠微，春寒新试薄罗衣。行逢石屋窥仙境，坐对龙池俯钓矶。隔坞雨馀啼鸟缓，平林风静落花稀。也知胜地寻芳好，吟送斜阳尽醉归。丽谯高构倚层空，暇日登临逸兴浓。野色苍茫迷远树，角声凄切递疏钟。数行影落江心雁，一点青分海上峰。最是五云双阙近，几回翘首望飞龙。"}