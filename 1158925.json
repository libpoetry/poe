{"id":"1158925","title":"雨中登沛县楼赠表兄郭少府","dynasty":"唐","author":"刘长卿","text":"楚泽秋更远，云雷有时作。晚陂带残雨，白水昏漠漠。伫立收烟氛，洗然静寥廓。卷帘高楼上，万里看日落。为客频改弦，辞家尚如昨。故山今不见，此鸟那可托。小邑务常闲，吾兄宦何薄。高标青云器，独立沧江鹤。惠爱原上情，慇勤丘中诺。何当遂良愿，归卧青山郭。"}