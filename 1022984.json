{"id":"1022984","title":"偈六十九首 其四十九","dynasty":"宋","author":"释道宁","text":"正法眼藏，十圣那知。秘密玄风，三贤罔测。灵机湛寂，体妙希夷。不落今时，岂该数量。捞笼品类，陶铸群情。三世诸佛，异口同宣。六代祖师，亚肩垂示。琅函玉偈，遍满龙宫。海角天涯，潜敷奥义。或瞻或礼，迥脱根尘。若见若闻，俱成种智。回光照彻，契本幽微。印古印今，非前非后。圆伊独露，方号流通。超出化门，是真常住。衲僧孔窍，放过一著。檀那分上，又且如何。寿山隐隐侵云际，福海滔滔似镜平。"}