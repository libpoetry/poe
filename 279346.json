{"id":"279346","title":"水龙吟·田头市龙兴寺记明董尚书越遗事","dynasty":"现代","author":"周岸登","text":"隔江遥送书声，夜长萧寺闲钟磬。随风更远，去波如答，鱼龙窃听。画里寒山，空中竽籁，起予深省。有何人系缆，推篷钓月，闻吟啸，移舟艇。今夕高轩入咏。似谷音、鹤鸣相应。灯窗一话，锁闱三捷，文章九命。梅水行春，莲峰露冕，丹房苔径。问前贤故事，山川不语，唤残僧证。"}