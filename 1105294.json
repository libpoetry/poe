{"id":"1105294","title":"约刘良叔观苔梅","dynasty":"宋","author":"方岳","text":"雪侵横驿苔枝古，莫作江南一样看。酝藉春情何逊老，棱层诗骨孟郊寒。也知馀子十分俗，雅有书生半点酸。政恐刘郎识桃耳，相从冷澹亦良难。黄昏疏影横斜月，说似诗人仔细看。藓树卧龙鳞甲老，霜桥立马骨毛寒。共寻雪句心犹苦，只嚼冰须齿亦酸。涪老未为知己在，水仙毕竟弟兄难。自洗铜壶倚碧栏，丁宁莫遣俗人看。春柔转觉沈郎瘦，雨重那知范叔寒。东阁酒深诗兴浩，南枝月冷角声酸。孤山逋老曾题品，到得吾曹著语难。白玉为堂月一栏，何如茅屋雪中看。笑堪索否便堪醉，盟可寻欤不可寒。枝北春风惊婉娩，江南烟雨几悲酸。清香吹落骚人手，墨妙笔精并二难。水曹为骨逋为髓，风雪灞桥谁共看。千里梦回归路远，一枝春占暮江寒。飞飞两片犹堪醉，点点晴香亦带酸。双玉瓶乾情正洽，与君落笔不辞难。"}