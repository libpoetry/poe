{"id":"500449","title":"送石仲方诗","dynasty":"明","author":"陶安","text":"延陵季子之旧邦，林麓秀郁泉流淙。文物萃美如瑶玒，隐居未许慕老庞。涵潜理海心在腔，书帷永夜挑灯釭。去家不远观大江，江边龙虎盘洪厖。秦淮抱城驾石矼，精舍丹碧临奔泷。莫言无笔长如杠，文词力健鼎可扛。论堂考鼓醒愚憃，法言浪浪金石摐。上窥邹鲁驱杂咙，异学不敢操戈鏦。子衿环拱心自降，取友必端戒羿逢。飞觞谈笑月在窗，川后屏息无漎漎。榻前松竹翠羽幢，雪点吟鬓秋蓬双。豸府荐誉声如撞，酌别缆系堤柳桩。俸米载归红满缸，迎门喜动花阴駹。溯河北上乘艂艭，天街雪晴驰骏駹。"}