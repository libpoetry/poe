{"id":"449711","title":"望海潮","dynasty":"当代","author":"刘斯翰","text":"素蹊横潦，高棉红断，春愁何止清华。幽独百年，孤明未发，当时总付寒沙。油壁是谁车？正白门垂柳，飞絮交加。老去无端，只馀深念在儿家。悠悠海角胡笳。照新编汗简，一树梅花。恩怨待销，斯文未丧，重头检点应嗟。惊起月还斜。但晓园凝望，三两啼鸦。犹惜馀春，更衔流彩向天涯。"}