{"id":"968310","title":"别天台","dynasty":"宋","author":"赵企","text":"携家隐青山，青山不我留。遣我出山去，再拜辞丹丘。王命急星火，驾言促西游。朝游白云城，暮宿黄花洲。佳人牵我衣，挽断不回头。路傍立樵叟，问我何所求。长安美少年，气概凌清秋。鸾台与凤阁，一一皆俊游。掉臂尔欲往，独不愧且羞。此言真吾药，口讷不易酬。我本麋鹿性，直与山林投。云何就冷局，岁月空悠悠。愿公看我还，长歌赋归休。"}