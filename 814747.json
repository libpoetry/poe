{"id":"814747","title":"秦淮女郎卞云装侨居半塘，八九年前曾过一面，比来湖，上见其案头有吴梅村诗册并虞山老人和章，寻览情词，不无今昔之感，因窃取二老意并云装近事，檃括成诗三首","dynasty":"清","author":"金渐皋","text":"芸帙缃函系所思，玉人郑重远相携。闷来只仗琵琶写，说处仍防鹦鹉知。破镜刀环寻旧约，琼枝璧月费新词。莫嫌大雅凋零尽，犹有春风属扫眉。结绮临春恨未终，轻烟淡粉扫成空。还家江令头仍黑，避席崔娘脸自红。辽海鹤归无主墓，吴江枫冷未栖鸿。都将月地云阶梦，泣向荒田野草中。不向长安斗狭斜，朅来水国傍蒹葭。曾探织女矶边石，再见玄都观里花。秋思潘郎惊鬓发，夜情白傅感京华。三千年后篷莱路，知在琼楼第几家？"}