{"id":"1131768","title":"醉落魄/一斛珠","dynasty":"宋","author":"蔡伸","text":"波纹如縠。池塘雨后添新绿。海棠初绽红生肉。双燕归来，还认旧巢宿。凝情凭暖阑干曲。新愁无限伤心目。谁人月下吹横玉。惊起鸳鸯，飞去自相逐。霜华摇落。亭亭皓月侵朱箔。梦回敧枕听残角。一片寒声，风送入寥廓。眼前风月都如昨。独眠无奈情怀恶。凭肩携手于飞约。料想人人，终是赋情薄。明眸秀色。双蛾巧画春山碧。盈盈标韵倾瑶席。一见尊前，宛是旧相识。深期密语虽端的。良宵无奈成轻掷。忍教只恁空相忆。得入手来，无限好则剧。阳关声咽。清歌响断云屏隔。溪山依旧连空碧。昨日主人，今日是行客。绿窗朱户应如昔。回头往事成陈迹。后期总便无端的。月下风前，应也解相忆。"}