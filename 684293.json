{"id":"684293","title":"题石厓卷二首","dynasty":"明","author":"王立道","text":"蚤岁慕探历，浪迹游江湘。朝溯洞庭波，夜发汉水阳。汉水日东逝，鸿雁多南翔。感此惜馀景，驾言返故乡。徙倚桂枝晚，夷犹春草芳。开林发幽峭，陟巘披遐荒。寒芜被广隰，阳葩耀崇冈。市隐岂云易，岩栖聊徜徉。赤松与王乔，末路期相将。连峰何㠝岏，深谷自逶迤。境阻尘虑绝，眺迥物趣奇。有时发清啸，四山生寒姿。天际征鸟疾，木杪惊猿窥。回飙激长林，浮云乱层溪。宇宙意自豁，簪组复何为。"}