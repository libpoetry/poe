{"id":"991999","title":"岁日旅泊家人相与为寿","dynasty":"宋","author":"梅尧臣","text":"舟中逢献岁，风雨送馀寒。推年增渐老，永怀殊鲜欢。江边无车马，鉴里对衣冠。孺人相庆拜，共坐列杯盘。盘中多橘柚，未咀齿已酸。饮酒复先醉，颇觉量不宽。岸梅欲破萼，野水微生澜。来者即为新，过者故为残。何言昨日趣，乃作去年观。时节未变易，人世良可叹。"}