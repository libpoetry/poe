{"id":"600661","title":"拟清华楼居集百排律十韵","dynasty":"明","author":"王弘诲","text":"郁郁葱葱佳气浮，凤城春报曲江头。水通南极三千里，海色西风十二楼。乳燕双双拂烟草，珠帘处处上银钩。林花著雨烟脂湿，山势凌空翡翠浮。红树暗藏殷浩宅，客帆空恋李膺舟。东山芳意须同赏，高阁朱阑不厌游。曾约彭涓安朽质，正怀何谢俯长流。西园公子名无忌，云里新声号莫愁。清夜满城弦管沸，醉中因遣合甘州。"}