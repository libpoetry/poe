{"id":"697687","title":"追次虞都御史伯益见寄诗韵二首","dynasty":"明","author":"胡俨","text":"贰宪持衡肃柏台，每瞻丰采独徘徊。片言折狱真能事，樽酒论文愧不才。落月空梁惊梦觉，西风远道寄诗来。料应蓟北河冰解，正是江南使节回。新诗往往见清才，怀抱相过几度开。帝座龙颜长共仰，天孙凤锦独先裁。跛牂蹀躞难同骥，布鼓寻常耻遇雷。今日思君那得见，秖应梦里一能来。"}