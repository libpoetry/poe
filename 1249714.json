{"id":"1249714","title":"盛彦英隐居太湖之阴号具区耕叟命仆作诗以歌咏其乐云","dynasty":"元末明初","author":"谢应芳","text":"脱屣东华尘，躬耕太湖滨。桑麻接邻里，鱼鸟情相亲。閒时读书牛背上，安知六国方攻秦。东风二月桃花雨，布谷飞来向人语。一犁初破陇头春，黄犊出阑健如虎。羲农世远莫可追，南山石烂无足悲。悲歌笑宁戚，夜半犹未已。人间閒是非，何用污牛耳。我田已耕春昼閒，樵童随我看青山。日暮归来一壶酒，我歌呜呜童拍手。童拍手，儿饭牛，一天星月烂不收。重捻戏笛作三弄，七十二峰俱点头。"}