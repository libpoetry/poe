{"id":"811472","title":"次韵答藕华","dynasty":"清","author":"丘逢甲","text":"何事天涯怨式微，六龙西幸不曾归。平生稷契空相许，茧足荒山素愿违。缥缈碧云飞两凫，泥中久辱胡为乎？仙山楼阁不归去，万树桃花今在无？天马何曾西极来，千金市骏枉燕台。不应河岳英灵尽，岁岁天门诏榜开。黄麾立仗待头颅，一掷成枭注太孤。多怨天公不能笑，怜他玉女误投壶。眼前缘转更黄回，如此天心也费猜。惊起希夷五龙蛰，胡尘蒙过华山来。"}