{"id":"380024","title":"金缕曲·春色今年又","dynasty":"清代","author":"赵庆熹","text":"春色今年又。怪无端、东风多事，绿波吹皱。眼底桃花都不见，但见枝枝杨柳。忽忆到、别离时候。蜡屐雨声催不止，两三杯、上马河桥酒。君欲去，掉头走。黄沙射猎然乎否。误人生、少年侠气，儒冠依旧。门外雷声车似水，多少公卿拍手。中有个、书生两袖。我亦青衫真困绝，病毛锥、聊代谈天口。君击筑，我敲缶。"}