{"id":"687064","title":"九月二十五日有传秋闱两榜至书舍见思永杨植以诗中乙科喜乡闾之有人学业之丕振因赋三绝以自释","dynasty":"明","author":"刘崧","text":"延祐开科第一春，吾邦文物故彬彬。后来接踵登名盛，致政词林有几人。至顺壬申再贡贤，一从更制遂茫然。惊看亚榜题杨植，憔悴西风十九年。文运兴隆属圣明，科名事业贵精成。读书三十何能立，心折鸡鸣听五更。"}