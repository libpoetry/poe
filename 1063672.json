{"id":"1063672","title":"次韵权巽中送太上人谒道乡居士","dynasty":"宋","author":"释德洪","text":"我读瘦权诗，起舞忘华颠。疑与霅溪画，句法争后先。遥知清啸处，逸气生云泉。聊将笑时语，乞与人间传。思君发遐想，瘦坐如痴禅。便觉香炉峰，青碧开连天。太禅十年旧，生计良萧然。清辰一钵外，卧有三根椽。偷笑痴种子，梦幻供肥鲜。钟山领略游，相值衡门前。将谒道乡老，巨浪翻吴船。想见笑抚掌，衣裾雪花湔。"}