{"id":"822695","title":"三姝媚 玄武湖樱桃花下赋","dynasty":"清末近现代初","author":"周岸登","text":"香山迟悟道。正樊姬新逢，试妆娇小。绀萼初胎，渐粉裳煊昼，素肌凌晓。唤错梨云，春意与、杏梢同闹。细数花须，无赖游蜂，被花轻恼。谁似萧郎殊抱。问尽伐柔柯，赋情何矫。送却南朝，坠玉儿清泪，数声啼鸟。凤笛休吹，唇未启、朱颜先老。待熟重来摘取，瑛盘顿了。"}