{"id":"1050078","title":"赠圆通讷禅师","dynasty":"宋","author":"郭祥正","text":"禅师古豪英，识之恨已晚。浩气虽自充，灵标固天产。琼枝玉府秀，春波镜湖满。妙趣玄中玄，高谈简复简。痊予万古病，金刀刮昏眼。朗如秋月明，不害浮云生。始知金仙教，六幽同一情。一情亦何有，纷纷逐妍丑。遂令世上人，浮沉嗟白首。我愿卿相知，荐师为国师。一言了万化，尧舜诚无为。逢时扬至道，旷劫开群迷。儒佛实皆圣，胡为相是非。本亡末愈弱，行伪言空持。呜呼可奈何，师也予同归。"}