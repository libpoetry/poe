{"id":"696296","title":"辰叟圣符招同介孺看演牡丹亭传奇得三字","dynasty":"明","author":"范景文","text":"半吐梅花半尚含，主宾相对影成三。人从久别疑初识，酒渐停斟为极酣。醒眼难禁思好梦，歌喉直可当清谈。平时空说心冰冷，爱此将无小犯贪。艳事幽情与冶谈，如斯称绝喜兼三。心知境幻终成剧，怕是魂销预戒眈。听至关情还罢酒，时当隔岁亦传柑。梦残谁可资欢具，闹岁填街鼓正酣。"}