{"id":"817384","title":"训士吟","dynasty":"清","author":"戴亨","text":"北方有潜客，性嗜兰蕙姿。培根复诛蔓，汲清灌溉之。吐芳出群卉，岂曰国香衰。顾兹桂与茝，将随九畹滋。枝叶峻以茂，采撷冀及时。奉为君子佩，连茹以为期。野鹤失云侣，日暮各孤飞。随风无定羽，栖息意何依。彩鸾振六翮，高踞琼树枝。璚树茂且崇，众鸟忘所归。归飞托深荫，此荫谅不衰。持此固绸缪，绸缪安可迟。种桑采桑叶，采桑养蚕子。风雨忽纵横，叶尽蚕欲死。抱蚕对蚕泣，泪落桑园里。讵缘绵绣心，淹没遽尔尔。所伤万人寒，不织从此始。不织伤人寒，不修道则否。所以古圣贤，殷勤诲不已。一语不能行，万卷徒糠秕。猗嗟此一生，生难尽慧识。幸不堕顽蠢，造物岂我啬。况藉古初人，阐微先我力。得每不践机，失亦难伪饰。用转欺慊机，慎哉勿自贼。嘉鱼乐澄渊，好鸟鸣高枝。德輶鲜克举，安宅旷弃之。物微知有托，人胡不如斯。生才不择地，自强安可期。良工得奇木，丹雘亦应施。委置任腐蠹，深负兹淑姿。置身在宇宙，担当复谁诿。人心能不死，天地因之位。广厦覆万人，交疏绮筵备。所赖大匠能，经营使不坠。草甲出勾芒，芟刈从此始。荆棘忽成林，长镵不可治。尔我固陋姿，仔肩成不易。日月不停徂，反躬多疵累。先师已有言，四十不足畏。探奇及牛渚，穷幽入鬼隙。毕世谁能知，知之复何益。春至花妍娟，春去花落魄。花开复花谢，明明大道迹。块然藐中处，但伤彼岸隔。不传者已死，会心在晨夕。豁然识此机，应悲逝者迫。羊质虎其文，虽美而不彰。躬行苟不逮，何必徒文章。笃论竦真听，摛藻阐德光。立言固所重，饰伪弃厥常。安得华与实，内外无低昂。原泉流不息，积水成巨川。为山篑不辍，积土凌云烟。积跬致千里，积善成圣贤。孰微而不著，孰行而不前。嗟彼器一满，不复增涘涓。所以英俊人，虚受而德迁。灼灼盆中花，迎风故妖袅。眄睐睫未移，倏忽成枯槁。根株未能深，焉得长美好。植彼栋梁资，岂不自弱小。防之偶一疏，斧斤伺昏晓。吁嗟眼中人，故物谁能保。胡不一此心，孜孜至于老。天运更代谢，气至物不遗。芳树花忽发，好鸟鸣其枝。流水清且閒，游鱼漾绿姿。欣欣物各得，吾身亦化机。物欣吾亦乐，坐此春风时。宇宙何空阔，嗒然忘所私。人匪道害依，交匪道害臧。辅仁赖将伯，诡随警无良。既载失善御，鲜不毁辕缰。俗目悦萧艾，珵美或不当。宁以直不回，不防参与商。朝见槿花开，暮见槿花死。非无一时荣，不久长如此。猎猎谷中风，冷冷涧中水。苍苍松柏姿，亭亭水风里。凝寒讵不酷，贞性素所履。良禽择木栖，戢羽欣来止。托根贵托坚，永为岁寒恃。步出城东门，徘徊歧路旁。东门何所有，历历种白杨。秋风自西来，飒然起悲伤。嗟此泉下人，安知非侯王。造物无妍媸，有生同丧亡。富贵固所欣，贫贱事亦常。斯人正鹿鹿，金乌不停翔。人非金石固，谁能得久长。胡不惜嘉名，及时自奋强。求人人则贱，求我我自尊。曷弗安所遇，反覆梏灵根。缅彼空桑子，崛起自邱原。不物而物物，抱道岂终沦。苟子能自淑，文锦在结鹑。捷径而窘步，福伏祸之门。所重在自立，贵贱无定论。日出扶桑阳，月落咸池阴。日月不遍照，安问他人心。明珠忽夜投，罕不按剑临。琰琬持自粥，虽美吝其金。所以古大人，潜迹甘泉林。岂故却荣显，枉己非所钦。鹪鹩托羽翰，载憩芳树枝。栖托岂不稳，安能薄天飞。裋褐裹珍玉，□晦待厥时。神龟不受缚，曳尾甘涂泥。朝云乘天升，膏泽沛无遗。出处良有会，蓄德贵不衰。玙璠唯自宝，没齿以为期。人但知旦夕，志士争千古。神禹惜寸阴，蓄念亦良苦。花落不再春，羲驭岂长午。吾业不增修，时去将焉补。缠牵偶一长，不能行数武。敬慎尔威仪，周旋有规矩。勿谓隐可欺，勿谓狎可侮。放闲恣游逸，如水趋远浦。与子共勉旃，臧否唯自主。"}