{"id":"1245269","title":"琴堂曲为永清刘尹作","dynasty":"元末明初","author":"李延兴","text":"琴堂清，文窗窈窕云霞明，七弦弹出太古意。光风绕郭流，春声满天地，泛羽浮宫荡和气。惟侯之政廉而仁，敷鬯惠慈湔暴厉。惟公之心公而丕，擿发伏奸施恺悌。视民如伤民德之生意，昭融一时写作琴中趣。堂上琴，音沉沉，玄猿抱月啼空林。琴上弦，声渊渊，老蛟卧雨吟寒泉。有时拂轸青松边，白云飞来清可怜。有时度曲香案侧，水沉郁郁飘晴烟。此琴不是相如之所蓄，此琴不是伯牙之所传。乃是当时子贱古遗物，置之兹堂今几年。县庭无事简书静，抱琴危坐心悠然。古风寥阔不可续，侯也直须为奏周诗三百篇。世虽久乏知音者，时复鼓之聊以陶吾天。驰声海内永不朽，七闽山水万古增光妍。我欲学琴恨无缘，我欲买琴苦无钱。山空月白琴响绝，把杯长啸天风前。"}