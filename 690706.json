{"id":"690706","title":"贺王明府政莅新安","dynasty":"明","author":"张嗣纲","text":"墨绶遥承汉诏新，分符初向粤江滨。单车暂尔驰青海，三异应知动紫宸。一路福星花满县，万家生佛泽如春。吾侪共有弹冠庆，北斗旗挥靖不尘。百里初逢上大夫，清标雅望挺三吴。化行江汉风同美，政暇壶觞兴不孤。此日阶前鸣独鹤，有时云表下双凫。遥知淡海干戈辑，处处弦歌教泽敷。"}