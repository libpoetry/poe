{"id":"491690","title":"黄蜀葵歌","dynasty":"明","author":"刘崧","text":"君不见园中黄蜀葵，去年一尺长，今年始作花，即见倾太阳。朝朝与暮暮，东西逐飞光。天清白露下，秋气忽已凉。蟏蛸篱落瓠叶黄，支离委绝同秋霜。荫根卫足野人语，岂知物性本有常。空山无人日色薄，能不念子增烦伤。中天北斗何苍苍，千秋万岁临冀方。清夜起瞻夜未央，车轮确确回中肠。"}