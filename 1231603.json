{"id":"1231603","title":"白云海歌和文学古韵","dynasty":"元","author":"陆仁","text":"白云深，白云深，白云解结山人心。朝飞玉山阳，暮宿玉山阴。白云来时入窗牖，或化长虹干北斗。方今海内正风尘，萧条千里无鸡狗。却怪山人玉山里，掉头不为苍生起。自缘金粟悟前身，要接曹溪一线水。英雄空指鲁阳戈，奈此西飞白日何。连城之珍岂易识，有刀莫刖楚卞和。白云之白白于絮，太行望绝心如注。楼前梧竹已成荫，定儗云深凤来住。"}