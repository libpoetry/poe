{"id":"1144341","title":"唐律寄呈父凤山提举","dynasty":"宋末元初","author":"汪元量","text":"西兴渡口乱啼鸦，锦缆牵江目力赊。六馆衣冠沦道路，三宫珠玉走风砂。山川不尽心难老，岁月忧煎发渐华。行到湘南归不得，倚门应是望天涯。黄帽催人急放舟，荻花枫叶共飕飕。天公作恶云翻手，河伯为妖风打头。接翅野鸦围古堞，断行孤雁落中州。吴山只隔淮山路，江北江南处处愁。燕山只在乱云边，过了黄河便豁然。鼠帽蒙头车上坐，貂裘拥鼻草间眠。秋砧捣落千营月，晓寨炊残万灶烟。说与奚奴休笑我，诗人要看好山川。锦帆浩荡湿龙鸾，乐指三千粉泪寒。万里远行看日近，一人不杀见天宽。玉关屡沐军罗拜，金殿时蒙上问安。宴罢御香携满袖，醉归环佩月中看。昔年去国大苍黄，同舍诸生半死亡。春别浙江花似雾，秋行碛地草如霜。时沽市酒借馀景，屡宿官邮悲故乡。满目故人皆厚禄，吾侪添得两奚囊。抱琴挟策马萧萧，北望燕云道路遥。紫塞晓行闻雁叫，黄河夜渡见鱼跳。周回四蜀愁双剑，浩荡三湘梦六桥。踏遍乾坤犹是客，小山丛桂不能招。夜来梦里到吾庐，梦破潸然泪似珠。吴女北游簪素柰，湘娥南望泣苍梧。风吹远浦秋鸿杳，月出空山夜鹤孤。忽忆西湖梅与柳，梦随云水度西湖。南岳诸峰处处嘉，麻鞋竹杖蹑青霞。山前已见九杈□，洞里不逢三朵花。岩瀑垂垂腾晓蜃，野田渺渺落寒鸦。衡阳鼓角风悲咽，游子斯时正忆家。愁来不可更禁当，望鬼门关断尽肠。无处告诉只欲死，有时颠倒忽成狂。三湘风雨失舟楫，万里路岐多雪霜。遥忆武林社中友，下湖箫鼓醉红装。自笑儒衣世法疏，穷愁何日得伸舒。一从挟策来燕地，几拟陈情乞鉴湖。风雨凄凄鸿雁瘦，雪霜凛凛鹡鸰孤。湘江楼上无憀甚，不见吴山似画图。"}