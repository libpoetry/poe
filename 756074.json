{"id":"756074","title":"九日天宁寺登高歌","dynasty":"清","author":"慕昌溎","text":"我来正值西风时，千林红叶舒清姿。禅房花木颇不俗，况复黄菊开满篱。更登小山骋远目，杈丫老树皆十围。云际阴阴日明灭，嗷嗷天末鸿雁飞。徘徊且倚石上酌，清霜已降蟹螯肥。茱萸满杯新酿绿，无言独自延清晖。此时微雨断复续，苍然湿翠沾人衣。落叶满山万籁寂，惟闻松间时涓滴。微风作冷客欲归，清磬一声寒烟夕。"}