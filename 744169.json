{"id":"744169","title":"不得游西山怅然有作","dynasty":"清","author":"韩是升","text":"玉泉凤城西，朝暮横紫翠。松杉极苍寒，殿阁更宏丽。前朝中涓坟，大半香火寺。长安冠盖途，十者不一至。四度游京华，扰扰负俗累。兹来颇萧间，满拟策游骑。奈何促归期，又理卢沟辔。岂伊山水缘，亦为造物忌。迁延实由人，退转乘怠气。譬若负夙逋，未了心不置。何当襆被来，搜剔穷幽邃。毋迨筋力疲，而任年华逝。勇决吾犹能，预与山灵誓。庶几鉴此忱，一遂平生志。"}