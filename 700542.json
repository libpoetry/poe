{"id":"700542","title":"答李川甫二首","dynasty":"明","author":"顾璘","text":"昔予牧大梁，庠序多俊民。峨冠列广座，雅论何彬彬。思慕信陵义，密尔申交亲。输心誓白日，永怀越千春。惊风西北起，奄忽暗流尘。巾车一何迫，泣别长河滨。生死忽乖隔，泪下沾衣绅。南迁度湘渚，湘渚阻且深。蛟鱼凌波起，骇浪如高岑。岩峦仄无地，草木多毒淫。三岁栖绝域，长恐遂幽沈。鸣雁自北来，衔书置庭阴。开椷览流藻，乃是潇湘吟。薄俗昧交义，贵贱异中襟。与子绝会面，庶以明远心。"}