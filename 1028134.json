{"id":"1028134","title":"送刘晋父监岳","dynasty":"宋","author":"楼钥","text":"济南刘夫子，生来逢百罹。乃翁负长才，宦游至京西。时当建炎间，寇盗纷不齐。转徙入湖广，一家屡阽危。五羊买海舟，万里向鲒埼。舟破投永嘉，有如鸟择栖。哀哀老治中，藁葬山之垂。母家在衡阳，孤嫠往相依。久卧漳滨疾，羁穷命如丝。事母以孝闻，执丧礼无亏。庐墓屏荤茹，至行彻丹墀。有诏宠数蕃，得官祇奉祠。行年六十二，霜髯照厖眉。慨然念防墓，千里来海涯。西山如莲华，古今冢累累。况此久宿草，芜秽不复治。孝思虽甚切，冥漠何从推。行道为兴叹，智力无所施。有僧几九龄，自言记当时。君闻亟叩请，东冈指荒基。吾师慕泓公，少也从吾师。墓中有版识，仓猝不暇碑。素棺无石椁，灰炭周四围。君方感斯言，钻穴从旁窥。其言皆可验，自此不置疑。惟馀盖棺木，遗骨不堪移。斲石表故阡，遂塞无穷悲。此僧老而壮，斗酒如覆卮。与君登山椒，下上几如飞。竣事才数日，溘然不可为。孝感人益仰，真有神相之。君曰某不孝，迁奉致失期。未得如有失，既得涕满颐。嗟我诚寡陋，识君顾已迟。一朝来短札，谓我从此辞。皎皎真白驹，安得施絷维。戴侯旧山长，参语心相知。谓余当诗此，颓风激浇漓。世出世间法，君方探玄机。引證即剩语，焉用骫骳词。衡阳尚寄书，当有鸿雁归。后会渺无日，为赋古别离。"}