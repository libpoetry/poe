{"id":"691821","title":"赠沈氏二首","dynasty":"明","author":"李梦阳","text":"辞马鸣故群，羁人恋心知。身也匪木石，孰无怀与思。蔼蔼轩盖途，才捷竞先时。冥冥归林翮，爰集非无枝。龙蛇悟易训，蟋蟀感唐诗。情感辰靡延，把袂竟河涯。赠子金错刀，申子古别离。德爱诚匪他，遘君岂无期。旦日子当发，淹留复今宵。良之美盘餐，为君品鸣箫。君子岩下松，霜霣颜不消。众草苟移时，化为艾与萧。聆曲复不怿，惓焉伤迢遥。携手步前庭，仰面看招摇。巢子潜箕阳，四岳俞唐尧。愿言修九苞，曳佩鸣天朝。"}