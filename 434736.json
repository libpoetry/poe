{"id":"434736","title":"挽姚仲纯","dynasty":"金末元初","author":"王寂","text":"夫子人之杰，魁然道最纯。乡闾连沛邑，族系出虞宾。清节冰壶瑩，孤标玉树新。妙龄探桂窟，雅志傲蒲轮。事业传衣钵，风流表缙绅。斗南惟此老，月旦复谁人。忍死哭亡社，偷安笑具臣。斯文虽未丧，吾道竟难伸。彭泽不书宋，东陵无负秦。直从强健日，收得自由身。把臂言犹在，回头迹己陈。发书占贾鵩，绝笔感商麟。玄矣骑箕尾，嗟哉厄已辰。终天从此别，穷壤向谁亲。堕椁逢王果，留灯待沈彬。彭殇俱逝水，孔蹠共荒榛。书带缘新垄，笛声起旧邻。绝弦双堕泪，挂剑一伤神。冢树悲长夜，山花作好春。龟趺平木杪，谁为写光尘。"}