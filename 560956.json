{"id":"560956","title":"正德戊寅正月七日驾自宣府回前期颁赐廷臣服色是日大雪百官迎德胜门外首臣奉觞致辞称贺即事纪述","dynasty":"明","author":"严嵩","text":"彪衣麟袍夹路来，飞鱼绣蟒皆新裁。千官尽出都门道，万乘遥从朔野回。瑞气晴浮丹凤阙，先声晓过白龙堆。东风吹雪度城隈，流英落絮舞徘徊。王春玉历三阳动，人日仙蓂七叶开。列炬通城明似昼，腾车广陌沸成雷。骑营下令罗霜仗，帐殿留欢捧御杯。小臣献寿颂休哉，陛下神武英雄才。龙庭驱丑虏，雁塞灭氛埃。宁如汉天子，空上单宇台。鸿名骏烈垂千祀，帝德皇风被九垓。"}