{"id":"742014","title":"中渡至西俄洛","dynasty":"清","author":"和瑛","text":"朝渡雅隆江，浮梁乃舟造。山谷为我庐，又入西南奥。深林蔽天日，人迹真罕到。凛冽刺毛骨，猬缩马牛踔。小憩麻盖中，有如出冰窖。谁知镜海上，雪比琉璃曜。日华炫素彩，护眼青丝罩。卅里波浪工，白霓愁远峤。所欣阴曀合，绝顶快览眺。四围山卧平，万叠云垂倒。仆从忙戒严，此间多劫盗。潜居黑帐房，长年无井灶。弓箭各在腰，刀剑时悬鞘。斯言咄可怪，我乃粲一笑。饥户守荒山，荒山多虎豹。呼取来坝来，为我作向导。"}