{"id":"1225147","title":"题钱舜举张丽华侍女汲井图","dynasty":"元","author":"吴莱","text":"景阳宫中景阳井，手出银盘牵素绠。铅华不御面生光，宝帐垂绡花妒影。临春结绮屹层空，璧月琼枝狎客同。鸳鸯戏水池塘雨，蛱蝶寻香殿阁风。日高欢宴骄若诉，床脚表章昏不寤。吴儿白袍战鼓死，洛土青盖降船渡。井泥无波井兰缺，半点胭脂污绯雪。蕙心兰质吹作尘，目断寒江锁江铁。"}