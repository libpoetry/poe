{"id":"763816","title":"满江红 其四 丁未夏泖，滨人剖蚌得径寸大珠，赋此纪异","dynasty":"清","author":"董俞","text":"三泖凄凉，忽变作、珠池璀璨。岂果有、孟尝廉吏，夜光复焕。何处忽收鲛客泪，谁人敢把骊龙探。看荧荧、火齐掌中圆。非常玩。赤水曲，昆仑岸。象罔索，离朱瞰。怪江干夜夜，蟾辉同烂。金错剖来胎似玉，晶盘擎出光微绀。似匹夫、怀宝罪何辞，还堪叹。"}