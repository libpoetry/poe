{"id":"987458","title":"定泉井","dynasty":"宋","author":"高颐","text":"方师凿破天地髓，碧龙吹出冰霜寒。一泓清澄绝泥滓，万窍号勋无波澜。倒海翻江俱是幻，贮风留月得真观。我来酌饮冷彻骨，飘飘此身在霄汉。惠山之泉甘如饴，但随茗碗争新奇。廉泉让水名匪欺，祗以贤者为品题。此泉源流本曹溪，名之以定实亦宜。尝试以手测其涯，雨不泛溢旱不亏。莫言此乏蜿蜒姿，虫行蛭动皆可疑。咫尺中閒涵世界，寂然心印本无碍。不与儿童搅水浑，留照须眉长自在。"}