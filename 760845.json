{"id":"760845","title":"絜斋世丈以西园述怀集苏六十韵诗见示，为赋五古四章 其四","dynasty":"清","author":"丘逢甲","text":"西北有浮云，白白澹将坠。安知东南望，有海乃无地。海气秋昏昏，天星为易次。仰天发浩叹，空陨诗人涕。见几者何人？相率思去位。萧晨读公诗，浩然见归思。归去岂不佳，中外正多事。念天生才心，济世乃为贵。百折苟不回，终必申吾志。远人况相格，何用恤浮议。行收已失权，更截旁溢利。顾此凋?民，徐为苏元气。三州士与女，歌颂方无既。时危仗豪隽，重任在疆寄。岂曰位不高，持节已为使。秋风思鲈脍，彼特王门吏。乱萌虽已兆，何忍吾君弃！苏轼终爱君，斯意谨当志。河山况如故，力在收破碎。九州不可知，犹冀一方治。内乱吾不与，外患吾不避；用敢告司阶，斯语合经义。勿信鹧鸪言，声声唱归去。老圃有秋容，且对黄花醉。"}