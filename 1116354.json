{"id":"1116354","title":"和范信中雪诗二首","dynasty":"宋","author":"苏过","text":"春事已稍稍，雪泥阻游观。壮心本无多，老境嗟易阑。念子功名士，早嫌怀与安。弃繻事远游，肯待齿发残。世事属餍耳，□□□□餐。急流成一快，勇退人独难。慎守林泉幽，莫辞松桂寒。馀龄付空寂，粗免非意干。愿同王翰邻，未暇贡禹弹。秕糠身外物，况复子所叹。君家寓城市，乃有山林观。高高复下下，卜筑殊未阑。昨夜三尺雪，闭门学袁安。且欣麦陇足，未怕红梅残。谁怜属国苏，取毡卧自餐。欲寻鸟道往，反畏屐齿难。凛凛溪边竹，倚空争岁寒。俨如十九夫，玉山方总干。悲风动骚屑，伴我长铗弹。布衾冷如水，敢效无鱼叹。"}