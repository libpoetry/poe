{"id":"700523","title":"积雪楼上把酒四首","dynasty":"明","author":"顾璘","text":"高楼映雪雪生光，云外神仙白玉堂。枉杀相如新赋就，定从何处谒梁王。雪满空林万木寒，玉峰巉■倚楼看。银瓶酒绿狐裘热，六六文窗夜不关。楼上题诗满砚冰，城头残雪晃疏灯。瑶台月白青云冷，下有寒潭漾列星。啾啾寒雀拂檐来，榾柮炉深欲作灰。雪上红缨高大过，王孙西去猎黄台。"}