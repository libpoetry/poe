{"id":"708064","title":"望远行 送方邵村游山左","dynasty":"明末清初","author":"梁清标","text":"销魂何事，轻言别、把酒渭城重唱。画师词客，草圣文豪，并擅一时飞将。燕市狂歌，无复渐离击筑，萧瑟壮怀谁向。幸相看华发，青山无恙。惆怅。满目津亭衰柳，正潞水、弥弥秋涨。趵突泉声，鹊华霜色，都付芒鞋筇杖。犹忆西窗剪烛，南楼听雨，消尽东华尘坱。拟他时梦绕，风烟江上。"}