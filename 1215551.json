{"id":"1215551","title":"负薪行","dynasty":"元","author":"黄镇成","text":"田家腊月上山时，赤脚负薪雨中归。身无夹褐头无笠，寒风飒飒吹湿衣。檐牙滴沥声不断，天地黯惨逄岁晏。自从十载正月吉，雨雪阴霾少晴旦。乱离窜匿饥寒死，上宰有无惟浩叹。身强众勇能杀戮，白玉为床金作屋。宣麻诰敕天不恤，一命不沾寒士族。雨师汝灵胡不仁，元日人日乃有神。赤土槁苗遁何所，天威人虐民独苦。"}