{"id":"721588","title":"赠金陵李子","dynasty":"明末清初","author":"屈大均","text":"先帝无双士，熊罴勇擅场。时穷能绕指，天巧必穿杨。栖托仙坛近，游盘御苑长。兽肥春草短，为母猎无荒。国初传尔祖，采石建奇勋。方略高堂授，威名大将分。虎头今有种，凤臆旧空群。他日交河战，还期再冠军。凤冠加四翅，帝钖太夫人。教子仁为将，从龙智绝伦。慈孙宜继志，大孝在扬亲。莫使王陵母，卖声奕世湮。三北嗟曹沫，偷生为母慈。精勤黄石术，隐忍战争时。友谊河梁见，天心草莽知。金陵形胜国，叹我卜居迟。"}