{"id":"623675","title":"送陈孔信游燕","dynasty":"明","author":"欧必元","text":"古来重节侠，今者节侠谁。生死无岐路，贵贱相追随。何物陈生太剧奇，自称世上节侠儿。阊阖移居东岭海，家散千金不自知。结交几遍中原友，片言一诺肝胆剖。曳裾每向公卿门，长揖布衣称下走。社同诸子结高阳，接䍦常倒习池旁。登山临水高吟咏，题诗作赋溢缥缃。其曲弥高和弥寡，担囊避俗罗浮下。读书三载不窥园，力振颓风还大雅。迩来击筑赋游燕，浩歌长笑酒人前。慨慕荆卿怀往古，易水东流年复年。龙飞自古兴王地，宫殿城楼五百里。纷纷夹道盛繁华，冠盖相随曳朱履。行行疋马入长安，赠君七首嘱君难。羽檄风烟犹满目，榆北黄河朔气寒。人生四海皆为客，何必分携叹离索。丈夫失志弃虚名，看花说剑长安陌。君不见，雍门子。又不见，高渐离，古来节侠皆如此。"}