{"id":"778579","title":"送入我门来","dynasty":"清","author":"陆求可","text":"剑倚苍蒲，虎牵白艾，清尊满泛雄黄。四海天中，千古号端阳。刚刚五月逢初五，近短至书云夜渐长。能续命，多少缠绵彩缕，沐浴兰汤。信是怀沙堪吊，飞凫一时竞渡，泽畔悲凉。今作欢娱，谁断汨罗肠。红裙妒杀榴花色，看眉黛凝萱草夺将。笑粉团角黍，小弓戏射，中者先尝。"}