{"id":"770235","title":"述哀故观察东湖王公定安","dynasty":"清","author":"林旭","text":"海风吹夏寒，闭户听瑟䫻。哀从静中生，有若井泉溢。斯人王夫子，白日谢昭质。哭寝忽几时，馀怆托简毕。昔岁客江宁，闲居重九日。高轩隆隆过，文场之魁率。幼卑不敢见，僮仆笑喽㗚。敦敦拈髯髭，风雅意无匹。扬榷极古今，头纷而绪密。百川秋灌河，乃睹会归一。海内宝宋斋，牙签三万帙。招我坐其中，竟日常折堲。巍巍文正公，遗教为称述。宗法司马迁，文章综事实。学诗杜与韩，万化本六律。私淑愧非才，再拜心空朏。别公夷陵去，千里风吹?。有美见山川，嵂崒而滵汩。行公钓游处，作诗附归驲。中间再见公，钟山雪花?。客坐见小同，髧髦垂如茁。试文中学官，钟爱时加膝。顾言此儿异，老夫让跨轶。子昔年如渠，定是更秀出。昨日得佳章，开缄忭复咥。子自求庄逵，我已任蓝荜。蹉跎两仪迁，凄怆九言卒。疚心音问寥，极目邱坟窟。平生良史才，叙述纷四七。古人贵报恩，蔡邕岂直笔。国家权煮海，为治至纤悉。历载有成书，辛苦见次比。义与桓生殊，颇亦言民疾。公卿虽不用，退省初无失。化行颍水清，彻佩如私恤。空舲有夜猿，泪尽血泏泏。"}