{"id":"1235733","title":"杨公明徐志可贻诗次韵荅之","dynasty":"元","author":"吴当","text":"几杖曾陪上玉京，几回听漏酒初醒。琳琅春盍朝天佩，云母时开迎御屏。银瓮赐馀莲子白，金鱼恩重荔枝青。不才犹欲承先泽，樗散何堪辱在庭。南州榻在长留客，北海樽空未易醒。台馆四时如锦绣，云霞长日作帷屏。桃成秋实千年碧，橘待霜肥万颗青。闻说临池多逸兴，笼鹅时与换黄庭。"}