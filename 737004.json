{"id":"737004","title":"晓仙谣效温飞卿体","dynasty":"清","author":"高其倬","text":"明星出地月堕城，白河斜挂西南楹。丁冬细漏咽残响，兰釭短焰青荧荧。隆准翁孙赤龙子，夜看真图倦朝起。身轻梦入蓬莱宫，弱海三千一杯水。七曜回光照玉堂，倒持北斗倾天浆。绿华舞落玉条脱，醒闻坠地声锵锵。半尺琼签报天曙，宫女起收仙掌露。通侯更拜白茅人，岁星却入中郎署。"}