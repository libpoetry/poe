{"id":"940174","title":"寄答王直方","dynasty":"宋","author":"陈师道","text":"人情校往复，屡勉终不近。一诗已经年，知子不我怨。生世馀几何，尺箠日取寸。怀禄有遐心，从俗无远韵。时从府中归，数过林下饭。平生功名意，回作香火愿。三年不举觞，吻颊烟火焮。岂无两苍龙，沾我一雨润。官粗诗未工，猛乞毋小靳。人生如此尔，文字已其闰。是身虽臭腐，宁作青紫楦。永怀忘年友，死矣馀令问。念子颇似之，老我何所恨。"}