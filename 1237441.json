{"id":"1237441","title":"早春感兴","dynasty":"元","author":"黄镇成","text":"风雨生寒七日春，梅花落尽杏花新。欲谈旧事推时变，无复当年行辈人。生际华夷混一年，老从耕凿遇尧天。春和着物皆生意，岂是乾坤雨露偏。一室虚明白昼閒，图书左右坐中间。嗒然隐几无人到，身在白云深处山。石壁山前春水生，畬田雨后课僮耕。交游半是渔樵客，使者无烦问姓名。"}