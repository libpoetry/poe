{"id":"1050307","title":"忆敬亭山作","dynasty":"宋","author":"郭祥正","text":"忽忆敬亭山，翠碧千万寻。白云拂地弄晴影，黄猿啸晚清人心。桃花流水三月深，柳絮披烟辞故林。重楼复殿据山脚，像塑制度祠非淫。晋时谢守曾赛雨，至今石上镌遗吟。五言雅重参二典，琅琅一诵铿璆琳。绿潭无底白玉沈，千载何人知此音。李白骑鲸出沧海，回鞭曾宿岧峣岑。却泛虚舟弄溪月，紫霞之杯倾不歇。醉来更约崔宗之，秋水玄谈清兴发。数公逸驾何当还，怅望英风不可攀。信道相看两不厌，古来只有敬亭山。"}