{"id":"963832","title":"小雪前三日钟冠之约余侍老人行山舟发后洪入杜坞自郑盖庵过阆山趋翔凤山菁山遍览杨坟秀园遂至何山道场山乘兴薄吴兴访玉湖书院水晶境界而归自戊子至庚子阴晴相半胜处辄徘徊赋诗饮酒伟哉观也数诗见后 杨坟","dynasty":"宋","author":"洪咨夔","text":"生前图形耀凌烟，死后起冢高祁连。垛楼阴合苍官立，辇路苔生石翁泣。吴人最重十月朝，纸钱挂冢风飘飘。积金至斗命可买，玉带貂冠镇长在。"}