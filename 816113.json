{"id":"816113","title":"杨花","dynasty":"清","author":"盛钰","text":"清明才过翠眉低，竟日悠扬路不迷。舞蝶偶同游绮陌，飞花常伴葬香泥。风回水槛飘难定，雨压山桥落更齐。羌笛倦吹春已老，离人愁听子规啼。陶令门前寄此生，乱飘时节任纵横。略经微雨全无影，才著春波便定情。远岸草青同漠漠，隔林花艳自盈盈。《阳关》唱罢凭谁引，好倩东风到渭城。"}