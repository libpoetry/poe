{"id":"417686","title":"水调歌头 乙酉正月，钟山梅花迟迟不发，作此为花解释","dynasty":"近现代","author":"俞律","text":"我有梅花梦，梦在紫金山。今年山上冰雪，万树怯春寒。老去东风无信，忘了人间旧约，轻负艳阳天。愿借花魂问，此日在谁边。古今外，生死处，鬼神前。红尘终看破也，回首五千年。苏曰人生如寄，辛与巢由同调，一事最艰难。岁岁看花发，岁岁看花残。"}