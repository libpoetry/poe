{"id":"702009","title":"白岩贞庵游潭柘寺联句见忆次韵奉酬二首","dynasty":"明","author":"储巏","text":"石磴迢迢蹑远空，晚来烟月转空濛。虚疑涧饮随龙去，且得云栖与鹤同。潭柘偶然谁作寺，松涛无恙自含风。凭君说向尘埃客，想像题诗莽苍中。睡稳藤床出郭迟，行行已负白岩期。澄潭古寺僧常定，老树前朝客易悲。路远竟随明月至，山空似与素秋宜。重来拟结骚坛侣，莫使山灵笑后时。"}