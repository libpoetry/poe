{"id":"1036237","title":"哨遍","dynasty":"宋","author":"苏轼","text":"睡起画堂，银蒜押帘，珠幕云垂地。初雨歇，洗出碧罗天，正溶溶养花天气。一霎暖风回，芳草萦光浮动，捲皱银塘水。方杏靥匀酥，花须吐绣，园林排比红翠。见乳燕、捎蝶过繁枝。忽一线、炉香逐游丝。昼永人閒，独立斜阳，晚来情味。便乘兴、携将佳丽。深入芳菲里。拨胡琴语，轻拢慢撚总伶俐。看紧约罗裙，急趣檀板，霓裳入破惊鸿起。颦月临眉，醉霞横脸，歌声悠扬云际。任满头红雨落花飞。渐鳷鹊、楼西玉蟾低。尚徘徊、未尽欢意。君看今古悠悠，浮幻人间世。这些百岁，光阴几日，三万六千而已。醉乡路稳不妨行，但人生、要适情耳。"}