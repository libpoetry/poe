{"id":"1116004","title":"宫词","dynasty":"宋","author":"杨皇后","text":"瑞日曈眬散晓红，乾元万国佩丁东。紫宸北使班才退，百辟同趋德寿宫。元宵时雨赏宫梅，恭请光尧寿圣来。醉里君王扶上辇，銮舆半仗点灯回。柳枝挟雨握新绿，桃蕊含风破小红。天上春光偏得早，嵯峨宫殿五云中。春风淡淡水淙淙，携伴寻芳过小杠。恼杀野塘閒送目，鸳鸯无数各双双。溶溶太液碧波翻，云外楼台日月闲。春到汉宫三十六，为分和气到人间。晓窗生白已莺啼，啼在宫花第几枝。烟断兽炉香未绝，曲房朱户梦回时。剪剪轻风二月天，柳丝飘飏倍堪怜。静凭雕槛浑无事，细数穿花燕影偏。一帘小雨怯春寒，禁禦深沉白昼闲。满地落花红不扫，黄鹂枝上语绵蛮。上林花木正芳菲，内里争传御制词。春赋新翻入宫调，美人群唱捧瑶卮。海棠花里奏琵琶，沉碧池边醉九霞。禁禦融融春日静，五云深护帝王家。天申圣节礼非常，躬率群臣上寿觞。天子捧盘仍再拜，侍中宣达近龙床。水殿钩帘四面风，荷花簇锦照人红。吾皇一曲薰弦罢，万俗泠泠解愠中。绕堤翠柳忘忧草，夹岸红葵安石榴。御水一沟清彻底，晚凉时泛小龙舟。薰风宫殿日长时，静运天机一局棋。国手人人饶处著，须知圣算出新奇。宫殿钩帘看水晶，时当三伏炽炎蒸。翰林学士知谁直，今日传宣与赐冰。云影低涵柏子池，秋声轻度万年枝。要知玉宇凉多少，正在观书乙夜时。琐窗宫漏滴铜壶，午梦惊回落井梧。风递乐声来玉宇，日移花影上金铺。银烛瑶觥竞上元，□□午月正当轩。棚头忽唤歌新曲，宛转馀音出紫垣。迎春燕子尾纤纤，拂柳穿花掠翠檐。闻道蕊官三十六，美人争为捲珠帘。落絮濛濛立夏天，楼前槐树影初圆。传闻紫殿深深处，别有薰风入舜弦。紫禁仙舆诘旦来，旌旗遥倚望春台。不知庭霰今朝下，疑是林花昨夜开。凉生水殿乐声游，钓得金鳞上御钩。圣德至仁元不杀，指挥皆放小池头。凉秋结束斗炎新，宣入毬场尚未明。一朵红云黄盖底，千官下马起居声。秋高风动角弓鸣，臂健常嫌斗力轻。玉陛才传看御箭，中心双中谢恩声。思贤梦寝过商宗，右武崇儒帝道隆。总览权纲求治理，群臣臧否疏屏风。用人论理见宸衷，赏罚刑威合至公。天下监司二千石，姓名都在御屏中。家传笔法学光尧，圣草真行说两朝。天纵自然成一体，谩誇虎步与龙跳。泛索坤宁日一羊，自从正位控辞章。好生躬俭超千古，风化宫嫔只淡妆。兰径香销玉辇踪，梨花不肯负春风。绿窗深锁无人见，自碾朱砂养守宫。缺月流光入绮疏，金壶传箭梦回初。秦台綵凤无消息，桂影空闲十二除。辇路青苔雨后深，铜鱼双钥昼沉沉。词臣还有相如在，不得当时买赋金。击鞠由来岂作嬉，不忘鞍马是神机。牵缰绝尾施新巧，背打星毬一点飞。黄鸟惊眠曙色开，慵梳鬟髻意徘徊。君王早御延英殿，频唤宫人上直来。宫槐映日翠阴浓，薄暑应难到九重。节近赐衣争试巧，彩丝新样起盘龙。角黍冰盘饾饤装，酒阑昌歜泛瑶觞。近臣誇赐金书扇，御侍争传佩带香。忽地君王喜气浓，秋千高挂百花丛。阿谁能逞翻飞态，便得称雄女队中。新翻歌谱甚能奇，宣索蕊官入管吹。按拍未谐争共笑，含羞无语自凝思。一朵榴花插鬓鸦，君王长得笑时誇。内家衫子新番出，浅色新裁艾虎纱。夭桃稚柳恣春妍，镇日呼群嬉水边。忽地上棚宣进入，祗承未惯怕争前。帘幕深深四面垂，清和天气漏声迟。宫中阁里催缫茧，要趁亲蚕作五丝。岁岁蚕忙麦熟时，密令中使视郊圻。归来奏罢天颜悦，喜阜吾民鼓玉徽。内园昨夜报花开，中外喧传玉辇来。遥望红妆撩乱处，人人争献万年杯。阿姊携侬近紫薇，蕊官承宠斗芳菲。绣帏独自裁新锦，怕见花间双蝶飞。好花开遍玉栏杆，挈伴拖桡浅水滩。但笑红霞映池面，不知娇面早先丹。小小宫娥近水居，雕楣绣额映清渠。忽然携伴凭低槛，好是双莲出水初。日日寻春不见春，弓鞋踏破小除芸。棚头宣入红妆队，春在金樽已十分。海棠移向小窗栽，高叠盆山合复开。将见红葩斗新艳，君王应为探花来。遥夜焚香礼□□，桂花丛里展文茵。长空月浸星河影，鹦鹉惊寒频唤人。小样龙盘集翠毬，金羁缓控五花骝。绣旗高处钧天奏，御棒先过第一筹。"}