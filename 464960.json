{"id":"464960","title":"沁园春 南泉花溪新屋落成","dynasty":"当代","author":"尹文敬","text":"避地西来，开径结茅，暂息萍漂。似一枝投宿，飞乌将子，三春逐暖，语燕营巢。门对花溪，岩悬瀑练，宛转虬龙下碧霄。结邻好，有峰头帝子，洞里仙娇。天教小避尘嚣。为安排半亩傍山腰。喜明窗净几，案盈书册，青山绿水，江满兰桡。蓦忆京华，白云亲舍，人事音书久寂寥。寇未靖，纵鹪鹩栖稳，恨也难销。"}