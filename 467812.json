{"id":"467812","title":"鹧鸪天 被逐二首","dynasty":"当代","author":"黄绮","text":"起看斜阳晚未收。江山终古几凝眸。惊心睡比风枝鸟，寒骨愁生水国秋。堪僻处，忆前俦。欲凭新雁唤书邮。人前愧朔心期处，旧事都将到白头。已定覆瓿竞出新。注笺秃管亦无文。欲言乡调知难达，时换怡颜看未纯。仍郑重，喜危存。五更只许一灯亲。独怜舟破藏深壑，同济已成敌国人。突骑临关不叫呼。石门风撼见栖乌。飞沙填目双瞳死，炎日蒸肤万发枯。休吊古，转愁余。难将才气付英图。却从间道频挥泪，马上哀吟拜硕儒。尽识群英好宴宾。一江春月护三军。长来风巨卷驰马，万里花香浮醉人。多少事，漫具陈。此生何止略知津。披胸箭眼蜂房密，笑揖山河百战身。借取清流慢送船。客中幽梦伴鸥眠。断云亭畔白疑石，落叶林端凄似弦。新浴罢，曝晴滩。相怜瘦减且无言。青山错吐真消息，付与泉声到野田。"}