{"id":"1070452","title":"某启伏蒙宫使资政左丞以某末疾渐平宠贶新诗仰荷眷私钦诵不足谨依严韵攀和四首少叙盛德仍述鄙怀伏惟采览某再拜 其三","dynasty":"宋","author":"程俱","text":"载酒何人过子云，闭关兰若断知闻。分无粳秫资三径，岂有篇章咏五君。新故易成南浦别，渔樵时寄北山文。悬知倚市倾城态，应笑寒窗刺绣纹。"}