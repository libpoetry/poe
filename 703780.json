{"id":"703780","title":"槎峰杂咏六首 芝岩","dynasty":"明","author":"释宗泐","text":"高岩何壮哉，万古碧崔嵬。不是五丁凿，应同一气开。灵芝随地有，怪木是谁栽。待结茅亭后，时时引客来。携友过南涧，槎桥类断虹。鸟啼青嶂外，麋卧绿阴中。僧笠迎秋雨，樵歌落晚风。谢公双屐健，独入杏林东。山杏何人种，东风满坞花。如闻鲁坛曲，或是董仙家。谷口千林密，岩前数树斜。明春移屋去，住近赤城霞。不作虎溪念，开池种白莲。但知今日事，宁论昔时贤。叠石高为岸，疏渠细引泉。看花初日际，玉立净娟娟。一亭如瓮大，自可著閒身。白首几时客，青山有限人。到秋莲实老，得雨芡花新。莫谓无心事，朝朝送日轮。为爱岩栖好，结亭于此间。一身同二老，白首得青山。破静闻猿断，忘归待鹤还。采芝人去后，日莫碧云閒。"}