{"id":"693930","title":"同邑侯王山长过塔山","dynasty":"明","author":"陈守镔","text":"寻幽携短策，连袂探春阳。野色看无际，墟烟望欲荒。软风初舞燕，乳雨渐分秧。惭愧莺花候，徒为逐尘忙。兜舆穿诘曲，隐隐逗蓬门。篱落市烟接，荒堆冢屋存。环陴惟野戍，抱日只孤村。顾盼前山近，松风入耳喧。绝壁荒山寺，崇冈乱石隈。似因选佛处，现得宰官来。礼足敲残磬，低眉论劫灰。山灵应有约，生面自今开。酒禁何妨弛，兵厨启帐中。清谈资客倒，玄味引杯空。谁说无生谛，群瞻出世雄。漫言归兴晚，筇杖任春风。"}