{"id":"703853","title":"有所思二章怀国倩也","dynasty":"明","author":"韩上桂","text":"有所思，乃在罗浮之高山。白云连天不可上，复崖巀嶭锁松关。累石叉牙而纠结，荒榛芜秽掩芳兰。山鬼夜哭，饥鼯晨叹。蝮蛇百尺舔舌肆啮，得人肉而弥欢。暗雨累日秋先寒，猿悲蝉咽愁鸣湍。猛虎忽震怒，惊风扫林峦。道逢退走不敢视，引弓欲射失心肝。朱明跃出，煜灼其上。唇焦口燥，炙之欲乾。金砂石乳虚盘桓，仙童玉女隔云端，令人听此心辛酸。思君不见泪琅玕，飞欲极兮恨短翰。侧身东望空巑岏，惨独惄兮何时安。有所思，乃在南溟之大海。恶浪如山不可度，阳春白日沉光彩。雷霆昼斗擘岩嶅，连天蹙地浮银铠。浩浩乎奔车策马之相送，千岑万壑倏而改。中有鲸鲵鲼鰊诡颜而异首，吞山吐岳含云叆。又有天吴罔象之穷奇，招风募雨帆樯溃。梗萍飘泊杳不知其所底，偶然得之糜如醢。观者皆震号，死者不相待。呜呼，欲诉兮谁为宰。秦皇汉武如梦中，三山银阙今安在。思君不见令人馁，急欲济兮舟不逮。侧身极望涕沿洄，惨独忧兮心既痗。"}