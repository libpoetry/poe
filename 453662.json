{"id":"453662","title":"高阳台 依张玉田韵","dynasty":"当代","author":"傅义","text":"粉笔抛残，涛笺废久，几曾梦棹湖船。何日堪游，明年又是明年。羲车不为愁人驻，叹滔滔、逝水谁怜。掩重帘，只影孤檠，似幻如烟。当年韵侣知何似，但风雷滚滚，震岳惊川。待至重寻，依稀落在天边。蹉跎耄矣闻犹健，尚难成、撒手长眠。复何言，且乐馀春，莫怨啼鹃。"}