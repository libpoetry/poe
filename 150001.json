{"id":"150001","title":"今年暑气甚剧六月二十八日初伏之末风雨甚横","dynasty":"宋代","author":"晁说之","text":"庚暑既云初，甲运将复浃。正当相火行，如持溽土□。炎炽及云霄，烦燠况仆妾。皇天不胜毒，一日思自惬。箕毕靡遑舍，巢穴徒更讋。雨脚压嶙峋，风威振嶻嶪。滂沱驱鬼神，庭除觅舟楫。扶摇百年木，斩馘一瞬捷。岂容壶蚁蠹，谅搜芥龙厌。我屋茅何支，彼田禾已躐。简编恨枯槁，纵横恣涾浥。泉酌便无情，汤饼谁为饁。亟欲撝絺綌，从此正经蹀。矫首凌鹤翔，奋身脱鸢跕。宁知不亹亹，俄觉复烨烨。强阴难节制，衰阳易威胁。蕴隆增几倍，怫郁起重叠。蝗阵暂侜张，谷根自安贴。蜩狂噪百尺，鸠惭劳两颊。我亦闷赋诗，欲语而胆怯。"}