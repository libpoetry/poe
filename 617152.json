{"id":"617152","title":"题竹林栖鹤图祝乐怡见九帙开一寿","dynasty":"明","author":"黄公辅","text":"杜阮之山郁苍苍，杜溪之水洁而长。中多自发高年老，闾井优游聚一乡。八十有馀天佑我，九旬又一兄健强。西园翰墨平时事，北里林泉逸乐方。四月黄梅初夏永，满园绿竹纳微凉。闲云相与联朋好，野鹤时来共夕阳。乐意闲随云鹤舞，吟情或过咏沧浪。修翎独敛昂藏质，朱顶自全岁月长。舞鹤沧浪相掩映，吟情乐意共飘扬。怡怡不减芝田戏，恰恰如啼岛月光。踏月乘风寻伴侣，携孙呼子傲丛篁。烟霞喜狎鸥凫弄，机械还同汉阴忘。写入画图当辋水，彩衣翻影献霞觞。献觞赓和南飞曲，醉卧北窗是羲皇。我欲扁舟寻范蠡，五湖应得泛轻航。"}