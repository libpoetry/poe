{"id":"146629","title":"沁园春·长寿真人","dynasty":"宋代","author":"刘子寰","text":"长寿真人，玉佩琼裾，霞衣月裳。趁桃迎初度，千年方熟，蒲经端午，三日留春。兰杜绥旌，芙蓉搴盖，飞下清源云水乡。摛烟雾，引天机组织，官样文章。丁年璧水横翔。馀剩馥残膏沾四方。仰平生声望，九霄星斗，方来事业，万里风樯。经世规模，出尘丰骨，须合盛之白玉堂。轩腾去，看雍容槐棘，福艾耆庞。"}