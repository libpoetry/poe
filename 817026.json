{"id":"817026","title":"荒斋","dynasty":"清","author":"管棆","text":"荒斋十笏地，独踞万峰首。重帘留烟云，一榻在郊薮。日长尤胜年，城小真似斗。官舍接田家，相熟到鸡狗。高枕看闲云，结夏作禅友。殷勤来青山，窈窕当户牖。嵌空铺翠钿，著色杂粉黝。崇朝倏然化，惨澹绘妍丑。雨晴风露间，变化随所有。谁施屏幛工，此真白描手。山中多夜雨，滴沥鸣空庭。晓来矫首看，四山晕螺青。爱我菜甲长，小摘余芳馨。蔬食快得饱，陶然坐云屏。溪声到枕上，飒飒松风听。大小两龙窟，足底千雷霆。一泻万顷空，快哉如建瓴。墙东有隙地，荆菅瓦砾积。俯首荷耰锄，得此五弓辟。南邻有丽春，纷纷间朱白。乞分五色种，剪缕比纨帛。初日照殷红，残霞映浮碧。闲时列酒茗，坐卧兼枕席。遂可忘穷年，岂止破萧摵。三更持烛游，早起独吟惜。今年姑小试，纷然满篱格。来春扩西偏，烂漫补墙缺。回想今春花，吟诗又陈迹。"}