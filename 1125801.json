{"id":"1125801","title":"圆山谢雨二首","dynasty":"宋","author":"郭祥正","text":"牲牷报祀入圆山，赫赫神功指顾间。水满大田甘雨足，龙归深涧宿云閒。乐声自和松声奏，玉色遥瞻酒色殷。安得梦魂陪逸驾，更传仙句落人寰。自挈壶浆款庙门，黄蕉丹荔荐清芬。沈烟未过盘中篆，电影已翻江上云。霈泽不惟滋稼穑，凉飙仍为扫岚氛。圆山信作漳南镇，想恋枇杷玉色醺。"}