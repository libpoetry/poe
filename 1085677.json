{"id":"1085677","title":"夔州祀社稷于州之西五里地不盈亩坛宇庳陋垣墙颓圮非所以崇明祀也买地易路筑屋增坛命同僚董其事不踰月告成二月戊子祀事既毕诗以记之","dynasty":"宋","author":"王十朋","text":"天下通祀惟社稷，次则曰雨曰雷风。勾龙与弃配土谷，是皆于民有大功。古夔子国今会府，其于明祀可不崇。西郊坛宇何太陋，我忝守土责在躬。广而新之繄谁力，莲幕花县谋佥同。筑垣旁近丹荔圃，辟路下压黄冠宫。地有松柏兼可植，时和黍稌行将丰。夔门社稷宋社稷，愿与天地同无穷。"}