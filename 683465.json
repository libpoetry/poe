{"id":"683465","title":"史叔载有见怀之什及贻所著二咏编有答","dynasty":"明","author":"王世贞","text":"对酒春风芳草违，怀人东海碧云飞。吴门市旧多仙隐，高士星今拟少微。书为穷愁翻早就，身因战胜转堪肥。野夫事事俱成懒，解把新编卧钓矶。隐囊纱帽褐宽袍，丘壑依稀亦我曹。名似卢郎堪比玉，颊如裴令欲添毫。朱颜雅负阳春在，綵笔能令气象高。不独陶然君自好，见来争若醉醇醪。"}