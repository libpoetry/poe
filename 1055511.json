{"id":"1055511","title":"甘露堂歌","dynasty":"宋","author":"李之仪","text":"炎天熇熇如涌汤，使君置酒甘露堂。无风但觉冷彻骨，坐来彷佛飞青霜。使君顾客指新榜，天假此应来辉光。八十里叟感盛事，献颂请名相激昂。我非取专已上报，尧仁舜智方当阳。迩来瑞应发处处，中台第一彤云章。吾邦虽僻亦影响，明德所祐真无疆。已而转盼欲受简，惭非叟比畴能当。辄因胜遇强黾勉，庶几击壤同揄扬。吾君之泽不可象，使君之惠何可忘。才高名重偶暂屈，遗爱他日逾甘棠。嗟予落莫徒自感，乍鸣乍已如寒螀。安时逐境姑委化，随缘致力聊为乡。时逢载酒问难字，未拟持箠操群羊。但知今日不易得，纵不能饮须空觞。"}