{"id":"1120128","title":"挽奉议刘公度四首","dynasty":"宋","author":"陈棣","text":"英誉当年蔼上庠，谈经肯羡解颐匡。才高不第空嗟惜，一命聊为末路光。平生学术在斯民，蕴积渊源百未伸。边障掾曹聊小试，一城惠爱已如春。风鉴高明世少双，衮荣挞辱擅雌黄。须知柱下书言手，元是东床坦腹郎。挂冠神武赋归欤，旋捧恩纶赐佩鱼。谁谓桑榆将暮景，骈来庆事萃门闾。"}