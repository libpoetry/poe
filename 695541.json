{"id":"695541","title":"十八滩","dynasty":"明","author":"林弼","text":"溪竹亦多景，诗句每无难。云净山争出，湍惊石自安。旅怀拚酒盏，生事愧渔竿。犹觉壮心在，孤舟十八滩。万壑荆闽接，双溪章贡来。风声随雨散，水势与山回。石藓痕痕合，岩花点点开。客心浑似砥，滩怒谩如雷。十八滩头路，三千里外身。如何满船月，常照异乡人。神剑占新气，仙槎问旧津。小臣重王事，陟险敢辞频。"}