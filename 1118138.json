{"id":"1118138","title":"自咏二首","dynasty":"宋","author":"陆游","text":"纷纷世态但堪悲，一念萧然我亦奇。醉里猖狂醒自笑，梦中虚幻觉方知。江湖重复风波恶，齿发凋零岁月驰。安得中原路如砥，渭川钓伴待多时。茅舍萧条似宝坊，老人终日对炉香。学荒自笑身空在，禄尽谁知寿更长。陂水蘸堤常滟滟，麦苗覆块已苍苍。经行更有欣然处，四野锄耰满夕阳。"}