{"id":"386091","title":"桂枝香·题康儿所作孤山梅鹤卷","dynasty":"明代","author":"毛莹","text":"湖山如故。但满目荆榛，短碑残础。竹阁巢居指点，总无凭据。暗香疏影今何处，杳难寻、九皋双羽。空教游子，缅怀陈迹，徘徊延伫。差可喜、邯郸学步。墨池遗派，书窗馀课。零落瑶华，数尺溪藤留谱。幽姿劲骨冰霜冱，更仙禽、半空飞舞。山崖水次，伊人长在，悠然成趣。"}