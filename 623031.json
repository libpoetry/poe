{"id":"623031","title":"成帝","dynasty":"明","author":"郭之奇","text":"穆穆天子容，临陛何渊默。遗书天下求，古磬水滨得。精思一向三十年，洪范诸篇日在侧。嗟五行之空传，岂诸王之难抑。繄两月之相承，明群阴之既迫。谠言之生再一闻，削藁大夫终墨墨。尚方不断佞臣头，辑槛空留槐令直。同日五侯雾四塞，谦恭司马方名饰。大臣可移心守惑，祸水虽无汉火熄。"}