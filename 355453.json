{"id":"355453","title":"离别难·送蒋驭鹿游建溪","dynasty":"清代","author":"邹祗谟","text":"越水吴山，待扁舟、久矣栖迟。只丈夫、南北东西。着征衫、何必赠将离。应只有、奇字盈囊，虎跳龙卧，落纸争飞。过严滩，为访富春旧迹，重上钓鱼矶。云冉冉，草萋萋。忆临歧，秋士休悲。听武夷幔亭仙乐，便骖鸾梅福也相期。何况是、到处逢迎，天涯知己，斫鲙衔杯。怀故苑，畅好荔枝未熟，劝汝莫忘归。"}