{"id":"700608","title":"晚登南冈望都邑宫阙二首","dynasty":"明","author":"高启","text":"落日登高望帝畿，龙蟠山下见龙飞。云霄双阙开黄道，烟树三宫接翠微。沙苑马闲秋猎罢，天街车斗晚朝归。明朝欲献升平颂，还逐仙班入琐闱。秦金不厌气佳哉，紫盖黄旗此日开。残雪已销缡鹊观，浮云不隐凤凰台。山如雊下层层出，江自巴中渺渺来。六代衣冠总尘土，幸逢昌运莫兴哀。"}