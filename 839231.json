{"id":"839231","title":"读太白集","dynasty":"清末民国初","author":"黄摩西","text":"浇公一斗酒，读公诗百篇。一句诗吟浮一白，酒星引我登诗天。后身张子房，前生鲁仲连。文康元气老不死，游戏人世三千年。荆州阶前国士笑，沉香亭畔佳人怜。放下绿玉秋，摇碎珊瑚鞭。忽然敬亭山下云一片，忽然鬼门关外路八千。朝吟暮醉无一事，一谪再谪仙乎仙。乾坤落落酒徒少，起邀明月来天边。天边无俗客，地下多酒泉。至乞采石矶头一抔土，只当长安市上人家眠。长星如斗杯中堕，惊起眼中狂客我。自公去后诗绝声，锘肾割肝无一可。黄鹤楼，仙不留。牛渚矶，水不流。且著宫锦袍，再脱千金裘。吴姬唤客百不忧，人间何处无酒楼？何为桃花潭水董糟邱？诗亦不复作，酒亦不得酬。手折青莲花，长啸天地秋。青枫关塞魂未去，屈灵贾鬼啼啾啾。何当招取希有鸟，随公江上骑鲸游。"}