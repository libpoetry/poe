{"id":"1046174","title":"天目山","dynasty":"宋","author":"赵文昌","text":"天目山前分两乳，一脉西来缠右股。溯流疑是武陵源，入山绝似盘之阻。椒峦隐隐入霄汉，从此去天才尺五。飞泉汇作千丈潭，下有蛟龙潜水府。玉芝瑶草净如拭，不见尘寰一抔土。三神山远未易到，洞天只在溪之浒。道人宴作疑不动，一榻云烟几寒暑。乍逢佳客喜盈颊，上山下山若飞虎。龟腹燕颔好颜色，凫舄御风轻步武。蘋蘩蕴藻盈倾筐，砧几腥膻不登俎。赢刘颠蹶问不知，那识人间有簪组。嗟予碌碌退不勇，窃食大官无寸补。回头四十九年非，白发手搔不可数。山禽唤我归去来，口未及言心已许。长安冠盖多豪杰，谁肯论交到尔汝。"}