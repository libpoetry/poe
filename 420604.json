{"id":"420604","title":"金缕曲","dynasty":"近现代","author":"许宝蘅","text":"又上雕鞍去。影迷离，黄沙一片，皂雕飞处。青海不来如意梦，有梦转愁无据。不道只暂时相聚。刚是尊前同一笑，掩银屏，脉脉成千古。心如醉，愁难谱。箜篌别后谁能鼓。枉教他，金钗划影，碧天凝伫。过尽征鸿书未寄，断送朱颜如许。打叠起，相思无数。篆字香销灯灺冷，枕函香，别是闲情绪。惊入夜，帘纤雨。"}