{"id":"807160","title":"小镇西  臬署夜坐，听前庭演剧，似是邯郸巡河一出。追忆东皋旧事，感赋此词","dynasty":"清","author":"陈维崧","text":"小飏夜笛风，碎珠十斛。歌丝袅、槛花轻簌。此何曲。翠阴阴、寻去如尘，想处疑烟，一庭幽瀑，满场哀玉。逗纱曲。渐循声细认，是邯郸曲。年时景、暗中潜触。瘦蛾蹙。怅零箫剩管，耳边又续。算来人世，偏有黄粱难熟。"}