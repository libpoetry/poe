{"id":"1195270","title":"木兰花","dynasty":"唐","author":"顾夐","text":"月照玉楼春漏促，飒飒风摇庭砌竹。梦惊鸳被觉来时，何处管弦声断续。惆怅少年游冶去，枕上两蛾攒细绿。晓莺帘外语花枝，背帐犹残红蜡烛。柳映玉楼春日晚，雨细风轻烟草软。画堂鹦鹉语雕笼，金粉小屏犹半掩。香灭绣帏人寂寂，倚槛无言愁思远。恨郎何处纵疏狂，长使含啼眉不展。月皎露华窗影细，风送菊香黏绣袂。博山炉冷水沈微，惆怅金闺终日闭。懒展罗衾垂玉箸，羞对菱花篸宝髻。良宵好事枉教休，无计那他狂耍婿。拂水双飞来去燕，曲槛小屏山六扇。春愁凝思结眉心，绿绮懒调红锦荐。话别情多声欲战，玉箸痕留红粉面。镇长独立到黄昏，却怕良宵频梦见。"}