{"id":"687416","title":"元宵后夜钟石少宰宅次韵二首","dynasty":"明","author":"孙承恩","text":"剩有华灯续此宵，只嫌明月费呼招。追游我自惭时彦，宴喜人都荷圣朝。小海调高檀板急，博山炉煖篆烟飘。孝先才思多豪逸，取次诗成不待敲。华灯高照属清宵，我亦疏狂忝胜招。赋凤勉同金马客，驾鳌还仿紫宸朝。芳尊荷主深深劝，晴雪催诗故故飘。尽兴不知更漏促，到门立马待人敲。"}