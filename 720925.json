{"id":"720925","title":"迎秋八首","dynasty":"明末清初","author":"王夫之","text":"昨夜月初明，青枫引露清。稻香三日雨，虹影一溪晴。落照低犹赤，蘋风晚更轻。定情凡几日，银汉映阶平。斜日飐垂树，因风欲上黄。侵苔依浅碧，漏月透微凉。去鹭惊溪改，跳鱼拂荇香。森森芦叶满，幸缓一头霜。长日倦何曾，棋枰早不胜。杨枝愁少府，杜若老吴兴。星影微侵幌，萤光几背灯。西风才一夕，先与客愁应。旧不解惊秋，于今预理愁。雄风三楚国，残月四更楼。天外芙蓉剑，人间竹叶舟。凉宵聊邂逅，不似梦中游。青山秋缓缓，白发鬓匆匆。赋笔期霜雁，琴心款夜桐。藕丝侵水碧，鱼眼泣波红。莲唱歌年少，江南一梦中。当暑病犹轻，离魂几日阴。羽笙天上曲，沟水路傍吟。渡鹊无聊事，归禽有限心。炎光劳缱绻，回首怨寒砧。投分留纨扇，怀恩记葛衣。兴亡凭一泪，去住恨双违。戏蝶情还在，元禽巷已非。贮愁蜻蛚馆，旧已遣莎肥。吴茧初成练，商声畏上弦。到来拚落叶，先事怪鸣蝉。暗湿三更露，公收万里烟。亭亭苍壁外，云岫弄馀妍。"}