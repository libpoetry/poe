{"id":"594604","title":"喻郡丞邦相信美楼歌","dynasty":"明","author":"欧大任","text":"郡丞昔称水部才，崄巇历落樟亭来。府中金印常独绾，几曾或废山公杯。杭为西浙一都会，此景信美斯楼开。隙间隐几自吟眺，烟霞岩壑争环回。夷犹三载亦已久，种竹齐肩柳生肘。谒舍多赓处士诗，俸钱尽给佳宾酒。藤萝掩映卷帘时，风流缭绕挥毫手。未须更觅高阳池，楼中胜事何不有。君不见风流今日喻杭州，宁数荆南王粲楼。早晚黄金赐颜色，便应徵拜富民侯。"}