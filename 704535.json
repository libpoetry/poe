{"id":"704535","title":"都中即事","dynasty":"明","author":"黎崇宣","text":"帝都雄枕蓟云间，碣石居庸别有关。万里星辰朝北斗，五陵苍翠拥西山。金吾夜宿貔貅队，玉露朝随鹓鹭班。咫尺九重羞献纳，有书何以报龙颜。绣户朱门十万家，都中文物旧繁华。平阳馆里金为埒，光禄池边锦作花。妙妓清歌翻乐府，妖童新曲奏琵琶。绮筵长夜留人醉，灯火冲霄迸作霞。"}