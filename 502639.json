{"id":"502639","title":"赠黄典幕修筑堤防","dynasty":"明","author":"王恭","text":"君不见召公埭白渠，叔敖郑浑功最殊。年丰粒米多嬴馀，闽州属县沧海隅。筑海为田农力劬，炎风赤日秋草枯。漫漫斥卤连荒芜，民饥不足供王租。我公到来人复苏，鸠工筑防备不虞。滨涧严湖水可潴，污邪瓯窭变膏腴。禾黍油油接桑榆，公田有谷兵有储。春风二月花满途，村北村南开酒垆。黄堂白叟但劝娱，驯雉不惊雄哺雏。红莲宝幕瑩冰壶，玉树掩映青珊瑚。讼庭无事鞭用蒲，功归令尹名不沽。政成秣马朝京都，便当发轫青云衢。愿作霖雨霈九区，非但小邑蒙沾濡。"}