{"id":"515921","title":"李长者入祀典歌","dynasty":"明","author":"周瑛","text":"仙溪诘曲如回肠，东流赴海何茫茫。凭谁截断天地纪，灌我万顷桑麻场。钱氏四娘长乐女，黄金如斗提不起。将军岩下自经营，陂溃直随此陂死。伟哉同县林制科，缗钱十万腰下驮。温泉隘口重累趾，倏忽顾盼成沧波。熙宁天子重农事，下诏募人急营治。当时阖郡多富家，坐视诏书无一至。候官长者真仁贤，轻财好施闽人传。有僧踪迹颇诡秘，日日贳酒不还钱。木兰山前溪面阔，僧为插竹记颠末。溪流缓处可立基，缓处立基基不拔。入海伐石海为空，上山伐石山为童。三十二门细分布，无云无雨卧长虹。昔日溪流皆赴海，今日溪流得灌溉。鸡鸣犬吠万家村，隐隐桑麻相映带。我谓有莆须有陂，有莆无陂莆亦隳。惟莆与陂相终始，莆人思公何尽期。昨日恩诏下闾里，春秋二祭入新议。借问建言者伊谁，太平郡守周氏子。"}