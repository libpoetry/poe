{"id":"491564","title":"送李元忠归彭田歌","dynasty":"明","author":"刘崧","text":"自为筠州客，喜识同乡人。颜君高迈杨子淳，李也俊逸迥绝尘。令我一日思再亲，见之歘然愁恨深。水边行吟月下坐，意度往往清而真。昨者相携登凤山，酒楼正对桃花湾。锦江西来春波碧，乃有鵁鶄鸂䳵荡漾当其间。此时与子初为客，笑指青山归未得。有约残年共汎舟，要看三洲雪花白。雪花未飞冬又春，子行车马何辚辚。姑苏公子自好客，况是东南贤主宾。惜君掉头不肯住，送君却望城南路。江雾寒深橘子林，吴霜夜满丹枫树。今日何日朔风吹衣，子不我思翩其先归。河梁携手行依依，筠州故人从此稀。黄尘出没乌帽远，寒雁杳杳随人飞。雁飞南北安可期，客行最忆重逢时。高梅始花已烂漫，对酒不饮将奚为。君不见古人抱才或未遇，亦复低徊叹迟暮。不乘驷马独西归，岂信相如好词赋。君才衮衮不可婴，毋以离别伤其情。匣中干莫时时顾，即恐飞腾雷电惊。"}