{"id":"822627","title":"春风袅娜 试晴又雨，更倚云月自度腔寄意","dynasty":"清末近现代初","author":"周岸登","text":"被盲风痴雨，断送清明。花有泪，鸟无声。敞兰帷逗取，夕曛朝爽，柱鸾低翅，筝雁收翎。步屧芳郊，湔裙南浦，沁损芹泥三两星。鸭睡香销窣帘影，箫稀饧冷少人行。寒重春深梦浅，三分过二，已惊见、绿密红零。呼娇燕，语流莺。衔将坠影，扶上山屏。凤子鬼魂，与招沈魄，杜鹃啼血，黏住余馨。芳菲垂尽，叹年年三月，佳时易逝，难遇长晴。"}