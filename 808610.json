{"id":"808610","title":"俞武襄大猷","dynasty":"清","author":"严遂成","text":"戚家军，戚家军，军声恫贼呵风云。猫峒安南盗间起，海氛甚恶无时已。其来如雨去如风，灭于西者生于东。东西大小数百战，公也水陆多奇功。枋国何人抑不叙，幕府攘之自为计。血肉淋漓换得来，弃置空虚无用地。偶一失律群叫呶，三予三夺如儿戏。君门万里臣何言，新鬼故鬼声烦冤。甲裳一卸剑舞罢，滴露研朱读易轩。"}