{"id":"1126769","title":"贺郑漕三首","dynasty":"宋","author":"黄公度","text":"当年画省与成均，联璧看君亲弟昆。清世几人兼五福，白头相对备三尊。朝班犹识尚书履，时论同推通德门。早晚芝函趣归骑，要令勋业照乾坤。天子欲宽南顾忧，绣衣曾是旧人求。山川不改元风采，父老能言昔政猷。襦裤疲民应枕奠，纪纲新度觉钱流。生灵一种同天地，雨露何偏十四州。东京望重两儒先，经术传家几百年。派别九仙绵庆胄，运逢千载毓真贤。鼎槐未即登三事，社栎何知托二天。寿考祝公如卫武，愿赓淇澳入诗篇。"}