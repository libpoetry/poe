{"id":"769688","title":"沁园春·初夏遣怀客何阜","dynasty":"清","author":"陆震","text":"此地人言，是小扬州，也自繁华。早郊园雨后，争看芍药，游人日午，尽衣春纱。独有思乡，无聊羁客，闭户巡檐手自叉。身何在，笑居然海角，不比天涯。风前莫漫长嗟。算有日、轻帆也到家。正烟波万顷，凫雏雁子，风光五月，菱叶荷花。招手宾朋，水亭深处，绿酒千觚恣意赊。颠狂甚，任玉箫吹裂，画鼓频挝。"}