{"id":"1114281","title":"再用前韵","dynasty":"宋","author":"李弥逊","text":"长檠当昼知无用，团扇经秋叹已陈。我独不才端有似，五年泽国又逢春。薄宦驱人不亦劳，久纡章服碍爬搔。何时归卧钟山石，荷插长随手种桃。努力避喧遭掣肘，强颜追好得嗔拳。交情只有春风厚，千里随人不用钱。今年春早未全衰，社酒盘中不见梅。快把霜刀倩天女，燕忙时节有花开。逢逢伐鼓水边村，狼藉春盘祝社君。但愿官曹皆鲁卓，不须南北稼如云。"}