{"id":"460340","title":"贺新郎","dynasty":"当代","author":"卢青山","text":"鸾镜初妆罢。映幽池、荷裳荇佩，盈盈清夏。莫漫回头云鬓亸，剪剪瞳晖水泻。早惊变、万花羞谢。亦有人来人不解，任春光反覆将谁嫁？长只似、秋风下。安排蕙屋怜君夜。滴泠泠、空梧雨冷，深灯梦灺。一串珍珠溅玉盌，相对念奴歌乍。便粉泪、香濡罗帕。阒寂人间听不得，但遥鸿声和霜椽罅。我亦是、凄凉者。"}