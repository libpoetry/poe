{"id":"197988","title":"和游赵韩王国","dynasty":"宋代","author":"李复","text":"剥剥啄啄初叩扃，主人立门双眼青。篮舆遽下屏徒御，脱帽解带风泠泠。倦思经时一日纵，乍离涸辙游沧溟。靓深曲折任吾向，度桥绕径足不停。芍药晚花犹泫露，樱桃满树垂繁星。万竹森严拥幢盖，苍松夭矫呼风霆。空叹春时不得到，枯香落蒂今飘零。徒倚历览意稍满，自具野饭追渌醽。却呼主人坐对酌，脯醢间错鱼虾腥。"}