{"id":"633434","title":"诵祝唵哒公","dynasty":"明","author":"释今无","text":"缙云缭绕蔚巃嵷，瑞气腾光结綵虹。非烟熠熠耀寰宇，千寻宝色临青松。昆崙顶上须弥巅，虹光蟠覆万斯年。璇瑰瑶碧为其质，金风吹彻愈贞坚。麟麟炳炳自巍峨，郁为霖雨汇沧波。佛子俱登仁寿域，古椿大柏庆天和。威德智力等十方，芳声千古流无极。宝髻护念自非常，威光又过百千亿。慈惠普洽诸群生，福愿更深功德海。琼池玉壑恣晏游，丹书白马金縢在。筵开玳瑁拍洪崖，盌赋琉璃浮沆瀣。桂山兰板日归仁，西园几见曾飞盖。种种杂为如意珠，智境庄严了无碍。山僧祝此光明云，磬声奕奕动苍旻，百粤长此扇氤氲。"}