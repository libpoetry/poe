{"id":"1193224","title":"行路难","dynasty":"唐","author":"戴叔伦","text":"出门行路难，富贵安可期。淮阴不免恶少辱，阮生亦作穷途悲。颠倒英雄古来有，封侯却属屠沽儿。长安车马随轻肥，青云宾从纷交驰。白眼向人多意气，宰牛烹羊如折葵。宴乐宁知白日短，时时醉拥双蛾眉。扬雄闭门空读书，门前碧草春离离。不如拂衣且归去，世上浮名徒尔为。"}