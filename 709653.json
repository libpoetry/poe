{"id":"709653","title":"赠池阳陈君","dynasty":"明末清初","author":"陈子升","text":"莫求冀北马，当采江南蘋。客来就我赤花浦，举杯先道池阳人。池阳人客珠江久，与我同为太丘后。十年故国满干戈，四海移家择林薮。南武台边愿卜居，昭明楼远频回首。丈夫慷慨辞里闾，斗大黄金当系肘。轻裘每忆镇襄阳，剑气还看起豫章。弯弓近抱嵩台月，击楫遥冲瀚海霜。世间乌白马生角，书剑平生果谁学。五十归来鬓未皤，饮醇御妇聊行乐。排难惟思鲁仲连，诙谐颇效东方朔。唾壶击碎金屡挥，堪笑时人皆龌龊。我昔轻肥好浪游，黄金满腰花满头。胸中不染似皎月，调笑往往酣青楼。夫君此时便相识，坎壈只今同失职。嗔目语难非我心，高山流水和雕琴。骐骥絷足鸾凤窜，北禽日日欺南禽。相期惟有幽兰谷，袅袅轻风吹素襟。"}