{"id":"97332","title":"三月十八日","dynasty":"宋代","author":"赵蕃","text":"巴陵一月雨不休，岂惟人病天亦愁。蚕饥麦腐谷种坏，农夫田妇呼天求。巴邑有客方倦游，杭湖欲归思具舟。冥冥政尔羡归雁，拍拍安得从轻鸥。远书数月绝不得，尔穷故与吾仿佛。或云此雨只此域，又道淋淫遍江国。夜来痛饮不知极，终日破床成兀兀。感期风雨忆江东，诗就鸟栖窗纸黑。"}