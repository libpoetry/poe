{"id":"980749","title":"安公子","dynasty":"宋","author":"晁端礼","text":"帝里重阳好。又对短发来吹帽。满目风光还似旧，奈樽前人老。暗忆当年，伴侣同倾倒。夸俊游、争买千金笑。到如今憔悴，恰似华胥一觉。此恨何时了。旧游屈指愁重到。小曲深坊闲信马，掩朱扉悄悄。怎得个多情，为我传音耗。但向伊、耳边轻轻道。道近来应是，忘了卢郎年少。"}