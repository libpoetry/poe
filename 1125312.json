{"id":"1125312","title":"殢人娇","dynasty":"宋","author":"晏殊","text":"二月春风，正是杨花满路。那堪更、别离情绪。罗巾掩泪，任粉痕沾污。争奈向、千留万留不住。玉酒频倾，宿眉愁聚。空肠断、宝筝弦柱。人间后会，又不知何处。魂梦里、也须时时飞去。玉树微凉，渐觉银河影转。林叶静、疏红欲遍。朱帘细雨，尚迟留归燕。嘉庆日、多少世人良愿。楚竹惊鸾，秦筝起雁。萦舞袖、急翻罗荐。云回一曲，更轻栊檀板。香炷远、同祝寿期无限。一叶秋高，向夕红兰露坠。风月好、乍凉天气。长生此日，见人中嘉瑞。斟寿酒、重唱妙声珠缀。凤管移宫，钿衫回袂。帘影动、鹊炉香细。南真宝箓，赐玉京千岁。良会永、莫惜流霞同醉。"}