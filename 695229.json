{"id":"695229","title":"元旦试笔四首","dynasty":"明","author":"林光","text":"年编新己未，六十一回春。细雨妨佳节，微官绊病身。疏慵嫌忤俗，起倒辄随人。乌马骑难制，翻愁酒醉频。腾腾元日酒，盎盎满怀春。弄笔风生纸，看山雪照人。桃符新泮水，瀑竹闹比邻。云盖乌龙顶，连阴亦不嗔。新王又正月，元日雨丝丝。未识天公意，频添宦旅诗。倦愁还客拜，拙欲倩人医。厌聒严州鼓，鼕鼕入夜罙。泥泞酥小雨，人向节中忙。雪蕊翻春茗，云根袅篆香。瞢腾淹卯酒，疲惫恋康床。一盏屠酥酒，何愁醉后尝。"}