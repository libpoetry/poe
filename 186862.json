{"id":"186862","title":"望后一日与客自水乡登湘南月色佳甚翌日用乡","dynasty":"宋代","author":"张栻","text":"一雨五日余，南州三伏凉。唤客近方沼，笑潭引杯长。相将复登楼，月色在屋梁。念我怀百忧，忽忽发变苍。及此少自舒，觞咏未可忘。孤光凛下照，景妙无留藏。沙边数白鹭，欲下仍翔徉。群动亦自得，如我四体康。平生子游子，虚白生吉祥。官舍并楼居，登临筋力强。未可效王粲，居然思故乡。"}