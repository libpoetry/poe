{"id":"171909","title":"送陆权叔提举茶税","dynasty":"宋代","author":"苏洵","text":"君家本江湖，南行即邻里。税茶虽冗繁，渐喜官资美。嗟君本笃学，寤寐好文字。往年在巴蜀，忆见《春秋》始。名家乱如发，棼错费寻理。今来未五岁，新《传》动盈几。又言欲治《易》，杂说书万纸。君心不可测，日夜涌如水。何年重相逢，只益使余畏。但恐茶事多，乱子《易》中意。茶《易》两无妨，知君足才思。"}