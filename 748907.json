{"id":"748907","title":"三百三十有三士亭歌","dynasty":"清","author":"李联琇","text":"吾闻羊城使院仙掌石，九曜飘零太湖白。当年刘疏药洲，锾罚罪人运灵壁。鲰生不作岭南游，未抉榕根摩藓刻。落星浩劫话沧桑，遥悯千夫困鞭策。何如遗爱播瓯闽，庭贽纷纶献瑶席。北平学士创池亭，点首诸樊语鸿迹。珊瑚入网竞罗珍，羔雁成群俨披籍。归装不压郁林船，载酒奚夸扬子宅。后来司空摹作图，题墨曾邀先大夫。诗中恨不拜石丈，太息輶轩迅一驱。夙披手泽怅难见，两世神交迟觌面。石渐兀臲亭更倾，重整规模供赏燕。漫怀学士与司空，坐亭读诗泪如霰。皋鱼风木触悲辛，召伯甘棠迹未沦。去思在口兼在目，远利近名非所珍。三山瘠土今益贫，安用寒虫输算缗。臣门不费一钱贽，怪叹峰峦重累人。"}