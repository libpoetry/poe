{"id":"699407","title":"踏堤曲","dynasty":"明","author":"袁宏道","text":"浓绿疏黄总古新，六桥风日更精神。柳腰似欲争游妓，莺舌分明唤醉人。暖谷蒸香疑作雨，芳蹊吹汗不沾尘。洛妃谩欲淩波出，曹植荒唐恐未真。画阁层层出晓波，东风湖面软于罗。佳人秾李山花髻，荡子垂杨水调歌。蝴蝶意閒随梦去，鸳鸯情熟奈春何。苏公雅亦称相识，浪比西施愧已多。桃叶成蹊柳作行，东风吹热少年场。赵家姊妹皆端正，谢族儿郎有短长。陌上口声多汴语，垆头结束尽唐装。吴歌越舞颠如梦，不是湖山也断肠。亭亭如月婉如春，堤上楼边总丽人。柳汁染将袍已嫩，梨花吹落粉痕新。瑈帘欲度閒仙语，宝屐初移拾翠尘。宋玉也知空作赋，越姬十倍胜东邻。"}