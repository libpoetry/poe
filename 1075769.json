{"id":"1075769","title":"和张元明食生荔子","dynasty":"宋","author":"周紫芝","text":"五月麦秋闽岭寒，岭头风雨荔子丹。旧从图画见眉目，何曾生食知甘酸。天生尤物亦甚悭，路远致之良复难。宫中妃子一破颜，犹须驿骑来长安。绛纱囊小欣乍识，晚上苏台醉瑶席。人如玉笋擘轻红，诗似春云惊坐客。书生馋相绝可怜，诵诗口角空流涎。何时遂作七闽客，日啖玉肌三百丸。犹胜穷愁杜陵老，暮年奔走巴山道。万里泸戎摘荔枝，一生辛苦无人知。"}