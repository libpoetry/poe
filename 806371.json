{"id":"806371","title":"齐天乐五十首 其十一","dynasty":"清","author":"端木埰","text":"碧天吹老金风色，氛昏一时收净。莫霭催晴，朝曦减赫，秋在桐阴竹径。空青夜迥。更银汉无声，明月如镜。翠袖生寒，倚阑人怯露华冷。柴门临水半启，恰稻华香送，秋家稼千顷。红叶溪桥，黄华篱落，又是重阳节近，斜阳半岭。对极目澄鲜。更添游兴，为语幽人，更移烟外艇。"}