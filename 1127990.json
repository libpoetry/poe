{"id":"1127990","title":"寄呈座主李左史三首","dynasty":"宋","author":"程公许","text":"丝絇趁晓紫宸朝，悯俗超然赋远游。富贵傥来心止水，隐思不耐鬓先秋。谁知皓首太玄草，独对青山大白浮。只恐万牛勤挽致，未须封户橘千头。九万云程不作遥，暂教六月息鹏游。骚情吟彻湖天晓，义胆寒生石剑秋。想见床头谈屑堕，时浇椀面乳花浮。云山不隔师墙恋，凭仗缄书乞点头。世纷枨触不胜忧，尚忆薰风故国游。惝恍梦回身八翼，凄凉别久日三秋。愿驰玉轪天津阻，拟问星槎海浪浮。千载指南先觉在，行迷未远却回头。"}