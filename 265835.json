{"id":"265835","title":"南孙示梦母诗，怆然有作","dynasty":"现代","author":"王彦行","text":"读君梦母诗，泪落如绠縻。小人亦有母，尽命生我时。先子婴沉疴，母矢殉以随。一堂陈两槥，仰药甘如饴。茕茕呱泣身，坠地逢百罹。四岁毓外家，不死幸至兹。孤枕岂无梦，有梦亦胡为。母颜儿未识，入梦知母谁。明发但耿耿，有怀成狂痴。君今偏亲健，有姊如母慈。伶仃岂我比，终伤无母儿。无母诚足伤，罔极报敢迟。姱修各自励，没齿以为期。"}