{"id":"314853","title":"八声甘州·九日鸡鸣寺分韵得沙字","dynasty":"现代","author":"龙榆生","text":"正穷阴、乍敛倚高寒，碧天绚明霞。对长林霜染，重湖水涸，历乱苍葭。漫道龙盘虎踞，六代竞豪奢。兴废成何事，枯井鸣蛙。胜会聊追急景，怅荒荒海气，红日西斜。又征鸿嘹唳，回首总堪嗟。镇留连、风流自赏，待放怀、谈笑净胡沙。相将去、进黄花酒，暂制杈枒。"}