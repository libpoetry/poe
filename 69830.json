{"id":"69830","title":"金谷步障歌","dynasty":"元代","author":"杨维桢","text":"金谷水派银河流，金谷峙据三神丘。太仆卿君十二楼，花草不识人间秋。蜀江染丝红五色，紫凤衔丝终夜织。剪断鲸涛三万匹，天女江妃不敢惜。明珠量斛买娥眉，时时玉笛障中吹。红鸾翠鹊飞在地，香尘蹋蹋凝流脂。野鹰西来歌吹歇，踏锦未收风雨裂。楼前甲士屯如云，楼上佳人坠如雪。呜呼！董家郿坞金成泥，鬼灯一点燃空脐。齐州奴，何用尔，只须豆粥与萍齑。不见只今金谷底，野花作障山禽啼。"}