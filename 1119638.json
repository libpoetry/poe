{"id":"1119638","title":"又次铦朴翁韵四首","dynasty":"宋","author":"陈造","text":"僧床正听晓楼钟，客棹方占上水风。喧静未须岐出处，与渠心事各冥鸿。闻为诗魔掩贝多，辞源衮衮倒洪河。遥知传诵日千纸，淇上高唐无善歌。婪酣贵宦鲛绡帐，赑屃功名泊浪沙。谁似朴翁随分过，曹溪水煮赵州茶。几向西湖舣画桡，冰奁俨受众峰朝。即今去雁将清梦，飞下长桥更短桥。"}