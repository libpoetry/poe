{"id":"1108154","title":"张倅生辰作质龟相鹤二诗为寿","dynasty":"宋","author":"刘一止","text":"神龟异生禀，怀抱星与月。蹒跚守丛著，游戏引莲叶。青云覆其上，文字书左胁。千年愈坚瘦，腹背类璆铁。有如盛德士，秉志厉霜雪。不求赫赫名，羞作翕翕热。行藏关理乱，阅世自明哲。时哉此唐虞，负图追往谍。黄鹤初出胎，骨格已惊众。翩翩谢嚣尘，飒爽自神纵。朝飞出芝田，夕饮下云梦。宁知风露质，乃系世轻重。有如贤达人，胸腹抱空洞。观时自隐显，岂待吹嘘送。会看九皋鸣，一一律吕中。阅岁千六百，群飞接鸾凤。"}