{"id":"844932","title":"梅花绝句四首","dynasty":"清末民国初","author":"曹家达","text":"翠羽宵阑语未休，漫将玉笛唤春愁。花前别有销魂处，风雪天涯独倚楼。淡烟漠漠晓霜漙，数尽归鸦怯暮寒。小院无人香自静，月明扶影上阑干。荒山何处觅春痕，酒力销时合断魂。曾是独寻佳胜处，小桥流水入孤村。故人消息今安在，迢递江南赠一枝。自有清愁言不得，晓云微月立多时。"}