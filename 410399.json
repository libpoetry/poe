{"id":"410399","title":"致戴觉民用秋士韵","dynasty":"近现代","author":"许家惺","text":"航海北游遇飓风，惊涛骇浪沧溟东。轻舟起落倏万丈，浮沉人世得每同。风波险恶尚能渡，世路崎岖不可通。白浪打头兀然立，荡涤尘襟意气雄。海若逡巡潜舟底，冯夷舞蹈返太空。忠信涉波非虚语，此意何须问碧翁。吁嗟乎，人情险恶逾风浪，翻云覆雨忧心忡。矧乎虬髯碧眼非族类，杨墨异端不可攻。秣陵戴子负奇气，翻然高蹈出樊笼。延陵吴子发浩歌，河梁一曲送飞鸿。男儿放眼在千古，奚虑百载通与穷。幽幽天地待旋转，遑论半世感飘蓬。"}