{"id":"488612","title":"龙泉歌赠黄尧衢","dynasty":"明","author":"佘翔","text":"黄生落笔驱飞电，词赋未逢狗监荐。腰间佩剑不知年，三尺龙泉铁一片。此铁淬自昆吾溪，切玉纵横如切泥。精爽时时腾碧汉，寒芒夜夜伴青藜。风胡不作欧冶死，古狱斸来今在此。匣中偃蹇一悲鸣，水掣鲸鲲山锉兕。虎头绶解龙鳞开，魑魅魍魉见之且号哀。千秋神物风尘里，望气何人复姓雷。君不见淮阴未遇时碌碌，甘受少年胯下辱。一朝仗剑起登坛，佐汉功成建大纛。黄生年少气如虹，节侠分明国士风。不分铅刀称一割，直将长剑倚崆峒。我为剑歌君为剑舞，慷慨欷歔泣下如雨。千金剑术高自许，肝胆终当结明主，不见东北烽烟飞白羽。"}