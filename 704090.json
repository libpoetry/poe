{"id":"704090","title":"次临封十咏颂方侯德政","dynasty":"明","author":"蒙尧仁","text":"侯治吾封好，仁风播不赊。昼闲单父瑟，春满河阳花。投老逢循令，为民不恤家。化行无狱讼，休吏蚤归衙。侯治吾封好，风回化日长。弦歌连里巷，鸡犬静村庄。相庆多襦裤，谁忧少稻粮。男耕兼女织，彷佛豳风乡。侯治吾封好，视民浑一家。采芹同曝献，鼓腹任晖斜。泛蚁酣椒酒，分泉煮蕊茶。不偏荣瘁理，帝载乐无涯。侯治吾封好，六春寓水滨。忘机鸥共适，徵异雉来驯。秋碧天涵水，江清月对人。濯缨渔父曲，不厌往来频。侯治吾封好，奎文满璧宫。台州先正事，左氏古陈风。比屋冠裳雅，盈门桃李红。诗书敦上国，端养豫蒙童。侯治吾封好，增光江与山。雄图万里壮，鸿藻两京间。力大批剸易，才长驾驭闲。桑阴来驯雉，乐意每相关。侯治吾封好，政醇风气还。书生遵芳躅，俗客控尘寰。华表联云水，麒麟展绛山。王乔仙子吏，双舄往来闲。侯治吾封好，祥光十路遥。二星联璧合，五友聚亭邀。好锦霞千缕，清规冰一条。馀生才尔见，难数楙猷饶。侯治吾封好，居然第一流。凫飞天北阙，凤集海西洲。休吏常垂幕，吟诗每上楼。政成无讼化，黄白任嬉游。侯治吾封好，厢坊并五乡。书声联闲里，物望傲冠裳。蟠井龙泉异，桂江翰墨香。璧奎辉映照，景运应胶庠。"}