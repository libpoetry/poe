{"id":"807725","title":"疏影  咏瓶中蜡梅","dynasty":"清","author":"陈维崧","text":"帘红瓷翠。衬蜜犀花朵，色凝髹几。入道梅妃，新换黄絁，赛他林下风致。分得寿阳妆额上，渐啄破、小鹅儿嘴。爱生成、金屋故园，长忆飘零娣姒。侧正端相都好，尽经营位置，费尽纤指。生怕冷香易泻，侍儿频汲，铜沟清泚。十分春意三分漏，猜不出、蜡丸中字。嘱檀奴、守口如瓶，莫把鸾缄漫启。"}