{"id":"1111442","title":"遣季子寿黄循斋二首","dynasty":"宋","author":"阳枋","text":"五峰高处五云新，黄石先生非避秦。圯上未容书出袖，岩前元自易无尘。烟霞窟冷苦留客，云雾窗虚亦可人。好为苍生彻蒸暑，天边散与一襟春。自得遗书学子房，拟来辟谷并山阳。仙乡不秘眼前道，俗相惭无肘后方。经叶再传新雨露，桃花重发旧门墙。呼儿莫怕蓬莱远，勤爇南丰不尽香。"}