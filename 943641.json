{"id":"943641","title":"布谷吟","dynasty":"宋","author":"陈造","text":"泼裤不容脱，鸟语徒殷勤。输租质农器，有裤那解新。官中催科吏如虎，告时趣耕尔能许。即今春种未入田，安得县胥知愧汝。卑栖俛喙良易谋，聒聒彊任田家忧。啼时未旦夜不休，班班血痕衔口头。人将近似测禽语，汝意真解忧农不。或传悍妻天所怒，姑不可挝渠不顾。罚为此鸟声曩愆，警世毋为郭家妇。南方谀佛古到今，人持数珠家梵音。区区说似一百八，讥诃劝相知何心。浙风淮俗隔江水，意解禽言乃如此。苏黄妙句谁嗣之，两地流传并须纪。世间儒墨纷相攻，巨细彼此臧谷同。争如痛饮卧长昼，付渠马耳射东风。"}