{"id":"802898","title":"花心动 蜂","dynasty":"清","author":"杨抡","text":"早趁生涯，闹朝衙、杨花正飞晴昼。露染烟滋，白嫩红娇，却喜年年依旧。纤腰知是春前瘦，招伴侣、无端僝僽。雕栏畔、枝头正放，几回相就。羡尔输将恐后。玲珑甚重房，暗通虚牖。只为辛勤，甜到中边，刚好一冬厮守。寻芳也有痴蝴蝶，问秋老、逍遥能否。长傍着、空梁燕巢似斗。"}