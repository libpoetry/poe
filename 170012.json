{"id":"170012","title":"评书·我非识字空有志","dynasty":"宋代","author":"陈宓","text":"我非识字空有志，丱角已探翰墨场。于今四十竟何益，聊取上代资平章。率更清峭骨骼坚，云厌古柏微春阳。虞君态度绝可爱，皎皎玉女乘鸾翔。褚君妍姿媚人眼，晚岁亦复兀老苍。薛君风味宁不好，未免籍湜屡仆僵。太宗天性好儒翰，右军墨宝三千张。君臣刻意事摹仿，往往一造夫子堂。终然却视不可及，长松贞洁白玉刚。以言其体莫减增，以言其健不屈强。以言其肌不露骨，以言其媚中含霜。仙人溷迹在尘世，欲自揜晦终遗光。岂如今人作潇洒，曼肤平胁施罗裳。安得刀圭换凡骨，飞上青天原此术。"}