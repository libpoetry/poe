{"id":"829348","title":"蝶恋花 和王静安韵","dynasty":"清末近现代初","author":"陈方恪","text":"却似无情应有恨。梦里相逢，欲引还相近。不照菱花知瘦损。搴帷怕被人人问。过尽铜街车隐辚。拂槛柔荑，恼煞春韶讯。好雨良宵刚一寸。清眠不与愁人分。楼畔辛夷吹霁雪。楼上黄昏，已挂纤纤月。徙倚旧情浑忆彻。纱窗六扇风簧咽。一抹墙腰侵草色。墙外生憎，扰扰閒车辙。欲住还抛无那说。百般滋味都缘别。竹屋蛎垣低夹道。翳紫珍丛，露颗迎初晓。一曲遥峰青窈窕。野塘嫩綵鱼鳞小。指点江村烟树渺。如许韶光，直恁鹃啼老。陌上游骢嘶不到。落红几点黏新潦。池上碧桃开又落。一枕瞢腾，欲起浑无著。满箧尘笺虚旧约。不成禁受难抛却。屡数归期谁可博。还怕归程，步步荒葵藿。才敛斜阳零雨作。流光也似人情薄。扑面濛濛飞弱絮。一霎溪山，萧瑟浑如许。云脚四垂天景暮。小楼夜半闻微雨。每到春来愁欲诉。诉尽愁肠，依旧成虚度。苦道离人留得住。长亭几送征鞍去。"}