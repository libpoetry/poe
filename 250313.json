{"id":"250313","title":"诫族子诗","dynasty":"魏晋","author":"谢混","text":"康乐诞通度，实有名家韵。若加绳染功，剖莹乃琼瑾。宣明体远识，颖达且沈隽。若能去方执，穆穆三才顺。阿多标独解，弱冠纂华胤。质胜诫无文，基尚又能峻。通远怀清悟，采采标兰讯。直辔鲜不踬，抑用解偏吝。微子基微尚，无倦由慕蔺。勿轻一篑少，进往必千仞。数子勉之哉，风流由尔振。如不犯所知，此外无所慎。"}