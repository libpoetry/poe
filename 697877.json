{"id":"697877","title":"漫兴八首","dynasty":"明","author":"胡奎","text":"皎皎天上月，回光照罗帏。盈盈窗间女，手弄天孙机。上有双凤皇，翱翔綵云飞。愿秉古刀尺，裁为君子衣。君子在远道，无由接容辉。裴回不能寐，矫首望金扉。流云夜无声，月直南斗间。明星烂华采，历历当高天。侧身望八极，长夜何漫漫。鹤鸣知露下，蛩响识天寒。思欲凌霄汉，上接双飞翰。黄鹄绝四海，一去何由攀。中情不可写，掩抑坐长叹。皎皎天上月，照我白玉楼。列星垂光采，河汉西南流。不知谁氏女，哀歌楼上头。歌声入云响，思挟凤凰游。凤兮翔千仞，宛在昆崙丘。岂无云间鸟，念之非我俦。含情掩罗袂，恻怆令心忧。采采芙蓉花，涓涓弄秋水。停君木兰棹，聆我歌声起。采花欲寄远，思君隔千里。红颜能几何，悲哉远游子。池中有天荷，亭亭照秋绿。薄言折其茎，丝断不可续。欲知别情苦，甚于莲子心。弃置勿复念，裴回以沈吟。孟冬寒欲至，珠箔沾微霜。冀马向北鸣，燕鸿亦南翔。朗月悬中天，惊飙吹洞房。客从南海来，遗我双明珰。何以报区区，系在红罗裳。珍藏箧笥中，三载生辉光。努力保明哲，愿言勿相忘。黄鹄东南飞，乃在霄汉间。五里一返顾，十里一回旋。人生念俦侣，况乃隔河关。我有绿绮琴，为君鼓猗兰。商飙激流响，中曲何由宣。合并固有时，踌躇不能言。昼卧北窗下，双蝶何蘧蘧。悠然寻梦去，变化在须臾。蓬莱易清浅，日月无根株。鲁连东蹈海，李斯西上书。人生各有适，万事徒区区。"}