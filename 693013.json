{"id":"693013","title":"中秋写怀兼柬诸省幕再用过字韵","dynasty":"明","author":"汪广洋","text":"烂醉新丰市上过，马周岂意有常何。中朝自古徵求重，诸老於今际遇多。病起风流殊不减，诗成须鬓定应皤。东南馈饷蒙恩赐，强欲行闻击壤歌。玉门关外笑谈过，百战宁论万里何。定远收功谁得似，楼兰遗类苦无多。赋诗己慰三年别，览镜曾闻一夕皤。传道两阶千载舞，岂应专羡大风歌。"}