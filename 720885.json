{"id":"720885","title":"西江月 桂花","dynasty":"明末清初","author":"尤侗","text":"金母团成金粟，天妃散乱天花。王孙山里大排衙。不许兰称王者。分付吴刚休斫，偷香有个虾蟆。此身已坐广寒家。仰叫素娥飞下。月下云翘卸早，灯前罗帐眠迟。今宵犹是女孩儿。明日居然娘子。小婢偷翻翠被，新郎初试蛾眉。最怜妆罢见人时。尽道一声恭喜。燕子不归绣户，画帘空锁斜阳。春风吹梦到池塘。芳草对人惆怅。杨柳挂愁百尺，杜鹃啼泪千行。晚来特地倚纱窗。为问落花无恙。意气纷纷斗蚁，功名恋恋游蜂。道人打彻五更钟。惊醒十年噩梦。心事半销秋雨，鬓丝难系春风。今来古往夕阳红。牛背笛声三弄。五道蚕丛初辟，三盆虎圈俄修。采桑秦女自风流。翻学下车冯妇。浴罢恰如得子，缫成便可封侯。彩丝束缚挂钗头。傍向盘龙欲斗。小菜放于牧野，太牢起自田家。樊迟老圃大开衙。演出伯牛司马。入瓮莫愁觳觫，着鞭却喜丫叉。儿童牵线笑喧哗。唱道夕阳来下。闻说枯鱼欲泣，何为化鹤来归。霓裳玉佩自清辉。入肆终惭形秽。北海已成速柘，南山几见高飞。鲲鹏变化是耶非。小作逍遥游戏。齐女一朝怨死，王孙再世嬉游。三声哀叫断肠秋。却恨当年无口。跳掷不忧螳臂，沸羹早兆羊头。从来蝉冕拜通候。问是沐猴冠否。书带草生笔冢，墨池人在芦中。白头翁变黑头公。夜夜飞花入梦。画荻教成孺子，编蒲学近儒宗。雁行衔去向江东。写出锦书珍重。金颗千头火树，玉荷四照霜花。书生怀袖向窗纱。长伴红衣不夜。心事任教分剖，风光尚费周遮。美人对影暗嗟呀。决意为郎吹罢。种自玄都道士，载从渡口渔翁。小儿偷出碧云宫。顷刻帆樯飞动。芦苇似来江上，竹枝疑泛图中。桃根桃叶棹歌同。两桨春风吹送。妾比芙蓉解语，郎如碧藕多思。个人憔悴倒悬时。知道无心怜子。空洞此中无物，崛起犹昔孤支。乱头粗服貌如斯。未必六郎相似。"}