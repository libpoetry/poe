{"id":"813055","title":"和东坡石炭","dynasty":"清","author":"张佩纶","text":"雷斧击崖臀股断，防风骨节颛顼骭。海国机心凿窍开，怒鉴飞车恣畔换。厚坤富媪蕴阴阳，预鞴鲛龙炉底炭。坛升黑玉黦有文，澒积青金焰不散。西北家家足炊爨，周后廿图请传看。欧冶薛烛亟物色，折兰卢侯斩锐悍。炎炎火山石可樵，铮铮铁山戈乃锻。漆身{黑黾}面人作劳，何苦獠奴求阿段。君不见塞南童土樵采断，樵子号寒衣至骭。方筐拾得马通归，流人翻取名香换。我观广莫山宛延，上者金银下瑞炭。单于不知利有孔，但逐水草牛羊散。土人然石火风腥，夜气神苗更谁看。五千山荣杂代貉，莫笑岩顽与石悍。人居未稠地宝閟，谁迁程卓业冶锻。鹁鸪斑斑胡桃文，贵官烧木论条段。"}