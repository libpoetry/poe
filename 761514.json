{"id":"761514","title":"曲玉管 忆虎山旧游","dynasty":"清","author":"况周颐","text":"两桨春柔，重闉夕远，尊前几日惊鸿影。不道琼箫吹彻，悽感平生。忍伶俜。杳杳蘅皋，茫茫桑海，碧城往事愁重省。问讯寒山，可有无限伤情。作钟声。换尽垂杨，只萦损、天涯丝鬓。那知倦后相如，春来苦恨青青。楚腰擎。抵而今消黯，点检青衫红泪，夕阳衰草，满目江山，不见倾城。"}