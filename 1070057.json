{"id":"1070057","title":"秋日市区作","dynasty":"宋","author":"程俱","text":"火壮亦已老，朝昏发微凉。高梧逼秋枕，晓梦不得长。区中了无营，起卧在一床。时时忽忘我，径至无何乡。是身亦何为，万化讵未央。朅来兰陵市，三见草木黄。颇欲索其身，穷年就庚桑。临渊故有羡，说食谁能尝。尚有平生怀，嵚崎类痴狂。佳时坐自失，恐复堕渺茫。有生浪营营，有志终遑遑。胡为自前却，坐待两鬓霜。"}