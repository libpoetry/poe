{"id":"563296","title":"七月既望过圻村访蔡金风适冲寰翁至同登龙山寻幽谷钓台诸胜晚留小酌泛月而归 其一","dynasty":"明","author":"安希范","text":"凉飙散馀燠，秋光澹山市。策杖寻幽人，行行二三里。循径既纡曲，缘溪复迤逦。小桥路转东，柴门恰临水。主人意殷勤，劝客且留止。山村无兼味，鸡黍聊可庀。适逢邻翁至，相揖色先喜。今晨逢渔者，买得鳜鱼美。请客过山斋，烹鱼酌村醴。"}