{"id":"1128073","title":"重阳后一日亲友会饮于沧洲以初九未成旬重阳即此辰探韵得初未二字","dynasty":"宋","author":"程公许","text":"雅志厌阛阓，考槃乐郊墟。言归憩桑梓，不惮躬拮据。岁晚此栖宿，佳气郁扶舆。淫雨度阳节，晴云吐月梳。独酌良亦佳，所思在群居。晨兴喜复晴，草具何可徐。黄花有馀馥，白酒无多储。清滩蛰雷吼，轻霞綵幄舒。翳然林水间，舒啸天籁虚。雪髯醉先起，众宾且踌躇。人生有定分，适意不愿馀。衣食粗能给，吾当赋遂初。相期晚节坚，结社同樵渔。风露澹秋容，汀洲肃秋气。吾庐倚高寒，游目周品汇。既空买山资，恨欠除堂费。醪觞漾篱菊，浅酌殊有味。蜜饵杂园蔬，何妨食之既。兴酣一凭眺，情感匆累忾。裔夷恃天骄，边关犹鼎沸。杀气缠惨澹，将材乏沈毅。吁嗟楚芡荒，遑恤顷筐暨。腐儒拙料事，积忧漫如猬。伊昔贤哲人，用智奔流未。驷隙讵容追，蚁溃可不畏。索裘已较晚，寒机密经纬。"}