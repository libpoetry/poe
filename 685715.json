{"id":"685715","title":"和钱参政示子诗韵四首","dynasty":"明","author":"邓林","text":"子弱宗祧重，千金一发悬。未能成汝学，常恐辱吾先。客路青云外，家山夕照前。万金书半纸，无雁请谁传。闻汝灯窗下，工夫颇用心。逢人知问字，对谱解弹琴。好作儒林秀，休嗟学海深。吾家称世阀，乔木正阴阴。归心何所似，沧海日东之。念汝逾三载，逢人寄一诗。层忧填肺腑，多病损容仪。始信黄金尽，能令壮士悲。生长逢昭代，羁栖愧此身。有官居牧伯，无德报君亲。积善由先世，传芳属后人。家藏书万卷，子孙未为贫。"}