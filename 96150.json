{"id":"96150","title":"寄刘叔骥兼索远斋伯瑞仲文叔鱼叔骥和叔太和","dynasty":"宋代","author":"赵蕃","text":"苕溪往来非不款，何山道场况非远。如何著脚竟无缘，孤我平生看山眼。刘郎生长在溪山，吸光饮绿岁月闲。不惟人作晋宋样，更觉诗参简远间。向来稍得相酬唱，别后阙然难屡枉。况今结束事西浮，那可无诗道遐想。远斋视我犹其子，伯仲视我乃其季。傥能俱寄绝妙辞，更约髯参并表弟。"}