{"id":"1114774","title":"寿蜀帅","dynasty":"宋","author":"李曾伯","text":"天遣长庚衍瓞瓜，几年清庙著声华。九重璿派周麟趾，千里金城汉犬牙。未驾说舟仪列鹭，已麾段笏击长蛇。堂堂一节鼎铛耳，岂借西山太史家。霄汉当年把绣衣，载持斋钺建侯圭。春城月淡铜梁北，夜柝星沉玉垒西。外阃规模萧葛上，中朝勋望范韩齐。枫宸侧席亲贤久，早晚鸣珂步相堤。不用江山当寿卮，年年一佛住峨眉。崧高复见歌申伯，坰野宁无颂鲁僖。岁比绛人逾甲子，日逢皇览揆庚寅。书生愧乏梅花赋，引领东风上北枝。"}