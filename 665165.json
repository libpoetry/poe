{"id":"665165","title":"送刘紫岩被召还朝","dynasty":"明","author":"林文俊","text":"公昔官居学士院，承恩数上金銮殿。一从休直下西清，南国山川题欲遍。迩来宵旰劳天颜，已闻下诏徵公还。江上空怀鸥鹭侣，朝端定接夔龙班。偶逢菊节开芳饯，极目烟波锦帆远。心如江水只流东，节比黄花偏耐晚。簪笔重看侍讲帏，凤池挥翰迅如飞。更欲烦公经纬手，殷勤为补山龙衣。"}