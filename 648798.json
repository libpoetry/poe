{"id":"648798","title":"题卫以嘉藏盛子昭画","dynasty":"明","author":"杨士奇","text":"盛生家住吴山下，前代风流多见画。此图三尺更清奇，野水疏林澹潇洒。风平云净霁景鲜，玻瓈倒映水中天。鉴湖洞庭不可辨，隔浦山光落钓船。荡舟者谁定曾识，渺渺相望似相觅。寻常一曲沧浪歌，醉倚汀沙白鸥侧。鸱夷羊裘世久无，浮世虚名安足沽。放怀纵意任所适，何处烟波无钓徒。"}