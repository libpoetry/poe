{"id":"1231051","title":"东海谣奉送宋大监降香海上天妃庙","dynasty":"元","author":"宋沂","text":"东海鲤鱼摇赤尾，舳舻尽发江南来。帆樯出没蛟鼍窟，灵雨神风劳帝子。紫衣使者麾金幢，麒麟煖玉隐天香。元君昼下翠旗湿，百灵冉冉天吴立。使君骑马历东吴，吴中父老争迎趋。自言春涛漂白骨，官家下诏复征役。今年陇亩粳稻空，县官索租到疲癃。丁男登山拾橡栗，妻孥含酸向人泣。使君北来候神人，应怜赤子百忧集。明年海若不扬波，君归宣室当如何！"}