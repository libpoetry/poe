{"id":"464994","title":"金缕曲","dynasty":"当代","author":"梅绍农","text":"萧瑟西风紧。眺卓干、芙蓉出水，层云初定。万木青苍犹未落，一片蝉声到枕。日渐午、天高人静。独自樵苏深谷里，西南岗、暮霭斜阳影。空山语，鸟相应。瞿昙滋味今方省。数悲恨、昆明人去，江城梦醒。面壁三年空万象，不管人间酷冷。更莫问、槐安一瞬。休放好天良夜过，开愁怀、且作归来咏。东篱下，彭泽令。"}