{"id":"812519","title":"和念堂大令述怀原韵四首","dynasty":"清","author":"严金清","text":"到处登临寄啸歌，如君怀抱世无多。偶因时事愁无那，每为苍生唤奈何。心羡闲云浮碧落，身思孤艇入烟波。遐荒也荷春风力，一例吹嘘万物和。仗剑一身辞白屋，乘槎万里溯黄河。频年行役劳车马，到处登临寄啸歌。筹笔会当书露布，囊钱终得买渔蓑。嗟余苏季貂裘蔽，毕竟阴符未揣摩。情怀潦草奈愁何，司马青衫别泪多。千古江山才子笔，一溪烟雨老渔蓑。甘心闲散忧纾虑，到处登临寄啸歌。有美村泉留后约，乾坤犹未息干戈。上巳花朝塞外过，一年好景又蹉跎。远游不让秋槎使，旧事真成春梦婆。天末怀人音信少，酒边得句性灵多。近来倍觉增豪兴，到处登临寄啸歌。"}