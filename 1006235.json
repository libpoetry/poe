{"id":"1006235","title":"酹江月/念奴娇 其八 送周舜美","dynasty":"宋","author":"葛长庚","text":"道人于世，已忘情、尚更区区饯别。栖碧先生辞蕙帐，夜夜猿声凄切。剑上星寒，琴中风惨，眉宇飞黄色。一杯判袂，出门烟水空阔。我今流落江南，朝朝还暮暮，千愁万结。那更荻花枫叶景，又见长亭短驿。世事空花，人情风絮，山外云千叠。君还到阙，为言踪迹风雪。"}