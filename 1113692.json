{"id":"1113692","title":"和如祖弟二首","dynasty":"宋","author":"李处权","text":"老来风味淡于秋，愧负平生马少游。但得山云供晚眺，何须花雨作春愁。新诗未省曾多见，情话端知肯独留。政渴一杯浇磊磈，书生何用玉为舟。绿树黄鹂阴复晴，春风何处不堪行。野烟著草绵绵色，江日浮花滟滟明。故国音书添梦想，异乡节物减心情。逢人尽说兵戈事，始觉如今去就轻。"}