{"id":"1065263","title":"大达国师无业公画像赞","dynasty":"宋","author":"释德洪","text":"以如是观，觉知见闻。性等太虚，卓然而存。示其身世，如空忽云。应缘上洛，寄名李氏。在龆龀中，俨大乘器。坐必跏趺，行必直视。十二落发，二十受具。能于诸佛，放身命处。解衣盘礴，从容笑语。江西指佛，即心最的。初亦不然，回首乃识。如眼照物，了證无惑。燕坐并汾，声动天壤。有所问诘，戒莫妄想。两朝致敬，累召不往。终不得已，别道以行。盖视死生，洞若户庭。出入去来，物莫能撄。众生拘囚，如蝇唾污。公如香象，卓立回顾。摆坏缰锁，自在而去。公之所养，一至于兹。人英僧杰，龙章凤姿。谥曰大达，宪穆之师。"}