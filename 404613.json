{"id":"404613","title":"齐天乐","dynasty":"近现代末当代初","author":"张珍怀","text":"尘生罗袜重洋渡，依稀洛滨流盼。翠羽明珰，丰肌素靥，舞态新翻胡旋。惊鸿已倦。讶淡伫禁寒，异邦幽怨。为慰芳心，宝薰烟暖护葱茜。漳江姚冶斗艳。看娉婷并倚，何似环燕。小盏镌金，深觥莹玉，却怕沉醺难遣。愁肠缱绻。正圆月当空，妙香轻散。锦幄低垂，凌波清梦远。"}