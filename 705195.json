{"id":"705195","title":"汉宫春 其一 楼上美人","dynasty":"明末清初","author":"徐石麒","text":"何处惊人，猛抬头正是，玉手推窗。盈盈半身欲度，云里衣裳。粉垣高峙，碍东风、扑落余香。看只有，无情杨柳，时时披拂明妆。分付花骢解意，到留连人处，莫谩嘶忙。知他恣情指点，意在谁行。徐听小语，又风筝、搀响檐廊。安得似，归飞燕子，随风挨入雕梁。"}