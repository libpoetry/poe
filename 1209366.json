{"id":"1209366","title":"和南质张学士敏之见赠七首 其二","dynasty":"元","author":"耶律楚材","text":"漏沈沈，竹萧萧，蒲团禅定坐终宵。古庙香炉无气息，一条白练如琼绡。性海澄澄波不起，宛似冰壶沈玉李。庸人泥教不知归，七窍凿开混沌死。虽云至道绝音容，不离幻有成真空。百尺竿头更移步，普天匝地生清风。大用全提自宽绰，禅将交锋何矍铄。醒时呼起梦中人，遍济含生其利博。本无内外与中边，踏破威音劫外天。污泥深处种青莲，升平世界沈烽烟。"}