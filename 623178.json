{"id":"623178","title":"冬日何短短","dynasty":"明","author":"郭之奇","text":"冬日何短短，金乌张翼懒。颛帝久深居，玄冥司黑管。布作九闾阴，冰云互织纂。寒雾绕空来，狂风吹不断。所嗟羲辔迷，每恨邹律缓。居诸忽并穷，星纪应一散。中原尽履霜，四海同呼痯。良由人意怆，或使天心懑。孤臣抆泪看，羁子从头算。白马非前客，缁衣焉适馆。衣褐两皆无，卒岁谁相煖。置之勿复云，何以为此伴。"}