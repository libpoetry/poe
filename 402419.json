{"id":"402419","title":"念奴娇 其一 和枝巢翁展春园坐雨词","dynasty":"近现代末当代初","author":"张伯驹","text":"海棠时候，廉纤雨、做就浓阴天气。一夜溪流添绿涨，晓看池波平地。金粉香残，胭脂红晕，花露流光里。风帘不捲，满庭深掩苔翠。当日南浦孤篷，西窗短烛，梦影谁能记？旧侣如今无一半，忍问飘零芳事。三月伤春，十年作客，襟上犹余泪。银灯自剔，不来深巷嘶骑。"}