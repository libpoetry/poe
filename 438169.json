{"id":"438169","title":"题张维中华山图","dynasty":"金","author":"党怀英","text":"苡珠散遗胄，我姓出冯翊。空闻华山名，未始见颜色。三峰擢觚棱，经眼但石刻。那知玉井莲，香落清渭北。巅崖划变转，势走关辅窄。岂无爱山人，不解傅粉墨。多才曲江裔，公暇日招揖。归装贮新图，尚带烟雾湿。明窗一传玩，恍若到乡国。我生随宦游，久作东南客。有田泰山下，绕屋皆泉石。怀恩恋官廪，老大归未得。况复秦川遥，便恐此生隔。崚嶒苍烟面，只许画中识。诗成持送君，想像三叹息。"}