{"id":"593291","title":"太学斋居雪中听琴得柏字","dynasty":"明","author":"欧大任","text":"燕京今夕是何夕，一阳将动宫墙柏。至尊誓戒率百辟，圜丘奠玉思奏格。学省诸臣不遑息，严趋并集戟门掖。朱琴欲抚频拂拭，窗间半入西山色。西山雪片大如席，一时飞满长安陌。诸臣此际万虑释，瑶轸迭调朱丝直。弹之成声思何极，凿池有水不能碧。梅花满枝尽成白，凤鸣兽舞歌圣德。奚但击石而拊石，阳春之台楚天隔。侧耳且听虞庠侧，曲高和寡未为适，君其问之郢中客。"}