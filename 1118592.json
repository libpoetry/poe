{"id":"1118592","title":"春咏四首","dynasty":"宋","author":"陆游","text":"方舟冲破湖波绿，联骑蹋残花径红。七十年间人换尽，放翁依旧醉春风。熟食从来少天色，东吴况是足春寒。城南藉草可痛饮，安得酒肠如海宽。兰亭路上换春衣，梅市桥边送夕晖。闻有水仙翁是否，轻舟如叶桨如飞。沈家园里花如锦，半是当年识放翁。也信美人终作土，不堪幽梦太匆匆。"}