{"id":"409038","title":"终南圆明寺题壁 其三","dynasty":"近现代","author":"严雁峰","text":"栴檀忽无见，万松涛雪寒。层嶂爽秋色，蚓行客槃跚。鵁鶄鸂鶒声，惝慌何处峦。黄石出桥头，笑云天路难。时度幽峡看，怪葩艳成团。伯益不能详，景纯未及观。茈虒逦飞榭，溪萦抛琅玕。饥有石髓食，渴有琼浆餐。嗟彼趋隙儿，汗血蒲桃鞍。祗知醉蛾眉，岩阿岂所欢。豪华一萍耳，奚若求金丹。"}