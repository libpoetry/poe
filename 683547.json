{"id":"683547","title":"二月十三日作","dynasty":"明","author":"王世贞","text":"苦海依稀见宿因，长期抖擞出风尘。从他斑管书文伯，不博黄冠署道民。举眼便非干已事，到头须认自家身。似闻寒雨多僝僽，二月梅花始露春。海上青鸾杳未还，至今消息有无间。毋论神女曾捐佩，不向君王乞赐环。风急乱英迷客路，雨晴圆照满家山。双轮任是催人紧，见说难销物外颜。"}