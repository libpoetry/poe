{"id":"467370","title":"辛巳仲秋回揭阳二首 晓梦","dynasty":"当代","author":"林英男","text":"石非五色堕巉岩，槐下三公著布衫。喔喔天鸡皆叫月，迢迢银汉独归帆。支离病骨腰先折，周庙金身口已缄。潮落江声侵晓梦，烟波渺渺问仙凡。坐顶浮屠笑朔风，葫芦玉带挟垂虹。双溪皓月分飞镜，一水风烟匿钓踪。晓角于今呼太白，谯楼自古望韩翁。当挥雾瘴三千里，极目江流入海空。"}