{"id":"241621","title":"送文周翰出守陕郊","dynasty":"宋代","author":"范祖禹","text":"维师谢公衮，稷契仰高躅。公子卷庭闱，西郊作侯牧。飘繇丹穴凤，灿烂文昌宿。雅望冠朝端，妙年分陕服。彩衣照洛水，红旆驱崤谷。荆山连太华，翠气堆群玉。长河从天来，回斡卷坤轴。东奔触砥柱，北向摧平陆。壮哉山河固，屏翰神明隩。秦人亦劳止，生气日已蹙。兵戈困疮痍，赋敛苦敲朴。使君得召父，庶可饱饘粥。耕桑遍南亩，礼义兴比屋。门前长安道，日夕击征毂。念昔西徂东，经过厌结束。尔来卧岩谷，十载归天禄。犹如闭樊笼，恨未随鸿鹄。隐几思故山，侧身望乔木。何时拂尘衣，假道西走蜀。驻马问甘棠，歌谣听淳俗。"}