{"id":"677084","title":"送汪君彦同项不损燕游兼呈不损","dynasty":"明","author":"李流芳","text":"汪生昨自欈李还，忽然向我谭长安。自言指日长安去，及此春深花事阑。嗟乎汪生何太迂，少年不肯守床帏，因人远役将何为。我是长安旧游人，三年一度长安春。如今怕说长安道，送子忽忽伤心魂。长安城中有何好，惟有十丈西风尘。人畜粪土相和匀，此物由来无世情。贵人逢之亦入唇，其味不减庖厨珍。别有高梁桥下水，柳色一湾尘似洗。从此沿流向玉泉，湖山亦有江南意，充君画本差可耳。君不闻京师画工如布粟，闽中吴彬推老宿。前年供御不称旨，褫衣受挞真?畜。此事下贱不可为，君但自娱勿干禄。吾友重瞳之孙气食牛，万金散尽图千秋。一朝掉头出门去，为我问之何所求。君应朝夕进苦口，勉之闭门发策勿妄侈交游。"}