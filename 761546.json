{"id":"761546","title":"金缕曲","dynasty":"清","author":"况周颐","text":"秋也抛人去。旧吟边、是花是泪，都无寻处。还忆碧阑幽梦小，月底瞢腾香雾。拌寂寞、和烟和露。未解飘零无限意，恰西风、已觉思量苦。如我瘦，最怜汝。而今更是悽无语。误芳期、脂痕鬓影，暗伤迟暮。不为此时憔悴损，只为前时媚妩。争并作、一时情绪。翠袖不堪重倚竹，正愁人、何止飘红雨。休为我，唱金缕。"}