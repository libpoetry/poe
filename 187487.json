{"id":"187487","title":"怀茅山寄句容江大夫","dynasty":"宋代","author":"刘宰","text":"昔朅三茅君，蹇步穷跻攀。是时秋已高，爽气薄千山。三峰敛神秀，突兀超尘寰。世变逮狂秦，风俗如髦蛮。舌在不敢语，冥默疑心讪。咸阳贵公卿，高门拥旗旛。牵犬上蔡门，回首涕空潸。积骸草木腥，流血川原殷。所以三君子，决去彼榛菅。不以寸草荣，易我白日閒。徘徊兹山巅，放荡紫翠间。数穷会有归，山空水潺潺。高风起遐想，往躅芬芝兰。想此弄明月，想此发清弹。兹坛梯玉京，兹台凝金丹。群仙或朋来，洞户敞幽关。缥缈钧天奏，依约云旗翻。古润会流泉，点笔依石阑。遗墨堕中流，梁此乱石黫。世情喜虚诞，诳记谁能删。峭壁起道边，雨湿苔藓斑。剥藓访旧题，岁月犹班班。当时往来人，逸翮超笼樊。应期后千载，绿鬓炯朱颜。御风游汗漫，骑鲸出颓澜。或乘白鹤归，翩跹从妖娴。寥寥竟谁成，遗迹空浩欢。愚生百世下，逐妄笑冥顽。幽寻昔未极，云卧衣裳单。杖屦陟层巘，此怀今未阑。矧闻廊庙议，出师锐除残。将军贾馀勇，弭节期白檀。已觉赋敛频，更恐戌役烦。圣主哀元元，络绎宽诏颁。官守孤王明，根节滋吏奸。拟追三君游，物表寄衰孱。彼美江夫子，拊字周惸瘝。宁甘催科拙，不使杼柚殚。坐令句曲天，忘此世道艰。傥许占一丘，结庐树墙藩。渴饮玉井泉，饥挹朝霞餐。永无垂老别，宁尤行路难。寄书新过春，一诺未应悭。"}