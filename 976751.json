{"id":"976751","title":"岁暮传易终成长吟书送景山茂实","dynasty":"宋","author":"家铉翁","text":"易乎易，万古传来惟一易。羲文之心即是周孔心，问谁要于心外寻脚迹。画之前，妙处难为言。画之后，乾坤实居万化先。谁将乾坤大父母，下与五十六卦为等伍。既道先天一字无，云何却以后天混入先天图。嗟吁平生粗知读周易，只向本本原原认太极。一易之外更无之，嗟哉何人更以三为七。欲知玄，问子云。欲知包，问子平。欲知筮，当叩焦与京。要识乾坤真面目，请将四圣之经闭户十年读。"}