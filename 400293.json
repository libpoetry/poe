{"id":"400293","title":"木兰花慢 西樵白云洞","dynasty":"民国末当代初","author":"朱庸斋","text":"振衣千仞岭，沿磴道，蹑岩扃。对延客云舒，流觞水曲，翠绾红亭。泠泠。碎珠万斛，绕巃嵷、百折出山清。荡月鳌波细细，开轩墨浪盈盈。堪听。赴壑琴声。梯宛转，玉玲珑。趁种雾茶新，醅秋桂熟，跃涧鱼赪。忘形。置身入画，步逍遥、长啸破苍冥。更上倚虹高处，天湖一镜浮青。"}