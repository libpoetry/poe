{"id":"668717","title":"题画六首 其二","dynasty":"明","author":"文徵明","text":"紫璚翠琰开苍壁，下有苍松几千尺。浓阴羃历森昼寒，虬枝拂空根束石。石连灌莽榛欲绝，路绕松根更斜出。仙源近远不可穷，却有幽人在山泽。山泽幽人坐倚松，仰看出没山云空。眼中溶溶霏暮霭，耳畔谡谡鸣天风。崩崖一线削积铁，玉泉百丈飞晴虹。吴中山水清且远，老我平生素游衍。偶然点笔写秋峦，恍惚游踪出东绢。金君有癖与我同，每每神游翰墨中。赠君此幅应有以，咫尺相看论万里。"}