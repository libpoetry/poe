{"id":"564731","title":"砚江歌","dynasty":"明","author":"孙承恩","text":"此江不出岷山源，乃在金子陶泓方寸间。一泓泠泠贮微涓，敛之不盈杯，沛之浩渺瀰大千。无体象兮无津涎，会四溟兮通百川。静深有本其出变化恍莫测，滚滚何啻万斛泉。激为波涛吞吐漰湃自震荡，舒为沦漪潺湲演迤相回旋。流风蒸雷滃雨雾，鲸掷鳌抃鱼龙舞。疏凿非因神禹功，气势不假阳侯怒。狂驰撼即墨，馀润濡管城。呼吸万汇搜精英，金子擅之成大名。望洋愧我心胆惊，渊然苍然不可以正视，不敢涯涘矧敢争。伟哉江兮吾欲藉尔溉八夤、润九土，俯沿后世，仰溯前古。荡涤宇宙秽，洗濯日月昏。上昭至德光，下雪生民冤。三灵尽朗彻，六合无垢氛。功与元气侔，万古流浑浑。"}