{"id":"531049","title":"戏效西昆体无题十六韵","dynasty":"明","author":"杨慎","text":"王御参三粲，河图叙九房。天机从此浅，华孽竟非祥。蟾窟那须药，牛津岂服箱。周阿生碧树，窈窕限清防。翠被龙涎透，银筝鹿爪长。荡舟淩浩渺，解佩失溟茫。南后鸣琼博，西施响屧廊。山峰歌羯鼓，风水舞霓裳。绣岭仙人阁，华清玉女汤。失中迷下蔡，妆罢陷平阳。回盼传深意，横陈脱薄妆。青鸾工渡海，赤凤巧踰墙。团扇留明月，轻褣湿早霜。鸡皮三复少，狐尾九还翔。玉井乔家破，珠楼石氏亡。洛神休染翰，嗤尔献之狂。"}