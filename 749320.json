{"id":"749320","title":"定州观东坡雪浪石歌","dynasty":"清","author":"向光谦","text":"楚南少人而多石，此语吾闻诸柳侯。我亦自是石之一，远寻石友来定州。定州城北众春园，槐柳夹道绿映门。抠衣直下石公拜，安知中无苏子魂。黑白相错石之文，盛以芙蓉丈八盆。惜哉无人作飞雨，不见中流雪流奔。我为若歌若起舞，平泉木石在何许。当时不遇苏长公，也应终古閟尘土。独恨楚石空嶙峋，平生拂拭竟何人。"}