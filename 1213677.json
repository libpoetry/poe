{"id":"1213677","title":"居庸关","dynasty":"元","author":"陈孚","text":"车棱棱，石角角，车声彭彭斗石角。马蹄蹴石石欲落，不知何年鬼斧凿。仅与青天通一握，上有藤束万仞之崖，下有泉喷千丈之壑。太行羊肠蜀剑阁，身热头痛悬度索。一夫当关万夫却，未必有此奇巘崿。吾皇神圣混地络，烽火不红停夜柝。但有地险今犹昨，我扶瘦筇息倦脚。欲叩往事云漠漠，平沙风起鸣冻雀。"}