{"id":"1138518","title":"兵后登大内芙蓉阁宫人梳洗处","dynasty":"宋末元初","author":"汪元量","text":"粲粲芙蓉阁，我登双眼明。手拊沈香阑，美人已东征。美人未去时，朝理绿云鬟，暮吹紫鸾笙。美人既去时，阁下麋鹿走，阁上鸱枭鸣。江山咫尺生烟雾，万年枝上悲风生。空有遗钿碎珥狼籍堆玉案，空有金莲宝炬错落悬珠楹。杨柳兮青青，芙蓉兮冥冥。美人不见空泪零，锦梁双燕来又去，夜夜蟾蜍窥玉屏。"}