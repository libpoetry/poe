{"id":"1066498","title":"送友赴试钜野送之西门时方有外舅之戚极目无聊归不得卧作诗五首却寄以风云入壮怀为韵 其三","dynasty":"宋","author":"葛胜仲","text":"寒斋篁竹间，墙屋久不葺。旁穿及上漏，雨过满床湿。忍饥哦诗书，亭午或未粒。先生自不饱，濡沫岂能及。出门有纷奢，囊空自羞涩。世事不如意，八九更论十。问君胡不归，肄业乃其急。自言苦心志，更觉聪明入。谁能学仲卿，夜抱牛衣泣。说经已铿铿，青紫真可拾。"}