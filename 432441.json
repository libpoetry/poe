{"id":"432441","title":"喜得石臞书却寄二首","dynasty":"近现代","author":"沈祖棻","text":"茫茫烟水绕重城，远札惊开久怆情。乍认手书疑隔世，细思交谊忆平生。归来共庆风闻误，喜极翻教老泪横。更待相逢一尊酒，未须料理旧时名。裙屐翩翩集白门，青春意气共谁论。三年海岱无消息，千里枫林入梦魂。旧业未妨吾辈老，故交惊数几人存。结邻终负他年约，白首离居湖上村。"}