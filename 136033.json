{"id":"136033","title":"昼寝正酣以二十韵诗来亟为次韵","dynasty":"宋代","author":"楼钥","text":"老氏正求知我希，吾今老矣更何之。极知仕宦皆由命，纵有功名已过时。览镜形容宁复我，还乡交友定从谁。慈亲多幸方难老，家舅尤欣未觉衰。教诲至今仍似旧，襟期暗合自相知。新诗必使篇篇和，胜地还容处处随。昼永剧谈俱喜听，夜深清坐更忘疲。素钦行己初无玷，愿学持心不自欺。紫橐清班叨预列，黄金横带忝同垂。六旬顾我犹加懒，八秩如公尚自持。但仰三尊知共庆，孰云十拗敢轻嗤。无情到此方为达，省病从它不用治。世事只将同蝶梦，人生几得见鸡皮。观书自适非求解，杖策徐行莫厌迟。俭素何妨贫胜富，优游真是乐忘饥。虽然调乐无千指，尽喜当歌有十眉。报谒要须亲自到，赴筵直以散为期。醉翁雅意非谋醉，棋社清欢岂为棋。白发只宜甘散诞，红尘任彼自奔驰。安舆来往长陪侍，此意终身誓不移。"}