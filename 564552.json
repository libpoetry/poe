{"id":"564552","title":"忆旧居二十韵","dynasty":"明","author":"孙承恩","text":"我忆旧居好，依城亦半村。敦庞通鄙落，汗漫接平原。潮汐交流汇，濠梁拱翊尊。途迂鲜冠盖，地静远尘喧。膴膴菑畬合，深深花竹繁。楼高延皓月，窗豁近朝暾。背水开精舍，诛茅搆小轩。山僧时造席，野老日过门。散适东西陌，将迎三两孙。携筇登陇首，把钓坐槐根。兴倦时支枕，朋来共倒樽。潜鱼观泳跃，好鸟看飞鶱。雅意娱松菊，閒情恋鹤猿。差同元亮宅，敢谓辟疆园。自昔悬车也，怡情赖此焉。优游延日月，倏忽几寒暄。秪拟诒谋远，宁知遘数屯。变生非意料，祸烈半烧燔。先世经营志，今皇赐惠恩。自惭都上负，那得免烦冤。玄理无来复，天心有默存。兴衰谁与问，俯仰信乾坤。"}