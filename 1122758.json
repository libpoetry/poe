{"id":"1122758","title":"答及甫和","dynasty":"宋","author":"洪咨夔","text":"束发读连山，端倪识乾坤。欲辨南北戒，须窥越胡门。藏书探禹穴，乘槎穷灵源。平生蓬矢志，到处屐齿痕。脚方西湖脱，眼已青丘吞。长风一苇航，急浪万里奔。易艬溯月峡，讯程指新繁。江行大玉篆，星垂小铜浑。风俗异东吴，气候如南恩。青壁拔地起，黄流从天翻。身随五两动，命恃百丈存。山灵迎我来，林影罗旌幡。川妃导我去，涛声合钟埙。蛟龙蛰渊底，虎豹潜崖根。间逢偓期语，尽辟夔魍魂。有祠扁汶川，倚山坐平原。已绝白狗渡，尚望黄牛蹲。要神楚怀糈，赉福鲁致糈。力护重险济，兆应匪寇婚。欧以异梦纪，苏以定分论。君诗班其间，压倒白与元。短窗箬叶蓬，浊酒椰子尊。肯来共吸鲸，有味过解鼋。磴藓挹晓润，岩葩借春温。郊丁趁虚集，滩户射利喧。巢云屋鳞鳞，锄月坡反反。棕花荐甘芳，竹枝写辛酸。是中有佳趣，所在留行轩。胸次饫壮观，笔端快孤骞。一朝簿书来，能令目眵昏。云汉应地纪，尾艮首起坤。直坤导岷江，略艮赴海门。我家海之角，我行江之源。秋月几改弦，落涨频移痕。金山手可挈，牛渚气欲吞。追前趣倍道，殿后虞策奔。主宾会面适，儿女问事繁。船灯半悲喜，村醪杂清浑。王阳正怀亲，石洪未报恩。飙帆鹏翼饱，浪柂鹰尾翻。姑熟人物远，秋浦风景存。彭郎饫牲酒，小姑艳幢幡。两矶峭植柱，万壑哗吹埙。浔阳荡波光，赤壁盘云根。莫追白傅梦，空招老坡魂。黄鹤矗河汉，南楼頫川原。刘郎别浦横，孙媛荒台蹲。雄心漫衷甲，馁魄谁荐膰。吊古君雅志，怀人儿新婚。等为身名谋，难以世俗论。沌口出百盘，水府迷三元。沙市俗更凋，渚宫名徒尊。楼舰却长鲸，艬舟进伏鼋。夷陵晓未霜，秭归冬犹温。玉虚想奇崛，莲碚辞嚣喧。楚些风骨变，巴歌舌腭反。屈平坐落寞，昭君苦悲酸。悬知凤铩翮，不如鹤乘轩。巫峰又郁起，赤甲方横骞。直登黄牛堡，极目秦关昏。"}