{"id":"561983","title":"临川饶孟持所居西轩有先大父所植杏一株今百年矣幸不剪于兵火因筑亭于旁名杏庭云宋景濂作赋予赋诗","dynasty":"明","author":"贝琼","text":"结构非壮丽，可以乐晨昏。仰荫百年树，深蟠千岁根。粲粲朱葩敷，离离青子繁。秀出风烟表，润含雨露痕。戎马方纵横，境内悉崩奔。桃李摧为薪，荆棘翳高门。荣华谅难恃，尚见文献存。未拟匡山田，讵论曲江园。读书弦素琴，命客置芳尊。永言益封植，祖德慎无谖。"}