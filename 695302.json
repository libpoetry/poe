{"id":"695302","title":"郊斋宿西厅二首","dynasty":"明","author":"林光","text":"铁鼎烟飘一线青，夕阳抱被向西厅。寒声搅树风惊梦，阴气藏春月满庭。裘拥木绵灰百虑，枕残糟粕谢遗经。希颜却有心斋乐，木榻无劳笑管宁。高柳疏槐未放青，又逢郊祀洁西厅。春禽弄晓频移树，残雪堆寒尚满庭。眼底摩泥空佛界，鼎中龙虎验丹经。顽阴消尽阳和满，天宇依然自泰宁。"}