{"id":"212085","title":"摸鱼儿·是他家","dynasty":"宋代","author":"刘辰翁","text":"是他家、绛唇翠袖，可容卿有功否。相思不到胭脂井，只隔东林烟柳。春去又。漫一夜东风，吹得花成旧。无人举酒。但照影堤流，图他红泪，飘洒到襟袖。人间事，大半归谋诸妇。不如意十八九。敲门夜半窥园李，赤脚玉川惊走。何处有。更炙烛风流，看到人归後。休休回首。笑旧日园林，佺巢蜀锦，处处可携手。"}