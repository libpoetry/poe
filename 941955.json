{"id":"941955","title":"泛秋浦辞","dynasty":"宋","author":"陈炳","text":"九华北兮濑东，石畏硊兮屈盘。谁此游兮万顷，初禹凿兮何年。窈其深兮莫测，微波涌兮沦涟。民连甍兮渚居，矗百雉兮造天外。涵青青兮几城，混金碧兮中边。羌予行兮酷暑，修途邈兮回邅。埃迷目兮眵昏，仆马瘦兮踬颠。若有人兮扁舟，破菱荷以径前。接予袂兮俱往，欲驾我兮登仙。与汝钓兮空明，鱼杂龙兮藻荇青。与汝浴兮靓深，悲风度兮秋涛生。与汝游兮嵌岩，骇鸥凫兮争翾。与汝望兮茫冥，若有无兮飞烟。水一去兮入海，问此程兮数千。指蓬莱兮一发，有安期兮偓佺。紫贝阙兮珠宫，笑纷卑兮尘寰。沆瀣饮兮芝餐，盍轻举兮蜕蝉。嗟吾生兮穷屯，履平地兮奔湍。心炯炯兮犹在，愿脱屣兮人间。青枫老兮欲丹，露漙漙兮山寒。吾何归兮日暮，寄此怀兮江之南。"}