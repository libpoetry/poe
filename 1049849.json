{"id":"1049849","title":"后云居行寄和禅师","dynasty":"宋","author":"郭祥正","text":"我所思兮，欧山之巅。白石苍木蔽窥而隔世兮，路通乎兜率之天。层楼复阁，触峙绚烂。往即造兮，云渤兴而澶漫。徙倚恍惚，若夺吾魄兮，聊枚睫以盘桓。徐风生而雾散，卷绡縠于林端。洎天清而日上兮，瀑峻飞而潺湲。畜而为潭，泄而为涧。运之以车兮，盈乎大田。然复度石桥，登重门。睹篆玉之榜，谒金仙之尊。徒众五百，厖眉皓首。形仪静而不杂兮，语言要而不烦。齐兴止以钟鼓兮，善后先而靡难。举正眼而谛瞬兮，了无一法之可观。寂兮乐兮，妙复妙兮，其惟真如之禅。我请弃冠释带以投依兮，师则指乎未契之缘。于是曳屣却步，循磴道而复返兮，岁眇眇而屡残。触网罗以系累兮，方伤羽而戢翰。怅昨游而欲再兮，庶已创而复完。乱曰：畴将归兮，卧龙之室。依人道师，成佛而出。"}