{"id":"180379","title":"送樊眉州·我先君子官于涪","dynasty":"宋代","author":"李流谦","text":"我先君子官于涪，一时贤僚今在不。唯公直节贯华皓，千尺寿桧横霜秋。丈人静听请具陈，平生契义嘣肉侔。简池解组过乡县，剧饮不云公遮留。似是兄弟姓则殊，诗藁半破犹勤收。合行使符蔡山下，先后召杜腾民讴。吾家万松荫黄土，公方千骑驱华辀。十年不见此邂逅，穷冬雨雪寒飕飗。未明投刺候门下，老阍窃语来何求。柳州先友一一数，山阳邻笛令人愁。岷峨气象搞湖海，近日人物几穷搜。如公当寘文石陛，一麾乃付近古州。苏家名称震戎夏，如崧降甫尼生丘。文献可徵况美俗，黄堂坐啸万事休。公余兵卫绕画戟，妙香一缕铃斋幽。神交千载尚谁可，子韩子文著床头。"}