{"id":"696109","title":"春日郊行四首","dynasty":"明","author":"罗万杰","text":"春光行处好，着意看飞花。遇物但能澹，栖心易以遐。林随山径折，溪傍竹烟斜。携得双柑去，啼莺尚可赊。阴晴无定候，蜡屐出柴扉。野树自喧寂，江云无是非。鸟冲残照下，人逐暗芳归。珍重一溪水，湾湾送落晖。禽鱼心不隔，静得气机先。感兹昆虫性，因知造化权。鸡豚村社酒，杖履草堂烟。郭北春山近，兹游亦旷然。不是寻僧去，便因看竹还。泠泠当户月，淡淡隔溪山。洛水谁同戏，和风自解颜。北窗归卧足，已是羲皇间。"}