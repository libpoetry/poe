{"id":"1216577","title":"漷农叹","dynasty":"元","author":"张翥","text":"漷南有农者，家仅一两车。王师征淮蔡，官遣给军储。翁无应门儿，一身老当夫。劳劳千里役，泥雨半道途。到军遭焚烹，翁脱走故闾。车牛力既尽，户籍名不除。府帖星火下，尔乘仍往输。破产不重置，笞箠无完肤。翁复徒手归，涕洟满敝襦。问家墙屋在，榆柳馀残株。野雉雊梁间，狐狸穴阶隅。老妻出佣食，四顾筐箧无。有司更著役，我实骨髓枯。仰天哭欲死，醉吏方歌呼。"}