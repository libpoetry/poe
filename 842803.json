{"id":"842803","title":"入都拜别先冢","dynasty":"清末民国初","author":"陈宝琛","text":"孤儿昔作宦，十载一过家。大父犹老健，二亲鬓始华。五年失吾祖，母兮亦弃儿。父幸儿得归，汝才讵适时？长跽聆爷言，誓侍爷以老。冉冉一星终，欲报恨不早。遗羹既无所，椎牛亦谁知？剩持年年泪，来洒青松枝。此行岂儿心，除绖已周纪。壮盛付等閒，衰迟复何恃？得归儿会归，不为祖考忝。成亏盖天事，晚节敢自贬？下山且十里，犹闻叹息声。雨止慎泥潦，微阳傥向晴。"}