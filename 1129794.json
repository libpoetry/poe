{"id":"1129794","title":"偈五首","dynasty":"宋","author":"释觉阿上人","text":"航海来探教外传，要离知见脱蹄筌。诸方参遍草鞋破，水在澄潭月在天。扫尽葛藤与知见，信手拈来全体现。脑后圆光彻太虚，千机万机一时转。妙处如何说向人，倒地便起自分明。蓦然踏著故田地，倒裹幞头孤路行。求真灭妄元非妙，即妄明真都是错。堪笑灵山老古锥，当阳抛下破木杓。竖拳下喝少卖弄，说是说非入泥水。截断千差休指注，一声归笛啰啰哩。"}