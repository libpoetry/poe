{"id":"199663","title":"秋日送客梁山道中","dynasty":"宋代","author":"晁公溯","text":"白露下木末，寒蜩抱枝鸣。道帝几官树，稍稍栖乌惊。不知何为尔，萧瑟来秋声。遥山敛暝色，凉月含空明。吾其及清夜，登车可徐行。露帻受新爽，风襟逐轻尘。兀兀寄残梦，泠泠析余酲。东行二十里，斗落参复横。晨光明紫霞，银潢淡疏星。吾行不可缓，晓复尘沙生。"}