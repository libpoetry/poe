{"id":"1108149","title":"赠别归安周县丞二首","dynasty":"宋","author":"刘一止","text":"自我居里间，连墙绝未去。非我敢杜门，客实莫我顾。颓然坐空庐，习懒已成痼。惟有一束书，遮眼慰迟暮。周郎来何许，文字得我怖。渊源笑鲵桓，采色隐豹雾。追随古河洲，山色入幽步。诗文互徵逐，酒鸾及时具。如我众弃馀，君意独何慕。入兰不知芳，逐臭无乃误。君亦忘机人，足迹乱鸥鹭。堂前种白莲，心境涵净土。观空本无说，因物自吐露。往来忘时节，相对两如寓。屈指说去官，始忆三年住。冁然同一笑，岁月真脱兔。我不记前三，更问末后句。庭前百个竹，眼见三陨箨。不知如许久，已复东行橐。君初无住想，脱去亦不恶。官身等出家，随牒即行脚。笑傲云烟间，何适非至乐。嗟我独奈何，生理自窘缚。四十三年非，酝造此大错。从今便上上，万事付莫莫。张公留衣钵，绿蓑与青箬。会当老扁舟，相与同啐啄。更看后五日，放过前一著。"}