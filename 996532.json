{"id":"996532","title":"同王稚川晏叔原饭寂照房","dynasty":"宋","author":"黄庭坚","text":"高人住宝坊，重客款斋房。市声犹在耳，静虚生白光。幽子遗淡墨，窗间见潇湘。蒹葭落凫雁，秋色媚横塘。博山沈水烟，淡与人意长。自携鹰爪芽，来试鱼眼汤。寒浴得温湢，体净意凯康。盘餐取近市，厌饫谢膻羊。裂饼羞豚脍，包鱼芰荷香。平生所怀人，忽言共榻床。常恐风雨散，千里郁相望。斯游岂易得，渊对妙濠梁。雅雅王稚川，易亲复难忘。晏子与人交，风义盛激昂。两公盛才力，宫锦丽文章。鄙夫得秀句，成诵更怀藏。"}