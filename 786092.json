{"id":"786092","title":"三哀诗 其一 袁爽秋京卿","dynasty":"清","author":"黄遵宪","text":"土生板荡朝，非气莫能济。国家有妖孽，尤贵养正气。公官典客时，正值艰难际。初言义和拳，本出大刀会。先皇铸九鼎，早既斥魑魅。明明白莲教，遗孽传苗裔。邪述金钟罩，不过弄狡狯。宗社三百年，岂可付儿戏。继言诸大国，各有白马誓。预储大万金，始可戮一士。矧持英簜来，堂堂大国使。一客不能容，反纵瘈犬噬。问罪责主人，将以何辞对？封事两留中，痛哭再上疏。彼贼敢横行，实挟朝贵势。奈何朝廷尊，公与匪人比？盲师糊涂相，骄将偃蹇吏。掷国作孤注，作事太愦愦。速请黄钺诛，无得议视贵。幸清君侧恶，斧钺臣不避。当璧天子父，不敢为尊讳。天潢盗弄兵，语直斥王字。呜呼批鳞难，况触投鼠忌。朝衣缚下狱，众口成诟詈。白刃露霜锋，黄巾走尘骑。阿师呼大兄，红带夹道侍。欢哗杀二毛，万头相倾挤。公甫下囚车，拜问臣何罪？刑官纵马来，大骂囚无礼。岂容发口言，指天复画地。呼天声未终，滚地头已坠。恶耗四海传，何人不雨泪！识公十数年，相见軏倒屣。追述潘邓说，许我以国器。同辈六七贤，推公最强记。喜谈佛老学，语我求出世。知公真名士，不独善交艺。未知比干心，竟为直谏碎。我实知公浅，负负心内愧。马关定约后，公来谒大吏。青梅雨翛翛，煮酒论时事。公言行箧中，携有《日本志》。此书早流布，直可省岁币。我已外史达，人实高阁置。我笑不任咎，公更发深喟。今日读公疏，倘得行公意。四百五十兆，何至贻民累。不独民累祛，中国咸受惠。即彼附贼徒，亦缓须臾毙。斥公助逆人，黄泉见亦悔。苍苍天九重，今尚浮云蔽。痛公不言隐，开卷軏流涕。盗首既伏诛，知公不为厉。定为社稷忧，骑龙谒天帝。"}