{"id":"850565","title":"武昌县西山寺","dynasty":"宋","author":"孔武仲","text":"吴王宫殿西山头，萧萧爽气长如秋。武昌连都甚偪仄，赖有此山供胜游。东南豪杰俱故旧，当年孝廉孙仲谋。一朝名号僣九五，朱紫罗列皆公侯。欢娱应似河朔饮，缥缈宜有云端楼。危弦脆管落天上，饮散咸入西江流。而今寂寞皆陈迹，遍地松竹清阴浮。岩泉滴沥醒四座，相见环佩锵琳球。龙泉宝气亦消尽，磨剑只有空池留。老僧向我说遗事，兴废反覆令人愁。但当沈酣卷大白，徐趁明月牵归舟。"}