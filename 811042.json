{"id":"811042","title":"望博格达山二首","dynasty":"清","author":"王树楠","text":"九霄高插碧芙蓉，雨后淋漓石气浓。郡国俯看三十六，烟霞深护万千重。峰中剑戟惊啼穴，天上风衣起卧龙。一览应知众山小，几回相对倚吟筇。矗翠嶙峋石柱天，好花开遍雪中莲。世间冷尽繁花梦，天外飞来绰约仙。脉脉素心人万里，亭亭寒影鹭双拳。乞公碧藕长生种，采向瑶池不记年。"}