{"id":"1109736","title":"挽秦国夫人三首","dynasty":"宋","author":"刘摰","text":"久被三宫眷，谁知五福纯。脂田天府国，綵服斗枢人。枕梦华堂晚，仙期碧海春。寻常居养地，悄悄绣帘尘。赙襚来中禁，箫笳去国门。素冠空列鼎，白发但歌盆。彤管音徽盛，甘泉像貌尊。所传天下劝，岂独慰儿孙。夫荣子方贵，全庆独乖离。昼静兰羞歇，秋高薤曲悲。晴云萦寿陇，霜日照铭旗。无复升堂拜，空馀执绋词。"}