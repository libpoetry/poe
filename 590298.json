{"id":"590298","title":"奉甘泉湛先生北行凤皇篇","dynasty":"明","author":"张天赋","text":"虞岐真凤皇，复生南海傍。口衔律吕音，身抱天文章。独乘万里风，飞上昆崙冈。虞庭叶韶钧，烨然邦家光。风声震华夷，共喜昭祯祥。梧竹连青云，衎衎鼎食场。借重栖钟山，山灵护行藏。招呼百鸟来，日吸新泉芳。宗伯饰鸿猷，天曹振宏纲。三载瞬息过，奋翼朝天王。神鸟远将别，百鸟惊惶惶。送别牛山巅，岩桂飘秋香。翻翎刷翅多，云外罗琼浆。相看重依依，会少别且长。不揣鹪鹩音，短歌为行将。一声哕哕鸣，仰天唤朝阳。神彩宜日中，煌煌烛无疆。凤皇听我歌，我歌思悠扬。"}