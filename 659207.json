{"id":"659207","title":"重庆诗为实庵兄六十寿","dynasty":"明","author":"罗玘","text":"中堂垂垂坐天姥，击鼓坎坎舞栩栩。大儿谁，助边汉卜式，小儿谁，南宫先生配韩愈。望云思舞笏仰拄，以宁馨归代以舞。各奏尔能曰予武，左中规，右中矩。此舞传来老莱谱。是时姚江波涌山，冯夷凌波助击鼓。蹲蹲越山昂，举举越山頫。姥虽云乐觉儿苦，儿年六十力如虎。姥身姥臂姥胫股，用以娱姥奚彼取。年年舞舞后莫数，南宫索诗要杜甫。貂乃不足狗尾补。"}