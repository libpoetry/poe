{"id":"592346","title":"维扬太守行","dynasty":"明","author":"欧大任","text":"维扬太守何雄哉，朝天昨上黄金台。鸡喈喈，鱼钥开。乌鹊飞，五马来。旦以驱，夕以驰，出宣上德思民疲。上曰三辅汝治之，五谷再熟蚕八丝。子弟衿佩谈书诗，饰遣随计刀布赍。丁庸不取釜不肥，骑竹之童请还期。九门煌煌日渐高，天官尚书奏尔劳。有诏解赐秋水刀，襜帷敕去章贤豪。幸哉淮海今乐土，维扬太守民父母。何以寿之酒与脯，何以乐之歌且舞。蜷蜷者旃，哕哕其鸾，蹑骢父马行翩翩。中和乐职歌殿前，愿我圣主寿万年。"}