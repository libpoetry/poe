{"id":"692999","title":"行路难二首","dynasty":"明","author":"杨巍","text":"奉君琉璃杯，酌君琥珀酒。听我高歌行路难，使君悲欢两无有。君不见瞿塘水险天下无，扁舟夜过捷吹嘘。蚕丛鸟道削如壁，驽骀经行百无失。王良能谙六马情，十二衢中似镜平。不知一旦生轗轲，鸾车辐折马尽惊。吁嗟世事难自料，或有鬼神司权衡。仪秦口辩周张吃，逢时皆可取公卿。劝君酒，君莫辞，富贵荣华自有时。君不见邯郸道上屠狗儿，纵博不知岁月驰。买酒放歌人不齿，一言许诺轻生死。又不见长安城中车马客，揖让宛若稷与契。一朝得君固权宠，回视同袍生胡越。胡越南北路不通，乃今共舟复同籍。眼前浪起不相容，遂觉茫茫天地窄。我歌行路难，使君心无欢。寥寥古道几时还，愿随四老卧商山，白首茹芝无祸患。"}