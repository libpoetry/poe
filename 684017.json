{"id":"684017","title":"二友篇 王宗伯锡爵","dynasty":"明","author":"王世贞","text":"太原吾闬彦，弱小负灵植。三馆抗清标，八座回正色。步武鼎铉间，弃之如遗迹。荣名冠寰宇，紟绅所趋翼。望望若将浼，空空类无识。五十孺子慕，扳哀变原柏。伊余麻中蒲，谬充他山石。晚途乍折节，感此三不惑。芰荷良可依，薇蕨足充食。荆玉竟夕辉，恐为世工得。吾弟一世才，孝友复天性。感慨家难余，需徐傲时聘。兴文良郁跂，流翰亦彪炳。熟复循吏篇，所莅必响应。人诵关西学，家传豫章政。一戢秾艳规，夷然遂无竞。稍阑坟素业，颇寄农圃兴。所患余有身，衰来遂为病。起色待尔发，肉枯宁天幸。窃从毛君教，相将访真境。"}