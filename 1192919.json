{"id":"1192919","title":"怀哉行","dynasty":"唐","author":"薛据","text":"明时无废人，广厦无弃材。良工不我顾，有用宁自媒。怀策望君门，岁晏空迟回。秦城多车马，日夕飞尘埃。伐鼓千门启，鸣珂双阙来。我闻雷雨施，天泽罔不该。何意斯人徒，弃之如死灰。主好臣必效，时禁权不开。俗流实骄矜，得志轻草莱。文王赖多士，汉帝资群才。一言并拜相，片善咸居台。夫君何不遇，为泣黄金台。"}