{"id":"702902","title":"题画四绝即席赋","dynasty":"明","author":"谢与思","text":"新妆冉冉出空波，翠羽矜妍妒绮罗。为寄洛川神女道，陈王词赋思如何。石上萝生翠自幽，杏花无语对凉飕。裁将杂佩堪持赠，解却长门一段愁。渔郎捕鱼鱼尾赤，市中粥鱼一盈尺。谁怜白发倚岩翁，独向流波钓钩直。木叶乱脱飞银涛，馀皇箫鼓何嘈嘈。郎今莫渡且归去，灵岩如屋苍天高。"}