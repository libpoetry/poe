{"id":"699293","title":"至正乙巳纪兴十首","dynasty":"明","author":"袁华","text":"炎精罹阨会，新都肆奸媮。窃权造符命，居摄仿伊周。甄阜主击断，王邑参谋猷。杀子堕三纲，进女位长秋。金匮授神禅，即真成篡谋。民心本思汉，天意终眷刘。二八火为主，龙奋南阳秋。发兵捕不道，前骑驱旄头。一鼓入长安，尚阻渐台流。周还威斗柄，按式审休囚。传首诣宛下，黔黎起歌讴。帝王有真数，智力焉能求。区区事谲诈，万古徒贻羞。扬雄莽大夫，陶潜晋处士。校书天禄阁，归耕柴桑里。陶情绿酒倾，准易太玄拟。文章既雄世，出处多殊轨。直书义自见，珍重子朱子。朱楼临大道，画戟列高门。问是谁人第，疏封两国尊。任侠若孟公，养士拟平原。客趿明珠履，宰胹封熊蹯。长儿尚公主，中子守名藩。睥睨仇雠报，诛求乡里怨。一朝被流放，不得窥田园。富贵如浮云，飘散岂常存。阶有蒿莱长，门无车马喧。鸺鹠鸣废井，鼯鼠上颓垣。豪华易凋歇，往事那可论。空馀乞墦者，犹是侠王孙。闾阎轻薄儿，掉臂起乱离。捐生取功名，徇财忘险巇。鱼丽朝结陈，肉薄夜登陴。论功秉节钺，干城罗虎貔。玉刻鹿卢剑，翠织蝥弧旗。燕马饱刍豆，韩卢厌肉糜。晏安怀酖毒，富贵履危机。飞言起不测，车裂徇其尸。空令行路人，感慨兴嗟咨。所以昌黎翁，为赋召南诗。城西有冶女，被服何姗姗。白玉搔头凤，黄金㔩鬓蝉。肌肤若冰雪，标格拟神仙。不闻傅姆教，自择心所怜。侠游者谁子，东家恶少年。椎埋白日内，剽击大道边。目成如宿约，窃出夜私奔。托身不分明，色衰中弃捐。男儿慎出处，景行当勉旃。贞哉宿瘤女，千古称其贤。苍龙何煌煌，芒角在东方。感时耿无寐，起视夜未央。晨兴粪田畴，洒流固堤防。谷雨扇条风，负耒欲分秧。立苗本欲疏，薅锄莠与稂。耕耘不卤莽，所报千斯仓。岂惟田畯喜，妇子亦洋洋。严霜降中野，黍稌登圃场。上当输国赋，下以充糇粮。于斯祀先农，击鲜罗酒浆。饮福既赐胙，再拜奉亲尝。愿亲弥寿考，黄耇膺天庆。嘤嘤黄鸟鸣，莫莫柔桑黝。行行抱懿筐，掺掺出素手。长条手难扳，卑枝钩可取。摘迟蚕苦饥，姑嫜望来久。惟愿茧如山，缫丝易升斗。号寒固未免，输官安敢后。输官庶有馀，染丝作长绶。萧关夫戍还，黄金印县肘。燕燕羽差池，双飞复双止。朝从旧主归，暮将旧巢理。巢完乳我雏，宁辞污泥滓。雄飞去不返，雏长各他徙。孤鸣芹塘中，独宿杏梁里。蒲柳风凄凄，蒹葭露泥泥。红缕系将离，娈彼玉京氏。别来隔黄垆，飞投墓门死。禽鸟尚有知，人胡不循礼。夭天原上桃，濯濯园中柳。商飙飒然至，荣华变衰朽。青年不努力，白发倏盈首。身后千载名，生前一杯酒。归与东曹掾，还为莼鲈否。人生居世间，弱草栖轻尘。胡为事微利，汨汨疲精神。牙筹较锱铢，会计夜达晨。黄金积成埒，焉能葆吾真。题凑锢三泉，蔂梩亦掩身。贵贱同一死，感慨为酸辛。不同草木腐，予怀古其人。"}