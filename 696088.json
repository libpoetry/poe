{"id":"696088","title":"日出东南隅四章","dynasty":"明","author":"欧必元","text":"采采南陌，言采其桑。彼姝者子，蚕作是将。静言容好，扬辉道旁。我之怀矣，愿回末光。采采南陌，言采其叶。彼姝者子，中心云洁。千金不顾，五马宁歇。我之怀矣，明明如月。日出东南，照彼城隅。秦氏有女，自名罗敷。白苧作衣，青布作襦。既为人妇，焉羡人夫。春日载阳，仓庚既鸣。如云千骑，出自东方。夫婿云谁，马玄以黄。贵人虽贵，良人亦良。"}