{"id":"451630","title":"高阳台 谢方兄寄茶","dynasty":"当代","author":"江南雨","text":"翠叶分香，轻烟续梦，一杯消尽残寒。偏惹新愁，悄来枕畔灯前。空庭已惯无心扫，更无心、吟赏湖山。记当时，柳下笙歌，醉里兰船。双鱼竟日延芳信，又枝头絮舞，叶底莺闲。试卜佳期，拈花拣字都难。东风漫染天涯草，替相思、绿到鸥边。最伤怀，独对清瓯，月上危栏。"}