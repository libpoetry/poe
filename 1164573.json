{"id":"1164573","title":"嵩山天门歌","dynasty":"唐","author":"宋之问","text":"登天门兮坐盘石之磷?，前漎漎兮未半，下漠漠兮无垠。纷窈窕兮岩倚披以鹏翅，洞胶葛兮峰棱层以龙鳞。松移岫转，左变而右易。风生云起，出鬼而入神。吾亦不知其灵怪如此，愿游杳冥兮见羽人。重曰：天门兮穹崇，回合兮攒丛。松万接兮柱日，石千寻兮倚空。晚阴兮足风，夕阳兮赩红。试一望兮夺魄，况众妙之无穷。"}