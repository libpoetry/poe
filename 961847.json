{"id":"961847","title":"长句赠弟邦达主簿","dynasty":"宋","author":"姜特立","text":"有弟辞我去，明日隔风烟。茭青岭头云，忆别二十年。上有古峰峦，下有深涧川。我昔去家时，过此涕泪涟。汝今复经行，岂不念鸰原。人生皆有别，此别有何言。我年七十四，去日箭脱弦。汝虽后十年，鬓发已苍然。世味只如此，恩义以为先。会少别良多，杯酒且留连。何以寿卯君，赠之新诗篇。"}