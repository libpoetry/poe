{"id":"1228048","title":"与叔夏游石门叔夏很石忽中断势若两虎斗之句余辄足之","dynasty":"元","author":"李孝光","text":"很石忽中断，势若两虎斗。白龙来唤之，仙圣不敢救。相当二物争雌雄，冯夷击鼓张其咮。日车为之翻，地轴为之仆。至今两门开，天遣百水凑。吾闻神禹疏龙门，蜿蜒偃伏夹左右。坐令遗黎收树艺，嗟哉神龙之功独何有！"}