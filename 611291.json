{"id":"611291","title":"悲笳篇","dynasty":"明","author":"邓云霄","text":"边风杀气何萧萧，牧马南来势转骄。将军夜出弓横弰，鱼丽鹅鹳阵渐交。不知何人吹芦管，边风乍寂黄云断。胡兵意气涩不扬，汉卒肝肠凄欲懒。试听其中幽怨声，咿咿怀土不胜情。谁能一日离乡国，难舍双亲并弟兄。凉秋九月霜华重，枕戈应有阳台梦。塞北胭脂簇似花，关南珠翠团成凤。封侯拜将本无期，落月归心起远思。楚歌不救虞姬泣，笳韵宁忘越石悲。汉卒南还胡自北，疾归两泪犹沾臆。谁道和番用美人，只须一叶净边尘。"}