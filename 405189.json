{"id":"405189","title":"浣溪沙三首","dynasty":"近现代末当代初","author":"刘永平","text":"日落旗亭绮幔斜。小巢疏柳宿归鸦。倚窗坐久晚寒加。茗碗闲添初焙叶，胆瓶清供未开花。聊将蝶梦换年华。懒数鸡鸣晦雨晨。絮沾花湿掩重门。暗弹丛稿箧中尘。客少还须茶当酒，影孤时有燕窥人。渐多绮语莫伤春。翠染江头碧柳丝。风轻云淡日迟迟。饯春争赏牡丹时。触目落红添惆怅，扑襟飞絮惹相思。旗亭强饮酒盈卮。"}