{"id":"688223","title":"宫怨","dynasty":"明","author":"朱诚泳","text":"自入深宫不见人，年年花柳负青春。君恩谩说多如雨，一滴何曾到妾身。自入春来减玉容，腰肢无力受东风。忽闻墙外羊车过，却恨君王过别宫。珍珠帘捲隐回廊，寂寞难禁夏日长。自恨不如双燕子，衔泥犹解出宫墙。昨宵雨过嫩凉生，金屋银屏枕簟清。浴罢自怜香透骨，君王何事独无情。夜静深宫睡不成，井梧满耳送秋声。三千宠爱偏遗妾，閒理寒衣厚戍兵。独拥罗衾那得眠，炉烟消尽夜如年。恼人最是宫壶水，点点声声在耳边。门外飞花糁玉尘，天家谈笑别生春。凤笙龙管羊羔酒，不是君王帐里人。深宫寂寂冷无春，咫尺何缘近一人。误喜中官银钥动，朝来有例给乌薪。"}