{"id":"815453","title":"江州怀古","dynasty":"清","author":"徐士芬","text":"系马常念驰，笼鸟不忘飞。秋风莼鲈美，有托乃遄归。束带见督邮，作令当知之。云胡受五斗，掉头在临时。田园自可乐，素心复与期。郡符虽不至，亦赋《归来辞》。芥子容须弥，不闻尺寸羁。道力驰猛虎，乃欲避虎溪。一溪限足迹，四大空何为。饮酒容渊明，戒律宽如斯。恐君白莲社，圆碍自相歧。作亭志三笑，匪笑忘清规。应笑杖端锡，不及虎穴窥。蔂梩掩勿恶，人子谁不然。安得万千鹤，一一指窆悬。不闻五父衢，曼甫假仙缘。陶公忠贯日，乃云梦飞天。世俗好腾说，复谓寻牛眠。朝露旋零落，佳气存何阡。我欲问皋禽，仙融渺寒烟。昔行白公堤，遗泽见乡里。今来湓浦口，孤亭兀江涘。月白江风寒，凄音疑在水。当时迁谪感，岂为四弦起。达人有至情，触绪不能已。雍门弹瑟声，桓伊抚筝指。深心怀包别，商妇安识此。"}