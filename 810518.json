{"id":"810518","title":"浪淘沙  春宫怨","dynasty":"清","author":"丁澎","text":"永夜促虬迟。春透罘罳。衍波题就晓寒词。正值鸳甃残月白，偏冷铜墀。娥影洗胭脂。此意谁知。隐闻箫鼓乍惊疑。多是平阳初进幸，好梦醒时。蟾吐玉阶寒。翠袖低翻。每从花里候龙颜。爱听君王吹玉笛，倚遍阑干。新赐碧彄环。不道巫山。莫曾私幸尚衣班。生怕守宫痕渐落，几度偷看。"}