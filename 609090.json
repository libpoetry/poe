{"id":"609090","title":"饮制府陈公署中","dynasty":"明","author":"区大相","text":"元戎开幕府，高宴拥材官。日闪朱旗静，霜飘画戟寒。东西连仗钺，筹策借凭栏。榻几留宾下，图书许客看。登楼虽有赋，观海久无澜。入幕非才誉，衔杯即旧欢。雕盘胜海错，羽扇掩齐纨。营柳风先发，江梅笛未残。穿花行玉盌，隔竹卸金鞍。却笑楼船将，惟称炎徼难。"}