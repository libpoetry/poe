{"id":"1069987","title":"吴县游灵岩","dynasty":"宋","author":"程俱","text":"春物已如许，放舟出横塘。扶桡漾渌涨，迨此白日长。草木有佳色，欣欣弄浮阳。幽禽静相呼，乘和自翻翔。春风不着人，浩浩吹我裳。终年思烦促，于此兴未央。舍舟得平地，陟彼万仞岗。明霞堕山西，夜气郁已苍。岂无从我游，夹道须髯张。风来得好语，落落随低昂。幽堂扫禅榻，静对灯烛光。身轻浴新出，境寂虑欲忘。虚窗忽含晓，睡起日照梁。群山发春姿，秀碧澹以芳。晨光晞薄露，草树滋幽香。徜徉寻昔游，步屧循长廊。振衣一长啸，寸目了八荒。上嗟百世基，竟坐一笑亡。当时馆娃地，今作选佛场。乃知诸梦境，遁化岂有常。飘然咏归欤，此适顷未尝。重来会有兴，肯使堕渺茫。旁人挽余言，借问身闲忙。吾方有公事，子去无相妨。"}