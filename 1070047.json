{"id":"1070047","title":"张公洞","dynasty":"宋","author":"程俱","text":"昔年京江夜，飞梦投云山。仍追谪仙老，啸咏层崖巅。左盼俯无地，苍峦生紫烟。当时赋幽赏，妙境竟莫宣。今我来自东，扶桡漾荆川。饱闻张公洞，怪绝骇所传。聊从二三子，一结青山缘。北灵敞奇观，下瞩壶中天。恍然惊昨梦，了了堕我前。仄径缭危栈，重扃护灵渊。奇礓互圾倚，侧洞时钩穿。初疑天台聚，纳此一室间。夸娥运神化，不隘亦不颠。又疑清都客，翩然下云軿。幢旄俨行立，导从森蝉联。丹梯香雾湿，玉室珠璎悬。撑虚一柱屹，戴重三能骞。铅灶久已冷，青骡那可鞭。香坛望八景，东晨开五便。坡陀忽度险，宛转漫无边。或深如列厦，或迮才容肩。高跻乍扪顶，偊步欲垫泉。不知行远近，一步目九迁。噫嘻此天设，端在太古先。恨无少陵手，写之黄绢篇。聊书梦中梦，投笔一粲然。"}