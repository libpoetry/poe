{"id":"489772","title":"昆山五咏 其二 王御史墓","dynasty":"明","author":"袁华","text":"有宋建王极，汴京郁嵯峨。仁化浃迩遐，林林英杰多。昆山虽僻左，士风粹而和。明经擢高第，踵接肩相摩。御史乡先生，学术正不颇。五传究终始，备论订舛讹。粤在宣和间，袖然中巍科。初主丽水簿，言事何委蛇。说书辅春坊，执法居谏坡。从容荅时相，直气凌太阿。范公在馆下，诘责加切磋。卒为廊庙器，词源浩江河。高弟沙随程，入室非操戈。宋史书列传，耿耿名弗磨。世变陵谷迁，百年无几何。城南新漕里，荆榛埋铜驼。景行世仰止，高风激颓波。门墙既有限，樵牧安敢过。再拜重兴感，临风动悲歌。荒苔封断碣，太息为摩娑。"}