{"id":"688578","title":"平壤送南士还天朝","dynasty":"明","author":"许筠","text":"公子中州彦，缅邈青云姿。诗情敌谢朓，赋笔凌左思。慷慨请长缨，万里东海涯。壮志未劘罍，归骖忽西驰。箕郊尚秋热，行李多险巇。知音既云稀，况复将远离。长路漫浩浩，念之涕双垂。弱龄有遐想，栖迟在丘壑。玩世笑东方，隐几师南郭。中年来城市，误为簪组缚。谁言珥彤管，素志非黄阁。公子稽山秀，为说稽山乐。万壑夹崖流，千岩当镜落。天台与雁宕，相峙对冥莫。所恨天一方，不得凌垠崿。尚冀通关梁，东南骋行脚。徘徊云门寺，携手翔寥廓。"}