{"id":"181002","title":"钱东之教授惠泽州吕道人砚为赋长句","dynasty":"宋代","author":"陈与义","text":"君不见铜雀台边多事土，走上觚棱荫歌舞。余香分尽垢不除，却寄书林汙缣楮。岂如此瓦凝青膏，冷面不识奸雄曹。吕公已去泫余泣，通谱未许弘农陶。暮年得君真耐久，摩挲玉质云生手。未知南越石虚中，亦有文章似君否。西家扑满本弟昆，趣尚清濁何年分。一朝堕地真瓦砾，莫望韩公无瘞文。"}