{"id":"697633","title":"同张京兆九日游茅山和韵二首","dynasty":"明","author":"胡直","text":"宿展华阳颂，结慕灵山巅。仰禄寄兹土，引睇脰空延。君侯京洛贵，雅志云霞镌。共欢九日期，揽赏出郊埏。遵流涉纡窈，破莽蜡?碞。侧见青琳阙，合沓丹霄悬。矫然并跻登，邈若翔飞烟。回览隘八区，放歌通九乾。仙人喜我至，玉沼沸神泉。翻哉群鸟呼，宁非白鹄跹。情澹吾丧我，神超理忘筌。坐得苏门啸，讵论天禄元。欣兹谐佳愿，矧复追高贤。三君起炎汉，灵迹弥千年。仆也钦元轨，长揖问真诠。抱一理则契，何当授九还。三君去已矣，玉佩畴将宣。安得九华女，秘宝飒然传。孰是都不勤，坐看飞羽翰。福地倚惝恍，丹灶抚留连。微禄焉足緤，人理难即捐。未承慈母欢，宁论婚嫁牵。仰惭罗姑洞，俯怅陶公泉。连镳出洞口，相嗟且停轩。归还縳尘鞅，转复忆㠝岏。何用理幽绪，高吟云藻篇。"}