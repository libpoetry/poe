{"id":"1216177","title":"纪行诗十首 其一 辉图诺尔作","dynasty":"元","author":"周伯琦","text":"侵晨离白海，辇路转西迈。野光散平芜，山容列修黛。秋风动地来，层波忽澎湃。戎马多惊嘶，寒声袭鞶带。踰冈览晴川，夷旷襟抱快。白花间紫蕤，将将委珩佩。幽兴足目前，绝境疑方外。旌麾匝云屯，舆帐拟行在。法从各有司，谏垣敢荒怠。边报丛远函，苍黄尽吁怪。解鞍愒前村，伏枕念当代。王纲未旒缀，群生半尘芥。纡轸谁与言，沈思屡长嘅。东南何时苏，吾欲问大块。"}