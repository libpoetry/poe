{"id":"1110381","title":"明水寺五代末危全讽据临川时所建画像至今存焉寺旁最高峰有祠屋一区道士居之二首","dynasty":"宋","author":"孙觌","text":"台殿何年有，千岩紫翠间。金仙佛世界，羽客道家山。骨朽馀三窟，皮存尚一斑。伤心千古泪，相见雨潺潺。愁坐猿啼里，行吟度鸟间。翠凋巾上发，红破镜中颜。老去经三折，真游付八还。无心自来往，空羡白云闲。"}