{"id":"611287","title":"赠曹能始","dynasty":"明","author":"邓云霄","text":"兰芷叶芬芳，姜桂岂殊性。鸣玉必缓趋，由窦多捷径。伊予与之子，侠骨有馀劲。落落寡所谐，仕途逢叠磴。忤人轻解组，初服寻箕颍。猿鹤订深盟，烟霞入诗兴。拔茅及小草，得与之子并。神交廿馀年，声气元求应。把臂苍梧云，两心皎如镜。论文符雅调，失路怜同病。三已共栖迟，千秋递为政。咄咄厌书空，诗成聊击磬。古人有遗训，水流心不竞。"}