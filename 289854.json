{"id":"289854","title":"三姝媚·次和兰史留园感旧","dynasty":"现代","author":"郭则沄","text":"吴春醒倦眼。记轻桡来时，柳丝初剪。十二楼空，黯旧愁说与，谢堂残燕。暗碧无情，偏占断、风亭烟苑。一样阑干，怯倚斜阳，背花人远。何事香尘轻散。更片片残山，泪鹃啼晚。瘦损酴醾，对冷吟潘鬓，也羞妆面。绮梦无痕，空剜藓、前题寻遍。祗恐天涯醒后，东风又倦。"}