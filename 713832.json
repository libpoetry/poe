{"id":"713832","title":"有所思","dynasty":"明末清初","author":"屈大均","text":"我有花宫在罗浮，水帘千尺悬沧洲。仙人教我吹玉笛，一曲未终凤来游。凤兮皎若峨眉雪，口衔芙蓉向丹穴。因之万里蓬莱飞，回首故都心断绝。心断绝兮不能持，故都禾黍已离离。折尽扶桑拂日枝，重华何处就陈辞。曾将玉佩投湘浦，欲采珠尘向九疑。九疑联绵在何处，斑竹阴森山鬼语。明月中宵出洞庭，炤见皇英之二女。瑶瑟声声怨别离，霓旌飒飒吹风雨。白熊鱼服几多时，玉殿凄凉仗数移。将相几人留岛屿，君王何日出蛮夷。可怜五色飞龙马，无繇扈从到瑶池。落花寂寂愁独处，浮云渺渺长相思。"}