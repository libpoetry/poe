{"id":"825926","title":"王病山七十生日","dynasty":"清末近现代初","author":"郑孝胥","text":"昊天未厌乱，烈士老可惜。不知何所待，岁月等轻掷。病翁亦七十，须髯犹如戟。众中闻微语，震駴皆辟易。所居才容膝，抱膝视四壁。瓶花换春秋，娇女课朝夕。怅然观世变，但觉梦痕积。劲气久郁蟠，毫不减往昔。年年虽相见，把玩惟过隙。残秋当叩门，餐饭加努力。"}