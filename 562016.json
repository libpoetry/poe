{"id":"562016","title":"醉芙蓉叹","dynasty":"明","author":"贝琼","text":"蜀江芙蓉四十里，花外楼台来江水。蜀主龙舟八月来，日照千里锦云起。一朵依稀武都女，雪色宫衣轻欲举。已窃玄珠化水仙，不同右镜埋黄土。朝妍夕态还相恼，传粉涂黄俱草草。春风入髓犹未苏，丹砂换骨应长好。凌波殿废花亦残，江上秋深风雨寒。武林城南偶识面，把酒共看赪玉盘。十年流落云间路，欲寻旧赏知何处。芳心一点对斜阳，脉脉无言岁华暮。"}