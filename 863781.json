{"id":"863781","title":"八绝诗 其一 庶子泉","dynasty":"宋","author":"王禹称","text":"物形固天造，物景不自胜。泉乎未遇人，石罅徒流迸。宫相政多暇，行乐蹑岩磴。发蒙涨为溪，幽致兹焉盛。唐贤大历后，峭壁刻名姓。我来一何暮，今秋始乘兴。山势环有缺，山门壶引柄。乍挹清泚姿，颇惬幽闲性。味将春茗宜，光与晓岚暝。架竹落僧厨，远声入清磬。何当宿禅室，攲枕终夜听。饮多病骨换，照久尘襟迥。销尽谪居愁，无心治归艇。"}