{"id":"693682","title":"夜酌不能成趣辄命儿辈出韵引杯得二首","dynasty":"明","author":"陆容","text":"白雁南来送蚤霜，江枫一夜换新妆。风缘吹万空人籁，月欲成三过女墙。秋蚁抱香浮暖液，荷蜂含蜜褪枯房。茶铛泣处声如橹，错认书斋是野航。四郊丰稔听歌农，尊俎无劳为折冲。且向座中成落魄，肯将天下议中庸。满衣柑雾香分饤，百瓮梨云暖破封。华发醉来搔欲短，灯前披影看鬔松。"}