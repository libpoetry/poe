{"id":"588585","title":"崧台石室隋志本名定山林惟乔以为别号赋诗赠之","dynasty":"明","author":"黄佐","text":"守玄栖定山，夙禀海鹤姿。周眄崧台外，巽坎涣以驰。乘猋溯江汉，帝乡良可期。而吾谢尘坌，所信惟在斯。抗志逮莘野，述业遵仲尼。委怀缅云月，琴书恒自怡。彼流正浪莽，此定焉能移。陟岵谅有慕，采芳多紫芝。持此北堂寿，愿言越期颐。"}