{"id":"1213718","title":"夜静听道友董舒隐弹李陵思汉因赋长歌以写其当时之意云呈傅初庵","dynasty":"元","author":"陈宜甫","text":"幽人南来弹玉琴，泠泠一曲悲南音。况作李陵思汉调，使我夜听忧难禁。将军虽云去已久，得君为写千古艰难心。初撚指下才轻举，黄金殿上闻天语。将军肯行天子许，战胜良功立须取。大弦忽变轩昂声，指挥剑客真奇兵。倏然百骑合争战，乱箭如雨强弓鸣。小弦喑呜复抑郁，不觉计穷力应屈。微臣虑远深自谋，莫逆帝心果安出。须臾声答雁声长，雁来无书徒忆乡。孤忠空照日耿耿，惭愧强谢苏中郎。续续泛音转迢递，遥望长空几千里。高台挥泪落斜阳，望断汉宫五云起。司马忠言犹且疑，臣心只愿苍旻知。臣虽不归筑台在，后人或为臣伤悲。我为听琴哀此意，何况飘蓬沙漠地。几年屡过将军台，云淡霜寒草憔悴。今宵听君弹此曲，喜为将军鸣不平。曲终夜长万籁静，使我归兴欲恋岩上松风清。"}