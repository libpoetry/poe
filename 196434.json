{"id":"196434","title":"瑞鹤仙·翠旗迎风辇","dynasty":"宋代","author":"熊禾","text":"翠旗迎风辇。正金母、西游瑶台宝殿。蓬莱都历遍。□飘然来到，笙歌庭院。朱颜绿鬓。须尽道、人间罕见。更恰恰占得，美景良辰，小春天暖。开宴。画堂深处，银烛高烧，珠帘任卷。香浮宝篆。翻舞袖，掩歌扇。看兰孙桂子，成团成簇，共捧金荷齐劝。□从今、鹤算龟龄，天长地远。"}