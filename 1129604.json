{"id":"1129604","title":"偈五首","dynasty":"宋","author":"释岩","text":"雨后鸠鸣，山前麦熟。何处牧儿，骑牛笑相逐。莫把短笛横吹，风前一曲两曲。衲僧现前三昧，释迦老子不会。住世四十九年，说得天花乱坠。争似饥餐渴饮，展脚堂中打睡。诸人知处，山僧尽知。山僧知处，诸人不知。头上是天，脚下是地。一境谁相到，翛然绝点尘。天花莫狼藉，吾匪解空人。樵夫跣足下层峦，大笑渔翁溪上寒。山色横担廛市去，家家门底透长安。"}