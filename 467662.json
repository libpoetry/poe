{"id":"467662","title":"秋兴二首","dynasty":"当代","author":"崔荣江","text":"砥砺旻寒吟式微，青衫萧瑟入重围。岚风一刃削高杪，河浪千牙啮石矶。忧客心残殊烛灭，征鸿翮断类尘衣。东南尚驻春颜色，谁借高云向此飞。十月登楼倍觉寒，鸿声依例诉凋残。摇檐铜铎摧心裂，穿牖金风射目酸。幸睹夕阳温大块，频烧枫叶炼层峦。客衣便覆霜尘里，也赋秋弦作一弹。"}