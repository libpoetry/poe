{"id":"1057371","title":"送真藏主赴泐潭乾老会中","dynasty":"宋","author":"刘弇","text":"昔别大仰巅，今逢章江滨。浮云限南北，岁月一欠伸。上人邦闾秀，落发早辞亲。沧浪浴日月，初不点垢氛。问师顷何事，学佛苦宾宾。纳踵不辍屦，无乃大劳神。自云吾西儿，腹宝殊不贫。是身难再得，所惜剧飙轮。十年跻楚峤，六见匡山春。总祐迁秀晋，谁疏复谁亲。束身从之游，骊颔一一扪。如疲得熟歇，似笑回孤嗔。近闻邑别境，宝峰插高旻。中有拔俗老，疑马驹后身。餐风了不制，痒兴如爬皴。闹绿稍暗地，梅雨吹南云。轻于凉风翮，笠首携筇孙。男儿贵决裂，勉哉行问津。"}