{"id":"785595","title":"别赖云芝同年","dynasty":"清","author":"黄遵宪","text":"结客须结少年场。占士能占男子祥。为云为龙将翱翔。担簦跨马毋相忘。苍梧之水悠且长。中有浔山山苍苍。前有龙吕后朱王。灵芝继起殊寻常。浑金璞玉其器良。皇皇使者铁纲张。摩挲三之贡玉堂。凤凰飞飞上高冈。立足未稳天风刚。吹尔敛翼下八荒。长安纨裤多清狂。阔眉广袖时世妆。日醉杜曲歌韦娘。红裙翠襦围银觞。朝朝暮暮乐未央。子独闭门寻羲皇。青鞋破帽闇无光。时或行书买坊。邂逅揖我谓我臧。子之外家吾故乡。通明移家趋华阳。至今乡音犹未忘。西风牵手情话长。北邻胡二工文章。因我识子摅肝肠。桃笙棋褥铺绳床。敲冰煮茗焚清香。左陈钟鼎右缥缃。往往道古称先生。繁星窥户月在墙。甲夜至丙言尤详。子言少孤早罹殃。机声灯影宵啼螀。阿母责读声琅琅。每至蓼莪泣数行。去年雏凤新求凰。左敖右翿招由房。和鸣锵锵期育姜。倚门停闾久相望。不可以留行束装。春明门外多垂杨。寒雨乍断露始霜。今日送子天一方。贫士缩瑟无酒浆。祇用好语深浅商。子足暂刖庸何伤。归与兄弟谋稻粱。问字之酒束脩羊。男唯女俞欢重堂。明年槐黄举子忙。呦呦鹿鸣谐笙簧。行听子歌承筐将。人生相见殊参商。吁嗟努力毋怠皇！"}