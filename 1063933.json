{"id":"1063933","title":"寄南昌黄次山","dynasty":"宋","author":"释德洪","text":"次山心地平如镜，照海照毛无少剩。刘公诃之昏雾蒙，张公磨之复清瑩。张刘皆是善知识，大黄甘草各医病。惊起荷山大字遂，?珑撞钟山答应。夜灯午梵赛心愿，望归引领如鹤颈。一朝骨祖在面前，笑不成声两目瞪。小儿化去聊折灾，妇翁告殂适其命。但得夫妻各身健，回观阁中夜鸣磬。欲知成佛妙法门，不与人争是捷径。"}