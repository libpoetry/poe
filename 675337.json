{"id":"675337","title":"于万里桥有作","dynasty":"明","author":"王廷相","text":"牵组次炎方，采蘅历锦泽。迢迢万里桥，悠悠三河客。雪岭下春湍，月峡忆归席。怅此孤根蓬，安得双飞翼。洲融鸟含景，露蕤木弄色。群动与时遂，吾生坐拘迫。张掾感莼味，陶令悲形役。岂不景先达，情恋昧多益。吹万天运涂，得一圣灵宅。亹亹道有会，洒洒性自适。绮季灭尘响，于焉南山侧。"}