{"id":"1004013","title":"代寿安宣相","dynasty":"宋","author":"程公许","text":"帝祐炎图合中兴，风云嘉会契千龄。石田旱暵须膏泽，蛰户阴凝耸震霆。审象岩间同说命，绝韦圣处见羲经。立谈解使枭羹烂，馀事能空兔窟腥。岌岌危机还奠枕，恢恢游刃发新硎。坐令含哺娱黄耇，忍使供徭困白丁。河带已知申汉誓，云和聊复访湘灵。归来旌节华仁里，寄傲壶觞等大庭。天厌游氛侵上国，风传飞羽警边亭。汗颜何限指空血，胶柱谁云瑟可听。斧钺重开都督府，緌绅盛集小朝廷。白波坐压风涛汹，黄纸恩浓雨露泠。重与蜀民司命脉，定知天陛渴仪形。着高何病棋难活，事定端如醉得醒。万里车书宁久隔，三边鼙鼓几时停。西南屹立擎天柱，子午长驱建屋瓴。会见舆图恢故境，便纡公衮坐头厅。无穷寿福由忠赤，不朽功名付汗青。自笑此生同塞马，若为有幸列侯鲭。诵诗起为苍生贺，南极星环帝座星。"}