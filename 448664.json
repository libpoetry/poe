{"id":"448664","title":"探梅归作顺用遇韵五百字与逸老同赋","dynasty":"当代","author":"陈永正","text":"岁晚阴峥嵘，郊坰冀佳遇。徐遵逶迤川，复蹈险仄路。巉岩强攀跻，阻折若泽潞。所欣脱烦嚣，去来绝鸾辂。乍睹遗世姝，琅玕何由赂。含言躅古丘，亭亭佩宝璐。摇荡怀抱温，恍如霜消露。其下引颈鸣，睥睨双白鹭。其旁纷槎牙，咨嗟尽杂树：“荣耀当及时，胡自美无度。秾华二三月，春生青草渡。桃李骄艳阳，好献东皇赋。毋逐朔吹零，区区肺腑布。”闻此肠先结，怏然止跬步。深堑隳石梁，一似肴函固。荆棘满坏逵，欲令久沈痼。瞻视意益加，讵独怜幽锢。终不效横斜，卓立矜平素。冰绡曳粲玉，绰约万态具。冻萼脆有声，小蕊静无数。何期瑟瑟开，恰值赫赫怒。冲飙号沮洳，逼胁识时务。十武迷玄冥，五铢涴恶雾。绕途穴窜狐，杀翮芦藏鹜。众魅杂遝出，乘危竞驰鹜。枯林战且降，蓬梗互抟附。迫窄叶塞径，窈窕茑绕兔。刹那花散谢，诸相眼中故。怆凄舍之行，隔泪犹返顾。遥同珠浦泣，百琛价难雇。莫发皓齿歌，浪传招魂句。瘗坭不改芳，日暖烟笼墓。惘惘中城归，书空及夕暮。巡室耻羁囚，临轩输缅慕。安得移旧苑，力者须广募。掘壤引奔泉，文罐勤挹注。谱牒试重修，虫鱼敢辞注。一披心上云，千里海涯澍。泛滟时易流，氤氲梦焉驻。因以祷花灵，夭袅香三炷。再拜酹旨酒，歆嗅比膰胙。万代播芳馨，九州延祉祚。少日抱褐居，野性钝答阼。闭户鲜欢愉，读书幸饶裕。况逢百罹后，良辰屡云误。不悔更何疑，真色今始悟。嘤嘤翠羽飞，了了红楼寤。漫索檐下笑，稍喜朋辈晤。相思忽到窗，此夜难为住。双桨渺沧波，愿谪西洲戍。"}