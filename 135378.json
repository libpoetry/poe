{"id":"135378","title":"分韵送卢国华福建提刑得华字","dynasty":"宋代","author":"楼钥","text":"卢侯场屋声，天马腾渥洼。残膏沾后人，奇芬吐天葩。来踏九陌尘，去种河阳花。向来再去国，盛山建高牙。平生长者誉，静笃语不哗。古井绝微波，璞玉无纤瑕。使星照蜀道，惠爱流三巴。吏奸赖刮磨，民瘼烦搔爬。田里诵卢公，儿童知国华。白首尚郎潜，坐曹事如麻。翩翩拥轺车，去去向合沙。朝行惜君去，举酒相邀遮。共登狮子峰，巨石临唅呀。却来澄湖边，野梅访萌芽。老柳扫黄叶，枯荷矗寒茄。棋枰战文楸，醉帽欹乌纱。伊昔送君行，相去万里赊。荷君远寄书，得得来东嘉。一见又成别，感念成咨嗟。羡君径褰帷，往戍不待瓜。先寻上水船，何殊泛仙槎。作粥喜奉姊，上冢仍过家。此计正未疎，所恨成天涯。尚几或留行，船鼓毋庸挝。"}