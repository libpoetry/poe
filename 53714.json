{"id":"53714","title":"卖牛二十韵","dynasty":"明代","author":"王跂","text":"抟煤且捏脂，驯健里牛儿。茧栗初收买，薪刍自料支。冥心忘禄爵，亲手驾辕犁。骨隐膘新满，蹄强齿尚差。耕鞭一不下，秣草百皆宜。医岂烦千顷，佣仍费五皮。语喉应牧唤，戏脑触童痴。念尔三年力，嗟余十稔饥。儿甥分瘠确，僮仆自耘耔。朝暮谁收放，宫栏合改移。近村闻骏驶，即日具钱资。书券飖髦贵，离门紫鼻澌。价收仍买剑，恩在为留縻。牧竖余工去，邻翁乞耜来。紫氛休授道，白石罢干时。仅有田桑兴，还同铅椠辞。买僮犹里巷，放雀只樊篱。饲养应逾好，经过会有时。衔恩倘相识，顾主必余悲。归去收书卷，长无挂角期。"}