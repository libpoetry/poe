{"id":"1237127","title":"客舍书事五首","dynasty":"元","author":"袁桷","text":"客景真愁绝，凄凉倍旧年。草穿沙嘴缩，云住屋头偏。灶冷厨烟湿，窗低檐溜悬。畏寒难出户，尽日得高眠。愁极吟肩耸，尘深望眼迷。屋随冰上下，山趁雪高低。乾酪瓶争挈，生盐斗可提。日斜看不足，蹋舞共扶携。蟾影穿窗矗，龙光拂席流。凄清三伏暑，淅沥九天秋。水恶停泥井，冰坚宿瓦沟。年年游上国，那识望乡愁。禁堞防危石，官衢漾浅沙。犬能搜兔窟，马解避驼车。童剪青蔬甲，僧分墨菊芽。飘零堪慰藉，小雨垫乌纱。宿雾成疏雨，寒蓬卷细尘。云飞疑到地，草长不知春。香几蜂喧密，花房燕语真。白头关塞外，犹作未归人。"}