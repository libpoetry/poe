{"id":"687355","title":"赠鸥江徐老先生四首","dynasty":"明","author":"孙承恩","text":"暂弭皇华节，来过君子乡。龙门惊倒屐，草阁共焚香。世服投閒早，天教阅岁长。只应高隐地，白发照沧浪。喜见桑榆日，乡推齿德尊。岂知萍梗地，得奉笑言温。蒙养恩犹昔，通家谊更敦。因公多恻怆，风木暗消魂。童子抠趋日，先公道谊俱。凄凉嗟岁远，福祉似公无。逸思还堪赋，高年不用扶。独惭浅薄者，酬德志犹孤。问讯经年约，登堂此日欢。清言喜新得，往事动长叹。江阔浮孤屿，春阴生薄寒。重逢浑未卜，再拜别公难。"}