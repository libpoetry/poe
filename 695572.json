{"id":"695572","title":"乙巳五十四儿辈请举觞弗许乃老父慰以温词内有迁臣旧价贺客新诗及弧矢韦弦之语演成五言近体四首兼致祝私","dynasty":"明","author":"林熙春","text":"初度趋庭日，惊闻训鲤词。迁臣仍旧□，贺客有新诗。弧矢箴吾直，韦弦示我师。年来亲志洽，应是主恩遗。半百今过四，十年已拂衣。桑蓬新白社，葵藿旧黄扉。不乐强成乐，知非觉又非。劬劳人已远，何以报春晖。衡门欣聚首，父父子孙孙。戏綵惭家庆，传经愧后昆。尊前聊举酌，海上稳垂纶。即际清平世，征求不忍闻。不才明主弃，归第一纶巾。蒲质惊逾艾，杞忧叹积薪。江山原自重，菽水未为贫。敬祝灵椿树，八千岁是春。"}