{"id":"433693","title":"敬步苏翁绳武九十述怀原玉四首选二","dynasty":"近现代","author":"释木鱼","text":"七尺身躯老共存，分途儒释度寒温。披缁贫衲无佳话，佩玉髯苏有雅论。忏我青衿远父母，羡翁白发课儿孙。林泉也自深居久，惯听樵歌牧唱喧。体健神清老也奇，耄年又喜值明时。巽山松茂春长在，钻石楼高日落迟。未许壮怀舒大志，却容健笔写雄姿。公今九十诗相驾，期寿休忘水一涯。"}