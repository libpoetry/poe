{"id":"575765","title":"北上","dynasty":"明","author":"孙蕡","text":"京华文物盛，东南紫气浮。祥云间甲第，春阳蔼道周。观国方振缨，弹冠始鸣驺。皋夔预接武，多士为我俦。如何舍此去，北上赋远游。扬帆渡淮水，驱马入青州。青州非故乡，郁郁久难留。西望太行巅，南临清济流。行行日以远，役役安得休。微官宦况薄，旅邸芳岁遒。严风被草木，密雪沾衣裘。迢遥百越地，杳邈炎海陬。那能计归日，苦道阻且修。"}