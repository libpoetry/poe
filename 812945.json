{"id":"812945","title":"忆岭南草木诗十四选二 越王台木棉","dynasty":"清","author":"张之洞","text":"谁摹宋院画，花色赤如土。问名为木棉，发艳独奇古。赫若朱衣神，不比红裳女。五丈阿房旗，十围金轮柱。高干必掩群，奇葩向天吐。鹑火挂屋角，珊瑚出海浦。疑是丹穴凤，翔风散毛羽。登台瞰春城，光采照万户。自斗天云霞，不忧海风雨。絮著复丰茸，温氄救贫窭。色正兼体直，耐久且高举。糟魄又利用，可颂德有五。移此贡汉廷，玉树安足数。诗人爱古调，游人爱乔木。耿耿抱幽情，悽冷胜秾缛。独怜南濠上，凿池双碧玉。前后五先生，游赏寄濠濮。高垒七子抗，馀波三家逐。圃废垣亦颓，强邻或骑屋。我来理荒秽，侵地一朝赎。高咏不可闻，馀此老柳秃。何幸免蠹朽，兼得赦樵牧。如对耆旧人，齿衰风趣足。疏浚发清瑩，僵干吐柔绿。晨引翡翠下，暮来子鹅浴。翼翼抗风轩，后生荐泉菊。喜见大雅材，文献有嗣绩。"}