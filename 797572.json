{"id":"797572","title":"齐天乐 午日怀家大人游闽","dynasty":"清","author":"孙云鹤","text":"乡园又是端阳宴，琴尊正游天际。艾虎悬丝，桃人对酒，风味他乡同否。梅黄雨细，任遍拂南薰，未消寒意。院宇阴阴，纻衣葵扇尚慵试。芳辰今日共赏，客中看竞渡，天气晴未。乳燕帘栊，新槐池馆，谁结蒲符为佩。阑干闲倚。漫极目云山，午馀人醉。昼永香微，髻榴红欲坠。"}