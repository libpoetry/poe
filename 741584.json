{"id":"741584","title":"德州浮桥","dynasty":"清","author":"姚鼐","text":"运河绕齐鲁，势若张大弓。隈中抱泰岳，两萧垂向东。德州倚河壖，南北适要冲。帆樯绕其外，车马出其中。浮桥与流水，午贯相横纵。嗟我游中原，来往如飞鸿。弱冠一川水，屡照将成翁。大泽涌飘云，沧海起飞龙。鼓荡漳汶气，日观交鸿濛。落叶下河堤，飞雨来淙淙。观河吾眼在，凭槛望秋风。"}