{"id":"749262","title":"壬戌十二月朔自辽州得檄往蒲行至韩侯岭复檄令回省二十七日抵寓咏怀四十韵","dynasty":"清","author":"许亦崧","text":"磨蝎坐命宫，蹇如马落驿。朅来三千里，奔走鲜安席。筠签课邮程，星骑驰羽檄。急递读惊心，惊音闻动魄。官途有定驱，候馆无安适。身疲困饥渴，眼倦忘晓夕。跋前更疐后，进寸复退尺。前途望旋回，后境去重历。磨蚁随转轮，辕牛疲服轭。今朝复何幸，车马归寓宅。肩舆入城郭，晚市堆粟帛。浩荡经街衢，曲折穿栅。行行认坊口，历历指屋脊。轻装童奴笑，驺从邻翁吓。入门到厅事，尘土拂巾帻。大儿娴鞠?，卓立两足窄。小儿越门限，跳若虫趯趯。学语问家常，欲近惧嗔责。膝前两娇女，脂粉污眉额。絮衣手缝纫，时露针线迹。问事矜巧言，怪我颜色黑。旧仆喜我归，贳酒敲邻壁。庖婢喜我归，盘飧馈羊炙。黄犬喜我归，跳踉尾频掷。山妻前致词，絮语颇刺刺。上言慈亲健，家书近新得。下言儿女安，儿读女学织。翻不诉饥寒，似恐烦心力。会垣近京都，不比山中僻。好语得传闻，新猷布恩泽。西南军屡捷，旦夕偃兵革。朝廷大清明，四门贤路辟。爬罗到寒畯，疏栉去壅积。我闻大忻忭，喜气动颜色。感激出真诚，慰藉忘困阸。举酒尽余杯，加餐罄复核。是时冬已残，北风舞沙砾。暝色下前楹，夜光透重幂。寺钟歇孤撞，街柝过三击。坐久话更深，寒镫光的皪。"}