{"id":"814089","title":"望江南 寄东皋冒巢民先生并一二旧游十首","dynasty":"清","author":"陈维崧","text":"如皋忆，最忆小三吾。隔水红墙春冉冉，拍波绿箬雨苏苏。隐几一愁无。如皋忆，忆得暮云天。著醋红蛏经酒脆，带糟紫蛤点羹鲜。日日醉花前。如皋忆，记坐得全堂。几缕椒鸡闲说饼，半罂花露静焚香。弦索夜枨枨。如皋忆，如梦复如烟。满院嫩晴歌板脆，一城纤月酒旗偏。过了十多年。如皋忆，犹忆看春人。夹巷帘栊空胜水，后街香粉碾成尘。看煞不曾嗔。如皋忆，曾记卧湘中。万点水花笼夜碧，半岩火树落春红。飏起妓衣风。如皋忆，忆看小桃花。水绘园门通小寺，春堤一道不曾斜。千树烂晴霞。如皋忆，往事倍盈盈。水郭题名新怅望，板桥话别旧心情。双鬓可怜生。如皋忆，数子总疏狂。刚中酒时思许掾，恰伤春处念曹王。香茗记张郎。如皋忆，按谱砌香词。传语东君须婉转，此情莫遣外人知。除说与杨枝。"}