{"id":"597607","title":"阅海观图聊效白沙体为董翁寿","dynasty":"明","author":"林大春","text":"庄生辞楚使，犠牛诚妙喻。雄视天地间，何物入吾趣。陈君表汉俗，盗贼宁下吏。岂必登要津，方能化邑里。天地贵长存，人生各有志。日出沧海东，君为东海士。问君胡不试，所志良在此。海今亦有年，览君初度篇。问君观此海，烟云几变迁。请自今以往，观之变桑田。衣食满天下，麟凤游人间。画工知此意，画此寄高筵。我为歌此辞，云飞海上山。"}