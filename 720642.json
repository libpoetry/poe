{"id":"720642","title":"买陂塘  五首 其一","dynasty":"明末清初","author":"屈大均","text":"买陂塘，半栽芹菜，一冬香满茎叶。浮田更种南园蕹，青与翠萍相接。教弄楫。须小摘，田田未碍荷钱叠。凫鸥乱喋，怕罾子抛来，裙儿湔去，摇动一天月。吴淞上，闻道莼丝最滑，曾同吴女春掇。鲈鱼岂似吾乡好，风味水芹还绝。根似雪。菹一半、甘馨更与茼蒿别。金齑细切。作素馔伊蒲，清斋树下，日夕抱禅悦。"}