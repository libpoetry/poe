{"id":"700851","title":"閒居","dynasty":"明","author":"梁以壮","text":"人以居郊僻，心为读易柔。于人无可怒，经岁不生愁。天地还消长，风云任去留。与谁曾计校，呼马亦呼牛。阶前不半亩，秪得种兰深。岂有田家赋，而为梁父吟。短狐篱外乱，馀桔坐中阴。昨日罗浮叟，招予山水心。半生游历后，真爱野人风。已梦追前鹿，曾痴逐二童。焚香读骚些，鼓瑟对幽丛。笑我愚妻子，安心学陆通。径烟连野绿，狂癖任迂疏。近嘱为儿辈，多辞当仕车。花开仍富贵，鸟唤亦名誉。薄暮过桥外，寻流看白渠。竹门不用掩，此日事为何。地画赢蛇酒，池浮换字鹅。耳聋婚渐毕，肝冷睡偏多。福以交游少，高僧时一过。身仍颜斶贵，事业在林泉。为采无柯斧，为渔无钓船。云光空四壁，人坐又三年。未有登高约，看童放纸鸢。落落谋生拙，庭虚半绿苔。定知无鬼笑，常恐有人哀。白雨凉孤榻，红梨醉一杯。阿谁同领略，心与百花开。经年懒出户，多事避车尘。结驷连骑客，当年同学人。棋枰看一局，蝴蝶契前因。似觉安时得，聪明总误身。不敢憎时好，幽心竟似逃。世将人斗靡，天以我孤高。苍狗无因变，矜鱼岂故劳。何如聊偃息，清啸和松涛。倚杖空庭外，川原一望微。欲将婴母去，未见凤皇飞。绿草添深露，红霞醉落晖。听闻人逐兔，此候不知归。一年一见识，不用看诗书。古井钗为雀，斜阳鼠化鴽。神明吾已淡，秋水尔同虚。堪笑骄才技，黔中又有驴。岂有栖迟恋，秪应无忮求。枯藤当独策，荒野任人游。鹤唳惊狂犬，鹪巢免恶鸠。持书谁踯躅，难识是荆州。肮脏形殊苦，浮华何必奢。折腰人乞米，清腋我烹茶。但有一山水，宁辞路八叉。林逋无势利，似可娶梅花。五十年来事，今朝悔昨朝。路行皆蜀险，书著亦秦烧。一啸响空谷，五噫归小桥。片心孤托月，长独立中宵。天地唯空阔，幽居亦静深。畏纶鳐有翼，舐铁貊何心。烟到柳边白，潮生花外阴。热情都去尽，不用斸黄芩。我有阿堵物，天亡造化权。鬼神皆懒散，人事漫周旋。养雀留阶米，浇花汲野泉。隔江丹荔熟，一放木兰船。涉世殊劳顿，多从病后知。方圆皆有失，喜怒总成痴。信步寻幽晚，穿林听鸟迟。忽闻吾社事，明日又吟诗。看书才罢卷，习圃过前坳。辛苦方能寿，幽栖乃见嘲。土硗添竹笋，林密保鸦巢。近得池盈亩，中间结一茅。文字皆无用，趋时自觉疏。此心人未解，幽事独何如。偶得天官册，看星静夜初。蛮童催酒熟，酣卧石阶虚。省累惟甘拙，添欢或益狂。看山契樵牧，酌酒向林塘。鸟亦能歌舞，花仍解赠将。蹉跎期寿补，天与水云乡。"}