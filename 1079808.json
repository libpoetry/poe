{"id":"1079808","title":"寄马巨济察院时监泰州酒得宫祠归南京","dynasty":"宋","author":"吕本中","text":"新春款南园，积雨寒不歇。起望海陵城，幸未还往缺。闻公得安还，未放车轨折。毫端倒江海，胸次湛明月。东风片帆来，乃复为此别。田园到荒芜，岁事有曲折。不见南山松，高卧拥霜雪。鬓髯凛可畏，此岂念容悦。愿公考其然，一向鼻头说。"}