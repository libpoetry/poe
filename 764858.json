{"id":"764858","title":"摸鱼儿 秀水汪碧巢先生遗照其裔孙铁宋大令世梅得之西江画肆属为补题依图中原题韵","dynasty":"清","author":"薛时雨","text":"问鸳湖、万株杨柳，飘零几历寒暑。沧桑劫后云烟幻，零落扇纨衫纻。谁付与。是往日、升平选胜高歌处。双双董许。看指落天花，书翻秘笈，含睇各无语。灵呵护。楚失依然归楚。神光想像毫楮。南邦黎献留题遍，谁更抗声钟吕。吟复住。怅画里、蕉栏竹径难寻取。烽连古戍。问甚日烟波，重携琴鹤，续访棹歌侣。"}