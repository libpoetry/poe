{"id":"1182883","title":"游长安诸寺联句 常乐坊赵景公寺 吴画联句","dynasty":"唐","author":"段成式","text":"惨澹十堵内，吴生纵狂迹。风云将逼人，神鬼如脱壁。其中龙最怪，张甲方汗栗。黑云夜窸窣，焉知不霹雳。此际忽仙子，猎猎衣舄奕。妙瞬乍疑生，参差夺人魄。往往乘猛虎，冲梁耸奇石。苍峭束高泉，角膝惊欹侧。冥狱不可视，毛戴腋流液。苟能水成河，刹那沈火宅。"}