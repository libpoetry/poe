{"id":"812784","title":"镜中人 梦难成","dynasty":"清","author":"吴绮","text":"梦难成，声转急。一夜灯花红湿。添得春潮几尺，尽是啼痕滴。处处江山还作客，冷落西泠油壁。一片痴情消不得，谁使秋娘识。绿杨花，乌桕树。日日门前来去。别后浮踪无据，梦绕西陵渡。是处乱山啼杜宇，黄檗难言心已苦。疑煞楚云和楚雨，悔被诗情误。凤衔花，鸾舞月。谁使乌菱莹彻。才到晓霞时节，里面藏娇怯。颊晕霜花眉两叶。恰与个侬无别。侬只让他他让妾，他却无言说。"}