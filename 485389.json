{"id":"485389","title":"黑河秋雨引赋赵王孙家琵琶盖其名也","dynasty":"明","author":"高启","text":"胡天夜裂天垂泣，云压鹰低翻翅湿。髯王醉影抱寒惊，毡殿嘈嘈箭鸣急。红冰泪落衰灯下，倒卷河流入弦泻。瘦驼卧碛歇铃车，扑朔阴沙鬼行野。汉魂私语鬓风凄，都护营荒咽冻鼙。兰山木叶连愁起，散入塞门三万里。梦断金蟾隔烟小，青冢埋声秋不晓。"}