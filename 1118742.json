{"id":"1118742","title":"书意三首","dynasty":"宋","author":"陆游","text":"饮酒以散愁，服药以去病。区区赖外物，岂足语性命。清晨坐堂上，万事一袖手。愁病初无根，孰谓药与酒。掀髯笑嵇阮，举袂谢和缓。气住则神住，时至骨自换。解牛悟养生，牧羊知治民。通一万事毕，我每思古人。小园财三亩，手自艺嘉木。先当培其根，又戒无欲速。老松卧涧底，千岁陵冰霜。我岂樗栎哉，但取无伐伤。唐尧授人时，妙用均造化。我读七月诗，周室亦其亚。彼用治四海，我敛之一身。至理之所在，太山等微尘。鍊气以成真，岂复有它术。譬如尊六经，百氏当尽黜。"}