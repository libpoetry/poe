{"id":"817318","title":"秋怀杂感","dynasty":"清","author":"戴亨","text":"一身随化转，万感逼秋来。老骨风霜练，残年日月摧。寒生边地苦，愁结暮笳哀。岂有超尘识，雄心却早灰。精华疲出处，岁月缚饔飧。售世才无用，传经道不尊。云心盟海鹤，风翮变神鲲。近得吴山逸，相期隐鹿门。碌碌成何事，纷纷困浊泥。人情同画虎，吾道类醯鸡。不识青云路，终当皓首迷。烟霞泉石外，信有好楼栖。婆心堪自信，苦口事全殊。已历人情久，方知吾道孤。发蒙无厚力，立雪有前儒。抱瑟归蓬户，齐门耻滥竽。力学何终极，耄年志不昏。寸心争日月，斗室贮乾坤。春雨浓花径，秋霜老树村。寄情荣悴外，得意向谁论。久稔人情幻，频增景物愁。霜蛩寒叫月，风萚夜鸣秋。海岳思平庆，云山忆点求。和光宜用晦，终觉此心不。西峰萦叆叇，翘首望连延。红叶空山雨，青槐古寺烟。林泉谁作主，登眺我无缘。咫尺违佳赏，遐心一倍悬。乾坤操大运，今古递相推。庸碌欢娱日，英贤恐惧时。披书堪自鉴，处世畏人知。囊括期无咎，将随木石居。闻说畿东路，阳侯肆虐豪。三齐成巨浸，万姓委洪涛。调燮资华衮，流离恻缊袍。銮舆将远幸，恩泽慰呼号。岂乐羁尘世，中怀愿莫酬。两棺贫未举，八口计难周。慈孝非能尽，神仙不可求。敢言乘六气，无待与天游。诗书千载业，辛苦百年身。嗜古甘违俗，为儒不厌贫。青箱承世泽，白首付何人。展卷然疑作，空闻有德邻。百岁难辞累，悽然念此生。飘零亲属计，孤寡远乡情。黄卷终何用，丹沙未易成。雪霜盈鬓发，皎皎镜中明。举世谁知己，深秋倍郁陶。风霜摧劲节，兰蕙悴盲飙。大业愁担荷，名山正寂寥。抗怀期尚友，乐道有箪瓢。才过黄花节，萧条满目伤。山川囚苦月，天地梏严霜。皋比愁空坐，文章气不扬。扶筇时出户，风色望苍苍。蘋藻襄公事，知谁是女宗。妍媸无定态，进退欲何从。弃妇多贞操，新妆但丽容。不忘葑菲咏，旨蓄御严冬。才华矜敏捷，裘马斗缤纷。陇水原无定，初流势已分。苦心乖世好，老貌杂人群。自顾形骸秽，身藏岂用文。眠食安常性，粗疏亦任人。事多增旅况，病易入衰辰。老骥犹存骨，神鹰耻受驯。羁绦何自束，将欲遂天真。生涯虽淡薄，启处觉徜徉。别有荣华境，非关富贵场。朱弦流逸韵，湘茝发寒芳。相赏尘嚣外，知稀亦不妨。穷途安此日，宦海忆当年。容膝论何地，抽簪遂所天。藜床穿可坐，锻灶煖堪眠。在昔庾开府，深知二子贤。"}