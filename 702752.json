{"id":"702752","title":"次韵仲基春来杂思十首","dynasty":"明","author":"董纪","text":"月在摄提格，天回甲子春。麻姑多寿算，几见海扬尘。溪艇瓜皮小，沙堤镜面光。梨花能雪白，柳色赛鹅黄。鹅眼穿榆荚，儿拳怒蕨芽。不知王谢燕，此日在谁家。南风又北风，今日非昨日。草暗习家池，苔乾谢公屐。好花容易褪，恶草自然生。我亦徙憎爱，无情对有情。杨柳低金缕，鸬鹚滟玉蛆。纵无山简马，也伴倒骑驴。去日云燕赵，书来又豫梁。东邻抱儿妇，犹恨嫁行商。酒劝杯杯覆，棋看局局新。黄金空传世，白发肯饶人。雨连三月久，春剩一分多。暮醉兼朝醉，长歌复短歌。水面落花红，天涯芳草绿。王孙归不归，此恨何时足。"}