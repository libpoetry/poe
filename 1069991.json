{"id":"1069991","title":"过方子通惟深","dynasty":"宋","author":"程俱","text":"白日苦易晚，我怀多隐忧。忧思剧春浸，浩漫不可收。出门欲有适，举步且复休。尘中等胶扰，念此将焉投。驾言城东北，阎闾即岩丘。是中有幽人，厉志凌霜秋。寸田荆棘尽，不假斤斧脩。门无杂车马，一饭乃见留。虚堂芝朮香，下有百尺虬。苍阴匝平地，老干森下樛。堂中罗酒浆，耿耿灯烛幽。四天黮无光，万籁肃以揫。炯然坐相向，更仆语益遒。我身动乖迕，梦寐乔松游。常恐在泥滓，永为天所囚。会当从之子，濯足万里流。"}