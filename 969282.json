{"id":"969282","title":"断肠曲","dynasty":"宋","author":"赵汝燧","text":"凭栏日日望归驺，书来又报潇湘游。卷书默坐泪自雨，弹向花上花替愁。想郎快意扬州鹤，风光何地非行乐。妾肠寸断郎岂知，独步苔阶空听鹊。风滤碧纱夜窗深，弄针灯下无心情。蜀罗一段茸五色，看定鸳鸯绣不成。妾貌留春春要去，妆镜孤鸾无力舞。辘轳咿哑残梦惊，晓嘶似是郎马声。卷帘无人帘再下，遣童水东占打瓦。"}