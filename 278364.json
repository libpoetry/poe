{"id":"278364","title":"西江月慢·怅春词","dynasty":"现代","author":"沈轶刘","text":"春风浪宕闲皱起，绿波奇崛。垂柳散千条，冲烟双桨，镜天平熨。鬨媚阳、小草遮山，长堤过马。荡尘来歘。倩大痴写入江南，难写旧花月。记海国穷年曾去越。泛剑泽、溪光可割。一掌孤城龙夜啸，正沸青盘郁。又乱余、释辔东归，乡关催梦，数声啼鴂。甚独醉、狂燕猾莺偏斗谲。"}