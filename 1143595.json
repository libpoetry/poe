{"id":"1143595","title":"和仲祥大风韵","dynasty":"宋末元初","author":"仇远","text":"正忧蕴蕴与隆隆，怪得连朝起大风。酷日从今宜敛暑，大王自古解称雄。中庭老树吹将折，破屋重茅卷已空。可是南溟茝欲化，爰居先避鲁门东。非雨非雷势可乘，柔枝弱叶力难胜。疾于健将追奔马，豪似吟仙赋大鹏。柱砥潜移黄蚁穴，山屏尽启白云縢。直须少霁飞廉怒，水落圩田谷再登。"}