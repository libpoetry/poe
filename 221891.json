{"id":"221891","title":"杜如篪屡督烹茶仍作诗次其韵","dynasty":"宋代","author":"冯时行","text":"老寄余生山水窟，寂无朝烟屈硉矹。客从何方问栖隐，无人应门杖藜出。言间遗我翠玉饼，把玩芳香袭呼吸。便欲洗琖试水品，肠胃空枯恐称屈。缄藏小箧挂东牖，惕若虬龙随手入。云涛雪浪有变化，扃鐍苞宜何郁郁。痛尝七碗岂不愿，待营一饱终无及。穷人谈富如画饼，浪说烹炮诧如识。真求大嚼荐茗饮，可笑诗人太疾绝。岂惟枵腹误指染，更并丽句成乾没。亦知且具衲子供，浇淋蔬笋供一啜。恐君肺腑出宫商，造物反怪太喧聒。又恐展转夜不寐，深思危虑比孤孽。何如待我食万钱，东阁大开玉醅泼。翠娥捧香沃烦腻，醉起一笑天地间。男儿盖棺事始定，所不践言有如日。"}