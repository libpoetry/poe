{"id":"1110377","title":"宿太湖口二首","dynasty":"宋","author":"孙觌","text":"谁令醉尉怒，端是丞相嗔。交疏白眼见，愁绝翠眉颦。迟暮仍三黜，惊窥有四邻。还将万里眼，笑索岭梅春。白首对泷吏，骍汗愧逐臣。溪山不改色，风雨解留人。坎壈知天意，漂浮任此身。纷纷小儿女，何必泪沾巾。溺灰不辞辱，箕踞未易诃。仅免遭田甲，谁能让尉佗。舆粮饯吾鬼，分灯遣诸魔。酒中有真觉，一梦到无何。"}