{"id":"1206586","title":"鸣鹤遗音　苏武慢  其十一 并序","dynasty":"元","author":"凌云翰","text":"仙客难逢，白云谁扫，知是采芝何处。皓鹤归来，金鸡啼罢，梦断阆风玄圃。松下高歌，橘中残著，饥后自餐龙脯。待偷桃，曼倩重来，为问木公金母。君不见、洞里桃花，花间啼鸟，又是一番春暮。弱水三千，巫山十二，指点虚无归路。君抱琴来，我邀君饮，我醉欲眠君去。向人间、游遍朱门，静看只如蓬户。"}