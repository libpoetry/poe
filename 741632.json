{"id":"741632","title":"南平道中","dynasty":"清","author":"褚廷璋","text":"南平山色佳，峰峦互陵跨。置身万绿中，衣袂与之化。晓凉风疏疏，候已殊藻夏。枫林数叶丹，感此秋气乍。逶迤上白沙，旭影林际射。坡陀八九重，高下势衔卸。进步恃前猛，稍懈力不暇。山腰簇人居，结构仿台榭。飞檐翼奔泉，百尺向空泻。潺湲赴沧峡，茶洋递迎迓。殷雷转空壑，万古阅晨夜。不厌尘根喧，濯缨就岩罅。他年傥重过，诛茅数弓借。枕漱高人踪，泉石本无价。"}