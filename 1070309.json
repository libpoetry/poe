{"id":"1070309","title":"泛舟鉴湖同赵来叔子泰赵叔问联句","dynasty":"宋","author":"程俱","text":"春风卷三江，雨雹暗秦望。今晨风日佳，远目聊一放。人情暂愉悦，天宇亦清旷。逝将一叶舟，远破万里浪。澄波拨寒醅，叠巘展新障。飘摇过馀芳，容与瞩孤漾。停云冒山巅，新绿浮天上。枯杨吐轻黄，倚岸抹晴涨。远水没轻鸥，羁禽变圆吭。鉴湖清可啜，蕺菜柔堪饷。时当祓禊友，路指兰亭向。岂无谪仙杯，聊举剡溪榜。吟笺洒馀研，茶灶发新炀。徜徉写幽忧，萧爽绝纤坱。年华自繁秾，世故足悽怆。吊古意虽遐，感时心自亮。雄涛折东南，旧牒分霸王。梅梁寄遗灵，禹迹疑可访。星分九土毛，带挽百川洚。胼胝识神奸，玉帛来崛强。规模至今存，形势亦云壮。胆尝信焦思，金范徒审象。当年浣纱人，绛缕起穷巷。姑胥失层台，榛棘绕青嶂。彼姝者谁子，婉娈固难忘。抚事即元龟，终古可惩创。永怀文靖公，造厦得良匠。平生沧海志，顾岂矜岫幌。笑谈遣诸儿，百万皆胆丧。晚节终自完，流言一何妄。安知彼天游，中有无尽藏。触目发长谣，怀人独惆怅。入木想八分，登山知几两。风流四明客，投老志蓬阆。玄熊殊梦间，鸲鹆比狂尚。慇勤览陈迹，忼慷有馀怏。云雷正经纶，兵甲相磨荡。虎貔驱七萃，鹅鹳张两广。帅维丞相度，饷倚晋公滉。足食伫流钱，宣恩同挟纩。顾惭已么么，安处官冗长。短拙竟何禆，恩私诚谬降。犹能乐闲适，深恐遭谴让。故应方虎间，不乏廉蔺将。秘计走阏氏，奇功收跳荡。无烦秦庭哭，坐使楚军张。何当濯龙津，归拥云台仗。官仪见炎灵，王气盖芒砀。专车戮防风，掩骼收鲁项。禄山终自焚，仆固胡能诳。雍容两宫还，娱乐天下养。弁会肃凫越，花深度鸡唱。马牛纵山林，弓矢戢櫜韔。钱镈待丰盈，壶箪更劳迋。周室已再安，汉业欣重创。返予绵上耕，酌我兵厨酿。昂昂妙高叟，辞藻舍人样。方为东山起，朝论深倚仗。金昆固神秀，独立起辈行。深严职右府，折中归至当。伊予最畸孤，艰阨随所傍。几惊虎尾履，分委鱼腹葬。偶然还一处，已幸神所相。矧复陪清游，快饮吸长江。深惭抗尘容，岂敢窥雅量。文衡久已持，宗盟从此亢。騄骥正腾骧，驽骀徒颉颃。雄笔扫千军，荣光高万丈。清朝尊陛廉，群枉窒户向。伟节素推高，嘉言行更谠。定应谢逋客，终冀宽俗状。常贫固吾道，共约税归鞅。中兴百六掾，麟趾岂神况。便便饱经史，婉画正所仰。勤劬照藜青，豪俊嗤帐绛。如何艰危中，肮脏容跌宕。轩裳欲吹齑，文字堪覆酱。数奇岂无双，妄发坐少憃。逍遥漆园庄，澹泊竹林向。重来缚尘缨，夜鹤空蕙帐。会蒙子云嘲，未免王戎逿。翻思京国游，几作榆枋抢。无聊每过君，摅豁资直谅。朝野时欢娱，金石日击撞。月迁惟佞幸，朝奏坐诬谤。寝薪积忧思，把酒亦怆悢。斯须失和平，占候奏天棓。狂澜翻四冥，覆蒉安得抗。颠冥今几年，失喜问无恙。岂期愕鲸波，复此言轻飏。谈追正始音，句属郢中唱。融金无留矿，探珠惊老蚌。更须月团团，迨此春盎盎。还携玉色醪，共理黄篾舫。清文韵韶濩，雅好罗觚鬯。振衣蹑崇山，一濯惠风畅。"}