{"id":"1207874","title":"赠郑元泽别","dynasty":"元","author":"范梈","text":"燕城闭门百花节，郑郎骑驴索我别。示我高人王右丞，辋川之图澹明灭。一从辞山去吴越，寤寐乡关五情热。偶逢此卷即欣然，人间何处无奇绝？虞生教授司成馆，文字精神万人杰。品题一百二十言，一言不作溪山说。卿云亦有溪山趣，事与虞言当合辙。赠朋与亲各有义，颇愧红尘驱蹇拙。更欲相留度小春，夜深缟杏都成雪。平旦何以答画图？为解临江双佩玦。"}