{"id":"1070742","title":"短歌赠柯山祝道人","dynasty":"宋","author":"李光","text":"年来忧患老病缠，独寝一室方萧然。道人顾我笑且怜，赠以一粒金华丹。彤霞入腹气熻赫，紫焰照日光斑斓。寸田温温起真火，尾闾历历朝泥丸。道人年少游贤关，曳裾躧履公卿间。宣和天子崇神仙，近臣荐引登金銮。造膝一语开天颜，羽衣缥缈黄其冠。吴筠虽尝入禁掖，稚川终隐罗浮山。荆棘扫尽梨枣熟，汞铅九转龙虎蟠。一裘百衲聊卒岁，斗酒满引冰雪寒。朅来镡津施丹剂，应病与药俱轻安。度人济世功行圆，超脱滓秽犹蜕蝉。"}