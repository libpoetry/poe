{"id":"1063919","title":"瞻张丞相画像赠宫使龙图","dynasty":"宋","author":"释德洪","text":"天下张荆州，乳儿识名誉。医国陆宣公，护法崔元度。平生风雷舌，咳唾作霖雨。隔阔馀十年，一旦成万古。羊昙欲作恸，生存华屋处。支遁亦伤心，路偶经姚坞。赖有克家子，春色连眉宇。君看谈笑时，亦是干国具。会看如乃翁，独立无喜惧。文章有种性，家法致工主。此诗公应闻，想见笑掌拊。"}