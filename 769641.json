{"id":"769641","title":"贺新郎·赠白斋四十","dynasty":"清","author":"陆震","text":"綵笔清于绮。恰平生、奴狂自许，羞称名士。忆昔论文当弱冠，也把壁人曾拟。讵憔悴、而今若此。四十浮生驹隙过，叹余年、亦去君无几。男儿志，成何事。惟拚纵饮清狂耳。最先生、年来混迹，倡楼僧寺。知己相期须努力，那便如斯而已。况君更、才雄无二。转眼秣陵秋正好，看抟霄、健翮凌风起。惊一夕，腾千里。"}