{"id":"1198709","title":"白伫舞歌诗三首 其二","dynasty":"魏晋","author":" 无名氏","text":"双袂齐举鸾凤翔，罗裙飘遥昭仪光。趋步生姿进流芳，鸣弦清歌及三阳。人生世间如电过，乐时每少苦日多。幸及良辰耀春华，齐倡献舞赵女歌。羲和驰景逝不停，春露未晞严霜零。百草凋索花落英，蟋蟀吟牖寒蝉鸣。百年之命忽若倾，早知迅速秉烛行。东造扶桑游紫庭，西至昆仑戏曾城。"}