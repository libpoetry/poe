{"id":"1062802","title":"送同年王粹公受代还朝","dynasty":"宋","author":"赵鼎臣","text":"昔年讲学城南馆，君馀二十我方冠。读书兀兀敝精神，刺口纷纷谈治乱。集英赐第偶追随，慈孝题名容齿间。欲将步武踵夔龙，肯以功名论管晏。一时意气若风狂，二纪光阴如梦幻。青眼全稀苦贱贫，白头太早伤忧患。塞上逢迎心骨惊，尊前太息容颜换。哀哉田叔墓已拱，老矣朱公人所慢。分甘位下莫相怜，赢得身强聊自谏。君去方趋魏阙朝，我归乍解军书绊。河南河北地比邻，春后秋前花烂熳。兴来命驾岂吾难，会访蓝桥容一盼。"}