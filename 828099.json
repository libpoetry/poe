{"id":"828099","title":"散叟复园先后来湖上同作富春之游过沪与石钦下榻海日楼旬日别后皆有诗至作感怀六首寄答 其二","dynasty":"清末近现代初","author":"陈曾寿","text":"世事虽谬悠，花理固常定。飘风极控搏，独立渠有命。淡回遗世妍，静益寒妆靓。蕉身对散花，维摩了无病。山居接萧寺，深夜发钟磬。真寂动者存，人天感至听。出入一世间，矫放孰为正。"}