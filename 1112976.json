{"id":"1112976","title":"汤德广挽词三首","dynasty":"宋","author":"张纲","text":"四海知名士，三朝老从臣。勤王安反侧，分阃试经纶。天阔鸳行断，山空马鬣新。丰碑满忠义，千古诏簪绅。忠愤忧时切，风云得路先。官箴循吏传，家法棣华篇。灭虏兵方急，优贤席屡前。如何天不憖，高冢卧苍烟。束发师前辈，忘年得此翁。鸡豚同里社，诗礼共家风。别去十年久，书无三月空。归来人不见，铭旐舞斜红。"}