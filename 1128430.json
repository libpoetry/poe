{"id":"1128430","title":"春日移舟章园","dynasty":"宋","author":"葛立方","text":"冰壶彻骨无纤尘，新来结屋苕溪滨。倾银注瓦叟泥饮，披锦裂绣天行春。沙平印篆鸟浴羽，浪暖破绡鱼跃鳞。一丘一壑志愿毕，肯待人招祁孔宾。腰悬六印不用求，胜处引人著沧洲。波平草软鸥鸟下，花明柳暗池亭幽。两园牛鸣一舟了，三春驷隙千觞酬。肯将仆射易此乐，瀚海飞狐云正愁。"}