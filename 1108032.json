{"id":"1108032","title":"四老堂诗","dynasty":"宋","author":"仲并","text":"好上清班冠紫宸，抽身便作最閒身。疏梅茂竹几多目，曲槛方池随处春。两两脊令听自好，重重华萼见长新。灵椿一树婆娑甚，稳覆家庭四老人。便胜从来三戟门，良金如友玉如昆。天边鸿雁空千里，堂上埙篪共一樽。自昔披榛扶社稷，几人衣锦向丘园。商山曾为留侯起，来作侯家异世孙。"}