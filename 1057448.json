{"id":"1057448","title":"次韵和贾仲武同诸公游狼山","dynasty":"宋","author":"刘弇","text":"寒林羡朝暾，裸壤渴膏霂。昔闻三神山，喷薄擅疑独。忽从六鳌顶，角起连天麓。我欲追幽寻，筇龙跨飞竹。呼吸沆瀣滋，六合归蹂䠞。苦恨弱羽短，弥年胸愤蓄。朅来兹山游，快甚焦得沃。幽岐纚脩带，僵木披刳腹。桐萼瑩圭姿，槐青收兔目。兰风递孤爽，天半落芬馥。扪萝蹑飞蹬，轻屣捷驰陆。穷探初未已，肯惮冈岑复。直欲驻颓阳，揽驾还若木。主人山南公，白面鬓双绿。载酒邀我行，璀璨挥觥玉。雄誇倚马白，高谢言诗卜。狄侯士林秀，智敏纷灸毂。江夏拔俗标，天骥脱羁束。合匝四座宾，匠手谁甘缩。嗟予早不偶，投足祗取黩。卑飞得海角，若畏官谤速。樊笼一洒濯，便觉荣愿足。滥当新诗酬，奏雅惭终曲。行将秣予马，更约相追逐。"}