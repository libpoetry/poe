{"id":"852416","title":"和提刑度支王店鸡诗","dynasty":"宋","author":"文同","text":"王店有邮吏，养鸡殊可笑。昂然处高襟，不肯以时嘂。官有宿此者，西征待初晓。鸡竟不一鸣，问吏吏已告。云此最荒绝，左右悉蓬蓼。狐狸占为宅，恣横不可道。前此三四鸡，一一遭其暴。寻声即知处，尽获爪牙吊。自后始得此，其若有人教。东方或未明，群丑尚腾趠。此鸡但钳结，直伺太阳耀。虽然谓失旦，似得保身要。官曰此何用，不然则宜粜。不见不鸣雁，先死盖自召。天下已明白，岂假更喧闹。徒尔费稻粱，曾莫知所报。吏云官言是，且愿勿嘲诮。知是本在人，此物何足校。"}