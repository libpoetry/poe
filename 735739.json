{"id":"735739","title":"斋中读书 其五","dynasty":"清","author":"朱彝尊","text":"孔门善说《诗》，子云商起予。流传大小毛，授受大小《序》。纵有齐鲁韩，见之色斯阻。夹漈一后生，攻以烈火炬。先儒误听信，凿枘生龃鼯。微言忽中绝，大义不复举。闻人左丘明，著书秦相吕。其言虽近诬，其事颇足取。国侨赋《褰裳》，晋为退师旅。《木瓜》美齐桓，情岂系男女。诗教厚人伦，诲淫何独许。可怪上蔡师，为力亦太钜。芟弃郑卫篇，窜改《雅》《颂》所。谁为辨异同，复遵笺传语。"}