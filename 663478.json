{"id":"663478","title":"题工部李侍郎给饷还朝卷","dynasty":"明","author":"边贡","text":"旄头焰射榆塞红，穹庐夜徙狼山东。边头十堡九堡空，虎衔髑髅狐啸风。箭书入奏龙改色，天兵啴啴下西北。旌纛卷空空宇黑，冬官老臣奉丹敕。百万刍粮纷崱屴，插羽鸣金捣河碛。朔方血云蛇火赤，勃勒残兵走无迹。归来谒帝甘泉宫，手执筹边书一通。当廷不数搴旗功，呜呼老臣开济忠。晓日沙堤散朝宴，黄金厩马辉相炫。道傍观者谁不羡，韩公范老今重见。"}