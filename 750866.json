{"id":"750866","title":"同王以湘沧浪亭怀古","dynasty":"清","author":"谭廷献","text":"游丝罥花天阴阴，隔花啼鸟青林深。古人不见古亭圮，惟闻流水如鸣琴。清流不洗世人耳，满城弦管多繁音。昼漏迟迟歌未歇，豪竹哀丝为谁发。此时蔓草遍池台，当日金钱买风月。胜地由来有盛衰，何况人生易华发。天涯吊古复伤离，人物风流各有时。云树江南留不得，争知来者复为谁。"}