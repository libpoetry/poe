{"id":"214626","title":"念奴娇·一番雨过一番凉","dynasty":"宋代","author":"袁去华","text":"一番雨过一番凉，秋入苍崖青壁。昼日多阴，还又是、重九飘零江国。瘦水鳞鳞，长烟袅袅，枫叶千林赤。南山入望，为谁依旧佳色。随分绿酒黄花，联镳飞盖，总龙山豪客。人世高歌狂笑外，扰扰於身何得。短发萧萧，风吹乌帽，醉里从敧侧。明年虽健，未知何处相忆。"}