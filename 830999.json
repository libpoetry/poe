{"id":"830999","title":"沁园春 其一 诗孙舍人初度日集三雅亭，赋赠","dynasty":"清末民国初","author":"程颂万","text":"四十无憀，且自由君，卧酒吞花。怕词源倒喷，天容如墨，曲肠横决，海更无涯。而我粗疏，共君豪侠，日醉江楼卖酒家。颓云接，指神州一发，那是京华。当筵黯听琵琶。叹世上浮名薄似纱。算饮酒赋诗，年年累汝，读书好色，事事堪嗟。雪白鸥天，闹红鸳舸，捧碧筒杯两髻丫。为君寿，要百年添闰，不放尊斜。"}