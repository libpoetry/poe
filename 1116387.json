{"id":"1116387","title":"途次口占三首","dynasty":"宋","author":"苏泂","text":"草檄头风愈，吟诗疟鬼藏。三年如昨日，多难更殊乡。涧底秋花小，枝头病叶黄。饥餐并困卧，平地有仙方。鼓棹泛瀰茫，驱车道莽苍。功名中底用，奔走为谁忙。白浪高扬子，青山入建康。从来怀古意，秋至转悲凉。枣子万星攒，良苗绿一端。扑篮多秀色，吹帽受风寒。扰扰水和尚，泠泠山药官。近诗差进步，安得老梅看。"}