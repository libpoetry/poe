{"id":"766532","title":"忆旧游 上巳日霁，青叔招同屠修伯、郁馥塘集小竹林园修禊。","dynasty":"清","author":"黄燮清","text":"认霏桃巷曲，拂柳池塘，翠舫轻移。仄径蘼芜绿，正莺声迟客，燕语催诗。水云自结闲契，清梦不时宜。愿借枕游仙，扫花供职，刻竹留题。回思。旧游处，记九陌尘香，一骑烟飞。芳事金台盛，恁年年赋别，红雨沾衣。美人太息迟暮，愁过牡丹期。且倚醉徵歌，东风院落听画眉。"}