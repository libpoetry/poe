{"id":"637231","title":"薄被吟","dynasty":"明","author":"祁顺","text":"霜风猎猎吹冻雨，山色凄迷路脩阻。皇华使君重按部，属吏奔趍畴敢侮。土俗民风本贫窭，行台供张甚莽卤。绳床练帐竹撑拄，布被生棱寒莫禦。太守闻知不遑处，急呼里正加捶楚。里正低头呼且语，此邦朴陋传自古。今秋又集征苗旅，尽弃农功事刀弩。仓无积粟衣无楮，村寨萧然但环堵，那得奢华奉官府。听罢斯言吾大沮，嗟嗟夷民阙摩抚。五十衰慵惭守土，太仓窃食将何补。使君宽洪请莫怒，禹稷忧民更艰苦。"}