{"id":"703142","title":"薄暮赵户部良弼官署西园同郑山人中伯醉赋四首","dynasty":"明","author":"谢榛","text":"薄暮偶乘兴，开樽非预期。野夫偏坐久，庭雀故飞迟。地拔群松劲，天成片石奇。种蔬甘此味，还使后人知。要识为农苦，官园半亩禾。有才知计远，无事阅书多。童子琴樽待，山人杖屡过。长吟见幽意，独鸟下庭柯。园中有亭沼，宦邸得幽栖。曲折由人胜，深沉使客迷。竹枝风外袅，莲叶雨中低。我欲尽奇绝，明朝还杖藜。骚雅成幽赏，相依古树丛。未论金谷胜，真与漆园同。宦迹风云转，王程关塞通。随君秋夜梦，乘月过辽东。"}