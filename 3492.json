{"id":"3492","title":"夏日寻蓝田唐丞登高宴集","dynasty":"唐代","author":"储光羲","text":"东望春明门，驾言聊出游。南行小径尽，绿竹临清流。君出罢六安，居此澹忘忧。园林与城市，闾里随人幽。披颜辟衡闱，置酒登崇丘。山河临咫尺，宇宙穷寸眸。是时春载阳，佳气满皇州。宫殿碧云里，鸳鸯初命俦。良辰方在兹，志士安得休。成名苟有地，何必东陵侯。"}