{"id":"908461","title":"浴罢","dynasty":"宋","author":"李流谦","text":"性懒如嵇康，不沐已三岁。虮虱擅封域，污垢为之地。譬之大诸侯，父死辄子继。纳污固云久，用钺岂得已。朝来汤沐具，缟素雪危涕。决河卷尘泥，崩风刮氛翳。弛担坐茂树，未足当快意。晚日沥馀润，寸栉导积气。蓬根入风露，浮爽到肝肺。却忧见斑毛，引镜不敢对。弹冠一趺坐，茹连岂吾事。置之勿复道，我醉欲眠尔。"}