{"id":"856318","title":"和吕叔恭题和州香林汤","dynasty":"宋","author":"王之道","text":"新诗等絺绣，文采照座右。尤怜继绝唱，峥嵘竞高秀。词源眉山长，句法杜陵旧。相从今老矣，岂独歌邂逅。香林在何许，溢沸发岩窦。其流渐清温，脉助草木茂。岁旱添苗槁，一溉十倍收。追游记畴昔，我仆苦痛疚。别来隔兵火，荆榛挂猿狖。温温自然汤，蠲痾古非谬。我闻泉所发，江海远相透。其温本硫黄，气味自同臭。大哉无碍浴，天地不轻授。严霜与烈日，冬夏特异候。人生困凌薄，往往少中寿。飘飘澡雪力，狴犴忽蒙宥。春寒不喜出，块坐拨残槱。晦阴又连朔，夜雨屡通昼。谁能慰穷愁，邵州有贤守。开箧出大轴，令我和其后。此意重虚辱，勉彊忘固陋。吕侯卿相家，博学靡不究。会当似前人，嘉猷日告后。君看华清宫，诲淫似招寇。当年从千官，车马所奔辏。渔阳一炬火，曾不半钱售。争如寄僧房，泠泠滟苔甃。常遂尘土濯，永免脂粉漱。"}