{"id":"747049","title":"三月十五夜泊彭蠡同于丕登大鸡山","dynasty":"清","author":"陆耀遹","text":"番湖一碧澄不流，旧山明月随行舟。清光四垂天宇净，水气凛凛寒于秋。乍入盘涡棹声扴，近岭回波尽圆折。布帆落处水禽啼，十里平沙踏晴雪。孙郎济胜天下稀，猿臂引我登危矶。天风吹入倏飘举，衫影欲逐岩云飞。山中露寒夜萧爽，缘山有径披榛上。崖回岛侧穷攀跻，天半惟闻屐声响。兴尽重寻下渚船，登山临水总堪怜。月明欲去无乡梦，斜倚孤篷枕肘眠。"}