{"id":"73098","title":"水龙吟·为阎静轩寿","dynasty":"元代","author":"张野","text":"仙翁家住蓬壶，骑麟来自祥云表。琼琚玉佩，月裳霞袂，炯然相照。道出羲黄，才过迁固，文如盘诰。向紫霄高处，遨翔容与，知此贵，世间少。万里江湖浩渺。驾风霆有时曾到。斯文谁主，大谟谁决，君归能早。铃索声中，金莲影里，鬓华未老。看九重早晚，天恩飞下，历中书考。"}