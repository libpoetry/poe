{"id":"1104867","title":"和洁堂见寿十章","dynasty":"宋","author":"马廷鸾","text":"老色上尺宅，灵气亏三田。怀我长房翁，授汝鸡犬仙。早知无廊庙，胡不素丘园。挥手谢世氛，保此中夜存。我生嘉定间，宝运稽炎隆。当时贡珍祥，今日泣麟穷。风雨倾燕巢，波涛涨鲸海。茅檐得此生，其谁为尔宰。大冬严寒至，病骨裹粗纩。羸然祝鸡翁，不识山中相。琅琅金薤篇，慰此暮年癯。诵我徵咎赋，誇君摘句图。丧乱属何辜，吁吁者谁子。生来乏远猷，死去忧良史。道义挹亲仁，诗书仰邻富。翠蓬羞排门，骊珠惊满袖。山哀兮浦思，月诸兮日居。伊谁百岁期，迟汝十年书。祝公千龄寿，小我五月生。如何山林槁，得并江汉英。"}