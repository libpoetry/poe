{"id":"1136075","title":"初三日甲子雨次日雪上元方立春","dynasty":"宋末元初","author":"方回","text":"我比绛老今何如，甲子三百六十馀。雨多晴少几水旱，往往咎證符占书。新正三日甲子雨，残腊未春何所主。通理三白妄自宽，明旦寒檐雪寸许。耳顺已过从心前，平生目击真可怜。兵戈屠斫骨骸拄，疾疫葬埋墟墓连。偶容脱遗鬼录内，贫无人知窘无对。至此岂可逢歉岁，夜枕梦惊心欲碎。虽然慎勿尤天公，迩年米价元不穹。汝自不肯学贪吏，攒眉耸肩甘诗穷。"}