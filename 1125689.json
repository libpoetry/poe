{"id":"1125689","title":"次韵袁德夫春日书事二首","dynasty":"宋","author":"郭印","text":"公馀萧散步晴晖，正是韶光懒困时。官事暂能逃倥偬，物情深觉变神奇。风传小树香浮砌，水接平湖绿满池。春草怪来成好梦，西堂句法少人知。满眼烟光困不胜，群红委地绿堆林。空庭鸟下簿书退，小院燕归帘幕深。千里故人萦午梦，一樽新酒隔春岑。多情柳外莺声啭，似向东风写客心。"}