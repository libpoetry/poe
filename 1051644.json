{"id":"1051644","title":"暴雨","dynasty":"宋","author":"彭汝砺","text":"云如惊澜如泼墨，万窍怒号四山黑。电母摇睛嚇风伯，疾雷怒张坤轴侧。雨如河倾如雨石，上山下山泉动脉。石漂木拔崖裂坼，高原立脚成大泽。古寺颠前后冈逼，瓦腐椽折破无壁。泥佛露头水浸臆，苔钱藤蔓生金碧。背堂众流如箭激，挟气急欲投閒隙。衣掣脚芒看沟淢，有恻烝徒老荆棘。荷戈与殳甲不释，中夕愁居昼艰食。我今乃敢求安席，闾阎人家水没极。壮夫浮泅老者溺，高占鸟巢据猿杙。可怜欲走无羽翮，我起熟视惟叹息。断檗栖苴在檐额，鸡飞犬跳上屋脊。蛟鼋睥睨迷所宅，乾坤欲晴但顷刻。广庭泥深犹数尺，大浪如银沸阡陌。万马相踶毂相击，穷民欲炊无釜鬲。蚯蚓在堂鱼在阈，儿童捕鱼不知戚。溪南不能过溪北，跬步如越与胡隔。溺者漫不见踪迹，东村西村哭声塞。手援不能泪沾臆，掩胔虽欲终何益。天理吁嗟杳难测，茕独无辜不爱惜。葬填溪鱼瘗砂砾，乃能屈折容盗贼。凿险开深听藏匿，不以血膋膏锋镝。皇天无情祸福直，昔也昭昭今也惑。我歌且谣写悲恻，竹林一夜生秋色。"}