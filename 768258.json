{"id":"768258","title":"瑶华 玉绣毬","dynasty":"清","author":"龚翔麟","text":"碎攒琼屑，乍见青圆，比蕃釐应别。风风雨雨，春渐老、化作后庭香雪。花时真殿，类岁晚、寒梅孤洁。笑三郎醉眼摩挲。认是满身明月。纤纤素手频攀，费几度沉吟，难扑蝴蝶。团酥越样，算移自、仙子蕊珠宫阙。寻芳尚好，最慵听、声声啼鴂。早尊前、一瓣飞来，点了玉儿红颊。"}