{"id":"1237190","title":"梅魂二首","dynasty":"元","author":"曹文晦","text":"或傍茅檐或水隈，岂知环佩下瑶台。几番冰雪冻不死，一点阳春唤得回。春阁夜寒人已去，西湖春早鹤同来。何当唱我新词曲，时向梅花酹一杯。分得瑶姬换骨丹，人间妖艳不能干。小桥流水乘春早，断角残钟伴夜寒。雪霁忽惊开后变，月明常恐见时难。神交自有孤山客，抚树清吟兴未阑。"}