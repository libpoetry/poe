{"id":"468386","title":"龙溪亭阳城县主簿婺源方彦清家近龙溪筑亭溪上征诗为赋四十韵","dynasty":"明","author":"宋讷","text":"溪近龙居里，方侯旧筑亭。人兼元佑杰，地并鉴湖灵。佳丽青山足，文华彩凤翎。沈情钟雨露，骧首奋雷霆。海日红饶岸，松风细入棂。精英蕃草木，图画壮郊坰。曲径资寻访，深源酿醁醽。登临环旷逸，晖采迭晶荧。景迫芙蓉浦，香来杜若汀。绿杨维舴艋，红蓼立蜻蜓。春色随人蝶，秋光隔幔萤。润浮湘簟竹，瑞溢楚江萍。目与澄湾远，心依胜槩醒。凭阑生气象，投迹远膻腥。写粹群芳发，摅幽万籁停。咏歌沂上乐，检察座西铭。樽俎春留榻，轩居昼扣扃。闻歌花窈窕，锵佩玉玲玎。宝轴床头卷，牙签架上经。石新煎茗鼎，铜古植蓍瓶。梅影横棋局，兰芬袭枕屏。爇香金缕袅，涤砚墨花零。水果收菱芡，仙羹煮茯苓。鱼游留客钓，莺语抱琴听。奇观窥洙泗，高谈别渭泾。狎鸥盟净洁，引鹤饮清泠。嗜好林泉癖，篇章月露形。清廉坚素节，恬淡养修龄。仇览鸾栖棘，庖丁刃发硎。姓从方叔远，家比莆田宁。人吏瞻卿月，郎官映列星。冠裳荣白日，鹓鹭列青冥。慷慨知风骨，雍容见典刑。镇材通馆阁，颙器动朝廷。美玉终良价，洪钟岂寸莛。剡船回戴宅，磻钓入周庭。许国怀三策，为霖忆四溟。浯因元子重，愚自柳侯馨。香水空存迹，桃源不是厅。题诗无秀句，辜负越山青。"}