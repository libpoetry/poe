{"id":"1108605","title":"挽赵虚斋二首","dynasty":"宋","author":"刘克庄","text":"俱列儒臣侍细毡，各为逐客问归船。亲贤有诏徵刘向，疏远无人赎史迁。当日金台诸客散，暮年铁壁几人全。伤心滴露研朱笔，抱在萤窗雪案边。前岁山人来访逮，墓田丙舍报余知。法书尚宝元章帖，拙笔深惭有道碑。重作大招难尽意，共谈太极永无期。可怜老病忘昏昼，但记西窗剪烛时。"}