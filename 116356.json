{"id":"116356","title":"再寄·宛丘之别今五年","dynasty":"宋代","author":"张耒","text":"宛丘之别今五年，汴上留连才一日。残生飘泊客东南，忧患侵陵心若失。先生神貌独宛然，但觉岩岩瘦而实。有如霜露入秋山，扫除繁蔚峰峦出。自言近读养生书，颇学仙人饵芝术。披寻图诀得茯苓，云是松间千岁物。屑而为食可不饥，功成在久非仓卒。上侔金石免毒裂，下比草木为强崛。涓涓漱纳白玉津，链以真元纳之骨。神仙自是人不知，岂为难求废其术。我闻公说心独嗟，欲问太虚穷恍惚。奈何不使被金朱，乃俾枯槁思岩窟。又观世事不可常，倚伏谁能定于一。终身轩冕亦何赖，况有朝升而暮黜。何如端坐养形骸，寿考康宁无夭屈。乃知岂即非良图，却笑儿曹嗜糠籺。青衫弟子昔受经，赋分羁穷少伦匹。自知无命作公卿，颇亦有心穷老佛。但思饱暖愿即已，妄意功名心实不。终期策杖从公游，更乞灵丸救衰疾。"}