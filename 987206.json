{"id":"987206","title":"国香","dynasty":"宋","author":"高荷","text":"南溪太史还朝晚，息驾江陵颇从款。綵毫曾咏水仙花，可惜国香天不管。将花托意为罗敷，十七未有十五馀。宋玉门墙纡贵从，蓝桥庭户怪贫居。十年目色遥成处，公更不来天上去。已嫁邻姬窈窕姿，空传墨客殷勤句。闻道离鸾别鹤悲，藁砧无赖鬻蛾眉。桃花结子风吹后，巫峡行云梦足时。田郎好事知渠久，酬赠明珠同石友。憔悴犹疑洛浦妃，风流固可章台柳。宝髻犀梳金凤翘，尊前初识董娇饶。来迟杜牧应须恨，愁杀苏州也合销。却把水仙花说似，猛省西家黄学士。乃能知妾妾当时，悔不书空作黄字。王子初闻话此祥，索诗裁与漫凄凉。只今驱豆无方法，徒使田郎号国香。"}