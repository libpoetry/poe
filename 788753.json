{"id":"788753","title":"瑶华慢 秋扇","dynasty":"清","author":"杜贵墀","text":"深笼翠袖，轻摇素手，旧梦风吹远。裁霜剪月，总尽是、付与蛛昏尘暗。班姬休诉，便得似、昭阳飞燕。也只如、叶落长门，盼断玉阶金辇。休还倚向阑干，算扑后流萤，都是愁点。遮红掩翠，情未断，怕老花间人面。合欢有意，待唤起，歌喉重展。又道是、多少凄凉，不比旧时相见。"}