{"id":"1216516","title":"赠府训林先生之京二十韵","dynasty":"元","author":"卢琦","text":"尧历开昌运，升平十四春。鹤书驰云路，鹗荐贡儒珍。宦族西湖裔，家声阀阅亲。异才旧卓荦，衍庆自殊伦。彼美仙壶客，由来紫帽邻。范模资郡泮，俊秀萃成均。鳣雀升杨震，桂林羡郤诜。雕盘辞苜蓿，琼宴念嘉宾。射隼高墉上，乘槎天汉滨。器成时获利，道达志常伸。际会风云日，沾濡雨露晨。秋鹏搏翼健，雾豹泽毛新。正欲抠衣侍，那堪别话陈。东亭芳草合，南浦绿波邻。骊驹闲戒仆，紫燕语留人。俯拾金闺彦，行看昼锦臣。诸生刺桐下，侧耳好音频。"}