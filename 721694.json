{"id":"721694","title":"大都宫词","dynasty":"明末清初","author":"屈大均","text":"楚舞复吴歈，风流作帝图。阿房频止凤，太液复歌凫。小妓玉条脱，中官金仆姑。不知高力士，犹忆上皇无。暖殿开春宴，才人赐锦袍。舞低吴蛱蝶，歌倚郑樱桃。学士调花曲，阏氏按凤槽。只愁金漏短，日出未央高。具带盘龙锦，垂髾堕马妆。汉宫丹凤女，胡地白羊王。夜醉葡萄酒，朝开蹋鞠场。邯郸诸小妇，杂坐弄笙簧。佳丽徵南国，中官锦字宣。紫宫双凤入，秘殿百花然。卓女方新寡，冯妃是小怜。更闻乔补阙，愁断绿珠篇。白马饰金羁，琵琶再拨时。昔曾调玉树，今复妒蛾眉。纨扇秋终弃，兰台晚易悲。何如若耶女，采葛作黄丝。朝来逢百骑，蹀躞御河堤。小队芙蓉簇，娇歌杨柳齐。锦装春菔艳，貂压翠鬟低。游猎知何去，阏氏在苑西。"}