{"id":"1066616","title":"沈必先殿院用策字韵赋诗见赠谨依韵和时居盛林","dynasty":"宋","author":"葛胜仲","text":"菁山遽用檀公策，水村来作浮家客。五年霄汉隔音尘，此假相逢喜折屐。荒陂难觅钴鉧潭，胸中丘壑有人杰。乌台坐逼痴床南，见事风生勇成癖。逆耳争先贡皂囊，造膝仍频对宣室。只今道梗淹荒村，汲直未肯侪公孙。时平已见龟墨食，尺一行催觐文石。"}