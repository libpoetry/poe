{"id":"813296","title":"赏花作","dynasty":"清","author":"李友太","text":"化工生一花，结构殊苦辛。自趺到须瓣，累积穷微尘。譬之人百骸，阙一非完人。一朝颜色萎，堕落吹缤纷。生之必一年，败之无半旬。我故特爱惜，以答造化勤。换花试改插，又是花一身。读书吊古人，我不能问字。著书赠后人，我不能执艺。徬徨雨处心，寂寞一生志。不如来饮酒，看花百日醉。一花才烂漫，俗眼便惊异。那知后花荣，初花积憔悴。人人作佳传，竹书不胜记。人人要易名，柳下不胜谥。花亦犹人耳，久开不如坠。"}