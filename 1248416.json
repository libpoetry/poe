{"id":"1248416","title":"寄题天目山房歌","dynasty":"元末明初","author":"张羽","text":"昔卧香炉顶，□观山海图。东游拟拂华盖云，下瞰弱水窥蓬壶。天公有目，何不在天，世传寄在兹山颠。两泓碧水涵霜镜，炯如双曈落天边。天高听卑，视亦宜然。云有十二清虚之洞府，珠宫贝阙不可睹。灵风飒飒卷飞雨，危石深林人上苦。盘涡转毂若雪山，青天际际响天鼓。龙藏其中是耶非，但见神鱼作人舞。慎勿戏之逢彼怒，顷刻滂沱泪下土。前年南昌仙，邀我望山雪。神宫玉女待我来，欲往从之路超越。若人有仙骨，居与洞府邻。双童耕云种瑶草，石田自熟无冬春。卧处烟霞飞枕席，醉里山花落酒巾。松风萝月朝复暮，坐见麻姑白发新。我欲驾白鹿，共子攀云岑。请天开两目，照我一片冰雪之清心。但恐此目不司视，如星有箕斗，不可簸与斟。且复临泽漱金碧，听我长歌金石音。不然倒却池中水，酿作百斛之春酒，共君酣醉卧云林。洪崖举手或相接，更结丹梯千万寻。"}