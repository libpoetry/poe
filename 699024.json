{"id":"699024","title":"山中古庙","dynasty":"明","author":"徐熥","text":"山深香火微，庙宇冷斜晖。壁古龙蛇暗，厨荒鼠雀饥。岁时村妇拜，水旱土人祈。箫鼓田间过，知为祭赛归。一路人烟绝，空山见古坛。鼎存周款识，像塑汉衣冠。鸟迹残碑篆，虬枝老树蟠。可怜年代久，风雨庙门寒。古庙白云边，神妆尚俨然。灵应山鬼托，龛任野狐眠。开刱知何代，销沉不计年。居民流窜尽，累岁断香烟。"}