{"id":"763832","title":"瑞鹤仙 寿鹤沙许太史","dynasty":"清","author":"董俞","text":"羡归来昼锦。许安石东山，暂时高枕。深秋露华冷。正丹枫半醉，黄花弄影。楼空人静。倚胡床、蟾光万顷。试遥看、数点青螺，一片蓬瀛佳景。还省。銮坡视草，芸署裁诗，玉堂仙境。雕戈画戟，把江山来重整。荷君恩，且著莱衣戏舞，绿鬓韶华正永。尽教他、徐按笙歌，流霞细饮。"}