{"id":"602303","title":"和劝农六章","dynasty":"明","author":"陈履","text":"天职生物，地职养人。裁成辅相，职为圣真。兹曰三才，一理所因。地平天成，我思古人。亩亩高原，宜尔黍稷。眷此泽国，嘉稻斯殖。惟水利农，亦以害穑。水患既蠲，民乃可食。余起海滨，跋涉川陆。帝命来吴，令佐熙穆。官守不恪，焉逭斥逐。是用虚怀，询于耆宿。众靡惮劳，劳暂逸久。联尔比邻，结尔同耦。固尔堤防，易尔田亩。谋则协心，作则胼手。农夫望岁，冀勿空匮。无鳏厥官，时余所冀。百川告驯，灾害不至。庶免素餐，祛我中愧。莫匪王事，农务奚鄙。宗伯硕人，实迪余履。通力合作，选农遗轨。尔众听之，嘉言洵美。"}