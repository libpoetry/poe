{"id":"889958","title":"送李伯勇分教阆州","dynasty":"宋","author":"吴泳","text":"明王不兴威凤衰，直笔无传老麟死。春秋大谊炳如日，读者昏昏视为史。濂溪之后伊川程，文字虽少源流真。抉开宝藏得胡子，一洗纸上千秋尘。伯兮有勇弗可遏，高阁诸儒祖河洛。群玉洞见标月指，众醉醒闻候风铎。当年进书一布衣，能取天上清名归。秋澄讲幄玉色动，春拂秘馆芸香霏。红尘不踏东华路，绿绮还携阆风去。舟行若上离堆山，莫把鲁公雄文劲笔埋没苍苔间。"}