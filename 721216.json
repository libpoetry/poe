{"id":"721216","title":"入栈纪行四首","dynasty":"明末清初","author":"杨思圣","text":"极望峰峦稠，云飞常没顶。空翠沾衣裳，堕作涧溪影。花鸟乱听闻，心眼细细领。晞阳射碧潭，石粼碎光炯。蒙笼草成阴，树老身戴瘿。山鬼时一啸，肃肃毛发冷。前行隔后行，后岭迷前岭。暮投黄牛宿，荒垣泄炊烟。树栅防虎过，昏黑灯火连。旅食敢求馀，菽麦性所便。屋角枕巨壑，水石声潺潺。劳生惊物役，忧心中夜煎。起坐当语谁，仗剑泪潸然。栈云易为雨，朝行蒙雾露。崖树架连桥，奔流涧石怒。攀缘争一隙，时防马足误。山禽鸣翠屏，幽阴众壑赴。始知所历高，下见夜来路。壮怀在驰驱，漫自赋《感遇》。客子悲远道，旅途未遑安。整装凌晨发，带雨度柴关。滩石相舂激，云生暗峰峦。步滑屡欹仄，衣湿何时干。强颜慰僮仆，谈笑轻波澜。中情默自伤，何能驾羽翰。"}