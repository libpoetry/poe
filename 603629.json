{"id":"603629","title":"景州老舆卒行","dynasty":"明","author":"杨起元","text":"北方苦雨泥土湫，肩舆欲渡行人愁。左支右吾相诸拄撑，蹩躄七日方景州。到传便覈传舍长，选卒多用丁壮俦。一卒闻之掩口笑，疾走壁后低其头。我亦不问乘车出，数里稳贴如乘舟。他日欲睡辄惊醒，到此鼾鼾慵展眸。涉水冲泥俱不觉，上坡下坂良优游。久之见是笑者卒，须发皓白皮皴皱。摩肩意气独酣畅，呵叱前后如驱牛。我乃奇之问其齿，云是花甲馀春秋。无妻无子一身健，衣食只与肩为谋。平生无病不知苦，度日如此死即休。我再问之不复答，使我感慨生馀羞。古之老者不负戴，口食粱肉身衣绸。汉尚复算赐爵级，宁使负重走道周。雇役之法方有此，大造不齐吾何尤。前日齐豫人相食，凶荒瘥札填路沟。此卒赑屃能自给，于天所得良已优。平原门下失毛遂，信陵上客夷门侯。从来不敢皮相士，以力尚失况德求。于嗟乎，以力尚失况德求。"}