{"id":"687573","title":"寿申瑶翁相师","dynasty":"明","author":"孙继皋","text":"黄扉请老十年前，绿野秋清寿酒传。帝以闵劳优宰执，人于勇退识神仙。三朝耆旧元名世，一代勋猷自格天。望起苍生同此日，相麻霄汉听重宣。岳降生申事已奇，嵩呼况接万年期。共言丞相当朝日，偏荷君王赐寿卮。明月似悬金鉴在，流虹遥拜衮衣垂。定知终宴东山夜，清梦如闻湛露诗。曾闻优诏自天来，帝为升储宠上台。密疏向关宗社计，孤忠肯受外廷猜。赤松老伴留侯谢，丛桂閒同隐士裁。卿月临阶人献寿，应知茂苑即蓬莱。一从上相下师垣，太息中官拥使幡。宣索已闻穷岭海，转移谁为正乾坤。天扶遗老身仍健，人比耆英望愈尊。调鼎更弦须旧德，辗蒲加璧待新恩。"}