{"id":"132418","title":"以椰子香炉花瓶为大人寿","dynasty":"宋代","author":"项安世","text":"石湖居士虞衡志，椰子之身本棕类。叶间各结三四子，大者能容五升器。初如青缬美少年，渐久渐黄坚且緻。有穰如玉汁如乳，味如春醑饮辄醉。翻愚老工巧心数，能制瓶炉出新意。尽力揩摩发光彩，一月工夫成一枝。二瓶可花炉可香，中有千锺万锺味。笺封囊裹送大人，伴以银奁古心字。四君俱自南天来，一老新沾北辰赐。金章紫绶照乡闾，玉色冰神明听视。天上煌煌列宿光，人间赫赫真郎贵。人言书自武昌来，知是吾儿寿诗至。儿供椰果劝椰杯，花露香风俱酒气。殷勤更作椰子诗，甲子中间一年岁。"}