{"id":"843677","title":"赠张杜鹃","dynasty":"清末民国初","author":"许南英","text":"有友如张子，天涯喜订交。文章磁引芥，意气漆投胶。杜甫依严武，韩公结孟郊。谈诗无隐尔，何况是同胞！旧与儿曹善，黄埔讲武堂。感时劳战伐，报国热心肠。待旦戈犹枕，临宵剑起铓。长安纷未定，何事滞他乡？一战成功后，归来读我书。剑琴为寄客，鼓箧作经师。品格清如许，豪雄气未除。愿君崇令德，日月惜居诸！"}