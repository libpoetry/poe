{"id":"1116645","title":"次韵孙巨源，寄涟水李、盛二著作，并以见寄五绝","dynasty":"宋","author":"苏轼","text":"南岳诸刘岂易逢，相望无复马牛风。山公虽见无多子，社燕何由恋塞鸿。高才晚岁终难进，勇退当年正急流。不独二疏为可慕，他时当有景孙楼。漱石先生难可意，齧毡校尉久无朋。应知客路愁无奈，故遣吟诗调李陵。云雨休排神女车，忠州老病畏人誇。诗豪正值安仁在，空看河阳满县花。胶西未到吾能说，桑柘禾麻不见春。不羡京尘骑马客，羡他淮月弄舟人。"}