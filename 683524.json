{"id":"683524","title":"谷日登郧城东北门楼时四山雪霁因题曰春雪楼而系以二律用示郡僚","dynasty":"明","author":"王世贞","text":"郧城东北似齐宫，四塞烟峦望望同。忽结楼台银海上，尽收天地玉壶中。从他柳絮能千点，笑杀梅花仅几丛。抚罢朱弦君自听，那能不让郢人工。雪后登楼思渺然，南为梁苑北秦天。微吟谢氏成圭句，忽忆阳生种玉田。报瑞青祇装暂改，淩空白凤羽全捐。俱言此日初名谷，太史应书大有年。"}