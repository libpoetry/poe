{"id":"1129497","title":"泣胡晦叔","dynasty":"宋","author":"释居简","text":"一臂才交小朵阴，傍池分石坐云深。先生自袖春风手，乔木吾非故国心。操与苍官同瘦立，思兼梁甫独长吟。锦囊羞涩惭多助，卷尽牛腰尚忍寻。书恨来迟讣亦来，寸刚不觉为君摧。双眸忍俗终难瞑，流水无情去不回。定作雷霆输宿愤，枉教风鉴在棼埃。断魂巫峡归丹旐，深注山茶酹一杯。"}