{"id":"51858","title":"虎丘看月行","dynasty":"明代","author":"沈明臣","text":"中秋看月何处好，除却十洲与三岛。东南胜事说苏州，最好从来是虎丘。虎丘十里遥连郭，错落青山尽楼阁。千年霸气剑池寒，一片清光水晶薄。通国如狂歌舞来，木兰载酒笙镛作。男女杂坐生夜光，香风舄履吹交错。歌吹香风真可怜，三三五五各成筵。千人坐满千人坐，千顷云浮千顷烟。月华未冷罗衣湿，白露如珠白莲泣。《白皦歌》终《子夜》兴，《乌栖曲》缓《乌啼》急。姣童似玉紫英悲，艳女如花韩重思。千秋死魄还生气，一夜香魂枯骨知。香魂死魄知何处，明月在天人在地。天上人间一种情，桂花合结相思树。嫦娥亦是独眠人，牛女年年一问津。谁家少妇今宵里，捣尽寒砧秋复春？"}