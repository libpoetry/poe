{"id":"921982","title":"顷年杨康功使高丽，还，奏乞立海神庙于板桥。仆嫌其地湫隘，移书使迁之文登，因古庙而新之，杨竟不从。不知定国何从见此书，作诗称道不已。仆不","dynasty":"宋","author":"苏轼","text":"退之仙人也，游戏于斯文。谈笑出奇伟，鼓舞南海神。顷者三韩使，几为蛟鳄吞。归来筑祠宇，要使百贾奔。我欲迁其庙，下数浮空群。移书竟不从，信非磊落人。公胡为拳拳，系此空中云。作诗颂其美，何异刻剑痕。我今已括囊，象在六四坤。"}