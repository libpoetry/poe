{"id":"814846","title":"挽朱西安同年二首","dynasty":"清","author":"侯文熺","text":"交态纷纷不忍论，惟君真率古风存。买山几欲相招隐，卖犬何嫌漫缔婚。两度关山同逆旅，兼旬烟雨伴孤村。平生有泪无挥处，留与今朝哭寝门。竹坞花房我独行，架头书卷尚纵横。但教格调开生面，未许功名属老成。三釜终悭邀北望，一官虚寄老西清。风流顿尽无须恨，百首新诗定有名。"}