{"id":"1127079","title":"减字木兰花 其二","dynasty":"宋","author":"黄庭坚","text":"拂我眉头。无处重寻庾信愁。山云弥漫。夹道旌旗联复断。万事茫茫。分付澄波与烂肠。巫山古县。老杜淹留情始见。拨闷题诗。千古神交世不知。云阳台下。更值清明风雨夜。知道愁辛。果是当时作赋人。苍崖万仞。下有奔雷千百阵。自古危哉。谁遣西园漝么来。猿啼云杪。破梦一声巫峡晓。苦唤愁生。不是西园作么平。中秋多雨。常是尊罍狼藉去。今夜云开。须道姮娥得得来。不知云外。还有清光同此会。笛在层楼。声彻摩围顶上头。中秋无雨。醉送月衔西岭去。笑口须开。几度中秋见月来。前年江外。儿女传杯兄弟会。此夜登楼。小谢清吟慰白头。浓云骤雨。巫峡有情来又去。今夜天开。不与姮娥作伴来。清光无外。白发老人心自会。何处歌楼。贪看冰轮不转头。举头无语。家在月明生处住。拟上摩围。最上峰头试望之。偏怜络秀。苦淡同甘谁更有。想见牵衣。月到愁边总不知。"}