{"id":"829692","title":"金溎生武祥属题所著书三种 题《冰泉唱和集》","dynasty":"清末近现代初","author":"郑孝胥","text":"帅师次苍梧，未及酌冰井。尝自比漫郎，戎旃亦踰岭。君作漫泉亭，心若隐之冷。相看真逸民，刻诗娱晚景。纸城而铁人，壮哉刘防禦！赤溪考铜鼓，作书表其墓。邪说方弥天，势若蚩尤雾。子书岂《春秋》，欲使乱贼惧。安节义不屈，自称王坚子。战死非徒忠，孝者亦视此。石公与金叟，吊古郁微旨。名教既扫地，背义何所耻。"}