{"id":"1112589","title":"自巴河至蕲阳口道中得二诗示仲达与秬同赋","dynasty":"宋","author":"张耒","text":"落月娟娟堕半环，呕哑鸣橹转荒湾。东南地缺天连水，春夏风高浪卷山。旅食每愁村市散，近秋已觉暑衣单。自惭老病心儿女，三日离家已念还。浩浩浑流卷白沙，中流鼓棹四无涯。喜逢山色开眉黛，愁对江云起炮车。雨足郊原丰稻菽，日斜鸥鹭满蒹葭。长年怕作扁舟客，赖有高谈一笑哗。"}