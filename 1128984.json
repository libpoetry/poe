{"id":"1128984","title":"哀梅麓楼寺丞","dynasty":"宋","author":"释文珦","text":"散逸羲皇上，风流晋宋间。金莲推寓直，玉笋竟虚班。名在方为重，身荣等是閒。知心千古月，耿耿照泉关。道与时人背，多因得所深。文章千古印，忠孝一生心。棘冷难承泽，梅残祇在林。空门翻有泪，断断是知音。寄酒全清达，论交不世情。远猷期变俗，直气反伤生。属纩无妻子，营坟尚弟兄。九原那可作，肠断买山盟。"}