{"id":"288399","title":"摸鱼儿·寄妍华","dynasty":"现代","author":"袁克文","text":"念江头、几人凝伫，秋风帘幕无数。小楼尘梦浑如昨，昨夜梦萦何处？朝又暮。忍暗忆、疏灯偎倚轻轻诉。更应记取。对不尽烟波，几回呜咽，把手惜归去。今惆怅，嫩约殷勤又误，那时空惹春妒。钗痕未褪莺啼歇，到枕便思眉妩。愁不语。正却计、征帆远擢回江浦。天涯有路。总料理相逢，重看泪眼，閒与说辛苦。"}