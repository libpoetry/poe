{"id":"1128495","title":"再次韵四首呈至父","dynasty":"宋","author":"葛胜仲","text":"茂宰才名莫与京，久宜迁擢润朝廷。儒林传记夸三箧，圣域淹通贯十经。豪县暂颁天子诏，清资已应议郎星。危言峻节他年事，肯向威颜慑震霆。棘绕重门昼亦扃，白袍摇笔坐中庭。摛词绵密多根道，论事轩昂各传经。学博素推通德里，名高先动进贤星。知谁吉梦如扬辇，一石龙驹落大霆。文卷纵横未易名，欲搜佳笔送王庭。去留彼我心无著，工拙锱铢眼尽经。老信虚名真画饼，忙知急景甚飞星。自怜考阅专精甚，不觉猝然柱破霆。披卷疲劳亦暂停，相携款睇聚閒庭。绘图细阅吴生品，茗盌分评陆子经。榜帖未应凭主第，文穷端已送奴星。毬场絷锁惊踰月，可信流光甚疾霆。"}