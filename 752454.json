{"id":"752454","title":"赠李审言","dynasty":"清","author":"王存","text":"多闻直谅今有几，李叟肫然古君子。踪迹各在天一方，文字不隔心千里。我方登坛拜龙象，君乃缘溪顾鳣鲔。乱离再见惊老丑，险韵相贻斗诙诡。时危佳人有作贼，命短诗朋半为鬼。多君守道宗渊骞，扶病忍饥嚼宫徵。嗟余食粟晚知惭，未完补读贤乎己。闭门饱听妻孥骂，枉尺惧为魑魅喜。即今义熙何甲子，坐见淮海呼庚癸。江楼得酒肺肝热，更乞雷音苏冻耳。"}