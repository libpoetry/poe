{"id":"179883","title":"文约既行复作此送之","dynasty":"宋代","author":"李流谦","text":"登山临水远送君，征鸿掠天不堪闻。临岐握手惜此别，车已载脂仆在门。骊歌未残心欲动，剪烛夜谈如昨梦。茂林已扫山阴迹，地黄犹注床头瓮。明朝咫尺隔沧溟，烟波渺渺迷羌津。我亦归来念杂索，孤坐手取柏子焚。君绝畛畦我平易，肝胆相倾无复讳。春风万斛撒金莲，迟君理作连宵醉。"}