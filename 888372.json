{"id":"888372","title":"题贾表之所藏九马图","dynasty":"宋","author":"吴则礼","text":"龙颅豹股貌者谁，将军曹霸韩干师。权奇倜傥得殊相，笔墨真似沙中锥。监牧攻驹张太仆，曾令大奴守天育。岂如九马百战馀，高气硉兀初不除。太宗结发定天下，蹴踏九州惟九马。太宗广颡复高鼻，去骖九马随群帝。将军画肉兼画骨，局蹐长楸欲驰突。为侬唤取拳毛来，要遣老儒双眼开。追飞细绮与轻纨，可但殷红马脑盘。将军拜舞矜绝艺，儿辈于今说能事。缅怀畴昔玉花骢，画工如山貌不同。将军侍立遽承诏，江都那得称神妙。每嗟将军尝引见，何人更上南薰殿。褒公鄂公安在哉，淮泗羁臣想生面。羁臣马癖无与邻，苦心阿遁真前身。生憎驽骀喜汗血，历块宁须论一蹶。贾侯射虎嗤猿臂，锦囊九马仍瑰异。终甘饱死听奚官，八鸾六辔君姑置。"}