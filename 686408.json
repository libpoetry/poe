{"id":"686408","title":"送潘去华侍御还朝去华在粤著书名百六书成而召故次首及之","dynasty":"明","author":"叶春及","text":"南迁客舍寄桄榔，五岭今传五月霜。自是主恩深雨露，肯令韩愈到潮阳。独树空庭对著书，书成驰传起相如。名山石室非无地，紫气红光看斗墟。蒲叶青青榴子红，还朝人识五花骢。遥知宣室将前席，一一风谣达九重。独抱瑶琴久不弹，为君一曲再三叹。从天玄鹤兼云下，便欲因之寄羽翰。"}