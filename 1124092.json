{"id":"1124092","title":"又次韵宋茂叔送行五绝兼谢修叔","dynasty":"宋","author":"赵蕃","text":"送我归舟水一篙，更携佳语赆吾曹。暮云真作江东去，不复沅湘诵楚骚。平日长嗟取友难，年来颇得见班班。顾怜蹇步终无及，天马逍遥十二闲。太息平原生事疏，老来亦欲事犁锄。傥然识得箪瓢乐，祇见何妨有不如。前年过语漫匆匆，今喜追随数日同。诗里固知俱有味，酒边宁复重言功。山到穷时一径开，数松几竹与萦回。我归酿黍仍锄菜，准拟篮舆窈窕来。"}