{"id":"799784","title":"穆陵关","dynasty":"清","author":"严允肇","text":"驱车长城侧，税驾大岘南。崇墉当峭壁，雉堞开晴岚。晓日发扶桑，亭午日蔚蓝。萧梢谷风起，岧嵽林光含。战国恃形胜，纵横尚并兼。此地为扼塞，设险如崤函。寄奴一进军，广固空戒严。生逢承平日，往来驻征骖。父老顾我悲，横流涕渐渐。海岱古沃壤，力耕人所谙。无端被灾害，千里驱丁男。《大东》空杼轴，濒海无鱼盐。岂惟重民困，天意殊未厌。公私日殚耗，俗敝谁能堪。翘首怀古风，愿见盖与参。"}