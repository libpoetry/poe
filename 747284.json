{"id":"747284","title":"登岱至月观观月出","dynasty":"清","author":"王鹄","text":"卅年登岱劳梦想，今朝意外乘云上。醉排阊阖紫微壶，豪蹑烟霞绿玉杖。天门一线贾勇登，鸟道盘空千万层。松涛绝壑惊天雨，雪瀑飞龙太古冰。神霄?峙壶天阁，万仙遥奏钧天乐。眼底齐州九点烟，樽前海屋千年鹤。四禅风静断声闻，莫作人间绝顶人。红尘已隔碧霞冷，狂招太乙侍元君。云马风车游汗漫，日观不登登月观。扪参历井摘斗牛，足下汤汤走河汉。神镫红炫莲山青，九蟾飞光破太清。银海半规初涌魄，玉隆万象涵空明。乾坤一气澄清景，物我两忘太素境。洗眼何须王母池，回头已失仙人影。不与吴郎借斧柯，不从梁甫发高歌。琼楼玉宇渺如许，霖雨苍生可若何。耐得高寒眺八极，真形谁见探灵笈。笑邀无忌认前身，且向蓬元卜虚室。"}