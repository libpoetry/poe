{"id":"1123448","title":"逍遥咏","dynasty":"宋","author":"赵炅","text":"白日众生见，几来得意人。萍蓬如似梦，丹鼎妙清神。红树非花影，青松压海津。入玄龙虎伏，大道许相亲。雅澹玄中得，常人故不知。幽深无远近，道外细推之。碧落神仙境，烟霞日月随。参详寰宇内，邪正岂相离。逍遥通物性，大道有圆方。山谷高深浅，人心自短长。阴阳穷岂竭，造化入无疆。尘埃飞作垢，惊雁不成行。群生各自意，未有一般般。名利贪嗔贼，愚迷道路宽。避烦如雨散，清静入云端。善想因缘理，经穷子细看。皇天无不照，福业重来轻。背正堪何益，归真道自成。本元宗一体，功行录三清。几许解吾意，慈悲利益平。得道超凡圣，逍遥本是缘。群迷难解会，我且不虚传。但信恒无断，精穷用意专。审听明譬谕，勿被俗情牵。物情通万象，达者便忘机。各具含灵性，狐疑有是非。知天修福惠，如日瑩光辉。认取好歧路，恶去善相依。经心玄妙理，道德念阴符。九转金丹鼎，三才玉匮书。恒常皆隐秘，达者见清虚。倏忽神明意，先贤觉自愚。天地含清泰，阴阳道所成。冲和玄妙术，勿讶说长生。起信何疑误，迷来却谤轻。摄心归正念，淡薄恶销声。混沌初分后，阴阳辨浊清。三才皆备位，万物有长生。罔象精通感，淳和道可明。但求方寸是，剖判应非轻。五色云销黯，方知大道深。华池玄妙理，龙虎本同音。金鼎铅中作，红花洞里寻。求真如得路，返少老山岑。达取真空性，成名有后先。智劳如似梦，恬澹不论年。闭口恒持默，精修更是玄。消停须在意，安稳上清天。矿鍊真金色，菩提道果成。仙人持忍辱，胥国福众生。教法堪依信，勤修猛要精。若能功行满，故是达三清。至药家家有，谁人解得么。玄通真法界，妙理谕恒河。年岁销风水，芝兰间棘窠。阴功阳造化，善少恶中多。瘖哑痴聋病，求医大法王。贪瞋无相体，正定得清凉。达者通贤圣，迷情任意狂。分明如是说，寂静有闲忙。渐省虚名理，真求一味清。目前皆是景，心内蕴长生。白露秋催促，红花叶自轻。物情归即悟，疑滞两无成。紫陌红尘里，贪名利好争。世情皆扰攘，大道甚纵横。弦直终无曲，心邪自不平。若能如遂意，后学法先生。寂静皆无语，其于理一般。若非通秘奥，故是入微端。善可名高尚，真乘智识宽。天长与地久，万物不相干。天上及天下，施为那是亲。物情归造化，大道见深仁。果位非遥远，贤愚自苦辛。焉知皆日用，秋换一年春。表里分明说，深穷妙更玄。愚迷行不到，圣事法中传。欲界情无定，真空本自然。今生随曩劫，清净照三天。"}