{"id":"448125","title":"流花湖观区谧庵演飞云腿拳长歌以赠","dynasty":"当代","author":"陈永正","text":"国士罢雅歌，慨然投卷起。胸中万丈自崔嵬，小技文章不屑耳。武艺高韵久莫传，今朝且为君演此。相携径出流花湖，男儿身手看谁比。言竟飒飒飙风起，木叶旋波动残苇。飞云一片海上来，关河黤惨色变矣。欲决积水千仞溪，欲回宇宙双掌里。猿惊兔脱那得追，地裂山崩天将毁。俄而陨石坠长空，负势直下三万里。俄而神龙盘层霄，见其首而不见尾。千骑军中突而前，三舍纷纷成九徙。中流指盼一世豪，投鞭直欲断江水。喑呜虎啸博浪沙，椎击后车祖龙死。照人玉锋刚亦柔，刚可裂石柔绕指。曰刚折铁出锋棱，曰柔如环无终始。炉青钢火百炼馀，一朝跃出泣神鬼。砰訇天鼓倏忽止，心中战悸犹未已。茫茫四顾解者谁，区区俗物等蜉蚁。吁嗟乎，悟武如悟诗，相视一笑中。无拳自无勇，长慨今古同。君不见、武道千秋何人崇，嗟余小子知深衷。五岳归来作佳观，武采文华应相通。营营青蝇满樊楚，磊落雄才谁识公。国无人兮长太息，何时遂志气如虹，沧海电扫扶桑空。"}