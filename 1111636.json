{"id":"1111636","title":"减字木兰花 其二","dynasty":"宋","author":"吴则礼","text":"梅花未彻。付与团团沙塞月。端欲捐书。去乞君王丈二殳。貂裘锦帽。盘马不甘青鬓老。底事偏奇。细草平沙看打围。河西春晚。独有柳条来入眼。塞外斜斜。不道欺寒红杏花。边笳初发。与唤团团沙塞月。雁响连天。谁倚城头百尺栏。淮天不断。点缀南云秋几雁。白露沾衣。始是银屏梦觉时。别离怀抱。消得镜中青鬓老。小字能无。烦寄平安一纸书。斑斑小雨。初入高梧黄叶暮。又是重阳。昨夜西风作许凉。鲜鲜丛菊。只解凋人双鬓绿。试傍清尊。分付幽香与断魂。"}