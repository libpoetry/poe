{"id":"745450","title":"新峰寺元钟","dynasty":"清","author":"黄本骐","text":"苍云乱卷群山走，秋风声咽蒲牢吼。鞺鞳噌吰五百年，一钟野刹悬双纽。拭眼细读腰际铭，钗股缪篆半昏黝。上镌大德九年铸，五字差堪辨跟肘。我闻奇渥铁木儿，继统忽烈御九有。牛角河山风逐鹿，驹隙沧桑云幻狗。何如寸莛钟荒隅，山鬼夜拜头陀守。佛龛一镫青荧荧，欲去不去摩挲久。钟旁老衲坐微笑，云此何足夸不朽。开山旧有唐年钟，阳款阴识昧谁甘。锈深蒲鸽日留斑，声喑苍鲸秋闭口。古怀触我思茫然，寒箨萧萧下林薮。"}