{"id":"1121469","title":"明堂赦降改名者例许入学世弼和前韵贺余次韵答之","dynasty":"宋","author":"欧阳澈","text":"敕书夜到释幽囚，朝野欢声例快游。蔼蔼庶官咸被泽，跄跄多士悉承流。蹑云思献安邦策，钓月慵寻泛宅舟。寄语淮阴休笑我，乘时指日跨龙头。太平圣主就如云，广霈殊恩及此身。声类春雷潜起蛰，光同秋月溥临人。网罗遗逸考求助，旌表门闾奖事亲。猥辱锦章慰岑寂，借冠终不许乡邻。"}