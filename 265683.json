{"id":"265683","title":"念奴娇·徐都官裁枕函实诗，名为诗枕。制词索和，漫次其韵","dynasty":"清代","author":"毛奇龄","text":"撚髭无计，唤奚儿、长向水边山麓。蒲簟横陈将偃息，好句吟来断续。授册嫌频，开椷已缓，纸片纷零碌。游仙欹处，斲成五色文木。试启小篦中空，方襕连衽，大似青油袱。豹首鸡鸣俱不用，但取便便豕腹。梦去无论，醒来何事，栩栩相追逐。蝶庵诗就，此时午睡方足。"}