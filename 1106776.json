{"id":"1106776","title":"马华父母叶氏挽词","dynasty":"宋","author":"王柏","text":"苕溪猩鬼兮呼啸幽篁，绣衣一出兮血膏斧铓。笳鼓归来兮拜舞北堂，潢池夷靖兮母训是将。慈颜开喜兮家国之祥，薰风自南兮草木正长。胡不百年兮俾寿而康，庭萱夜殒兮奁玉昼藏。使者菲屦兮桐杖皇皇，一道生灵兮悲如我伤。瑶岩嵯峨兮龙翔凤飞，玄庐肃启兮松楸露晞。东望宰陇兮券台依依，灵辰不留兮夷床晓移。紫萸黄菊兮奠祖一卮，熏炉经卷兮俨如生时。灵幄香销兮犹有嫔衣，音容寂寂兮万古永归。龙㡛黼翣兮骖神魌，一声万里兮风号谷悲。"}