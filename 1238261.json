{"id":"1238261","title":"红梅翠竹山雉图","dynasty":"元末明初","author":"王冕","text":"游丝冉冉游云暖，翠石凝香土花短。管弦不动白日迟，可是江南旧亭馆。湘帘隔竹翠雨浓，玉肌醉染胭脂红。文章羽毛亦自好，转首似觉怀春风。去年我过长洲苑，落日澹烟芳草浅。沧浪池畔野景生，姑苏台上离情远。今年放棹游西湖，西湖景物殊非初。黄金白璧尽尘土，朱阑玉砌荒蘼芜。东园寂寞西园静，梧桐叶落银床冷。十二楼前蛛网悬，见画令人发深省。"}