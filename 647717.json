{"id":"647717","title":"青林小隐图","dynasty":"明","author":"王汝玉","text":"绿波三泖外，青嶂九龙前。别有深林境，新开小洞天。晴阴千顷合，春树几村连。翠湿榆将堕，红深花欲燃。搴萝朝带露，煮石暖生烟。庭养华亭鹤，门维笠泽船。方期事真逸，更拟谢烦缘。忽应徵书起，旋将旧业捐。闽中陪制锦，江右佐鸣弦。梦断居閒日，心存报国年。烟霞盟暂辍，松柏操弥坚。又报山中侣，空移蕙帐篇。"}