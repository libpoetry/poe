{"id":"502131","title":"看云生黄山采药歌","dynasty":"明","author":"朱同","text":"黄山之峰三十六，采药行行遍山谷。有时看云宿天都，千涧万壑云模糊。北辰咫尺星匝地，当空皎皎秋蟾孤。天鸡初鸣海光赤，下窥群动喧号呼。白云掀浪接沧海，汹涌万里迎金乌。此时看白云，便欲扶轮登天衢。沛然三日霖，一洗旱魃群生苏。灵芝与丹草，下以医疲癃，上以宁君躯。庆云布祥痴瘴息，夭札俱令归寿域。看云不负出岫心，解将医人转医国。功成依旧归黄山，采药看云老山间。石床夜湿洞云宿，芝草晓茁东风还。紫阳山人昧精讨，看云不识黄山道。安得乘此秋风早，与子相期拾瑶草。"}