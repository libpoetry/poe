{"id":"1120736","title":"次韵吕居仁诗尾见及四绝","dynasty":"宋","author":"周紫芝","text":"诗成邂逅得穷愁，眼见郎潜又白头。人物向来山吏部，篇章今日谢宣州。狗监连衡苦未平，秋成戈甲尚乘城。梦魂几欲随公去，为问高安路几程。楼上看山酒一卮，人间此乐岂儿知。秋风吹落霜前雁，寄得西来别后诗。白发书生谁复论，萧然深闭一蓬门。自知赤壁功名晚，羞与周郎作耳孙。"}