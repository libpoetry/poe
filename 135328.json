{"id":"135328","title":"伯中弟生朝赋酴醿","dynasty":"宋代","author":"楼钥","text":"春日足风雨，不知艳阳天。桃李俱成尘，懒上西湖船。春余忽微和，酴醿发清妍。池塘芳草梦，况复向阿连。中庭月方午，密林澹清烟。蒙蒙青罗帔，粲粲白玉钿。幽欢久不讲，群从俱讙然。银烛烦高烧，妃子浴温泉。花以酒为名，我以杯相传。烂醉不复辞，此会期年年。"}