{"id":"685206","title":"送林南川教授严州因次其留别韵三首","dynasty":"明","author":"王缜","text":"欲振儒风扇九畿，江门暂卸一竿丝。披云剪棘年劳苦，白日青天路坦夷。坛杏秾分春雨后，泮芹香送晚凉时。名兼吏隐闲方贵，莫笑先生拙且迟。五年两度聚京畿，一别孤心似乱丝。须向关文寻孔孟，敢凭尘俗溷随夷。门封夜雪深三尺，人坐春风暖几时。愿得诘朝逢滞雨，先生行李更迟迟。自笑贪名恋帝畿，更惭叨禄侍纶丝。皂囊未有回天力，白首犹思破犬夷。芹曝亦知臣子义，菁莪肯负圣明时。等閒我欲寻詹尹，为卜归来早与迟。"}