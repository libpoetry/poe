{"id":"688491","title":"余奉使朝鲜与其国相徐刚中唱酬颇熟别后不能不往来于怀也适张司译自朝鲜来京徐君赠以绝句三章蔼然寓见念之意披阅有感依韵赋焉","dynasty":"明","author":"祁顺","text":"使旌曾度海云边，弱水蓬山路杳然。景物瑰奇看不厌，满怀情绪为诗牵。亲捧纶音出玉墀，皇华咨度动经时。归途笑把行囊看，秪有东人白雪词。渺渺箕封天际头，别来东望每添愁。不知中圣风流客，还忆花前共醉不。"}