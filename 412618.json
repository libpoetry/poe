{"id":"412618","title":"江南弄","dynasty":"近现代","author":"汪石青","text":"江南何所有，蓠芷酣春风。烟娥拾春翠，打桨中流中。木兰之舟沙棠楫，荧光绿字波溶溶。手弄纱如云，手弄纱如月。芳馨欲致君，相思隔城阙。隔城阙，浦烟深，花落花开江上吟，潮来潮去江上心。呕心入碧水，流去有浮沉。浦风吹，白日短，春气凉，翠沙岸。江水日湛湛，妾心郎未判。泪洒玉参差，坐愁芳华晚！"}