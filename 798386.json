{"id":"798386","title":"贺新郎·红杏吊宋尚书","dynasty":"清","author":"曾廉","text":"春意幐芳陌。倚斜阳、墙头盼望，杏花红拆。何限才人多情兴，偏喜嫣红淡白。只半臂、轻寒休惜。绣幕珠帘重重地，况蓬山、无复珠帘隔。恩宠重，拜鸾掖。锦官城上明蟾夕。看堂皇、青娥排就，金壶珊格。画戟门开如椽烛，叠叠绮罗芗泽。正长夜、歌筵人寂。班马高名南狐笔，到而今、石室余残碣。挥翰处，草齐额。"}