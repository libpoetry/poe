{"id":"432397","title":"杂诗和陶韵十二首录二","dynasty":"近现代","author":"汪石青","text":"世态续齐谐，人心矗秦岭。我于万险中，偶然记光景。蜀琴弹素怀，飒飒七弦冷。申以白石烂，长夜一何永。魍魉狙行人，鬼蜮射春影。睥睨六合中，蹙蹙靡所骋。一抱飞扬心，群魔寇动静。弱水三清浅，浮世万沧桑。何为逐粱肉，何必厌糟糠。以非金石质，而经营糗粮。如何此弱龄，能不斫纯阳。吾观群动息，蠕蠕正可伤。天公长游戏，傀儡牵四方。兼善吾未能，回头理素觞。"}