{"id":"156655","title":"子瞻再和前篇非惟格韵高绝而语意邓重相与甚","dynasty":"宋代","author":"王诜","text":"忆从南涧北山边，惯见岭云和野烟。山深路僻空吊影，梦惊松竹风萧然。杖藜芒履谢尘境，已甘老去栖林泉。春篮彩术问康伯，夜灶养丹陪稚川。渔樵每笑坐争席，鸥鹭无机驯我前。一朝忽作长安梦，此生犹欲更问天。归来未央拜天子，枯荄敢自期春妍。造物潜移真幻影，感时未用惊桑田。醉来却画山中景，水墨想像追当年。玉堂故人相与厚，意使嫫母齐联娟。岂知忧患耗心力，读书懒去但欲眠。屠龙学就本无用，只堪投老依金仙。更得新诗写珠玉，劝我不作区中缘。佩服忠言匪论报，短章重次木瓜篇。"}