{"id":"697473","title":"题陆信卿书屋二首","dynasty":"明","author":"胡应麟","text":"五岳岂不遐，一丘良自适。言从谷口居，永憩隆中膝。结搆凌层霄，飞轩控奇石。嵚岑带林峦，窈窕罗原隰。轻飙回座隅，明霞护檐隙。之子何逍遥，鸣琴坐幽寂。列岫披琅函，遥峰映缃帙。揽挈万古心，俯仰千秋迹。白马穷妙诠，青牛探真籍。神游羲禹庭，冥栖素王室。伊余麋鹿踪，羡尔烟霞癖。殷勤劳梦思，恻怆务晨夕。何当辞世纷，相对扪萝薜。散发翻金书，长歌抱琼笈。一笑尘氛空，挥手凌八极。大鹏抟九万，尺鴳翔榆枋。远近各有适，逍遥固其常。伊人励高躅，卜筑邻山岗。四壁罗琬琰，五车插琳琅。冥搜极浩渺，幽探穷微芒。栖心丈室间，寄情八表傍。丹霞入我牖，白云为我裳。驭风学郑圃，弃瓢怀颍阳。岂同渭川钓，耻为吴市藏。一区足吟啸，万卷聊徜徉。乐哉帷中子，岁年良可忘。"}