{"id":"1222258","title":"太平顶读秦碑","dynasty":"元","author":"郝经","text":"岱宗太平顶，磨崖与天齐。左列则天颂，右刻张说辞。文采与书法，不离近代规。汉封宛在周观东，秦坛夐出绝顶西。坛前圆平值中峰，突兀上有始皇碑。年深雨渍百裂馀，析作两峰蹲半规。面阳数字仍可辨，隙缝重衔苔藓皮。中间隐约见制可，完好可辨惟臣斯。拳如钗股直如筋，屈铁碾玉秀且奇。千年瘦劲益飞动，回视诸家肥更痴。当时风雨有馀怒，岂容夸石独在兹。祇应神明爱九物，不肯轰击常护持。昔年韩文公，曾赋峋嵝诗。字青石赤皆传闻，漫为咨嗟涕连洏。何如亲登泰山日观峰，光怪特见绛气缠金虹。摩挲细读秦相碑，天门高咏来清风。乃知山灵不相负，夜宿天边不忍去，醉倚云窗重回顾。"}