{"id":"812028","title":"纪遇","dynasty":"清","author":"孙原湘","text":"蓦地娇羞不自禁，银钩却下绣帘深。寻常难得花枝笑，咫尺微闻玉佩音。半面向人犹掩敛，回身何事独沉吟。眼波便是秦台镜，照彻狂生一寸心。桃溪重到月痕移，帘眼参差望眼痴。镜影难凭方士觅，闺情曾访济尼知。莲须水落才逢藕，柳为风狂已乱丝。此是昨朝相见地，悄无人在立多时。藏却深情露却才，绿窗鬓影太低徊。廋词竟被全猜著，眉语偏乘不备来。蜡烛乍烧心已见，鱼书临发口难开。从今紧闭看花眼，每到卿前展一回。意外逢欢倍可欢，小屏山角路漫漫。月依眉样初三细，春减腰围尺六宽。背影乍摇珠络索，笑声徐近画兰干。九天咳吐随风落，邮得倾身化玉盘。一折回阑亚字雕，绿荷风引见云翘。半遮蜥蜴金跳脱，小立蜻蜓玉步摇。不为聪明争解怨，绝无羞涩是真娇。持裙尚恐终仙去，更倩红鸾系紫绡。一日何妨见百回，一回经眼一心开。平生已愿低头拜，险计犹拚折齿灾。敢道看花非好色，早知掷果为怜才。遥山眉黛天然秀，那是相如画得来。"}