{"id":"814959","title":"南柯子二首","dynasty":"清","author":"奕绘","text":"塔涌光明藏，香生祇树林。空中谁唱四阿含，鸟语泉声演出梵天音。柏子无人相，桃花可众心。赖公夫妇舍万金，结构万间佛刹压春岑。潇洒闲屏士，清凉小客厅。一杯邀我少留行，人海花场难得识卿卿。金楼穿璎珞，银笙隔画屏。天然占取好花名，芳草美人何限古今情。"}