{"id":"1122763","title":"官舍见月","dynasty":"宋","author":"洪咨夔","text":"山如天目高，水如天目急。明月如乡人，不速推户入。问月从何来，天梯几何级。辛勤度参井，万里远相及。碧透银河乾，清浸玉宇湿。穆金无限波，潋滟手可汲。萤驾风叶迁，蛩枕露梗泣。边秋徂年悲，匣古铜华涩。稻畦抱瓮灌，茅屋索绹葺。月兮随我归，买酒共君吸。丛山拆一罅，碧天大如瓯。更迟蹇予月，凉速老我秋。常娥八月去，岁往应白头。纵得大年药，能禁古今愁。广寒正愁绝，更照雪外州。些招肯来否，赤酒和糟篘。庭下双梧桐，露重风飕飗。采实当剥芡，蠙珠丽琼舟。颓然径奏床，不问月去留。梦中识归路，戏綵儿伊优。月行郁罗天，终古同此轮。死魄复生魄，一点存者神。我来万山底，举眼无似人。惟月独知我，寂历常相亲。而我亦知月，爱其日日新。今夕自今夕，不踏昨夜陈。凉边蔗境佳，静里大羹真。却书对月坐，扫空翳根尘。络纬无寸丝，轧轧夜向晨。路晞胡不归，貂裘弊苏秦。"}