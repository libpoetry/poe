{"id":"1130214","title":"履道书斋植竹甚茂用韵寄之十首","dynasty":"宋","author":"释德洪","text":"君家清癯生，风姿极孤峭。我欲为传真，世岂无笑笑。笑笑解衣处，酒后耳先热。笔端走精神，叶叶无差别。汪郎工笔耕，万卷供犁锄。我方买牛具，赁屋邻子庐。胸中有奇趣，诗成谈笑间。往来无一事，城郭似居山。晓庭蒲叶翻，天涯归梦远。尚记泊舟时，隔水桑婉婉。月华泼空壁，露颗压庭莎。哦诗欲仙去，无计奈君何。虽住城隍寺，而无迎送烦。清风如有素，时复到南轩。南轩绝低小，亦无佳客过。相看两无言，径作对床卧。诗狂欲发言，因此难韵阻。君看短后儿，掉臂搏怒虎。暂借人间路，未达忽如迷。石门端不远，归思乱筠溪。"}