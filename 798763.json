{"id":"798763","title":"安公子 为吴湖帆题文待诏长门望幸图","dynasty":"清","author":"杨玉衔","text":"幸草青如许。长门春去谁为主。兽啮金环推月出，冷闭梨花雨。望昭阳、笙歌镫火宵连曙。山海誓、输与长生语。惜阿娇金屋，终隔回心院宇。十载承恩处。垂杨惯惹羊车驻。胏附荆枝摧折甚，算倚帘人妒。曾几日、铜铺玉戺空朝暮。故剑求、传说终无据。叹城南桐柏，何异郎官坏土。"}