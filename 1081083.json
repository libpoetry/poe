{"id":"1081083","title":"至荆州寄用中","dynasty":"宋","author":"陈渊","text":"前年携手东水门，秋月夜看黄流奔。匆匆别话苦不尽，鸣鸡吠犬催朝暾。放船锁外望回骑，清泪滴滴如泉源。飘零可念浪萍散，得丧未把秋毫论。闽山万叠阻归计，越国半年空断魂。朅来璧水就朋友，闻子荆渚将鱼轩。尺书迢递忽寄我，消息久绝知生存。妻孥同活似慰意，伏腊不给谁可言。但期君马当北首，岂谓我辔今南辕。客乡邂逅不易得，想见妙语如春温。况闻迩来治经术，虫鱼琐细穷朝昏。倾囊倒廪幸见□，不须羞涩时所尊。"}