{"id":"1115284","title":"瑞香盛开呈益国公二首","dynasty":"宋","author":"杨万里","text":"近看丁香万粒攒，远看却与紫毬般。谁将玉胆蔷薇水，新濯琼肤锦绣襌。净界薰脩尔芬馥，无人剪剔自团栾。下元前至上元后，省得龙沉与麝兰。针来大笋束仍攒，作么开时色两般。荀令金炉炷沉水，昭容紫袖衬中襌。同花异叶株株异，一种栾枝节节栾。雪里寒香得三友，溪边梅与畹边兰。"}