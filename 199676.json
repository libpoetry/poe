{"id":"199676","title":"今秋久雨至八月望夕始晴月色尤清澈可爱置酒","dynasty":"宋代","author":"晁公溯","text":"玉斧琢月玻瓈声，月中桂树秋风惊。终年待此一轮满，不忧蛙食忧鼍鸣。白鼍十日鸣空山，雨师乘云呼不还。黄尘晓涨三尺潦，明河夜飞千丈澜。广寒不复观霓裳，公子岂解歌秋阳。釜星未灭日已出，风棂雨隙栖清光。须臾绀缯展秋碧，仰见西山衔半璧。青天冥冥星益疏，光芒寒溢千山白。今夕何夕谁与度，举杯属月当起舞。陶然相对影凌乱，不觉惊乌起庭树。树头霏霏木叶坠，白露悬空斗垂地。虽无丝竹为陶写，亦有鸣蛙当鼓吹。向来悲歌子桑子，饥坐虚忧木生耳。安知上帝思澄清，要令六合无泥滓。"}