{"id":"1199606","title":"杂诗三首","dynasty":"魏晋","author":"张翰","text":"暮春和气应，白日照园林。青条若总翠，黄华如散金。嘉卉亮有观，顾此难久耽。延颈无良涂，顿足托幽深。荣与壮俱去，贱与老相寻。观乐不照颜，惨怆发讴吟。讴吟何嗟及，古人可慰心。东邻有一树，三纪裁可拱。无花复无实，亭亭云中竦。隙禽不为巢，短翮莫肯任。忽有一飞鸟，五杂英华华。一鸣众鸟至，再鸣众鸟罗。长鸣摇羽翼，百鸟互相和。"}