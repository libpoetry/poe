{"id":"910536","title":"王朝美招饮有能窥狗窦之语因作诗贻之","dynasty":"宋","author":"李新","text":"校书隐马队，饮酒窥狗窦。礼法不见缚，高轩一宇宙。二王咤连璧，小王腹如绣。囊无一个钱，气自秦楚富。公子莫焚券，妇翁幸铜臭。往年数青蝇，腾䵬辄尚口。言我已投劾，谓子不长寿。本自植芜蘼，返恶芝蘅秀。青蝇复青蝇，劝尔一杯酒。云衢无遮拦，鬼录有先后。马粪多长者，百怨不怀旧。持此几酸馀，诸君相挽就。坐上要车公，老李苦春瘦。"}