{"id":"1108478","title":"挽黄岩赵郎中二首","dynasty":"宋","author":"刘克庄","text":"朱公徒弟丘公婿，标致虽高气宇和。心向奏篇尤暴白，发因时事欲苍皤。讣传淮甸边情惜，路出萧山巷祭多。最长郎君师友盛，我知墓碣有人磨。青衫昔作督邮时，赏鉴除公更有谁。勘狱不嫌人守法，撰文常对众称奇。筑台虚辱生前意，穿冢难酬地下知。欲写哀思传挽者，身今戎服不能诗。"}