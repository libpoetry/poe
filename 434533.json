{"id":"434533","title":"满江红 过汴梁故宫城二首 其一","dynasty":"金末元初","author":"段克己","text":"塞马南来，五陵草树无颜色。云气黯、鼓鼙声震，天穿地裂。百二山河俱失险，将军束手无筹策。渐烟尘、飞度九重城，蒙金阙。长戈袅，飞鸟绝。原厌肉，川流血。叹人生此际，动成长别。回首玉津春色早，雕栏犹挂当时月。更西来、流水绕城根，空呜咽。"}