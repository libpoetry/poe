{"id":"623179","title":"冬宵何漫漫","dynasty":"明","author":"郭之奇","text":"冬宵何漫漫，残灯留影半。冥心出大荒，合眼凭霜案。无复赘我言，诗易人删赞。无复劳我思，元会人排算。治忽兴亡事，昭昭史册断。左谷并迷盲，马班合腐烂。人事有推迁，天心随鍊锻。弃置从何说，古事难今判。一自鸿初邈，黄虞忽已漶。羲和久湎沉，叔季皆长幔。揖让与征诛，是非同一段。楚狂不复醒，屈子醒即窜。是由独往人，五夜千忧绊。蝶梦倚庄周，凤鸣烦姬旦。我非扣角徒，何以歌复叹。且留百岁心，时假三号唤。"}