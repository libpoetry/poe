{"id":"1135999","title":"次韵宾旸桂枝塘","dynasty":"宋末元初","author":"方回","text":"吴越兹上游，一江贯千山。山峻江更急，力耕云雾间。民穷实可悯，俗俭无与班。瓮灌既已拙，斗籴弥足叹。十日天不雨，魃也肆厥奸。吾昔忝长吏，郡图朝夕看。水源浅易涸，无地施防关。此陂筑千所，岁事或苟完。幽人采荷衣，堤岸穷跻攀。更觉沧浪篇，万顷吹波澜。"}