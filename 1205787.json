{"id":"1205787","title":"买陂塘 赠徐孟祥用梦庵先生韵","dynasty":"元","author":"沈禧","text":"爱雪堂、面湖依壑，望中一碧千顷。波光倒浸云山晚，风荡不晶帘影。尘迹迥。有牧唱樵歌，宿酒频惊醒。闲□钓艇。傍蓼岸芦汀，盟鸥狎鹭，适尽闲边兴。漫修省。我已乐天知命。何妨箪食瓢饮。尽将得失付无言，有酒且须觞咏。开三径。彷佛似、柴桑松菊何愁冷。优游晚景。白云如肯容分，便当卜筑来共此中隐。"}