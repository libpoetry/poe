{"id":"1128090","title":"陪宪节饮见易亭及万里楼和韵二首","dynasty":"宋","author":"程公许","text":"郭洞春深物象妍，得陪绣斧漾觥船。连山崷崒檐楹外，六画分明几席前。记就尽教腾纸价，碑成还恐费松烟。熟知丘壑饶心赏，正未能忘赋下泉。天宇修眉分外妍，雷垣波静稳行船。向来蛟鳄骄无奈，今日凫鹥戏满前。爽气逼人漙瑞露，醉题眩眼烂非烟。薄才羞与云龙啜，脱骨端须第一泉。"}