{"id":"1235866","title":"平坡访谢草池二首","dynasty":"元","author":"宋褧","text":"仙家秘馆西山隈，石磴乘马能独来。山腰桧柏当昼暝，涧底桃杏争春开。设棋不作空置局，贮酒常满频衔杯。道士诵诗久成听，不知斜日下荒台。玉泉西畔昔惯往，卢师东边今始行。山石荦确齧马足，树林阴翳藏禽声。座上主人谈众妙，壁间图尽教长生。所嗟秘境禁来往，不敢题诗留姓名。"}