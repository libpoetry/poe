{"id":"823714","title":"贺新凉 其一 中秋前后螺川两度访莲于虹口公园，索余作图，因和原韵题之","dynasty":"清末近现代初","author":"吴湖帆","text":"清露疑新雨。为花忙、寻思向往，旧家庭宇。缥缈池塘香旖旎，别样玲珑可取。惜狼藉、残红幽处。借得绿阴倾盖下，罨邻娃、轻薄争偷觑。连理障，许谁妒。一奁秋影浑无语。怕西风、晚蝉消息，浅烟迷暮。不道佳人亲步访，恁傍茅亭小驻。凭玉照、镜花晌午。拨尽柔心丝千结，挽鸳鸯、同梦神仙侣。情所寄，信天补。"}