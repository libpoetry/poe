{"id":"1144168","title":"寿王太守","dynasty":"宋末元初","author":"刘辰翁","text":"鳞鳞鸳瓦试新霜，斗帐寒轻夜漏长。天上玉麟来瑞世，梦馀奎壁灿星光。韵华瑞籥应黄钟，六叶阶蓂舞舜风。袖有西山童子药，清霜夜映玉颜红。龙飞天子禹汤明，收拾英才共太平。寄语吴兴贤太守，亟将霖雨济苍生。八千秋与八千春，此语繇来未识真。曾共麻姑擗麟脯，笑看沧海几扬尘。月中桂斫夜琅琅，捣就琼花绝粒方。繇是蟾宫折云路，愿持云粉荐霞觞。"}