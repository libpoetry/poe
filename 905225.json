{"id":"905225","title":"寄赠天台石桥京行人","dynasty":"宋","author":"李吕","text":"无心曾看石桥云，有耳曾听石桥水。俗尘未尽难重留，饭麻才竟归心起。自从一别五春风，梦绕桥庵西复东。雀噪亭前听茶鼓，蛇蟠砌外护瓜丛。更忆依人两乌鹊，朝朝飞下映真阁。树鹅土菌恣登盘，林麓素无虫兽恶。江湖迢递皆畏途，谁知世上有华胥。五百开士去虽久，犹馀一老能清癯。几年胁背不著席，栋宇增新间金碧。风月忽寄盈尺书，约我重来共晨夕。恨不速驾鸺鹠皮，屈伸臂项款山扉。相逢定作解垢衣，水边石上同茹芝。"}