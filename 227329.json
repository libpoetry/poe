{"id":"227329","title":"送希昱上人永嘉觐亲","dynasty":"宋代","author":"余靖","text":"阊阖西风高，振锡吴门去。三江碧浸天，惟持一杯渡。败叶梧桐秋，云中永嘉树。借问何言归，亲齿桑榆暮。再怀生育仁，聊为馨洁具。聆师金石词，郑重加钦慕。陆梁原上兽，群居先识母。嗷嗷林中乌，敛翼受子哺。云何蚩蚩辈，胜衣复能语。口腹徒自丰，骨肉如行路。师本谈空人，浮云无去住。未出轮回身，归心应有悟。临岐索赠言，愧乏雕章句。愿达采诗官，当令不孝懼。"}