{"id":"687769","title":"济宁舟中","dynasty":"明","author":"庄昶","text":"长安渺渺送归鸿，诘曲舟行树霭中。能走岂如閒睡稳，老年争与壮年同。满将海气供诗兴，难把荷衣犯北风。安得圣恩怜老病，江湖满地著渔翁。不管青天问去鸿，百年都只此杯中。千家小聚村村暝，万里河流岸岸同。远树入河留返照，布帆随力饱西风。南来北往奔波地，留与儿童笑老翁。"}