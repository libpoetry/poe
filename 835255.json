{"id":"835255","title":"渡江云 赠文道希","dynasty":"清末民国初","author":"沈曾植","text":"十分春已去，孤花隐叶，怊怅倚阑心。客游今倦矣，珍重韶光，还共醉花阴。长亭短堠，向从来雨黯烟沈。人何处，匣中宝剑，挂壁作龙吟。登临。秦时明月，汉国山河，尽云寒雁噤。行不得鹧鸪啼晚，苦竹穿林。寻常总道归帆好，者归帆愁与潮深。苍然暮，高山流水鸣琴。"}