{"id":"820746","title":"六丑 次苍虬韵，咏海棠","dynasty":"清末近现代初","author":"郭则沄","text":"记吹香旧馆，有倦燕、飞回曾识。锦城梦遥，含颦欹翠羃。春去谁惜。漫许金盘荐，冷枝红妩，涴雨痕犹湿。长幡稳护愁无力。蝶瘦魂悽，鹃寒泪滴。凭栏为伊痴立。又烟丝弄暝，零乱苔迹。年光轻掷。况樊亭路隔。送断风花影，浑懒觅。东风换了萋碧。只蘦脂半掩，暗传芳息。竛竮恨、忍随蜂翼。凭扶起、劫后春心底处，更寻香国。笺天罢、虚盼晴色。待卷帘、细赏千金夜，仙云驻得。"}