{"id":"854258","title":"哨遍 其一 问月","dynasty":"宋","author":"方岳","text":"月亦老乎，劝尔一杯，听说平生事。吾问汝，开辟自何时。有乾坤更应有尔。年几许。鸿荒邈哉遐已。吾今断自唐虞起。繄帝曰放勋，甲辰践祚，数至今、宋嘉熙。凡三千五百二十年馀。嗟雨僽风僝几盈亏。老兔奔驰，痴蟆吞吐，定应衰矣。噫。月岂无悲。吾观人寿几期颐。炯炯双眸子，明清无过婴儿。但才到中年，昏然欲眊，那堪老矣知何似。试以此推之。吾言有理，不能不自疑耳。恐古时月与今时异。恨则恨今人不千岁。但见今、冰轮如洗。阿谁曾自前古，看到隋唐世。几时明洁，几时昏暗，毕竟少晴多雨。须臾月落夜何其。曰先生、审之姑醉。"}