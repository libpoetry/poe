{"id":"1230374","title":"雪夜冰琴诗为邓静春赋","dynasty":"元","author":"柯九思","text":"峄阳孤桐坚如铁，石上蟠根饱风雪。何年雷电驱六丁，曾入深山取蛟蠥。霹礰击碎馀孙枝，流落尘寰知几劫。卓哉至宝斲斯器，声满乾坤擅奇绝。雪光照夜三尺冰，落指飞泉响云穴。霜空湛碧来西风，老鹤孤鸣下天阙。余生两耳获亲赏，所恨黔驴惟技拙。小斋人静月窥窗，古瓶水暖梅□香。拂衣再拜□君操，恍然挈我天游乡。茫茫是身非已有，块坐俄惊柳生肘。九原大叫伯牙醒，一洗雷同世间手。"}