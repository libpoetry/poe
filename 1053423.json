{"id":"1053423","title":"慕容居士双楠轩","dynasty":"宋","author":"释道潜","text":"阳羡溪山名浙右，氤氲淑气无时有。遂令比屋慕弦歌，甲第殊科争捷手。先生读书三十年，数奇不偶真可怜。闭门陋巷聊自隐，箪瓢屡空心晏然。南轩前头两佳木，先生抚玩长不足。尤爱薰风五月初，白银开花光照屋。故人解后相逢遇，指点婆娑索新句。君不见少陵杜叟有长吟，莫作凡材等闲赋。"}