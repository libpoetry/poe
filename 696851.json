{"id":"696851","title":"一剪梅 姚太仆世所重九日枉驾小园，偶谈弇州先生小词，即依体口占一首见赠，因效颦寸首奉荅","dynasty":"明","author":"俞彦","text":"传闻海上有仙山。道是蓬山。难到蓬山。未如小圃一拳山。水也环山。树也环山。君来访我到家山。携手登山。节届登山。西风吹落小方山。便是龙山。何必龙山。为人性僻僻于山。梦里游山。病里思山。莫教一日不看山。淡冶春山。刻露秋山。吴兴自古擅名山。水有菁山。陆有杼山。劝君莫更恋家山。为尔耽山。故效他山。与君先后赋还山。我爱江山。君爱湖山。非关褊性合栖山。叵奈冰山。转忆云山。投琼佳句到青山。仰止高山。弦绝牙山。而今宿草北邙山。梦破鱼山。泪洒牛山。"}