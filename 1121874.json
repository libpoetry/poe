{"id":"1121874","title":"司马温公挽词三首","dynasty":"宋","author":"范纯仁","text":"精诚皎白日，利泽涨沧溟。志苦生灵乐，身劳社稷宁。人间失轩鉴，天上坼台星。唯有真儒效，长留简册青。竟因劳瘁没，谁翊太平基。哀讣惊朝听，严禋罢庆仪。梁摧大厦日，舟失济川时。千古商岩畔，应陪傅说祠。两宫思旧德，异礼贲忠魂。翠辇亲临后，蝉冠锡命尊。霜风咽笳鼓，寒日惨旌幡。不独知心客，徘徊哭寝门。"}