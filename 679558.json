{"id":"679558","title":"赠华谷子歌","dynasty":"明","author":"杨巍","text":"华谷子昔年相遇北渚亭，买酒放船西湖里。湖光潋滟八月秋，残荷犹香暮山紫。醉来走马向西街，倜傥风流谁可似。旧游回首水㴞㴞，海上重逢兴不豪。我向天涯甘老矣，如何尔鬓亦刁骚。君有长才不得售，仰视云霄空唾手。刘蕡上书君门遥，张仪还家舌在否。黄金赤绂尽浮云，不如花下一杯酒。请君且莫叹蹉跎，来日已少去日多。天上谁回羲氏驾，眼前安得鲁阳戈。以此谢尘世，吾将卧烟萝。君能满饮我高歌，白日西飞柰若何。"}