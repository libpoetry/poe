{"id":"1130190","title":"次韵彦周见寄二首","dynasty":"宋","author":"释德洪","text":"诗先春色附湘船，来与幽人结净缘。句好空惊碧云合，韵高疑在白鸥前。君应归诵陶彭泽，我亦南寻率子廉。想见江头同握手，采茶时节雨馀天。归思啼禽日夜催，宝书临罢意徘徊。榆钱满地买春去，岳色渡江排闼来。行乐风光清梦晓，卧披烟雨曲屏开。兴来敏速诗千首，落笔人惊挟怒雷。"}