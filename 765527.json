{"id":"765527","title":"万年欢 即席示李冰署郭尧卿兼寄周潇碧淮阴用史梅溪韵","dynasty":"清","author":"杜文澜","text":"海畔闲鸥，趁萧斋夜凉、同赋团雪。又是疏帘吹雨，蕙枝香发。漫诉琼箫旧怨，怕酒醒、垂杨凄绝。而今便、不梦扬州，暗愁消瘦诗骨。尊前壮心易歇。听山阳倦笛，何事轻别。客里登楼，都换故乡云物。多少西园俊侣，待共觅、棕鞋青袜。问恁日、顾曲人归，画栏重醉秋月。"}