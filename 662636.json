{"id":"662636","title":"金穴行","dynasty":"明","author":"石宝","text":"君知黄金贵，宁知金有穴。崔嵬不踰仞，中可万夫宅。穴门紫气横亘天，高金为垒深为泉。飞湍溅沬几千里，涌作十丈开花莲。池头春水流活活，莲花颜色长如昨。一双赤鲤当波翻，万点饥鸟向人啄。嗟哉汉皃何乃憨，随尘仆仆追弹丸。弹丸欲击飞鸟死，安保骨肉无摧残。犹胜东海老夫手皴裂，白日披沙夜不绝。惊涛推岸岸夜崩，伤哉见利不见血。何如此穴利最偏，穷人欲愬之青天。青天高高不可扣，丹崖锦谷还依然。人言此穴通扬州，禹贡三品其源流。又言此穴接东岱，万水东奔尽归海。吁嗟乎富贵福泽天与成，请君听歌金穴行。"}