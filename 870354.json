{"id":"870354","title":"成都遨乐诗二十一首 其七 二月二日游江会宝历寺","dynasty":"宋","author":"田况","text":"昔年张复之，来乘寇乱馀。三春虽宴赏，四野犹艰虞。遂移踏青会，登舟恣游娱。戒备渐解弛，人情悉安舒。垂兹五十年，材哲不敢踰。愚来再更朔，遽及仲春初。綵舵列城隈，画船满江隅。轻桡下奔濑，纵舆临精庐。因思贤守事，所作民乃孚。慈惠未为大，大者其忘诸。"}