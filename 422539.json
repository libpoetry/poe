{"id":"422539","title":"念奴娇 天津留别香禅","dynasty":"近现代","author":"连横","text":"武公归矣，正满天风雪，筝琶声起。老我关山归梦远，一日梦飞千里。孤馆吹箫，长空看剑，此意知谁是。青衫泪湿，满泻幽恨如水。争奈烈士蹉跎、美人迟暮，分手情难已。几度相逢抛不得，更有青山青史。听雨怀人、拈花證佛，且莫伤蕉萃；江南春暖，扁舟同访西子。"}