{"id":"1107240","title":"七歌效杜陵体","dynasty":"宋","author":"丘葵","text":"景炎元年北人至，撒花初令豪家备。谁梯祸乱敷我民，敲朴日烦无处避。富者有银犹可苏，贫者无银卖田地。呜呼一歌兮歌已衰，天日不见惟阴霾。三宫北狩何时返，猿啼鬼哭尘沙远。李陵卫律甘匪人，岂无蔡琰吹胡管。江南江北骨成山，箭瘢纷纷剑痕满。呜呼二歌兮歌未休，潸然出涕滂沱流。山林啸聚繁有徒，州家买尽勤招呼。县官被命不敢逊，麒麟出模群狐孤。昨者参州红帕首，高官厚禄恣狂图。呜呼三歌兮歌三发，天翻地覆纲常灭。督府养兵如养子，帛堆其家粟崇庾。少不如意出怨言，恃功偃蹇骄其主。道旁老氓哭告予，未被贼苦被军苦。呜呼四歌兮歌始宣，悲风为我吹尘寰。富儿谐了西园债，身著绿衣足誇诧。那知又有价高人，昨日新官今日罢。近来书满只月馀，白头老吏慵送迓。呜呼五歌兮歌未足，末世由来多反覆。十家九室厨无烟，儿夫仆后妻僵前。米珠薪桂肉如玉，野无青草飞乌鸢。手持空券向何许，官司有印侬无钱。呜呼六歌兮歌愈悲，天下太平竟何时。我生不辰逢乱离，四方蹙蹙何所之。欲登山兮有虎豹，欲入海兮有蛟螭。归来归来磨兜坚，毋与蛟斗兮毋充虎饥。呜呼七歌兮歌曲罢，猿啼清昼虫鸣夜。"}