{"id":"673800","title":"赠黄山人游五岳","dynasty":"明","author":"左国玑","text":"五岳分五方，回薄凌穹苍。遥从太极判，秀色新如常。中藏古仙人，玉貌无凋伤。日月掩灵洞，云霞封石床。黄公有高标，拔俗心飞扬。耻随家鹜食，思与烟鸾翔。同天不相知，投契在短章。青鸟昨日来，报予渡江湘。涉历遍九州，跻攀览遐荒。天游扪群峰，虹度窥石梁。仆本餐霞人，闻之悦肝肠。但恐阴阳移，人命如朝霜。何不早辞家，驾鸿鞭紫凰。四岳倘归来，嵩丘是吾乡。若采三花树，行随白鹿傍。"}