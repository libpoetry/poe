{"id":"371013","title":"琐窗寒·初夏同葑田松泉过深柳草堂","dynasty":"清代","author":"厉鹗","text":"户小关云，城高缒碧，嫩阴摇瓦。何年种柳，正忆汉南游冶。想依依、香绵褪时，绣鸳不到閒庭榭。付馀花倦蝶，桥痕帘影，伴人情话。疏野。连渔汊，听笛弄沧浪，悄然歌罢。离踪似寄，顿冷故溪吟社。笑输他、桃根渡头，载来翠峰偏淡写。看篱根、艇子萦回，任取浮萍惹。"}