{"id":"756064","title":"荷镫曲","dynasty":"清","author":"缪宝娟","text":"藐姑仙人斗晚妆，袜尘不动罗绮香。金釭照耀烂如昼，三十六宫春正长。儿家生小承恩日，华清浴罢娇无力。归来寂寂掩瑶扉，玉阶人静露珠湿。无端急敕召湘妃，小队银镫夜打围。箔底细簪金错落，帘边亲启玉葳蕤。珠围翠绕纷逦迤，照见鸳鸯春似海。杏子衫轻偎影红，桃花裙褶拖痕紫。玉腕玲珑大小垂，酒酣零乱舞腰支。最怜袅袅杨枝细，弱不禁风欲堕时。靡曼妙态纷相扰，风鬟雾鬓知多少。唾花馀碧石华轻，化作湘纹笼缥缈。此际销魂神采飞，此时擢秀几琼枝。当筵莫怯娉婷甚，幅幅纱笼好护持。宴罢归为缀珠戏，濡毫手作鳌山记。明珰火齐烂不收，七尺珊瑚等閒碎。似闻仙乐奏《云璈》，如有衣香冉冉飘。羊侃帘前兰半烬，扶风帐外桦全烧。别有愁蛾夜妆靓，洞房深邃蚖膏冷。遥看红云捧玉皇，倚栏寂寞羊车幸。我亦青莲梦里人，苦心薏菂不分明。樽前欲借神光引，一把三生证夙因。"}