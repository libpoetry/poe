{"id":"720932","title":"上湘旅兴","dynasty":"明末清初","author":"王夫之","text":"寒山犹半绿，浅日动浮光。习习江南暖，淫淫小雪长。杖藜随鸟度，涉涧有花香。不信间愁在，千峰一徜徉。墟烟何处起，渡口己樵歌。空外篙音发，睛滩柏叶过。生平还草屦，世事尽藤蓑。惭愧元真子，清时畏绿波。一巘复千峰，参差万壑松。夕烟飞不定，落叶转相逢。古砦传银穴，仙坛记石封。金丹及铁马，吾意定奚从。柳阴谁竹外，几叶带疏黄。浴鹜动金绮，夕阳生暗塘。归人欢妇子，明发有风霜。居者忘情甚，萧条客感长。山城犹百里，战伐不相知。禾黍经时毕，冠裳入望疑。微霜开驿路，落日返樵吹。回念巴邱北，银涛捲绣旗。"}