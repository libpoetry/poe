{"id":"1131119","title":"上巳会许公亭二首","dynasty":"宋","author":"韩琦","text":"三月三来御水涯，古亭春色绿相遮。牡丹已认冠丛叶，郁李真疑绶引花。侍妓寝歌成雅席，恶风吹酒入微沙。土囊终夕从飘怒，不障清欢祓禊家。元巳乘闲到许亭，胜游差远几开扃。寻春自失花颜素，爱客偏回柳眼青。曲水事遥存燕喜，甘棠人去想仪形。禊筵莫愬杯行数，归辔迎风酒易醒。"}