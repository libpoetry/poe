{"id":"683922","title":"黄白仲以二十绝句见投答之得六首","dynasty":"明","author":"王世贞","text":"怜君藻思若悬河，何自清时挂网罗。西去汀洲鹦鹉绿，古来名士患才多。明海稽山两道民，转从词笔弄精神。老夫自是前车辙，不二门中好立身。共爱通侯下士名，沈深甲馆隐倾城。冰心自是俱无染，偶为相如字长卿。如闻抖擞学无生，日饱僧厨不糁羹。习气恐然消未得，梦中犹记五侯鲭。镜湖如黛染山螺，莫似黄庭换白鹅。三迭琴心留自赏，从他门外有风波。博得才名恨尚迟，名高他日自应知。五更家宝抛人去，揩眼仓皇向墨池。"}