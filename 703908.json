{"id":"703908","title":"初入朝面恩恭纪","dynasty":"明","author":"韩日缵","text":"佳气茏葱碧汉间，九霄鱼钥启晨关。遥遥玉辇传清跸，肃肃金门趁立班。花底鸣环承湛露，殿前簪笔颂南山。鸳鸾旧侣相如待，温树春浓绿可攀。漏转莲花紫极深，西山春霭散鸡林。御沟冻解双流玉，宫柳晴舒半吐金。一命自天明主泽，万年捧日侍臣心。拟将肤发酬恩遇，金马于今未陆沈。"}