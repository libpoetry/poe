{"id":"338815","title":"金缕曲·得筱石由川督调鄂之信，因喜生感，又忆及女","dynasty":"清代","author":"许禧身","text":"丹诏来天外。却感得、国恩深重，春风普载。人世浮尘终碌碌，郁郁胸襟总在。空惹得、满腔情债。地老山荒难以尽，认庭闱、怎撇生前爱。缘未了，思难解。飙驰电抹嗟何快。最伤怀、药炉茶灶，星沈沧海。晓色微光将发曙，化出满庭霞彩。听仙乐、悠扬一派。重访琼楼诸道友，蹙双蛾、默默心无奈。低首处，锁眉黛。"}