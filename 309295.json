{"id":"309295","title":"秋霁·李萼楼别业在吴阊城南醋库巷，招客登临，为赋此解","dynasty":"现代","author":"赵尊岳","text":"泉石登临，揽胜景城南，寄兴秋绿。绣缀霞楹，锦围山嶂，淡浓扇窗横幅。自栽松菊。雅怀净洗尘千斛。问涧瀑松籁，为谁移枕和琴筑。烟翠日晚，望里沧浪，便如醇醪，多事巾漉。说心期吴城合住，吾庐人境占清福。待插槿篱编竹屋。画罨空外，消得水镜山鬟，啸歌晨夕，素心薖轴。"}