{"id":"1109617","title":"占晴三首","dynasty":"宋","author":"刘敞","text":"小雨何曾湿，轻云苦易开。蛟龙自喣沬，江汉欲飞埃。碧草寒仍短，喧禽去不回。楚山长对日，未信有阳台。白日丽江上，初晴风景饶。春愁来集眼，暖气起连宵。旷野苍茫合，饥鸢上下飘。长亭送行处，稍复柳垂条。巫峡空多雨，江南自有春。瘴排寒色早，晴发岁华新。地暖仍馀湿，风和欲起尘。旧伤千里目，巳复觉愁人。"}