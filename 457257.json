{"id":"457257","title":"北风行寄柳闲云","dynasty":"当代","author":"胡云飞","text":"少年曾觉风有色，春夏秋冬匀彩墨。东风如碧西风黄，最是北风看不得。携砂裹雪出玉关，吹落彤云天底悬。羲和放马吴刚死，白山黑水两茫然。凤凰感此褪朱羽，化作子规啼如许。一啼一逗旅人怀，寒烟残翠下南浦。南浦风来奇复雄，斜捲归帆道路穷。眼底生雾雾转浓。岂无新丰酒千钟，下不能消繁霜鬓，上不能夺造化功。摧心裂肺难为已，忽然思君入梦中。连榻夜话三生事，茶烟轻飏落花风。"}