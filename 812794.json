{"id":"812794","title":"满江红 岳坟次武穆原韵","dynasty":"清","author":"吴绮","text":"南渡杨刘，到此日、功名销歇。只今有、西陵华表，标题忠烈。三字冤沉犴室土，两宫泪洒龙成月。笑玉环、脑后是何人，情非切。一湖水，千峰雪。身纵死，名难灭。把椒浆浇奠，唾壶堪缺。道上金牌人有口，阶前铁像心无血。只荒祠、犹自对遗宫，神依阙。李下无蹊，问当代、谁为逋峭。最爱是，文章高处，尽君嘻笑。世事漫须真实相，家传自擅清平调。便扣门、报有俗人来，唯长啸。林下酌，溪边钓。约羊求，偕德耀。把顽仙骇叟，任他猜料。公瑾当筵曾顾误，小红倚笛偏能妙。看浮云、富贵只寻常，头宁掉。一点青青，是娲后、补残余石。向此处、洪流独砥，巍然千尺。纵步欲凌鹰隼背，蟠根直下蛟龙宅。问当年、留带旧风流，空陈迹。山两岸，分南北。水一派，流今昔。把天风海月，尽教收拾。孤磬声摇残照紫，乱帆影挂秋云碧。上危楼、极目送归鸿，吹横笛。丁鹤重游，恰正遇、水曹诗客。更相携、斜阳溪上，鹭鸥分席。十里轻烟桃叶舫，一桥凉雨梅花笛。只钱郎、宅畔数江峰，依然碧。庾公扇，谢公屐。追胜赏，俱陈迹。念金门待漏，不堪重忆。春树暮云还惜别，高山流水谁相识。倘长安、亲旧问狂夫，添吟癖。四海传烽，问时事、何堪太息。公此去、偏能慷慨，气凌边隘。吾急而求应恨晚，天方待治何忧敌。想鸣鞭、万里过蚕丛，旌旗易。景略坐，常扪虱。安石墅，曾同弈。但河梁揽袂，黯然送客。八阵河山斜日影，两川旗鼓清秋色。愿诗篇、频与捷书来，长相忆。多少朱门，都不见、开樽筵客。陈孺子、贫居委巷，偏为设食。娄护已无鲭可饱，季鹰只有鲈堪忆。便盘飧、真足胜华筵，欢相得。橙已熟，香同擘。梅渐放，花还摘。更南皮飞盖，不期而集。醉我倾将瓶几个，泥谁典却钗双只。想明朝、佳事好喧传，今何夕。四海论交，问当代、谁为凿齿。喜今日、倡予和汝，入林伊始。老子直须床上卧，先生且向山中起。尽人间、下士笑如雷，苍蝇耳。嗟肉食，原堪鄙。便蓬筚，宁不喜。但酒酣击缶，壮心难已。坐井笑他蛙自大，读书干得萤将死。待纵横、羽猎向长杨，从吾子。海上闲云，缘底事、误来京洛。向金门索米，玉阶持橐。髀肉晚销燕市马，乡心秋冷扬州鹤。问英雄、广武近何如，浑闲却。鸡一肋，蜗双角。空竞逐，终消索。尽浮沉诗酒，任天安着。海上文章苏玉局，人间游戏东方朔。看儿曹、得意不寻常，非吾乐。骨相如斯，君休认、林间巢许。怪早向东皋返驾，为松菊主。塞马不归燕市月，荒鸡共舞巴山雨。笑英雄、冷落付樵渔，家何处。同病也，惟吾与。合志者，还谁伫。只水哉亭子，当风而踞。高手且笼观局袖，急流暂弄回鼓。把离骚醉读，向西江、呼天语。碧镂红牙，有谁是、当今秦柳。共说道、挂冠归去，人称漫叟。孤竹祠边乌长角，大槐宫里貂笼首。问年时、豪气可曾除，君言否。天付与，凌云手。人罕及，粲花口。尽蛾眉谣诼，任他群妇。楚泽好栽君子竹，汉书合下贤人酒。待华阴山上乎先来、骑龙狗。"}