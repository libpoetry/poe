{"id":"195168","title":"杖锡虎·杖锡山中深","dynasty":"宋代","author":"戴表元","text":"杖锡山中深，与世绝往学。从来称是仙圣窟，虎暴不得奸其间。今年山神大失职，虎来山前搏人食。传闻此义我亦怪，历问更为居者惜。杖锡山中民，犷健疏农耕。老稚为樵壮为猎，朝朝暮暮山中行。山獐野雉收当粮，天寒果熟霜狸香。腰弓度垅矢插房，黄茅覆溪机半张。鸟啼犬奔风箭急，机鸣未发且前立。平生闻虎不识面，颠倒穷途忽相及。惊呼顿迅声渐微，妻儿骇呀不即归。循踪走至设机处，但有血渍斓斑衣。呜呼哀哉乎，此民良足悲。呜呼嗟哉乎，此事不足疑。吾闻以毒殃物者，物亦以毒殃其身，我不敢以尔为仁。以饵钩物者，物亦钩尔以为饵，我不敢以尔为智。杖锡山，山绝深，无虎不必古，有虎不必今。天生此物居山林，有虎无虎视尔心。但令尔心无干戈，虎居深山奈尔何。"}