{"id":"845102","title":"浣溪沙 己庚之间叶伯蘧仲鸾叔达昆季时有文宴余爱斯调得数十首离合断续不知为何题也今记忆三首重录于此以作春梦","dynasty":"清末民国初","author":"梁鼎芬","text":"并载金台二月天。海棠巢下杏花前。试将明镜照华年。一晌绿窗才记梦，几回锦瑟未张弦。伤春无处不堪怜。欲问花前第几春。却看桃片委苔尘。赋情谁及杜司勋。菱髻初装珠络小，芹泥浅傅玉膏匀。轻衫细马那时人。摊破红笺篆碧螺。酒醒腕弱墨慵磨。暗吹兰气载香多。倚玉笑餐云子饭，抛珠真胜雪儿歌。吾生休自说蹉跎。"}