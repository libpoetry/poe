{"id":"583463","title":"次沈绳斋省参韵","dynasty":"明","author":"王缜","text":"理欲毫釐差，要之在主敬。譬如楩楠材，从绳乃归正。沈君豪杰人，斋治以斯命。检束放肆心，家法遵孔孟。筮仕入秋台，平反多辨诇。琴鹤来蜀邦，竹马儿童迎。帝曰兹良臣，困廪须一罄。乃命参阿衡，鼎重力能胜。往摄观察司，操纵不失令。酒也本拙流，饮德徒醉瞑。丽泽愿相资，砥砺多节并。当使百世知，不为空言赠。"}