{"id":"1251039","title":"云壑简南安陈知事","dynasty":"元末明初","author":"陈谟","text":"达人本云卧，丘壑外轩冕。神明交澹泊，樵牧相偃蹇。伊优与肮脏，叔世同一贬。凄其望诸葛，忧抱何能展。甘霖幸一溉，涸鲋将冀免。归岩出有时，潜石不相远。横浦极天高，怀人路悠缅。英英露菅茅，矗矗飘素练。嵌虚隐空翠，窈窕涵葱茜。虽复簿书繁，而无尘鞅绊。摛章唤阴铿，作赋招王粲。凉飔散冲襟，清波送流盼。亭亭金芙蓉，似是武夷涧。花下藏仙舟，渔郎莫之见。济胜天与游，流霞共谁荐。"}