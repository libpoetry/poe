{"id":"440118","title":"贺新郎","dynasty":"当代","author":"石任之","text":"昔者迷周蝶。觉从来，今之陈迹，向之欣悦。已似飘蓬谁同健，雨里萧然一叶。却未免，仍留寸舌。语意千回馀善谑，甚独居尤讳中肠热。双照眼，是明月。此间万事惟心别。念苍苍，乃为生意，乃为斧钺。吾与吾尝周旋久，微劣纤毫洞彻。宁作我，相看莫厌。野马浮埃纷纶也，共醯鸡瓮内尘升灭。饮不饮，俱销骨。"}