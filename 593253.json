{"id":"593253","title":"冬至候驾南郊","dynasty":"明","author":"欧大任","text":"圜丘重大报，明祀凛肃将。仲冬日南至，玉琯占微阳。昊天有成命，秉礼在我皇。秩宗洁圭璧，将作营坛场。屏翳先扫涂，飞廉行服箱。卤簿驰道直，容卫俨成行。六銮锵以鸣，八骏腾以骧。燔柴于焉举，升中格穹苍。一时遍群望，侑飨圣祖旁。告成法驾还，百辟虔趋跄。辫发与雕题，来享皆来王。上雍陋制作，拜畤羞仪章。稽典二雅正，赐酺万民康。官家幸不劳，嵩呼寿无疆。"}