{"id":"643118","title":"送黄千户还台州卫","dynasty":"明","author":"胡奎","text":"天台山，高入天，此地自古多神仙。谷城黄公好孙子，豹略龙韬有如此。朝餐赤城之紫霞，夕饮丹池之玉醴。今年分守盐官城，天风袅袅吹华旌。星河万里入东海，岛屿不闻刁斗声。方秋复上天台去，即是桃花旧时路。华顶峰头月正圆，依然挂在珊瑚树。盐官父老纷如云，出城走送黄将军。鸣笳叠鼓动离思，一路好山相送迎。唱吴歌，劝吴酒，十里一亭，五里一堠。天台山高入南斗，将军之名同不朽。"}