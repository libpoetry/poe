{"id":"966309","title":"题单令双清阁","dynasty":"宋","author":"胡寅","text":"中扃有天游，一室四海见。倘无空虚地，六凿互争战。琴堂故萧爽，向也正墙面。棘茨莽蒙蔽，鼷鼠纷旋转。刬除资豁达，顿觉云水眩。瞰临幽阁出，率略重营缮。从容五六客，尚得摇歌扇。西山隔雉楼，佛髻三两现。渺然宜北望，深碧湛芳茜。群峰涌翠浪，远迩相明绚。珍禽知几种，演漾花雪片。有时惠风来，轻皱蹙霜练。最怜明月夜，酒渴光可咽。主人蔼优政，不愧宓子贱。挠之莫能浊，聊用青白燕。心澄迹自洁，眼静照还遍。他年腾踏去，回观等邮传。只今檐前渌，但足注诗砚。予方混泥涂，每愧陪高宴。更书梁栋间，何以贲花县。"}