{"id":"5179","title":"送鲁郡刘长史迁弘农长史","dynasty":"唐代","author":"李白","text":"鲁国一杯水，难容横海鳞。仲尼且不敬，况乃寻常人。白玉换斗粟，黄金买尺薪。闭门木叶下，始觉秋非春。闻君向西迁，地即鼎湖邻。宝镜匣苍藓，丹经埋素尘。轩后上天时，攀龙遗小臣。及此留惠爱，庶几风化淳。鲁缟如白烟，五缣不成束。临行赠贫交，一尺重山岳。相国齐晏子，赠行不及言。托阴当树李，忘忧当树萱。他日见张禄，绨袍怀旧恩。"}