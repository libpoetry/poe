{"id":"758287","title":"金缕曲 和采湘","dynasty":"清","author":"赵我佩","text":"记折河干柳。甚萧条、斜阳古道，暮鸦时候。离恨一肩挑不起，抵死教人禁受。料潭水、情浓于酒。叹我身如红豆粒，便枝枝、叶叶相思透。清泪湿，眼波溜。与君遥隔天涯久。忆当年、红楼夜月，玉箫同奏。旧雨而今云样远，梦也怎生难就。问两地、是谁消瘦。寄语加餐须努力，更秋凉、珍重双罗袖。愁病撇，解眉皱。"}