{"id":"1169426","title":"和殷衙推春霖即事","dynasty":"唐","author":"李咸用","text":"东风吹暖雨，润下不能休。古道云横白，移时客共愁。绿沈莎似藻，红泛叶为舟。忽起江湖兴，疑邻畎浍流。此时无胜会，何处滞奇游？阵急如酣战，点粗成乱沤。竹因添洒落，松得长飕飗。花惨闲庭晚，兰深曲径幽。丝牵汀鸟足，线挂岳猿头。天地昏同醉，寰区浩欲浮。柳眉低带泣，蒲剑锐初抽。石燕翻空重，虫罗缀滴稠。荷倾蛟泪尽，岩拆电鞭收。岂直望尧喜，却怀微禹忧。树滋堪采菌，矶没懒垂钩。腥觉闻龙气，寒宜拥豹裘。名膏那作沴，思稔必通侯。蚌鹬徒喧竞，笙歌罢献酬。山川藏秀媚，草木逞调柔。极目非吾意，行吟独下楼。"}