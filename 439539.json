{"id":"439539","title":"应制粉红双头牡丹二首","dynasty":"金","author":"党怀英","text":"卿云分瑞两嫣然，镜里妆成谷雨天。晓日倚阑閒妒艳，春风拾翠两骈肩。水南水北何曾见，桃叶桃根本自仙。梦想沈香亭北槛，略修花谱记芳妍。春意应嫌芍药迟，一枝分秀伴双蕤。并肩翠袖初酣酒，对镜红妆欲斗奇。上苑风烟工献巧，中天雨露本无私。更看散作人间瑞，万里黄云麦两岐。"}