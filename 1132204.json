{"id":"1132204","title":"久寓泉南待一故人消息桂隐诸葛如晦谓客舍不可住借一园亭安下即事凡有十首","dynasty":"宋","author":"戴复古","text":"寄迹小园中，自笑客异乡。东家送槟榔，西家送槟榔。咀嚼唇齿赤，亦能醉我肠。南人敬爱客，以此当茶汤。慇勤谢其来，此意不可忘。寄迹小园中，岂不胜旅舍。俗事无交加，客身自闲暇。邻家有酒沽，杯盘亦可借。吟侣适相过，新诗堪脍炙。足以慰我怀，留连日至夜。寄迹小园中，数椽亦潇洒。主人既相知，此地可久假。县官送月粮，邻翁供菜把。咫尺是屠门，亦有卖鲜者。里巷通往来，欲结鸡豚社。寄迹小园中，馀春接初夏。问木木成阴，问花花已谢。黄鹂出幽谷，杜鹃叫长夜。把酒酌园婆，远客此税驾。有时吟声高，鬼神莫惊怕。寄迹小园中，一心安淡薄。每坐竹间亭，不知近城郭。昨日看花开，今日见花落。静中观物化，妙处在一觉。委身以顺命，无忧亦无乐。寄迹小园中，第一薪水便。逐一炊黄粱，兼得鱼虾贱。饱饭日无营，遮眼有书卷。时逢好客来，应接不知倦。最苦风雨时，有人招夜宴。寄迹小园中，新晴风日丽。好鸟竹间鸣，野鹤空中唳。悠然动诗兴，行吟抚松桂。久客若忘归，此身笑匏系。五月倘未行，尚及食丹荔。寄迹小园中，颇欲閟形影。谁为饶舌者，太守忽相请。开心论时务，细语及诗境。坐中有蛮客，狂言事驰骋。明日酒醒来，熟思令人瘿。寄迹小园中，忽有乌衣至。手中执圆封，州府特遣馈。罗列满吾前，礼数颇周致。四邻来聚观，若有流涎意。呼童急开樽，四邻同一醉。寄迹小园中，倒指五十日。既得故人书，南游吾事毕。再拜谢主翁，奉还此一室。云萍聚复散，欲住住不得。折柳当马鞭，明朝有行色。"}