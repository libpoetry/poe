{"id":"695619","title":"壬戌诞日四首并得三字","dynasty":"明","author":"林熙春","text":"此日悬弧欲御骖，一夔偶病废朝参。追惟父母生身苦，正值君王为国惔。岂有青藜燃太乙，敢希白发博台三。独思出纳多边警，忍负焦劳便释担。合门望外圣恩覃，山海高深未可探。荏苒稀龄欣踰一，桑蓬此日愧生三。人趋人诺随人醉，我钝我迟自我憨。长望圣明长惕厉，边臣韬却上方镡。茹素频年茶当酒，清秋淑景醒为酣。明朝日月升恒八，此夕宾朋斝酌三。叔子樽前陪共乐，诸孙岭外想分甘。燕城忽听砧声急，且把封疆努力戡。出山逐队愧双南，结驷何来枉过谭。太史文章秦复汉，宗人品望青于蓝。救时自许贞乎一，匡主相期道者三。天地风尘公等在，老臣何计可抽簪。"}