{"id":"688182","title":"题王舜耕画","dynasty":"明","author":"朱诚泳","text":"翠壁丹厓淡夕曛，往来麋鹿自成群。仙家住在空青外，只隔桃花一片云。小小溪桥有路通，草堂门掩白云中。深山六月浑无暑，一派流泉万壑风。重叠青山拥翠螺，雨晴深涧水如罗。凉飙忽起岩前树，遥送书声出薜萝。万里同云雪载途，乾坤冻合在冰壶。高人深掩茅堂卧，门外曾来县令无。"}