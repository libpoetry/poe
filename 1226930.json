{"id":"1226930","title":"题丁氏松涧图","dynasty":"元","author":"邓文原","text":"天目之峰凌紫烟，下周林壑纡长川。清池斗绝涵倒景，神运直自疏凿先。彼美幽贞庐，閒房曲奥辛夷荃。苍官手植经几年，灵虬夭矫今参天。门前朝流暮流水，但闻激石泻濑鸣溅溅。山人养真衡茅下，有书可读琴可弦。意行清涧曲，长啸松风前。山月出林高，溪花弄春妍。仙人歌来夜将半，天空鹤唳山凄然。飙尘大笑狂驰子，口诵丹诀传真玄。我欲从之结邻屋，得疏药圃谋芝田。"}