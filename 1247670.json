{"id":"1247670","title":"感旧答倪子原","dynasty":"元末明初","author":"蓝智","text":"昔子来武夷，丧乱戎马后。尔翁翰林官，眉宇紫芝秀。清文动金石，健笔凌篆籀。贱子学荒芜，烦君起孤陋。青灯鸡黍夜，春雨莺花昼。穷巷邻里间，时能一相就。尔翁难久留，长歌紫烟岫。南浮海门棹，已绾提学绶。炎荒瘴疠地，久客抱沈疚。灵椿陨严霜，仁者胡不寿。今子来山中，茆斋暮春候。扪萝石磴滑，煮茗山泉溜。时方尚甲兵，谁复谈俎豆。计拙甘沈沦，才高合驰骤。青云上雕鹗，落日号猿狖。报章匪琼瑶，述怀因感旧。"}