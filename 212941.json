{"id":"212941","title":"瑞鹤仙·赠丝鞋庄生","dynasty":"宋代","author":"吴文英","text":"藕心抽莹茧。引翠针行处，冰花成片。金门从回辇。两玉凫飞上，绣绒尘软。丝絇待宴。曳天香、春风宛转。傍星辰、直上无声，缓蹑素云归晚。奇践。平康得意，醉踏香泥，润红沾线。良工诧见。吴蚕唾，海沈楦。任真珠装缀，春申客屦，今日风流雾散。待宣供、禹步宸游，退朝燕殿。"}