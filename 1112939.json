{"id":"1112939","title":"和沈教授子寿赋雪三首","dynasty":"宋","author":"张孝祥","text":"北风吹来燕山雪，十万王师方浴铁。风缠熊虎灵旗静，冻合蛟龙宝刀折。何人夜缚吴元济，我欲从之九原隔。东南固自王气胜，西北那忧阵云结。岂无祖逖去誓江，已有辛毗来仗节。今年米贵更风雪，破屋荒凉冷于铁。道人三日不出门，卧听攲檐竹枝折。高吟忽送三十韵，觌面未觉千里隔。比公也自可怜人，家徒四壁衣鹑结。君不见汉时苏子卿，窖中齧毡终持节。天公作剧已三白，刮面东风利如铁。只今斗米钱数百，更说流民心欲折。胡儿打围涂塘北，烟火穹庐一江隔。陛下宵衣甚焦劳，微臣私忧长郁结。尔曹忍冻不足说，我辈何时立奇节。"}