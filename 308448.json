{"id":"308448","title":"过秦楼·六禾邮示此调","dynasty":"清代","author":"陈洵","text":"雨蹙幽花，日催残燕，梦觉小楼高枕。余薰翠被，泛恨红波，柳下系骢寒噤。妆点澄江素罗，银宇光摇，蓝壶冰浸。渐天风湿袂，琼瑰盈把，烂逾机锦。凭细续、断绪茸窗，连环珠腕，怕说旧情衰寝。商量韵叶，依约吹芦，烛泪替人慵甚。容易重阳又来，吟鬓霜新，歌眉愁沁。付哀蝉与诉，不记梅娇姓沈。"}