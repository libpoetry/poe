{"id":"846011","title":"嘉祐七年四曲 其二 合宫歌","dynasty":"宋","author":"无名氏","text":"太平时。宝殿垂衣治。驭左右贤俊，万国执玉助祭。凉秋九月霜华飞。感发纯孝，五室配上帝。紫汉入夜凝霁。房心下，泛华芝。大田栖粮，岁功成，农歌沸。复道躬拜，肃迎神嬉。漏声迟。玉磬响，递清吹。嘉荐升雕俎，柘桨屡酌几醉。云扶灵驾欻若归。天意留顾，万福如山委。便御丹阙，布为皇泽，与民熙熙。远观唐虞，未有如兹盛礼。愿常遇鸣銮，三岁亲祠。"}