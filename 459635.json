{"id":"459635","title":"作《女儿曲》至杨鹃死，悲不能制，赋此自解","dynasty":"当代","author":"卢青山","text":"秋风迫人急，疏窗不能堵。虫尸逢秋凋，窗下陈栩栩。作文风窗间，夜气秋满楮。枨触中心秋，忍更向纸吐？杨鹃秋中亡，独吊萧秋树；杨风待深秋，欲与姊共赴；此时杨雨状，凄若秋中雨。一管无情竹，贮秋竟如许。昔作《女儿曲》，妄胆真乳虎。一字不能安，乃冀传千古。两载囚首面，独坐秋斋苦。秋心泻不尽，拽秋更悲语。五年转冬夏，捉笔重缀补。犹有惨怛衷，舂胸如涛怒。问心究何物，莫竟为秋府。推椅出柴扉，避此秋心走。不见满天秋，苍茫迷后土。"}