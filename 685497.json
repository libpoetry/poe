{"id":"685497","title":"至日即事二首","dynasty":"明","author":"邓云霄","text":"开阁迎长半捲帘，开尊空对水精盐。天心暗逐微阳转，华发新随一线添。岁晏龙蛇藏冻浦，雪晴鸦雀下虚檐。苍茫杀气缠辽左，台上书云莫浪占。江湖霜雪绝飞鸿，迢递乡书杳未通。万里授衣思履袜，十年羸马叹西东。闭关行旅萧条后，吹律回春想望中。谁道省方当息驾，君王元只在深宫。"}