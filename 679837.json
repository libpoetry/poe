{"id":"679837","title":"赋得沧浪矶送程秀才之春官","dynasty":"明","author":"郑关","text":"无诸古城知几代，旧迹荒凉尽更改。祗今落日湖水滨，独有沧浪钓矶在。猿鸟纷纷竟若何，昔人不见今人过。飞花故向滩头落，积藓空馀石上多。今日携壶对清泚，秣陵此去应千里。渭北空传古有人，时明应卜谁过子。矶下悠悠足鲤鱼，愿君此去莫踟躇。明年试看桃花水，会向龙门达素书。"}