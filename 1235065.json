{"id":"1235065","title":"送文仲德之临洮帅府经历","dynasty":"元","author":"程文","text":"吾闻洮州绿石堪为砚，能淬笔锋如淬剑。地灵大宝愁鬼工，埋没尘沙羞自献。羌童目悍手足鲜，挂弓走马唯临边。雄藩令严烽燧息，鼓角昼静旌旗悬。幕官好文不好武，要使西羌化东鲁。诗书埋案夜生辉，亲写封章上天府。豪猪之靴青兕裘，时平不愿万户侯。但得洮州绿砚石，归来泚笔立螭头。"}