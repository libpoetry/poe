{"id":"1108734","title":"竹溪评余近诗发药甚多次韵","dynasty":"宋","author":"刘克庄","text":"辇路曾联花底辔，钓矶共著雪中蓑。璧瑕自是难为掩，言玷谁云不可磨。烦锦绣肠施月斧，洗筝笛耳听云和。两翁弄此穷生活，户外浑无客屦过。经旬积潦慵扶杖，拂晓新晴喜晒蓑。掣电光阴难把玩，浮云富贵易消磨。蜗牛庐只依通德，虫蠹书犹在善和。除是鬳翁名父子，别无好事者经过。矍铄翁徒誇被甲，玄真子自爱衣蓑。昏花安得金篦刮，荒落犹将铁砚磨。雄思湛深空自好，郊鸣寒苦几时和。木鱼差异炎凉者，不鄙柴门夜夜过。宾戏两翁迂阔甚，金章换得笠并蓑。君从老艾传衣钵，仆似元城耐捣磨。岁晚石交惟竹伴，古来鼎味待梅和。冻泥滑滑村居僻，今雨无人肯见过。不羡上公被雉衮，宁为野老著牛蓑。素无文思加衰竭，薄有时名合折磨。幸老舍人工润色，逢新天子建中和。子来犹自商歌在，旧友何须裹饭过。尽卸丝鞭并席帽，全装雨笠与烟蓑。国南秦畤坛方筑，塞北燕然石未磨。本草书难寿炎帝，长绳系不住羲和。回仙郎在人间世，万一飘然袖剑过。趁潮生处先抛网，卧月明中不脱蓑。晚学铜人缄不语，早知铁汉钝难磨。嗫嚅吾欲多长庆，钩画君真逼永和。自剔灯花看吟草，夜阑不觉晓牌过。"}