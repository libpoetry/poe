{"id":"814250","title":"岳州","dynasty":"清","author":"周启运","text":"九派长江浩荡来，巴州古号小蓬莱。台能铸鼎千年在，楼为临湖四面开。旧井潮寒空忆柳，仙山水冽尚呼梅。不知家住湘西客，日过湘君醉几回。风景何曾逊六桥，只添弱柳一千条。湘娥尽日梳高髻，楚女于今学细腰。客上紫荆吹铁笛，人过青草住兰桡。湖山却有埋香恨，北郭云深厝二乔。"}