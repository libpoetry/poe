{"id":"592439","title":"赠御史大夫莆田林公擢大司空","dynasty":"明","author":"欧大任","text":"北斗三台近，孤卿八座崇。廷推秦执法，职重汉司空。少日文章伯，先朝侍从雄。庙廊收俊杰，馆阁仰宗工。视草为郎久，传经典乐同。玺书临楚蜀，斧钺出西东。鹊印提封远，碉房节制通。边劳曾不赏，吾道未应穷。赤舄闽山侧，青蓑粤海中。艰难深避地，议论借和戎。饮羽聊穿石，攀髯忽堕弓。嗣皇思旧德，上宰契深衷。恩重蒲轮起，班先棘位充。留都尊九列，宪府冠群公。革履尚书贵，元圭伯禹功。江河资润泽，礼化待昭融。卜相飞腾入，凝旒宠渥隆。调和专鼎鼐，姓字在儿童。贱子惭非骏，浮生似落鸿。未由驰万里，徒尔逐孤蓬。名忝门生籍，心怀国士风。儒宗承五教，师说启群蒙。引领江都客，将从柱下翁。宁能攀紫幰，趋谒未央宫。"}