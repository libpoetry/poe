{"id":"87466","title":"上巳与二客游水月洞分韵得事字","dynasty":"宋代","author":"刘克庄","text":"胜践造物悭，贫交世情弃。昔戒十客来，旦无一人至。惟余暨两君，鼎足坐水次。欢言天气佳，谁谓风土异。高吟杂骚选，序酌逮髫穉。涤崖去晋诗，扪石认缺字。古来几禊饮，传者才一二。兰亭感慨多，未了生死事。杜陵更酸辛，穷眼眩珠翠。旨哉兹日游，超然遗尘累。消摇千载后，尚有浴沂意。岩扉滑如玉，岁月可镌识。"}