{"id":"811056","title":"读李合江师扄试作即用原韵答赋二律","dynasty":"清","author":"王家枢","text":"阳春有脚渡江来，庶汇丰昌入化裁。坐抚琴弦臻上理，手持玉尺较群材。得时桃李成行喜，失业萑蒲泣罪哀。一念慈祥新万象，君山佳气郁城隈。元圭尘起不能污，清白传家作世模。古有治人无治法，由来名宦属名儒。同舟共济期多士，广厦抡材愧我徒。犹幸磨砻逢哲匠，铅刀一割倘能无。"}