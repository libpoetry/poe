{"id":"1249525","title":"赠义士郭生","dynasty":"元末明初","author":"刘永之","text":"郭解古游侠，然诺闻公卿。片言苟相许，九鼎相为轻。操丸过洛社，抉丸出咸京。宝刀酬剧孟，白璧奉侯嬴。去之千馀载，君今振家声。衿怀还倜傥，壮志复峥嵘。脱略时俗子，调笑狎群英。华筵间绮席，甲第连朱甍。骏马桃花色，金羁翡翠缨。良时事游冶，南陌复东城。一朝风尘起，高义激中情。倾家赴国难，誓将斩鲵鲸。长揖二千石，遂长万夫营。营中燬群盗，隤垣委榛荆。千金出私帑，梁栋聿新成。门庑既弘远，堂构复高明。三军尽鼓舞，群公亦叹惊。由来豪杰士，乘时树勋名。生当执金吾，训练羽林兵。谁能对青简？龌龊称儒生。"}