{"id":"543484","title":"汪生惟德工奕而温然长者行持卷乞言为赋","dynasty":"明","author":"胡应麟","text":"汪生歙都彦，家世本阀阅。总角游巴邛，邂逅四仙列。龙肝窃馀剩，随风堕天末。携书客武林，精心究图牒。休仁迨仲甫，遗谱恣翻阅。藏机玉局中，妙思鬼神协。一廛据湖山，所当帜必拔。九枰欲较王，半道祇输滑。纱帽挈隐囊，翘然布衣侠。高车长者聚，短巷俗流绝。半轩风雨声，广武战初合。奇谋骋六出，庙算穷七伐。斜照委绿苔，残星蔽黄叶。逡巡斧柯烂，惨淡烛花灭。谁云奕小道，先生早䟤跋。岁月赢二毛，悠悠茂弘业。当今号国手，方吕蔡颃颉。一匡方擅齐，偏霸汪表越。吕蔡季孟间，吾评匪僭躐。黄王及朱范，少俊互腾踏。猗哉盛一时，挽近谅难越。就中孰恂恂，生也最驯洽。澄清叔度侣，谨畏伯高埒。争先戒贪竞，殿后泯骄伐。遇我吴峰巅，屡结丈人袜。愿言丏只字，千秋耀眉睫。年来谢笔研，推敲废颊舌。参差宿习萌，把袂若中热。为汝聊嗫嚅，毫端纵涂抹。久矣忘成亏，谁云较优劣。枯棋三百六，廿载闭空箧。冉冉负局翁，骑云去阊阖。"}