{"id":"1123852","title":"晚晴四首","dynasty":"宋","author":"赵蕃","text":"残风落日蝉乱鸣，细履小园欣晚晴。投林倦鸟分暝色，满地落叶无秋声。卫尉一钱曾不直，阮郎几屐毕此生。三十六中第一策，脱却世故甘佣耕。五日舟行雨间晴，晚逢寒日上晴林。山因绝翳修眉展，水得无风坠镜深。可恨飘零独南北，不如水鸟共浮沈。向来止酒缘多病，新为清羸又一斟。度月阴霾增病苦，重阳开霁见秋新。菌生康乐登山屐，尘败渊明漉酒巾。强拟扶持成小憩，路逢借问一何频。莫惊老瘦非前日，看即推迁类昔人。不知林薄上新月，但见村墟生远烟。满地蝉声争嘒嘒，连溪鹭影落翩翩。旧时不负登临集，未老还为疾病缠。赖得一晴供节物，未妨七字发孤妍。"}