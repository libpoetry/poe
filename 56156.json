{"id":"56156","title":"碧梧丹凤图为黎侍御一卿题","dynasty":"明代","author":"黄佐","text":"凤兮凤兮，尔来当何时？知尔之德万古长不衰，不然上天纵尔九苞羽，安用毰毸为？君不见桃虫当日飞为雕，脊令原上啼鸱鸮。舄几几，音哓哓，室家恐为阴雨漂。偃禾风定杲日出，冈上碧梧寒不凋。尔于此时来，和鸣叶箫《韶》。成王优游君奭喜，卷阿为尔歌且谣。凤兮凤兮，披图对尔起三叹，久矣不梦周公旦。咸阳宫前多枳棘，何用屑屑悲秦汉。"}