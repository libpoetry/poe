{"id":"1144028","title":"重阳后绝句五首","dynasty":"宋末元初","author":"方回","text":"梧桐疏叶间微黄，年例江南未肯凉。菊自此花三两月，樽前日日是重阳。昨朝卯酒醉至酉，不记满斟凡几巡。莫问担头青蕊菊，且迎座上白衣人。九日若无诗与酒，人生如此定凡人。我师子美牧之者，郪县齐山句尚新。难开笑口忆小杜，今岁江湖雁未飞。政使菊花无可□，□当烂醉更忘归。九月重阳菊未开，十月小春梅又来。赏过日长添一线，一瓶菊伴一瓶梅。"}