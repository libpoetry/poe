{"id":"780174","title":"金缕曲 试院示诸生三十五叠前韵","dynasty":"清","author":"叶绍本","text":"尝遍闽江酒。数轺车、历来十郡，岁月绵否。绛节霓旌相映处，惭愧名夸山斗。做中正、人材品九。邹鲁海滨多教泽，愿诸生、坚把遗规守。袖然举、伫称首。也防中管歧途走。谁则是、俞归铅察，断如银手。丹漆西行通梦寐，自有衣珠宵受。传圣译、玉田金口。高蹑介邱观巨澥，莫黑风、罗鬼狰狞丑。探物始、书成牖。"}