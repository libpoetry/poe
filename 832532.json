{"id":"832532","title":"木兰花慢 送陈伯韬之官江左","dynasty":"清末民国初","author":"朱祖谋","text":"听枯桐断语，识君恨，十年迟。正溅泪花繁，迷归燕老，春去多时。相携。梦华故地，怪单衣、无路避尘缁。锦瑟看承暂醉，白头吟望低垂。差差。津馆柳成丝，离绪费禁持。问何计消磨，夕阳宦味，逝水心期。鸱夷。旧狂漫理，已沈阴、江表杜鹃啼。莫上吴台北望，斜烟乱水凄迷。"}