{"id":"1244126","title":"同宗弟文炳宴集余以病不能往中和仲简偕行且有登览之乐因事触兴形于咏歌俯仰之间余不能无憾焉聊复次韵","dynasty":"元末明初","author":"郭钰","text":"出门朝夕望西岭，白云千顷仪形静。萦空飞径愁跻攀，元猿抱子行相引。眼空不觉梯身高，羲和回车近人顶。老树凭风争怒号，危峰拔地相撑挺。绝谷遥闻瀑水声，微云忽堕孤鸢影。吾宗结屋紫翠间，彷佛人烟似仙境。主翁呼酒醉东篱，一曲未终俱酩酊。白发簪花人更嗤，岂为诸生玩光景。兰?已随萧艾化，人情不似江流永。曲弹别调终无闻，艺入剩员空自逞。歃盟惟待桑苧翁，长向空山煮春茗。翻云覆雨胡不然，抚事从今梦初醒。江山千里老骥鸣，风露五更孤月炯。闭门落叶红满阶，赋笔登高再难骋。只将缄默谢友朋，混沌何由效溟涬。"}