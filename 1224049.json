{"id":"1224049","title":"古木诗","dynasty":"元","author":"杨载","text":"大木生何许，乃在泰山隈。泰山崖石裂，怒水响如雷。浸润长膏液，根株日以培。纵历千百载，霜雪不能摧。长安天子诏，欲筑九层台。台上搆宫殿，青云共徘徊。匠氏走海内，博求栋梁材。万夫治道路，挥斧重林开。大器当大用，小器易剪裁。有如豪侈士，踪迹困尘埃。适可厚自养，毋为兴叹哀。"}