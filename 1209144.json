{"id":"1209144","title":"为蕲县翼王万户题","dynasty":"元","author":"张仲深","text":"霜落江南凌万木，日夜西风到林屋。壁间古剑摇芙蓉，帐底青灯朵红粟。将军好武复好文，一段精神照人目。酒酣舞剑回电光，时复挑灯蔼芸馥。良弓在檠不动尘，风铁鏦铮战櫩曲。三军号令寂无哗，万灶貔貅自清肃。立当要路镇雄藩，不比常途閒食肉。公馀息宴动微吟，两袖骊珠纷可掬。瀛洲自此生辉光，鸡林岂惜千金赎。黄帘不卷秋满堂，分得蟾华夜如玉。"}