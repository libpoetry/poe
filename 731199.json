{"id":"731199","title":"读通鉴纪事本末·甲申鼎革","dynasty":"清","author":"颙琰","text":"明亡由内竖，酷信难变更。甲申春三月，流贼围北京。我辈富贵在，开门纳自成。庄烈殉社稷，国亡名不倾。狐兔据宫阙，三桂请义兵。一鼓灭群贼，定鼎拯苍生。得天下最正，孰能同大清。凛承百王后，读史思持盈，古事寸心鉴，取法择善行。百篇咏几暇，自警非自鸣。继统仔肩重，宵旰亹敬诚。日强勉不息，惕若望治平。"}