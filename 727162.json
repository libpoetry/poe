{"id":"727162","title":"悼室人诗十首","dynasty":"南北朝","author":"江淹","text":"佳人永暮矣，隐忧遂历兹。宝烛夜无华，金镜昼恒微。桐叶生绿水，雾天流碧滋。蕙弱芳未空，兰深鸟思时。湘醽徒有酌，意塞不能持。适见叶萧条，已复花庵郁。帐里春风荡，檐前还燕拂。垂涕视去景，摧心向徂物。今悲辄流涕，昔欢常飘忽。幽情一不弭，守叹谁能慰。夏云多杂色，红光铄蕤鲜。苒弱屏风草，潭拖曲池莲。黛叶鉴深水，丹华香碧烟。临彩方自吊，揽气以伤然。命知悲不绝，恒如注海泉。驾言出游衍，冀以涤心胸。复值烟雨散，清阴带山浓。素沙匝广岸，雄虹冠尖峰。出风舞森桂，落日暧圆松。还结生不念，楚客独无容。秋至捣罗纨，泪满未能开。风光肃入户，月华为谁来。结眉向珠网，沥思视青苔。鬓局将成葆，带减不须摧。我心若函烟，葐蒀满中怀。窗尘岁时阻，闺芜日夜深。流黄夕不织，宁闻梭杼音。凉霭漂虚座，清香荡空琴。蜻引知寂寥，蛾飞测幽阴。乃抱生死悼，岂伊离别心。颢颢气薄暮，蔌蔌清衾单。阶前水光裂，树上雪花团。庭鹤哀以立，云鸡肃且寒。方东有苦泪，承夜非膏兰。从此永黯削，萱叶焉能宽。杼悲情虽滞，送往意所知。空座几时设，虚帷无久垂。暮气亦何劲，严风照天涯。梦寐无端际，惝恍有分离。意念每失乖，徒见四时亏。神女色姱丽，乃出巫山湄。逶迤罗袂下，鄣日望所思。佳人独不然，户牖绝锦綦。感此增婵娟，屑屑涕自滋。清光澹且减，低意守空帷。二妃丽潇湘，一有乍一无。佳人承云气，无下此幽都。当追帝女迹，出入泛灵舆。掩映金渊侧，游豫碧山隅。暧然时将罢，临风返故居。"}