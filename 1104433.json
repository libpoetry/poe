{"id":"1104433","title":"仙迹岩题诗二十三首 三清殿","dynasty":"宋","author":"无名氏","text":"虚无混沌未分前，大道元居太极先。自一而三同祖气，澄清高上积阳天。挺锋镇北阐威权，剪伐魔精正法宣。化育黎民臻大道，安宁家国享长年。辨道焚修练性根，应时粥饭益真元。斋馀有报君恩重，寿祝无疆帝道尊。参稽道德本无言，不二门开阐古先。多谢师尊传演教，要令后学悟真诠。高敞山斋立乳巅，飘飖云驭聚群仙。百灵听讲开坛夜，大法将临报语宣。幽栖枹朴古先精，宴坐参同元化并。一炷清香腾瑞霭，云端时透步虚声。精思名扁列金题，冲素斋居与道齐。德感天仙来听论，芝軿时降共参稽。游幸名山德寿存，鼎新大殿显仁恩。玉圭物物皆珍异，安奉严恭玉帝尊。众圣环拱位中天，统济乾坤妙转旋。高覆昆崙朝帝阙，注生回死福增延。湍激清泉舞翠蛟，幽亭跨涧对岩坳。我来憩此观嘉趣，一洗尘襟凡世抛。重楼高耸丹霄外，深夜声摩碧落中。神通无量鸿音远，永镇名山有显功。圣像迁祠出禁扃，天恩遣使从神灵。奉安钦敬祈民福，应感昭彰佑帝庭。巍然垂象隐精思，著述丹书与世违。真得紫文无上道，业成遗迹是题诗。宝阁庄严金玄耀，风铃震响玉丁东。甍飞杰出青霄上，道典珍藏在此中。一片轮囷迹严存，无心出岫瑞腾坤。不随风雨轻舒卷，触石凝然正性根。大涤之西一穷生，源高樵者只闻声。汲泉烹茗多甘味，内隐丹砂赤更清。琳宫门外小桥东，石罅泉流细脉通。清似玉壶承沆瀣，游人掬饮凛生风。秀钟天柱产灵芝，造就仙芽发嫩旗。采向先春烟露里，喊山凤尾岂为奇。鲮鳗环绕井楯间，两目神光状类丹。杖扑投渊阴雾锁，殿堂汹涌尽波澜。仙芝灵朮总芳妍，野草闲花各变迁。古栎复荣松化石，药苗蕃植可延年。覆石为亭武肃成，有仙来此变棋枰。炷香五色祥光现，缥缈灵官朝玉京。闲亭清憩觉情优，四顾岚光景色幽。湍玉飞帘侵座冷，璇源本自接天流。"}