{"id":"829771","title":"如此江山 焦山图，程白袈观察室刘夫人绘","dynasty":"清末近现代初","author":"赵熙","text":"高人一去山留姓，苍苍海门关锁。万古风涛，六朝烟树，输与松寮僧卧。寒钟翠裹。怕下有蛟宫，洞雷惊破。月落潮平，瓜州三两照星火。秋清无梦半夜，一行京口雁，天外吹过。故国青山，神州黑子，望断夷吾江左。苏髯误我。便弥勒留龛，古今谁坐。绝代仙鬟，镜奁装画舸。笔尖活了江心绿，依稀二乔春锁。水亮鱼天，霞红雁路，冷透衣裳云卧。行縢快裹。约榔栗声中，白云穿破。夜鹘呼风，扬州隐隐见灯火。南天从古重镇，酒边歌羖䍽，愁梦应过。六代江声，长淮树影，是计如今都左。青山笑我。指劫后焦先，浪淘中坐。老泛花潭，海天凭战舸。"}