{"id":"705033","title":"玉堂双喜联贺伦白山","dynasty":"明","author":"霍韬","text":"海岳光腾海宇瞻，邦家孚应一时兼。凤梧麟薮图龙马，桂影琼枝映玉蟾。忠荩世家修往轨，服勤汤鼎续梅盐。玉堂瑞气芝兰洽，海岳光腾海宇瞻。山斗名家几具瞻，桂兰桥梓玉堂兼。承恩委佩出金阙，协梦明珠射碧蟾。草木眉山占世运，困穷胶鬲未渔盐。泰阶星史稽王道，山斗名家几具瞻。"}