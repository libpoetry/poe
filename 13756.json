{"id":"13756","title":"郡斋有紫薇双本自朱明接于徂暑其花芳馥","dynasty":"唐代","author":"杨於陵","text":"晏朝受明命，继夏走天衢。逮兹三伏候，息驾万里途。省躬既局蹐，结思多烦纡。簿领幸无事，宴休谁与娱。内斋有嘉树，双植分庭隅。绿叶下成幄，紫花纷若铺。摛霞晚舒艳，凝露朝垂珠。炎沴昼方铄，幽姿闲且都。夭桃固难匹，芍药宁为徒。懿此时节久，讵同光景驱。陶甄试一致，品汇乃散殊。濯质非受彩，无心那夺朱。粤予负羁絷，留赏益踟蹰。通夕靡云倦，西南山月孤。"}