{"id":"501582","title":"次韵王编脩九日赵守禦置酒长句","dynasty":"明","author":"林弼","text":"左江溪洞龙阳底，外与安南接疆鄙。安南方物贡王廷，路入中华自兹始。一从臣表至南京，使者往来相踵趾。赵侯守郡当孔道，迎送不忧每加喜。我行持节夏秋交，风雨潇潇满江水。慇勤郊迓更远出，踧踖晨参常早起。感君屡开北海尊，愧我久留东郭履。归途忽遇重九节，蛮菊未看三两蕊。殽核骈罗眩醉眸，管弦幽咽清尘耳。盈盈秋水映芙蓉，淅淅天风吹桂子。华筵宾客皆芝兰，故园山川有桥梓。登高作赋惊一时，世职安边传百祀。莫言使节如贯珠，须信天威不违咫。四海混一三陲清，愿同击壤康衢里。"}