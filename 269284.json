{"id":"269284","title":"沁园春·周茂兰血疏贴黄卷","dynasty":"现代","author":"吴湖帆","text":"忠臣之魂，孝子之血，历劫不磨。叹朝野清流，粉身碎骨，阉奸钩党，势恶刑苛。缇骑横行，执香载道，怎奈盈腔义愤何。千秋恨，仗五人共命，抵住风波。留他有子婆娑。疏一纸、书黄泪血和。伫指顶先枯，舌尖继裂，鼎湖一语，重费搓摩。只此寥寥，十三行字，悲壮齐传正气歌。斑斓处，共苌弘化碧，招照山河。"}