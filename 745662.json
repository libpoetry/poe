{"id":"745662","title":"三月二十七日御青阳总戎邀游杨历岩观瀑诗以酬之兼简州佐言宝侯","dynasty":"清","author":"观荣","text":"元鼎五年下南越，何暇来结山水缘。楼船一去不复返，后二千载名仍传。我闻岩中瀑布实奇绝，不数匡庐雁荡天台巅。方今总戎整以暇，胜情胜具来相延。二三好友联辔去，莺啼草绿山花妍。入山逾深路逾狭，泼眼青翠高摩天。雷声轰轰不见影，蒙茸竹树楼阁悬。纡径以入蚁穴曲，循磴而上螺纹旋。悬崖断处下无地，千尺倒挂龙蜿蜒。毛发洒然换尘骨，栩栩欲化凌云仙。灵湫喷出珠错落，神物何日潜九渊。时凌八垓作霖雨，归去抱珠深窟眠。初看出峡原一线，定知润物成千川。平原旷荡三万顷，灌溉尽作膏腴田。水源未省何处落，欲叩真宰无言诠。回头雉堞在足底，来往蚁织纷喧阗。太息红尘消白日，凡心欲悟虚空禅。从来灵境多幽閟，不遇好事谁为宣。况乎古人亦陈迹，风流难溯魏晋前。徐凝诗恶太白死，髯苏往返无闻焉。将军此来若发覆，我幸与君相周旋。题诗纪事勒之石，后起何必输前贤。雄州别驾闻此语，相视而笑为欣然。"}