{"id":"971681","title":"晏斋余自名也故常以榜自随乃以名厅事之东偏厅之后旧有一室面对竹余山居富此物亦以竹隐名对此竹而有思于山中故以思隐名之思隐之东又辟屋丈许连以为斋乞名于张君伯永为名曰容斋并作三绝志其事焉 其二","dynasty":"宋","author":"赵蕃","text":"此地何因著此君，藉之除扫簿书纷。山中为尔曾成隐，回首悠悠空暮云。"}