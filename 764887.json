{"id":"764887","title":"沁园春 岁暮书怀","dynasty":"清","author":"薛时雨","text":"老矣吾衰，急景残年，言愁欲愁。想寒家鸡酒，团圞白屋；豪家歌舞，跌宕红楼。天阔云低，风饕雪虐，落落关河一敝裘。凄凉甚，只青灯照影，伴我孤舟。封侯。壮志都休。须及早、安排返故邱。叹十年讲舍，诗书糟粕；十年宦海，踪迹浮沤。瓜子金黄，桃花绶紫，富贵骄人应自羞。吾何羡，要渔樵作伴，猿鸟同游。"}