{"id":"1237170","title":"述怀寄光远并简城南诸友二首","dynasty":"元","author":"钱惟善","text":"野人无事久忘机，肯信纷华有是非。花信欲阑莺百啭，麦芒初长雉双飞。书中岁月仍为客，枕上江山屡梦归。时复思君倚深树，不知残雨湿春衣。青青草色接平芜，翠涌千峰入座隅。戴胜晨呼采桑女，于菟夜警牧猪奴。羽觞洛水闻修褉，单袷温泉想舞雩。欲泛兰舟过春渚，一楼烟雨似西湖。"}