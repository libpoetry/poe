{"id":"302656","title":"木兰花慢·剪淞吟事了","dynasty":"现代","author":"黄公渚","text":"剪淞吟事了，记尊酒，结鸥缘。叹转尘灯帷，催弦琴榻，惘惘经年。婵娟。莫干明月，傍蘧庐、应减旧时圆。萧瑟筼筜深处，山光不照华颠。文澜。青简尚依然。心迹漏霜传。镇筮魄西溪，收魂东岳，合铸词仙。阑珊。古欢坠蒂，共何人、来证画中禅。一角高楼疏雨，苕溪为送归船。"}