{"id":"1026618","title":"同杨方叔游开宝上方有怀里中二三故人","dynasty":"宋","author":"韩维","text":"京都寡临观，兹地高且明。仲冬一来望，旷然写予情。千载豪杰尽，夷门荆棘生。时平盛民物，华屋连飞甍。长烟冒百里，下视色正青。慨彼尘土间，扰扰何多营。往车无徐驱，来马无停征。顾惭托閒官，幸得游衍并。念我同里人，三四不在行。孔公老龙山，孙子令江城。崔閒盎有粟，辛困冠无缨。一回西南首，惨淡意莫平。"}