{"id":"688395","title":"宫词","dynasty":"明","author":"江源","text":"庭阶曾不插盐枝，数被邻宫叹妾痴。不是妾心慵望幸，君王同辇有蛾眉。着破当年旧舞衫，此情欲说怕宫监。承恩莫羡昭阳女，宠极宁无掩鼻谗。雪打交疏闭翠帷，三边正是裂肤时。君王轸念敦煌卒，为作征袍妾不辞。羞随阿姊斗浓纤，记得关睢每口占。不是君王崇令德，如何金屋贮无盐。重门金钥守阍阉，贱妾持身敢解严。圣主齐家法三代，不教皇后谩垂帘。太液荷花照水妍，伴人歌舞上龙船。自怜不及越溪女，岁岁兰桡约采莲。一餐何敢忘君恩，团扇秋风旧箧尘。欲问温柔乡里事，宫中无复淖夫人。金屏霜冷又冬交，转眼阳回豆蔻稍。甘分独眠纨扇底，羡他双燕玉楼巢。骊山十月翠华临，百队红妆绣幄深。恩幸宫中谁第一，辟寒新赐阿环金。内人相庆拜新除，近诏仍教注起居。便殿日长宣奏事，中官催唤女尚书。秋水精神窈窕容，肯将铅粉斗纤秾。十年不识君王面，争得黄金贿画工。双蛾憔悴逐年华，系臂犹留旧绛纱。记得昭阳蒙宠日，玉颜谁道不如鸦。寂静长门尽日封，傍人教妾强为容。不知宠辱都由命，只合深宫咏菲葑。薄劣深渐荷宠光，宫庭夜夜拜穹苍。手拈龙挂无他祝，但愿君王万寿长。君王恩幸不曾疏，肺病教含白玉鱼。贱妾涓埃何以报，御前三上渐台书。风景昭台分外清，眼前宠辱未须惊。阿娇倾国今安在，金屋无人空月明。锦帐银屏白玉床，十年供奉老披香。铅华且莫轻抛却，万一君恩广末光。钩弋宫中降诞时，却将尧母命门楣。天颜有喜恩偏重，更把金钱赐洗儿。色衰时去两相遭，犹有君恩在赐袍。谁道秋风能再热，却教纨扇不辞劳。春来心绪乱如麻，恨紫愁红满眼赊。凤驾不来春又晚，东风零落海棠花。日长金殿暑方炎，侍女摇风午梦甜。起傍玉阑干外立，一声风铁落前檐。一枕西风候雁哀，新凉庭院独徘徊。窗前一片梧桐月，曾照羊车几度来。闻道君王此夜过，笼灯扫雪候鸾车。须臾听得宫监报，竟幸元勋赵普家。春回金殿转晴光，白玉桥边御柳长。底事伤春饶午睡，梦随蝴蝶到昭阳。失宠能忘得宠初，妾心安用泣前鱼。衰荣自古何曾定，班赵从来不与俱。绣罢龙衣出院迟，玉阶闲坐话当时。官家久远倾城色，莫更临鸾学画眉。约伴宜春斗草来，茸茸浅碧趁弓鞋。并头折得真堪恼，且酌黄封一畅怀。君情妾意各西东，浊水清尘迥不同。借问承恩环燕辈，槿花能得几朝红。春色薰人睡正酣，醒来闲步弄宜男。雕笼谩有能言鸟，五利文成莫浪谈。紫禁秋风十又三，芙蓉花老落毵毵。妾容与此同消歇，如此长门已分甘。夕卸残妆落燕钗，清风净洗此天街。人都席地拜新月，妾独开帘看泰阶。妾身何幸际唐虞，更贺皇威尽海隅。况复边庭皆卫霍，免教妾辈嫁单于。玉阶回首隔云泥，旧赐惟馀辟暑犀。冰簟银床成底事，凉风吹梦凤楼西。一世忧勤妾亦劳，更闻西域进奇毛。近臣谁是姬公辈，复向君前赋旅獒。永巷频年脱步摇，劝王多难莫征辽。东南民困财仍竭，西北兵罢将亦骄。二八蛾眉侍上皇，太平亲见此陶唐。五风十雨天颜喜，犹召廷臣累谏章。风雨深宫即杜门，寻思时事百千端。朝阳只恐无鸣凤，不是君王薄谏官。君恩自是如天阔，妾命生来似叶轻。暑去寒来颜色改，谩题纨扇寄幽情。蹴罢秋千鬓脚垂，一春心事竟差池。玉肌近日浑偷瘦，倩得中官唤女医。宫娃白发两盘桓，共说先朝事几般。记得相公杨绾在，太平民物似真观。银汉迢迢夜未央，清光不照合欢床。昭阳殿里嫌更短，长信宫中苦漏长。自知妾貌殊今昔，不是君心有爱憎。尚想年时恩幸倍，内园同辇妾亲曾。金屋珠帘翡翠屏，此生不道娱娉婷。君恩下及谁之赐，欲效周人咏小星。不见乘舆幸集灵，未央前殿敝云屏。中官传得君王旨，竟召儒臣讲六经。梨云梦里听喧呼，急起苍忙问女奴。今日昭阳呈戏剧，君王曾怒偃师无。不出深宫半月馀，苔痕将绿上阶除。呼奴分付休轻践，留得青青殿属车。忆昨朱颜入汉宫，曾将弦管侍重瞳。如今抛掷长门里，细雨寒灯泣夜虫。永巷秋风老妾容，主恩何处着人浓。明妃莫恨龙沙远，对面宫墙即万重。心绪纷纭懒出门，出门何处望金根。鹍弦欲拨无愁曲，只恐愁多更断魂。忆得年时二七春，金宫一日岁华深。妾身元是杭州女，曾把中官寄饼金。一饭深宫为主忧，秋风时节献功裘。如何近日承恩者，阿姊封秦弟拜侯。掖庭秋夜苦偏长，燕寝遥焚一炷香。离别人间莫惆怅，下堂无语看参商。小殿寒消又见春，内园花柳色匀匀。君恩亦有阳和意，何恨宫中未幸人。懒把双鬟绾绿云，北风衾枕且浓薰。辟寒金赐昭阳女，肯许馀恩妾半分。"}