{"id":"1118848","title":"陈叔易学士母阮氏挽词","dynasty":"宋","author":"陈与义","text":"典刑奕奕照来今，鹤发鱼轩汝水浔。避地梁鸿不偕老，弄乌莱子若为心。送葬忽见三千乘，奉裞那闻五百金。妇德母仪俱不愧，碑铭知已托张林。去年披雾识儒先，欲拜萱堂未敢前。卢壶要传纱缦业，王裒忽废蓼莪篇。秀眉隔梦黄垆里，落日驱风丹旐边。佛子归真定何处，空令苦泪涨黄泉。"}