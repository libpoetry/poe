{"id":"520603","title":"北崖行","dynasty":"明","author":"祝允明","text":"君不见吴江汝君子，性如山、善如水。胸蟠万卷帝未知，坦腹高眠故园里。明珠无渊不可含，白玉须蕴巉?间。剪琼截璧为小山，植朵芙蓉浸潺湲。花木被皋隰，鸟鸣相关关。汝君子，居盘桓，澄怀共高閒。揽苍苍兮瞻岩岩，恍然卧游穹岩邃谷，一日数十独往还。蓬莱近东隔弱波，衡庐南见空嵯峨。人间大山西北多，太行恒华不得并列将如何。我山不在大，俗驾不得过。题名曰北崖，高揖祝公为我歌。我歌北崖兮气势上与浮云齐。光景凌乱干虹蜺，撑星挂月拂紫微。崆峒倚天剑，昆崙升仙梯。女娲遗子今日补天阙，或作笔柱写帝黼黻扬鸿辉。斧钺奸宄乱贼，定君臣是非。礼乐制作，风雅发挥。汝君子，北崖为子悦性情、成功名。请歌北崖行，金石千年标颂声。"}