{"id":"752912","title":"适与季直论友归读东野集遂题其耑","dynasty":"清","author":"范当世","text":"昌黎下笔天光完，滋有意外呈毫端。东野琢句多断残，湮郁不发埋心肝。以兹论文百不合，而彼二士相波澜。惟恐人间有离析，欲把形影搓成团。张君昨来适语我，交友异性非所患。有从天来入幽可，有非梧竹栖不安。但取龙鸾合奏曲，勿与犬鸡同叫欢。我言奏曲亦须异，仿佛列鼎调咸酸。刚克柔克有二道，相成相反兹焉殚。郊亦滔滔挟愈势，愈有矗矗资郊寒。不然一倡百声和，正使吾道愁孤单。"}