{"id":"612510","title":"秋杪同苏汝载及江西胡生登观象台俯金陵形势吊古书怀排律二十四韵","dynasty":"明","author":"邓云霄","text":"隐吏多休暇，游观眼界空。扶筇支蜡屐，循磴踏罡风。台閟璿玑巧，标连斗柄崇。验佔推历法，陶铸叶神工。星宿盘回里，乾坤指顾中。感时川陆改，望远古今同。恢运移钟鼎，留都奠镐丰。犹瞻双凤阙，谁数六朝宫？万井疏烟白，千山落照红。石头无浪打，铁瓮有潮通。霜露催归燕，帆樯带断鸿。管弦歌舞地，砧杵绮罗丛。零落寒原菊，凄凉远岸枫。旅怀悲九月，世路叹三堫。官拙潘安老，诗工庾信穷。长安看日近，短发对秋终。纵有批鳞胆，谁怜补衮忠？忧来思请剑，愤结忽成虹。人物腾诸怪，安危仗数公。魂销宸极北，兴发海天东。富贵浑如梦，婴儿倏已翁。宜调石髓膳，耻食大官葱。野鹤遥摩汉，群鸡只在笼。君看台下水，流尽几英雄。"}