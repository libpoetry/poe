{"id":"689457","title":"咏史十首 之推","dynasty":"明","author":"佘翔","text":"绵上山何高，千盘临绛水。有蛇伏其中，依依母与子。岂无从龙功，贪天窃所耻。悬书在宫门，山中呼不起。烈火被林皋，象焚良以齿。生岂薄君恩，所愿从母死。峨峨山上祠，郁郁松与梓。至今寒食时，行人伤遗垒。延陵有宝剑，解挂徐君墓。但酬一片心，安知存与故。让国追夷齐，千乘非所顾。岂复问遗金，负薪嗟道路。三闾不可作，九歌有遗编。伊昔仕宗国，岂不炳几先。青蝇一坠耳，明月亦弃捐。离骚空缱绻，利口急相煎。娥眉嫉众女，萧艾茂兰荃。侘傺古如此，非今独怃然。秦皇吞六国，蚕食下山东。燕丹求壮士，易水歌悲风。慷慨入咸阳，积诚贯白虹。千金怀匕首，督亢图易穷。报秦计不就，倚柱气何雄。智哉张子房，潜击秦沙中。十日索不得，翊汉成大功。楚汉方龙斗，雌雄未可知。淮阴起屠钓，佐汉一定之。垓下兵已破，龙准偃旌旗。楚人威震主，云梦亟相随。兔死走狗烹，鼎镬所不辞。妇言赤三族，韩彭良足悲。以此感壮士，贻笑屠中儿。饥从漂母饭，千金报不移。长安豪杰窟，权贵势相移。今朝武安客，昨日事魏其。一请城南曲，嫌隙良在兹。所嗟俱戚里，安用倾夺为。将军善使酒，骂坐且为谁。一朝论弃市，笑杀颍川儿。炎祚既云微，五侯起专政。成都怀异心，敢窃太阿柄。亦有金縢书，居摄附姬圣。传玺胁后宫，新室朔改正。乃徵龚大夫，大夫固称病。印绶岂不荣，所耻事二姓。草玄者何心，竟乃作符命。孔明心佐汉，长啸出隆中。三分方割据，虎视竞相雄。运筹劳旦夕，岂不誓匪躬。关张不可作，帷幄难为功。五丈原头石，汉室已将终。即今前后表，读罢泪无穷。栗里有高人，浮云无所累。有酒但相招，陶然?一醉。采菊坐东篱，慨然发长喟。身世两悠悠，那得长相寄。白日梦羲皇，千载一高视。解带谢时人，风流此未坠。汉运昔云颓，烟云四塞起。魏武奋鹰扬，群策皆披靡。雄辨哉祢衡，猖狂无与比。阿瞒非所论，馀子安足齿。江夏褊心人，豪强甘杀死。至今鹦鹉名，遗恨沧浪水。"}