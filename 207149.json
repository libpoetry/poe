{"id":"207149","title":"送周明叔王成叟并上昌甫仲止二兄","dynasty":"宋代","author":"叶适","text":"成叟自成身，明叔志明时。二士湗村下，饮醇弃糟醨。湗村去绵邈，二士天所遗。琢琱而佩环，染夏为裳衣。高冈无长松，结根空兔丝。渚行枉又直，帆挂昂复低。饭彼章泉菽，羹以南涧葵。沐浴明月珠，簸弄芙蓉旗。两邦意气合，一唯万论微。羌余抱兹独，安得往从之。"}