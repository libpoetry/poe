{"id":"1127507","title":"途中寄君时弟","dynasty":"宋","author":"彭汝砺","text":"邮亭车马日纷纷，可遂尘埃老此身。燕子恰如曾宿客，雁奴犹是未归人。晚云明灭初收雨，朝日阴晴拟放春。花木一时浑自好，寄声华发莫争新。天晴日驭去迟迟，恰是春风中半时。柳色笑花须似锦，雨声欺雪故如丝。迁乔他日吾求友，发药明朝汝得师。乐事信知人不及，异乡同有拜亲期。"}