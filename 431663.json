{"id":"431663","title":"暑假家居即景","dynasty":"近现代","author":"刘凤梧","text":"久客归来竹醉天，小园风景觉增妍。碧荷竞艳花为幄，红友凝香玉作船。晚扑流萤光照读，夜偕明月影同眠。人间自有家庭乐，何必蓬瀛浪觅仙？北斗阑干夜已深，篆香缥缈漏沉沉。奚奴侍侧勤烹茗，弱女趋前学抚琴。酒绿灯红多醉意，柳昏花暝见词心。柴门喜枕山溪水，常借清流浣我襟。"}