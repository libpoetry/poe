{"id":"271746","title":"霜叶飞·九日","dynasty":"现代","author":"李岳瑞","text":"乱云孤绪。西风外、吴天无恙烟树。去年佳节罢传杯，鼓角声中雨。怅一霎、华年过羽。沧桑容易悲今古。看遍插茱萸，老至怯登临，载酒且寻蛮素。休念雉尾云寒，鲸鳞月冷，杜陵秋兴愁赋。雁啼偏爱近歌前，泪掩铜仙语。尽手折、衰杨怨缕。荒江寂寞玉龙去。问几时成归计，细菊香醪，故山高处。"}