{"id":"405023","title":"莺啼序·香港大会堂饯别固庵赴星洲主讲上庠","dynasty":"近现代末当代初","author":"王韶生","text":"琼筵夜来正启，共行觞旧雨。海天碧、绮阁轻寒，明明秋月心素。尽灯饰、舒虹烁电，繁星点缀堤边树。唱阳关、杨柳青青，顿增离绪。旧日诃林，几辈俊侣。省风幡起舞。问仁者、吹万毋同，摇摇谁动中主。骤分携、郡国旁求，纂新志、龙门才著。叹而今、韩水韩山，云迷烟雾。辽城读易，避世东墙，廿年尚寄旅。驰逸足、契文探素，汉简摩挲，径度花都，重临江户。扬云寂寞，兰成哀怨，支离漂泊车船腹。最难忘，茧纸赓词句。南飞北雁，悽然更怆离群，神州顾望延伫。茫茫下宅，许有黄魂，筚路营乐土。试记取、珠含川媚，火兆离明，独抱薪传，应辉寰宇。荆扬杞梓，培塿松柏，良工挥斤加檃栝。起楼台、齐作丹楹柱。何时依约归来，漫鼓秦筝，且歌白苎。"}