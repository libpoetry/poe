{"id":"439561","title":"遂初园诗二首 闲闲堂","dynasty":"金","author":"路铎","text":"行迈已自劳，坐忘犹有为。动静二尘耳，一真非即离。举头见青山，曲肱啭黄鹂。心安万境寂，境转何妨随。尘世一何隘，永怀耿中情。端蓍得吉卜，有鹤戾天鸣。慨然趣予装，云旗渺遐征。鸿濛偶相值，笑我劳经营。驾言还故乡，方寸以道宁。先畴理耘耔，初服纫芳馨。谛观九州事，曾不出户庭。渔父有默识，餔糟愈于醒。"}