{"id":"651096","title":"洞庭湖歌","dynasty":"明","author":"薛瑄","text":"吾观庖牺龙马图，五行惟水居其初。自从清浊奠高下，山泽通气无时无。荆南之水亦众矣，壮观惟有巴陵湖。世俗相传八百里，足迹未到空踌躇。今秋持节来南楚，舟泊岳阳访奇古。登楼始得肆遐观，万顷洪涛际天宇。如从东岱窥沧瀛，一点仙山隔烟雨。长风歘起层霄间，渤渤汹汹增狂澜。轰天揭地急雷鼓，排空炫日堆银山。须臾风止波涛定，涵泳虚空开玉镜。金乌饮渊千丈红，白鸥落影一行动。行客喜甚无氛埃，连翩大舸争往来。我亦飘然下楼去，放舟中流何快哉。蜀江西来半天泻，潇湘南接苍梧野。一剑横空有所之，丈夫不作悠悠者。洞庭洞庭七泽雄，邹鲁昔有观澜翁。我今赋此良不苟，乃知有本无终穷。"}