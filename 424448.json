{"id":"424448","title":"瑞鹤仙·上巳后二日新霁，叶氏园看花作","dynasty":"近现代","author":"袁思亮","text":"向郊园纵目。春事晚、扑面娇尘蔌蔌。条风动波绿。送流红千点，游倏争逐。松杉似束。正雨余、浓翠乍沐。有天香半吐，扶起睡妆，绮梦初熟。莫道清游已惯，细数年华，几番歌哭。狂花满谷。携筇上、小山麓。叹江关、万里登临何处。芳菲心绪暗触。又催归、暮色愁惹，怨笳断续。"}