{"id":"685570","title":"留别同社诸子二首","dynasty":"明","author":"邓云霄","text":"且提雄剑赋西征，横笛偏吹出塞声。捧檄自惭同小草，据鞍还欲请长缨。秦关百二时传箭，禹甸三千半弄兵。归马华阳他日事，诸君何以策升平？几年高卧白云闲，梁市吟成又出关。溪上小堂虚蕙帐，陇头明月忆刀环。行将倚杖登西岳，不用移文下北山。惆怅故园诗社冷，好栽松桂待人还。"}