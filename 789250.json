{"id":"789250","title":"贺新郎 明侍中黄公忠烈祠","dynasty":"清","author":"王策","text":"庙枕秦淮路。是前贤、忠魂毅魄，旧凭依处。罗刹矶边黄礼部，死事英风千古。更堪叹、烈妻贞女。嚼齿握拳人不见，仗江头、断石传馀怒。三百载，血痕露。一家更代非深误。尚纷纷、捐躯湛族，掉头不顾。假使先生今日在，遗憾更难悉数。应哭杀、临春玉树。我向祠堂瞻拜罢，骤一天、苦雾飞寒雨。闪闪见，云旗舞。"}