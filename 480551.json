{"id":"480551","title":"题朱仪中雨图","dynasty":"明","author":"李东阳","text":"菰丛苍苍集烟渚，山头湿云半为雨。垂萝绕屋茅覆墙，石燕林鸠似相语。桃花落尽梅子黄，南湖北泖俱茫茫。黄泥道路白头浪，知是江南烟水乡。长安溽暑秋过半，雨湿书床尽糜烂。三年诗逋坐盈案，拂君画图为君叹。闭门觅句无人催，呼童卷送休徘徊。君看白石最深处，纸背犹湿青莓苔。"}