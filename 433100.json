{"id":"433100","title":"秋日杂感（二首）","dynasty":"近现代","author":"徐炯","text":"秋山明净洗纤尘，桐叶新枯气不春。处仲有兄成老婢，曹真无子是佳人。红巾已伏萧墙内，白望还游要路津。试问万钱下箸处，何如当日故乡莼。片刻千般均已逝，几番高兴几回肠。如迟十稔英雄老，再过百年天地荒。岂有蛟龙需勺水，空多鹙雁满回塘。金霞宝露无言语，晓起惊寒秋欲霜。"}