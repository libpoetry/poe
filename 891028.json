{"id":"891028","title":"送校理梁同年子辅守彭门","dynasty":"宋","author":"员兴宗","text":"众万欣有托，我兴渺无依。轲雄去则久，道论何其衰。味薄成抱恶，时趋化心低。岂谓杳莽中，有子相嬉嬉。君乃柏下苓，我乃松间丝。河关两值遇，绸缪竟天姿。直我我即敬，晓我我自思。如何万里舟，忽去不可维。频变觉情易，人远中自移。持杯动孤影，秋风又凄其。去日悬几许，重来傍衰迟。浑浑皓首交，愿言固来兹。"}