{"id":"684792","title":"曾太夫人职方母初度在即，职方疏请归省不得，乞言为寿","dynasty":"明","author":"王彦泓","text":"南天啮指仰曾慈，喜逮曾参禄养时。产玉已成清庙器，将雏先占上林枝。于今益信无投杼，自古空夸有断机。承命勉摛仁寿颂，南丰门下敢言诗。当年玉粒散仓陈，活却南州几万人。彤管定应题女侠，青莲早已悟禅真。穷乡野老传歌颂，通国闺娃识典型。众祝自然群瑞集，伫看袍笏满阶庭。"}