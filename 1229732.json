{"id":"1229732","title":"武善夫桃源图","dynasty":"元","author":"陈赓","text":"武郎种桃满云溪，三月红雨行人迷。自从玉勒入云驭，春风杜宇年年啼。飞黄腾踏有天倪，紫电转盼天山低。要将白璧沽蛾眉，更把黄金铸袅蹄。羲和挟辀六龙驰，暮景恐迫虞渊西。新诗拟唤槐安梦，咫尺溪边春色动。飞花漠漠水泠泠，苍苔荒了烟霞洞。闻道西风解涴人，何处江山可问津？征尘障断仙源路，且看丹青万树春。"}