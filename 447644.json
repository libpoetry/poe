{"id":"447644","title":"璧山荷香苑与泸州杨正康会长把酒畅叙得十九韵","dynasty":"当代","author":"陈仁德","text":"去年雁南飞，别君溉水畔。今年丛菊黄，逢君璧河岸。一年匆匆过，无端生感叹。嗟余霜鬓新，羡君仍矫健。观景临轩窗，谈诗入客馆。夜来灯火红，添酒重开宴。因话古泸阳，由来富词翰。煌煌蔚人文，流韵悠且远。就中有胡公，辞彩珠玉灿。可惜炼狱中，再再罹忧患。一生抑悲辛，言之泪欲泫。遗篇委尘沙，久之恐不显。贤哉我杨君，灼灼具只眼。有心敬前修，欲续广陵散。我感杨君义，如沐春阳暖。冯唐犹未老，廉颇尚能饭。倘有效力时，理合听召唤。酒酣兴转浓，不觉夜已半。秋风掠窗过，落叶纷且乱。"}