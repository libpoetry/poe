{"id":"820507","title":"渡江云    和彊村老人寄怀","dynasty":"清末近现代初","author":"陈曾寿","text":"归墟何处是，愁帆一挂，凄断再来心。廿年惊噩梦，几许悲凉，清泪比潮深。招魂剪纸，算慰藉、惟倚微吟。何幸逢、白头湔祓，空外叩寥音。还寻。残灯情话，小阁芳罍，便幽栖能准。空赚将、轻过欢日，重怆离襟。人生几度能禁别，问争如、遥望商参。应好待，秋堂听雨愔愔。"}