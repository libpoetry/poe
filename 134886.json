{"id":"134886","title":"送王仲矜倅兴元","dynasty":"宋代","author":"楼钥","text":"蜀道难，难於上青天。蜀道易，易於履平地。蜀山天险固自若，视难为易在人尔。王尊真有四方志，叱驭径行了无累。早登岷峨仕阴城，谈笑动行千万里。汉中由来说鸡肋，意谓弃之为可惜。君今此去良似之，更欲远游寻故迹。汉都南郑启炎图，秦置石牛山径闢。淮阴拜将余高台，武侯葬处空松柏，大笑出门何慨慷，天涯离愁各尽觞。荷君走马却笑我，李侯参语夜未央。君方往蹈功名机，何止别驾歌王祥。先正九年遗爱在，更携故笏访甘棠。"}