{"id":"275794","title":"摸鱼儿·题晋贤秋晓读书图用蓝村韵","dynasty":"清代","author":"李良年","text":"洗尘襟、尽堪消受，长廊风散微暑。画中丰度三秋忆，淡囗帽纱衫贮。天送与。正一片蕉阴，绿到煎茶处。才人杜许。看丁卯乌丝，樊川红粉，惆怅隔帘语。诗家婢，底事细腰如楚。手香应罥残楮。螺奁古砚新书水，别调且翻三吕。吟肯住。算满眼浮云，野马君无取。可容赌墅。便载了棋枰，花边系缆，来作少年侣。"}