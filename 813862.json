{"id":"813862","title":"杂诗","dynasty":"清","author":"邹尧廷","text":"贫居慕作宦，作宦依然贫。回头更自笑，驰逐徒踆踆。秣陵古项国，风俗苦未淳。闾阎鲜生计，何以称抚循。对此孱弱区，相顾徒艰辛。谋生尚无术，安能求富民。厚实人所羡，清白守吾贞。笑彼苏季子，多金焉足珍。岩疆数十里，良楛各异族。地连颍与毫，犷悍习成俗。颇闻道旁言，谓我少严酷。抚心良自惭，十载负民牧。一邑如一家，痛痒关骨肉。如何治子弟，忍事日鞭扑。秋霜岂不威，未若春风燠。颓习讵难移，惜无仁者术。"}