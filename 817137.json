{"id":"817137","title":"塞上即目俚言十首","dynasty":"清","author":"缪烜","text":"江南杨柳枝，二月枝堪折。塞北谷雨过，春光才漏泄。杏花开春深，云艳若霞锦。我来已飘零，此间推上品。杏花枝接榆，花簇如郁李。佳名榆叶梅，簪满村中姊。地寒无牡丹，芍药称奇绝。有花亦无香，开俟天中节。玫瑰少色香，岩畔眼亦青。珠累子殷红，云是油瓶瓶。青青抽麦苗，短短疑田草。问之肩舆人，夏至割还早。鸡犬楼窑顶，老小居窑腹。煤气?窑中，长年炕火燠。油麦与盐荠，富室供匕箸。六月菜园开，相邀踏青去。砂碛满羔羊，牧之货作息。盛夏亦披裘，妇女不纺织。士而逐什一，试也竞词呈。贸易非游学，争归归化城。"}