{"id":"1235170","title":"送渭清远上人谒虞学士求墓志","dynasty":"元","author":"丁复","text":"白玉似人蒲室老，黄金如价草堂文。笔濡华盖山前月，光动石头城上云。九重阊阖向来人，五色芙蓉已后身。一代文章来绝世，千年道德在坚珉。水鸟群随南上篷，江豚自拜北来风。二姑直作片时过，五老秪如前日同。平生太史未相亲，秪托新诗附远人。自是星虚接牛斗，谁教天汉隔参辰。山中气候冬春近，江上帆樯早晚回。曾草词章扶日驭，肯将文字说天台。"}