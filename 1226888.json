{"id":"1226888","title":"安南即事","dynasty":"元","author":"陈孚","text":"圣德天无外，恩光烛海隅。遂颁南越诏，载命北门儒。万里秋持节，千军夜执殳。前驱严弩矢，后爨拥樵苏。眷彼交州域，初为汉氏区。楼船征既克，徵侧叛还诛。五代颓王纽，诸方裂霸图。遂令风气隔，顿觉版章殊。丁琏前猖獗，黎桓后觊觎。一朝陈业构，八叶李宗徂。下俗浇浮甚，中华礼乐无。讳嫌讹氏阮，托制僭称孤。祭祀宗祊绝，婚姻族属污。尊卑双跣足，老幼一圆颅。陟峤轻于鹿，泅波疾似凫。斜钩青缯帽，曲领黑罗襦。语笑堂前燕，趋鎗屋上乌。抵鸦身偃豕，罗我背拳狐。寺号千龄陋，州名万劫愚。笙箫围丑妓，牢醴祀淫巫。国尉青盘护，军掫白梃驱。阅条亲狱讼，明字掌机枢。勃窣官中客，鬅鬙座上奴。台章中赞纠，邑赋大僚输。吏榷槟榔税，人收安息租。黄金刑莫赎，紫盖律难踰。安化桥危矣，明灵阁岌乎。曲歌叹时世，乐奏入皇都。龙蕊常穿壁，蒌藤不离盂。玳簪穿短发，虫纽刻顽肤。有室皆穿窦，无床不尚炉。星华舟作市，花福水为郛。突兀山分腊，汪茫浪注泸。鼠关林翳密，狼塞涧萦纡。士燮祠将压，高骈塔未芜。铁船波影见，铜柱土痕枯。墟落多施榻，颠崖屡改途。千艘商斥卤，四穫粒膏腴。短短桑苗圃，丛丛竹刺衢。牛蕉垂似剑，龙荔缀如珠。宝斝罗鹦鹉，名香屑鹧鸪。揭旌图鬼像，击柝聚兵徒。鼻饮如瓴甋，头飞似辘轳。蚺皮为鼓击，虾鬣作筇扶。家必烹蛇虺，人能幻虎貙。鱼鳞檐粲瓦，鹊尾海浮桴。水弩含沙掷，山㺑出穴粗。鳄鱼鸣霹雳，蜃气吐浮屠。寓县伤分阻，生灵困毒痡。舞阶犹未格，折简岂能呼。大社初传祃，辕门合受俘。貔貅微偃戢，蛇豕偶逃逋。天已殂渠恶，民犹奉僭雏。势如纯据陇，政以皓亡吴。凤札重宣令，狼心更伏辜。幸能宽斧锧，犹自恋泥涂。献颂尊天子，腾章遣大夫。象鞮言可订，蠹册事非诬。功欲收边徼，威须仗庙谟。沐薰陈此什，礼部小臣孚。"}