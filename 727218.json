{"id":"727218","title":"梁三朝雅乐歌十九首 其九 需雅","dynasty":"南北朝","author":"沈约","text":"农用八政食为元。播时百谷民所天。禘尝郊社尽洁虔。燕飨馈食礼节宣。九功惟序登颂弦。感物而动物靡遂。大羹不和有遗味。非极口腹而行气。节之民心杀攸贵。宁为礼本饔与饩。始诸饮食物之初。设卦观象受以需。烝民乃粒有牲刍。自卫反鲁删诗书。弋不射宿杀已祛。在昔哲王观民志。庶羞百品因时备。为善不同同归治。蔬膳菲食化始至。率物以躬行尊位。雅有洄酌风采苹。蕴藻之菜非八珍。涧溪沼沚贵先民。明信之德感人神。譬诸礿祭在西邻。行苇之微犹勿践。宁惟血气无身剪。圣人之心微而显。千里之应出言善。况遂豚鱼革前典。春酸夏苦冬有宜。筐莒锜釜备糗酏。逡巡揖让诏司仪。卑高制节明等差。君臣之序正在斯。日月光华风四塞。规飨有序仪不忒。匪天私梁乃佑德。光被四表自南北。长世缀旒为下国。"}