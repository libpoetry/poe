{"id":"741687","title":"观景德镇所造内窑瓷器","dynasty":"清","author":"吴省钦","text":"鄱湖鬼吐青红烟，火龙十里无停鞭。百虫将军告薪尽，多钱巨贾徕鸣舷。街衢洞达万家聚，人不得顾车难还。人间伎巧系天象，兹直荧惑星文悬。居民烧瓷谢庞杂，瓷其禾菽窑其田。龙鸾花果斗新样，内窑入手尤精专。丛祠遍迎春秋社，桑主群题风火仙。维国六职工居一，埏埴制仅同杯倦。越窑夺翠昉唐代，烧进遂著婆留钱。十三州割据犹尔，矧乃赵宋金瓯全。官哥汝均定继起，到今应换车渠千。有明作者论时会，景陵茂陵归我妍。斗鸡缸教白波卷，斗蟀盆候金风旋。侯家庙市间有此，莱阳粉盝吟争传。方今圣德迈三五，岂数衣皂焚裘贤。汝倕稽首匠心巧，聊以官守申卷卷。白芨断纹妙钩锁，青天缺云映婵嬛。就中慎选当方物，包匦藉用兜罗绵。其余入肆尚高价，合贮广夏铺细旃。我稽五行演畴范，生于其地良弗迁。瑶流祇挹浮梁水，青料还购金华巅。祁门采石捣泥细，淳村披沙结胎坚。伐毛洗髓理太酷，如人去滓来虚元。入窑而还善千变，火候那许毫釐偏。又如学士造道法，急火慢火心头然。遂令法物照青眼，赤手扶出璚枝鲜。盛朝醲化浃区宇，日月?竁归陶甄。异物不贵贵用物，苦窳间作非勤宣。《礼》云考工《易》尚象，将偕匏器郊格天。如珍商瑚宝轩鼎，金石贞吉随摩编。"}