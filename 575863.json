{"id":"575863","title":"送何三元帅北上","dynasty":"明","author":"孙蕡","text":"春风吹花江水波，江头杨柳绿差差。临歧送别增慷慨，我与何郎情最多。何郎昔年十六七，明珠虎符光照室。锦臂苍鹰掣暮云，青丝白马嘶晴日。此时我作座上宾，星楼月帐长相亲。班超英杰耻投笔，孙楚兀傲犹参军。何郎严亲初入觐，何郎笑解封侯印。鹊血弓弰满壁悬，青门瓜地从人问。今年会晤蒋陵西，烂熳莺花醉欲迷。梧桐叶落凤台曲，杨柳烟笼白下堤。何郎于我情最厚，此别宁堪酌春酒。平原北上路迢迢，白雁南还寄书否。"}