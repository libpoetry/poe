{"id":"1126761","title":"和宋永兄罢官还家途中见寄四绝","dynasty":"宋","author":"黄公度","text":"三年惠政留岩邑，千里归舟犯恶滩。乌鹊信传知渐近，白鸥盟在未应寒。流年忽忽双蓬鬓，薄宦纷纷一旅亭。惟有长官衫色在，至今犹与眼俱青。知稼堂中一味閒，卷帘终日卧看山。虽无微禄供贫病，幸有新诗伴往还。不比人心惊岁移，且看雁影逐春归。明朝已办椒花颂，相对一尊忘是非。"}