{"id":"720842","title":"相逢狭路间","dynasty":"明末清初","author":"张凤翔","text":"相逢狭路间，路狭车不容。锦衣二年少，玉勒羁双龙。问君在何处，君家人易知。易知亦难忘，金水河之湄。金钉次朱户，翠波通瑶池。堂上奏丝竹，堂下喧鼓鼙。太宫锦襕腰，登馔罗珍奇。娇娃俱二八，鱼贯传瑶卮。宫粉各殊别，婉娩芙蓉姿。清歌称妙舞，密眄扬修眉。椒兰荡邪秽，暗度青云逵。不知夕阳下，但见华筵移。兄弟两三人，置身俱不卑。大者上柱国，次者校尉司。小者亦列侯，中禁容奔驰。五日一来归，中使相追随。舆围绮罗盖，马络黄金羁。门排虎牙杖，室结莲花帷。大妇绣鸳鸯，中妇抱婴儿。小妇持斑管，对局裁新诗。丈夫且安坐，玉笛不成吹。柔声忽满窍，清响飞天涯。"}