{"id":"1248885","title":"奉题子昂骝马图","dynasty":"元末明初","author":"杨维桢","text":"西家骁骑骁如龙，鼻端生火耳生风。东家老段老且蹇，有如征南矍铄翁。西家公子誇远服，千里之行一日速。东家主人役老段，不取骁腾取驯伏。主人公子性各殊，爱骁爱段知何如？若将夔蚿较足下，胡敢并辔争齐驱。朝明西家蹄一蹶，解鞍折臂中道歇。道傍仰首鸣向天，䠥躠风尘愁跛鳖。坐令公子心火然，顾瞻老段行在前。乌乎世步谁后先？东家莫厌迟迟鞭。"}