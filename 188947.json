{"id":"188947","title":"送制置使王刚中帅蜀","dynasty":"宋代","author":"洪迈","text":"上都门外垂杨陌，叶叶经霜不堪折。春光犹未到梅花，何物当扳送行客。路人惊问去者谁，高牙大纛争光辉。君王应念蜀父老，故辍侍臣来紫微。明光起草文章手，却听元戎报刁斗。回首翔鸾一梦中，玉箫缓送成都酒。邛郲九折何足驱，慷慨功名真丈夫。成都花锦君莫恋，早晚归凯持钧枢。"}