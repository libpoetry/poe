{"id":"684273","title":"夏夜崇雩坛陪祀","dynasty":"明","author":"王立道","text":"中天星斗净瑶坛，夹陛旌旗四月寒。百辟自随千仗下，六龙犹在五云端。城南击柝夜如何，清跸初传万乘过。辇道逶迤多暝色，故开宫扇望星河。野树苍苍散夕晖，天门西望翠华飞。微臣未解风雩乐，独咏皇恩泛马归。双阙遥瞻龙虎旗，金根羽盖自葳蕤。君王不遣先除道，沾洒分明待雨师。日毂雷行过紫都，蚩尤太一总先驱。圣世百神能受职，雨师何事尚天诛。君王此日祷桑林，万井沉沉羽卫森。玉检泥封多秘祝，祠官偏识爱民心。龙见修雩古有名，君王亲出为苍生。炉烟已结氤氲气，雨足森森散凤城。"}