{"id":"449166","title":"南  浦  舣舟待发","dynasty":"当代","author":"陈永正","text":"桥影卧平波，渐潮生、催趁沙头晴晓。天水界遥山，霞红澹，凄冷微阳初照。无端过眼，千帆正饱西风峭。且喜小舟能载我，休问载愁多少。秋江一片迷冥，恐如烟似梦，前盟负了。此际细思量，无多恨，只恨相逢何早。柔情万缕，堤花忽坠人怀抱。后夜归来容说与，灯下会成双笑。"}