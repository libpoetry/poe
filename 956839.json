{"id":"956839","title":"腊月村田乐府十首 其四 口数粥行","dynasty":"宋","author":"范成大","text":"家家腊月二十五，淅米如珠和豆煮。大杓轑铛分口数，疫鬼闻香走无处。锼姜屑桂浇蔗糖，滑甘无比胜黄粱。全家团栾罢晚饭，在远行人亦留分。褓中孩子强教尝，馀波遍沾获与臧。新元叶气调玉烛，天行已过来万福。物无疵疠年谷熟，长向腊残分豆粥。"}