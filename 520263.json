{"id":"520263","title":"莲塘与强景明伴读联句","dynasty":"明","author":"朱诚泳","text":"睡起深宫厌日长，閒来小辇过莲塘。沿堤钗股多芳荇，夹道丝条总绿杨。步底流泉分地脉，树头飞翠滴岚光。移将太液池边景，散作旃檀国里香。共爱精神兼色相，还怜红白间青黄。应疑根自三峰徙，果见花开十丈强。天马有蹄争出浴，神鱼无饵不须藏。旋收紫的供茶碗，自捲青筒当酒觞。赤日行天纨扇急，清风入席苧衣凉。蜻蜓对立来还去，属玉双飞集又翔。小竖敲针权作钓，奚奴横木代为梁。人缘避暑趋亭上，客为寻诗坐水傍。勘破乾坤俱是乐，真成物我两相忘。濂溪老子无边趣，太乙真人一叶航。自足娱心歌窈窕，何须濯足赋沧浪。新诗辏出应难和，烂醉扶归也不妨。须信西方真佛境，更於何处觅仙乡。非才自愧非韩孟，七步谁能敌我王。"}