{"id":"810048","title":"湘月　庚午冬杪，余将北行七芗，以余自署诗舲绘图为别，忽忽两载，搜箧展卷，视同影池之临，心有虚船之触矣","dynasty":"清","author":"张祥河","text":"牵船可住，甚吟身不系，还滞归棹。泖水波长正忆我，坐向天边春好。划镜云开，将花潮上，夹岸多芳草。翠篷凝倚，远山对客能笑。谁解洗净尘襟，停渔柳外，唱丝丝风晓。半剪吴淞待寄与，何处烟帆沙鸟。梦逐矶温，愁催篴暮，极望生绵渺。红衣双桨，几时又趁斜照。"}