{"id":"778186","title":"沁园春","dynasty":"清","author":"杨葆光","text":"十载飘萍，幕启莲花，渌水正浓。便论衡藏得，才倾当世，青囊连就，俭亦家风。指点梅花，评量夜月，几度离情怨晓钟。閒寻梦，把双钩潜放，一枕惺忪。纱笼。也自从容。许锦绣门人橐笔从。记分弓射敌，曾依戎幄，下帷课读，不碍游踪。翠羽翩翩，明光皓皓，多少嘉宾入幕逢。风流甚，文绣衾奇暖，裹住娇慵。"}