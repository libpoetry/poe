{"id":"757968","title":"飞雪满群山 岁暮寄怀大姊","dynasty":"清","author":"江瑛","text":"爆竹街头，笙箫邻里，听来又是春回。光阴似箭，岁华将晚，那更佳节频催。记西堂夜饮，奈迢递、当时翠帷。十年诗酒，多少俊游，转眼尽伤悲。算只有、纱窗新月影，愔愔还照，岑寂香闺。无聊独坐，翻书自遣，应压笑语传杯。但愁肠似结，人憔悴、怀抱都非。双眉蹙损，相思夜夜春梦归。"}