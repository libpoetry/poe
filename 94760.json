{"id":"94760","title":"雪後寻梅·去年看梅南溪北","dynasty":"宋代","author":"杨万里","text":"去年看梅南溪北，月作主人梅作客。今年看梅荆溪西，玉为风骨雪为衣。腊前欲雪竟未雪，梅花不惯人间热。横枝憔悴涴晴埃，端令羞面不肯开。缟裙夜诉玉皇殿，乞得天花来作伴。三更滕六驾海神，先遣东风吹玉尘。梅仙晓沐银浦水，冰肤别放瑶林春。诗人莫作雪前看，雪後精神添一半。"}