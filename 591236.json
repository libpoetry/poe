{"id":"591236","title":"樵山杂言送严寅叔","dynasty":"明","author":"欧大任","text":"山木兮青青，山泉兮泠泠。君不顾兮忽惆怅，松落色兮泉无声。昔与君兮卧空谷，泉为琴兮松为屋。思共济兮苍生，耻自投兮荆玉。群龙集兮纷相迎，送君出兮谒承明。眇不才兮独留，云霏霏兮媵予而上征。君将行兮一停车，饮君酒兮揽君袪。霖雨沛兮今方须，樵之云兮将何如。"}