{"id":"1250520","title":"答李子光","dynasty":"元末明初","author":"朱希晦","text":"群鸡溷野鹤，意气独昂昂。谁料红尘里，能逢白玉郎。双凫俱北翥，一雁独南翔。久别何须叹，相思岂易量。声名过沈鲍，制作拟班扬。笑我人材拙，何如袜线长。流年悲白发，却老慕仙方。仅得清而瘦，终期寿且昌。篱边栽细菊，径底植修篁。抱瓮田畦外，操觚涧水傍。蹉跎千里志，愁绝九回肠。公子多文翰，天葩压众芳。朝廷崇礼乐，歌颂美成康。堂上莱衣舞，阶前萱草香。瑶琴弹绿绮，雅调合清商。指日罗英俊，承恩步玉堂。"}