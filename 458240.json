{"id":"458240","title":"醉中右手之茧忽脱，因赋《茧退》，未成而睡去。今夜复醉，乃睹残稿，更为补足","dynasty":"当代","author":"卢青山","text":"先生中指第二节，上有老茧坚如铁。我常自抚伤肌肤，龙泉来斫锋刃缺。我亦岂忍加刀矛，此物与我连肉血。况物虽小中无穷，贮我十八年岁月。少年奔走何仓皇，一身所有唯尘囊。来向山中结茅室，聊以佣工充胃肠。日持扳手巡所守，高塔巨阀铸精钢。其横者横竖者竖，万管纠结迷端详。管中有汁毒难述，上奔下突谁能当。唯我扳手如神使，顺旋逆转随其方。或有钝阀不可敌，千敲万砸仍肩扛。事馀坐地湿泥堕，肺中喘息惊嗥狼。臂肿腰失不复问，况此小指生微疮。积而渐往肌亦木，如疣如赘悬其旁。书字僵不分撇捺，何论顿挫生抑扬。我常自惜复自喜，此虽小害利无已。人生所在唯衣食，有获安能无所弃。一十八年未为长，矢将终老云溪里。孰谓阴阳运无穷，一朝变起如惊风；吹我千里万里外，掷入朝市嚣尘中。一客不识行抱影，一事不为坐抚胸。以饮为夜梦为昼，此爪唯用捉杯盅。日日乜斜昏双眼，髀肉突突垂尻闪；伊余姓氏不能知，馀者纷拿谁复管。今宵偶摸旧茧痕，随手剥脱鸡脱卵。躬腰拾取惊且伤，始识流光不可挽；廿载生命真微尘，堕地竟无声可见。起立萧窗深风来，夜雨茫茫自延展。片肉犹然置掌心，寸心归翔忽已远。"}