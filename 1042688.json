{"id":"1042688","title":"效韦苏州古调诗","dynasty":"宋","author":"刘攽","text":"于人无旧新，相见常为欢。本不作崖岸，中亦非断刓。宾僚自了事，县邑无旷官。岂惟竞勉力，退亦绝閒言。观者以为稀，不自知其然。吾闻西方说，夙世常有缘。将此会中人，厚德无雠怨。文人讳异术，且以儒事论。孔圣不可及，孟氏固所尊。轲云创业易，成功则在天。乃知古今士，无有能与贤。达人同众人，不肯妄自专。"}