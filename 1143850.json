{"id":"1143850","title":"次韵唐师善见寄","dynasty":"宋末元初","author":"方回","text":"闻风足使鄙夫宽，家世言诗自杏坛。万卷古书侔藏室，十年深谷隐王官。大材益厚楩楠植，至宝终垂琬琰刊。愧我老衰已无力，青云中道铩飞翰。归来数亩小园宽，风有轩棂月有坛。总为才疏能忤俗，兼缘兴尽合休官。空山老死知无补，往代兴亡稍欲刊。洛下寄书藉黄犬，莼鲈终恐愧张翰。"}