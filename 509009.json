{"id":"509009","title":"久苦淫雨喜晴登聚奎楼有作","dynasty":"明","author":"韩雍","text":"旬时苦淫雨，不得顽云开。平湖涨瀰漫，矮屋垣多颓。四郊亦茫茫，禾黍伤胚胎。吾民失生业，田叟尤悲哀。博施志虽勤，济众诚难哉。惭无燮理能，获戾曷敢推。荷此苍苍仁，幸矣回凶灾。朝阳发光彩，飘风自南来。长养万物成，且阜斯民财。登楼一举手，倚栏重徘徊。"}