{"id":"722790","title":"春从天上来 寿蔡中丞","dynasty":"明末清初","author":"梁清标","text":"绮户祥烟。正身退功成，部曲萧闲。豫章旌节，淮海歌弦。手持半壁江天。问先生何事，人未老、偃仰平泉。乐清时，羡宾朋北海，丝竹东山。松径药栏楚楚，听瀑布潺湲，映带奇峦。花舞毬场，云凝金埒，侯鲭法酝开筵。戏斑衣进酒，列棨戟、七叶貂蝉。醉酡颜。餐梨旧事，辟谷当年。海上春城。羡高士齐眉，玉骨双清。朱颜宣发，小筑林扃。晴窗图史纵横。有佳儿昭谏，拔赤帜、词苑争衡。任徜徉，听辛勤机杼，静好琴声。帘外新翻乐府，更鲙切银丝，酒漾金罂。桂岭红云，珠江宝月，载来一水盈盈。向樽前为寿，浑不让、绛雪青精。綵衣轻。飞花沾袂，高树啼莺。蜡雪初融。正上苑阳回，淑气先通。霜添衰鬓，兴托归鸿。帝城岁月匆匆。又时当初度，筵开处、酒绿灯红。奏清歌，喜嘉平永夜，月满帘栊。五十年华细数，忆少不如人，意外遭逢。廿载趋朝，五苗入梦，犀钱绣褓重重。笑生平卤莽，曾掉臂、蛟窟鼍宫。漫敲评，无边春色，共醉东风。"}