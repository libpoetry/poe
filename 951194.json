{"id":"951194","title":"仁宗皇帝二诗御汉体书赞","dynasty":"宋","author":"岳珂","text":"鸿荒有开，昉颉鸟迹。字学之兴，亦既象物。汉有议郎，曰臣蔡邕。帛书发奇，出淳古踪。千龄寥寥，嗣响逾邈。贞观御床，淳化秘阁。云汉之章，施于仁皇。厥维天葩，源宋跨唐。万几燕閒，成是肆笔。弛张异用，游戏如一。士俗之成，玄默自躬。见于首篇，尚絅之风。安不忘危，尤示注意。笔墨之馀，又形拊髀。庆历之治，太平极功。帝心所存，天地与同。春朝鸣珂，秋塞沈柝。一视之仁，昭此圣学。海岳八极，羲娥九霄。媲于宝藏，万世见尧。"}