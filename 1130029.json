{"id":"1130029","title":"颂古三十九首","dynasty":"宋","author":"释道枢","text":"犯重比丘清净行，平等性中无损益。水里不用觅鱼踪，天边何处观鸟迹。后念起时前念灭，起灭之念何尝别。唤取机关木人问，从头弄尽元无说。口念木瓜医脚气，纸画钟馗驱鬼祟。一生若解和罗槌，日日吃酒日日醉。镜凹照人瘦，镜凸照人肥。不如打破镜，还我旧面皮。日应群机必有方，未知何处觅南阳。自从失却猢孙后，桥上多时不作场。李下不得整冠，瓜田岂可纳履。行藏自要分明，免见傍人说你。垂垂杨柳暗溪头，不问东西却自由。几度醉眠牛背上，数声横笛一轮秋。犀牛扇子有来由，几度拈来几度休。荷叶乱倾珠的皪，一番雨过碧溪头。同行自古不相肯，峰顶老人何足论。山凹落尽桃花片，流水依前绕竹门。筠管酿来应已熟，不辞醉里帽攲斜。酴醾浪有幽香在，是酒元来不是花。昨夜月初明，柴门犹未闭。猫儿捉老鼠，引得狗儿吠。钟鼓声声已唤斋，堂前作舞老公家。虽然一钵充饥困，不觉牙生满口沙。二老机关谁共委，幞头捋下发髼松。山深不记来时路，彷佛猿啼碧涧中。口子喃喃略不休，把却笊篱做火游。有个女儿不肯嫁，他年定作老丫头。一番雨过一番晴，蚕眼已开桑眼青。鹁鸠树头啼不已，百舌黄鹂相共鸣。晷运推移事若何，丝来线去定譊讹。织成蜀锦千般巧，不出当时一只梭。莫怪相逢无信息，谁能长作置书邮。直饶说尽千般事，那个心中得到头。有禅无师真可笑，大唐国里何处讨。可怜多少路行人，噇却酒糟随路倒。百千诸佛问来由，崔颢曾题黄鹤楼。雪后竹篱梅乱放，一枝临水最风流。大悲菩萨千手眼，如人背手摸枕头。猢孙跳出布袋口，不妨随处逞风流。放出金毛师子，百兽不见踪由。要得爪牙全露，直须自把绳头。脱得驴头载马头，东家西家卒未休。问君还有几多愁，恰似一江春水向东流。风吹雨打节还枯，千尺龙蛇插太虚。堪笑儿孙无伎俩，一生从此被搽糊。半斤是八两，八两是半斤。不识耀州铁，唤作出山银。朴寔头禅无伎俩，一句分明如扑相。客来只是叫担板，不知的当谁担板。等閒一问垂千古，从此丛林共播扬。堪笑睦州无相度，饆饠䭔子要先尝。花萼楼前春正浓，濛濛柳絮舞晴空。金钱掷罢娇无力，笑倚阑干屈曲中。看人骑马打毬子，不觉今朝入院迟。官路雪残春正好，江梅著意要题诗。旻德一喝如雷响，兴化一喝响如雷。锦袍玉带真潇洒，记得当年老万回。山寺里头无可作，辊出木毬两三个。不独玄沙遭一攧，雪峰老人亦话堕。十方世界一面镜，镜里看形未足真。摸著鼻头渠是我，那时方见本来人。大地是个解脱门，三世诸佛一口吞。将为雪峰有奇特，却来谩我好儿孙。父子相携入故园，篾头时过短篱边。烂泥有刺无人见，踏著方知脚底穿。清净法身无可比，病后依前滴滴脓。燕鸿叫断秋光老，落叶飘来一样红。新年佛法答云有，小尽依前二十九。玉麟掣断黄金勒，却向云中大哮吼。新年佛法答云无，会得依前在半途。谁把扁舟清夜笛，月明吹过洞庭湖。谁将画角吹江城，一曲梅花隔岸听。宿酒乍醒金鸭泠，海棠枝上月犹明。云门是个老阇黎，衲僧巴鼻几时知。拄杖从教不得动，春来未免倒抽枝。旧岁新年作问端，同安从此放颟顸。凭仗高楼莫吹笛，大家留取倚阑干。"}