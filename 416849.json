{"id":"416849","title":"扬州慢 丙寅秋暮，旅食白门。东南烽燧，又逼故乡。因拈白石此调写之。忧生念乱，情见乎词。","dynasty":"近现代","author":"胡士瑩","text":"古垒旗搴，夕林鸦飐，画笳正沸危城。看单衣匹马，又落叶长征。算烽火频年已惯，旧家楼阁，犹倚秦筝。甚哀丝豪竹，尊前无泪堪倾。故园怅望，莽斜阳、一片鹃声。奈岁月栽桃，关河种柳，憔悴兰成。况忆弟兄南北，登高处、更不胜情。叹芦花身世，秋来一样飘零。"}