{"id":"618003","title":"惜阴","dynasty":"明","author":"何吾驺","text":"閒逐东风看云懒，绿肥红瘦芳郊满。抛书捲帘寂不关，睍睆一声黄鸟缓。一声昨夜遍梁园，上下春阴索鸣伴。中有高士琴乍希，寒食清明能几时。乍似故人轻回首，欲寻消息不胜思。细雨灯前问生计，何人抚髀忽成悲。若办麒麟千古事，肯待羊昙一局棋。时亦不可失，岁亦不我与。严子滩头渡急湍，一篙一撑好上去。家家载酒出芳阡，欲待留春春何处。"}