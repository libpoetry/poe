{"id":"703353","title":"采臣粮宪与社中诸公赴出泉梁吟草堂雅集之招予偶从雷峰便道亦与其盛奉和二律","dynasty":"明","author":"释今无","text":"便从山径趁芳菲，为问参军白板扉。才羡玉麟机独敏，筵邀金马客原稀。娇娥半额花为国，宝鸭沉香月满帏。按节夜凉心已适，白云偏爱逐人飞。花黄月白暮烟霏，甓社珠浮白玉扉。乱后相逢人独好，歌中欢绝事还稀。谁探铃匣金盈手，莫采芙蓉香满帏。为倩长房施妙术，壶间迟放一乌飞。"}