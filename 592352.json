{"id":"592352","title":"吴钩行答刘子威","dynasty":"明","author":"欧大任","text":"鱼肠扁诸射斗牛，人间谁识双吴钩。鲸鲵簸浪雷电激，分飞岂合三千秋。君生东吴我南粤，形影万里两阔绝。长空紫气徒尔高，双钩西照芙蓉阙。侧身胡为在穷发，苦欲识君不能谒。挥弦一送沧洲鸿，把钓空怀五湖月。君乎意气大自奇，尺书寄我河梁诗。神交惨淡论肝胆，满目青云世上儿。只今作者盛昭代，登坛叱咤千人废。风格能令冠一时，才华久已推前辈。鸴斯未用学鹍鹏，丘垤宁须拟嵩岱。前驱自许当单于，一笑便堪迷下蔡。得此椷藏山笥中，芜城夜夜精光在。我自蒯缑何所之，哀歌斲地魑魅悲。天涯把臂岂易得，斗酒欢呼君莫疑。君莫疑，行莫迟。愿似吴钩江上合，风涛毋遣遥相思。"}