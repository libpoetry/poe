{"id":"1144330","title":"戎州","dynasty":"宋末元初","author":"汪元量","text":"豪士家园为我开，树头树底锦堆堆。书生大嚼真快意，不枉戎州走一回。锦荔戎州第一奇，大如鸡子压枝垂。金刀剪下三千颗，对客从容把酒卮。害马劳人事已灰，长安无复使臣来。满园蓊蔚千千树，尽是杨妃死后栽。锦树高枝种万窠，岁收百斛足生涯。八钱买得一斤重，鲁直诗中特地誇。锦壳中间玉一团，树高数丈实难攀。泸戎颗颗甜如蜜，夔梓累累味薄酸。"}