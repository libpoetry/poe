{"id":"423798","title":"沁园春·绿芳阁初成","dynasty":"近现代","author":"王用宾","text":"峡束嘉陵，坝趱梁滩，拖杖忽来。恁缙山云破，飞岩雪落，凭高眺远，少个楼台。万壑当胸，丰林碍眼，真欲腾空小八垓。苍茫里，认蜀江千折，秦岭一堆。安排松下清斋。把三面、轩窗向水开。要疏篱低护，曲栏平倚，翠屏环竹，绿幔阴槐。碧柚黄柑，褐棕紫桂，花木无多随地栽。此间乐，问江南何许，一片蒿莱。"}