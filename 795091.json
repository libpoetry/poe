{"id":"795091","title":"满江红 春日偕诸姊妹雅集西园，并饯五妹张夫人北上","dynasty":"清","author":"姚凤翙","text":"杏雨桃风，好园林，春光如画。把当年，兰亭曲水，新翻佳话。女伴喜传青鸟字，夫人肯降红鸾驾。道今朝，美景与良辰，千金价。牡丹砌，荼蘼架。紫燕语，黄鹂骂。又何须丝竹，舞台歌榭。闺秀尽同张氏妹，论诗更有多才谢。恨香车，指日上皇都，分离乍。"}