{"id":"814889","title":"清平乐","dynasty":"清","author":"俞士彪","text":"蜂黄渐褪。蝶也无多粉。试向落红重借问。剩得几番风信。和春见了还羞。朝朝不上帘钩。今日送春归去，莫教莺燕遮留。深扃小院。风搅檐铃断。个个黄昏愁得惯。守着孤灯呆看。酒和清泪俱乾。香和绣被都寒。坐久昏沉欲睡，上床翻不成眠。花枝低亚。綵柱红绳挂。小板棱棱浑不怕。更要殢郎同打。风前素手相携。春衫飘飏金泥。不羡雕梁燕子，一生双宿双飞。金铺深闭。花影频摇曳。十五鸦鬟娇欲睡。倚着熏笼不起。鬔松头上残妆。架前叠罢衣裳。冷淡西窗月落，恹恹犹爇沉香。画楼重见。顿作生疏面。斜依东窗娇不转。自理翠奁针线。有时问着还推。个中镇费猜疑。若道阿侬忘却，凭卿验取新词。喃喃燕语。不解人情绪。天也欺人愁绝处。几阵暗风疏雨。泪珠湮透窗纱。庭前老尽莺花。侬自牵肠割肚，不来也索由他。晓莺声碎。惊觉阳台睡。藏得白罗珊枕底。才把绿茸钩起。夜来情事依微。莫教填入新词。只怕小鬟唱着，春红引上腮儿。"}