{"id":"1108921","title":"罗湖八首","dynasty":"宋","author":"刘克庄","text":"平生不作贾胡留，怪底江边未发舟。泷吏不须前白事，更忙定要看罗浮。中州无地堪投足，垂老携家泛瘴江。不爱朱丹画车毂，且贪紫翠入船窗。岁晚南游访稚川，苔封丹灶尚依然。不知的在山中否，万一归来说内篇。颍水箕山未脱然，直须断尽世间缘。野人曾被朱轓涴，不作天仙作地仙。异境微茫在半霄，仙人垂手下相招。老来尚有君亲念，未敢相陪过铁桥。衡岳仙都迹已陈，云台玉局敕犹新。暮年拟乞冲虚观，长向山中祝圣人。浪迹人间状似颠，草书壁上笔如椽。吾评二士皆奇怪，未是真仙亦鬼仙。五更海底涌金轮，咫尺蓬莱不远人。欲和苏诗临绝顶，可怜汉节尚随身。"}