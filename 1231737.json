{"id":"1231737","title":"白纸扇歌","dynasty":"元","author":"吕诚","text":"我昔舟泊江西湄，推冰看捣万楮皮。江神相过色惨怆，波工自诧手不龟。怀金问价云满箧，霜纨失素无晶辉。廿年归来存百一，制成团扇真绝奇。红炉百炼太古雪，紫筼三尺盘屈铁。银潢影射秋鉴光，玉虹冷贯青天月。昏目摩挲惊老丑，动摇清风生腋肘。高堂昼把蝇蚋空，魑魅潜藏飞电走。岂不闻蕺姥不识王右军，茂弘曾障元规尘。谢公高风固足尚，班女箧笥空悲呻。乌飞兔掷急于箭，商飙奄忽号枯林。呜呼盛衰天地无古今，炎凉不易君子心。"}