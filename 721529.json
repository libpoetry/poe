{"id":"721529","title":"清明展先府君墓","dynasty":"明末清初","author":"屈大均","text":"蕨薇留寸草，桑梓别经年。积雨崩丘垄，名山失简编。大招空有赋，薄祭竟无田。洒尽皋鱼泪，苍茫对昊天。昨梦犹尝药，凄凉夜月中。江山精爽在，伏腊几筵空。攀柏徒悲泣，吹箫尚困穷。未能庐墓左，王事正西东。报国无三略，违亲有五年。空将禾黍泪，滴向蓼莪篇。海阔迷龙驭，山长断马鞭。茫茫移孝日，难别此黄泉。雨露悲寒食，丘中宿草萋。蘋蘩无妇采，乌鸟向人啼。勉继春秋志，高求海岳栖。右军能誓墓，此地蕺山齐。"}