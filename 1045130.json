{"id":"1045130","title":"送李推官","dynasty":"宋","author":"徐积","text":"物有所兴，因人而就。其人维何，所性忠厚。能谋而果，能明而究。身任其责，力成厥构。既成之法，可继于后。入门而东，自南而北。如污斯隆，如枉斯直。如塞斯通，如隘斯辟。如翼斯张，如衡斯举。如蔀斯赫，如阒斯睹。室有明窗，墙有坚堵。地无游蚁，穴无伏鼠。既完既成，既安既处。师乎师乎，岂可苟然。心为道本，身为义先。心之所无，道不可传。身之所无，口不可宣。唯正唯直，求己以全。以义以命，如耕平田。处心积虑，贯通神明。无忝乡校，勿负朝廷。成人子弟，慰人父兄。二三职事，其亦警戒。欲善诸外，先治诸内。存诚防邪，集义养气。作伪心劳，作德心逸。如此两句，守而勿失。谨佐尔师，各修其职。庶乎诸生，其则不远。已修加修，已善加善。不率者从，不类者变。子弟如此，父兄所愿。可慰乡人，可成学风。可酬其劳，可称厥功。"}