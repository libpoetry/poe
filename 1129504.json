{"id":"1129504","title":"复斋奚左藏挂冠","dynasty":"宋","author":"释居简","text":"趁得身轻便挂冠，翩翩出岫白云闲。村疏一日是两日，心广半间如万间。聊把大门标俗子，别开荒径友佳山。羲皇向上多馀地，时对清风一破颜。特操刚明与俗乖，溪山亦复外形骸。子狂正作岂矫世，我醉欲眠聊纵怀。勇赋一归尤果决，光寒千丈不沉埋。从来林下何曾见，仅有先生闼可排。"}