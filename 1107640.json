{"id":"1107640","title":"八月七日夜省直苦雨三首","dynasty":"宋","author":"司马光","text":"夜色槐阴重，雨声官舍寒。野农安敢问，环堵未能完。尽日流云度，何时大块乾。正愁开霁晚，霜雾满红栏。怅望中秋月，于今已上弦。明生圭样小，影露桂花偏。幽思邈难致，浮云去不还。何当出阴翳，清彻照中天。菊蕊如排粟，青青见叶心。未尝窥白日，何以散黄金。攲侧疏篱短，绵延蔓草深。寒蛩尔何与，终夕亦悲吟。"}