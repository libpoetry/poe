{"id":"696294","title":"乙卯除夜","dynasty":"明","author":"范景文","text":"忽惊明日是明年，检点从前祇自怜。好日半多消马上，深怀时复望云边。无文难送穷中鬼，入俗羞称吏是仙。守岁也思聊应景，烧灯独坐展残编。忙忙辞腊又迎春，似笑如何却似颦。祇为二东烦百苦，才添一日已三旬。历头细数惊馀半，天下谁教更换新。独快佳名称除岁，除他俭岁见丰辰。"}