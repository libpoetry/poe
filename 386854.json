{"id":"386854","title":"金缕曲·一岁端阳几","dynasty":"清代","author":"樊增祥","text":"一岁端阳几。又今朝、红榴续命，翠蓂添珥。二十年来鸳鸯梦，赢得六珈象揥。看雾夕、芙蕖犹是。命妇花中卿第一，作门楣、女子当如此。莺与燕，尽欢喜。谢家儿女娇纨绮。对芳筵、沙糖角黍，依然风味。此去西湖朝灵隐，一瓣心香早寄。把彩缕、罗襟牢系。更十三年才耳顺，论风情、尚可称娘子。裙带上，认灵蟢。"}