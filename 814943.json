{"id":"814943","title":"临江仙十四首","dynasty":"清","author":"奕绘","text":"柳岸人家远近，竹篱老圃西东。桔槔流水往来通。豆花无奈雨，瓠叶可怜风。野菜低飞黄蝶，高槐倒挂青虫。荷锄闲杀白头翁。百年皆梦寐，二顷老英雄。曲水双桥临小寺，桥东一顷平湖。湖边有柳若于株。鱼虾清可拾，烟雨渺难摹。白鹭青鸥谁主客，水天游戏无拘。奉宸苑户各分渠。圆钱冒荷叶，长箭引茨姑。午饮牛羊朝饮马，晚来游女湔衣。芳洲细雨鹡鸰飞。昨宵新水长，平却钓鱼矶。生长皇都三十载，近郊此景真稀。双桥湖畔乐忘归。六郎庄上酒，顿顿鲤鱼肥。上皖庄通蛇峡，石梯村走房山。大南峪里好林泉。六株银杏古，万树碧桃间。拟对新坟卜筑，人生枯骨盘桓。烧香打坐白云边。玉笙王子晋，石室李通玄。风流公子无拘束，游春十乘香车。车中颜色尽如花。连翩从骑，大马锦泥遮。传闻前任夔州府，子孙年少豪奢。生民膏血换吴娃。黄金易散，白日易西斜。蔼蔼萍丝藻影，一池春水如烟。鹭鹜多处浪花圆。若非明月夜，定是晚霞天。白雪难同世俗，青鸥大有因缘。高飞群聚没拘牵。风流桃叶渡，微妙竹林园。春暧飞来江北岸，秋凉飞过江南。江南江北好松杉。忘机相伴者，青鸟和鸥三。家有恽公图雪鹭，斯图九鹭新添。画师可惜姓名淹。小鲜期共享，野鸭不容搀。一叶扁舟两渔父，波平山远烟昏。同舟不约必相亲。撑篙立船尾，撒网立船唇。数遍十三陵里帝，因称宣德为君。大珰专政履霜辰。亲钤广运宝，御笔赐黄门。一自沈香亭上宴，寻芳不数江南。毫端弹指现优昙。天香生便好，国色午尤酣。淡扫胭脂轻蘸绿，春风笑靥微憨。珍珠帘幕紫金龛。百花皆下品，爽气映晴岚。浩浩生机不尽，纭纭万物无心。庭前桃李渐成林。移根殊下种，种树盼成阴。昨日东风花谢，几番疏雨春深。青青杏子乍胜簪。枝卑难护果，叶密易留禽。秋水斜阳浦屿，莲花荷叶蒹葭。鸳鸯身世水为家。浮生无挂碍，一梦老烟花。清夜对眠风附，白头俯拾鱼虾。人间夫妇不如他。功名草头露，儿女眼前花。东晋风流人物，江南韶秀山川。罗衣蕉扇晚风前。城南小酌，花雨晾经天。素质冰清月朗，柔香鬘重云偏。百花生日记来全。仙峰六六，采药各峰颠。柳岸人家远近，竹篱老圃西东。桔槔流水往来通。润生瓜蔓雨，凉起豆花风。野菜低飞黄蝶，高槐倒挂青虫。荷锄闲杀白头翁。百年皆梦寐，二顷老英雄。柏子焚香些少，菊花得句清疏。小山丛桂落无余。雁声秋社后，人梦午晴初。满架葡萄霜饱，溜檐铃索风徐。一窗竹影照编书。草玄吾岂敢，赋或似相如。"}