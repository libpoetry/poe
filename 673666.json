{"id":"673666","title":"醉歌赠王时彦之京","dynasty":"明","author":"李廷仪","text":"功名乐少年，栖迟淹老丑。世事难重陈，且饮杯中酒。灯前快意漫高歌，时下朱颜岂常有。劝君痛饮君莫辞，秋风落尽章台柳。古来贤达多不偶，腰间宝剑作龙吼。不用閒嗔里闬儿，彼识吾曹是谁否。君已醉，我未醒，起看东方明未明。摩娑两眼别君去，酒徒谁复长安市。"}