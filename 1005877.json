{"id":"1005877","title":"桂台","dynasty":"宋","author":"舒岳祥","text":"神龙不知身变化，犹认潜鳞为故我。先生曾出雨八纮，浪静波恬归海卧。先生两处领桂台，梦寐一生游学舍。阿宜移扁就山窗，铁画银钩金钮锁。绿阴闭户不知春，长日观书谁觉夏。天上吹香遍远山，月中散影流清夜。先生见扁如坐斋，随行不用木上座。攀枝踏影弄猿鹤，万事不到桂丛下。天下清芬是此花，世间最俗惟檀麝。后车还许乐天陪，吟笔更须侯喜把。几人名遂不知几，一日仓皇方泪堕。人知德祐不出高，岂识咸淳归计果。平生一瓣桂台香，口诵翁诗几百过。旧台何在桂凋零，日暮哀禽自相和。今台喜见桂婆娑，往来不碍江鸥社。旧台不见见今台，依旧风流压江左。他年人访桂台游，旧名更复因今播。月中桂树最久长，此树还如月轮大。"}