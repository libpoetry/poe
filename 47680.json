{"id":"47680","title":"为戴起之题猿鸟图","dynasty":"明代","author":"刘基","text":"巴东之山巫山高，连峰插天关键牢。中有怀陵簸谷之波涛，藤萝杳冥风怒号。人迹不到神鬼逃，但见野猿沙鸟群相嘈，聱取百窍摇岩嶅。此景可闻不可遭，尔何为乎貌以毫毛，嗟哉用心无乃劳。江盘峡束雷雨昏，崩崖死树缠古根。玄猿抱儿随白猿，长臂婹袅相攀援。舔睒谲诡赶腾骞，县柯攫石坠且掀。上有满月如鹴盆，筼筜桃枝寒自蕃。嘉实不食凤高翻，但见娥皇女英之泪痕。势穷险尽原野辟，落日乌鸦绕云黑。狄花茫茫芦叶赤，前飞鸹鸧后凫鹢。潇湘洞庭烟水碧，驺虞裛厓无颜色。还君此画长太息，独立看天泪沾臆。"}