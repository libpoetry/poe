{"id":"831105","title":"西子妆 月夜怀玉清仙馆","dynasty":"清末民国初","author":"程颂万","text":"媚脸藏春，烟眉锁恨，料得晚妆初卸。阑边月子正弯弯，记年时、凭肩清话。帘钩写挂。被风揭、画罗裙衩。昵人前，只鸦鬟未整，钗儿溜也。怜今夜。旅客蛮江，飞梦红楼罅。知卿拥髻不成眠，掩双扉、漏阑灯灺。伴伊兰麝。定添个、影儿如画。蓦惊回，又是晓钟敲乍。"}