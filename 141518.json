{"id":"141518","title":"逍遥亭·作亭名逍遥","dynasty":"宋代","author":"潘兴嗣","text":"作亭名逍遥，此理诚不虚。宽於一天下，原宪惟桑枢。况我卜清旷，风雨庇有馀。方池容潋滟，小径足萦迂。花木颇窈窕，松筠亦扶疏。鸣蛙送鼓吹，好鸟来笙竽。可琴亦可咏，可饮亦可娱。盘虽无下箸，宾食亦有鱼。恢论或申旦，隐几忘移晡。困来展足眠，醉倒从人扶。率尔但付畅，因烦而领无。邺侯三万轴，方朔五车书。弃置复弃置，任自相贤愚。无妨吾逍遥，此乐诚何如。"}