{"id":"1169865","title":"题咸阳楼","dynasty":"唐","author":"李洞","text":"晚亚古城门，凭高黯客魂。塞侵秦旧国，河浸汉荒村。客路飏书烬，人家带水痕。猎频虚冢穴，耕苦露松根。墙外峰黏汉，冰中日晃原。断碑移作砌，广第灌成园。北马疑眠碛，南人忆钓湓。桥闲野鹿过，街静禁鸦翻。滩鼓城隍动，云冲太白昏。标衣多吕裔，荷锸或刘孙。吊问难知主，登攀强滴樽。不能扶壮势，冠剑惜乾坤。"}