{"id":"765673","title":"金缕曲 其十二 题滇南杨稚虹《投笔图》","dynasty":"清","author":"黄钧宰","text":"万事须年少，问人闲，奇才几辈，儒冠误了。今日披图思壮志，莫讶轻年玉貌。信别有，英雄怀抱，万里关河撄世变，愿长缨，请得论功早，班定远，众倾倒。中原久幸欃枪扫，忆当时，江南营垒，马腾士饱。同学几人矜捷足，鹰隼高淩秋昊，剩铩羽，归飞倦鸟。生恨毛锥成底事，尽十年，低首云闲道，头秃也，中书老。"}