{"id":"489755","title":"述怀赠钟安期","dynasty":"明","author":"袁华","text":"我游钱唐时，始识种云叟。种云江夏姿，意气倾牛斗。小阁瞰重湖，掩映柳州柳。数过南阳君，高居宅其右。长身美丰标，清庙列樽卣。堂前两槐树，薿薿叶硕茂。清言坐竟日，炊黍剪春韭。极称安期生，亹亹不绝口。前年往京师，同汎具区薮。传舍遂识君，倾盖若旧友。舣舟垂虹侧，返照在户牖。鲙鲤烹凫雁，张灯夜置酒。哀弦展清商，抚节歌击缶。间别情何长，愧乏报璚玖。去年南阳归，往劳或恐后。君至我适来，良会亦非偶。我留洪桥市，君宿南屏阜。相过半舍馀，觞热屡奔走。迫暮即下榻，瓜果杂野蔌。秉烛坐假寐，欲睡还掣肘。自言上有亲，龙钟及黄耇。下无应门儿，内乏主馈妇。干禄闽中郡，风埃面多垢。薄遂终养计，奄焉失慈母。履霜悲风木，居庐岁时久。今年来娄江，访我意弥厚。眷兹春夏交，新绿暗林薮。别君殊作恶，思君?延首。呼酒与君饮，中怀与君剖。昔如鹰脱韝，今若鱼在罶。北南屡邅回，龃龉动辄咎。长歌送君行，辗转愈怀旧。种云已仙游，空室泉浏浏。南阳往泉南，未省回辕否。相逢倘问予，为言安?亩。"}