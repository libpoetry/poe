{"id":"803380","title":"沁园春 沧洲怀古","dynasty":"清","author":"佟世南","text":"回首京华，云山千叠，暮雨乍晴。念乌衣巷口，分飞旧燕，黄金?下，长绕新莺。好友忘形，联诗成韵，一片孤帆天际行。停桡问，是沧洲近也，客梦方醒。烟凝远水空明，见麦秀两岸青。想晋时人物，凄风疏柳，汉家枝叶，遗垒残星。仙岛犹存，麻姑何在，东望蓬瀛千古情。还堪听，这木门城下，夜柝寒声。"}