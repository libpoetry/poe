{"id":"462770","title":"怀柔大水峪长城玉皇台望龙峡湖","dynasty":"当代","author":"幻庐","text":"燕山白水奔辏蟠长龙，小拟三峡夔门溯巴东。亦青亦苍亦黄浑相融，在云在水在山首尾通。扣阍帝座偕以探骊宫，中亘五岳恒衡泰华嵩。蜿蜒俯仰两间俱朝宗，天然人事径相居殊功。足蹑星文浪浪淩罡风，胁出大翼鳞族蜕羽虫。往来恣纵八表纷能穷，高天厚土曷可驱幽衷。须角距牙百隘控边烽，猎火毡灯吹烬然千红。齐烟明灭一姓私其雄，欲垂万世二世祖龙空。龙孙龙子梦魇几轮终，天地澄清宁使无龙踪。城郭倾颓独尊人于中，神州有神月朗日曈曈。"}