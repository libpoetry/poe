{"id":"1108110","title":"次韵维心赋次律见一亭二首","dynasty":"宋","author":"刘一止","text":"向来金埒与铜山，可是无田未得闲。纸上功名追逸景，镜中心事迫摧颜。溪云惯作多时别，陇月今迎一个还。始信柯田梨枣地，不令榛棘有遗删。循除春水渐淙淙，心静魔军久已降。未省芳菲谁是伴，不妨鹦燕自成双。眼中浊酒倾如海，门外清溪欲拟江。会见扶藜添一老，共听疏竹响风窗。"}