{"id":"1245399","title":"灯夕","dynasty":"元末明初","author":"李延兴","text":"灯簇上元夕，花明仙苑春。星毬悬碧落，云幄护朱闉。岁律时当午，斗杓昏建寅。六龙御丹极，万象入洪钧。淑气东浮野，群星北拱辰。楼头霞散绮，墙角雪销银。已弛金吾禁，应无丞相嗔。鳌山攒火树，兽锦叠文茵。玉漏传疏点，香飙逐暗尘。篆烟吹绣幕，檐雾湿纱巾。紫陌鸡鸣缓，红桥马过频。珠围貂帽窄，梅放粉容新。诗就题千帙，筵开直万缗。酒光摇潋滟，舞影起纷纶。序齿先耆艾，忘形略主宾。联翩仙子佩，窈窕女儿身。叠唱凌天籁，争归步月轮。闾阎喧小子，箫鼓沸苍旻。童稚扶翁媪，优伶学搢绅。青云文雅士，白发太平民。世喜消锋燹，巫羞祀鬼神。欢呼占岁稔，倾倒见天真。留滞无羁旅，欹斜有醉人。宴游逢霁景，款曲会良姻。是物恩波洽，诸方化雨均。腐儒犹放浪，令尹独清贫。屡辱情过厚，从知道欲伸。得人类言偃，爱客即陈遵。闻望腾中外，公忠出等伦。威仪严可畏，襟度阔无垠。公署钞琴谱，黉堂礼席珍。河头虎争渡，桑下雉相驯。五裤歌方振，三农业已勤。官清文字简，乡饮德风淳。我已成迂朽，行将赋隐沦。弟兄皆鬼物，田亩半荆榛。周急烦贤友，持家养老亲。奇才推葛亮，曲学陋平津。松径荒烟里，茅堂野水滨。读书逾懒慢，抚事几悲辛。碧藓侵棋局，红蕖没钓纶。发蓬苦扪虱，衣破叹悬鹑。出处惭先哲，间关类逐臣。多情依木石，无分画麒麟。城市聊从俗，山林拟卜邻。业唯归竹素，书莫上枫宸。性入禅家学，歌随樵客斤。生涯甘寂寞，宰物实陶甄。高尚尊严子，贤良笑郤诜。天涯正愁绝，回首遇雷陈。"}