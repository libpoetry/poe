{"id":"192110","title":"盖公堂·林静有集鸟","dynasty":"宋代","author":"李石","text":"林静有集鸟，水濶多潜鱼。未能急期会，乃更谈清虚。吾家柱下史，不读城旦书。偶挟一语契，到官十日初。仙人水雪容，访我云霞居。扫地荫修竹，引水浇芙蕖。吏最果不足，丞负良有余。深文到穴鼠，百巧呈山狙。从今结绳内，只可禁网疏。虽非胶西室，有此指南车。"}