{"id":"786331","title":"到北投寄兄","dynasty":"清","author":"洪繻","text":"健足佩书囊，奚童负行李。攀跻数仞峰，褰涉半溪水。随云入远村，望树问墟市。回首辨家乡，不见鹿溪涘。虽隔一重山，已过五十里。息驾竹林中，迎接主人喜。遥拜先生尘，来脱先生履。款客山人风，肴佳酒亦旨。深树开讲堂，明窗列净几。此间虽云乐，门闾老母倚。已著孟郊衣，空致仲由米。重累我仲兄，盘匜一身理。忆昨欲别时，兄怀有忧只。「去岁痛昊天，「蓼莪」哀未已。今当季子行，家庭人有几」！闻兄此一言，惆怅不能止。但道咫尺天，朝发夕可抵。勉强拜庭闱，皋此拥于此。日入西山崖，日出东山里。人在两山间，吾家在何许！举头看云飞，回头看云起。遥想吾家中，有人怀季子。"}