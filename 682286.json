{"id":"682286","title":"少年行四首","dynasty":"明","author":"于慎行","text":"五云深处见仙家，十二楼头醉彩霞。莫倚阑干横玉笛，春风愁杀白杨花。鵔鸃著出未央宫，粉色争看汉侍中。昨夜春寒沾赐酒，天香不散舞衣红。锦带珠袍绿臂鞲，相逢尽说富平侯。南山夜猎春城晚，系马新丰旧酒楼。从猎期门拜射声，玉鞭骑马出重城。寻常借客长陵市，小吏无劳问姓名。"}