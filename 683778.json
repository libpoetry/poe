{"id":"683778","title":"倚家弟调送张元春游岭南四绝","dynasty":"明","author":"王世贞","text":"朔风吹雨欲成花，病起青衫便离家。此去不愁腰带减，古来勾漏有丹砂。粤女簪头红佛桑，夷歌一曲压君觞。莫嫌椰酒难成醉，也解宽人万里肠。笔底江山已自灵，千峰匹马锦囊停。荆家莫诧关仝好，大庾南头分外青。小奴全似黑昆崙，雀跃行装道不贫。留得越中筒布在，绨袍还有旧游人。"}