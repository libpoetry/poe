{"id":"489608","title":"武陵小隐","dynasty":"明","author":"袁华","text":"小隐山林，大隐廛市。奚论小大，惟适所止。贞哉仲先，如金如玉。隐居行义，不志于谷。武陵之南，娄水之阴。有宅一区，严邃靖深。其中何有，有琴有瑟。亦有图史，积之秩秩。井冽寒泉，林实嘉橘。芬敷沃若，清阴满室。匪树之茂，乃德之殖。其心孔仁，其门多疾。既隐于市，又隐于医。施不责报，维先哲是师。我作歌诗，以咏以吟。愿坚素履，永播徽音。"}