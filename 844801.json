{"id":"844801","title":"横塘访马生近文六首","dynasty":"清末民国初","author":"曹家达","text":"出郭不知远，寻幽过小桥。野花齐上冢，密树暗通潮。蒲沼连风叶，畦秧森露苗。先生具杯酒，赤脚漫相邀。村径连高竹，家家起麦尘。水牛閒立鸟，田犬惯随人。守拙待逢岁，无才劳问津。会当买山隐，过此学垂纶。地僻更知稼，家贫尚卖书。种芸祛宿蠹，刈麦得枯鱼。老死不相往，乡风还太初。市喧亦已绝，何所问高车。牢落苦不适，閒寻方外游。茶凉还解渴，兴到亦能讴。雨过瓜蔓长，风回莎草秋。羡君知足意，一勺复何求。更著谢安石，来看王子猷。斜阳连野秀，空翠长庭幽。篱槿刺伤手，溪毛长过头。农人方有事，预作稻梁谋。二麦俱秋日，仓储各满家。市人来买面，稚子懒烹茶。苔砌初藏蚓，秧畦催吠蛙。何当逢暇日，重与话桑麻。"}