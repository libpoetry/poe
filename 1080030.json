{"id":"1080030","title":"陆庭元绍意斋","dynasty":"宋","author":"吕本中","text":"圣人毋意物我同，大贤庶几其屡空。今君胡为用此意，乃欲酬酢万化参天工。客来无穷君不厌，所施不同皆有验。风寒燥湿互相伐，一理驱驰无顿渐。衡门端坐一事无，众皆劫劫君有馀。见贤不避忘其躯，肯与俗子急锱铢。知君此意久已绝，为尔病生吾有说。偫储百药待百病，任尔纷纷强分别。君但守此心如铁，遍与众生除众热。是则名为无意诀，剩放南山著秋月。"}