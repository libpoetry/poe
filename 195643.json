{"id":"195643","title":"寒林石屏·虢山之远数千里","dynasty":"宋代","author":"王令","text":"虢山之远数千里，虢石之重难将持。舟车虢来每苦重，釜盎尚弃不肯携。苟非世尚且奇怪，孰肯甚远载以来。何况虢人自珍秘，得一不换千琼瑰。流传中州盛称赏，主以诧客客见祈。世人贱真珍贵假，见者喜色留肤皮。强材美干立修荫，罗列满野谁复窥。我尝客坐例一见，实亦可爱小且奇。初疑秋波莹明净，鱼子变怪成蛟螭。鳞须爪角尚小碎，但见蜿蜓相参差。又如开张一尺素，醉笔倒画胡髯髭。如何石上非自然，犹是软弱从风枝。高楼晓凭秋色老，烟容雨气相蒙垂。乔林隐约出天际，醉目远暝分茫微。不然谁家老图书，破碎偶此一片遗。借令人手弄点画，尚恐巧拙成瑕疵。如何石理自生长，安得当世无猜疑。高堆黄金募辩说，万口利锐如磨锥。或云南山产巨怪，意欲手把乾坤移。先偷日月送岩底，次取草木阴栽培。天公怒恐寖成就，六丁桃斧摩云挥。世人乘此得分裂，锻琢片段贸财赀。至今风雨虢山夜，树石号作鬼神悲。又云春气入山骨，欲自石里生蒿藜。根株芽枿未及出，卒遇匠手相鑱隳。多称老松已变石，此固剪截根须离。又云鬼手亦能画，多向石室成屏帷。固知物怪浩难尽，谁能向此明是非。城狐老能男女变，海蜃口或楼台吹。世间自是有此类，何必诘曲穷所归。细思此屏竟无用，石不中礩木莫支。徒将文理有小异，招聚瞽说成笼欺。咄哉闭口不复论，为语爱者无我讥。"}