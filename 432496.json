{"id":"432496","title":"闽中怀古四首","dynasty":"近现代","author":"连横","text":"无诸在何处，犹见钓龙台。荒井碧逾冷，危城青欲开。得时思将略，拨乱负奇才。万古浮云去，三山落日来。万里秋风客，罗骚吊古来。天高旗影动，日暮角声哀。沧海沈王气，江山待霸材。茫茫无限感，独上钓龙台。无诸在何处，犹见古蛮风。南越孤云隔，西澎一水通。潮声冲岸猛，山势抱城雄。倚遍阑干望，烧空落日红。秦汉无馀地，横天剑气冲。中原方逐鹿，大海且屠龙。羽檄驰三服，雄关锁一重。祗今思用武，几度涨妖烽。"}