{"id":"487409","title":"中秋四山诗 其一 玄墓山","dynasty":"明","author":"张元凯","text":"攀跻匪巉峭，佳胜兹岩具。偶偕良朋来，不负探奇趣。秋迟冥鸿归，云向潜虬护。朗月升高天，深林曷知暮。五湖浩无际，千峰俨欲赴。渐辨涧底星，遽失峦间雾。波流缟练长，光动金银互。缥缈生虚无，楼台已改故。恍观大海潮，雪浪排空骛。何必三神山，仙人始回顾。遗世鲜与徒，孤踪应有遇。旷哉古今心，莫以荣名误。"}