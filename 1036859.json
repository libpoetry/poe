{"id":"1036859","title":"范女哀辞","dynasty":"宋","author":"杨万里","text":"有齐石湖之季女兮，肇葰茂而青葱。兰茁芽以芬播兮，玉在璞而光融。茹采蘋以为粻兮，筑内则为之宫。乐彤管以俶载兮，逝将眇青竹而论功。制菡萏以为裾兮，裼之以秋江之芙蓉。纷蕙纕而菊佩兮，岂江蓠揭车之与缝。掇袤丈之朔雪以澡德兮，袭万壑之清冰而在躬。耿吾独传中郎之素业兮，岂曰矜萧然林下之风。沛吾乘乎桂舟兮，无小无大焉从吾公。何若而人之不淑兮，奄一疢而长终。忍舍兰陔之孝养兮，莽玉女宓妃之与从。父曰嗟予膳之孰视兮，母曰嗟予命之畴同。衋两亲之哀潸兮，遗九宗之长恫。蹇石湖之恸而莫之释兮，小极而隐几乎书之丛。梦漂漂而行远兮，求吾儿乎四方上下之青穹。杳碧海之际天兮，岿三山之倚空。蓬莱方丈之攸宅兮，浮金宫银阙之崇崇。若有人乎山之阿兮，飞腾往来而不可逢。羌可逢而不可执兮，若迥映乎复朣胧。摘玉李而弄金波兮，遨嬉乎倒景有无之濛鸿。忽临睨乎旧乡兮，望见石湖之仙翁。泫初咷而后哂兮，唁吾翁乎奚戚容。繄天地万物之逆旅兮，儿与翁父子适相值于逆旅之中。汩倏合而忽分兮，邈千变万化而何穷。淬割愁之剑而不满一笑兮，非我翁春日览镜大篇之舂容。翁顾笑而惊寤兮，皦寒日其生于东。"}