{"id":"1111736","title":"和李光祖二首","dynasty":"宋","author":"吴芾","text":"漏残休更问铜壶，自视平生分已踰。每叹奔驰非得计，只知静退是良图。耽诗况味今虽在，爱酒情怀近已无。诏比二疏吾岂敢，或言出处亦相符。天资洒落更瑰奇，何患诸公不己知。运蹇尚须资汲引，时来宁复藉维持。家声况是钧公裔，文采还高幼妇碑。大器成时须在晚，如君方壮未为迟。"}