{"id":"865300","title":"访丹霞","dynasty":"宋","author":"邓肃","text":"烟云著天无寸空，寒窗瑟瑟夜号风。浩歌出门何所诣，故人飞锡梵王宫。扣门兀坐寂无语，衲破蒙头面如土。逢场聊复触机锋，千偈澜翻疾风雨。我生鼻孔自撩天，笑将龙肉比谈禅。针水相投得吾子，帖肉汗衫今脱然。但怜净业犹诗酒，醉笔时作蛟龙走。傥惟语默两无妨，凭公刻烛联千首。况是雪意政相留，慎勿匆匆抚刀头。明日谈笑作春色，同在琼瑶十二楼。"}