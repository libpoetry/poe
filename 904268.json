{"id":"904268","title":"谢士特饷樱桃","dynasty":"宋","author":"李处权","text":"今年客闽中，春山亦花鸟。时果次第熟，风露枝袅袅。含桃品居最，朱实若自表。高人肯见分，厚味未觉少。绛囊敢斗荔，木蜜虚名枣。多食颜自驻，此语闻本草。翩翩出谷莺，啄取定先饱。故园当此时，行树映池沼。散火耀隅隈，灼目看未了。翳叶色逾深，累颗核更小。园人挈筠笼，银甲摘清晓。匀圆入彫俎，拟借麻姑爪。择佳间留玩，引杖日数绕。烟尘坐流落，魄断首空矫。"}