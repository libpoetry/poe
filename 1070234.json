{"id":"1070234","title":"戏题钱守宋汉杰泉岩古刹","dynasty":"宋","author":"程俱","text":"广文斗酒邀同襟，胸中嵩衡郁千寻。醉来盘礴吐幽怪，惨澹崖谷森相临。向来三绝信珠璧，肯用抵鹊荆山岑。诗中有画画中句，两峰高并蓝田阴。祇应摩诘可方驾，老向海角嗟英沉。何人左手作右字，题此古刹藏烟林。不知眼力尚能尔，叠嶂巃嵷穷幽深。使君家世旧湖海，戏假尺素资讴吟。更登日观望八极，中有山水无穷音。"}