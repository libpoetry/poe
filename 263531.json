{"id":"263531","title":"齐天乐·天津闻蝉用吴韵","dynasty":"现代","author":"王闿运","text":"绿槐凉雨高楼静，凄凄嗽声还咽。楚梦无凭，蜀魂乍返，不记甚时相别。寒吹玉叶。是早日听伊，弄音清切。得意初来，一庭花影送残笛。如今素秋又接，便孤吟到夜，空伴啼蟀。南国芳华，夕阳弦索，打叠罗衣收歇。西风漫曳。斗惊起离心、玉壶冰热。细算流光，唤人愁第一。"}