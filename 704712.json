{"id":"704712","title":"简白沈吕三藩府二首","dynasty":"明","author":"薛瑄","text":"雄镇堂堂相府深，炉烟不受晓寒侵。调元总属经纶手，下士常存吐握心。岁晚松枝留劲节，春来棠叶蔼浓阴。丰功会见铭钟鼎，应有清光照古今。大卤提封接帝居，大藩公相尽名儒。观风岁久山常静，宣德冬来日渐舒。画省煖云浮瑞鸭，雕阑晴雪照金鱼。书生亦有扶摇翼，更借刚风到碧虚。"}