{"id":"1252594","title":"次韵看花四首","dynasty":"元末明初","author":"徐贲","text":"数点飞花覆短莎，风光初暖已胜罗。连朝不向东园去，红渐稀疏绿渐多。一枝香雪倚东阑，开过清明半已残。若到东风无几日，凋零也作盛时看。柳叶齐舒荻笋长，陌头无复踏春阳。强将花瓣都收拾，赢得罗衣几日香。花随风信应时开，珍重东君巧剪裁。今日看花人剩有，绿阴惟我独能来。"}