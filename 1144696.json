{"id":"1144696","title":"呈高显卿参政二首","dynasty":"宋末元初","author":"龚璛","text":"人材并用几相投，法度难持每独忧。众味调和羹一鼎，此身屹立柱中流。时贤幸际升平福，世事深烦久远谋。满眼江湖又丰岁，汉廷行拜富民侯。支离无状获升堂，旧事惊嗟重永伤。葛帔令人愧刘峻，鸡群往日见嵇康。车书混一谁东道，风树凄迷此异方。文献北来今咫尺，敢从公衮借馀光。"}