{"id":"1130964","title":"同景瑜诸人饮于横碧","dynasty":"宋","author":"韩淲","text":"老我强言笑，因人閒往还。凄风落寒雨，野寺藏空山。寄怀文字中，放手杯酒间。衰草翳石梯，长杉映柴关。夜色起佛屋，遥遥一钟鸣。年运今何时，共此觞咏情。竹炉煴深煖，纸窗留微明。举手揖坐客，为善无近名。残僧项黄槁，兀兀度朝昏。摩指因睡眼，苦寒常闭门。炉熏柏子香，客来忘所言。试与之饮酒，亦尽一瓦盆。岁月不待人，初寒迫深冬。慨予歌声长，天地亦改容。歌罢掷酒盏，忽然动昏钟。风馀雪霏霏，鸦栖雁雍雍。"}