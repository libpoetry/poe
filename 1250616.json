{"id":"1250616","title":"送李生还四明诗","dynasty":"元末明初","author":"宋濂","text":"北风何逶迤，雪花大于手。之子有远役，忍劝尊中酒。念子初来时，才思若茧丝。抽之已见绪，染就五色衣。被之行儒林，孰不生艳慕。跹跹媚学徒，三步亦回顾。余生老且至，秋发垂两肩。得之喜欲舞，如获宝璐然。素编耽清昼，青灯坐深夜。深玄欲忘寝，荐味如啖蔗。一朝别我去，何以释离忧。不禁秦淮水，流子江上舟。但愿逆风起，吹舟不得往。共穿钟阜云，时看白石长。风本无情物，岂能知我心。事既不能谐，赠言如赠金。须知九仞山，功或少一篑。学功随日新，慎毋中道废。群经耿明训，白日丽清天。苟徒溺文辞，萤爝欲争妍。姬孔亦何人，颜回了不异。肯堕盆盎中，当作瑚琏器。不见金谷园，琼芳委尘沙。泰山有乔松，老干凌苍霞。四海皆兄弟，知己独难遇。伯乐傥弗逢，盐车厄骐骥。明年二三月，罗山花正开。登高日骋望，迟子能重来。"}