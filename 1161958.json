{"id":"1161958","title":"奉酬从兄南仲见示十九韵","dynasty":"唐","author":"权德舆","text":"晋季天下乱，安丘佐关中。德辉霭家牒，侯籍推时功。簪缨盛西州，清白传素风。逢时有舒卷，缮性无穷通。吾兄挺奇资，向晦道自充。耕凿汝山下，退然安困蒙。诗成三百篇，儒有一亩宫。琴书满座右，芝朮生墙东。丽藻粲相鲜，晨辉艳芳丛。清光杳无际，皓魄流霜空。邦有贤诸侯，主盟词律雄。荐贤比文举，理郡迈文翁。楼中赏不独，池畔醉每同。圣朝辟四门，发迹贵名公。小生何为者，往岁学雕虫。华簪映武弁，一年被微躬。开缄捧新诗，琼玉寒青葱。谬进空内讼，结怀远忡忡。时来无自疑，刷翮摩苍穹。"}