{"id":"780164","title":"金缕曲 三闾大夫二十五叠前韵","dynasty":"清","author":"叶绍本","text":"拜手东皇酒。继风弦、姱修能服，是大贤否。纫春兰兮餐秋菊，更酌桂浆北斗。启歌九、更陈章九。朝发苍梧夕悬圃，痛郢山、宫阙难为守。呵天问、共工首。涔阳溆浦劳奔走。空想到、鹄绿伊鼎，雉斟铿手。日暮瑶台逢佚女，只恐凤凰先受。肯俯共、鸡凫争口。砥室翠翘安昔梦，怕长人、土伯侁侁丑。魂归些、修门牖。"}