{"id":"1244059","title":"溪西静者为安成周鼎传赋","dynasty":"元末明初","author":"郭钰","text":"先生下笔妙天下，好从天上骑天马。却将富贵等浮云，自号西溪之静者。溪西池馆门常关，绿阴满地清昼闲。棋声不闻宾客退，先生梦到希夷间。世上利名争赌命，谁似先生独能静。心涵太极易书存，吟到盛唐诗律定。我今结屋万山中，出处似与先生同。南州久已无高士，床下终期拜德公。"}