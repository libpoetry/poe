{"id":"55455","title":"送黄景新归豫章","dynasty":"明代","author":"史鉴","text":"西风雨打梧桐湿，有客升阶作长揖。面熟无烦道姓名，试问行年惊四十。四十年中二十边，与君相会在东禅。丰姿皎皎囊中玉，才艺便便山下泉。啸咏或过僧饭后，醉眠时在佛灯前。别来许久今重见，却恨流光疾于电。我尚淹为陇亩民，君今已挂天官选。谁知复作故乡行，水远山长无限情。射日匡庐湓浦道，齐云滕阁豫章城。豫章城，风日清，青枫叶落水波平。孤鹤横江秋度影，商船吹笛夜闻声。王师尚有虔州讨，愿得来书报息兵。"}