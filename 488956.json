{"id":"488956","title":"挽海桑陈先生","dynasty":"明","author":"梁兰","text":"乡邑推名教，先生属典刑。道承前烈矩，学殖后昆型。立志希濂洛，研精续考亭。源倾趋峡水，色焕丽天星。宠召辞丹陛，休归掩素扃。罢吟司马赋，闲授伏生经。来者崇师说，闻之慕德馨。科场三较艺，彝鼎累徵铭。钩赜仍忘倦，张皇亦靡停。渥殊遭圣代，福侑享遐龄。会侍春风座，常陪暮雪庭。徒勤瞻北斗，未获徙南溟。晚辱招呼数，时欣候问宁。直期姻好在，讵意考终丁。和气奚由接，嘉言岂复聆。芝兰空雨露，桃李自郊坰。遗帙栖芸閤，残诗寄纸屏。居人悲哽咽，过客走伶俜。行不亏家乘，名应托汗青。心丧古有制，援笔涕交零。"}