{"id":"763319","title":"五彩结同心 其一 贺鹤问次韵","dynasty":"清","author":"吴绮","text":"髯苏较懒，小杜怜痴，盈盈入画枯槎。谁访山阴雪，如卿者、才调浊世称佳。水嬉湖畔寻芳去，清狂甚、碧楼红牙。谁知道琼霜夜杵，裁成并蒂兰葩。浅笑九枝灯下，看神仙伴侣扇掩鸾纱。赌茗书多，典裘杯热，管领一代风华。遥怜丹就玄霜日，宁数勾漏云沙。且受用、青山罨画，洞中万树桃花。"}