{"id":"741372","title":"天井滩","dynasty":"清","author":"吴泰来","text":"五里闻滩声，惊雷聒晴昼。行人戒戙楫，欲往不敢骤。夤缘涉葭苇，倏忽抵岩窦。洪涛倾山来，万窍各奔凑。仰窥若建瓴，直上比县溜。石如痴龙蟠，水作外蛇斗。中流入盘涡，震荡几致覆。冯夷悯其劳，灵风幸相佑。千摇遂出谷，回波带清沤。长年颜始开，邻榜曲已奏。回思踏奇险，失足那可救。停桡一长吟，久客悲老瘦。"}