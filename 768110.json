{"id":"768110","title":"沁园春 寄程穆倩","dynasty":"清","author":"李符","text":"五月停舟，曾访闲居，碧梧映门。有美酒盈尊，接篱倒著，生香辟蠹，束笋横陈。吐纳便便，丰神奕奕，淮海维扬一俊人。相逢晚，喜君能倒屣，我愿扶轮。砚名星宿堪珍。见梦里、擎将圭冕神。故石麟绣虎，才华倾国，秦书漠篆，笔法空群。荷芰为衣，松枝作麈，忆听清谈又几旬。当斯际，想科头踞石，抱膝看云。"}