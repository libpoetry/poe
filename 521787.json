{"id":"521787","title":"题陆文质云槎卷","dynasty":"明","author":"顾清","text":"仙人乘槎真有无，晴窗拭眼开新图。新图只尺意万里，云涛烟浪相萦纡。烟云萦纡望不极，中有兰舟一叶荡漾疑凭虚。仙翁长髯紫霞裾，少年早侍红云居。红云晓趋误一蹶，三年谪诵轩农书。下方夭札帝所闵，翩然复此来清都。东浮玄洲掠蓬壶，西历翠水经天衢。背挽北斗招黄姑，银潢俯弄明月珠。青烟九点嗟尘区，梅花烂漫三江隅。平生缪识兰台儒，结习未断蚩泠符。官舟风雨夜深卧，犹有远梦来催逋。数行一笔尚可想，银钩间错珊瑚株。张骞浪语空片石，屈子远游终旧闾。君才岂必谢时辈，十年早已歌归欤。向来汗漫等鸿迹，此日逍遥同泽车。升天入地岂异路，流行坎止真吾徒。君不见行人倚棹汶河上，回首烟江思钓鱼。"}