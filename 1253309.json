{"id":"1253309","title":"述怀二首","dynasty":"元末明初","author":"蓝仁","text":"衰年无思独栖栖，月旦何劳更品题。自古冥飞知避弋，从来世事笑吹齑。阶前野鹤鸡同食，谷底芳兰棘自迷。天末数峰犹在眼，微阳隐映暮云西。平生百感复千忧，老景如登海上舟。毒雾不知何处尽，飓风空说有时休。艰难徐市仍求药，错愕任公畏下钩。悔不把茅同野衲，万山深处自遮头。"}