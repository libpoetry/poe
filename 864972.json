{"id":"864972","title":"和知军毛奎小洞天诗","dynasty":"宋","author":"王赞","text":"使君赋佳什，笔壮过飞泉。索远寻幽地，求深访洞天。山巍云脚敛，海极日头偏。景喜岩瞻石，台虚钓隐船。高人贪胜概，清海赖无旋。拟把张槎泛，何妨谢屐穿。心闲尘不染，客好景成妍。去去迎三岛，看看会七贤。醉眠思石枕，缓步惜苔钱。再约通宵饮，相邀秉烛椽。"}