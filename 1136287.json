{"id":"1136287","title":"送康彦博文夫吉州教长句二十韵","dynasty":"宋末元初","author":"方回","text":"庙廊谒贤饭吐哺，留子翰林不肯住。阎公大学今儒宗，邀子同宿玉堂雾。曰我天南有严亲，滫瀡旨甘奉朝暮。得一泮水广文官，匹马扁舟遂南渡。未爱红药当阶翻，但忆芝山携酒句。江东自鄱溯江西，郡曰青原洲白鹭。欧阳文逮周益公，诚斋诗传杨长孺。比户弦诵家书灯，子往为师异瓜戍。人才炉冶入老手，镆铘干将由我铸。即今场屋已无用，五言省题八韵赋。人心天理不可磨，秉彝物则常如故。五天竺国身出神，三蓬莱山臂生羽。缁黄引之入迷途，残魄零魂应悔误。昌黎原道孟七篇，除蛔刬蛲剔鱼蠹。子当以此据皋比，正正邪邪明举错。本根树立谨心术，节目设张行法度。子曾精读万卷书，子又远游万里路。诸生北面孰不服，穷理尽性摆传注。天民先觉敢自许，作成后进定无数。"}