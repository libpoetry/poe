{"id":"536946","title":"金吾行赠戴锦衣","dynasty":"明","author":"王世贞","text":"金吾缇骑不可当，迥若饥鹘搏大荒。碧瓦雕甍战崷屼，貂裘玉勒纷辉光。但令奚雏剪头至，赤手卧夺黄金章。人间陆海天茫茫，岂无英雄遂俛昂。戴子不肯誇身强，邀我坐我堂中床。葡萄暖发茵陈香，羽声春激白帝霜。五侯七贵他自足，要令名姓登词场。呜呼戴子一洗金吾色，野人愧杀尚书郎。"}