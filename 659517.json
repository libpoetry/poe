{"id":"659517","title":"雪壶次郡大夫三峰韵","dynasty":"明","author":"林俊","text":"烛里檐声失前疾，陂塘宿水看还溢。玄冥为化波晶丸，大门小户争承餐。人言旷瑞天上落，太守见之喜还愕。穷腊不住雨，频春始幻雪。村庄互惊怪，青壶洒玉屑。瞥来飘散趾到颠，硗阻尽变桑麻田。园丁卜岁此宜麦，催租无吏石㠙前。熙春台白梅再花，踏晴野老谈清嘉。事育无愁公税足，廨舍悄寂如僧衙。雪壶雪壶隐微浪，含星射日光荡飏。耽茶学士圣得知，三白银缸出仙酿。吟脾独意野情深，飞丝走泡同销沈。雪山亦似雪壶好，古人不浅今人心。"}