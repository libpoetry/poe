{"id":"1195070","title":"龙虎元旨歌","dynasty":"唐","author":"青霞子","text":"天地初分日月高，状如鸡子复如桃。阴阳真气知时节，直待三年脱战袍。大道分明在眼前，时人不会误归泉。黄芽本是乾坤气，神水根基与汞连。龙虎丹砂义最幽，五神金内汞铅流。千朝变紫云飞去，直至大罗天上头。认得根源不用忙，三三合九有纯阳。潜通变化神光见，从此朝天近玉皇。用铅须得汞相和，二性为亲女唱歌。鍊到紫河车地动，白云相伴鹤来过。合其天地合其元，子母相逢不敢言。先汞后铅真道大，莫教失伴鹤归天。此宝从来二八传，吉年吉月入炉安。千朝火候依时节，必定芽成汞已乾。"}