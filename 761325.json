{"id":"761325","title":"垂杨  送陈百生北游","dynasty":"清","author":"蒋春霖","text":"偷弹老泪。向短亭话别，兰舟重舣。韵咽寒箫，断肠听到篷窗底。渔滩风定芦花起。破霜色、天涯行李。晚来潮催送秋心，共故人千里。犹记题诗旧邸。染京洛暗尘，醉春游骑。戍鼓惊秋，梦魂还渡桑乾水。连村黄叶围残垒。雁声在、斜阳红里。何时一笛山楼，杯共洗。"}