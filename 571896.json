{"id":"571896","title":"夜坐读少陵诗偶成","dynasty":"明","author":"袁宏道","text":"尝闻工书人，见书长一倍。每读少陵诗，辄欲洗肝肺。体格脩六经，古雅凌三代。武库森戈戟，庙堂老冠佩。变幻风云新，妖韶儿女黛。古鬼哭幽冢，羁游感绝塞。古人道不及，公也补其废。他工有遗巧，代之以覆载。仅仅苏和仲，异世可相配。剪叶及缀花，诸馀多琐碎。纷纷学杜儿，伺响任鸣吠。入山不见瑶，何用拾琼块。"}