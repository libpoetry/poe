{"id":"1252627","title":"寄王进士（伏睹前乡贡进士王礼子让所刻长留天地间集辱收谬作厕其间心窃愧焉而误名为昂因笔寄意二首）","dynasty":"元末明初","author":"郭钰","text":"车盖归来鬓雪深，将来高兴托词林。著书谷口云封屋，吹笛山阳月满襟。千古文章关气运，几人心力费光阴。闲来朗诵长留集，尚想西归问好音。老去群书逐梦忘，青灯白发夜凄凉。平时谁信班生策，落日空怀陆氏庄。天为国家生俊杰，地居台阁盛文章。鄙夫空谷逃名久，不谓人间有郭昂。"}