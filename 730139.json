{"id":"730139","title":"花朝后四日陪黄州王太尊陈协戎及罗田朱惠之黄岗赵子定武昌钟凤喈三大令复为西山之游既而信宿武昌官署与刘学博朴丞王孝廉聘三同阅东坡西山诗因次其韵","dynasty":"清","author":"傅为霖","text":"春风两酌西山醅，苍松万壑何人栽。我向江南又江北，一苇频烦驿使梅。当年紫髯分鼎足，兹山矗立何崔嵬。龙骧虎踞雄六代，江中荡漾金银台。苏黄凭眺顷刻耳，大江东去如飞埃。苍凉铜马劫灰后，疏林渐欲青成堆。百叠屏风开九曲，隔江棨戟排金罍。远望飙轮卷大浪，楼船高出白云隈。仰天长啸坐狠石，剑池龙去空莓苔。八州都督锁雄镇，山灵恍惚天门开。立缚长鲸笞海若，六鳌屃屃蛟宫摧。武昌官阁补题句，问谁掷笔惊春雷。骊珠探得老刘来，王郎酒酣拔剑斫地歌莫哀。"}