{"id":"815397","title":"洞仙歌二首","dynasty":"清","author":"项鸿祚","text":"樱桃带雨，近窗栊低亚。闲里匆匆过春社。正高城，画角吹梦无端，天渐晓，梦到水精帘下。梦残莺唤起，却道书来，小印分明玉人写。冷语最销魂，花待郎归，待郎归，可怜花谢。若留得、西湖柳绵儿，定说与，卿卿似侬游冶。玉梅三九，尚恹恹娇困。疏了缃奁木瓜粉。倚熏笼，微暖药碗浓香，应未减，较贴量茶风韵。起来呼半臂，拥鼻沈吟，雪意垂垂几时准。闲煞画眉人，浅惜轻怜，写多少，无题诗本。且莫任、双鬟拓纱窗，禁不住，黄昏峭寒一陈。"}