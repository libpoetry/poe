{"id":"817264","title":"孟夏五日独游醉翁亭得诗四律留赠慧参和尚","dynasty":"清","author":"薛时雨","text":"环滁山色锁重重，破晓遥闻古寺钟。新笋怒穿城脚出，野花香扑马头浓。悬崖飞瀑僧承笕，幽谷留春鹿养茸。行到亭西怀太守，扪碑亲扫绿苔封。一代文章道德高，源开苏海接韩潮。大名岂藉亭为重，遗爱应如社不祧。薄采蘋繁供野祭，补栽松竹护疏寮。我来合许陪舆从，六一泉邻薛老桥。四十年前汗漫游，一门裙屐尽风流。狂磨石壁题诗草，醉唤山僧搉酒筹。盛会无如同气乐，名区只是劫灰愁。当时末座追陪者，只影重来雪满头。江湖随处募金缯，笑我真成在舍僧。投刺于人如托钵，结庐付尔好传镫。名山半作招提院，法界宜参最上乘。文字禅兼香火社，打包行脚漫相矜。"}