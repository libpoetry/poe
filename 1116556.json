{"id":"1116556","title":"谢人惠云巾方舄二首","dynasty":"宋","author":"苏轼","text":"燕尾称呼理未便，剪裁云叶却天然。无心只是青山物，覆顶宜归紫府仙。转觉周家新样俗，未容陶令旧名传。鹿门佳士勤相赠，黑雾玄霜合比肩。胡靴短靿格粗疏，古雅无如此样殊。妙手不劳盘作凤，轻身只欲化为凫。魏风褊俭堪羞葛，楚客豪华可笑珠。拟学梁家名解脱，便于禅坐作跏趺。"}