{"id":"682917","title":"夜宿昌平同应少宰孙宗伯集叙用韵分赠二首","dynasty":"明","author":"尹台","text":"汶上相逢忆往年，野航江草梦长牵。青灯何意兹堂集，白发翻伤旧镜传。朗鉴山涛终启事，逃名李泌数归田。龙蛇出处看公独，敢向瑶琴惜解弦。齿发空思乍壮年，长缨赤骥顿谁牵。门同陆相知虚忝，榜藉苏公得并传。慕道喜多关内士，息机欲问汉阴田。檐花细雨深杯夜，燥湿阴中识昨弦。"}