{"id":"1119023","title":"洞霄宫","dynasty":"宋","author":"陈尧佐","text":"一帆高挂出红尘，万仞长歌入紫云。莫道游仙别无侣，玉清冠盖许同群。谷口停骖上翠微，五云宫殿辟金扉。不知何处朝元会，却见龙鸾队仗归。二天封部稼如云，流水清寒出洞门。更爱林间盘石上，松花飘落羽人樽。萧萧红树碧峰前，为爱桃花入洞天。偶逐霓旌才百步，却忧人世已经年。"}