{"id":"832674","title":"水龙吟 沈寐叟挽词","dynasty":"清末民国初","author":"朱祖谋","text":"十年轻命危阑，望京遂瞑登楼眼。虞渊急景，伶俜已忍，须臾盍缓。沈陆繁忧，排阊旧梦，一朝悽断。痛招魂无些，宣哀有诏，经天泪，中宵泫。垂死中兴不见。掩山丘、风回云偃。浯溪撰颂，茂陵求稿，湛冥何限。我独悲歌，紫霞一去，凄凉九辩。剩大荒酹取，人天孤愤，觅灵均伴。"}