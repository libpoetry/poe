{"id":"130841","title":"沁园春·潇洒纶巾","dynasty":"宋代","author":"陈著","text":"潇洒纶巾，风流野服，红尘外身。向南窗听雨，澜翻墨客，北亭恋月，笔走诗神。倚竹听琴，逢花倒磕，更得放晴游冠春。清闲好，算东洲人物，难得如君。华堂瑞气如云。西风到帘帷才一分。喜星桥鹊语，佳传依旧，缑山鹤舞，仙样翻新。箫玉香中，烛花影里，听取捧觞低祝人。千千岁，看功名事业，都在儿孙。"}