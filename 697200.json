{"id":"697200","title":"董使君过访赋赠二首","dynasty":"明","author":"胡应麟","text":"朱颜携策赴长杨，笑揖花骢大道傍。赫烨封章驰紫殿，飞扬名誉出黄堂。新都日月三天近，梦泽云烟一水长。回首竹林成旧迹，垆头犹记阿咸狂。天人三策向来传，万室争誇太守贤。梦绕花骢长乐外，风行竹马大鄣前。朱楼画阁滩声近，紫殿琳宫岳色悬。烂漫黄金双阙下，蚤携繁露入甘泉。"}