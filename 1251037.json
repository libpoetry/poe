{"id":"1251037","title":"万年树","dynasty":"元末明初","author":"陈谟","text":"翳荟隐嘉树，穷冬常不彫。堆魁火齐珠，错落英琼瑶。直干不偃蹇，爽气何飘萧。碧梧与翠竹，无此晴霞标。忆昨甘泉宫，含风郁萧萧。凤凰五色羽，翔集不待邀。天子重万年，当之奏云韶。王母留佩环，月明耿良宵。如何海尘起，蜃雾腥丹霄。恶草荐煌煌，不材耸翘翘。懿此丽荒寒，容华日以消。磨牙集豺虎，堕羽群鸱鸮。引睇苍梧云，重华邈难招。徘徊将何及，落景腾山椒。"}