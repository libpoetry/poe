{"id":"1081533","title":"河中太守","dynasty":"宋","author":"赵鼎","text":"抡才梁栋定谁须，耸拔长松第一株。令闻允为时属望，丰功当在帝都俞。将令异日作霖雨，暂使斯民歌裤襦。播物仁风随扇发，向人和气与春舒。请看嶷嶷诸郎秀，是应诜诜盛德符。广陌乘黄将骥子，丹山威凤带鹓雏。声名最重连城宝，文采光腾照夜珠。贾谊著书惊一世，平津射策冠诸儒。传经固自卑刘向，遗直犹资见魏谟。便向萱堂生月桂，更寻云路种星榆。人从碧海偷桃实，客自朱门坠舄凫。性静绿龟宜作伴，身轻灵寿不须扶。金波满泛鹅儿酒，香雾争持鹊尾炉。要识东人念公意，岩廊千载赞昌图。"}