{"id":"1119851","title":"次韵李光祖南山四偈","dynasty":"宋","author":"陈渊","text":"声外闻和岂待言，棒头犹是老婆禅。如何更被文殊惑，却道维摩但默然。腊穷春到不须臾，霜下陈根岂用锄。若信彫荣如转毂，故应摇落有扶疏。窗前松竹翠连山，窗下弦歌昼掩关。雪里忍看梅欲吐，烟中遥认鸟知还。未暇南山访隐居，祇应无处不逢渠。凭君一省从前梦，莫叹离群岁又除。"}