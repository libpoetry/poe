{"id":"615338","title":"春园雨后漫赋","dynasty":"明","author":"李孙宸","text":"时序递催迁，人事何能常。幸兹休假馀，聊以恣徜徉。园林有百卉，当春发其芳。抽红亦吐白，间杂固无行。数日苦霖潦，主人卧匡床。不得恣游赏，兼亦负壶觞。归云收绪雨，晚飔开微阳。会心岂在远，即此足回翔。信履悦情志，应接如苦忙。偶得谢物役，因之媚景光。悠悠世上名，于我亦何当。"}