{"id":"747881","title":"十一月初八日舟中夜坐饥甚","dynasty":"清","author":"何绍基","text":"诗人之腹饥生芒，作气恣跃为文章。天公吝我以稻粱，要以万象塞我肠。使冬始寒天雨霜，一镫伴客惨不光。雷鸣腹底自礌硠，忽尔坐念心忧伤。我从髫岁离故乡，山中田事惭已忘。我翁一官系朝廊，年年红粟分太仓。东洲回首云荒荒，负郭曾无半亩粮。计惟狂歌与慨慷，咀嚼道妙捐秕糠。百年饥渴免思量，是为东山陆氏庄。何须早计归耕桑，画饼成诗强自慰，江神大笑吾非狂。"}