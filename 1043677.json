{"id":"1043677","title":"蔡州城枕汝水寒日水涸清浅可爱原父与郡守泛舟川上甚有佳境以书垂报缅想胜游因形短什","dynasty":"宋","author":"刘攽","text":"积水寒收潦，深渊净见沙。冷光怜玉洁，清鉴绝毫差。鸥鸟居相乐，渔樵近有家。济川新剡木，载石去乘槎。树影鱼鳞密，城阴瓠子斜。夤缘忘向背，顷刻变烟霞。练白翻云叶，金镕荡日华。照心同不隐，涤虑爱无邪。客醉风吹酒，归迷斗转车。林宗昔无暇，范蠡去空赊。凫雁晴馀喜，波澜雪后佳。谢塘芳草梦，依约向无涯。"}