{"id":"1252552","title":"观舆图有感（五首）","dynasty":"元末明初","author":"赵汸","text":"朝雨茅茨湿，披图羡禹功。山河一掌上，宇宙九畴中。水性惟趋下，民生本易穷。胼胝岂无事，大智与天通。四载勤难继，八年绩竟成。功推城濮隽，泽想召陵深。问鼎犹怀恶，投龟肯易心。向无微管叹，孰忆到于今。辙已环诸夏，居身忆九夷。难求伐木处，尚想馈豚时。夹谷真成谤，中牟不易知。惟存删述事，赫赫起周畿。皓首陈王道，时君孰可匡。艰难思稷契，容易托齐梁。越岂资冠冕，秦方用虎狼。空闻归大老，不复见鹰扬。雒邑空南渡，东都亦北辕。已符前五闰，空忆后三元。分合巧相似，今昔难等伦。女真如拓拔，一统位中原。"}