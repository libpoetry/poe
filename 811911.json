{"id":"811911","title":"春闺杂咏","dynasty":"清","author":"多敏","text":"琉璃屏敞掩罘罳，嫩雨轻寒二月时。最是閒愁磨慧骨，一枝香雪一床诗。春到亭林景物霏，如烟小雨点苔衣。幽禽向晚归来急，却傍垂垂花树飞。三分水竹二分居，碧玉苔纹晕绮疏。一瓣拈花参佛谛，天龙八部读禅书。燕子风前趁午赊，海棠低映茜窗纱。蜘蛛也解留春住，一角晴丝罥落花。"}