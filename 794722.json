{"id":"794722","title":"尾犯 江乡无聊，买鲈作鲙，颇动归思，乃谱此解","dynasty":"清","author":"吴茝","text":"西风弄暝。又思引横塘，早催霜信。白波徐动，鲜鳞跳网，渡头人等。故乡小别，羲住季鹰归艇。趁携筐、买向江边，日斜红树风定。食谱而今须订。比彫胡味较胜。正雪松酥腻，细斫并刀，玉花低映。奈莼丝秋老，只悄和、蜀姜风韵。尽一箸、解得清馋，酒边滋味重省。"}