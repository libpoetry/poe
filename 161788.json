{"id":"161788","title":"念奴娇·短髯怀古","dynasty":"宋代","author":"张辑","text":"短髯怀古，更文游台上，秋生吟兴。闻说坡仙来把酒，月底频留清影。极目平芜，孤城四水，画角西风劲。曲阑犹在，十分心事谁领。词卷空落人间，黄楼何处，回首愁深省。斜照寒鸦知几度，梦想当年名胜。只有山川，曾窥翰墨，仿佛余风韵。旧游休问，柳花淮甸春冷。"}