{"id":"223356","title":"忆旧游·叹江潭树老","dynasty":"宋代","author":"张炎","text":"叹江潭树老，杜曲门荒，同赋飘零。乍见翻疑梦，对萧萧乱发，都是愁根。秉烛故人归後，花月锁春深。纵草带堪题，争如片叶，能寄殷勤。重寻。已无处，尚记得依稀，柳下芳邻。伫立香风外，抱孤愁凄惋，羞燕惭莺。俯仰十年前事，醉後醒还惊。又晓日千峰，涓涓露湿花气生。"}