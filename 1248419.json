{"id":"1248419","title":"梅花初月楼歌","dynasty":"元末明初","author":"张羽","text":"吾闻仙人好楼居，乃在阆风之圃玄洲之墟。云窗雾阁千仞表，青天十二金芙蕖。风舟不可以径度，安能跨海骑鲸鱼。新安先生列仙儒，卜居半生茅未诛。晓携青鹿向烟雾，一径初入千萦纡。桃源忽向眼中见，风物但是秦人余。五丁何年斧凿枢，洞户夹立宁平舒。纷纷过客不敢有，山君守护烦呵嘘。先生结楼万木杪，迥如丽谯雄且孤。连峰忽断西南隅，开楼见月蛾眉初。梅花千树雪，不如飞觞醉月弄花影，炯然身堕白玉壶。侍郎结发读父书，十年闭楼山不看，一朝征起青云衢，佩玉日向君门趍。楼前梅花自开落，楼头明月还盈虚。南窗孤烛照归梦，觉来枕席非吾庐。且当致身佐唐虞，夔龙岂容混樵渔。长干美酒熟可沽，梅花如雪覆绿芜。神州月色天下殊，何用区区怀故都。花间卧月红?毹，人生花月何处无。"}