{"id":"504963","title":"翁妇行","dynasty":"明","author":"乌斯道","text":"东瓯兵乱夜深哭，嫁郎两月他家宿。双飞燕子在雕梁，何为翻作野鸳鸯。十年凤城悲远道，暗惜花颜为谁好。羽林将军欢爱多，其如雍雍鸣雁何。剑戟门前日亭午，隔帘乞食惊瓯语。问之元是旧鸾交，过眼云收转愁苦。将军闺房锦绣林，郎情自重千黄金。援琴作曲向郎道，恨郎不识琴中心。封诗寄人托郎去，正寄与郎郎不悟。岂期先得动天颜，花作丁香复如故。已为将军留两儿，将军未必无好妻。只恐清风岭头过，血痕尚有空岩诗。"}