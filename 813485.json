{"id":"813485","title":"钓船笛 效朱希真渔父词","dynasty":"清","author":"李符","text":"辟塞旧枫湾，留得撅头船小。数遍生涯安稳，只浮家去好。鸳鸯湖水尽宽闲，容我翠纶钓。荡入菰芦不见，有何人寻到。独自泛烟波，海鹤江鸥为伴。并载却无椎髻，省渔装一半。舟如莲叶往来轻，细桨逐风转。忽过垂虹桥路，正湖莼青遍。春涨一溪浑，来往紫萍漂处。撑过桃花树底，满青蓑红雨。小桥平溜总无波，船尾不须橹。随意溪南溪北，任香风吹去。生长在吴根，不与吴侬相识。只有粉丝飞到，听沙头吹笛。但除沽酒觅青帘，无事入尘陌。若问钓人名姓，是上清沦谪。不去筑鱼梁，也不鱼叉携个。风里一丝轻飏，便无鱼也可。偶然摇过旧苔矶，梳样半蟾堕。倾出葫芦残酝，向荻根敲火。少日是渔郎，老去便成渔叟。烟箬有时不戴，采江花簪首。斜风细雨忽然生，维缆碧溪口。桥外逢人唤渡，隔柳阴摇手。红鲤换香粳，炊饭拾些寒叶。校?更添芦絮，禦冻云飘雪。料无徵税到渔竿，身外只明月。不识藕心鹅眼，是人间何物。万叶堕寒村，目极水平天远。欹坐船头相对，欠青山在眼。瓶山草没甑山低，行到半山半。恰被梅花留住，一篷儿香片。生计但扁舟，不用团茅为屋。闲向菱塘小泊，背斜阳濯足。几回沉醉几回醒，忘却岁华速。拨去苔花照影，笑鬓丝还绿。曾去钓江湖，腥浪黏天无际。浅岸平沙自好，算无如乡里。从今只住鸭儿边，远或泛苕水。三十六陂秋到，宿万荷花里。雁到便秋风，江上杳无归客。岁岁鲈鱼价贱，让渔翁消得。月波楼外钓矶荒，烟景久萧瑟。笛里清歌犹在，吊希真踪迹。"}