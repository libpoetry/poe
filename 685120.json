{"id":"685120","title":"寿区白斋梁毅所二同年七十一同四月生","dynasty":"明","author":"王渐逵","text":"四月天气佳，景风扇融和。葭灰转仲吕，万物熙以讹。遥持一杯酒，兄弟相经过。何以介眉寿，肴馔列前罗。时果荐荔支，园畦摘嘉蔬。虽无珍与馐，寄兴则已多。旅寓百年内，居诸倏如梭。为乐须及时，不饮将奈何。但罄同心欢，不惜春颜酡。请君且尽酌，贱子当筵歌。珠海渊且深，白云高嵯峨。相期祝无疆，长醉南山柯。玄云倏以霁，舒望倍清圆。良辰既难得，雅爱亦自宜。三寿欣作朋，华堂列芳筵。古人重五福，康宁乃居先。兄弟共为乐，脱略返自然。吁嗟误尘网，一落经岁年。慨彼蜉蝣子，营营徒自怜。脩林无俗颜，委卷有真诠。来鸟亦中正，月色当我前。举杯各尽欢，饮以斟复旋。人生不常少，素发冠其颠。诞日不为乐，达士羞与传。"}