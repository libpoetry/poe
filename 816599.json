{"id":"816599","title":"题杨石泉宫保昌浚奏议诗集造像后","dynasty":"清","author":"曾广钧","text":"罗山底子谁耆宿，近古宏农一尚书。遗像清高见英采，文章燀赫照威弧。沅湘光气腾珠牒，淮海家声授宝符。名遂身归非佚老，宗臣忧国比三闾。我昔少年亲杖履，黄金白璧赏歌诗。为言龙虎无疲困，道在鸢鱼求本师。尔日风流犹旦暮，当时襟抱已天涯。出门一望成今古，清瀔前横何所之。回首靴刀渡若耶，弓衣绣句笔生花。洗旗闽雨催前骑，削简秦霜满后车。钟鼎新铭朱鸟宿，风云长护赤城霞。青编不朽丹心苦，愿托成书慰九遐。"}