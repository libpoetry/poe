{"id":"849862","title":"寄浙漕王子文野以思君令人老五字为韵得诗五首 其四","dynasty":"宋","author":"王迈","text":"西山门下士，杂袭如鱼鳞。惟我与子文，受爱异他人。送我长沙序，言言足书绅。赠君樵川诗，字字示宠珍。潜斋养正堂，两记尤谆谆。为君说太玄，藏心养灵根。为我演蒙颐，山立静澄神。先生爱吾徒，不啻子弟亲。将何报此德，相与玉其身。"}