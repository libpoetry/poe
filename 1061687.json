{"id":"1061687","title":"送安宣义还雒阳","dynasty":"宋","author":"慕容彦逢","text":"学省无吏窘，官稳如林丘。寮寀得之子，一语消百忧。齑盐对晨饷，菘韭馀时羞。淡薄本同适，言归异初谋。亲庭奉喜庆，退有园池幽。乐事乃如此，揽执安肯留。尘区饶滞念，役役无时休。冲襟得高躅，视身等虚舟。嵩少多逸士，盍往从之游。相见试举似，此语颇胜不。"}