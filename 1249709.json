{"id":"1249709","title":"过吴江三高祠","dynasty":"元末明初","author":"谢应芳","text":"三高祠前秋水波，客来吊古悲且歌。季鹰鲁望桑梓敬，蠡也笾豆理则那。生为越人身相越，百计谋吴吴乃灭。真忧乌喙将无情，兔死狗烹肝脑裂。飘然携家湖海游，捧心人与同扁舟。越人誇功铸金像，于吴孰曰非仇雠。行装重宝久弥厚，清高之风绝何有。奉尝堪笑木肠儿，忍睹荒台麋鹿走。江风肃肃枫叶寒，扣舷折我青琅玕。灵胥怒抉海潮起，殷若雷鸣过雪滩。"}