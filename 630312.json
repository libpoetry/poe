{"id":"630312","title":"青松篇","dynasty":"明","author":"释函是","text":"我年已六十，黄花开未残。落木风初劲，澄江月正寒。所与共千峰，青松当露漙。霜重百卉枯，葱郁犹可观。桃李竞芳晨，敛容若盘桓。而非黜繁华，意在三春前。而非乐枯槁，庭葩无久鲜。拳曲荫崇台，廓落宇宙宽。挥杯就清影，颇觉形骸安。远近呼良朋，坐久生夕烟。此乐不可说，说乐岂其天。岁月忽自知，俯仰良欣然。我乐与他乐，不离松树边。各各起奇情，安得不忘年。"}