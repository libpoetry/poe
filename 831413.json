{"id":"831413","title":"清源山","dynasty":"清末民国初","author":"林朝崧","text":"名山近在城东道，隔年游兴今朝果。不乘肩舆不跨马，病馀一试腰脚好。山花含笑谷鸟啼，引人步步登天梯。不知置身高几许，渐觉对面紫帽低。半山亭子一回首，俯视孤城大于斗。城中双塔笔露尖，城下长江一线走。更行更高喜欲狂，眼底直欲穷蛮荒。越王一去二千载，当年驻马知何方？却寻裴公尸解处，烟霞古洞黄冠住。炉香飘出石门来，时有游人占梦去。神仙有无我不知，榕根小憩亦支颐。一杯山茶解我渴，使我两腋清风吹。更登绝顶望沧海，云涛浩渺家何在？乘风我欲便东归，惆怅故乡人事改。搔首峰头泪满巾，何时海底更扬尘？朗吟飞下千峰去，故国江山愁杀人。"}