{"id":"226142","title":"道过徐山玉吴仲退来会宿别后作寄","dynasty":"宋代","author":"黎廷瑞","text":"扶舆蹋残照，怀人度青林。一笑得二妙，坐看西月沉。短烛摇古碧，华樽湛芳斟。高歌击唾壶，琅琅出商音。东风行空山，和以苍松吟。飘飖洞庭乐，要渺南薰琴。天地空阔远，岁晚谁知心。相对成浩叹，忘言拥单衾。东方忽已白，握别西山阴。违离未云远，怀思一何深。常恐蕙帐空，此乐难重寻。"}