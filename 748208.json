{"id":"748208","title":"题刘楚桢先生江淮泛宅图","dynasty":"清","author":"王翼凤","text":"举家惬清尚，扁舟意如此。明月秋复春，沧波一千里。来往随云涛，凉风片帆驶。借问何卜居，詹尹未容拟。逦迤南北山，天转翠屏里。相逢尽渔钓，琴樽答烟水。自言河决流，频年罢于耜。漂摇尽室行，浪迹靡乌止。射阳田边宅，绿树今已矣。披图怀伊人，宛然蒹葭涘。雁晚长不归，洄溯傥有以。谁歌沧浪清，涩缨劝君起。"}