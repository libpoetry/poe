{"id":"608020","title":"丁丑夏从京师归取道杭城金继泉先生为居停主人已定交矣一别二十年乙未春北上始得会面款洽数日缱绻难别因步郑山人韵成俚句一首奉谢","dynasty":"明","author":"饶与龄","text":"春柳拖烟绿渐舒，寒云黯淡雪晴初。征骑暂绁论交好，下榻淹留叹会疏。浙水空思湖景媚，蓟门遥望陇头书。相看青鬓俱华发，拚醉连宵酒再酾。"}