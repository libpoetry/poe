{"id":"686664","title":"寿刘继志乃翁","dynasty":"明","author":"边贡","text":"种种头颅过八旬，草堂风月自相亲。溪边白鸟閒中兴，雨后青山醉里神。老矣漫怜田氏客，美哉重见亩间人。巩川梅柳香名在，笑杀儿曹浪洁身。刘安遥想是前身，落落东山复几人。青汉月明鸿闪烁，碧松云冷鹤精神。稚孙晓课呈时喜，游子春衫拜处亲。寿酒未央家庆在，秖应从此更千旬。"}