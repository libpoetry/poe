{"id":"1106514","title":"答韩毅伯五首","dynasty":"宋","author":"王炎","text":"为别未一日，思君如三秋。解后孤城中，握手复少留。士方未遇时，鲜不困宦游。君独刍豢色，胸次回万牛。自愧得之浅，误欲代君忧。白璧识者稀，驽马市者稠。莫作分外虑，轻重终不侔。诸公竞推毂，失士固所羞。情义如投胶，去意如激矢。险阻要备尝，山川饯行李。霜雪衣裘单，灯前话儿女。下堂辞亲去，上堂拜亲喜。燕颔能飞扬，何必毛锥子。忆君初至时，投宿村店莫。门巷冷如冰，漫刺来一顾。升堂方下榻，出户复就屦。绨袍寒不温，北风搅庭户。念君何以堪，此意推不去。强饭登前涂，为亲善调护。老松寒不凋，古井风无波。斯人阅千古，所得亦已多。句法馀事尔，高处凌阴何。宁为拥膝吟，无作扣角歌。三书上时宰，我常疑退之。士穷见素守，躁求亦何为。蜀客闻此语，为我一解颐。岁晚归未得，且过江之西。未到意先喜，主人贤足依。江西鱼稻乡，米熟蟹螯肥。不妨且醉饱，利达自有时。"}