{"id":"31631","title":"和睦州卢中丞题茅堂十韵","dynasty":"唐代","author":"吴融","text":"有士当今重，忘情自古稀。独开青嶂路，闲掩白云扉。石累千层险，泉分一带微。栋危猿竞下，檐回鸟争归。烟冷茶铛静，波香兰舸飞。好移钟阜蓼，莫种首阳薇。树密含轻雾，川空漾薄晖。芝泥看只捧，蕙带且休围。东郭邻穿履，西林近衲衣。琼瑶一百字，千古见清机。"}