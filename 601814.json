{"id":"601814","title":"安期岩","dynasty":"明","author":"郑学醇","text":"力政肆苛匿，道术乱无章。从横各驰骛，逐鹿殉锋铓。两利铦淮阴，三寸掉子房。伊人蒯通侣，揣摩固所长。一朝谢声利，翻飞白云乡。卖药东海市，蹑蹻来炎方。白云叠巘崿，玉涧流汪洋。菖蒲满九节，紫芝亦煌煌。朝饥饵尧韭，夕息餐禹粮。古今犹旦暮，免得非所缰。至人既云远，牌版互存亡。企仰但遗躅，岩岫摩青苍。帝师与王佐，千戴空茫茫。未若羽化人，翩翩游太荒。"}