{"id":"544620","title":"李本宁廉访以武侯庙八律见贻倚赋排律四首 其三","dynasty":"明","author":"胡应麟","text":"抱膝南阳下，乾坤入啸吟。犁锄莘野重，畚插傅岩深。大泽皇图创，中原帝胄临。万年扶汉谊，五月渡泸心。羽扇驱风电，蒲轮挟雨霖。遗书穹峡外，藏甲故崖阴。部伍归宁辑，酋豪入纵擒。南人惭数叛，北孽戒重侵。六出先声壮，三言后虑谌。锦官祠柏在，黛色尚森森。"}