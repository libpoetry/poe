{"id":"1113575","title":"袭前韵再简少孙四首","dynasty":"宋","author":"李之仪","text":"由来气类即天伦，孰谓刘琨独可人。稍隔相从更无味，几因拈起又还新。席间谁致龙皮异，雪里常怀鹤羽尘。祗欲期君拾瑶草，庾郎三韭未为贫。雪意埋云蔚不开，新春还傍故春来。未堪肮脏倚门立，聊复差池接羽回。得丧但知求失马，盛衰赢取付传杯。风流二妙天怜我，种玉秧中更插梅。子默清真本绝伦，羊昙仍是个中人。林泉不作南风竞，旗帜还因对垒新。金矿跃垆元有艳，冰壶瑩月旧无尘。何妨再葺昆阳战，寻邑师行固不贫。记得金樽特地开，举头新岁又重来。银潢已分经年隔，玉节犹期旧腊回。千汲浪迷云表梦，百分愁寄烛残杯。醉乡谁谓无消息，已觉歌声傍落梅。"}