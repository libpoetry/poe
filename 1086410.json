{"id":"1086410","title":"复安静堂旧额","dynasty":"宋","author":"王十朋","text":"端明之孙字子强，银钩铁画传遗芳。昔年作郡古平海，大笔亲书安静堂。自从宣和至乾道，字与轮奂争光芒。一朝忽遭俗眼白，毁灭名姓深埋藏。我来搜访久乃获，老兵据为寝处床。涤除五载尘土面，字向堂上增激昂。祖为第一孙是似，书有家法称莆阳。体具万安颇雄壮，榜与忠献同翱翔。因知文字乃至宝，一时之厄庸何伤。石鼓文有鬼神护，淮西碑并日月光。岂容泯灭暴秦火，谁肯脍炙段文昌。书生作郡太迂阔，理财听讼俱非长。吾君若问何以治，堂复韩蔡祠秦姜。今才五日京兆耳，眷此陈迹犹未忘。但愿兹堂日安静，名与国寿俱无疆。"}