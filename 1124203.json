{"id":"1124203","title":"芙蓉道间二首","dynasty":"宋","author":"赵蕃","text":"芙蓉山上芙蓉尖，向人咫尺分毫纤。或如冠剑或鸟兽，令我左右烦窥觇。平生退之南山句，为渠持骋笔力严。那知刻画果办此，造物至是无留歼。芙蓉山下芙蓉渡，历尽崔嵬何物路。更观溪水突人来，令我诗情杂欣惧。舆夫重说松原山，如此积雨应生湍。从来潢潦无根源，水收石露须臾间。"}