{"id":"621722","title":"深睡","dynasty":"明","author":"郭之奇","text":"雨来深睡添，风过激涛泻。无计遣程悠，只此销愁惹。北窗未有期，扁舟聊焉且。欹枕恣流中，鼓腹随康野。青山结善邻，云霄庇广厦。寤寐矢弗谖，昼夜真不舍。劳生叹奔驰，兹缘良艰假。时从一体变，方知万事扯。恍惚妙玄门，于徐饶至冶。种种百年尘，于斯归砾瓦。一卧破三春，安知春欲夏。日月尚非忧，而况浮云者。所求思为无，先觉心欲寡。千代羲皇上，百代蒙漆下。漠漠许神交，栩栩一臂把。葛天有遗民，惟我或是也。"}