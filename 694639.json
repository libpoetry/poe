{"id":"694639","title":"次蔡梅轩会后偶成","dynasty":"明","author":"陈繗","text":"并育乾坤浩荡春，太仓粒米渺然身。盟追洛社风流古，言契金兰臭味真。同异浑忘心外迹，亲疏相爱义中仁。若教东鲁无君子，未必能成尚德人。勉旃求友辅仁人，静里沈潜细认仁。花在好时犹未实，景从淡处始为真。风宾月友浑忘我，物与民胞尽属身。尧步舜趋师不让，藩篱撤尽大家春。"}