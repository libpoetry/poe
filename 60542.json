{"id":"60542","title":"放歌用少白韵","dynasty":"明代","author":"陈言","text":"一百五日又欲来，千树万树梨花开。眼看春色如流水，人生相命亦如此。百年三万六千朝，倏忽须臾难久恃。君不见十八羽林郎，君王手赐黄金铛。日晚朝回拥宾从，片言出口生辉光。一朝负遣辞丹阙，穷巷悄然车马绝。舞影歌声散绿池，遗垆但见狐狸迹。当时一旦擅豪华，见此空为人所嗟。莫向尊前惜沉醉，参差辜负东园花。"}