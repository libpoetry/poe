{"id":"1243541","title":"月夜泛舟","dynasty":"元末明初","author":"叶颙","text":"今夕何夕夜未终，长空月出光瞳眬。乾坤一色净如镜，水天上下磨寒铜。晃如径寸珠，高耀冯夷宫。清寒泣神鬼，奇怪惊蛟龙。我乘万斛舟，直入玻璃中。双浆击空明，孤帆飏天风。狂吟发长啸，有似苏长公。湘水居其西，采石居其东。屈原与李白，此地遗高踪。我处二者间，拍手招两翁。独醒醉魄呼不返，扣舷大叫应耳聋。百年清赏谁与同，茫茫千载情何穷。采兰芷兮水冷，探明珠兮江空。诗成叹息无可语，因风寄与天地之内古今不朽之群雄。"}