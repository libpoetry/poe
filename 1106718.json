{"id":"1106718","title":"和得全喜雪韵","dynasty":"宋","author":"王柏","text":"天道流行自有经，一冬常燠大无伦。临期飞雪粗成冷，只隔明朝便是春。窗外晓山高积玉，梦回夜月更铺银。玄冥恰似轮台悔，改过虽新已误人。瞻彼西山紫翠间，百年遗族备艰难。一区济济虽孤立，万物原原得静观。举世莫知黄发贵，何人肯伴白云寒。相将共折长亭柳，况是残梅已著酸。"}