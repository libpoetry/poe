{"id":"542639","title":"雪中刘稽勋体乾宅赋此志别","dynasty":"明","author":"谢榛","text":"雨雪逢残岁，长途断客行。翻空何脉脉，到地故轻轻。阴接黄云塞，春归紫禁城。池怜寒玉净，树讶早花明。照夜千山色，因风万户声。卧袁真是懒，访戴亦多情。宝剑灵常动，冰壶虚更清。巨源能启事，嵇叔爱藏名。郢曲今谁和，燕歌老自平。试看东郭履，还向鹿门耕。"}