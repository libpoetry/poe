{"id":"830156","title":"庐山谣","dynasty":"清末民国初","author":"康有为","text":"紫漠吹落青芙蓉，随风飘堕江之东。瓣开四面花玲珑，化作碧玉千百峰。倒影翻湖黛色浓，突兀万丈绚青红。曾峦重阜架为宫，五老拄杖碧云中。子孙诸峰咸待从。尔来一万四千岁，白头昂首啸鸿蒙。我来经丧乱，九十九寺皆在焚劫中。瀑泉又已枯，秀色灭昌丰。惟有重崖与叠嶂，苍翠合匝转无穷。陶谢妙述作，幽人不可逢。长卧龙潭石，醉欲骑苍龙。青鸾未能驭，白鹿已无纵。夜投东林访远公，殿宇陊剥瓦砾封。诚悬北海残碑在，古佛露坐似惭居尊无寸功。长萝盖山林蒙茸，天黑虎啸荡惊风。万籁笙竽泻青松，塔铃夜语不闻钟。宵深月出山径白，虎溪之水鸣潺淙，似闻山鬼说法谈空空。"}