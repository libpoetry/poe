{"id":"653338","title":"左时翊云山烟水图","dynasty":"明","author":"张宁","text":"悬岩绝壑峰峦古，碧梓丹枫隔幽浦。蓬户晨开薜荔烟，渔舟夜泊芦花雨。暮去朝来水石间，寥寥尘境几人閒。斜阳又度桑榆影，风露欲经蒲柳颜。岘山盘谷人归久，故宅残碑今在否。牢落功名纸上书，消除光景杯中酒。古往今来事共然，山川游览自年年。还应剩取春风兴，留赏黄花晚节天。"}