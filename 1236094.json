{"id":"1236094","title":"病痁","dynasty":"元","author":"张翥","text":"肉黄皮皱发毛枯，一病支离困壮夫。痛要小奴搥臂膝，冷寻破帽聚头颅。邻翁教诵禳灾咒，道士来书禁疟符。车辙马蹄劳客问，药囊糜椀乏吾须。炎火寒冰忽暗投，肺肠日与药为谋。拟寻画史图狮子，安得诗人咏髑髅。月色自如閒度夜，虫声无赖乱吟秋。便当一起幽忧疾，濯发西风万里流。"}