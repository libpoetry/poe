{"id":"1194346","title":"入海二首","dynasty":"唐","author":"张说","text":"乘桴入南海，海旷不可临。茫茫失方面，混混如凝阴。云山相出没，天地互浮沈。万里无涯际，云何测广深。潮波自盈缩，安得会虚心。海上三神山，逍遥集众仙。灵心岂不同，变化无常全。龙伯如人类，一钓两鳌连。金台此沦没，玉真时播迁。问子劳何事，江上泣经年。隰中生红草，所美非美然。"}