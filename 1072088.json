{"id":"1072088","title":"尧峰院","dynasty":"宋","author":"李弥大","text":"云峰何岧峣，去天馀几丈。其下蔚华林，幽禅屹相向。我游先朝暾，海日射巾杖。飞盖不须持，步步苍松障。山僧知我来，罗立凫雁行。提携两行人，为我谈实相。一种勿弦琴，三叹无声唱。开轩面东南，千里入俯仰。西登妙高台，更欲兹旷望。土断泽绕山，烟涛渺云浪。恐是六鳌连，蓬壶堕莽苍。又疑鲸入海，偃脊起青嶂。时方老火炽，金石流欲炀。须臾变云雨，为作雄风壮。翻手回凉秋，掀舞千林响。谁云免水宫，自是神龙藏。三高如可作，吾欲五湖访。洗足巨浸心，振衣孤峰上。寄语夸夺流，得饱但相忘。长哦可当歌，踏月下空旷。"}