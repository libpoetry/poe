{"id":"768283","title":"秋霁 泛舟西湖，薄暮坐湖心亭待月","dynasty":"清","author":"龚翔麟","text":"买酒西泠，正萧萧雨歇，白羽风净。别浦喧禽，长堤无柳，六桥空带烟暝。采菱歌静。划波又见挐鱼艇。但目极、南北、两峰斜照乱鸿影。湖心亭子，游屐都归，留与吾曹夜凉饮。谢多情、纤阿放彩，鸳鸯露宿不知冷。半被朗吟惊乍醒。梦梁堪忆，红蕖种满方塘，月中香远，一奁秋锦。"}