{"id":"468201","title":"登昌邑城","dynasty":"明","author":"谢肃","text":"汉季㫺崩溃，群盗纷纵横。黄巾虽巳破，馀孽尚蚊虻。磊落孔北海，坐困都昌城。苟非刘平原，何以释围兵。始觉天下士，乃识盖世英。求援岂不怍，民社安可轻。惜哉青复陷，竟负知人明。守郡既无补，升朝亦何成。徒深奸桀忌，巢坏卵亦倾。游目汉廷内，志节诚足经。宁以刚直折，不为园曲生。千秋陟遗堞，连云想高旌。悽矣钦贤叹，曷由承一觥。"}