{"id":"814373","title":"题陈元孝遗象","dynasty":"清","author":"杭世骏","text":"南村晋处士，汐社宋遗民。湖海归来客，乾坤定后身。竹堂吟暮雨，山鬼哭萧晨。莫向厓门去，霜风正扑人。秋井苔花渍，荒庐蜃气蒸。飞潜两难问，忧患况相仍。拄策非关老，裁衣祇学僧。凄凉怀古意，岂是屈梁能。巢覆仍完卵，皇天本至公。《蓼莪》篇久废，薇蕨采应空。劫已归龙汉，家犹祭鬼雄。等身遗著在，泉下告而翁。岭海论《风》《雅》，平生一瓣香。晓音动岩壑，幽意到羲皇。掩卷惊波定，停杯落日黄。清高仰遗象，肃拜涕沾裳。袁粲能无传，嵇康亦有儿。古人谁汝匹，信史岂吾欺。寂寞徒看画，苍凉祇益诗。怀贤兼论世，凄绝卷还时。"}