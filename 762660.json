{"id":"762660","title":"澎湖","dynasty":"清","author":"孙元衡","text":"七十二屿称澎湖，沧溟万里开荒涂。屿屿盘纡互钩带，洪波割据成方隅。东西二吉门户壮，将军之澳为中区。雄师镇压马宫汛，天然犄角中邦无。其馀赋形非一状，纷陈簠簋兼盘盂。蛟蛇拳曲龙隐见，狮象蹲踞僧跏趺。诸流回澓舟难入，逆帆欲泊兴嗟吁。百折终成触嶕势，狂澜反走如亡逋。有时无风水澄镜，咫尺胶固谁能逾。巨舸理不任篙楫，束手待敌甘为俘。汪洋指南争此土，既到往往遭艰虞。昔日王师事征讨，神兵彷佛前驰驱。风摧火灭甘泉沸，降幡夜出台山陬。制府谋成输百万，冠军一战真良图。事关正统岂微细，封赏有间传闻殊。榜人维舟汲清水，蹑踪到顶招吾徒。黑铁崩崖潮欲缩，黄沙石碛盐为污。蚝岛峰峦咸破碎，凫亹草木原焦枯。大海东流无底极，振衣一啸心踟蹰。"}