{"id":"102399","title":"韩康公挽词·故国非乔木","dynasty":"宋代","author":"苏轼","text":"故国非乔木，兴王有世臣。嗟余后死者，犹及老成人。德业经文武，风流表缙绅。空余行乐地，处处泣遗民。再世忠清德，三朝翼赞勋。功成不归国，就访敢忘君。旧学严诗律，余威靖塞氛。何当继韩奕，故吏总能文。西第开东阁，初筵点后尘。笙歌邀白发，灯火乐青春。扶路三更罢，回头一梦新。赋诗犹墨湿，把卷独沾巾。"}