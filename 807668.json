{"id":"807668","title":"绮罗香  题宋既庭小照 图作长松宽幅","dynasty":"清","author":"陈维崧","text":"昔梦都非，旧游频换，秋夜一灯吾汝。彩笔凭陵，压尽曹滕邾莒。曾见说、猿臂难封，又闻道、蛾眉工妒。任纷纷、项领儿郎，薰香剃面画衣裤。谁将东绢一匹，皴铜身铁鬣，翠交苍互。子落涛鸣，下有幽人箕踞。看几簇、露叶烟条，经几场、落花飘絮。镇朝昏、吟雨啼风，惯为浑脱舞。"}