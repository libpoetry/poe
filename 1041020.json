{"id":"1041020","title":"小孤山","dynasty":"宋","author":"刘敞","text":"惊波触南崖，反怒射北壁。苍山相与排，所谓小孤石。蟠根万仞渊，耸角百丈碧。祠堂豁精严，行旅进粉泽。或云妇女神，肸蚃颇有迹。吾知定名意，似欲旌介特。流俗失其真，传闻莫开释。居人私其利，祸福妄损益。竞为媢妒说，以诬聪明德。先王秩山川，礼典有庙食。奈何媚于灶，屈己忘正直。吾欲为小孤，作书解行客。复恐不见从，嗟哉世多惑。"}