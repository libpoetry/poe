{"id":"199132","title":"车轩小饮呈坐中","dynasty":"宋代","author":"曾巩","text":"二年委质系官次，一日偷眼看青山。念随薄禄困垂首，似见故人羞满颜。及门幸得二三友，把酒能共顷刻閒。海鱼腥咸聊复进，野果酸涩谁能删。谈剧清风生尘柄，气酣落日解带鐶。瑰材壮志皆可喜，自笑我拙何由攀。高情坐使鄙吝去，病体顿觉神明还。简书皇皇奔走地，管库碌碌尘埃间。功名难合若捕影，日月据易如循环。不如饮酒不知厌，欲罢更起相牵扳。"}