{"id":"1085281","title":"得张大猷尚书书云比每进对屡以待御为言而邦衡舍人言尤数切云云某为群邪所疾独见知二公因读邦衡和和乐楼诗复用前韵","dynasty":"宋","author":"王十朋","text":"一月霜台屡犯颜，未回天听已身閒。爱君忧国寸心赤，感物伤时双鬓班。文举才疏意徒广，子云思苦语尤艰。尚书左史虽知我，超海应难挟太山。"}