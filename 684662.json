{"id":"684662","title":"北京八咏 居庸叠翠","dynasty":"明","author":"王绂","text":"峰峦叠叠树冥冥，黛翠浮光向日横。高耸青霄临北极，遥连紫塞到东瀛。路通绝域来番使，天设重关壮帝京。四海车书今混一，好磨崖石颂皇明。树杪潺湲落翠微，分明一道玉虹垂。天潢低映广寒殿，地脉潜通太液池。遥望直从云尽处，近听浑似雨来时。煮茶不让中泠水，陆羽多应未及知。蓬岛楼台金碧晖，春云郁郁更霏霏。曾为甘雨从龙去，又向朝阳逐凤飞。玉几炉烟同缥缈，彤垣花雾共依违。从来此地多佳气，五色文成绕禁闱。翠浪粼粼带碧烟，瑶台西畔玉楼前。九重地隔人间世，一片秋涵镜里天。星斗转时银汉近，芙蓉开处綵云连。此身已得随鹓鹭，共沐恩波祝万年。雉堞微明散曙霞，重重烟树万人家。轮蹄杂遝香尘暗，楼阁空濛酒旆斜。翠柳阴边栖宿雨，绛桃繁处绚晴霞。都人岁岁清明近，此地寻春竞物华。雪满西山绕帝城，凭阑清晓看新晴。千章玉树临风倚，九叠银屏向日明。都市酒香春已近，御沟冰泮水初生。天应预报丰年瑞，万姓讴歌乐太平。扈跸重来趣晓装，鸡声残月树苍苍。数峰云影横空阔，一带波光入渺茫。人语暗喧孤戍犬，马蹄寒踏满桥霜。望中风景皆诗思，况复楼台是帝乡。黄金此地曾延士，极目平川夕照斜。水绕易城遗霸业，田连督亢属农家。苍茫暝色烟中树，缥缈晴光雨外霞。千古高台馀旧址，西风残柳集寒鸦。"}