{"id":"594848","title":"公车待诏行送陈任夫北上","dynasty":"明","author":"欧大任","text":"汉家礼乐中兴日，南海斌斌盛簪黻。太丘华胄尚书公，帝曰司空朕良弼。君为司空之仲子，奕代风云应时出。纵横锦绮擅才华，参错玑衡富经术。西行待诏金马门，五色纷纶彩毫笔。况逢天子坐明堂，延引豪英揽八荒。千言射策趋蓬观，七字能诗和柏梁。雨露当春重沾洒，骅骝得路偏腾骧。岂惟召入游梁客，君今文学称贤良。此时送君向京阙，一尊且醉寒江月。长途杨柳渐成丝，到日梅花尚含雪。踌躇珠浦别，跌宕金门谒。一朝安世诵亡书，看给相如尚方札。"}