{"id":"807771","title":"沁园春  为高汝敬尊公季远题像并赠汝敬","dynasty":"清","author":"陈维崧","text":"彼君子兮，朗若玉山，烂若朝霞。叹三闾香草，忠臣有后，七贤修竹，处士无家。画痴书淫，酒铛茶董，满院桐阴一帽斜。真潇洒，负薪而歌者，优孟谁邪。贤郎品更称佳。只落日祠堂守暮鸦。向山头荷锸，追随猿鹤，泉边键户，笺释虫虾。北郭骚贫，东方朔饿，一片空庭扁豆花。轩渠也，任韦平父子，两代宣麻。"}