{"id":"699784","title":"念八立冬作秋怀诗三首","dynasty":"明","author":"郭之奇","text":"秋光不待人，汗漫归何处。客心不自聊，每欲为秋恕。高空无一物，容易秋来去。谁转蓐收辕，以作冥玄御。凄凄霜露华，微英供晓觑。诸天日远遥，万象方洁著。将求岁德成，独抱深严虑。秋亦望其朋，人亦思其助。四序本相生，金水朋交济。谁张大块帷，一任时光蜕。日居而月诸，六龙安可系。秋风尽九十，万物收其赘。萧萧物外峰，独立云之际。宁淡有馀姿，寒光初一缀。至哉溟涬心，故使精华闭。繇来成物者，仍归颛顼帝。离离碧涧松，郁郁幽岩草。深玄依化迹，精气微相保。轻霜动晓华，独爱秋光好。嗟兹浮坠叶，几向狂飙扫。徒分枝干馀，不见根株老。造物者何心，春荣而冬稿。春亦不任恩，冬亦不任懊。岁寒然后知，当时何足道。"}