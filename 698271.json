{"id":"698271","title":"送薛侍御志渊使荆襄","dynasty":"明","author":"倪岳","text":"流离赤子最堪怜，房竹山中有废田。耕凿几年皆帝力，岂烦膏血污戈鋋。嗟君此去意如何，一道苍生望抚摩。往事已非空浩叹，功名岂为杀人多。深山平地总王臣，莫论区区旧与新。但使熙然同乐业，使车到处即阳春。十年两度说班师，此去人心恐见疑。传檄早须坚信约，君行休厌奏功迟。"}