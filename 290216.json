{"id":"290216","title":"涵础以湘赣吟见示奉题却寄二十一年","dynasty":"现代","author":"郭风惠","text":"诗人能武严仆射，武人能诗高达夫。奄有兼长李涵础，腰横长剑手操觚。得句朗啸龙沙月，将军出塞诗胆粗。十年前事还记否，野幕寒厅相唱于。别梦依依仰山斗，诗名威与勋业俱。一朝胡骑纵横入，湘赣之水血柴污。提兵跃马河激烈，君家飞将传令誉。庙谟元老挂弓后，风云往迹工追摹。江山之助诗益老，猿啼峡吼兴不孤。一篇遗我百通读，寒镫灿蕊交玑珠。我正习画写褒鄂，兼写诗坛斗将图。"}