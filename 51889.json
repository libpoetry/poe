{"id":"51889","title":"木客谣·月黑山精啸","dynasty":"明代","author":"沈明臣","text":"月黑山精啸，林深木客哀。圣人常御宇，土木未为灾。卜洛安元鼎，居中控八垓。农窥王室起，士识帝宫巍。阿殿凋秦力，章华浚楚才。涤阳蒿作柱，崿谷树搜材。锦柏葱峦出，香琼暗海来。鬼工输大巧，神力逞奇才。木理雕龙制，梁文紫凤裁。壁珰风自触，帘锦燕空猜。复道山河尽，觚棱日月回。铃声闻百里，塔影挂三台。井幹天为半，昆明海欲回。游宫宵避月，飞殿昼行雷。浴散胭脂水，香飘宝屑埃。池荷夜舒发，室镜火齐开。不道越兵至，谁怜楚炬灰。高明鬼自阚，绮丽祸先媒。勿亟为灵沼，中人罢露台。尧椽元不斫，禹室固卑哉。"}