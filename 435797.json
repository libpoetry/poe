{"id":"435797","title":"虎害","dynasty":"金末元初","author":"元好问","text":"北山虎有穴，南山虎为群。目光如电声如雷，倚荡起伏山之垠。百人一饱不留骨，败衣坠絮徒纷纷。空谷绝樵声，长路无行尘。呀呀垂涎口，眈眈阚城闉。天地岂不仁，社公岂不神。哀哀太山妇，叫断秋空云。可怜封使君，生不治民死食民。世上无复裴将军，北平太守今何人？"}