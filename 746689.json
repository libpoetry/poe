{"id":"746689","title":"六月十二山谷生日邵蕙西舍人招吴子叙编修张石舟大令朱伯韩侍御赵伯厚赞善曾涤生学士冯鲁川主政龙翰臣修撰刘蕉云学正及曾亮凡十人集于寓斋舍人有诗属和","dynasty":"清","author":"梅曾亮","text":"夏幄阴阴四围碧，沈李浮瓜香拍席。涪翁生日是今朝，七百年逢吾辈客。此翁翰墨如坡翁，命宫磨蝎应相同。春风官羊未饱吃，荔支却啖戎州红。主人诗派江西续，喜借古欢招近局。槐花韭饼虽已过，黄鸡作羹鹅掌熟。新诗似拟鹤南飞，共饮一尊歌此曲。我亦低首涪翁诗，最怜作吏折腰时。只今更谪人间否，安得停杯一问之。"}