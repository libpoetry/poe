{"id":"1048705","title":"按水旱之灾将毕呈叔康太守","dynasty":"宋","author":"韦骧","text":"使符星火急，骑马遍郊原。水旱生灵瘁，朝廷惠泽存。纵横来履亩，高下必分村。诉牒秋云积，批毫墨电奔。岂无忧岁计，何敢隘君恩。不许胥徒欬，宁从仆驭繁。恐惊民室困，愁蹴路尘翻。县令非能此，邦侯预戒言。流离乌忍去，恺悌莫轻论。辄代疲氓手，为诗谢戟门。"}