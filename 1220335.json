{"id":"1220335","title":"吴原庙龙津亭","dynasty":"元","author":"吴当","text":"龙德为天用，神功发地灵。风行千里雨，气合两池星。肸蚃通幽閟，昭融接混冥。朝廷崇祀典，郡国载图经。阖辟乾坤大，高深海岳宁。祈禳端有自，黍稷肃惟馨。古庙丹青画，威颜土木形。红尘生澒洞，碧瓦见飘零。野甸寒芜白，高原老树青。江山馀胜概，党术有津亭。望远云三岛，凭虚屋四楹。衣冠存古制，翰墨表仪形。珠浦光仍复，绡人织未停。远孙来拜俯，遗事系瞻听。志已期增饰，谁能与勒铭。南阳吾独卧，西岭亦高扃。不作南岩梦，难招楚泽醒。题诗寄寥廓，感慨在郊坰。"}