{"id":"672649","title":"七月廿有三日雨中同边李坐李道士西轩","dynasty":"明","author":"储巏","text":"炎歊困朱墨，久阻尘外游。及兹风雨辰，相与跻昆丘。飞觞狎羽客，搦翰逢诗流。翛然供宴坐，花竹媚凉秋。空庭水盈尺，泱漭天光浮。搴帘迟夕霁，欲去仍为留。坐悲芳草歇，况复鸣蝉稠。岂无终夕欢，感事令人愁。层云蔽苍彗，谁能诘其由。梯空谅有术，愿就王乔谋。"}