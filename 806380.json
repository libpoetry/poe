{"id":"806380","title":"齐天乐五十首 其二十","dynasty":"清","author":"端木埰","text":"虎侯高谊何肫挚，相逢更邀同醉。画壁旗亭，餔糟曲部，今日谁同逸致。杯深酿旨。又胜侣招携，鸦歌闲肄。玉盏倾余，夜窗银烛蔼清气。尊前还共订谱，□榕皋旧什，工尺堪比。邓尉寻秋，天平揽胜，昨梦依稀犹记。琼英照水，待共结精庐，万梅华里。月媚春酣，翠尊偕泛蚁。"}