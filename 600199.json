{"id":"600199","title":"送陈廉访年丈入觐","dynasty":"明","author":"郭棐","text":"跃马从君三十秋，翩翩粉署见风流。岱华自照襄阳席，海色遥凭缥缈楼。门下群英多鸑鷟，案头瑶草得全牛。暂披贵竹三花树，言采浔江五海榴。直道自甘乌石乐，春风重整太华游。臬才久擅双龙誉，良冶应传一鹗裘。执玉庆成周典礼，枞金宠冠汉诸侯。直怜沈约偏多病，送别临风恋衮旒。"}