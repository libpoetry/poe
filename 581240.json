{"id":"581240","title":"圣池","dynasty":"明","author":"张诩","text":"千流分作涧，一脉暗通溟。有水多愚辱，兹池独圣名。变化无方在，停涵太极生。悬知千岁人，人物此钟灵。圣池在何许，乃在仙山顶。云来白昼失，日照光夺镜。一脉潜通沧海匀，千流竞出溪涧分。兴云致雨泽枯槁，钟灵毓秀产至人。夜看月照云不起，朝见风来波亦止。任公不得暂垂钩，巢父安能频洗耳。灵源混混真圆融，妙用衮衮元无穷。四海苍生望霖雨，不应池底尚潜龙。"}