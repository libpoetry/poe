{"id":"696131","title":"瞻六堂即事十首","dynasty":"明","author":"罗万杰","text":"一间陋室容膝，几种幽花惬衷。此是痴人雅福，问谁清梦能同。往迹悠悠几许，浮生攘攘何心。无边树色远近，不尽溪流浅深。颠须从众呼应，热不因人转移。此意非关傲俗，由来癖性难医。灌园不是逃世，荷锸堪称达生。喧寂都饶至理，醉醒各具深情。香焚一室宜静，月到中庭渐幽。蝶梦初生榻上，莺声忽过枝头。清宵静几相对，落日茅檐自閒。知己何如浊酒，素交那似青山。有树偏宜水映，无花不傍栏开。香残偶值僧去，茗熟恰逢客来。阅物一双醒眼，藏身数卷奇书。休言世事蕉鹿，输与神仙蠹鱼。低棋屡倖先着，拙饮常推后乾。说甚正襟危坐，赢他袖手旁观。一门以内师友，十亩之间轴薖。讲易先求丽泽，读诗欲废蓼莪。"}