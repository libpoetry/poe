{"id":"703681","title":"秋兴八首","dynasty":"明","author":"释函是","text":"三老高空入五天，南星一夜隔烽烟。塞鸿不度庾公岭，江店难逢海客船。万里秋风悲此日，千峰寒月忆前年。蕉黄橘绿真堪慰，却引愁人到海边。皇图北极彩云边，旧事伤心在目前。万里公车催朔雪，午门紫气望尧天。孤城群盗方三日，许国元勋限五年。金盌玉鱼千古恨，何堪鼙鼓入林泉。三十三秋污祖席，前年七夕始移茅。干戈匝地惊林木，居食从天笑斗筲。入海已深龙鳖蛰，望山犹隔虎狼咆。高峰雪月何生事，泣向西飙作解嘲。绣户珠帘闭网尘，笙歌不似旧时春。黄金勒马侯门贵，白璧镂刀壮士殉。陆贾千金归汉德，钜桥万斛识周仁。王师到处空秋草，何用衣冠系一身。海月湖风自一秋，南征北伐两悠悠。富强岂是帝王事，成败那深将相忧。万古乾坤开碣石，满天星宿照寒洲。艰难世故空双眼，错认扬州是冀州。龙虎风云出大荒，蛟腾鱼跃满河梁。楚鹰自猎身能白，篱菊迎人色欲黄。灵武何年成往事，神仙无地问汾阳。滔滔江汉连天碧，遮莫瑶池在上方。百二秦关定帝州，祖龙何处觅浮丘。不信鲁连能蹈海，却疑李广未封侯。云山一自归黄鹤，沙渚于今泛白鸥。观水再逢梧叶冷，乘槎应溯蠡湖秋。闻道荆门未解兵，九嶷秋色对湓城。僧归湖上无消息，客到虔州有战争。三载孤踪怜踯躅，一楼明月带欃枪。逢人但问西江水，日下黄尘蔽乱营。"}