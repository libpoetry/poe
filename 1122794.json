{"id":"1122794","title":"程参政挽诗三首","dynasty":"宋","author":"洪适","text":"身近长安日，官无州县劳。黄麻袭姚姒，赤舄等伊咎。量与南溟阔，名如北斗高。十年蟠绿野，轩冕一秋毫。圣主更琴瑟，真儒政事参。上阶占两两，东第得潭潭。忽卧漳滨疾，虚传渑水谈。骅骝好千里，底事学吴蚕。一顾驽增价，兼收雁作行。篇章非子墨，藻鉴误雌黄。云淡番君国，年荒陆氏庄。眼看飞旐出，雨泣漫淋浪。"}