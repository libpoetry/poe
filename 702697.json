{"id":"702697","title":"次胡仲申先生斋居述怀韵十首兼简宋景濂先生","dynasty":"明","author":"童冀","text":"晚来新雨过，忽忆枕边书。睡起推窗看，茅檐月上初。相逢三岛客，东海又沧田。不记辽东鹤，归来近几年。一春常苦雨，晴意晚方佳。坐看庭前蚁，成行上古槐。寒食多风雨，年年苦欠晴。凄凉麦盂饭，不到北邙茔。平生胡伯始，曾是汉庭人。老去长为客，儒冠果误身。乱后追游简，难逢一笑欢。青春眼前过，白发镜中看。故人时见过，有酒即须留。但得时时醉，百钱馀杖头。每忆宋夫子，终年坐北轩。著书良自苦，得意好忘言。劳生将半世，志不在功名。欲效菟裘计，黄金苦未成。金华山下路，吾亦爱吾庐。终岁无车辙，阶前草不锄。"}