{"id":"685564","title":"哭陈仪翔年兄十二首","dynasty":"明","author":"邓云霄","text":"朋好凋零半黑头，怜君蒲柳更先秋。仙凫远指三山路，华屋空存百尺楼。运去壑舟惊自徙，光飘石火竟难留。茂陵病后多遗草，散帙残编未易收。行色西风秋气悲，哭君还记送君时。缝衣堂上才离母，裹药舟中已挟医。鸡骨支床随日瘦，狐邱归榇隔年迟。可怜属纩依僮仆，哀怨惟凭吊鹤知。易水萧萧客不还，送行应具白衣冠。沉疴药石全无力，旅馆风霜不任寒。岂料临歧成永诀，徒劳执手劝加餐。仓皇后事荒城里，谁道王乔玉作棺？甘宦如饴亦有人，未闻奔走病中身。肯抛北牗三竿日，远趁东华十丈尘。客去重关悲断雁，魂归故国泣迷津。谁云日远长安近？咫尺天门不可亲。十年旅食共京华，话旧更阑赋落花。宦辙羊肠嗟失路，词坛牛耳属名家。论文白社曾攻玉，垂老青门合种瓜。一别江干今隔世，临流空叹浪淘沙。往事伤心月自明，难将人寿俟河清。世间信有黄粱梦，天上疑无白玉京。荒径归禽时弄影，晚风邻笛不闻声。交情生死君应见，却怪书门气未平。华堂寄在北城隈，寂寂闲阶长绿苔。雨过残花仍饮泣，梁空旧燕不归来。凤楼已绝将雏曲，鸾镜空衔别鹤哀。泉户好看齐物论，壮心牢落化寒灰。春深蝴蝶过西墙，桂子庭前断暗香。书籍独怜传蔡琰，典刑那得似中郎。萧条门巷谁重过？惆怅人琴已总亡。闻道仲容称小阮，可能长继竹林狂。与君共哭宣城守，转眼曾经几度春。听法已知三世幻，还丹谁保百年身？堂虚陈榻悬孤月，风冷牙弦幂暗尘。地下修文今得否，却疑桑户返于真。五年乡土共栖迟，竹下棋枰月下卮。誓断黄金期白首，宁知死别即生离。招魂宋玉心如结，作诔安仁鬓渐丝。赖有千秋传彩笔，片言堪托郢中儿。步出溪桥叹逝川，春风谁忍听啼鹃？庄生有梦曾为蝶，屈子多才莫问天。马鬣未须论宿草，牛眠何处卜新阡？荒郊漠漠鸰原远，泪尽平芜一片烟。南海珠沉客不醒，黯然河岳失英灵。人亡书带还留草，门掩玄亭尚有经。石椁暂随朝日启，玉鱼长伴夜台扃。平生操笔惭谀墓，有道清标许勒铭。"}