{"id":"815808","title":"临轩曲","dynasty":"清","author":"钱澄之","text":"从龙初沐圣恩波，诏选词臣辟制科。格外郎官叨与试，本朝异数恐无多。经年廷议许临轩，今日真承圣主恩。櫜笔晓趋双阙下，恭随胪唱入端门。衮衣黄幄殿中间，玉几凭临咫尺攀。跪迎炉烟宣履历，分明觌面识龙颜。面对安详霁圣容，香烟深处闪重瞳。天心可否无人识，御笔高低点不同。唱罢勾胪肃仗齐，小臣分号殿东西。千官班静相公出，恭请天恩御赐题！内外关防视锁闱，金吾传奉凛天威。书生逻卒寻常见，争似银貂共锦衣。内臣黄帕捧书来，香案从容信手开。遥见阁臣承旨起，御题拟就圣人裁。麻纸龙文拂案黄，欲登宸翰费端详。犹防次第违经传，口诏传宣有巨珰。跸声起去晷将斜，老笔难矜旧有花。日暮大官勤赐膳，传闻辇驾在「文华」。词澜正倒夜偏阑，中使频催蜡烛残。帝辇欲还宫漏促，花砖队队宿鹓鸾。当场洒笔惯惊人，锦玉围观讶有神。剔烛细书「光武论」，内家也解点头频。分衡早敕玉堂仙，夜半帘前忽放还。独召阁臣留便殿，堂餐直被禁中传。侍臣收卷上亲临，惭愧么么费圣心。誊录诸生沾帑赐，同朝争羡主恩深。未央宫阙卷初呈，内殿班齐贺圣明。面敕言官严检举，当轩拆号御填名。中兴特重玉堂宾，固请加恩放八人。不是圣朝恩太吝，分明珍惜笼微臣。最怜新进与同升，郡吏、曹郎籍漫凭。曾荷相公援例请，圣恩特赐一条冰。旷典能无旧例遵，榜头端属首揆抡。即居卢后犹疑忝。盛事宁堪第一人！煌煌手诏夜深传，八士同时入木天。才是国恩难报日，旁人莫漫羡登仙！敕使凌晨候谢恩，口传天语浃春温。榜中怕有冯唐老，为报青年慰至尊！新恩初许禁中行，为谒先师阁吏迎。再拜中堂前致谢，共称天子让门生。"}