{"id":"110899","title":"游广胜寺东岩","dynasty":"金朝","author":"李庭","text":"年来百念如寒灰，老眼慵向时人开。犹有爱山缘未断，芒鞋信步东岩隈。东岩幽胜甲晋境，寒藤古木生苍苔。谁凿云根汇海眼，惊波深泻如奔雷。衲僧具眼觑天奥，作亭闯尔临渊洄。亭中空洞纳万象，收奇揽秀无遗材。倚阑清坐洗尘念，洒然冰雪涵灵台。上方一目尽千里，劳筋未暇穷崔嵬。百年名刹烬一炬，可怜金碧成蒿莱。世间兴废岂足道，会看穹壤论三灾。短生乘化不暂驻，须臾变化随风埃。心知所历皆梦境，题诗漫识吾曾来。下山一笑便陈迹，但见白塔苍烟堆。"}