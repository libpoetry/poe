{"id":"705627","title":"炼丹台","dynasty":"明末清初","author":"钱谦益","text":"我登炼丹台，詄荡上青天。旋观六六峰，一一排青莲。崇台据中央，宛如莲菂然。千瓣复万茎，回抱相钩连。玉屏展青嶂，香垆幂紫烟。奇峰剑危石，栉列差膊肩。横若罗剑盾，矗若奋戈鋋。猛若屯天兽，疑角夹九阍。伏若万金革，摐鸣复收旋。神灵既役使，顽矿俱腾骞。相将守丁甲，谁敢?汞铅。日车阳焰煅，月驾阴火然。至今丹鼎中，光气流朱殷。在昔轩辕帝，垂裳理八埏。命龙戮绝辔，驱虎定阪泉。六相资辅弼，五贼收狂癫。药得君臣配，火用文武煎。海宇垆韝定，阴阳药物全。然后事修炼，黄服朝上玄。服食八甲子，登假千万年。有如世不治，慕道求神仙。张乐洞庭野，采药黟山巅。何异周穆满，车辙马迹焉。轩皇去我久，刀圭世莫传。愿发珠函秘，进献玉房前。"}