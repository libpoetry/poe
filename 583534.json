{"id":"583534","title":"和施彦器宪副","dynasty":"明","author":"黄衷","text":"君从何方来，奇胸讵多得。但指龟在涂，或诵蝇止棘。岂无国士风，所虚理人职。岂无蓄盖私，所见鸣仗斥。采苓困首阳，宰社拜曲逆。缅怀天步遥，只觉周道直。归欤雁荡山，千峰抱云黑。灼灼东篱英，聊以试酒力。宁烦藉二桃，谁能顾双璧。于此有玄思，众人固不识。君情我所钦，晤语附深臆。"}