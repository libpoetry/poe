{"id":"436621","title":"昨晚蒙降临无以为待早赴院谢闻己长往何行之速也因去人寄达少慰客中未伸之志耳","dynasty":"金末元初","author":"李俊民","text":"纵横人市尽裘毡，一旦衣冠气索然。岂信鲁连归海上，颇哀屈子老江边。汗流石马谁堪恨，草没铜驼世所怜。莫惮区区困刀笔，论功终让指踪先。书生掉舌岂其时，手底青编亦倦披。铁锁尚沈江漠漠，铜驼又没草离离。阴山路上明妃曲，天宝年中杜甫诗。古往今来几兴废，白头恨见太平迟。"}