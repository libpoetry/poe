{"id":"421061","title":"贺新凉 其一","dynasty":"近现代","author":"苏渊雷","text":"事往何须说。惯飘一庵归卧，偶栖怀葛。万水千山瓶钵在，十载龙沙积雪。怅故国西风华发。突兀危楼天共远，数知心，只有仙坛月。长夜怨，付瑶瑟。人生有恨难为别。莽乾坤阑干独倚，草黏波合。咫尺春明愁似海，最是相思蚀骨。浑不减河梁决绝。草草劳人歌当哭，甚尘劳销尽还销铁。歌未罢，寸肠裂。"}