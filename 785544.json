{"id":"785544","title":"杂感 其四","dynasty":"清","author":"黄遵宪","text":"周公作《礼乐》，谓矫世弊害。秦皇焚《诗》、《书》，乃使民聋瞆。宋祖设书馆，以礼罗措大。吁嗟制艺兴，今亦五百载。世儒习固然，老死不知悔。精力疲丹铅，虚荣逐冠盖。劳劳数行中，鼎鼎百年内。束发受书始，即已缚杻械。英雄尽人彀，帝王心始快。岂知流寇乱，翻出耰锄辈。诵经贼不避，清谈兵既溃。儒生用口击，国势几中殆。从古祸患来，每在思虑外。三代学校亡，空使人材坏。"}