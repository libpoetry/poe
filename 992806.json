{"id":"992806","title":"送刘郎中知广德军","dynasty":"宋","author":"梅尧臣","text":"昔在少年时，辛勤事诸父。诸父为桃州，物宜皆可数。事君勤职贡，采茗先谷雨。劭农井田桑，科薅重锄斧。城西大灵祠，措意初似禹。将通吴境河，身自同豕伍。期妇来饷时，坛上必鸣鼓。一为乌所误，愧恨去不睹。至今存遗堤，五丈立坚土。正如开轘辕，黄熊惭启姥。功利欲及民，血食宜簋簠。祠后有高山，山头多栋宇。此实诸父为，禾麻可就俯。岁登有乐事，或亦作歌舞。赋诗当清明，解禊思洛浦。其言在黑石，往往被乐府。于今三十年，追想渐成古。公将乘朱轮，去问民疾苦。治术自有具，薄言无所补。缺将陈迹书，又且剧莽卤。"}