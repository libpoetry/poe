{"id":"1173831","title":"幽人","dynasty":"唐","author":"杜甫","text":"孤云亦群游，神物有所归。麟凤在赤霄，何当一来仪。往与惠荀辈，中年沧洲期。天高无消息，弃我忽若遗。内惧非道流，幽人见瑕疵。洪涛隐语笑，鼓枻蓬莱池。崔嵬扶桑日，照耀珊瑚枝。风帆倚翠盖，暮把东皇衣。咽漱元和津，所思烟霞微。知名未足称，局促商山芝。五湖复浩荡，岁暮有馀悲。"}