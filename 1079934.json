{"id":"1079934","title":"送宋仲安往虔州","dynasty":"宋","author":"吕本中","text":"已流之水不可以复回，已往之日不可以复来。唯有野外篱边之黄菊，年年岁岁见花开。君如此菊不我厌，处处相逢同酒杯。三年丧乱那可说，君头已白我齿缺。高才抑塞久未用，坐守松桧凌霜雪。君今又作章贡游，我犹少忍住筠州。破屋不忧遭鬼瞰，端坐或恐贻神羞。求田问舍古所叹，敢有远去惟身谋。为约岭南三数子，明年乘兴欲东流。"}