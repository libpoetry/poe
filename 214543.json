{"id":"214543","title":"永遇乐·清逼池亭","dynasty":"宋代","author":"蒋捷","text":"清逼池亭，润侵山阁，雪气凝聚。未有蝉前，已无蝶後，花事随逝水。西园支径，今朝重到，半碍醉筇吟袂。除非是、莺身瘦小，暗中引雏穿去。梅檐溜滴，风来吹断，放得斜阳一缕。玉子敲枰，香绡落翦，声度深几许。层层离恨，凄迷如此，点破谩烦轻絮。应难认、争春旧馆，倚红杏处。"}