{"id":"685469","title":"送尹禺阳应贡北上三首","dynasty":"明","author":"邓云霄","text":"百花迎马首，北上正乘春。京国游偏壮，琴书箧未贫。九霄瞻日月，寸管达枫宸。再献天人策，临轩下问频。长安在日下，有梦到春明。忽作临河别，遥悬恋阙情。逢时鹏路阔，玩世钓舟轻。燕市多朋好，因君一寄声。亦曾叨里选，尚忆北游年。岂料予投劾，方看尔着鞭。乡心珠海月，旅况蓟门烟。可念离居者，归程在雁先。"}