{"id":"268467","title":"戊午岁除沅叔集同人为祭书之会赋诗记之","dynasty":"现代","author":"吴昌绶","text":"祭诗自慰肝膈苦，祭书非侈储藏多。校雠岁遍六百卷，丹铅郑重逾吟哦。主人政馀特閒雅，家庖仍约朋僚过。胶州老史推祭酒，汾阳诗事勤蒐罗。宋元明本日挂眼，旧游邓董同书魔。后来诸子各英妙，能通流别工订讹。病夫吴船倦残梦，笺题小令重摩挲。归车冲寒兀羸马，冻笔手把空卮呵。侧闻林亭擅幽胜，嫏环宝秘殊行窝。明年此夕续高会，倚镫为补藏园歌。"}