{"id":"308895","title":"庆宫春·寄山腴","dynasty":"现代","author":"赵熙","text":"红萼孤山，青莲双盏，妒君浅醉寒宵。知否冬心，萧然斑鬓，故人僧况无聊。万松深处，剩行卷、天风海涛。思量如我，云白山青，无限穷交。茶名黛黛花娇。春到屏山，蛾翠应描。平地生波，千声吠犬，赵州有酒齐浇。草堂冲雪，送驴背、长桥短桥。新词多少，香阁双柑，红玉吹箫。"}