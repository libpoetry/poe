{"id":"902200","title":"送陆尧夫倅襄阳","dynasty":"宋","author":"张嵲","text":"我本江汉客，十年官到京。君为三吴士，歘有南雍行。风波眇沿溯，水陆幸俱平。是邦虽毁顿，生聚今尚成。矧君勤令德，足以惠遗氓。井邑应非旧，长江如故清。岘山虽已赭，遗记尚纵横。假日当访古，兵厨宜细倾。客心终惮远，归意欲遐征。郁纡怀土念，去往游子情。待君成政日，繄我契归耕。送别南归路，复班三岘荆。离居何以慰，日夕伫休声。"}