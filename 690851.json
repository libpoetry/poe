{"id":"690851","title":"哭羽甫家兄","dynasty":"明","author":"李之世","text":"只道经年别，云胡隔死生。死馀长恨事，生抱独钟情。痛极都无泪，哀来不作声。丧予堪有恸，岂但悼难兄。常时托生死，易箦不相闻。举世谁知己，偏余独负君。妻亡谁定谥，友在拾遗文。冥漠何繇荐，瓣香徒自焚。情深能寓淡，交泛雅存真。月旦归时彦，风期迈古人。江山留韵事，石火妒閒身。惟有它生愿，莲花定结邻。精神原炯炯，混俗示和光。百忍持公艺，三千客孟尝。琴心澹益远，诗格雅而苍。不独音徽邈，人今古谊亡。"}