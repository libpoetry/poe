{"id":"574278","title":"水北山庄图歌","dynasty":"明","author":"邵宝","text":"近来善学孟端画，眼中吾许张临湘。临湘病后作此幅，树色惨淡山苍苍。水北山人好事者，要我题诗惠泉下。秋林逝矣不可招，临湘临湘亦其亚。菊有黄华夜榻深，长吟偶坐吾玉林。樽前击节与未已，谁能和以无弦琴。听松庵里庐山壁，少日相看眼双碧。酒酣且作山人歌，莫向山僧问畴昔。"}