{"id":"1107736","title":"赏花钓鱼二首","dynasty":"宋","author":"司马光","text":"飞廉通上苑，鳷鹊带天渊。树色含春雾，波光静晓烟。香飘仙仗外，花舞御卮前。籊籊文竿袅，筛筛素鲔鲜。误陪金马籍，愧奉柏梁篇。愿献南山寿，宸游侍亿年。日丽芙蓉阙，春荣太液波。苑门鸣玉集，辇路翠华过。芳树周阿密，嘉鱼在渚多。浮英入樽斝，颁首出蒲荷。人乐熙熙德，臣赓旦旦歌。万生同鼓舞，相与醉天和。"}