{"id":"721085","title":"送魏和公","dynasty":"明末清初","author":"王邦畿","text":"神魂久矣驰清誉，为喜高踪到竹扉。昨见便辞琼海去，今还又别翠微归。大江落日潮初上，独树繁霜叶已稀。君说故山多胜友，此时应念久相违。行李当途欲出关，离亭有酒不欢颜。要知乡国无多路，只是梅花隔一山。知己痛心如死别，劳人渡海似生还。粤城西畔台南畔，不得留君驻此间。"}