{"id":"812110","title":"书梅寄情人","dynasty":"清","author":"孙原湘","text":"人间难画是相思，只画瑶台绝世姿。脩到他生须记得，谢娘庭院雪来时。玉姿清瘦不禁风，缟袂依稀薄雾笼。记得小红阑角事，满身香雪月明中。青粉墙高欲度难，暂将绿萼当珊珊。灯前写幅横斜影，贴上屏风恣意看。毕竟天姿画不成，拈毫心事更纵横。明知卿貌花难替，只要卿知我画卿。"}