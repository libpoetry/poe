{"id":"856485","title":"水调歌头 其三 和张文伯对月词","dynasty":"宋","author":"王之道","text":"斜阳明薄暮，暗雨霁凉秋。弱云狼藉，晚来风起，席卷更无留。天外老蟾高挂，皎皎寒光照水，金璧共沈浮。宾主一时杰，倾动庾公楼。渡银汉，漙玉露，势欲流。不妨吟赏，坐拥红袖舞还讴。暗祝今宵素魄，助我清才逸气，稳步上瀛洲。欲识瀛洲路，雄据六鳌头。"}