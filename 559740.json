{"id":"559740","title":"元夕","dynasty":"明","author":"曹义","text":"圣皇御历统万方，梯航奉贽皆来王。春回喜遇元宵节，晴霄壁月流清光。六鳌远自沧海出，戴取神山壮京阙。祥烟瑞霭郁葱茏，峭壁悬崖高崒屼。空濛苍翠接蓬莱，金莲万斛从天开。光耀珠宫散奇彩，风回绮树飘香埃。千门万户欢声起，紫陌香街艳罗绮。游歌赏玩去复还，熙然玉烛春台里。云端仙子霞锦裳，乘鸾跨鹤参翱翔。绛雪蟠桃献万寿，琅玕芝草呈千祥。是时凤辇出三殿，龙旂翠蕤开宝扇。伶官奉御奏韶钧，中使传宣列华宴。宴列彤墀拥百官，百官拜舞朝金鸾。年年恭侍筵前乐，岁岁永同天下欢。我皇远超尧舜德，何幸亲逢全盛日。愿效嵩呼荅圣恩，更祝皇图巩磐石。"}