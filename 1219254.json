{"id":"1219254","title":"活死人窝，为番阳胡道玄赋","dynasty":"元","author":"郑元祐","text":"我尝梦登天，身乘帝青云。下视六合大，死人何纷纷！尸行鬼走不知丑，天跳鬼踔无由分。首戴髑髅蒿两目，肠悬题凑空孤坟。自谓策神智，可以干明君。自谓雕纂组，可以成华文。自谓昭旗常，可以铭前勋。形如枯株心强活，气如湿灰耳强闻。哀哉腥腐窟，何以能超群？天孙为余言，此皆不足云。累累白骨成飞尘，安知中有不死人？眉厖喉结目如电，挥呵风雨走百神。塌额玉陛下，自称小兆臣。臣之形骸与众等，久断荤血腐肉皴。言臣不死诚谬妄，固有不死丹元君。丹元君，在何处，泥丸真人且延驻。一曲鸾笙五百年，死人窝里翻身去。"}