{"id":"269821","title":"五彩结同心·瑞莲","dynasty":"现代","author":"吴湖帆","text":"冰绡凝粉，晓烟织雾，池塘绕遍清香。娇倚瑶台月，凌波影，罗袖水佩风裳。丝丝五彩同心结，愿身化、叶底鸳鸯。漫赢得、湖光十里，梦回妃子潇湘。记曾画堂相映，恁金煇紫绶，玉莹霞觞。经雨人扶醉，零珠泪、生怕错媚斜阳。碧纱笼护知何处，总休负、锦绣心肠。溯一片、红情绿意，露华并蒂青房。"}