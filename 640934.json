{"id":"640934","title":"酬外兄林大见寄","dynasty":"明","author":"林鸿","text":"衰孱谢时耀，索居久荒芜。顾兹升斗禄，遂与田园疏。文墨互纷糺，舍馆若僧居。斋中无馀物，草木盈前除。缅怀桑梓遥，况与亲爱迂。举头望飞云，清兴与之俱。飘飘西南风，翼彼五云书。岂惟比兼金，欲贶无琼琚。抚运感离间，衔哀念先庐。泉台未及封，旧业应翳如。失路已窘步，孤生叹多虞。仰惭南枝禽，俯愧同队鱼。沉忧发已种，抚事心已痡。裁诗重于邑，安得膏吾车。"}