{"id":"739412","title":"复之广陵留别汪近晨","dynasty":"清","author":"鲍皋","text":"君从新安来，我向广陵去。归船及南风，五月一相遇。五月南风扬子津，茫茫复作渡江人。与君笑语苦未了，江干却立话情亲。江东诸谢才华盛，阿大中郎共标映。中间小谢思更清，十岁成诗康乐并。弱冠好文复好游，吴山越水远行舟。盘涡七十二滩险，富春山多逢处留。钱江八月波涛壮，回棹蜻蛉向湖上。秋菊寒泉荐水仙，栖鸦流水闻菱唱。南浮震泽下姑苏，行行却抵丹阳湖。润州客居无可乐，北固山前閒钓鱼。举手鲈鱼四十九，得意满酤京口酒。多景栖高会众宾，晚召邹生与枚叟。座中末至余最羞，江天斜照赋登楼。衡才直等金三品，重义何论银一流。海门苍苍隐烟树，石壁松寥读书处。我旧栖迟向此山，闻君方欲将舟去。爱君五色绚烂惊世骇俗之文章，秋鹰天马无比方。山鸡照影不敢顾，人言此是雏凤凰。旦暮云霄看搏击，下帷更爱焦岩寂。钟鼓山堂鹳鹤惊，海天风雨鱼龙集。见此君文变益奇，独予行路心增悲。故乡山水反如客，佳处不得相追随。追随不得伤怀抱，横大江兮扬桂棹。别手秋期无几时，遇君当在金陵道。"}