{"id":"219413","title":"中秋约子温兄子山弟小酌一展寿庆两大字赋长","dynasty":"宋代","author":"钱时","text":"前年齐山得寿字，体势端方嵩岳峙。今年包帚书庆图，更觉龙骧而虎踞。今我幸为尧舜民，贤者送似生精神。寿匪自天实由我，庆果何物宁缘人。西风缥缈中秋节，满院岩花香正冽。团圞兄弟小持觞，二字一展相娱悦。安得突兀起高堂，名以寿庆当中央。吾三人者和且康，年年此日岩花香。"}