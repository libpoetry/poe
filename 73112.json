{"id":"73112","title":"水龙吟·袖中携得新诗","dynasty":"元代","author":"张野","text":"袖中携得新诗，今朝来祝吾师寿。吾师何似，一生清净，淡然笃守。丹骨通明，霜髯潇洒，竹坚松瘦。更不须展放，寿星图画，自是个，希夷叟。忿欲贪痴那有。把玄关近来参透。黄芽白雪，玉炉金鼎，龙蟠虎走。九转功成，不妨笑傲，人间长久。待从师杖屦，八千余岁，肯相容否。"}