{"id":"465171","title":"绮罗香 游白帝城","dynasty":"当代","author":"梅际郇","text":"古黛星悬，颓云斧落，尺寸都无平步。返壑龙驯，谁信大江倾注。怪瑶顶、片石孤撑，但危踞、瞰波东去。似枭雄、投老无聊，团蒲坐睡浚禅趣。凌晨来访古堞，正蹑巉梯幽转，一樵刚遇。雪意横空，冷翠扑人眉宇。猜天半、神女妆鬟，在缥缈、碧云深处。静中对、无限山情，淡香溶俊语。"}