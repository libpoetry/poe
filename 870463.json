{"id":"870463","title":"赠别琅邪评事兼寄两制旧交","dynasty":"宋","author":"田锡","text":"醴泉少府王评事，秀气神清好奇异。读书击剑善弹琴，仲容信是青云器。我从蜀国来咸秦，长安久客多风尘。因此移居清渭北，与君在彼初相识。相识经今二十年，支离契阔长相忆。去年罢直西掖垣，君亦醴泉方解官。关中路遥宛丘道，不远千里来相看。我忝淮阳知郡事，郡斋喜闻嘉客至。槐花横时初到来，菊花开时言欲回。主人苦留留不住，为君采菊登高台。高台临古道，北走还京秋已老。白日远长安，西归出关天已寒。神仙作尉道虽在，骨肉为累心且宽。与君俱年五十一，老去时光转堪惜。况今秋暮冬欲残，七十唯馀十八年。未知十八年之间，悲欢得丧与险艰。到得七十即为幸，此外浮生何足言。明日正逢重九日，未忍与君张祖席。樽前新菊含露滋，茱萸丹实星离离。茱萸撷芳菊延寿，寿酒满满莫固辞。淮阳郡吏若早替，帝乡即有相见期。两制交朋若相问，为我勤勤多谢之。"}