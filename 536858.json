{"id":"536858","title":"偶成齿发吟作长庆体示伯龙子念君载","dynasty":"明","author":"王世贞","text":"发白况乃寡，齿痛行复落。此事当渐来，委蜕偶先觉。观电等浮荣，嚼蜡如好爵。驰思佐坟典，策勋播寥廓。其名在千古，真识久冥漠。先民有遗言，及时当行乐。稍往忽已空，未来畴能度。营为醇醲腐，精恐佳丽凿。惝恍出世言，渺茫长生药。成證聊自暖，齐物终妄作。事事能误人，破了亦无着。语罢当更愁，愁来又成错。"}