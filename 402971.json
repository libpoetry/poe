{"id":"402971","title":"渡江云 题溪桥忆旧图","dynasty":"近现代末当代初","author":"赵尊岳","text":"壶天春好处，画图能说，罨霭旧江乡。药阑凭未遍，斗韵分茶，极目黯潇湘。乌丝茧纸，最清景付与平章。遮暝色，绿波金缕，隔岸听鸣榔。凄凉。尘回贤劫，翠勒贞琅。怎桃源胜赏，孤负了潘丝微雪，沈带初长。红兰素手相携处，乍一角三径都荒。消蠹简，依稀锦瑟情芳。"}