{"id":"843568","title":"赵君坚兄属题瑞莲图勉成两律即希指正","dynasty":"清末民国初","author":"方仁渊","text":"西郭名园十亩开，波光倒影浸楼台。辞官陶令维栽柳，遁世林逋喜种梅。绿水绕城穿宅去，青山如客上堂来。拈花丈室无馀事，始识人间有辨才。昔年莲蕊满池中，斗艳争妍向晚风。清风已生双璧合，名花喜放两心同。携来天上都佳种，开到人间见化工。应是趺跏将钵咒，碧泉也幻紫荆红。"}