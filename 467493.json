{"id":"467493","title":"京城与石向东兄唐大德兄会饮并赏汝窑奉华款出戟尊及红山玉器等","dynasty":"当代","author":"姚佳","text":"玉质金相聚一尊，官窑内造格乾坤。龙筋禀受香灰色，蟹爪迷留燧火痕。独有清风淹此日，空余王气梦中原。奉华两字分明在，九百年来合断魂。羲和驭日不消停，荒庙女神空寓形。秦岭夕阳衔树阔，辽河春水挟山青。祗将鹑首怀鹤梦，肯把天鼋祝龟龄。更向东风邀大德，来行霖雨吸沧溟。"}