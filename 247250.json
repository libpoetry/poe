{"id":"247250","title":"三姝媚·喜石尊来","dynasty":"现代","author":"白敦仁","text":"零香沾半袖。记江风飘花，那回携手。念别伤春，有笛边心事，怨吟难就。粉歇红消，人意与东风俱瘦。倦屧荒台，斜月空棂，忆君时候。萍踪漂留何有。算别会无端，残怀支否。梦影湖山，有嫩寒疏雨，断鸿归后。软脚行秋，秋已到危栏烟柳。料理黄花信息，馨香细嗅。"}