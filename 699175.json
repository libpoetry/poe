{"id":"699175","title":"次韵曹长通见寄二首","dynasty":"明","author":"殷奎","text":"故山隔我几重关，翘首愁怀遣正难。春日题诗来末伏，苏州明月过长安。交游满眼无如旧，盟好经年顿觉寒。每忆吾乡诸寿俊，至今文力尚桓桓。故人别来隔冬春，劳我梦魂飞海滨。秋山终欲援丛桂，夜雨满拟餐丝莼。平生寂寂从人笑，末俗悠悠秖自珍。缄诗万里寄孤客，直比骨肉情相亲。"}