{"id":"288596","title":"念奴娇·柳如是归钱牧斋后","dynasty":"现代","author":"袁思亮","text":"汪郎无命，恨当时、不与蘼芜为主。箧里音书湖上草，检点欢悰非故。刻骨镌恩，销金铸泪，字字情天絮。一封遥寄，断肠知有人妒。谁信叶落签幐，薪催梨枣，烧却闲言语。翻胜绛云他日火，留得苕华片羽。拂水岩前，玉岑山畔，凭吊空黄土。未灰心事，替伊添画眉妩。"}