{"id":"210731","title":"玲珑四犯·越中岁暮闻箫鼓感怀","dynasty":"宋代","author":"姜夔","text":"垒鼓夜寒，垂灯春浅，匆匆时事如许！倦游欢意少，俯仰悲今古。江淹又吟恨赋，记当时、送君南浦。万里乾坤，百年身世，唯有此情苦。扬州柳垂官路，有轻盈换马，端正窥户。酒醒明月下，梦逐潮声去。文章信美知何用，漫赢得天涯羁旅。教说与，春来要、寻花伴侣。"}