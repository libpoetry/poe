{"id":"432894","title":"金缕曲 答吴遇春见赠","dynasty":"近现代","author":"姚鹓雏","text":"六幅湘帘里。正无聊、香消睡鸭，春寒似水。忽诵吴郎歌一阕，蓦地古芬凝纸。更触拨、江淹残绮。说剑吹箫都过了，礼天台、我欲无言耳。几复辈，总难拟。谁堪江左无双士。剩而今、梅村长句，东南之美。松麈茗鸥清似玉，正始玄风后起。笑桓侯、舞矛无技。鼙鼓残宵浑欲动，看四郊与平多垒。君可作，我衰矣。篱菊斑霜里。正先生、角巾微折，灵飞初庋。一笑沧桑凭屡抚，张翰秋风归矣。又诗酒、今生闲遣。不信卅年魏阙意，看致光、一卷金銮记。韶华过，指流水。料量济胜频年意。只付与、东山丝竹，谢安难起。小漉沙巾陶令酒，词笔凌云更健。洒余墨、晴窗矮纸。合晒二王无吾法，看纷纷、只学兰亭面。儒林事，让公耳。"}