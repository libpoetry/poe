{"id":"696227","title":"杨恒叔以母老求去诏进太仆少卿以宠其归","dynasty":"明","author":"罗钦顺","text":"徵书暂起陶园主，祖道荣归仆寺卿。京洛风尘从此出，哲人心迹到头清。鸥迎钓艇添新伴，客闯诗坛续旧盟。乐事剩于谖背取，傍花啼作小儿声。早从京兆闻佳政，晚向留都近德邻。杯酒未交心已醉，篇章难和讽能频。腰间合有黄金带，头上终须细葛巾。文敏家声浑未坠，百年林木尽含春。"}