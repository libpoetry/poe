{"id":"816878","title":"鹊桥仙二首","dynasty":"清","author":"蒋敦复","text":"莺痴蝶瘦，兰啼蕙怨。珍重蜀鹃声劝。天涯日夜大江流，只量得、春愁一半。桃花门巷，梨花庭院。刻意伤春人倦。画堂南畔又东风，但尽日、红帘不卷。漏声宵永，钟声晓动，一枕愁鬟低拥。楚天云雨杳无踪，算未有、佳期入梦。花僝柳僽，燕欺莺弄，寄语那人珍重。绣衾两两覆鸳鸯，怕此夜、霜花欲冻。"}