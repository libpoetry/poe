{"id":"1076093","title":"绍兴十九年秋九月丙戌皇帝以太师益国公像御制赞文称载勋德命秘书省珍藏小臣备员史馆获预荣观再拜稽首赋诗二十韵上进","dynasty":"宋","author":"周紫芝","text":"真人乘六龙，垂拱御八极。日月一照临，乾坤尽开辟。向来草昧初，庙议资玉食。当时无远谋，从事日锋镝。维师有尚父，端拜奏奇策。投戈休五兵，执玉朝万国。展寀礼太常，勒功归帝籍。异报旌殊猷，圣意益烜赫。御府传丹青，金匮秘东壁。天语粹尧谟，宸奎明宝墨。想当缄锦囊，喜色动咫尺。伊谁蒙此恩，从古所未识。在昔闻商宗，良弼梦天锡。惟肖得形似，审象劳刻画。凌烟与云台，辅佐亦努力。辛勤入图画，文字纪功德。何为得斯名，往往尽兵革。安能不战胜，有此旷世迹。谁持云汉章，雕镌付金石。千秋事明主，万世垂典册。"}