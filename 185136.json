{"id":"185136","title":"喜天游二十一兄至毫社时同叔夏十六兄作","dynasty":"宋代","author":"曾几","text":"登高望南都，雉堞疑可数。城中人不见，百里等燕楚。我无简书畏，自笑谁缚汝。东风送兄来，下马逼三鼓。迎门闹儿童，罗拜欣欲舞。花枝应亦喜，红幞已微吐。聊为文字饮，一洗别离苦。别离何足云，千载成仰俯。要知静中趣，回视今孰愈。焚香默自照，下此一转语。铃阁老师兄，当为君去取。"}