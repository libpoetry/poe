{"id":"681533","title":"题江湖胜览册","dynasty":"明","author":"陈昌","text":"马卿子，清而癯。狂非狂，迂非迂。不爱养浮丘伯之黄鹤，不爱钓任公子之巨鱼。年来只爱江湖居。江湖风月足清兴，笔床茶灶寻常俱。船头红拂唱巴曲，船尾黄帽歌吴歈。歌吴歈，唱巴曲，妙舞清商间丝竹。白日欢游殊未足，复向黄昏秉银烛。人生处世如白驹，百年过隙何须臾。功名富贵草头露，争如周流四表穷八区。朝发金陵城，暮薄瓜州埠。三山天末耸青螺，二水中流分白鹭。金陵自古帝王州，虎踞龙蟠王气浮。六朝割据不足数，大明建国如金瓯。片帆明月发京口，铁瓮城南试沽酒。扣舷迤逦过南徐，遥望姑苏隔杨柳。杨柳荷花满目生，西施去后有谁争。凭高吊古日将夕，寒山寺里来钟声。钟声悠悠断还续，且向垂虹桥下宿。三高出处但闻名，欲采江蓠奠醽醁。"}