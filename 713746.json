{"id":"713746","title":"采药西宁承张大令使君命其侄孙豫表陪探燕子岩大峒龙井诸胜","dynasty":"明末清初","author":"屈大均","text":"泷东与泷西，岩嶂蔽天起。泷西林木深，窈冥数百里。城与白云争，所得尺有咫。猿鸟欺吏人，峰峦压厅事。开辟未百载，夷椎尚多鄙。使君造草昧，雷雨自兹始。仁声务洋溢，文教期光被。我来听鸣琴，泠泠匪山水。先王风未绝，咏歌日盈耳。相赏在无言，唱叹亦有以。郊坰富丘壑，先导命犹子。枫叶作香饭，笋篮代玉趾。衣裳湿岚翠，杖屦沾泥滓。石窟俯身入，洞天穿地底。绝壁攀莓苔，幽丛掇花蕊。奇葩爱无名，大药疑不死。猴姜既蔓引，凤竻复披靡。兰青翡翠同，竹大笼䈡似。松栝互支拄，麇麚或腾倚。郁鸡惊出林，白鹇冒其尾。山鹕解媚人，孔雀可驱使。飞崖畏足践，盘石若棋累。方圆竞相叠，大小皆竦峙。鬼神所荡踏，风雨或迁徙。陟高眺锦石，特立牂牁沚。玉表何峨峨，翠屏复几几。汉臣昔封植，功可铜标拟。蒲桃裹宫锦，五彩绚峛崺。泷西夙望秩，山宗实在此。罗旁九九曲，势至咽喉止。汹涌千万嶂，所赖一柱砥。使君天下才，今乃在蛮俚。亦如陆大夫，区区至交阯。峻极持崧高，英灵作南纪。注以洪河流，波涛沃疮痏。恩膏随沓潮，以及我桑梓。汤沐不在多，锦石亦可喜。肯钖一陂陀，当尽树兰芷。来为泷西氓，殷勤负耒耜。"}