{"id":"1109470","title":"送高桂阳之任二首","dynasty":"宋","author":"刘宰","text":"清才宁合驾缇车，天上新分竹使符。此去专城重摩抚，向来涉笔几嗟吁。南州想见歌何暮，北府犹闻戒疾驱。更恐掖垣须敏手，未应千骑出重湖。一笑相逢此道同，别来木末几青红。自怜老去北窗下，犹得身栖广厦中。良夜拟乘千里月，神山竟隔一帆风。赠行更愧留行者，遮道歌翻别驾功。"}