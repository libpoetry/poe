{"id":"782669","title":"早春行","dynasty":"清","author":"戴亨","text":"歌早春，歌思窈。春光可怜亦可伤，词兼哀乐情颠倒。春过已是二月中，却忆初春春日好。此时君相正调元，恩及孩虫答苍昊。繄余野老复何知，但解扶筇事幽讨。寒风冰雪尚盈途，柳色莺声亦杳缈。几点梅花天地心，生机勃勃萌芳草。万类将随大化春，吾辈因之畅怀抱。欢乐情正酣，忧心忽悄悄。高谈四座罗佳宾，众中未有余年老。回首韶华骨暗惊，旧事蹉跎岂堪道。寄语吾徒少壮人，修名建立应须蚤。君不见新杨柳，几日秋风倏枯朽。"}