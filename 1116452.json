{"id":"1116452","title":"走笔次韵刍父喜雨三首","dynasty":"宋","author":"苏泂","text":"薰兮有南风，下此沛然雨。皇天初震怒，盍燎缁黄侣。端来丹山凤，况戢螽斯羽。君诗如民谣，能共天公语。青天一声雷，云雾忽难开。此定时节至，何因祷祈来。客方听檐溜，予亦倒残杯。明朝浮舟楫，尚可看杨梅。方池荫垂柳，想见苏公堤。一雨水入床，蛙部连东西。先生不能寐，书卷夜自迷。稚子黎明来，官路深尺泥。"}