{"id":"708486","title":"贺新郎  其六 问雪客病","dynasty":"明末清初","author":"龚鼎孳","text":"心似飞蓬卷。对秋星、药壶茶灶，试将愁遣。尚记银河同伫立，汗雨酒痕齐泫。曾几日、重衾堆茧。霜信五更残漏急，恨关山、月影窥人浅。憔悴后，镜慵展。风帘隐约孤灯显。倚阑干、乌啼咿呀，鸥沙平扁。滚滚长杨车马外，不少平原篱犬。能免俗、浮沉姑免。病起披裘还强饭，有珠琴、石鼓劳君典。莎径草，亟深剪。"}