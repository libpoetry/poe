{"id":"403951","title":"拜星月慢·丁亥1947中秋五月，倚声片玉","dynasty":"近现代末当代初","author":"喻蘅","text":"冷露欺花，繁蛩啼壁，碧海云潮渐暗。密柳层楼，是西风庭院。那堪忆、往事欢悰梦影无据，倦睇孤灯红烂。凉艳流辉，算今宵难见。渺空濛、怕照人人面。犹依约、软语天衢畔。纵有玉想琼思，化烽烟飞散。荡心神、处处忘忧馆。惊魂惕、历历饥鸮叹。更怪得、千里冥鸿，送哀音不断。"}