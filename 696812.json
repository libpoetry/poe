{"id":"696812","title":"为宋给事题四景 春景","dynasty":"明","author":"金幼孜","text":"江上春山翠作堆，江头春水绿如苔。何人拥骑东风里，谷口看花只独来。青山几叠护云屏，绿树风凉鸟自鸣。最是幽人无一事，捲帘独坐看黄庭。凉云雁叫荻花秋，两岸青山带浅流。向晚月明天似水，吹箫独上木兰舟。万里平铺雪满天，瑶花乱点散琼田。江村尽日无啼鸟，惟见沙头系钓船。"}