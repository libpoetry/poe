{"id":"816779","title":"渔家傲 归隐","dynasty":"清","author":"董俞","text":"检点闲身犹未老。莫教名利萦怀抱。淀水莼乡归隐早。尘事少。鴐鹅飞处青山晓。此际待将愁闷扫。悠然浊酒东篱倒。拍手浩歌岩月皎。秋色好。蘋花数点潮声小。云影层层千嶂裹。奇峰削出芙蓉朵。仄磴苍藤穿磊砢。幽涧坐。饮溪麋鹿闲如我。突兀珠宫留佛火。夕岚自把香坛锁。拍拍水禽冲面过。和衣卧。凉蟾一点松梢堕。"}