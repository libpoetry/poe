{"id":"1118846","title":"再用景纯韵咏怀二首","dynasty":"宋","author":"陈与义","text":"路断赤墀青琐贤，士龙同此屋三间。愁边潘令鬓先白，梦里老莱衣更班。欲学大招那有赋，试谋小隐可无山。一钱留得真堪笑，未到囊空犹是悭。木枕蒲团病更宜，从教恶少事鞍鞿。元无王老又何怨，不有曲生谁与归。六日取蟾乖世用，三年刻楮费天机。只应杖屦从公处，未觉平生与愿违。"}