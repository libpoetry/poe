{"id":"297732","title":"水龙吟·题画，雨中春树万人家。十二年前吴石明笔也","dynasty":"现代","author":"傅熊湘","text":"雨中春树人家，画图省识荆关意。黄尘净洗，青山淡写，绿烟如幂。残冻犹凝，嫩晴乍间，养花天气。只高楼怕与，凭阑远望，人何在，情千里。记省年时旧事。黯销魂、渭城春思。断桥疏柳，隔江残笛，尽侬蕉萃。行雨踪迷，为霖愿渺，望霓情系。待何年、重倩东风，吹汝遍，芳菲地。"}