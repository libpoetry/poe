{"id":"699172","title":"栖云楼晏坐效寒山偈","dynasty":"明","author":"殷迈","text":"春阴蔽幽斋，朝来始和霁。春风悠然来，花雨满庭际。百虑静中起，旋向静中消。早知生即灭，始信起徒劳。丈夫自堂堂，脚底有玄路。撒手便归家，何曾移寸步。六尘虽幻相，能令真性裂。何名出世心，但不随分别。应迹寄人寰，凝神栖绝境。识得铁牛机，垆焰如冰冷。"}