{"id":"947538","title":"芗峦","dynasty":"宋","author":"陈藻","text":"香山白乐天，香草荆屈平。释氏定而慧，道家直且清。儒臣司燮理，至治薰神明。不然岩谷间，亦作兰茝馨。郁郁若沉水，茫茫夷岛生。人从韩寿徒，去就焉知轻。讵如贤达门，气类全精诚。鲍肆不肯入，结交皆群英。男以芳自持，女以烈主盟。时虽付衰殁，久亦腾褒旌。自古葬枯骨，阿谁埋令声。所以芗峦上，遗芬始峥嵘。一字可为谥，双魂无愧情。宁馨把仙桂，已在月中行。迤逦衔鸡舌，笔花对长檠。紫薇引当坐，红药欢相迎。"}