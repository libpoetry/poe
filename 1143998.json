{"id":"1143998","title":"寄题休宁赵氏云屋省心翠侍问道亭有有堂五首","dynasty":"宋末元初","author":"方回","text":"不品官班但品人，深云藏屋屋藏身。就中别有难藏者，名震京师郑子真。心属何人省者谁，自家主宰自家知。从来此地惺惺处，不要医工用药医。青疏老瘦碧孱颜，杳杳深深万翠间。侍坐侍行仍侍立，雪松霜竹雨馀山。三叉路口驻车轮，莫讶知津更问津。何限出门向西笑，忙行不似慢行人。贯朽青钱粟腐红，何如心不愧天公。一方寸里无馀物，却笑敖仓武库穷。"}