{"id":"161611","title":"初春苦寒久不到双溪成长句书怀","dynasty":"宋代","author":"王炎","text":"老去颇多病，苦寒摧折之。袍茧非不温，不能护清羸。蒲团稳附火，蓄缩如冻龟。西山有桃李，借问惟枯枝。好花何时开，仲春以为期。荣悴自相代，出处亦有宜。天寒但深藏，日暖当游嬉。强健不须喜，老死何必悲。晓日升扶桑，莫还入崦嵫。置之勿复道，理达心何疑。"}