{"id":"754080","title":"近得沅儿出抚秦中之信因作诗以箴之","dynasty":"清","author":"张藻","text":"读书裕经纶，学古法政治。功业与文章，斯道非有二。汝宦久秦中，荐膺封圻寄。仰沐圣主慈，宠命九重贲。日夕为汝祈，冰渊慎惕励。譬诸欂栌材，斫小则恐敝。又如任载车，失诫则惧踬。扪门五夜惭，报答奚所自。我闻经纬才，持重戒轻易。勿以求烦苛，勿以察猥细，勿胶柱纠缠，勿模棱附丽。端己励清操，俭德风下位。大法而小廉，积诚以去伪。西土民气醇，质朴鲜糜费。丰镐有遗音，人文郁炳蔚。况逢郅治隆，钧陶综万类。闾阎守耕凿，馌亩士依媚。大田岁屡丰，多遗秉滞穗。鼓腹遍康衢，击缶乐酒饎。民力久普存，爱养在大吏。润泽因时宜，撙节善调剂。古人树声名，根柢性情地。一一践履真，实心贯实事。曩迹永不磨，昔贤庶可跂。千秋照汗青，今古合符契。不负生平学，不存温饱志。卓哉韩范贤，治绩前史备。事事规模之，其乃克有济。上酬高厚恩，下为家门庇，我家祖德诒，箕裘罔攸坠。痛汝早失怙，遗教幸勿弃。衰年逼桑榆，垂老筋力瘁。曳杖看飞云，目断秦山翠。睡起日高春，乾鹊噪新霁。披衣览镜奁，霜雪满鬟髻。惟馀望汝心，任大勤自毖。书此远寄汝，汝宜日诵记。勉旃矢弗渝，用作官箴肄。"}