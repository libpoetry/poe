{"id":"486174","title":"春草池（周雪坡篆颜）绿波亭（吴兴沈明远隶颜）","dynasty":"明","author":"袁华","text":"为爱玉山好，放舟玉山去。绿波亭边春入池，况据玉山最佳处。时当二月春正美，曲尘摇波草如绮。雨惊残梦未鸣蛙，风漾飞花见游鲤。大谢文章迥绝尘，江淹词赋亦清新。得句池塘怀别远，伤情南浦送行人。何如此亭乐赏适，石脚插入鱼龙宅。临流行酒水浮阶，俯槛鸣琴光照席。君不见山川极目楚囚悲，北望神州泪满衣。又不见昆明一夜飞劫灰，汉代衣冠委草莱。但愿无事长相见，春草池头日日来。"}