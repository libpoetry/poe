{"id":"1220290","title":"送刘山人远游","dynasty":"元","author":"吴当","text":"初夏风日清，芳华尽披委。萧萧野人居，绿树净如洗。繁阴在庭户，晴云隔窗纸。刘君负绝艺，幽讨亦戾止。平生一緉屐，历历几千里。南袖岭峤烟，东拂扶桑水。空斋坐终日，论议颇亹亹。言立罔迷真，浩瀚况无已。群流会一原，众辙不殊轨。昆仑倚西极，黄河走其底。嵩华与恒岱，郁郁土中峙。休气蓄灵光，自惜伯玉址。结交燕赵豪，跃马长杨里。堂堂百年身，兹游更奇伟。酌酒浇壮怀，奋步从此始。"}