{"id":"136237","title":"丹丘同王茶干李县尉高会","dynasty":"宋代","author":"白玉蟾","text":"佳友品字坐，寒宵未渠央。竹亭天籁动，梅坞月华香。酒与我为春，我瘦如松苍。过酒辄一莞，梅竹侍我旁。以诗互埙箎，笑语逐飞觞。酒行三四周，五官舞明堂。王郎信矣伟，心胸浩琳瑯。咳唾亦珠玉，气习无膏粱。顷来赤城天，谒我九华房。期俱控绿烟，汗漫游帝乡。李郎自可喜，契阔俄四霜。少日珠庭丰，今愈奕有光。手仗六尺藜，叩我青锦囊。不思蓬莱路，往昔同商羊。年时鼓高志，海上弄干将。笑抚苍崔嵬，眇视碧浩茫。一别何沉绵，再见欲飞颺。胡不贾酒勇，相与形骸忘。烛花已三灺，醉墨方琳瑯。此乐良难常，人生易夕阳。"}