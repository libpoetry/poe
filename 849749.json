{"id":"849749","title":"饶娥庙祀神歌 其二","dynasty":"宋","author":"马廷鸾","text":"我生之初尚无为，我生之后唐世衰。有父溺死兮谁者怜之，呼天与地兮涕涟洏。至险不测涛与风，至幽不仁鱼与龙，至孝不昧感即通。岂人之灵兮，不若厖之雄。惟天地之无穷兮，哀吾生之弱龄。往者吾不及兮，来者吾不获观其败与赢。愚公老矣山为平，精卫藐然海为倾。枕吾戈兮缚尔缨，猛志毅气妖氛澄。昊天克巩兮靡人弗胜，诵娥之烈兮摇我心旌。"}