{"id":"596084","title":"游上天竺遂登诸峰绝顶","dynasty":"明","author":"李时行","text":"二仪肇开辟，山水相摩融。南洲峭奇削，仙界敞神宫。云端列莲座，竹外聆疏钟。高僧皆驭鹤，金鼎尽蟠龙。怀芳事幽讨，巇崄相追穷。扪萝回石径，披雾凌苍空。身被翠云服，手握青藜筇。缥缈仙源接，纡萦云路通。蹑足攀绝顶，群真杳来从。振衣划然笑，鸾声落长松。仰窥天阙近，象纬横西东。俯瞰坤舆狭，巘崿纷嵷巃。眺远云为地，乘虚步随空。璚杖挺虚谷，玉蕊灿春丛。璚津芬可挹，石髓会应逢。近阅安期舄，遥企王乔踪。玄机如可度，学炼此山中。"}