{"id":"843880","title":"贺新凉 题徐积余太守所藏渊雅夫妇合璧书前后赤壁赋，用易硕甫观察原调","dynasty":"清末民国初","author":"吴重憙","text":"双管看齐落。展缥缃珠联璧合，签标健药。天使明诚清照后，又见同心并萼。挥洒到横江孤鹤。磨短麝煤残鼠尾，五百年闺阁无兹乐。好爱惜，簪花格。题襟叙为楞伽作。尽徜徉笔床砚匣，芦帘纸阁。子可传经妻写韵，清福人间不薄。贤太守倡随相若。重认文通鸥画字，古今人合不烦绳削。蝇附骥，墨重著。又向枫桥去。轮指算春鸿秋雁，匆匆三度。六十行年忙中过，敢信重来如故。恨此别也应有数。江上青山山外雪，长征人认我经时路。津鼓发，舟何处。秣陵旧雨残星曙。谓明年后湖凉夏，呼船重晤。万顷荷花连天叶，饱取碧筒清露。把茗事随缘分付。此愿难偿偿亦易，倩流莺为我啼春住。争握手，离怀絮。"}