{"id":"1082090","title":"次韵刘克强寄刘齐庄并见寄","dynasty":"宋","author":"刘才邵","text":"吾宗富清制，学海无漘湄。洪涛驾三山，逸兴不可羁。抱此未获骋，造化真小儿。迩来二十年，奸谀取世资。枭鸢志气满，鸾翮戢固宜。皎皎空谷姿，谁复咏来思。上天既悔祸，威命方飙驰。远裔复干纪，危涂动噫嘻。我生落世纷，备尝忧与疑。敌帐如鬼国，漂堕惊渺瀰。苍苍安可问，泯然空自知。脱身垂涎口，生死争一釐。事机如电转，由来难逆推。况当艰危际，志愿常参差。小已安足念，身世久已遗。但有区区心，痛愤难伸眉。知公爱我厚，怪我色不移。新诗沃烦襟，胜彼白玉卮。天葩轻组绣，清芬吐鲜奇。复如游玄圃，紫鸾杂文螭。云烟忽中断，宛虹露长鬐。惊叹方未已，复歌清远词。南溟雄绝境，句中得潜窥。想当白日昼，微风皱琉璃。写作泠然音，听者自忘疲。顾我才识短，颇似临江麋。居然羡两骥，蹇步何由追。因念玉川子，茅屋无藩篱。搜肠五千卷，不救寒与饥。弄笔颇惊众，取谤祗自疧。闭门烹月团，笼头帽斜攲。险语已绝俗，忧世良可师。公诗足高韵，千载若同时。思得素涛瓯，一洗中肠悲。飘然游八极，追琢娥与羲。封题幸早寄，伫看清风随。蓬莱见群仙，为诵玉川诗。群仙司下土，闻此应忸怩。却须问人世，徐徐说津涯。上言天子圣，盛德方应期。下言苍生苦，梗莽须平治。他官地位多，主者当为谁。愿速扫奸孽，不复烦灵旗。神京朝万国，复见汉官仪。归来颂中兴，当才勿吾欺。"}