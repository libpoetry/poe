{"id":"521763","title":"题孙丹霞小景","dynasty":"明","author":"顾清","text":"拂空翠盖摇双桐，桐阴袅袅来天风。仙山秋日如春融，琪花瑶草长丰茸。道人晏坐侍青童，玉尊缥醴清若空。洪厓有约浮邱公，青禽误集东皇宫。飙轮西来滞瀛蓬，停觞思入虚无中。皇览揆予始鸿濛，五十四载遗尘踪。玄纲袖领繄尔宗，馀事复到临池工。良常西麓新宫崇，金书玉刻腾蛟龙。幼霞回首玄卿翁，人间天上将无同。蟠桃正熟火枣红，水边处处黄花丛。青山隐隐云重重，归来何时寻赤松。"}