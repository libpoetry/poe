{"id":"854139","title":"寄题朱塘晦翁亭","dynasty":"宋","author":"方岳","text":"吾州断云边，山水则大好。不知几何年，有一晦翁老。去为考亭人，草树日枯槁。儿时所钓游，岂不槩怀抱。归来乎令威，杖屦费幽讨。寒绿翁家塘，昨梦几倾倒。田田君子花，籍籍书带草。谁其月三间，聊以寄吾浩。翁今为飞仙，落叶纷不扫。滕侯所书绅，岁月略可考。诸郎表章之，三峰倚晴昊。藐予抱遗书，生世恨不早。至今章句间，兀兀首空皓。缅怀草堂云，春风动芹藻。"}