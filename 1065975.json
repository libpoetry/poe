{"id":"1065975","title":"赠知命刘居士卜居","dynasty":"宋","author":"苏过","text":"言乘下泽车，来赴嵩高约。春山多雨露，咫尺负丘壑。眷余实畸人，雅兴世缘薄。问途忽我顾，扣户烦剥啄。君才少不羁，屡散千金櫜。胸中横诗书，帐下馀猿鹤。何妨门如市，心若虚舟泊。聊师季主卜，玩世甘寂寞。箕山宛在目，颍水清带郭。何年定卜居，伴我采薇藿。"}