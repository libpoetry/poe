{"id":"750998","title":"滟滪堆","dynasty":"清","author":"许印芳","text":"三足立千尺，一身通万窍。沃焦海坚强，底柱河竦峭。鼎镇龙伏毒，城鏖水敛暴。流分折合劲，行曲平直躁。狂澜江心抵，浮航峡口导。篙嵌撑审固，舵准捩执要。乘波趁奔腾，捎濆避攻剽。冬喜鲸牙拔，夏怵虎尾蹈。奖功归神明，惩罪示形貌。大濒牛马危，小受龟鳖吊。庾公祷或灵，苏子赋惟妙。飞仙挟游敖，磐石坐垂钓。"}