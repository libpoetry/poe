{"id":"1057354","title":"赠廖相手一首","dynasty":"宋","author":"刘弇","text":"廖生得掌诀，初自庞眉缁。束身事觇矕，羞为不情儿。力持祸福语，倾动诸奔驰。所至饷自倍，如贾操赢奇。衡从辨侵射，侧正分隆庳。天缄砉初閟，鬼觑悭幽披。环环太史氏，抱珥司浑仪。台舆与侯王，初不论何谁。写照阿堵中，唯生鼓颔颐。自云前十年，挟术骧螺湄。伸缩殆万肘，较量但肥羸。最晚得子掌，决眦逾灼龟。九方揖孤骏，神睹归心师。子姑诘奇中，曩言宁肆欺。今者非他须，子盍偿吾诗。冀因拂衣还，松丸染高楣。我闻囿形质，至文从可推。悬象丽霄极，川岳罗坤维。逸兽别彪炳，激水生涟漪。上饰右缯绮，高甍纷楶栭。石鼓贵刻画，汾鼎珍陆离。鉴灵不漫理，节焕饶丰蕤。器敝缘有舋，玉捐因见疵。况当筋骸束，前构了不疑。纵理口尚验，万字胸犹宜。握钩瑞宣父，方蓐识鲁姬。洒壁亦公耳，刻文徒帝为。妙寄斲轮外，如生信天资。秋高摵万木，客灶倦孤炊。径棹直东臂，喜动云林姿。赠言愧非泽，聊以当瓢赍。"}