{"id":"720971","title":"翠涛过草堂问病","dynasty":"明末清初","author":"王夫之","text":"稻露垂珠远望平，疏风疏雨葛衣轻。枫林摄摄消残暑，禅室登登待早晴。话到閒愁无一字，棋终残局笑双征。因君莞尔加餐饭，不问参苓托死生。江楼十载故心违，池影相看上雪肥。银汉未倾怜酒尽，金风欲避倩云围。尊生为嘱悲欢损，惜别县知伴侣稀。观穫送君归下噀，西清一雁贴天飞。"}