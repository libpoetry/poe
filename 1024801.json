{"id":"1024801","title":"送僧归净众","dynasty":"宋","author":"释慧空","text":"君不见昔日贵湖抛保福，苧溪溪畔曾叮嘱。汝归东海我归山，鸟道行人难措足。又不见无隐当年隐石师，独傍岩阿烧栗皮。尘埃扰扰未归客，四壁生涯说向谁。我今不向石师住，贵湖亦非吾住处。溪边流水自西东，岩畔栗皮任堆聚。信脚来到五华峰，峰头重整旧家风。为报漳泉诸道友，吉山元是福山翁。"}