{"id":"810643","title":"予宿桐音宅出所赋慰诗四章妙丽愀怆讽之伤怀因勉酬三诗导情","dynasty":"清","author":"毛奇龄","text":"故国藏车日，他乡卖饼人。秋衣怜季布，夜酒对孙宾。阁下红蕉暗，镫前白发新。十年悲往事，相顾泪盈巾。依徒当时暮，还归未画游。久辞荀里去，仍向孔门投。霜叶吟东郭，秋星坠北楼。谁怜频把袂，犹揽旧乌裘。困日知音少，衰年好会难。惊心听漏促，久语落杯寒。妙句当筵发，娇儿出幔看。夜阑生感激，对饭不能餐。"}