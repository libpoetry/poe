{"id":"493792","title":"赠常山中陵子徐延芳士棻","dynasty":"明","author":"庞嵩","text":"予兹爱中陵，四山环四宅。晓观东日红，晚见西月白。北斗近紫薇，南箕扇尘陌。吾中集太和，四时春拍拍。不以炎燠蒸，岂为霜威剥。出门游泰华，驱车遍恒霍。回旋河洛间，兀然憩中岳。山垤无崇卑，宇宙谁宽窄。芝芷丛芝兰，危巅挺松柏。坐荫挹幽香，于以寻颜乐。瓢饮自足甘，蔬食亦不恶。况已饶膏粱，何忧亦何愕。勉之贵及时，坚固我可作。夷惠流高风，清和各有托。伊尹诚天民，耕莘乃先觉。圣偏吾岂居，孔时固愿学。"}