{"id":"409926","title":"行路难（十一首） 其六","dynasty":"近现代","author":"骆成骧","text":"君不见吕梁之水鼋鼍不敢上，令人一望一惆怅。神鲤一跃龙门低，曝腮点额羞云泥。金鳞沙尾无不可，绝云升天谁如我。一旦天门折翼归，垂头伤损难再飞。楚人自王越人帝，蛮夷窃号徒儿戏。新室为蛇魏室虎，汉家朝庭何负汝。悠悠世事安足论，广池高官多盗门。"}