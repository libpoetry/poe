{"id":"915227","title":"次秦少游梅韵","dynasty":"宋","author":"杨万里","text":"南枝外槁中不槁，未叶先花笑人倒。已从寒里著诗愁，可复溪边被花恼。非渠搀出百卉前，尔许清寒谁敢早。有花无雪花只俗，有雪无梅雪何好。冷蕊不风元自香，瘦柯写月真如扫。但令一壑莳横斜，便挂竹皮为渠老。秦七苏二冰玉词，绝唱寒盟几秋草。梅边尚有句可搜，更撚衰髯仰清昊。"}