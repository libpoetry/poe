{"id":"653375","title":"自写松泉图题以寄意","dynasty":"明","author":"张宁","text":"若欲穷黄河源，星槎虎符行路难。若欲登蓬莱山，列仙真宰当玄关。劲风弱水不堪即，飘如落叶辞柯还。故乡迢迢沧海曲，十里青山一茆屋。山下泉声日夜闻，山头树色阴晴绿。树色泉声春复秋，归云过月共悠悠。乾坤遗我古来物，世间万事皆浮沤。閒时倚望终晨夕，转眼光阴真顷刻。劳逸悲欢各自迷，千古浮生如一日。如一日，无穷期，醉人已醉醒人知。凉风潇潇吹鬓丝，松烟竹露含清滋。高山流水从前意，绿绮无弦弹向谁。"}