{"id":"1053885","title":"送张天觉","dynasty":"宋","author":"孔平仲","text":"车上不须舞，途穷不须泣。万事倏忽如疾风，莫以乘车轻戴笠。爱君清，如玉立。爱君直，朱弦急。胆肝磊落贮星斗，意气轩腾脱羁絷。圣明天子聚群材，下至椽杙犹收拾。况君屡薄青云飞，暂尔低回岂长蛰。我亦区区有心者，海水期君更注挹。萧萧江路涩，烟濛客帆湿。惜君又作千里行，欲别还留手重执。"}