{"id":"689715","title":"江亭饯别四首送太史王忠铭北上","dynasty":"明","author":"张子翼","text":"三春柳色催行旆，十里汀花照别筵。谷口行藏甘老废，螭头启沃是华年。疏怜陆贽缘忠赤，嘲薄杨雄为草玄。别后风帆频数驿，神霄北望隔云烟。剑气光腾海上舟，佩声遥委凤池头。江亭造次须倾酒，郑驿荒凉拚倚楼。旧侣尽陪金马贵，新恩直傍衮龙浮。经纶意气归青琐，远浦谁驯不系鸥。建水青灯惜此筵，偶从种玉倚良缘。乡关物色看儿女，朝野声名附简篇。春兴暂随歌管细，离怀多向暮云牵。山人旧亦云霄侣，遥逐旌期到日边。南溟改缆逢春暖，北级瞻凫傍日高。芳草茸茸迎剑旆，停云漠漠倚江皋。三秋物候惟双鲤，五柳吟身已二毛。事业兼为新侣建，渔舟从此趁秋涛。"}