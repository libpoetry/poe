{"id":"721597","title":"钱烈女哀词","dynasty":"明末清初","author":"屈大均","text":"佳人能独立，不肯嫁乌孙。九死传闺烈，三春吊墓门。珠归天帝掌，花逐雒妃魂。词客题黄绢，丰碑照古原。一代汉宗臣，衣冠冢与邻。兰心忧社稷，漆室抱经纶。惨淡扬州月，萧条邗水春。东南佳丽尽，馀尔露筋人。芜城经百战，血满玉勾斜。死畏留青冢，生忧玷白华。缇萦能代父，蔡琰不宜家。玉石同焚后，芳声振海涯。"}