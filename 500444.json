{"id":"500444","title":"经历张景中泮桥观莲索赋","dynasty":"明","author":"陶安","text":"幕中自有红莲香，爱莲还复临泮庠。石梁卧波虹影苍，水花晚色留绳床。掀髯笑语云锦乡，对此不觉炎歊忘。谁言姿容如六郎，安知君子之德芳。红者不妖羞倩妆，白者冰玉生辉光。绿云为盖霞为裳，亭亭何畏乎骄阳。梦魂不落繁华场，若耶游棹西湖觞。玻瓈在处碧满塘，何为独爱依宫墙。愿逢知己为发扬，便欲乘风归帝傍。先生才猷赞黄堂，有如千顷陂汪汪。心通干直意绪长，案尘不染清如霜。莲之净植可比方，倚栏驻目聊徜徉。话中题品众美彰，无为心苦绿玉房。藻芹助喜翠欲翔，菁莪乐育仍相望。清芬送客将昏黄，秋随短袂天风凉。"}