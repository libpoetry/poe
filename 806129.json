{"id":"806129","title":"台城路六首 其四","dynasty":"清","author":"李慈铭","text":"十年扶醉金门路，秋风又吹萍梗。绛蜡围尊，银衿贮月，重话旧游清俊。筵前漫省，看零落何戡，半凋青鬓。怕说更深，画帘斜堕桂花影。江南燕归未准，天涯芳草远，谁寄愁信。瘦赋佣金，清歌换米，同是随人消损。商量旧饮，待种树招莺，借他清荫。只恐年年，露寒鸦占稳。"}