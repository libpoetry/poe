{"id":"703784","title":"钦和御制江东桥诗","dynasty":"明","author":"释宗泐","text":"玉作阑干石作梁，银河清夜共辉光。经营自出天工妙，锼琢仍归匠者良。大驾亲临观气象，群臣载拜献词章。谁知千古不磨迹，地久天长转更彰。石梁高架奠长江，要路通津总帝乡。一代规模天广大，万年功业日昭彰。吾皇制作亲曾赐，臣下赓歌孰敢当。圣子神孙承大统，愿言鸿祚永延昌。"}