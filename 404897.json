{"id":"404897","title":"念奴娇·寥音世丈见视觅桃花词，用白石韵。清丽无比，因忆杭州九里松桥畔，两岸桃花极盛。丁丑以前每岁花时，必流连其间。今渡海又将十年矣。念之惘然，藉韵成此，却呈。兼示醇絜二公","dynasty":"近现代末当代初","author":"袁荣法","text":"小车载酒，记年年湖上，招携游侣。夹岸夭桃娇弄影，拥花无重数。越醑香秾，吴歈声艳，风引纤纤雨。溪山如绣，等閒抛尽新句。谁料沧海尘飞，逃秦人老，十载天涯去。九里松青今在否，目极斜阳连浦。璅蛣光阴，残鹃滋味，且忍伶俜住。相思难寄，梦中寻遍前路。"}