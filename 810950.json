{"id":"810950","title":"念奴娇三首","dynasty":"清","author":"王时翔","text":"元和天子，命裴公秉钺，蔡州重复。从事为辞持大体，君相同心实录。雪夜微勤，何须妇女，含泪深宫渎。真堪一噱，竟将石换和璞。犹赖陈守遥临，镌韩削段，洗去前朝俗。千载文章多定论，不比兴亡翻覆。拂拭残碑，摩挲往迹，雨蚀苔痕绿。题诗未敢，玉溪高唱难续。宿酲微倦，又鞭丝低拂，草头晞露。牛背村童相借问，云是刘伶之墓。一颂空传，长埋终此，落叶飘乾土。酒难重到，锦囊消受奇句。应是遗恨生前，衔杯未足，冷荒墩谁诉。寄语闺人休苦谏，我亦醉中寻趣。风物东吴，黄柑紫蟹，缸面清香度。玉骢归近，糟床及早勤注。危冈立马，是草庐遗址，卧龙曾伏。鱼水君臣三顾处，雄略数言而足。莹雪雕戈，摩天巨刃，计让纶巾独。吞吴灭魏，惜哉此志空蓄。还更展眺低回，斜阳秋草，引我临风哭。梁父谁吟闻短笛，剩有村儿来牧。拂袖风尘，携锄烟雨，待作高眠熟。五湖东指，碧云深锁茆屋。"}