{"id":"1110272","title":"挽陆景渊主簿","dynasty":"宋","author":"孙应时","text":"世道悬千载，书生困一科。看君荣落际，重我感伤多。斜日能鏖战，春风得凯歌。平生一主簿，恸哭闭南柯。辈行吾虽晚，交情久最亲。湖山追胜赏，棋酒过比邻。满眼思群彦，伤怀已二人。君今复何往，不忍梦音尘。儒学咸相诟，居贤不易逢。谈经弃燕说，阅士似蚁封。泾渭流无杂，芝兰气自醲。百年虽有死，我辈故情钟。儿女今何似，门阑想寂然。哀哀未白发，莽莽就黄泉。淮浦西风外，云溪宰木边。缄辞致千里，雨泪不能湔。"}