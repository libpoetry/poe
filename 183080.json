{"id":"183080","title":"寻真观·武皇车驾东南出","dynasty":"宋代","author":"孔武仲","text":"武皇车驾东南出，访道求仙希万一。屏风九叠云物清，意恐神仙藏此室。羽章之馆缔构新，坛场夜夜祈星辰。蓬莱缥缈不可到，桥山一闭逾千春。咏真之天在旁侧，白书潭心飞霹雳。田收岁美龙亦间，唯有济沦照空碧。谁道寻真是女郎，朝餐松桂夜焚香。明眸绿髩今何在，意已霞衣侍玉皇。"}