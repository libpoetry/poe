{"id":"844576","title":"要塞司令谢洁群先生慕韩四旬华诞，诗以祝之八首","dynasty":"清末民国初","author":"祝廷华","text":"辟社迎宾赋大风，将军下马气如虹。长江要塞安危责，天以全权畀我公。中原烽火未全消，壮士横戈听斗刁。谁抱澄清天下志，扫除海雾靖江潮。八年坐镇景肤功，去后澄民洗劫空。能固国防安兆姓，艮山而外几英雄。将军智勇本天生，万里纵横冀力争。屈靳鲲鹏高远志，岩疆镇守待蜚声。白雪声高属武臣，黄鹂语妙胜文人。满腔诗意频挥洒，江上留题马上身。戎幕随员气浩然，传神突过李龙眠。能书能画能诗酒，尤羡长才出少年。卫霍登坛壮一军，文韬武略策殊勋。桑弧蓬矢崧辰届，戏学巴吟一献芹。江干风雅赖扶轮，云梦钟灵笔有神。酒绿花红时卓午，敢斟佳酿祝长春。"}