{"id":"313281","title":"高阳台·伯纯出示悼姬人词，赋此慰之","dynasty":"现代","author":"潘飞声","text":"碧玉成烟，明珠化泪，琴铭怨入银笺。梦醒天涯，不堪重话当年。佳人未信青春老，脱青衣、又跨飞鸾。尽凄然。夜雨江湖，孤枕怀仙。人间绮恨原无数，问青天皓月，几度能圆。短命名花，争禁都种愁边。玉箫怕有来生约，慰深情、更结閒缘。且閒眠。莫赋伤心，再听啼鹃。"}