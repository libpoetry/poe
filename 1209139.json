{"id":"1209139","title":"畴昔","dynasty":"元","author":"张仲深","text":"我生爱山殊有癖，日日登山访幽寂。故人江陈三五辈，醉卧青溪抡白石。踏霜采杞琲盈把，拂晓题诗云满壁。文笔峰前动客吟，百花嵓底留行迹。故人别去动经载，溪山溪水总相忆。今年海口独栖迟，块尔穷居自紬绎。我家嵓壑明越州，看山看水岂终极。酒酣秪上知章船，醒后还寻谢安屐。我今出门但平原，梦欲寻山了无觅。临风时复一想像，致使心脾结沉郁。州县稻粱虽自足，江海风尘久难息。人生得意须胜游，莫使沉吟念畴昔。"}