{"id":"1058994","title":"送宋司理赴吏部","dynasty":"宋","author":"邹浩","text":"古木暗长堤，清涟涨轻縠。南风聒乌樯，动子归兴速。今日共一樽，明朝各川陆。我心久已灰，惨怆辄眉蹙。鲍叔实我知，嵇康亦子熟。少年挺奇姿，绮丽诱莫逐。抑首掾雄藩，哀矜见推鞫。季文每三思，石庆惧谴戮。多事如不胜，投刀斯中族。重华虽前旒，疏逖无隐伏。杂遝登俊良，能官真棫朴。行看万里涂，追电恣腾蹴。赫赫继家声，勿忘勤圣读。"}