{"id":"1107898","title":"题三山天庆观","dynasty":"宋","author":"白玉蟾","text":"渺渺神霄天，玉京何岧峣。琼花露泣蕊，琪树风鸣条。瑶妃侍云笈，羽童舞金翘。嗟彼世间人，红尘徒朝朝。紫琼飞清都，翠云护绛阙。不见有星辰，俯视但日月。下世二千年，不敢向人说。吾已成金丹，留下飞仙诀。玉皇香案吏，金阙禁垣卿。宝垆烹日月，铁尺鞭雷霆。晓炼西山云，夜煎北斗星。城南告树精，吾家在瑶京。"}