{"id":"166635","title":"与何西仲秉烛饮梅下","dynasty":"宋代","author":"李弥逊","text":"山茶著包大如茧，初见寒梢一花展。强将老眼趁年华，日日芒鞋踏苔藓。花神似苦山翁催，不问春风有深浅，树头纷纷弄月明，冰雪琼瑶乱裁剪。痴□公事无了时，与花拚作十日期。阑风伏雨恐相逼，夜傍花阴烧烛随。攀条嚼蕊兴不尽，满把自摘香传衣。星星霜鬓簪不得，小撚疏英翻酒卮。儿童莫作吴歈声，山翁正与花神盟。生愁一片风飘零，留取北枝宽作程。"}