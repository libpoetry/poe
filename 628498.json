{"id":"628498","title":"乌生八九子","dynasty":"明","author":"张家珍","text":"深谷有郁林，繁城多芳躅。盛衰各有故，所分在显伏。不见城头树上乌，巢有八九雏。高栖远啄身乐妻子腴，智则不足灵有馀。曾噪将军树，又集大夫居。告人凶吉，亡己安危。世人自福不汝德，世人招祸则汝责。吁嗟汝乌何不呼雏辞南飞去北，从今勿攫道傍肉。续弦断竹，世上机关备险毒。"}