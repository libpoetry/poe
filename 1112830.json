{"id":"1112830","title":"次韵子夷兄弟十首","dynasty":"宋","author":"张耒","text":"暑雨众物成，园林粲垂实。官閒縻岁月，裨补百无一。委身作书蠹，检性就僧律。古味虽未亡，尘埃满琴瑟。金马聊代耕，浅郎亦为官。何必歌五噫，遭非如伯鸾。物生各自遂，萧艾与芝兰。诗人亦多事，屑屑计鹑貆。愔愔坐岁晏，忽枉故人书。颇说清淮滨，卜筑有幽居。归兴浩满怀，端如果投狙。功名系遇合，不遇欲何如。出门复入门，愧此枥上马。壮心磨不尽，抚剑还悲咤。感时高歌放，泣古幽泪洒。端忧蹇无成，驾言我心写。少年初入路，见谓醒日少。春风牡丹市，走马帽檐倒。知音君伯仲，骐骥与腰袅。五年复相逢，但怪酒盏小。经时不饮酒，廪薄人口众。人閒多是非，不敢盗邻瓮。二公洛阳日，想见饮屡痛。行求放湖海，种秫代官俸。閒官冷于水，块坐守编简。时无苏司业，何处见酒盏。新凉枕簟瑩，付睡与双眼。念我南山苗，经年废锄铲。文园得武皇，引疾常避事。佳哉意殊深，遗迹邈不嗣。扬公漫投阁，不禁问奇字。致身毁誉外，乃得免疑似。呦呦中林鹿，那得伏鞍衔。愧我蕨薇姿，尘埃敝朝衫。山人不归山，颇被猿鹤谗。欲追甫白游，千古感至諴。昔有独醒士，绝口避醁醽。折杨得众笑，无地至秦青。周诗念忠嘉，所贵食野苹。良时不可再，佳人难合并。"}