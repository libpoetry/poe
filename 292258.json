{"id":"292258","title":"渡江云·僦园杂莳花木，颇有终焉之志。赋示榆生、瞿禅","dynasty":"现代","author":"张尔田","text":"溪堂何处好，杂花手植，背郭俯晴郊。十年云海卧，自断音书，泛宅到渔樵。舟横野彴，渐梦落、江南春潮。兰径深、隔邻疏援，紫蔓上藤梢。无聊。墙东遗世，塞北为家，任旁人一笑。休更惊、羌村烽火，投老安巢。绿阴满地初宜夏，步水曲、山鸟相招。沈醉语，生涯换得枯瓢。"}