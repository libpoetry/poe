{"id":"692803","title":"临江仙","dynasty":"明","author":"杨慎","text":"江国梅花千万朵，白云乡里温柔。笛声几度怨梁州。梦中云满树，醒后月当楼。正是相思春信早，桑禽啼破香愁。一枝难寄陇西头。燕姬钗上见，应是更风流。玉水堤旁千树柳，仙宫还在人天。是谁驴背耸诗肩。不如来饮酒，倾倒醉吟边。鸟踏画檐时点缀，珠帘向晚风穿。依稀竹上尽婵娟。黄昏图画出，云尽月重圆。"}