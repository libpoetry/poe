{"id":"909909","title":"又九月十四日登秋风阁以馀霞散成绮澄江静如练为韵分得馀静二字 其一","dynasty":"宋","author":"李廌","text":"缪蹈江海迹，吾生靡怀居。役车窘阴雨，蒸腐败衣袽。晨昏霤声中，我怀何时舒。秋阳出顽云，杲杲照我裾。言登秋风阁，乘兴安可徐。猗纡下铜鞮，缥缈凌紫虚。锦叶眩林表，金包垂霜馀。栖苴寄榛莽，潦痕在菰蒲。我游获所适，况乃弗为鱼。放意宇宙间，所至皆吾庐。"}