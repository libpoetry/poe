{"id":"816198","title":"金陵杂感二首","dynasty":"清","author":"黄与坚","text":"敕选良家降墨封，玉车轻幰进昭容。花开并蒂鸳鸯暖，酒醉同心琥珀浓。萧寺鼓鼙惊翡翠，蒋山风雪葬芙蓉。飘零故剑秋江上，回首长干冷暮钟。龙虎钟山百战雄，朔风吹浪下艨艟。雕戈压阵黄沙断，铁锁沈江赤烧空。鳷鹊观消春雪里，凤凰台冷暮云中。由来帝业终荒草，铜狄何曾恋汉宫。"}