{"id":"108318","title":"为陆元德题擅谦斋","dynasty":"元代","author":"方回","text":"四体非槁木，焉得常无为。下士蔑轨则，德人慎容仪。屈伸一时间，良复关安危。举手一不当，尚难令童儿。横目愚而神，岂可易指撝。造次肆亵慢，合沓来轻欺。臂且有所使，衔袖未出时。恂恂君子心，于此先有思。脱若役吾仆，未容盛气施。刚桀世讵乏，受侮宁无辞。画一发狗纵，厥规曹也随。年老益畏谨，请苑犹召疑。捉麈授生徒，秉钺行军师。一如执玉恭，庶几无悔追。"}