{"id":"103024","title":"赋石昌言家五题其三白鹘屏","dynasty":"宋代","author":"梅尧臣","text":"双睛射空眼角耸，筋爪入节韝绦垂。翅排霜刀毛缀甲，雪色愁突秋云披。当时始得不知价，朝发海东夕九嶷。世为奇俊玩不足，夺质移神归画师。而今推尚深堂上，燕雀屏绝宁来窥。画师黄荃出西蜀，成都范君能具知。范云荃笔不取次，自养鹰鸇观所宜。毰毛植立各有态，剜奇剔怪乃肯为。寻常饲鹰多捕鼠，捕鼠往往驱其儿。其儿长大好飞走，其孙卖鼠迭又衰。范君语此亦有味，欲戒近习无他移。"}