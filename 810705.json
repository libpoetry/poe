{"id":"810705","title":"满江红 商雨臣弹琴作","dynasty":"清","author":"毛奇龄","text":"猊火初红，抱绿绮、夜堂三弄。渐秋老、亭皋木落，晚云流冻。紫稗霜田翔寡鹄，碧梧凉叶栖雏凤。似兰娘、峡里听流泉，当时梦。几曾是，商陵痛。何须作，雍门恸。但前轩月下，手挥目送。三尺冰弦看似雪，有新声、迸入鸳鸯综。恰七条、总似一条丝，丝丝动。第六桥头，四望里、水青山绿。柳荫下、幔舟舣岸，管笙低蹙。过雨晓移东岭尽，清钟午度西林曲。趁红裙、同拜岳王祠，闲追逐。双熊仗，排花谷。交螭字，横荒麓。启玉函珠玺，凤鸾飞簇。漫道明湖春去久，听子规、尚叫南枝木。痛玉毫、散写作南枝，枝枝矗。"}