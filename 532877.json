{"id":"532877","title":"赠写真张山人孟易","dynasty":"明","author":"黎民表","text":"张君少小传家学，粉绘新诗何磊落。初仿林良画花鸟，近日白描能间作。精心苦艺谁得知，下笔翩翩气盘礴。松煤雪茧相映光，势似流云载飞鹤。移床脱帽当前楹，倏见山姿在丘壑。荷衣蕙带翻从风，细纹琐襭咸隐锋。英芝瑶草在阶下，两旁古木皆巃嵷。向前摩挲始觉异，僧繇醉旭将无同。尔今技成何所羡，褰裳便欲翔燕甸。黄金白璧意自轻，凌烟拟为开生面。曳裾拥彗过王侯，雕盘锦席罗珍羞。貂裘懒复事游说，白石空歌独饭牛。人生快意百不忧，鸿冥鹄举君莫留。鲁人今日轻家丘，余将献赋长杨去，为结鹍鹏万里游。"}