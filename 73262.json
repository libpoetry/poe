{"id":"73262","title":"沁园春·叉手者谁","dynasty":"元代","author":"李道纯","text":"叉手者谁，合掌者谁，击拳者谁。只这些伎俩，人犹错会，无为妙理，孰解操持。我为诸公，分明举似，老子瞿昙即仲尼。思今古，有千贤万圣，总是人为。可怜后学无知。辨是是非非没了期。况天地与人，一源分判，道儒释子，一理何疑。见性明心，穷微至命，为佛为仙只在伊。功成后，但殊途异派，到底同归。"}