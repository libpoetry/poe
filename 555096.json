{"id":"555096","title":"壶山惜别送郑惟廉归常山","dynasty":"明","author":"黄仲昭","text":"壶山积雨朝来歇，商飙吹红入枫叶。感时对景足惊心，况复行人话离别。去年君向壶山阴，六经义理钩其深。骇浪奔腾翻学海，鲜葩绚烂翘词林。今日旗亭折杨柳，龙泉如虹射牛斗。中立程门道已南，阿蒙吴下才非旧。君家世父乌台英，德威久被闽南城。骑箕一去今几载，闾阎赤子犹知名。君归重淬吴刚斧，来岁㩦登广寒府。桂花斫取最高枝，迈烈扬芬绍前武。"}