{"id":"830645","title":"泰山诗孟冬朔日登山作","dynasty":"清末民国初","author":"王闿运","text":"崇高极富贵，岩壑见朝廷。盘道屯千乘，列柏栖万灵。伊来圣皇游，非余德敢升。良月蠲吉朔，攀天叩明庭。时雨应泠风，开烟出丘陵。仙华润春丹，交树盖秋青。肃肃洗神志，坦坦跻元扃。既知中天峻，不待超八纮。翼如两嶂趋，纬彼四岳亭。将睹三光正，端居心载宁。"}