{"id":"781654","title":"空船行，为金道隐赋","dynasty":"清","author":"钱澄之","text":"给谏被逮身萧然，身外长物一空船。金吾求贿苦不遂，破船估值十千钱。董生守船陈苦词，此船留裹给谏尸。姚髯仗剑船头坐，腐儒可笑又可悲！须臾攘臂牵船去，两生抵死留不住。金吾移住空船里，有子十龄旋堕水。伤心卧病未经旬，禳祓无功金吾死！共惊凶物无人留，空船弃置江东头。给谏放回沙上卧，送船与渠渠不收！"}