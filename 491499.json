{"id":"491499","title":"题晴峰双涧图寄故里刘存大秀才","dynasty":"明","author":"刘崧","text":"一峰巉岩白云中，双涧下出蟠西东。湍撞石斗雷电激，白日虚谷回松风。风声浩汹泉声合，飞蔓樛枝青匝沓。岩深路暗不逢人，似有呼猿在相答。此图此景真绝奇，彷佛梦中曾见之。手招仙人赤松子，照影太乙莲花池。只今怀禄未能往，日日凭高增怅怏。故山更在彭蠡外，武姥仙坛俨相向。仙坛楼阁开岧峣，流水百折通溪桥。我家草堂小河口，白沙翠竹寒萧萧。瓜畦桑坞带原陆，五月柴门映江绿。田翁稚子笑相迎，醉折山花唱村曲。缅思此乐安得同，万里愁绝孤飞鸿。卷图却寄山中客，他日来寻黄绮公。"}