{"id":"735261","title":"凌名柯先生遗骸久暴吴园次知湖州始为卜葬口述其事因纪之","dynasty":"清","author":"孔尚任","text":"铮铮凌廷尉，殉节何其壮。赤血已化碧，白骨无山葬。年年樵牧儿，来往敲柩唱。吴公高义人，闻之神凄怆。醵钱重治棺，斸石坚其圹。一旦马鬣增，松楸郁在望。忠魂欣有栖，孤寡来灌鬯。再拜贤大夫，喜极哭相向。大夫答何言，泪滴马鞍上。"}