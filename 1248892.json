{"id":"1248892","title":"凤皇石","dynasty":"元末明初","author":"杨维桢","text":"大瀛浴火乌，灭没失倒景。玉龙挟之飞，脱落叠浪顶。根从太始并，势与华嵩并。琅实既充脰，玉距犹在矿。马争滟滪堆，龟让天梯饼。神人不敢鞭，怒啄欲成瘿。迁轻岐阳鼓，扛重乌获鼎。坐寒彭蠡矶，沈怯景阳井。裘突月支头，剑磨严颜颈。秦女宁受跨，晋士岂容醒。灰历五千劫，金锁八千顷。未知金带恩，远却白羽影。会当鸣朝阳，即都有奇警。巨手一拍飞，钦师许谁请？"}