{"id":"1143921","title":"丙申生日七十自赋二首","dynasty":"宋末元初","author":"方回","text":"先君无罪谪封川，天畀遗孤出瘴烟。忽到古希年七十，犹思上大化三千。苦吟足可编诗史，狂醉真宜号谪仙。五子传家无一物，聊将书册当青毡。一尺光阴七寸馀，暗惊前路恐无馀。匹如月欠三分满，又似蓂飘六片初。学问文章俱废忘，科名官职总空虚。诸孙中有小丁亥，十岁应能读我书。"}