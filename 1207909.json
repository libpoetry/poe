{"id":"1207909","title":"萧炼师","dynasty":"元","author":"范梈","text":"若有羽人吹洞箫，拂手不拾松门樵。身披破褐笠一瓢，独携云雾通青霄。幼曾逢人越岭椒，教袭造化为科条。坐致雷雨不终朝，罔两不习持斧烧。其徒夸者长哓哓，时夏汗流金石焦。山川圭璧走乘轺，大巫结舌小巫娇。但见空宇行肖翘，人谓萧师服神僚。胡不试手须人邀？师乃含思坐中宵。谓患不御犹助妖，便以诚意答狎调。至期发号从不骄，闭户赤脚飞招摇。白鬣倏忽朱鳞超，赤日卷上青天潮。四郊泠泠苏旱苗，列缺一去天迢遥。喁噞曲士暂颜销，何须坎鼓更烦嚣？争以俎豆相呼招，谁知玄功坐不要？师方敛手归云寮，卧听流水鸣朱桥。采诗观外给空谣，我负师约秋光凋。昨莫败叶西风飘，相思无由警岑寥。我作此诗比钩雕，谁其和者以报萧？"}