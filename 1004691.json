{"id":"1004691","title":"奉送季清赴山东幕府","dynasty":"宋","author":"程珌","text":"黄云衔雪天模糊，有客飘然出上都。青丝络马银兜鍪，红锦䩨弓金仆姑。剑光压匝照路隅，帕首百骑前诃呼。不知客本山泽臞，今胡为者意气粗。自言有将新孙吴，我欲与之同灭胡。呜呼亡胡岂难且，病兵怯将自逃逋。胡不观昔我艺祖造中区，以兵为国垂洪模。河北河东义勇徒，二十四万鼓应枹。中兴益振尺五符，世忠淮左聚熊貙，刘锜淮西貔虎俱。上流岳飞弯天弧，金陵张浚罴搏狐。单于台下虽宽诛，采石山前已断颅。迩来残虏尚窥窬，门内群寇更睢盱。胡乃朘剥及其肤，岂止牛羊不求刍。我欲别幕飞于菟，十万一屯淮之区。技闲器利整平居，帜明鼓震蒐彼庐。精神所折虏如无，而况山东群盗乎。五符傥缺听其虚，十年且尽一赋租。斩然圻画勿牵渠，他时混一更新图。伟哉玉帐得通儒，君复碧油吐良谟，凌烟岂一貂蝉与。"}