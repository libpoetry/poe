{"id":"692648","title":"拟古诗二十首","dynasty":"明","author":"杨起元","text":"行行重行行，与君不暂离。岂惮道理远，相随到天涯。此地常晦冥，会面安可知。安得白日光，为君照容辉。君行日以远，君心日以缓。寒门隔灵曜，游子不顾返。劳劳征途间，看看岁月晚。弃捐勿复道，生世同此患。茫茫巨瀛海，苍苍藐姑射。盈盈神人居，不饮亦不食。淖淖处子姿，皎皎冰雪格。恍惚睹光彩，转面不可识。徒劳空山中，何处寻遗迹。夭夭槿中萼，翩翩竹下箨。我行实永久，今朝返故宅。宅中足珍宝，聊厚不为薄。千金置鞍剑，万金结侠客。暮出游昆崙，朝出游碧落。群生塞天地，应手施金错。挥腾化人居，解佩奉缨络。宝藏固无尽，恣意何所迫。今日一樽酒，聚此平生亲。磬折欲何为，谈笑率其真。乐饮过三爵，狂言为君申。人生无坚质，飘若风中尘。独有一物存，不淄亦不磷。何不索巨筏，与君渡迷津。无为逐世态，扰扰长苦辛。海上三神山，虚无切太清。黄金装宫阙，白玉三重城。非丝复非竹，音响何泠泠。谁能为此曲，无乃安期生。凤凰舒羽仪，玄鹤集云亭。身世在何许，耳目殊音形。长跽谢仙翁，下界俱含情。何当三万里，随风送天声。登山步飞云，殷勤拾瑶草。欲以遗所思，忽闻鹊声噪。归人千里至，开颜共欢笑。永誓无别离，同居以终老。星火当南离，羲叔弭炎节。玉衡倏西指，凉飙散馀热。由兹徂冬春，巨轮无停辙。少壮衰以老，递递向迁灭。肌肤非我有，亲故宁不别。荣名谁复矜，厚奉为谁设。大梦一以醒，惭汗对冥牒。圣人贵寸阴，念此使人切。冉冉青莲花，结根太华巅。峭壁断金锁，弥望不得前。爱此莲花鲜，自惜无羽翰。仙翁授刀圭，疏身驾轻烟。稽首谢仙翁，此花何由妍。适来复何术，致我玉井边。三问三不语，彩云垂两肩。我愿从兹适，览彼无穷原。南海有珠树，颗颗日月光。攀条采其珠，盛以云锦囊。散满天地閒，何况同一乡。此物取不竭，复宜久韬藏。穆穆天帝居，赫赫临下土。駪駪走日月，渐渐换寒暑。百灵序星辰，万龙降云雨。混沌迄于兹，从今复何许。肃肃绛节前，默默不用语。西出长安门，悠悠长安道。鸣佩何珊珊，朝下日犹早。同心各相招，稽古共探讨。小儒不足为，大儒非意料。买椟还其珠，燕石以为宝。白日升东方，万象始分晓。世人怀往古，古道今不足。我于世界中，皇虞满吾目。兄醉弟便扶，夫死妻仍哭。鸟飞鱼自沉，花红柳还绿。终古有常然，人情自反覆。绝世一佳人，容华美如玉。青楼结绮疏，帘下理清曲。使君停车骑，沉吟聊踯躅。彩凤何时来，精诚苦相属。携手凌紫霄，双修离劫浊。仙人跨鹤还，累累感丘墓。人民非昔时，城郭尚如故。贤愚同一尽，贵贱无复数。扰扰尘世中，长驱不回顾。一梦过一生，后来仍不寤。幻身竟无常，有来必有去。自匪大还丹，一真焉可固。谁云古圣人，万世不能度。于今如有闻，一息即千古。但恐非真诀，迷惑苍与素。绝学向千载，洙泗流日分。糟粕非真传，空有典与坟。爝火当耀日，杯水救车薪。龙德如正中，利见一大人。但恐江水深，欲从道无因。生平不满百，长怀千岁忧。可传匪如舜，甘与乡人俦。点铁成黄金，千年返元质。误人千年后，仙翁长大息。常能兴兹怀，得匪合仙术。凛凛岁云莫，兴言观群书。大哉洪范篇，帝训孰敢渝。纵横收七雄，法律荡秦区。经术卖西京，节义倾东都。魏才晋清谈，唐诗宋名儒。宛宛栏栅中，逐逐名誉驱。圣代辟乾坤，默与三皇符。相业急济时，学术羞含珠。历年过二百，风俗还皇虞。平康用正直，贤智慎其趋。清夜朝上玄，戢志恂以慄。猛神纷侍卫，群真俨罗列。众生充下界，形声无不彻。一感斯一应，微尘不分别。古人事上帝，后儒疑假设。学不通天人，难以语明哲。上帝日汝临，敢不自芳洁。友从远方来，遗我尺素书。盥手开素书，书中一字无。叠书置枕边，梦寐若告予。子欲识子心，子心本空虚。子能除子心，我来同子居。明月何皎皎，当轩照我怀。中夜不能寐，揽衣起徘徊。精神倏飞越，上上从姑台。台上一月悬，与此同光辉。敛襟下帘栊，流光暗相随。"}