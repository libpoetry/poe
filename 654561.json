{"id":"654561","title":"题张将军庙","dynasty":"明","author":"何乔新","text":"车骑将军盖世雄，蚤年仗剑从真龙。并游惟许多髯翁，俯视馀子犹沙虫。曹瞒欺天悖且凶，欲移汉鼎归邺宫。将军眦裂发上冲，忠愤凛凛摩苍穹。佐佑昭烈剪蒿蓬，威如虓虎气若虹。提戈斩级无怛容，万众莫敢婴其锋。取荆兼益启汉中，重嘘炎烬光昽昽。剖符遂受彻侯封，带砺河山誓始终。天不祚汉构祸凶，变生肘腋殒厥躬。飘然骑箕返大空，在帝左右佐化工。殄戮疠鬼驱螟螽，嘉陵江上庙宇崇。吏民荐享诚且恭，凤笙呜呜鼓逢逢。飙车云马纷来降，断碑苔藓何重重。谁操巨笔曾南丰，光明俊伟星斗同。功名何必上景钟，斯文足表将军忠，威灵赫赫垂无穷。"}