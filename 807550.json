{"id":"807550","title":"绕佛阁  初冬同友人小憩中隐禅院用片玉词韵","dynasty":"清","author":"陈维崧","text":"早霞昨敛，行散郭外，尽历溪馆。塘窅蒲短。细沿磬响，来褰戒坛幔。境幽竹满。閒竖拂子，小叩慧远。妙谛微婉。更沾茗粥，尘巾忽焉岸。坐久渐忘却，花影移楞还几线。更爱晴阶，砌成明镜面。叹急景浮生，虚负漏箭。闷怀谁见。似残菊无聊，倚檐零乱。再来期、甚时才展。"}