{"id":"831677","title":"阴历六月二十六夜大风雨，诗以志异","dynasty":"清末民国初","author":"林朝崧","text":"赤云夹日翔，飓母空中舞。夜来风大作，吹万声熛怒。初如奏笙竽，继若鸣金鼓。倏忽啼鬼神，杂沓斗龙虎。势欲翻渤海，响疑折天柱。丰隆既出地，元冥亦行雨。奔腾熠群动，滂濡浸后土。助虐益咆咻，挠物无龃龉。拔树倒千章，倾屋非一所。估客念船舶，农夫忧场圃。六鹢飞过来，爰居止于鲁。鸡犬俱不宁，人物多安堵。却思轩顼世，雨十而风五。时若应休徵，至治难再睹。长吟记灾异，慨然怀往古。"}