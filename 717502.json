{"id":"717502","title":"春日广州西郊远公禅院登楼怅望有作","dynasty":"明末清初","author":"屈大均","text":"芳华南汉苑，十里半陂塘。菱藕家家美，槐榕处处凉。逢师兰若启，留客素琴张。佛日人天喜，仙云殿宇光。清斋冰簟设，妙供玉盘将。笋嫩新春雨，葵肥隔岁霜。充蔬兼野蕨，作豉杂蛮姜。饭白知粳米，茶甘识蔗浆。露应天女洒，酥似雪山尝。一磬鸣空际，诸禽下夕阳。众生禅悦食，童子咒心香。户外絺罗毕，畦中足稻粱。莺声纷出谷，蝶影乱过墙。柳拂多游骑，花衔少牧羊。楼端临雁翅，槛外俯鱼梁。山走斜穿海，城回曲抱冈。荔枝连北郭，菰米接西场。药市棠梨满，花田蔓草长。珊瑚番客井，茉莉疍人庄。一塔从萧氏，双台自越王。丸泥难割据，尺上几兴亡。龙虎争何益，鸟鸢啄可伤。人头频作岭，马革未还乡。故老犹挥涕，遗军尚裹疮。乾坤归粪土，邑里逐沧桑。慧远诗休纪，瞿昙法好忘。无心回浩劫，有力尽慈航。白社求威辇，诃林得仲翔。教移濠上宅，来作瀼西堂。稍近东林寺，閒分大士床。无生那用学，却老尽馀方。衣可芙蓉布，眠须菡萏房。灌输还负瓮，捃拾更提筐。暮止龟峰下，朝行蚬浦傍。时邀秋水论，永遣竹林狂。置酒成三笑，欢娱正未央。"}