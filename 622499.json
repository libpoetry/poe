{"id":"622499","title":"己巳读书佳山水王季重禹穴斋名也季重入都徵诗于余即以此意赠之山水果佳应知我言","dynasty":"明","author":"郭之奇","text":"我闻山阴道，应接靡馀隙。古之会心人，咸于此躅踯。每思造物怀，平分流峙脉。其中应有异，时情安可获。东游觅山隐，南寻见李白。禹穴藏书处，实补东南坼。萧条数百年，此意谁相索。诗人王季重，山水群徵辟。水山多幽韵，诗人少俗格。碧柳垂陶门，青峰归谢宅。陶谢不复还，水山动其魄。骚歌有馀地，风雅无偏窄。诗人欲继之，自许耽佳僻。身携元化符，手把古刀尺。中开金简文，上窥垂露迹。何必嵩高竹，备徵科斗策。岂俟蜀中桐，一扣临平石。精灵既默聚，要妙归捃摭。颇疑会稽来，此称再玄辟。虚谷罕剩藏，幽泉避刻画。诗人忽回首，风尘仰飞舄。朝辞幽桂枝，暮整金台轭。尽收萝薜颜，大启烟霞癖。非关情性殊，毋乃盛名迫。居诸不让人，晚暮徒相逆。一刺虽灭磨，孤襟犹夙昔。是时清梦馀，水山诏远客。未必喧如静，方思损胜益。春云入画图，秋霜留几席。归来慎勿迟，岩阿转清碧。"}