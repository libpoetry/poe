{"id":"1039072","title":"喜雪","dynasty":"宋","author":"韩琦","text":"至和乙未夏，二麦死大旱。秋田不下种，熬然六月半。天意忽垂恻，滂泽遂瀰漫。九谷饱甘滋，时若被溉灌。一变大有年，农籍脱逋窜。既丰复不雨，累月病乾暵。骄阳发仲冬，温气袭闾闬。敛输诚无艰，瘥疠恐莫逭。何期日至前，风怒阴不散。吹开六出花，空际自凌乱。徐徐失埃氛，稍稍重枝干。移时平瓦陇，逮夕没田畔。虽下不及尺，近岁亦稀看。瑞谍宜首书，他物乌足冠。始寤天之神，俾下不可算。小民徒怨咨，一顾回屯难。君子当信天，夷险存大观。惠奸岂固然，福善终冥判。吾喜开吾樽，对客共欢叹。一病久诫饮，当席由吾断。引满且酣歌，轻凛谈间捍。未必不因此，反得摅吾患。"}