{"id":"703275","title":"送沈石友醝使之任三衢郡丞","dynasty":"明","author":"释今无","text":"击节中宵起，劳歌一送君。凄清蓟北雪，缭乱岭南云。道直存天意，才难见鹤群。更谁开口笑，疏磬对斜曛。中州尊斧钺，南海事卑栖。不作贾生赋，空行苏子堤。鬓毛偏不改，心迹迥难齐。为问平津阁，何时诏紫坭。回天消积害，持地任惊涛。独识人应忌，孤根节自高。酒浓沉块垒，诗捷发雄豪。静得神珠照，原无叱驭劳。直怀开济念，那复羡微官。雪路拥熊轼，风声集马鞍。眼醒身世薄，心重酒杯寒。空有珠江月，长留别后看。岭云随一鹤，天路透三衢。悲喜非吾道，驰驱见大儒。津头迎卤簿，日色闪氍毹。为访青霞洞，心閒政自殊。"}