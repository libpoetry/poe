{"id":"687562","title":"哭施龙冈先生","dynasty":"明","author":"孙继皋","text":"夫子持衡日，吾生弱冠年。品题千古遇，文字万人传。薄技惭知己，明时失大贤。茫茫白日暮，何以问苍天。太守来雄郡，诸生满学宫。论文多暇日，为政美清风。除目投荒远，伤心阅数穷。潸然国士泪，飘洒断云中。诸侯能辟馆，多士尽升堂。会想如云盛，恩思化雨香。凄凉陵谷事，辛苦黍禾场。圣主新文治，今看倍有光。行服心何苦，含哀罢食新。生荣悲宦薄，死孝慰从亲。寝侍空长夜，原扃不再春。萧萧松柏路，相向哭门人。才大翻媒忌，名高却累身。神龙元不世，鬼蜮尔何人。宰木枝应长，残经业故贫。流言空半白，皎日对沾巾。"}