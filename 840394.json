{"id":"840394","title":"半山寺","dynasty":"清末民国初","author":"缪荃孙","text":"松杉干云高百尺，泉声㶁㶁流春碧。路转山回见寺门，游人道是荆公宅。公昔罢相归金陵，盈廷不合如淄渑。朝廷优礼许归隐，公亦退院同枯僧。春蛰当年三顾起，归来仍住烟霞里。杨柳萧萧昼掩门，是何宰相村夫子。文靖经营事已空，一名一字偶然同。题诗聊示追随意，肆口讥评恐未公。阎罗夏桀纷相扰，座中枕上皆烦恼。何若遽然习气除，一声山鸟忘昏晓。毁家造寺为亡儿，忏悔前愆荷佛慈。三代以还才第一，可怜生亦不逢时。遗址至今犹爱慕，银塘菡萏新承露。何年石磴草堂前，再种梅花三百树。"}