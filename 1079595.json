{"id":"1079595","title":"毛彦谟容膝轩","dynasty":"宋","author":"吕本中","text":"黄金为楼玉为梯，画旗素锦生光辉。不如一庵醉而归，倒卧侧立无东西。君才于用无不宜，会稽竹箭梁山犀。贾而不售君不疑，亦不自以为珍奇。渊明妙处君得之，万古一首归来辞。一庵容膝君所知，不用芥子藏须弥。望风怀想三归依，眼前有睫见者谁。世人纷纷不自治，何异羊质蒙皋比。见豺而战忘其皮，墙头燕雀莫漫肥。汝不仰看鸿鹄飞，伯夷去采西山薇。想渠瘦亦不胜衣，不羡汝曹腰十围。"}