{"id":"1142485","title":"诸葛武侯","dynasty":"宋末元初","author":"方一夔","text":"我从古人中，不数管晏辈。纷纷后春秋，仅有孔明在。伊人层壑冰，表里绝疵颣。文章派莘岩，气节凌梁岱。未把渭上麾，甘抱隆中耒。维时太清暗，芒炎亘彗孛。老瞒鬼蜮雄，阔步无留碍。区区蜂与蚁，应手铁山碎。陆城胄天潢，穷乏卓锥块。垂白气不衰，逝肯一寸退。孔明托末契，一起镇横溃。煌煌复雠义，掀揭人心晦。风云两飞扬，眼底无强对。取分孙曹间，只手探怀内。自堪托六尺，不啻才十倍。暮年五丈师，此举不俟再。中坚拥貔貅，势若决潴汇。半道失良图，天理意茫昧。彼哉髡钳儿，见雪空狂吠。是非付陈编，清泉奉芳酹。何时起九京，六合需一溉。朗咏出师篇，千载照肝肺。"}