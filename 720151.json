{"id":"720151","title":"送杨鄂州职方使安南","dynasty":"明末清初","author":"程可则","text":"皇帝在位阅七载，九州四海歌太平。乌弋黄皮禀汉朔，旅獒越雉来周京。安南君长处炎徼，北面久已输忠诚。前年玺书予封爵，吾宗学士立阉曾南征。归来陈风对宣室，为言此地无兵争。鹦鹉鱼游浪泊水，庵罗果熟安阳城。今年羽书忽驰至，族类不合仇相倾。蛮王更制略下邑，都尉倔强投昆明。凭陵三郡势莫敌，女无缲茧男无耕。触蛮之斗岂足计，只怜蹂躏忧苍生。相如谕蜀有往事，诏旨特简才臣行。职方亭亭起三楚，须眉如戟双曈晶。昔年执法昆弥道，近襄九伐尤峥嵘。大臣推毂立召见，至尊御殿亲书名。天语殷勤劳《四牡》，一时饯送来公卿。双旌翘翘出北阙，八座赫赫过南荆。乘秋直入交州郡，雕题负弩遥相迎。凭君片言谕大义，调和二氏无佳兵。功成上书报天子，不用京观封长鲸。伏波铜柱邈千岁，壮哉尔与同英声。呜呼男儿万里远游志亦足，不尔蜗庐局蹜虚吾生！"}