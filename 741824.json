{"id":"741824","title":"雨夜用谢惠连秋怀韵","dynasty":"清","author":"王汝璧","text":"农功亦既成，霖雨乃无患。忽忽云向阴，耿耿秋未晏。昨宵天宇澄，起视明星烂。碧汉或浮豕，梦雨先滞雁。蟋蟀织虚堂，蟏蛸挂尘幔。音书忧喜杂，气候暄寒半。泥涂浩纵横，期程昧筹算。没车驰不休，日驭行且慢。策勋羡荣名，素食坦薄宦。趋事亟奔走，余情惬眺玩。放怀当秋岑，摅志寄云翰。偶憩花木清，不涉丝竹乱。徙倚足相羊，风雨积昏旦。时序未觉迁，云物一何焕。晨风无近心，鸣鹳有幽叹。独有吹豳人，羔酒乐亲串。"}