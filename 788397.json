{"id":"788397","title":"壬子岁九月七日吾弟怡贤亲王定窆于水东村朕念手足至谊兼以辅弼功勤献替忠款抚今忆昔情不能已因亲临奠送稍伸积痛夫神游于天魄藏于地亘古迄今理之常也但以吾弟之亲贤为国家柱石幽明异路于兹永别当深秋草木黄落之际朕心曷胜凄怆爰赋此诗以写怀","dynasty":"清","author":"胤禛","text":"西风瑟瑟草离离，惨对灵筵奠酒卮。荆树凋残惊日晚，雁群零落入云悲。邈焉不返游仙梦，行矣休歌薤露词。此际亲临无限痛，九泉英爽料应知！"}