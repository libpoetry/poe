{"id":"675345","title":"梁苑歌 其二","dynasty":"明","author":"王廷相","text":"黄河东来沙填海，陈留十山几山在。梁王古苑九地深，岁岁龙蛇窟穴改。我田在苑苑在东，灌园凿井当其中。应门两黄鹤，抱琴双玉童。行歌曳杖如游龙，前身恐是河上公。君不见七十二帝如旋蓬，惟有尧舜流高风。人生百年电闪闪，何必希时钓誉攀援日月独为功。子云草玄恒不调，虞卿著书仍固穷，我怀欲附沙洲鸿。"}