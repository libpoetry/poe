{"id":"685005","title":"春日宴钦桃李园续太白之兴","dynasty":"明","author":"王渐逵","text":"春日忽相慊，携壶尽日看。风生锦步幛，露滴玉琅玕。细草迷芳渚，轻桡泛碧澜。蓬壶知不远，为尔重盘桓。胜地深深际，霏烟潋潋重。春回三径里，人在万花中。曲岸依瑶圃，回流对碧峰。辋川馀画幅，诗思苦为工。红白互相竞，芳菲亦自齐。春应怜隐僻，吾以慰幽栖。太白文先著，渔郎醉后迷。徘徊日将暮，惆怅石桥西。"}