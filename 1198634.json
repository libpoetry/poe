{"id":"1198634","title":"晋天地郊明堂歌六首 其三 天郊飨神歌","dynasty":"魏晋","author":"傅玄","text":"整泰坛。祀皇神。精气感。百灵宾。蕴朱火。燎芳薪。紫烟游。冠青云。神之体。靡象形。旷无方。幽以清。神之来。光景照。听无闻。视无兆。神之至。举歆歆。动余心。神之坐。同欢娱。泽云翔。化风舒。嘉乐奏。文中声。八音谐。神是听。咸洁齐。并芬芳。烹牷牲。享玉觞。神悦飨。歆礼祀。佑大晋。降繁祉。祚京邑。行四海。保天年。穷地纪。"}