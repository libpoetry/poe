{"id":"701567","title":"秋日登万岁山不果至琼华岛辽后妆楼而返与张廖二子同赋分韵得登万二字","dynasty":"明","author":"黄佐","text":"玄天临析木，白云出丘陵。皇居阻通轨，神池閟清澄。翠峒纡历览，琼楼恣攀登。阳陆日月迥，阴崖雷雨凭。雕阑缀碧藓，藻井巢苍鹰。炯戒鉴夷夏，端居思废兴。飞狐已迢递，疏龙尚轩腾。宇宙席休运，人神归圣能。同游集轩冕，缛仪崇股肱。虹桥架鳌炬，星旗翼鸾乘。灵踪固葱茜，秋霜正严凝。抚化惜遐景，览物怀坚冰。长啸倚林薮，浩歌望觚棱。虚籁殷珠树，凉飙摇玉绳。兹游信有适，谁言殊鴳鹏。青梧飘素秋，烟霜变昏旦。所忻天地肃，适意山水玩。眇默循玉阙，威迟度金涧。长虹浮大川，积翠亘天半。瑶甍拂台斗，绮窗瞰云汉。丹梯指遐坂，黄图入英眄。凤京环百二，鹏霄翻九万。风起云嵯峨，日耀树淩乱。昔闻青娥妆，今见碧草蔓。采莲无缓歌，握兰白遗叹。淋池翔王凫，芳洲宿朱雁。蹇予及朋好，羡尔游波间。谑浪金门隐，凄其广陵散。扣阍讵有遇，褰裳庶无闷。缅怀岩桂业，徘徊岁将晏。"}