{"id":"687431","title":"再叠二首","dynasty":"明","author":"孙承恩","text":"来玉亭边冠盖集，五云深处御筵开。式从星履陪高会，快睹奎光烛上台。凤敕重宣颁异数，麟袍新赐称春裁。试披简册论遭际，再咏明良仰盛哉。九重纶綍褒元宰，三月莺花属令辰。华省高筵齐北斗，大官仙醴注长春。盐梅调剂臣工在，日月光明圣德新。青史远看千载事，黄金拟铸百年身。"}