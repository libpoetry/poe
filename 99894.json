{"id":"99894","title":"清溪词·大江南兮九华西","dynasty":"宋代","author":"苏轼","text":"大江南兮九华西，泛秋浦兮乱清溪。水渺渺兮山无蹊，路重复兮居者迷。烂青红兮粲高低，松十里兮稻千畦。山无人兮云朝跻，霭蒙蒙兮渰凄凄。啸林谷兮号水泥，走鼪鼯兮下凫鷖。忽孤垒兮隐重堤，杳冥茫兮闻犬鸡。郁万瓦兮鸟翼齐，浮轩楹兮飞棋枅。雁南归兮寒蜩嘶，弄秋水兮挹玻璃。朝市合兮杂髦齯，挟箪瓢兮佩锄犁。鸟兽散兮相扶携，隐惊雷兮骛长霓。望翠微兮古招提，挂木杪兮翔云梯。若有人兮怅幽栖，石为门兮云为闺。块虚堂兮法喜妻，呼猿狙兮子鹿麛。我欲往兮奉杖藜，独长啸兮谢阮嵇。"}