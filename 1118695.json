{"id":"1118695","title":"拟古四首","dynasty":"宋","author":"陆游","text":"牛迹可使圜，羊角可使直。惟使刚者柔，造物不可得。世方贵软熟，刚实不可为。为刚死道傍，已矣何所悲。君看一絇丝，能得几日络。君思几州铁，打此一大错。目前岂不快，后悔将奈何。我非通神明，比汝更事多。宁忍千日饥，野葛不可烹。宁枉百里途，捷径不可行。自古风俗坏，善士亦沦胥。橘柚禹包贡，后世称木奴。坐卧北窗下，百事废不治。脱粟与大布，衣食裁自支。温饱岂不欲，违道予心悲。地下见先人，所冀尚有辞。"}