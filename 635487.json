{"id":"635487","title":"寄怀杨鬯侯","dynasty":"明","author":"成鹫","text":"昆山大士才八斗，学富三冬穷二酉。文章直出两汉前，诗篇不落三唐后。呜驺佩玉多故人，目送飞鸿曾未有。一朝大笑行出门，万里长风事游走。燕昭台上不逢人，大庾岭头寻好友。美人为政清且閒，莲幕生涯如瓮牖。促膝朝看郭外山，篝灯夜对他乡酒。酒酣发箧出雄文，主人赞叹何殷勤。曰公不是池中物，相将致雨还兴云。已有长弓穿七札，莫因鼷鼠轻千钧。壮心未老窃自许，束书归阁中欣欣。莼羹鲈脍罢弹铗，松膏藜火明宵分。六经六艺如六谷，砚田一日三耕耘。辍耕识尽天下士，但恨不识二禺君。禺君近在中宿住，乘兴将寻读书处。中涂邂逅郑安期，指点閒鸥在烟雾。烟消雾霁客初来，风便潮生却归去。溪边送客如有情，别后思君还作赋。思君雄论如建瓴，思君意气如兰馨。思君高怀如岳峙，思君静致如渊停。禅心皎皎如孤月，道眼炯炯如双星。士生斯世得如此，何能怫郁牖下终穷经。嗟予与君同甲子，君方有用予无成。云泥缁素各努力，沧浪可浊还可清。洗我足，濯君缨，振衣千仞笑声声。别峰相见一招手，须向毗卢顶上行。"}