{"id":"1104543","title":"建隆乾德朝会乐章二十八首 又六变。","dynasty":"宋","author":"郊庙朝会歌辞","text":"宸扆威容盛，声明礼乐宣。九州臻禹会，万国戴尧天。贡职输琛赆，皇猷焕简编。含和均畅茂，鸿庆结非烟。朝会俨威仪，司常建九旗。舞容分缀兆，文物辨威蕤。运格桃林牧，祥开洛水龟。帝功潜日用，化俗自登熙。螭阶聊载笔，纪瑞轶唐虞。丹凤仪金奏，黄龙负宝图。群材薪棫朴，仁政煦蒲卢。荡荡巍巍德，豚鱼信自孚。接圣宅神都，方来五达区。国贤熙帝载，灵命握乾符。至化当纯被，斯文益诞敷。车书今混一，圣治奉三无。圣皇临大宝，八表凑才贤。经纬文天赋，刚柔德日宣。建邦隆柱石，造物运陶甄。共致升平业，绵长保亿年。神化妙无方，巍巍迈百王。鹤书搜隐逸，龙陛策贤良。拱揖朝群后，宾筵辟四方。洪图基亿载，淳曜德弥光。"}