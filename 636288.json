{"id":"636288","title":"杨孝廉明度出宰宣平，其昆玉江度旻度送至官舍，归途遍历西湖、天台诸胜，辄有题咏，出以示予，赋此以致欣赏之意，因寄宣平明府 其二","dynasty":"明","author":"成鹫","text":"梦想西湖二十年，输君先我祖生鞭。六桥花信供诗笔，四面山光上画船。歌馆醉吟翻艳曲，精林来往悟真禅。还家已过春三月，犹欲开池自种莲。"}