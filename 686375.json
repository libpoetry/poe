{"id":"686375","title":"同山人林熙甫父老陈焜诸生陈巽卿陈练游菱溪五云山","dynasty":"明","author":"叶春及","text":"危石盘空上，诸峰入望低。山连三髻北，云起五灵西。谷静泉逾响，林深鸟乱啼。采菱人不见，芳草自萋萋。鹿门吾欲卧，龟组尔何牵。名姓陶公后，登临谢客前。逢人随白眼，把酒问青天。偃蹇风尘里，兹游益可怜。彭泽归元亮，眉山起长公。谁知千载后，今日一尊同。夜色清溪上，岚烟碧涧中。他年传盛事，应识古人风。"}