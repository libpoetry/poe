{"id":"575894","title":"题叶夷仲瞻云轩","dynasty":"明","author":"孙蕡","text":"天台之山天尺咫，叶侯家住天台里。侯家兄弟联班行，总以才名佐天子。大侯作县多政声，小侯差小亦作丞。乡人聚首作密语，阿堵名门生宁馨。名门宁馨相济楚，大侯好文兼好武。小侯词赋亦惊人，五言七言追乐府。天台本与仙家邻，二侯亦是仙中人。芝兰玉树晓辉映，桃花流水春氤氲。十年分散游梁楚，匆匆高堂日将暮。大侯去家已可怜，小侯在官心更苦。日想严亲鬓已霜，二儿有泪如迸浆。凌风欲借双黄鹄，千里送儿还故乡。乡中何物令侬羡，云去云来千万片。云来桑梓杳莫分，云去乡关隐还见。岂无杨子屋三椽，亦有苏秦二顷田。同居贫贱心亦乐，富贵远别徒悁悁。三椽足以庇风雨，二顷宁当代禾黍。宦游经岁复经年，胡不遄归奈何许。丹阳水通东浙河，侬今欲度水无波。石头艇子无钱买，云去云来奈尔何。"}