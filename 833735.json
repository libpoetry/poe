{"id":"833735","title":"六丑 上春多雨，霃阴如墨，园梅五株，开已烂熳。赋此寄节庵、子培","dynasty":"清末民国初","author":"樊增祥","text":"待铜街试马，奈海上、层阴如墨。翠楼望春，东风无气力。柳未全碧。昨夜红栏雨，便如新酒，试小槽珠滴。平明满地苍苔积，有鹤知寒，无莺咒湿。蓬门望穿双屐。向茶烟歇后，凝伫佳客。园梅都坼，驻芳晖几日。掩映修篁外，绯间白。疏香暗度帘隙，好殷勤赠与，绿华条脱。当华处、魫窗明密，无奈是，十日春寒琐梦，损卿颜色。团圞月、又照灯夕。看近来、蓟北江南岸，花交玉接。"}