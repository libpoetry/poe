{"id":"499295","title":"盛阳先生见余和刘羽冲诗亦和以见规有狂奴犹故态旷达是牢骚句敬赋一篇奉答","dynasty":"明","author":"纪坤","text":"旷达非所能，牢骚亦未敢。功名阻坎坷，兵火濒危险。颓然盛年去，久矣壮心减。同龛老弥勒，终日门双掩。忽吟天问篇，戏语非讥贬。譬如蚯蚓蛙，吟噪偶阴窞。焉能执曲谱，细以宫商检。劳公古谊深，规我客气敛。宁知无文字，何处著嗤点。公看水中月，流影忽冉冉。月落水无痕，空色两不染。"}