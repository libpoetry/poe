{"id":"271589","title":"满庭芳·咏并头兰与外子分韵","dynasty":"现代","author":"吕景蕙","text":"幽谷分香，晴皋俨色，亭亭顾影无俦。笼烟泣露，双穗灿枝头。秀绝清芳共抱，问凡艳、慢斗风流。长相伴，同心连理，应不替花愁。凝眸。低亚处、苞齐碧晕，跗并红柔。愿此花常好，芳醑浓浮。乞得轻绡珍护，帘波静、莫上银钩。南陔畔，好随萱草，尽日咏忘忧。"}