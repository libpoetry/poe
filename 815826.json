{"id":"815826","title":"寄伯兄","dynasty":"清","author":"陶金谐","text":"马磨文休已足悲，兼闻卧病叹仳离。愁多各值花开日，梦远平分月堕时。瘴地一官怜索莫，骥心千里暂栖迟。临淮壁垒须重振，莫道齐师鼓再衰。五架三间粗有庐，萧条城市似村墟。鹿卢空自装长剑，宛委何曾读异书。公事有程知网密，人心难料岂交疏。平生湖海元龙气，报道年来渐破除。"}