{"id":"834123","title":"金缕曲三首 其二","dynasty":"清末民国初","author":"易顺鼎","text":"往事君休道。甚模糊、一分戎马，一分烟草。唱罢南朝家山破，乐府焚翻旧稿。猛回首乱离江表。无限少陵身世感，向啼鹃、洒涕谈天宝。已略变，盛唐调。云萍散后音书少。犹彷佛围城歌哭，朋尊欢笑。三十年来文字饮，幻得风颠月倒。总不似皖公青好。问讯竹寒沙碧宅，怕骚魂、容易秋坟啸。花落也，有谁扫。"}