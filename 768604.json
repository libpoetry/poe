{"id":"768604","title":"尉迟杯 题蕃锦集，和钱葆芬舍人韵","dynasty":"清","author":"沈皞日","text":"短长句。试与歌、垂柳旗亭去。爱他蕃锦裁成，巧夺鸳梭仙杼。云蒸霞举。是镂冰、丝丝映千缕。甚閒情、南浦西楼，月影苔痕携取。一似赋别吟愁，剩多少、蜀江笺纸题处。几向尊前，搴蓉采菊，并入烟绡霜纻。胜剪綵、飞花无数。况醉倚、新声才人谱。想挥毫、点染春风，药栏几度时序。"}