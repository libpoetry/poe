{"id":"832736","title":"齐天乐 愔仲别六年矣，枉句见怀，率酬一解 其二","dynasty":"清末民国初","author":"朱祖谋","text":"孤臣江海湛冥后，心肝十年归奉。杜老麻鞋，冬郎画烛，长结觚棱昔梦。吴钩坐拥。肯老去销沈，向来飞动。攲侧乾坤，不辞辛苦日华捧。白头轻赋去国，路歧终古意，拚倒芳瓮。斗北攀依，周南濩落，千里月明仍共。疏麻折送。尚著意盟鸥，岁寒珍重。越客吟成，病肩霜夜耸。"}