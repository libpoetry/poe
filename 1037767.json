{"id":"1037767","title":"题沃洲亭","dynasty":"宋","author":"胡宿","text":"句水声东转，昭山势北回。三洲环白浪，一径踏青苔。牖对遥岑敞，门迎别屿开。鸥鹇如旧识，萝桂是新栽。野气霏霏入，川华剡剡来。老猿偷熟果，驯鸽下生台。樵斧鸣岑寂，鱼扉映曲隈。观濠立庄惠，结社坐宗雷。格磔归禽乱，呕哑去橹哀。看云秋徙倚，弄月夜徘徊。珠且矜圆折，犀休衒辟埃。沃洲应祇尔，何用忆天台。"}