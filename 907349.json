{"id":"907349","title":"罗浮何君祐夫相访惠诗又出所作水墨鱼戏题卷末","dynasty":"宋","author":"李昴英","text":"山头钓引千钧鱼，铁桥曾逢稚川奴。风波平地误点额，戏取墨汁翻模糊。纵观濠上契妙趣，浩浩胸次涵江湖。墨云忽从砚池起，拨剌跳出形模殊。大鱼腾骧撼风雨，小鱼琐碎游荇蒲。技如元放几许奇，金盘一个松江鲈。试张亭前涨波影，舂锄飞下傍睢盱。世间画史少活笔，描写终类鲋肆枯。文溪一湾浮钓徒，欠得龙眠为严濑羊裘图。"}