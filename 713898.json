{"id":"713898","title":"四孝烈","dynasty":"明末清初","author":"屈大均","text":"黑云沉沉压城隅，城中食尽雀鼠无。谁其死守右骨都，饥来脍人为朝餔。可怜窈窕三罗敷，肌如冰雪颜如荼。再拜乞充君庖厨，解妆请代姑与夫。妾年尚少甘且脆，姑与夫老肉不如。请君先割妾膏腴，味香不负君刀殳。食之若厌饫，愿还妾头颅。姑老夫无子，妾命敢踟蹰。有女年十馀，缇萦亦不殊。哀求赴汤镬，保父千金躯。保父千金躯，泉下报章渠。无嫌女身小，一饱只须臾。须臾饱亦可，章渠单杀我。天生娇女身，为君供鼎俎。"}