{"id":"1143820","title":"回生丁亥方端叟乙酉长二岁其弟名万里庚寅少三岁用予旧韵来订兄弟之盟依韵奉答二首","dynasty":"宋末元初","author":"方回","text":"闻说庚寅弟，兼思乙酉兄。楼高江树远，帆去暮潮平。药岂能延寿，符焉可避兵。各凭心事好，共保岁寒盟。越州兄弟好，年与德俱高。未觉同宗吝，宁须盖代豪。雪炉称夜坐，花墅接春遨。何日成三老，茶瓯瀹碧涛。"}