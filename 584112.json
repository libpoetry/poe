{"id":"584112","title":"虎来","dynasty":"明","author":"黄衷","text":"归州二月朔，虎来入其郛。眈眈百步内，长风与之俱。居人昼户闭，州吏敲钲盂。自卫固疏脱，焉能护樵苏。甘柔择羊豕，馀嚼抛饥乌。终焉跳踯去，掌迹遗城隅。忆在清洛营，营门夜惊呼。千山月色淡，咆哮气何粗。传箭召军吏，此物胡为乎。师谶贵伏猛，安得姑舍□。煌煌列百炬，持满攒骍弧。炳文失故穴，不格如穷鼯。油幢小宴犒，剑舞偕笙竽。细脔遍士卒，茵籍存毛肤。归城数百室，岂必皆非夫。苛烦殆有甚，为尔长嗟吁。"}