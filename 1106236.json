{"id":"1106236","title":"题王双岩诗集后二首","dynasty":"宋","author":"王迈","text":"自是先生标致高，诵诗恍见万人豪。清如金掌双茎露，壮似钱塘八月涛。胸次无尘春拍拍，道腴有味乐陶陶。輶轩刻枣传衡岳，留得芬芳伴楚骚。白首忧时意更长，明言六籍法皆良。先生不竟身前用，有子亲传肘后方。时论无人传药石，上医著眼识膏肓。归欤活国工夫办，要续双岩百世香。"}