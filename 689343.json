{"id":"689343","title":"秋日薜荔园书怀","dynasty":"明","author":"佘翔","text":"一帘黄叶雨，高枕白云秋。天地甘贫病，蓬蒿自去留。鱼肠空结客，猿臂岂封侯。所以忘机者，临流狎海鸥。悲风鸣大壑，落叶满荒苔。倦鸟投林尽，浮云度海来。文章裁短褐，日月寄深杯。中散交游绝，柴门昼不开。一径萋寒卉，孤村逗夕阳。溪流环远近，树影散池塘。有客怀餐菊，无人问翳桑。端居空自好，山际白云翔。秋色江村冷，兼之四壁贫。图书供岁月，牛马任风尘。蹈海齐高士，怀沙楚逐臣。吾生空落落，华发几茎新。"}