{"id":"788889","title":"水龙吟 月夜闻远笛","dynasty":"清","author":"周寿昌","text":"谁家凉夜横吹，一声似彻霜天晓。玉关别恨，银阶幽怨，全穿树杪。叶起蝉吟，枝惊鸦睡，月窥云早。料阑干独凭，朱唇吹彻，怕断送、青春老。恰值雨停风小。恍串珠、穿来旋绕。连绵递送，隔墙谁擪，倚楼远袅。断竹音清，落梅腔远，余音难了。漫自怜、听不分明，恰更比、分明好。"}