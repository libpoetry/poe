{"id":"1247690","title":"李母志节","dynasty":"元末明初","author":"蓝智","text":"雌乌何翩翩，孤栖庭树枝。悲鸣失其雄，辛苦哺其儿。眷彼深居妇，芳年守空帷。有夫不偕老，有子方孩提。死者不可作，少者犹可依。耻为桃李容，愿守松柏姿。树艺供汝食，织纴成汝衣。望汝保门户，训汝诵书诗。子年日已长，母年日已衰。衰老非所惜，我心幸无违。春风吹鹤发，萱草多华滋。菽水自娱乐，闾里称孝慈。古来闺门间，风化实系之。我歌节妇吟，不愧良史辞。"}