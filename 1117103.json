{"id":"1117103","title":"初成遗老斋待月轩藏书室三首 遗老斋","dynasty":"宋","author":"苏辙","text":"老人身世两相遗，绿竹青松自蔽亏。已喜形骸今我有，枉将名字与人知。往还但许邻家父，问讯才通说法师。燕坐萧然便终日，客来不识我为谁。轩前无物但长空，孤月忽来东海东。圆满定从何处得，清明许与众人同。怜渠生死未能免，顾我盈亏略已通。夜久客寒要一饮，油然细酌意无穷。读书旧破十年功，老病茫然万卷空。插架都将付诸子，闭关犹得养衰翁。案头萤火从乾死，窗里飞蝇久未通。自见老卢真面目，平生事业有无中。"}