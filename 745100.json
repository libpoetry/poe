{"id":"745100","title":"英煦斋师所藏天启三年小铁斧歌","dynasty":"清","author":"胡敬","text":"披图足徵明祚败，如鉴写形蓍测卦。霜刃休看寸铁轻，三百年基斲全坏。九重多暇工雕锼，故剑肯向忠良求。纷纷章奏弃不省，可怜神似东昏侯。吁嗟弄兵兵以至，杨左诸臣空望治。谶成委鬼与茄花，劈正徒劳殿楹置。想见经营费匠心，藉娱长昼法宫深。太阿倒授他人柄，遂令神州叹陆沈。大东小东纵寻斧，谠士吞声狂竖舞。走马廷前督内操，那惜金钱输左府。挥戈难返日舍三，寇锋遍野民何堪。六州铸铁真成错，事到桓灵不忍谈。"}