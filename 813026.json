{"id":"813026","title":"三月十一日由栈道入京师发成都作","dynasty":"清","author":"张问陶","text":"春风吹梦蜀山深，又改清弦谱爨琴。对影此时怜绿鬓，登台何处筑黄金。飘流婚娶如重耳，慷慨交游想季心。二十五年身世感，匆匆抡指去来今。才乘烟月上瞿唐，风雨旋惊阁道长。旧素新缣成小劫，南船北马似他乡。一年归兴伤流寓，再鼓文心怯战场。利市要防诗作祟，莫收云栈入奚囊。"}