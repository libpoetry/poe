{"id":"1111804","title":"感花","dynasty":"宋","author":"吴芾","text":"正欲持杯赏万红，却遭连日雨兼风。种花欲看难如此，可是衰翁赋分穷。年来老病苦相侵，已是伤春不自禁。那更雨声长在耳，连朝滴碎惜花心。雨脚才收拟杖藜，檐前依旧又垂垂。倘余有分花间醉，会有风和日暖时。纵令日日醉春风，已恨花无十日红。何事东君长作恶，不容春色丽晴空。千花到底不如梅，胜赏犹宜踏雪来。今日满天长是雨，如何花下得徘徊。春来日日欲寻春，乐此疏慵老大身。岂料青春今过半，萧萧风雨却愁人。嗟我明年是七旬，此生能见几番春。凭谁为补青天漏，放出春光处处新。一雨绵绵不暂停，天公于此底无情。不应直待花飘尽，始放阳和作好晴。"}