{"id":"1224221","title":"晓山谣赠别金陵陈处士","dynasty":"元","author":"范梈","text":"昔我望天岳，于时春正深。鸡鸣九州陌，鹤警万花林。旭日腾重海，宵霞映别岑。露条承嶪巀，雪涧泻嵚崟。马足无由定，莺声不可寻。畏钟牵逸览，挂笏系虚襟。每想丘中趣，如悬空外音。十秋伤逝水，千壑记扪参。晚遇陈夫子，高谈契夙心。天形疏造化，月眼识浮沈。宦路悲怀玉，君门惜和琴。岂因平旦气，薄示暮年箴。但恐丹崖失，何愁素发侵。会当期绝巘，与尔鍊黄金。"}