{"id":"68836","title":"谢曹隐君惠扇歌","dynasty":"元代","author":"王冕","text":"去年僦屋在山脚，草居两间如蛎壳。六月七月无雨落，田野焦枯江海涸。人间酷烈无处逃，吾农忍气婴□熬。编蒲缉羽不成扇，寻松访石空劳忉。至今悒郁未能雪，想到那时肠内热。先生何以知此情？赠我齐约比明月。番罗夹背紫竹把，中有水墨新图画。崩滩乱石奔惊湍，依约远山左右攒。轮囷老柏饱雪霜，更有石丈依修篁。岁寒节操不可降，未举已觉生清凉。山阴野人何磊落？笑引南薰归掌握。寒声飒飒动岩壑，不羡右军题六角。转手黄埃净如扫，便将献君明大道。置诸怀袖扬仁风，快与苍生除热恼。"}