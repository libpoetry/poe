{"id":"566962","title":"抱琴美人图","dynasty":"明","author":"徐渭","text":"身去盻犹转，抱琴何处来。定知清夜里，去听长卿回。细细腰宜舞，轻轻步懒催。睡浓妆略淡，性慧相多猜。眉下波含柳，颅心风落梅。对人莲欲语，袖手藕藏荄。浣水倾吴国，为云到楚台。带飞修曳缟，佩响细衡瑰。绿帐愁单掩，朱唇似善诙。冰弦写离怨，洞閤远諠豗。晓户玲珑启，春花次第开。相将折芍药，掩映过莓苔。蜀国倡娇薛，河中色妙崔。试将同伫立，正惬两徘徊。宫髻发一尺，明珠环两枚。自然宜淡扫，故不画烟煤。或荐珊瑚枕，如倾玳瑁杯。息芳将近近，粉腻愈皑皑。按曲回成雪，徵车响轶雷。翟衣真帝也，荇菜合悠哉。箜篌传丽玉，琵琶伏善才。何如鼓流水，真若溯沿洄。别鹤引如弄，求凰调转哀。有人于座上，奈尔隔屏隈。采药人闻阮，游仙者姓裴。不言偶襄汉，定说见天台。巧笑金难买，多香玉借胎。绣穿新样领，绶结古文罍。皎似珠游浦，清如露滴槐。采花棚上竹，斗草砌隅台。约伴携双手，怀人在两腮。鸳鸯何处觅，鹦鹉有时挼。增减俱难中，短长元自该。赵妃宅里妹，宋玉里中魁。宛尔凝如望，嫣然乍可偎。临波即帝子，食肉亦蓬莱。懊恼思金谷，阑干哭马嵬。流波与流态，令稿复令灰。绝代诚难得，瑰姿理莫推。如斯落鱼雁，母乃梦蛇虺。侠客气何壮，佳人弃若隤。将来换骏马，期在得高騋。艳冶非不爱，纵横良有材。从他形袅袅，不恋志恢恢。凑两难为粲，为屏并作傀。麝香新热饼，兽鼎旧安能。兹画何人染，钱塘漆子裁。拂暾惊卧榻，助腕汲新醅。持过西陵下，因啼苏小堆。青松帷下鸟，红颊巳成煨。潮长日初仄，春深草渐莓。山家时嗾犬，捕雉又张䍙。上下凫鸥没，擎拳翡翠毸。物华迅流转，颜色总尘埃。处女元吾守，明时肯自媒。有时求柱桷，不信舍徂徕。忌嫉生宫阃，刍梁饱驽胎。秪闻饥婉恋，不见斥虺尵。戏论摛多韵，谈虚遍九垓。性空色不著，养致体逾颓。既巳成图画，其何忍剥摧。屏图装巳匝，花月任为灾。书舍潇潇影，奇花一一栽。对卿长比并，顾彼独浇培。风飒罗帷里，虫鸣玉砌陔。此时汉武见，又道李魂回。"}