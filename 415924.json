{"id":"415924","title":"文游台歌①","dynasty":"近现代","author":"常国武","text":"君不见东坡先生真能文，文似流水与行云。又不见秦郎风姿何绰约，清辞丽句金玉错。相携文游台上来，长鲸击水凤鸣铎。对饮酒酣气益雄，铁板铜琶大江东。一曲歌罢题素壁，泼墨纵横奔虬龙。须臾玉露生天街，月迷津渡失楼台。美人不见隔千里，脉脉凭谁倾衷怀。秦郎多情还妙悟，浅斟低吟相思句：两情若是久长时，岂在朝朝复暮暮。髯翁大笑声如雷，此语使我胸次开。古来圣贤皆寂寞，有酒不饮胡为哉。故国神游发奇想，风流千载谁嗣响。挥麈坐觉清风来，古木高台崒森爽。"}