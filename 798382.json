{"id":"798382","title":"贺新郎·看花","dynasty":"清","author":"曾廉","text":"莫道春情杀。正东山、中年兴致，破除时戒。日夕花閒长勤护，算只金铃力大。问何处、许多金贝。巨朔侏儒均叨饱，只相如、自有文章卖。春草绿，更清快。邀人做个看花会。尽纷纷、香车宝马，金盘银脍。杨柳横眠桃花笑，总是东风无赖。把弦管、吹开浮壒。蛤粉墙匡平楼槛，隔墙匡、天远修眉黛。还认是，檀郎画。"}