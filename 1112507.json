{"id":"1112507","title":"子公复和亦次韵","dynasty":"宋","author":"张扩","text":"我惭问舍未知方，君亦依然卧上床。有纸遮风良不恶，无人炙手自生凉。应怜佛屋钟鱼近，不自官居屏障妨。相去九龄今几代，风流未减笏为囊。昨日规摹屋一方，今晨诗卷已填床。安知事似猬毛起，自觉心如水月凉。故纸有缘殊未了，红尘无路略相妨。客来煖热浪自喜，断却来章真智囊。"}