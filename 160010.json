{"id":"160010","title":"和三哥入山·巢由没已久","dynasty":"宋代","author":"韩维","text":"巢由没已久，风迹旷不嗣。长啸箕颍间，悲风肃然至。传闻龙山下，茅屋架三四。中有隐者栖，读书乐仁我。饱观人事变，深钩易象秘。耕田给衣食，乡里沾赈遗。呦呦山鹿群，摩抚驯不畏。乃知至仁主，足以通异类。声名自驰击，我心晏无累。寤寐想斯人，安得同所致。"}