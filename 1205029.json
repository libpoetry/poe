{"id":"1205029","title":"木兰花慢 三用韵","dynasty":"元","author":"吴澄","text":"好风流诗老，双鬓上，雪霜稠。忆少壮欢娱，呼鹰逐兔，走马飞球。春风断肠柔唱，拚千金一笑破娇羞。此日花时意气，当年梦里扬州。客床百尺卧危楼。往事总悠悠。把湖海人豪，消磨变换，洙泗天游。应知裂麻司业，为前时、谏舌颇多愁。今去却堪痛饮，瓮头有酒频篘。"}