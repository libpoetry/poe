{"id":"684734","title":"寒悰","dynasty":"明","author":"王彦泓","text":"残日东风雪半庭，薄寒轻醉几时醒。连宵烛下闻裁胜，何处花前遇踏青。染袖不拼香漫灭，移灯长忆影娉婷。愁心只有吴歈觉，更向玲珑仔细听。岁晏无聊别绪盈，一枝梅萼寄卿卿。浣纱衫袖年年湿，碧玉梳奁事事清。调态几曾因病减，鲜妍多是称情生。自怜身世凄凉足，单占名花第一名。"}