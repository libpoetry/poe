{"id":"566613","title":"送王雪渔北上","dynasty":"明","author":"徐渭","text":"淮阴所佩剑，不审值何许。佩剑以钓鱼，于义亦何取。一日几垂竿，竿竿可几鲤。乃至捐漂厨，庸以益渔腑。我取鱼之剑，聊略为渔估。即非百金资，可易数月黍。渔也智绝伦，何独昧兹举。肠饥乞可为，剑去何所仗。之楚复之汉，渔并仗剑往。可以负渔竿，踉蹡见刘项。猝办恐后时，载质先出疆。王郎不钓鱼，故亦无竿饵。闻郎所持竿，贯以山中紫。毫长一寸馀，竿只五寸止。居则南狎越，行则北声燕。淮阴剑三尺，郎剑五寸县。归来报千金，漂母是何人。封侯剑不取，却取钧竿亲。"}