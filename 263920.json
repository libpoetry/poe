{"id":"263920","title":"沁园春·题孙赤厓携孙小像","dynasty":"清代","author":"尤侗","text":"万里归来，管宁无恙，吾谷闲行。但觅取虎头，传神阿堵，携将麟角，绕膝如馨。君善秦声，妇能鼓瑟，画里家山聊遣情。相尔汝，惟日沽一斗，笑看三星。十年辽海飘零。曾短布驱车铁岭城。记汉殿凌云，马卿献赋，梁园雨雪，枚叟谈经。阊阖天高，巫阳梦远，仆亦悲歌泪满缨。空凝望叹王孙桂树，芳草青青。"}