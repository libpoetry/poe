{"id":"689123","title":"查城十五夜对月五首","dynasty":"明","author":"何景明","text":"中秋看月色，移席近前楹。河汉三更没，关山万里明。风烟依独戍，砧杵闭空城。此夜高堂上，多应念远征。天上何所有，团团白玉盘。可怜秋半月，只是客中看。影直朱楼午，轮高青嶂寒。美人何处共，光彩隔云端。驿舍山东下，闲吟月出歌。婆娑笼夕桂，窈窕入云萝。玉魄中天满，清辉近水多。广寒高几许，台殿锁嫦娥。小市无兼味，邻家酒亦悭。佳期三五夕，远客万重山。霄汉分秋色，风尘照旅颜。去年当此夜，坐对紫薇间。我爱秋宵永，西林待月斜。百年几圆缺，今夜倍光华。兄姊俱殊土，田庐有旧家。金波如客泪，独洒向天涯。"}