{"id":"816203","title":"减字木兰花·辛卯岁至日","dynasty":"清","author":"黄之隽","text":"去年长至。带病篮舆来帝里。回首吴云。已是三千里外人。今年长至。转向衡湘携朴被。定有人嗔。风里杨花不著根。去年长至。眯眼尘沙扬朔吹。初次游燕。年已蹉跎兴尚颠。今年长至。身在湘天图画里。景妙于前。双鬓霜痕又一年。去年长至。学士樽前曾索醉。虽是京华。才浣征衫未忆家。今午长至。萍水舟中谈往事。一样天涯，翻厌红灯乱结花。"}