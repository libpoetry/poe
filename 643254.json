{"id":"643254","title":"题岐山图","dynasty":"明","author":"胡奎","text":"朝望岐山云，夕望岐山云。岐山不可见但见，非烟非雾青氤氲。上清真人好奇古，有山不待夸娥负。缩地回天顷刻间，蓬莱移得金鳌股。吾闻留侯从赤松，功成归老山之中。千年复见好孙子，出宰况近仙人宫。仙人啸歌碧云里，采掇金芝餐玉髓。也知吏隐亦清流，两年只饮芗溪水。只今见画如见山，安得置我灵台间。日日凭高望云气，会待岐阳鸣凤还。"}