{"id":"829207","title":"望雪感怀呈李啸溪","dynasty":"清末近现代初","author":"杨圻","text":"玉垒东趋入汉关，黄河西绕太行还。何年王气销冰雪，一代词臣有马班。豹尾春寒收铁岭，虎贲夜火猎阴山。中原旧事谁相问，河上仙翁寂寞閒。潼关四扇雪中开，曾见咸阳万骑回。塞雁已随春色断，乱山疑自大荒来。西京倚马悲词客，北地驱兵忆将才。寒夜宫嫔烧甲煎，御炉馀暖旧香灰。闲共寒僧上寺楼，雪山兵马话神州。八方聚哭千钱米，百战新封万户侯。海内几人成大业，中原无事好清游。眼前莫笑诗翁老，点点青山共白头。城外千家瓦万椽，城中立马看山川。杜陵妻子愁何在，武帝旌旗不计年。寂寂人烟江欲晚，茫茫世事雪连天。侧身北望无终极，一片寒光战垒边。"}