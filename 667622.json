{"id":"667622","title":"寄曹仲礼","dynasty":"明","author":"王廷陈","text":"吁嗟梁甫吟何哀，白日黤惨浮云回。繁华忽与东风别，幽壑不见阳春来。忆初谒帝承明庐，颇将词赋追相如。意气当时惟尔我，文章绝代互吹嘘。正逢汉武勤边略，同奏文园谏猎书。杞国忧天倾，傍人笑为狂。精卫枉衔沙，何禆海茫茫。雷雨晦冥起仓卒，散失非我能周防。宁知垂翅青天后，虞罗猎矢犹徬徨。予仍下狱大梁城，谤议雷同真吠声。全生虎口信不易，一死鸿毛良可轻。摧眉腼面复苟活，局天蹐地长悲鸣。前荣后枯嗟世事，翻云覆雨见人情。昔日结交二三子，张口欲言祸及矣。请兵谁为哭秦庭，击筑何曾歌易水。感君山岳心不移，张公神剑合有时。矫首南天瞻北极，聊持芳草寄相思。"}