{"id":"106004","title":"病稍愈戏书三十韵","dynasty":"元代","author":"方回","text":"药滓弃盛钵，药贴堆满案。药价殊不廉，药效一何缓。身昔未病时，饮啖百无惮。一病半月余，食味等土炭。昼睡反多夜，夕呻每彻旦。席硬骨加痛，衾垢肤转汗。三更渴吻急，强起揭书幔。灯量大如盆，故作红碧烂。年今五十九，溘死讵足叹。先君抱幽愤，较兹減三算。杜梅两诗老，声价百代冠。享寿仅及此，官职亦云漫。又如同学生，何止夭阏半。中道或无成，万事春凌泮。老我幸已多，苟脱兵火难。剥肤极朘削，糊口就退愞。造物屡见赦，得失互惊惋。未容遽朽腐，更遣足忧患。假如即不起，游魂去常干榦。殓具无可陈，襄事孰与赞。二儿寓邻州，两月消息断。何时捐别业，理舟抵归岸。人生良艰哉，受此世缘绊。抢榆及抟风，各各凭羽翰。至灵可不如，外攻乏中捍。自非有仙骨，宁免寒暑锻。彭殇终同途，颜跖匪殊贯。形凝靡不销，气聚会有散。达者悟期理，卢胡一笑粲，排闷写心谣，治命实非乱。"}