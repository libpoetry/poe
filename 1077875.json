{"id":"1077875","title":"食橘","dynasty":"宋","author":"李纲","text":"洞庭一夜天雨霜，橘林绿苞朝已黄。远题书后三百颗，入手便觉秋风香。黄金为肤白玉瓤，沆瀣深贮甘且芳。雕盘初擘噀清雾，冰齿乍嚼流琼浆。色香气味纷可喜，下视众果皆茫茫。嗟余平生爱种此，木奴千树梁溪傍。只今蒿艾已埋没，岂敢向日争荧煌。蓬莱云气久寂寞，汉殿无复罗潇湘。厥包纵有尽酸涩，剖之蠹朽安足尝。乃知汝病是天意，坐使玉食无辉光。荒山乃尔饫佳品，安得騕袅置锦堂。君不见杜陵野老歌病橘，萧萧半死诚可伤。"}