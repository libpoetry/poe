{"id":"474955","title":"长安十六夜歌","dynasty":"明","author":"皇甫汸","text":"长安十六夜如洗，千门万户烟花里。闺中少妇夜出游，陌上行人忽成市。粲粲珠钿映月来，翩翩翠袖抟风起。风前月下逞娇姿，爱惜春花能几时。无那蓂荃先落荚，只愁杨柳渐飞丝。游丝飞入黄金地，扑牖穿帘果何意。凤甸常悬祷雪忧，鳌山久罢观灯戏。灯光却照五侯家，列炬然膏满绛纱。岂谓铺金能作埒，亦知剪彩易为花。银花火树开佳节，遂令观者相环列。霍氏门墙有后尘，魏其池馆空前辙。凄凉往事已为陈，恨杀怀春似玉人。莫贱兰房今夜女，故多椒掖旧时亲。明珰尽结琼瑶丽，袨服争看锦绣新。襦曳茝时香散霭，袜移莲处暗生尘。香尘冉冉随芳步，共道非烟亦非雾。驰目还怜梁下期，客冶又为桑间误。皞阇今已羡如云，夙夜谁当畏行露。铁锁遥开天上桥，渐台何必待符招。二南倘被翘薪化，四海应回广髻谣。"}