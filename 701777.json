{"id":"701777","title":"和觉山登罗浮二首","dynasty":"明","author":"黄衷","text":"何处诗筒披锦线，风流真叹佐时贤。青骢高步皆馀地，黄鹄孤飞更刺天。柱下纪言推綵笔，人间济险藉楼船。寒林自与荣途隔，深愧无因得赠鞭。石磴盘回方引线，苍崖漫刻认前贤。平连五岳还淩海，上瞩三台恰近天。动爱碧云随舄履，坐堪芳霭逗衣船。翠微亦有黄龙洞，风雨时来电可鞭。"}