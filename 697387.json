{"id":"697387","title":"夜读献吉仲默廷实昌谷于鳞诗漫兴五首","dynasty":"明","author":"胡应麟","text":"回首开元八百秋，莫将蹊径细追求。巨灵自有移山力，手擘黄河万里流。自得西方最上诠，莲花千仞扑青天。由来騕袅鸣銮足，可作风螭步骤传。北地申阳各俊流，中原名誉本鸿沟。当时误作攀鳞客，王后卢前特地愁。肝胆平生献吉闻，金丹炼就肯离群。时人浪自开门户，点染高流入墓文。七字高华一代知，若为诸体遍称奇。犹龙莫讶宣尼赞，自是难忘问礼时。"}