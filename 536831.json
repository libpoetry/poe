{"id":"536831","title":"王生近诗爽然有天际真人想乃父沂州君濡首吏牍俱所不晓赋此赠之","dynasty":"明","author":"王世贞","text":"我昔偕若翁，共醉燕山月。寒飞双疾羽，惊风散仓卒。回首秋色中，白云陶余悦。半刺足翱翔，谁能念汩没。落日琅琊台，萧然映华发。岂伊莼鲈兴，不从步兵发。识尔汗血时，英声动长安。十年偶一见，握手罄所欢。蓬蒿仲蔚地，山水伯牙弹。天堕五色霞，赤城仙人餐。吾子忽啖之，齿颊俱清寒。太湖水浅深，要我弄鱼竿。昨夜腐鼠过，鹓雏了不看。仲尼畏后生，余亦惭先尔。毋作一丘观，丈夫志弧矢。大鹏戢两翼，黄雀不知止。寄声招若翁，早访云壑里。子其息南溟，九万从此始。"}