{"id":"401851","title":"虞美人","dynasty":"民国末当代初","author":"饶宗颐","text":"纤荑一握春生暖。烛比春还短。替人伤别总魂销。可念尊前曾唱内家娇。残红明日惊糁径。珍重梨花影。尺书剪烛夜亲封。临老江关何处送归鸿。盈盈独倚栏干遍。酒薄香生面。鸭头春水绿盈门。一到言愁天亦欲黄昏。牵情恁地劳飞絮。寄泪凭谁语。谢桥波荡月如云。自踏杨花来觅倚楼人。湘帘春闭重堪恋。人近东风远。杏衫浅晕上桃腮。扑面朝霞宛似日边来。倚阑缠令闲低按。留与归鸿看。博山此夕不须煤。莫任相思一寸化成灰。词娇恰似人痴小。濡梦描清晓。尽销羁旅酒卮中。长是好风吹客作飞蓬。路旁惆怅曾题堠。有泪浮于酒。更深缺月落寒塘。正照孤衾和影自成双。玉钗落处无声悄。柳变春光晓。负春无力是杨花。尚解因人飘荡到天涯。霰如坠叶填阶满。四壁虫吟断。蛾儿犹自扑残灯。剩伴十分蟾色冷银屏。"}