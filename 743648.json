{"id":"743648","title":"阅从孙懿辰童试诸艺斐然可观率成志喜用坡公贺子由生孙斗老韵兼以勖之","dynasty":"清","author":"邵希曾","text":"畏景苦炎蒸，风亭思栉沐。佳文来稚孙，急披若新浴。老眼忽一明，细书耐三复。理法颇惬心，精神亦满腹。山公曰馨儿，韩门数高足。出语惊长老，翘秀动凡目。不作巨川舟，定是丰年玉。念昔尔高曾，德累膏加沃。莫学痴伯翁，官同鱼上竹。业精无过勤，学优端在熟。积书如积金，能使要能读。勿局管中窥，当穿垣外瞩。麟角果然成，鳌头不难卜。吾宗久未振，汝志毋待督。"}