{"id":"1092418","title":"酬寺簿劝农追和渊明见贻","dynasty":"宋","author":"罗愿","text":"江汉之会，中具五民。见异而迁，乃丧厥真。相彼樊山，我行所因。有閒其壤，问彼居人。方时清明，家自为稷。其薮其浸，其动其植。孰为使民，有田不穑。亦惟蒲鱼，恃此鲜食。岁运周回，景躔西陆。帝籍重开，天颜逾穆。耕事将起，毋荒游逐。凡我农官，戒民宜宿。戒民伊何，美成在久。譬彼射侯，则求其耦。驱率慵堕，转缘南亩。数耘疾收，在而心手。农亦有书，匪藏金匮。盍耕如莘，盍馌如冀。桑荫清好，浊醪日至。已勤而食，则无所愧。勿谓此州，远连边鄙。我疆西北，尽其四履。风雨顺时，日星循轨。屡丰作颂，以致归美。"}