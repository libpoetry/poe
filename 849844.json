{"id":"849844","title":"试石鼓墨得月字韵","dynasty":"宋","author":"王迈","text":"水声响峥嵘，山势高嵂矹。我居山水间，瞥焉五阅月。看山宽眼界，听水清诗骨。妙理在浊醪，淡交寄薇蕨。翻书明月轩，瀹茗清泉窟。一雨酿黄梅，连朝来不歇。云疏漏檐光，晴意犹鹘突。卓午睡瞢腾，起来足不袜。搔首独无言，书空时咄咄。天宇未清夷，世途良臲?。丈夫志未酬，徒有冲冠发。俛头习科举，与俗聊汩汩。壮图要有待，非久黔吾突。富贵渐逼人，荣途轫须发。"}