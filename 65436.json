{"id":"65436","title":"题林周民山矾图","dynasty":"明代","author":"许伯旅","text":"山矾入画古所少，我昔见之倪赞家。问君何处得此本，水屋十月来春花。东风著树香满雪，长须滴露金粟结。一枝独立霜霰余，已觉江梅是同列。惜哉此物知者稀，深林大谷多所遗。牧竖樵童尔何苦，剪伐每同荆棘归。林君本是鳌头客，高卧云间人莫识。酒酣挥袖卷新图，一笑西山眼中碧。"}