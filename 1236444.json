{"id":"1236444","title":"黄晋卿见过却归乌伤","dynasty":"元","author":"陈樵","text":"日下新传诏，江南共濯缨。岁中升进士，海内右诸生。经术谋王体，词章作世程。不才岩石下，回首望光荣。古训畴咨日，文明阐化时。君为万家县，谁定一王仪。名下看佳士，人间见旧诗。岂无清切地，州县有程期。月里丹葩远，人间杏艳张。天官行故事，风雅蔼馀芳。左掖亲承诏，端门出缀行。眼明茅屋下，犹见赐衣黄。江雨间行人，江干雨又新。今朝下垂榻，几日望行尘。冰雪莺迁树，江湖雁得春。非君被轩冕，怀抱欲何伸。旧业推门地，声名出礼闱。平生著风则，长世有光辉。官序须清绩，台衡起白衣。谈经无复日，为别更依依。花竹穷清玩，山池属素情。荷衣随楚制，芹子入南烹。已作归屠钓，终期变姓名。惟应一丘壑，垂白向升平。"}