{"id":"517406","title":"画马篇为童将军赋","dynasty":"明","author":"王称","text":"圣皇览乾驭，天驷流星芒。太乙贶灵异，倏见渥水傍。神精何权奇，意气尤轩昂。两颧夹明月，四蹄乱秋霜。早为汗血驹，三载清大荒。长驱掩上征，逸态凌云翔。骁腾日万里，脱略谁能当。归来骖六龙，殊恩擅中黄。赐浴天池津，剪拂须鬣张。顾影骄玉姿，含嘶泛清商。丹青特馀照，对之亦腾骧。驽骀世岂乏，伏枥空成行。"}