{"id":"743729","title":"山塘种花人歌","dynasty":"清","author":"石韫玉","text":"江南三月花如烟，艺花人家花里眠。翠竹织篱门一扇，红裙入市花双鬟。山家筑舍环山寺，一角青山藏寺里。试剑陂前石发青，谈经台下岩花紫。花田种花号花农，春兰秋菊罗千丛，黄瓷斗中沙的皪，白石盆里山玲珑。山农购花尚奇种，种种奇花盛篾笼。贝多罗树传天竺，优钵昙花出蛮洞。司花有女卖花郎，千钱一花花价昂。锡花乞得先生册，医花世传不死方。双双夫妇花房宿，修成花史花阴读。松下新泥种菊秧，月中艳服栽莺粟。花下老人号花隐，爱花真以花为命。谱药年年改旧名，艺兰月月颁新令。桃花水暖泛晴波，载花之舟轻如梭。山日未上张青盖，湖雨欲来披绿蓑。城中富人好游冶，年年载酒行花下。青衫白帢少年郎，看花不是种花者。"}