{"id":"119018","title":"次韵姚道人·高人隐陋巷","dynasty":"宋代","author":"苏辙","text":"高人隐陋巷，至药初无方。心知无生妙，运转开阴阳。才如淩云松，岂受尺寸量。气如幽谷兰，时送清风香。嗟我本病肺，寒暑随翕张。丹砂苦落落，青春去堂堂。清诗堕云雾，至音叩琳琅。山海信多士，世俗非所望。远游居临安，间出从诸王。他年解冠佩，共游无边疆。仪麟既委照，永谢过隙光。"}