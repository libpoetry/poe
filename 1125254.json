{"id":"1125254","title":"玉楼春","dynasty":"宋","author":"晏几道","text":"雕鞍好为莺花住。占取东城南陌路。尽教春思乱如云，莫管世情轻似絮。古来多被虚名误。宁负虚名身莫负。劝君频入醉乡来，此是无愁无恨处。一尊相遇春风里，诗好似君人有几。吴姬十五语如弦，能唱当时楼下水。良辰易去如弹指，金盏十分须尽意。明朝三丈日高时，共拚醉头扶不起。琼酥酒面风吹醒，一缕斜红临晚镜。小颦微笑尽妖娆，浅注轻匀长淡净。手挼梅蕊寻香径，正是佳期期未定。春来还为个般愁，瘦损宫腰罗带剩。清歌学得秦娥似，金屋瑶台知姓字。可怜春恨一生心，长带粉痕双袖泪。从来懒话低眉事，今日新声谁会意。坐中应有赏音人，试问回肠曾断未。旗亭西畔朝云住。沈水香烟长满路。柳阴分到画眉边，花片飞来垂手处。妆成尽任秋娘妒。袅袅盈盈当绣户。临风一曲醉朦腾，陌上行人凝恨去。离鸾照罢尘生镜。几点吴霜侵绿鬓。琵琶弦上语无凭，豆蔻梢头春有信。相思拼损朱颜尽。天若多情终欲问。雪窗休记夜来寒，桂酒已消人去恨。东风又作无情计，艳粉娇红吹满地。碧楼帘影不遮愁，还似去年今日意。谁知错管春残事，到处登临曾费泪。此时金盏直须深，看尽落花能几醉。斑骓路与阳台近，前度无题初借问。暖风鞭袖尽闲垂，微月帘栊曾暗认。梅花未足凭芳信，弦语岂堪传素恨。翠眉饶似远山长，寄与此愁颦不尽。红绡学舞腰肢软，旋织舞衣宫样染。织成云外雁行斜，染作江南春水浅。露桃宫里随歌管，一曲霓裳红日晚。归来双袖酒成痕，小字香笺无意展。当年信道情无价，桃叶尊前论别夜。脸红心绪学梅妆，眉翠工夫如月画。来时醉倒旗亭下，知是阿谁扶上马。忆曾挑尽五更灯，不记临分多少话。采莲时候慵歌舞，永日闲从花里度。暗随蘋末晓风来，直待柳梢斜月去。停桡共说江头路，临水楼台苏小住。细思巫峡梦回时，不减秦源肠断处。芳年正是香英嫩，天与娇波长入鬓。蕊珠宫里旧承恩，夜拂银屏朝把镜。云情去住终难信，花意有无休更问。醉中同尽一杯欢，归后各成孤枕恨。轻风拂柳冰初绽，细雨消尘云未散。红窗青镜待妆梅，绿陌高楼催送雁。华罗歌扇金蕉盏，记得寻芳心绪惯。凤城寒尽又飞花，岁岁春光常有限。"}