{"id":"502135","title":"激清轩歌为吕旭作","dynasty":"明","author":"朱同","text":"左史裔孙东篱子，筑室先茔俯清泚。登车揽辔怀昔人，高揭轩名照窗几。忆昔赵宋自南渡，国计每被奸臣误。忠臣烈士何代无，裂眦冲冠向谁诉。贼臣专制无敢言，左史秦檄盈书编。谠言直论破鬼胆，父子辉映相后先。桑田久矣沦沧海，贼子奸臣复谁在。大义长行天地间，白日悬空耿光彩。闻孙传家有真迹，宝爱不啻连城璧。每言传迹不传心，祖孙何曾异今昔。当年邂逅游芹宫，樽酒几度良宵同。长夜挑灯诵遗藁，义气凛凛横心胸。携书自我来京国，两年不见澄清色。夜深回首黄山云，风露满空秋月白。"}