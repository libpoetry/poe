{"id":"1066580","title":"戊午次吴山解空院乃端师子道场是日上巳呈法中禅老","dynasty":"宋","author":"葛胜仲","text":"寻幽勇鼓枻，兹山初问津。云烟落吾手，若水清潾潾。苍官旧千章，类不赦斧斤。以兹海藏涌，突兀干苍旻。独馀三大夫，攲盖皴龙鳞。下阅往来辈，蜉蝣不知春。迎宾上人者，貌古意甚真。岂惟嗣老端，势到粲忍亲。陟巘既幽绝，飞谈复清新。何庸浥寒波，更祓元规尘。"}