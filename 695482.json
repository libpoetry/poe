{"id":"695482","title":"寿太保九峰翁用寿幸庵韵","dynasty":"明","author":"林俊","text":"访落新朝诏命同，两心江汉共朝东。故人别社先春燕，旧客长天感暮鸿。绿野开园重有约，白衣给俸独何功。典刑一老青峰下，萝屋萧然领世风。忆昨论心古意存，老酬完德荷殊恩。纪纲六职行机总，咀嚼群经入本源。辅德盛传新政异，拜官应带旧衔尊。阳春一曲相望地，风景依稀似午园。"}