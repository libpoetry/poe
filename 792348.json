{"id":"792348","title":"巫孝女","dynasty":"清","author":"王季珠","text":"衫袖缕缕血满幅，深夜背人剜臂肉。一匙和药当参苓，巴望萱帷疾愈速。焚香膜拜祷昊天，愿以女年补母年。寿算决然不能强，女郎岂惜微躯捐。母存嬉戏秉至性，母殁零丁誓却聘。苦无兄弟力扶持，否亦拼与母同命。笃守祠墓荐蘋蘩，三党四邻尽起敬。吁嗟乎，妻拿夜肉与朝鱼，苛待爷娘豢牢猪。孝女每膳必咨涕，沥诚以祭七秩馀。两两相衡当愧死，宜乎有司旌其庐。宪吏尤喜端风教，懿德流芳为手书。孝行从来不多觏，史乘安可付阙如。"}