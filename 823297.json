{"id":"823297","title":"高阳台 柳浪闻莺，次张玉田韵","dynasty":"清末近现代初","author":"吴湖帆","text":"陌上车尘，亭前马迹，更谁野渡呼船。崇观长廊，苏碑不是当年。春风柳浪凄迷景，忍几番、舞泣歌怜。只斜阳、浮紫悬金，摇荡晴烟。钱唐自古繁华地，羡三秋丹桂，十里红莲。树底莺啼，还疑丰乐楼边。绣帘十二非畴昔，剩满湖、月照鸥眠。最关心、如此江山，又听啼鹃。"}