{"id":"1111345","title":"繁叔见和再依韵谢之","dynasty":"宋","author":"许景衡","text":"曾录新诗数百章，简编从此有辉光。当年俱是江边客，今日早为天上郎。竹叶一樽鱼似玉，梅花三弄月如霜。边城乐事还随分，莫教终朝有底忙。分明喜色满眉间，谁怕霜毛作老颜。况有杯盘留客醉，不教风雨为人悭。子真最爱横塘水，居士新迁巾子山。唯有诗坛小工部，吾君未可放教闲。"}