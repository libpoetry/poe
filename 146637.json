{"id":"146637","title":"勘书·儒家无外事","dynasty":"宋代","author":"孙仅","text":"儒家无外事，招客勘青编。笔墨东西置，朱黄次第研。频忧伤点竄，细恐误流传。改易文辞正，增加字数全。目因繁处倦，心向注中专。端坐穷今古，披襟见圣贤。疲劳时举白，游息或谈玄。得兴忘昏旭，题名记岁年。栖毫思确论，废卷恨忘篇。鱼鲁皆刊定，谁人敢间然。"}