{"id":"694233","title":"南归寄乡旧","dynasty":"明","author":"陈献章","text":"家在桃源里，龙溪是假名。蕉衫溪女窄，木屐市郎轻。生酒鲟鱼脍，边垆蚬子羹。行窝堪处处，只少邵先生。居士旧茅斋，萧然倚玉台。独寻寺里去，每到日西回。鱼跃水萍破，风推岩户开。小桥残板在，长讶有人来。省事除烦恼，端居养静虚。栽花终恨少，饮酒不留馀。山径儿吹笛，村田妇把锄。殷勤谢闾里，胜事莫相疏。碧草东西埭，黄鹂远近山。岩春花气足，檐日鸟声閒。文字虚堆几，园林不设关。一条烟际路，朝往暮来还。江边逢野叟，叉手问官名。立雀黄牛近，衔鱼白鹭腥。西田馀故宅，北崦多新茔。驻马斜阳外，悽然感废兴。山童呼犬出，狂走狺诸孙。乳鸭争嬉水，寒牛不出村。墟烟浮树杪，田水到桑根。邻叟忻相遇，笑谈忘日曛。自爱愚公谷，谁过野老家。时依当户竹，閒数上墙花。鸟立溪槎静，牛争崦路斜。怀中娇小女，学语解呼爷。紫水团沙北，黄云古刹东。楼吞沧海日，幔卷玉台风。物色求钟鼎，丹砂访葛洪。芙蓉开十丈，天际白龙宫。出处有分付，将非人所能。君看飞鸟辈，谁不顾高腾。放意三杯酒，留情半夜灯。韦丹非俗吏，灵澈自高僧。沙渠风日美，弄水爱群儿。花落莺犹语，春归蝶未知。惜芳心未已，高咏社公祠。四序每如此，独忧无乃痴。"}