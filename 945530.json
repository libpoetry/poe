{"id":"945530","title":"四月十一日与妇小酌玉莲花前有感","dynasty":"宋","author":"陈著","text":"西湖西山坡，水乐洞之侧。有池当轩绿，有花当夏白。风润脉柔茎，午芳擅正色。方来玉八瓣，圆中珠一的。曾携真率杯，相看契清阒。主人自城居，付与乘閒客。回头一十年，今日为何日。窗前小盆池，又见此花发。花于我何心，我见花自恻。老妻颇解事，一笑复太息。胡为不自知，君已八十一。洛阳白牡丹，杨家红芍药。魂梦且不到，何独□怀昔。□□垂头答，风雨天昏黑。"}