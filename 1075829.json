{"id":"1075829","title":"时宰相生日乐府三首 其三","dynasty":"宋","author":"周紫芝","text":"海上神仙不知数，无人解说三山路。舟中彷佛见霞裾，弱水波深不堪度。青天那得白日升，仁能爱物功乃成。秦汉之君俱好武，枉从方士求长生。从来定乱必以战，公以不战为中兴。两朝岁活数百万，报公福禄知难名。只今潭潭开二府，富贵如山泽如雨。经殿时闻御幄香，日对清光接天语。归来下马复过庭，一德楼边柳阴舞。天上频移玳瑁筵，琼浆赐酒如流泉。盛事传观作图画，蕊珠何处求群仙。皇天报德何时足，政恐天心似人欲。会从四世数五公，何止长年是公福。"}