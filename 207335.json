{"id":"207335","title":"望海潮·轻云过雨","dynasty":"宋代","author":"赵崇嶓","text":"轻云过雨，炎晖初减，楼台片片馀霞。曲径通幽，小阑斜护，水天薄暮人家。暝色趣归鸦，竹风交立玉，清透窗纱。断岸涟漪，乱萍芳苇绕烟沙。依稀画艇莲娃。掩鲛绡微沁，急桨咿哑。香雾霏微，冷光摇曳，娅红深映低花。天际玉钩斜。矶边菱唱答，惊断鸣蛙。满棹白苹归去，幽兴绕天涯。"}