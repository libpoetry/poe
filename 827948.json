{"id":"827948","title":"四月十五日田伏侯同年约崇效寺看牡丹予晨往主客皆未集次日晤李猛庵丈言是日到最后席散客已尽矣独坐成咏因忆昔与半塘老人来游恰亦四月十五日感怀三首予因和之 其二","dynasty":"清末近现代初","author":"陈曾寿","text":"不惜便归去，轻与来岁期。昔年当花时，踊跃犹悔迟。花开到花落，憔悴伤春词。如今异哀乐，开谢了不疑。未见怯烂漫，既见去若遗。随缘徇物我，过眼酬芳姿。人笑看花勤，痼慵中心脾。此寺曾几来，岁岁改情思。思之遗泪落，亦不知何悲。"}