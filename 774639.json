{"id":"774639","title":"东征逾载整棹言归巡使黄玉圃先生索台湾近咏知其留心海国志在经纶非徒广览土风娱词翰已也赋此奉教 其五","dynasty":"清","author":"蓝鼎元","text":"天子重海邦，宵旰念重洋。稔知民疾苦，经营固岩疆。先生代巡守，旷典岂寻常。勿虚此行行，使命乃有光。贱子虽不才，躬践戎马场。居东将二载，所见颇周详。曾将前箸借，孽丑俘且僵。承索台湾咏，草此留别章。狂言失忌讳，意念则深长。荛采檄有司，白简上朝堂。敉宁纪功德，山水并苍泱。"}