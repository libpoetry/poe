{"id":"597984","title":"汝南赵良弼顷以中丞出抚荆襄遂南至于衡岳望予于岭外因使使讯焉且示近作及先后见梦诸篇予乃掇其略和之凡得四首聊以寄怀云尔 其四","dynasty":"明","author":"林大春","text":"总戎楚蜀流风远，方驾曹刘思更玄。出镇雄藩渠已后，登高能赋若为先。天开图画湘潭月，地逼丹霄石廪烟。知有仲宣楼独倚，可无叔子泪堪传。"}