{"id":"772261","title":"题熊霭堂明府「烹茗赏菊图」小照","dynasty":"清","author":"林占梅","text":"我慕栗里翁，东篱自怡悦。莫道淡逸嗜秋容，吾人由来重晚节。我希玉川子，龙团手自烹。浮乳数碗尘虑脱，习习清风两腋生。坡前丛菊盏中茶，柳边花底时放衙。海上宦游乔与梓，棠阴垂处可为家。当日诚君维我早，相看裙屐欣同好。流光转瞬曾几时，两鬓霜华各苍老。感君至性方闵、曾，养志承欢登寿考。海上羁留返棹难，家园远阻三千道。作图明志淡而真，琴鹤居官岂潦草。我展兹图已憬然，知君一邱常在抱。虽然画里非家园，如此高风岂易造。我家有园同画图，习池牛石殷花俱。叹我年来事驰驱，笠屐未遑留须臾。矧今即欲飞双凫，重负风月堪嗟吁。览君此图心顿输，嗜癖尤欣还不殊。衣冠桎梏非吾徒，何如脱簪散发相追呼。异时勇退东篱下，与君坐对南山品茗评花兴不孤。"}