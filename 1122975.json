{"id":"1122975","title":"和王师中","dynasty":"宋","author":"胡宏","text":"谁惊河冻履秋霜，今日金汤古坏墙。未见主人来北道，但闻群盗去南塘。忧时我不嗟留滞，访道公能适莽苍。绛帐早移收岁晚，吟风弄月动衡湘。衡阳一带飞清霜，梅李争春开出墙。萱草乱生封远岸，柳梢摇影澹回塘。午从三径春光动，晚看千峰冥色苍。一止一行皆自得，愤时堪笑屈沉湘。岁寒孤节厉冰霜，汲古门开数仞墙。朔塞烟云封赤县，阳关杯酒绝青塘。无才空自忧当世，不宰应难怨彼苍。独坐独行求伴侣，涧蒪山蕨愿同湘。"}