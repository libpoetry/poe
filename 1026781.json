{"id":"1026781","title":"奉答原甫登契丹岭见寄","dynasty":"宋","author":"韩维","text":"中原昔失御，幽冀不复华。我朝示仁抚，金币岁屡加。君恩谨宣道，使才慎推差。翰林承命行，驱驾绝漠沙。晨登寒山岭，回望万里家。劲风搜貂裘，严冰断马挝。乡心感归雁，塞泪零悲笳。慷慨属国节，迢递博望槎。幸古有此贤，庶足开颦嗟。晴阳展归旗，喜气日以嘉。入门解征衫，金樽滟流霞。哀弦间清唱，娇鬟蔚如鸦。一慰行役劳，期君柳初芽。"}