{"id":"1083500","title":"冬夜有感","dynasty":"宋","author":"范浚","text":"宵长倦观书，掩帙起微步。徘徊檐隙月，点缀竹稍露。寒空顽无风，寂历雁时度。不知何处村，尚急野塘戽。哀哉当丙夜，取水穷沮洳。得无空鱼群，一举不复顾。那知今竭泽，无复鱼可捕。天公仁百物，暴殄天所怒。褰裳欲从之，告以盍长虑。浮云暗林野，恐堕荆棘路。出门还入门，此意定谁喻。遣兴强微吟，凄凉不能句。"}