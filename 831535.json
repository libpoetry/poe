{"id":"831535","title":"沪渎怀古","dynasty":"清末民国初","author":"林朝崧","text":"楚封春申君，乃在江水边。孙、卢扰晋室，曾于此泊船。奸雄与乱贼，到头俱化烟。祗今惟潮水，来去如往年。我登江上楼，怀古心爽然。岂无芳樽酒，捧以小婵娟？悲来不能咽，双泪流涟涟。白日无留停，百年同逝川。少壮不努力，老死终邱山。转逊遗臭者，名字长流传。古来三不朽，功、德以为先。作诗告知心，立志同勉旃！"}