{"id":"685044","title":"祝圣会感兴二首","dynasty":"明","author":"王渐逵","text":"越城元日萃诸贤，正朔遥颁又始年。南极星躔皆拱北，遐荒春色亦朝天。衣冠俨肃瞻台上，训制亲承到日边。洛社香山应远让，江湖廊庙得兼全。乡里争传此会贤，漫游不负出山年。祥风淑气青春候，瓦盏蔬盘既醉天。早见清平归五岭，迩来安攘靖三边。人间雅遇应能几，一笑尊前乐事全。"}