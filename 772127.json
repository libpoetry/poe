{"id":"772127","title":"悲歌行","dynasty":"清","author":"林占梅","text":"钱塘筮仕为西湖，前辈风流慕白、苏。吾家况有栖幽处，孤山踪迹老梅逋。嗟余少日性莽鲁，六岁伶仃痛失怙。结纳少友事嬉游，一班牙爪利如虎。王母、寡母双倚闾，几度呼来复绝裾。暗中痛切泪凝枕，我家生儿破我车。三世伶仃寡弟昆，忍心将毋置之死。易子而教古有方，割将块肉托舅氏。舅氏部曹值北行，余乃从之游帝京。自觉一朝身逸乐，离家那顾泪纵横。乘风破浪意豪放，铜琶铁板江东唱。旗山、鼓山豁两眸，仙霞峻岭摇鞭上。北马南船快骋游，小阳春日入皇州。生来佚荡难驯伏，舌烂生公不点头。虎坊桥畔交俦伍，驰毬击剑金挥土。菊部欣聆蓟苑歌，犁园饱看罗门舞。泰山高今祖帐设，芦沟桥水添呜咽。但云勉我弧先行，不道从兹是死别。行尽燕南遍鲁、齐，騑騑驷牡无停蹄。风尘澒洞人如鬼，渡过黄河日已西。日西旅舍同沽酒，一路风光数诸口。扬州明月、姑苏台，洞庭群峭、西湖柳。建河滩险魂欲销，荒陬除夕倍无聊。洪山桥畔蒲帆落，满城灯火正元宵。因之动我浮华兴，顾曲徵歌气未定。黄金未尽不言旋，多情犹把南楼凭。叶翁帆海往复回，沙哥祖道送行杯。七月之秋犹未望，鲸波一舸赋归来。举家狂喜牵我衣，王母扶姑颤巍巍。低头下拜天性见，满门喜极转嘘欷。北堂择吉命成婚，贺客盈堂吊在门。王母抱孙□抱子，临终有语愿勿谖。三载杜门躬守制，羸叔劬劳持家计。道光丙午桂之秋，羸叔沉痾旋去世。折薪肯搆一肩挑，有弟茕茕惜嫩苗。始悟无学难自立，一编三绝暮连朝。昂藏年几三十岁，妻妾死亡竟相继。慈闱弃养亦同时，搥胸几绝痛长逝。天昏地惨日无光，欲向泉台觅阿娘。况复惠连春草恨，死者已矣存者伤。就中一事倍凄其，予年卅六始得儿。举眼方无伯道叹，回头竟抱元驹悲。未几家室遘三丧，十年春梦徒渺茫。春梦渺茫今暂醒，琴诗陶写赖园亭。强颜又作詹家婚，弩末犹能中雀屏。莫道膏肓贪泉石，惭处乡闾乘下泽。萧萧风木悲重兴，捧檄难追毛义迹。衣紫腰金念已收，觅水寻山兴未休。何时得识匡庐面，又造飞来峰上头。不图遍地皆狼豕，海内于今多事矣。方、罗时命既同悲，崔、卜功名胡足齿。子野朝朝唤奈何，平生动作辄坎轲。壁图空挂运甓苦，愁来弹铗哭还歌。但期郭、岳两忠武，炙手太平立可睹。携琴抱鹤孤山行，补种梅花三百树。"}