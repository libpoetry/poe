{"id":"474767","title":"阁鸦行","dynasty":"明","author":"吴国伦","text":"我行深入蛮王垒，蛮兵被毳行且呼。指点罗夷诸种落，延袤千里依皇图。历历重栅临断浦，堑垒木樵密如堵。刀耕余力射猎还，磔鸡赛鬼挝鞞鼓。蜀贾无时市枸酱，汉使不复问邛杖。枥外骄嘶笮马肥，围中醉拥僰姬唱。阁鸦回首复巅横，连云不断如长城。此中藏甲不知处，云是先朝霭翠营。霭翠曾悬列侯印，翊我高皇威独震。遥传一檄定西南，世世称藩无血刃。岂其苗裔食故疆，金紫蝉联泽未央。莫以弹丸夸险阻，修文天子今堂堂。"}