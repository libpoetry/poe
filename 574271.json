{"id":"574271","title":"焦山歌","dynasty":"明","author":"邵宝","text":"焦山古称浮玉山，乃在南徐东北江波之间。长江西来万馀里，地将到海天为关。金山古金鳌，与此相伯仲。高通鸟道两崔嵬，深入龙宫一空洞。壮哉大观乾坤中，沧溟有际天无穷。吐吞兮星日，呼吸兮风云，有时变怪起雷雨，满盈之动成晦蒙。上观北斗定天极，下指地势惟兹水上之双峰。吾尝济瓜州、弭京口，鼓楫中流屡回首。仙翁招我上金山，指点焦山引杯酒。君不见百川四渎先江河，安流争似惊涛多。中河底柱复碣石，江山非此如此逝者何。子登台，我歌此，吾道茫茫正如水。"}