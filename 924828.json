{"id":"924828","title":"雨中游小云居","dynasty":"宋","author":"苏辙","text":"卖酒高安市，早岁逢五秋。常怀简书畏，未暇云居游。十载还上都，再谪仍此州。废斥免羁束，登临散幽忧。乡党二三子，结束同一舟。雨馀江涨高，林薄烦撑钩。积阴荐雷作，两山乱云浮。雨点落飞镞，江光溅轻沤。笑语曾未毕，风云遽谁收。舟人指松桧，古刹依林丘。老僧昔还住，晚饭迎淹留。食菜吾自饱，馈肉烦贤侯。严城迫吹角，归棹随轻鸥。联翩阅村坞，灯火明谯楼。肩舆践积甃，涂潦分潜沟。居处方自适，未知厌拘囚。"}