{"id":"611205","title":"夜听橹声歌","dynasty":"明","author":"邓云霄","text":"滩声潺潺如急雨，渔子罟师隔江语。月钩瓜破遥村烟，何人摇橹西岩边。喔喔悠扬鸣复息，江长日暮愁无力。摆浪休惊龙女宫，轻音似学鲛人织。忆昔吴儿白苧衣，兰桡一道唱歌归。香风艳月随船转，?玉鸳鸯逐隧飞。旧游如梦长洲苑，橹声今夜肠堪断。惆怅江湖道路难，劳劳搔首已更阑。百年谁是长閒者，愿买扁舟理钓竿。"}