{"id":"688825","title":"别同年王绣衣集句","dynasty":"明","author":"何乔新","text":"我去君留可奈何，青云莫道故人多。片帆今夜又何处，独影翩翩逐逝波。头上花枝照酒卮，凤城依约更相期。九重正尔思梁栋，可向江南久别离。杨柳青青江水平，别时相顾酒如倾。何当共剪西窗烛，更与慇勤唱渭城。日暖飞花近鬓丝，相留一醉本无期。明年此日知何处，立在清朝白玉墀。"}