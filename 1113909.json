{"id":"1113909","title":"代人上建守四首","dynasty":"宋","author":"李吕","text":"潜藩雄镇七闽头，亲睹贤侯利泽周。不借寇恂留颍尾，却教郭伋再并州。可怪乡风最不情，生儿不举世相仍。自从节省归新历，添得王民几万丁。鄂渚才来便救焚，富沙拯溺济饥民。从容妙得调元手，好转洪钧拱帝宸。怅怀往事我何知，作兴重来触绪非。无地可畦家十口，萧然相对欲谁归。"}