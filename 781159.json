{"id":"781159","title":"书常理斋观察爱吟草","dynasty":"清","author":"邵自昌","text":"读书奋志节，忠义常在口。往往临事时，或至丧所守。问之何因尔，浩气中无有。圣朝务柔远，无知跳小丑。剪灭归荡平，不戒师则偶。公方持军筹，朝夕储粮糗。猝然闻震惊，暂退义不苟。想其挥戈时，吐气贯牛斗。坚贞得死所，芳名达帝右。褒赉慰忠魂，垂裕及嗣后。大节凛死绥，不为倖免走。授命何从容，由其所积厚。挑灯读公书，真气满户牖。"}