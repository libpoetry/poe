{"id":"854468","title":"题卢文峰十二知丞文集","dynasty":"宋","author":"方逢辰","text":"骊珠一颗千仞渊，渔翁探得遭骊眠。一朝吹堕千万颗，恐是蛟骊卧半天。骈花俪叶妙天下，文赋直追古班马。手抉河汉裂锦章，写在诗歌轧骚雅。大篇赤手捕长蛇，不须控勒骑生騧。短篇任意起忽伏，苍江浩浩涛中槎。文章妙手压场屋，到底亡羊还得鹿。庐陵方买载月舟，清淡又展朝天轴。军将打门书一封，呼起醉梦为醒松。只怕至宝不肯留山中，雷霆风雨取去还蛟龙。"}