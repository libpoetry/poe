{"id":"1113496","title":"暂归桂隐杂书四首","dynasty":"宋","author":"张镃","text":"风院帘垂飐翠旌，茂阴疏转表新晴。清和自是常年景，有底今番触拨人。作双鸂?住方池，乐此荷钱近钓矶。应笑主翁尘袂黑，故从清泚浣红衣。诗料无穷满目前，只须拈出见成篇。骑兵莫道随官俗，也解争奴曲涧船。茅屋烟升正早炊，覆墙高柳涨新枝。飞绵莫便沾泥去，旧爱疏篱雪下时。"}