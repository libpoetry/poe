{"id":"1252809","title":"次韵答樊山四首","dynasty":"元末明初","author":"王冕","text":"余生百计拙，世事复何言？得句閒题石，忘机或灌园。每怜鱼涸辙，多见鹤乘轩。薄暮山风急，秋声处处繁。功名多跋涉，贫贱得安閒。坐石听流水，开楼见远山。报衙蜂澒洞，悦景鸟绵蛮。更爱斜阳外，游云作阵还。山川今古在，伯业已寥寥。野雾迷花径，秋烟隔市桥。溪深新涨雨，江浊暗生潮。自喜兹行好，翩翩远市嚣。市廛余热恼，岩壑足清凉。水静鱼儿乐，风微桂子香。异邦人苦雨，故国雁啼霜。秋晚何多事？吟诗送客忙。"}