{"id":"1228639","title":"谢王宜远饷黄雀","dynasty":"元","author":"刘诜","text":"野田秋阴稻穗垂，山禽来啄日以肥。斑斑背点楚雁色，煌煌腹借仓庚衣。稍饥作阵带雨下，既饱联翅穿云飞。土人携网巧觇伺，或布一网无脱遗。高明购买贵初出，但取悦口宁论赀。馔美鲜净凝琥珀，入酒潋滟明琉璃。诗人尤喜体质滑，锡以美号柔绵披。嗟哉群百性命易，一旦鼎镬鱼贯随。物惟有美足取害，复以贪得忘罟维。头颅万里奉包篚，幸免远贡遭明时。吾徒纵食诚有愧，扪腹何以酬相知。"}