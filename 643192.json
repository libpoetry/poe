{"id":"643192","title":"篆书歌送胡士敬游同安","dynasty":"明","author":"胡奎","text":"洪濛开天圣人作，神龙出河龟出洛。自从造化一中分，鸟迹虫鱼混冥漠。史籀篆刻周宣古，李斯书传和氏璞。汉魏以来千百年，字体纷纭互参错。我从洪都询古学，宗人邂逅滕王阁。千金不售书满橐，燕尾蚕头古钗脚。钩如强弩点如石，动为河流静为岳。亲王诏见墨池头，茧纸鸾笺纵挥霍。晴窗白昼风雨来，蛟龙盘拿虎凤跃。吾宗意气何卓荦，翩然如跨扬州鹤。今春别我上同安，七星已挂苍龙角。兰舟暂向章江泊，篘酒笑倾银凿落。人生交游无厚薄，快意相知且为乐。吴歌一曲写予怀，目送飞鸿起寥廓。"}