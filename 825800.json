{"id":"825800","title":"苦热行","dynasty":"清末近现代初","author":"郑孝胥","text":"人言日中有黑子，太白白昼吐光芒。毒热十日果不解，脆嫩劳促纷死亡。老夫日出趋行在，雨汗说书能安详。小楼床榻皆炙手，闭户独坐真探汤。冰如羊脂瓜翡翠，意表难释同渴羌。或称竹篷可避暑，我谓掩郁终非良。昨宵视天起残夜，风从何来徐褰裳。银河西流斗北挂，海气倒泻倾肌凉。飘然仙去不可执，瑶池琼阙生肝肠。挥手浊世便轻举，耿耿微月犹相望。"}