{"id":"1112368","title":"拟古","dynasty":"宋","author":"张九成","text":"平居自相乐，忽焉成别离。君居天之南，我堕海之涯。四海岂不大，非君谁我知。狡兔营三窟，鹪鹩安一枝。勿云千里远，相见无迟缓。精诚傥可通，指日日犹反。毋为浪相思，我老尚能饭。夭矫山顶松，葱茜门前柳。高低邈不同，日日满窗牖。穷通端似之，尽入乾坤手。愿为深闺女，勿学商人妇。闺女老弥贞，商妇多失守。昔我窜横浦，佳致未易陈。偶经?头宿，溪山妙入神。烟波横小艇，疑是古玄真。逝言或生还，孤志良一伸。别来已十载，念此渴生尘。何当携我辈，径往莫问津。谨勿思高官，惊忧可悲辛。平生澹无营，生计亦草草。吾庐尽有馀，懒问长安道。楚泽惊屈平，书空咤殷浩。愿君且休矣，沈忧令人老。余生本无用，颓然落涧阿。饥食山顶薇，寒编松上萝。岂敢怨明时，贫贱固其宜。原宪乐穷巷，屈平愁深陂。度量何相越，道在胡速迟。屈子则已矣，原子有馀辉。愿随春阳和，不随秋草萎。光阴瞬息耳，忧悲亦何为。兰蕙生深林，时有朝露滋。清香随春风，邈若有所思。我亦慕明德，杖藜往从之。林深不可见，相遇终有时。萧骚老蚕妇，窈窕深闺女。闺女曳罗裳，老妇勤机杼。夜深灯火微，那复凄寒雨。辛勤贡王宫，弃掷乃如许。一缕不著身，含愁谁敢语。促装何喧喧，西笑都门道。出门何所见，王孙媚春草。绿鬓仍朱颜，未信人间老。去去谨勿迟，功名苦不早。君看郭令公，书二十四考。丈夫自足珍，珠金何用宝。山色翠挼蓝，杯中酒如玉。饮酒弹瑶琴，漫奏流水曲。音微澹无味，弦缓轸不促。不须苦求知，古人有遗躅。推琴一长啸，清风振吾屋。乔松列万行，知是谁人墓。龟趺表山冈，石马夹山路。潺潺瀑水秋，萧萧白杨暮。苍黄愁杀人，何物能超寤。人命极危脆，不殊花上露。秦皇死则已，规与山河固。一朝祸事发，所掘无尺度。想见冥漠中，自叹平生误。遗臭千万年，至今污尺素。少小有高志，思与古人亲。二十学文史，三十穷典坟。坐观世间事，抱火厝积薪。此心虽炯然，不敢以告人。君门深九重，欲陈谅何因。已往不足念，未至复何忧。今辰天气佳，驾言聊出游。欲识斜川时，佳处只在兹。穆王宴瑶池，翻为达者嗤。钟子今亡矣，难与古人期。夜月冷如冰，朝霞灿成绮。借问孰为之，大化自然尔。斲月为酒壶，裁霞为寝被。酣眠九天上，此意谁能解。要与同心人，情话当及此。"}