{"id":"844172","title":"洞仙歌 再用梅溪韵三首","dynasty":"清末民国初","author":"易顺鼎","text":"断肠词句，让银鹦偷读。一桁斜阳水边屋。把镜中，春影弦上秋心，都付与、小字回文诗幅。紫房春梦醒，脆管清筝，谱出江南懊侬曲。庭院悄无人，惊蝶翩翩，又飞上、搔头红玉。但记取仙城路休迷，怕前度桃花，妒侬香福。虾须半卷，是月圆时候。六角屏山嫩凉逗。正心经诵罢，眉史修成，漫惹起、竹里春愁盈袖。画阑袖手处，私语多时，酒畔回眸更消受。买得七香丝，除却平原，算只有、婵娟堪绣。到烟雨迷离送归帆，怕指点红楼，一灯如豆。珍丛销歇，镇分花拂柳。拟向东皇绿章奏。记琴心惜别，鬓影伤春，挨过了、一树碧桃开后。青衫无恙在，小杜才华，湖海飘零十年久。钿约古难圆，化作胭脂，愿镇日、不离卿口。且手擘红蕉写新词，拚地老天荒，相思白首。"}