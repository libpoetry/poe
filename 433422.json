{"id":"433422","title":"秋日纵游汤山翠微玉泉诸胜得诗十五首","dynasty":"近现代","author":"黄浚","text":"淩晓膏车款翠微，秋光如黛泼人衣。不愁目力疲空阔，为有脩杨夹道飞。排云旧殿俯郊扃，西倚屏山一逻青。忽有惊雷通辇道，乱鸦啼上廓如亭。门纳荒陂水缭垣，秋深庭院憺忘言。眼前哀乐端如沸，不为池汤洗始温。败荷疏柳酿秋声，碎石方塘镜样清。此是云林真稿本，苦营亭馆作么生。一径盘冈万象奔，山椒寒色閟青鸳。残僧更向秋来懒，直遣村奚为候门。残甓何人辨大辽，泉声深对石嶕峣。安排明岁过僧夏，听水还来坐彻宵。魏阙江湖志未灰，茅庵佳处负归来。清泉应悔长遭谩，不与啼鹃浣百哀。穿林扪磴陟韬光，上界松声入袂凉。惭愧多生馀绮鄣，荒龛回愿忏空王。隔岭钟声出岭云，岭头秋色树平分。相从二客何潇洒，解觅风泉媚细君。独爱禅关偃盖松，松阴长著玉琤琮。寒潭龙气呼难起，摇暮聊迟一杵钟。竹间疏籁鸣金佩，萝外诸天度磬音。愿乞团蒲收十念，清池鉴取百年心。雄冈废堠晚苍苍，王气潜销夕照黄。直上高邱黯回首，看人逐鹿此围场。塔影蘸波山压萍，离宫泉石尚能清。平生瓢饮真吾愿，持向名场解宿酲。挂甲屯头月有痕，宫鸦恣意噪林昏。周庐星散金椎尽，残榜来过一亩园。自有閒情世未知，小廊回合梦多时。何因得挈维摩伴，红叶千崖照写诗。"}