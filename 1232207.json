{"id":"1232207","title":"梅梁歌酬郑集之","dynasty":"元","author":"杨载","text":"大禹之功及天地，庙有梅梁何足异。奈何过用铁索缠，太祝为之欲徼利。每言变化失其所，去作老龙治风雨。一声霹雳震岩扉，千尺蜿蜒辞殿户。七月熇苗沾块土，忧杀村中老农父。买羊沽酒祭梅梁，祭罢祠官传好语。吁嗟老农无尔愚，大禹有神焉可诬！汝曹淫祀欲求福，此物为妖当伏诛。"}