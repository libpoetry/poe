{"id":"1236020","title":"和率性大涤十咏 云根石","dynasty":"元","author":"张雨","text":"石色斑斑野鹿胎，石身浑裹夜明苔。直将瑞气穿龙洞，不比游尘汗马嵬。岩下松枝同不朽，月中鹤驾合频来。君看怪石英雄坐，寂寞于今卧草莱。怪石蜿蜒驱不动，自从开辟镇重坤。雨声多在南山殷，云气都令白昼昏。百尺潜虬窥海眼，一杯流水浸松根。有时急□天符下，故遣灵人夜叩阍。第几峰前苍玉洞，何年于此凤求皇。梧枝宿久毛皆变，竹实餐多髓亦香。露湿紫苔春似锦，月明丹穴夜生光。我亦鹓行旧俦侣，云中有路共回翔。谁见苍龙劈石开，此峰元自胜飞来。阑干截断山头雨，赑屃翻将地底雷。寒甚祇疑云是雪，霜馀每恨叶成堆。坡仙独对无言说，惭愧搜诗日几回。"}