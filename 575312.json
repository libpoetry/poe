{"id":"575312","title":"玉烛新 送陆宪长之江西","dynasty":"明","author":"邵宝","text":"今岁春王正。报道大江西，宪台增胜。寒生万壑，冰壶里、更明月相辉映。浙江今日，清风动处秋潮定。捲山雨、百鉴堂前，为万姓新观听。平生志在经纶，看案牍如山，等閒酬应。尚馀高兴。吊孺子、东湖独穿云径。霜严江净。古柏枝岁寒逾劲。有天书、行召君还，庙堂执政。"}