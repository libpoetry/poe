{"id":"814154","title":"三割股","dynasty":"清","author":"陈斌","text":"初割股，为阿母。阿耶早去，惟阿母长寿。母曰嗟，三年疾久。他无长兄小弟，有良药焉求，良巫焉走。母视女心，女视母口。耶来掩母口，母勿呕。再割股，为老姑。老姑苏苏，顾妇呼儿疾，妇往扶。无儿无吾，思儿当反哺。儿负蓐，妇当代儿反哺。姑血枯，妇肉痡。妇无阿母惟吾姑。三割股，为夫苦。负疾如丘山，妾无疾心腐。天乎不可堕，姑何抚，娇儿何怙妾不苦。三割股，天乎不可堕。"}