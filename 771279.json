{"id":"771279","title":"征部乐•和屯田","dynasty":"清","author":"陈匪石","text":"酒边花外，驹阴解惜翻虚掷。杳难问、双鸳去迹。芳草地、沉恨今夕。高唐梦，从头觅。射雀锦屏无的。展望眼、隐约红楼，擘钿分钗永相忆。明知际此，飘灯箔冷，时候几人留得。但镜里、清光曾睹，柳星朱鸟，残影心头识。幻女床山色。翠羽返、倘传音息。恐远书、也写离愁，对玉珰慵拆。"}