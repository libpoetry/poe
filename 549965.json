{"id":"549965","title":"甲寅冬夜梦社中兄弟","dynasty":"明","author":"周顺昌","text":"分飞尔我忽三年，一度相思一黯然。猿多雁少书难寄，冻雪寒云情益牵。有时思绝落日边，有时望断层峦巅。关河渺邈不可见，惟见树草萧萧水潺湲。树草尚有凋，水流尚有竭。止此故人心，无时可消歇。愁看闽山荔子丹，遥思吴地梅花发。床头有酒且酌之，酒醉横眠抱孤月。月影将残，灯花欲落。神越千山，魂飞万壑。弟兄相对俨如昨，意气风流还自若。尔起舞，我高歌，恍惊双鬓半婆娑，共叹风波可奈何。谁谓天长与地阔，千古离愁一宵豁。北阙南山皆梦中，于此可以齐穷达。乃知黄金结交不足论，管鲍相期只方寸。白首常如此夜亲，何须拟赋江淹恨。"}