{"id":"1127300","title":"雪九首","dynasty":"宋","author":"傅察","text":"都城一日雪，庭户浩已盈。呼儿试轻扫，留伴小窗明。天公亦戏人，奇幻惊倏忽。朝来檐霤间，一一缀明月。晚风扫连氛，客被憎夜峭。明朝赴看烛，更把昆山照。高堂连夜赏，蛾眉映珠栊。谁怜闭门客，衣穿履亦空。黑云埋日车，厚雪镇坤轴。行路勿匆匆，包藏恐深谷。忽惊陋巷间，踏作琼瑶迹。坐闻郢中歌，妙句压元白。春雷忽隐隐，春雪复纷纷。农夫戒及泽，荷锸已成云。撒盐乍可拟，刻楮竟难成。妍词觑天巧，应复召邹生。盈尺兆嘉祥，三登贺时泰。我虽无寸田，一饭犹足赖。"}