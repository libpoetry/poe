{"id":"887613","title":"绕佛阁 其一 黄钟商与沉野逸东皋天街卢楼追凉小饮","dynasty":"宋","author":"吴文英","text":"夜空似水，横汉静立，银浪声杳。瑶镜奁小。素娥乍起、楼心弄孤照。絮云未巧。梧韵露井，偏借秋早。晴暗多少。怕教彻胆，蟾光见怀抱。浪迹尚为客，恨满长安千古道。还记暗萤、穿帘街语悄。叹步影归来，人鬓花老。紫箫天渺。又露饮风前，凉坠轻帽。酒杯空、数星横晓。"}