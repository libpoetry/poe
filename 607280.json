{"id":"607280","title":"少司马耿公考绩","dynasty":"明","author":"卢龙云","text":"南国新枢贰，名家旧楚材。班鹓怀玉陛，图骏傍金台。望阙彤云合，临关紫气开。星辰依北极，剑履近中台。三纪尊扬历，两都妙化裁。民犹思抚字，士实庆栽培。礼乐严禋祀，幽遐达草莱。风霜凛畿辅，雨露浃不隈。马首瞻天入，龙光傍斗回。皋夔仍并列，□□喜重来。述职劳逾懋，疏恩礼复催。明良需此□，倾耳听康哉。"}