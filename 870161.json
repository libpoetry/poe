{"id":"870161","title":"送冷金笺与兴宗","dynasty":"宋","author":"司马光","text":"蜀山瘦碧玉，蜀土膏黄金。寒溪漱其间，演漾清且深。工人剪稚麻，捣之白石砧。就溪沤为纸，瑩若裁璆琳。风日常清和，小无尘滓侵。时逐贾舟来，万里巴江浔。王城压汴流，英俊萃如林。雄文溢箱箧，争买倾奇琛。夫君乃冠冕，辞气高千寻。十载为举首，于今犹陆沉。嗟我蓄此纸，才藻不足任。愿以写君诗，益为人所钦。缟带岂多物，足明同好心。黄钟声如雷，岂病无知音。请以此为质，佗年神所临。华轩策驷马，慎勿忘遗簪。"}