{"id":"812802","title":"沁园春 述怀","dynasty":"清","author":"吴绮","text":"落拓黄衫，一帽东风，星星鬓须。只侯嬴关畔，题诗借笔，漂母祠前，买酒骑驴。跃马平生，当年儿戏，为甚关门独较书。花前醉，笑古人欺我，击缶乌乌。江山何处归欤，算且去江边学钓鱼。看马卿才调，何年北阙，孙郎意气，几日东吴。三尺玉龙，一床狂梦，曾到大槐宫里无。呼天语，问天生如此，肯老菰芦。金谷楼空，玉津园废，恨满铜驼。记据梧南郭，赋成乌有，种花西圃，乡号无何。自为羲皇，不知魏晋，此事凭教春梦婆。苏门路，叹回车腹痛，吾又经过。翟家雀散空罗。生子谁如仲也多。向堂中听雨，徒怜载酒，湖边对月，还忆闻歌。旧业都非，故书犹在，若有人兮带女萝。仍长叹，慨当年结想，未遂岩阿。夫子为谁，曰郑当时，抑郑康成。向梅花阁上，诗同水部，菊英篱畔，酒似渊明。三径长开，百城独拥，笑倚南轩七尺屏。天然处，有点苍翠色，月白霞青。葛陂偶尔闲行。问醉踞平泉复几曾。爱狮蹲虎伏，群峰耸秀，龙衔螭绕，九节能轻。天与宫商，地资丘壑，耐久交情画未能。吾还羡，羡欧公白傅，曾主斯盟。"}