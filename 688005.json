{"id":"688005","title":"前参戎李元济手植双槐于庭下其子东园兄弟不忘手泽颜之为堂绘图徵诗赋此并识旧游","dynasty":"明","author":"成鹫","text":"曾住马山山麓寺，古槐垂荫接芳邻。今来恰好披图看，识得堂中旧主人。缓带轻裘物色佳，千年遗像见恢谐。光风霁月容疏放，射虎归来自种槐。种日条柯正及肩，于今桢干已参天。彤弓不待扶桑挂，影到花砖是日边。亭亭双干出群芳，莫负花时几度忙。为语丹青休草次，留将秋色待诸郎。昔人手植卜三公，仙李蟠根此日同。珍重挥毫添九棘，一家都在画图中。芝兰凝碧茁公孙，庭砌花开静掩门。记得潜夫曾著讼，始知家学有渊源。"}