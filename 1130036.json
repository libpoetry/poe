{"id":"1130036","title":"湖中夕泛归南屏四绝","dynasty":"宋","author":"释道济","text":"几度西湖独上船，篙师识我不论钱。一声啼鸟破幽寂，正是山横落照边。湖上春光已破悭，湖边杨柳拂雕阑。算来不用一文买，输与山僧闲往还。出岸桃花红锦英，夹堤杨柳绿丝轻。遥看白鹭窥鱼处，冲破平湖一点青。五月西湖凉似秋，新荷吐蕊暗香浮。明年花落人何在，把酒问花花点头。"}