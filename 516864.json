{"id":"516864","title":"湖心夜宿田家问道官陂访旧","dynasty":"明","author":"龚敩","text":"田家住在鄱湖侧，僻处湖乡廛市隔。自言三世在此居，自幼何曾识宾客。上官托宿叩我门，旋扫阶除已昏黑。呼妇出门供水薪，童稚惊窜呼不得。庭中爇火燎衣裳，厨下烧汤洗泥滓。莫嫌窗户多风寒，剩把蚕筐障檐隙。湖鱼旋网味差甘，粳米新炊饭少白。今年秋旱田不收，无酒可沽君莫责。明朝饭罢整行装，缓步从容莫匆迫。门前有路到官陂，莫过横塘向东北。"}