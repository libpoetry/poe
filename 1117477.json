{"id":"1117477","title":"十分吟","dynasty":"宋","author":"邵雍","text":"所谓十分人，须有十分真。非为能写字，非谓能为文。非谓眉目秀，非谓衣裳新。欲行人世上，直须先了身。所谓十分人，须有十分事。事苟不十分，终是未完备。事父尽其心，事兄尽其意。事君尽其忠，事师尽其义。人寿百来年，其过岂容易。虽然瞬息间，其间多少事。号为能了事，必先能了身。身苟未能了，何暇能了人。"}