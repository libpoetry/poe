{"id":"536504","title":"谒孟庙敬述","dynasty":"明","author":"王世贞","text":"呜呼五亩宫，兹实英气聚。长楸径天风，森然虬龙舞。岂无枭鸱托，噤嗉不能吐。翔鸾翼丹桷，蟠螭绣文柱。中有贵者像，峄碧流眉宇。礼犹素王亚，秩非客卿伍。杨墨既廓如，仪秦亦微沮。伊昔传食时，天开齐梁主。其用不一究，归乃成万古。诸伧何为者，瑱珠列周庑。三复仁义篇，悠然配神禹。"}