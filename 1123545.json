{"id":"1123545","title":"临安自述","dynasty":"宋","author":"赵期","text":"尘生宫阙雾濛濛，万骑龙飞幸越中。在野三闾君不顾，乘轩卫鹤懿何功。虽知四海同文久，未合中原武备空。星落夜原妖气满，汉家麟阁待英雄。临安皓月色如圭，清景伤时一惨悽。未见山前归牧马，犹闻江上带征■。鲲为鱼队潜鳞困，鹤处鸡群病翅低。正是四郊多垒日，波涛早晚静鲸鲵。"}