{"id":"518093","title":"考满舟经十八滩因分各滩名赋诗 其四 小湖滩","dynasty":"明","author":"唐文凤","text":"水潴小湖水，石积危滩石。石巨相犄角，水驶自激射。欲度寻丈险，乃望咫尺隔。愧昧缩地法，恨无登天翼。如马戒舟航，飞凫轻履舄。我今值考满，三年课书绩。小船窄于斗，篷底何局蹐。凌晨此经过，涉深鲸波碧。隮西雨晕虹，向东风退鹢。毋肆以弗虞，每慎而自慄。迫晚获平安，至喜情尤适。鸡酒赛神归，隔烟听渔笛。"}