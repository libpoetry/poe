{"id":"730066","title":"题刘松岚观察大观吊武虚谷先生墓诗手卷","dynasty":"清","author":"俞樾","text":"先生卓荦人中豪，为民做爹身忘劳。虎而冠者来咆哮，择肉而食谁所教。缚而杖之无由逃，群羊畏虎声嘈嘈。人生穷达随所遇，安能俯仰如桔槔。拂衣归去嵩山高，经疾史恙穷秋毫。一旦见睍冰山消，玺书俄受彤廷褒。公已先赴巫阳招，徒留抔土埋蓬蒿。有客过此歌且谣，其声慨慷心郁陶。为风为雨为怒涛，笔力斫断生鼍蛟。翩然凤翥鸾翔翱，我披此幅风萧骚。愿君宝此如琼瑶，长使祖德千秋昭。"}