{"id":"1001049","title":"山房","dynasty":"宋","author":"曾几","text":"竹树转深径，茶山给孤园。禅流打包去，旧日单寮存。堂堂十八公，不知几寒温。其谁晤对汝，冷落依颓垣。有客占作室，此公正当轩。风声落天半，似与幽人言。已矣复焉往，佳哉略无喧。在昔公择父，实惟谪仙孙。读书庐山中，仰视五老尊。头白不归来，高议排金门。吾敢效前辈，分应守丘樊。何忧蕙帐缺，怅望鹤与猿。"}