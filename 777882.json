{"id":"777882","title":"探春慢·郊游过棣华园，见牡丹盛开","dynasty":"清","author":"陈家庆","text":"芳草迷烟，暖风吹梦，缓缓闲寻郊野。十里晴蓝，一篙浅碧，景物似秋潇洒。始信东皇好，尚留得、春光艳冶。牡丹乍展芳心，国色倩谁描下。携手芳园小憩，喜诗赓棣萼，芸窗共话。织树莺梭，摇天柳浪，大块文章无价。幽径正徘徊，又横笛、牧童归也。如画。后日重来，绿阴初夏。"}