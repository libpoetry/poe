{"id":"948820","title":"正月三日胡季亨及伯信仲威叔贤昆仲欧阳宅之李达可同自永和来雨中小集叠岫阁用金鼎玉舟劝酒下视梅林戏举说命五说戏祝六君蒙次前韵赋佳篇各徵旧事各以一篇为谢 答胡伯信","dynasty":"宋","author":"周必大","text":"舟浮江海达于淮，不尽词源衮衮来。人是浴沂三益者，句成泛剡两佳哉。千钟但使尊中满，九秩从教案上开。却忆儿童聚嬉戏，争骑竹马弄泥孩。"}