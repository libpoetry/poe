{"id":"814580","title":"北行杂咏","dynasty":"清","author":"范咸","text":"海国何如江汉永，悠然过化想存神。此行省敛非无事，恐愧当年茇舍人。一片银沙照夕晖，轻风拂拂袭征衣。忽惊白鹭冲人起，只向溪流急处飞。一望青葱十里遥，蔗田长是长春苗。穷冬不更愁无雨，祇恨难过铁线桥。纪里浑嫌道路长，海天云气正茫茫。行人莫道桑田改，阡陌依然似故乡。远望平畴莽苍间，花开荞麦雪斑斑。微阳不改青云色，卅里烟岚大武山。香草缠头浑似锦，螺钱束项美无瑕。石家墙屋围罗绮，却上娇娥比甲花。素心只是爱寻常，怕进平原十日觞。燔炙烹炰都少味，始知难敌菜羹香。小至翻疑节候差，豆棚青翠漫交加。沿溪忽入幽人室，开遍蔷薇一架花。大渡沙头一扣舷，久晴人怕立风前。临流正爱滩声美，又得檐声到枕边。名花齐向胆瓶张，桃菊荷梅竟竞芳。说与中华人不信，老夫亲见细闻香。身披锦罽色腥红，头上鸡毛招飐风。礼数纵嫌趋走疾，居然环佩响丁东。杂咏诗成纪采风，麦苗阴雨细濛濛。蛮娘齐唱丰穰曲，杼轴无忧大小东。"}