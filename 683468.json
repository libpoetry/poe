{"id":"683468","title":"送王使君明辅迁陕西行省君有惠政于吴好谈禅理雅与余合故末章寄意焉","dynasty":"明","author":"王世贞","text":"帐饮军容满道傍，朱颜玉节自生光。攀辕泪合吴天雨，立马春开太华霜。乌徙大江无列柏，雉驯分陕有甘棠。炎风朔雪归三表，年少何须怨洛阳。铃阁翛然静掩门，还容麈尾共玄言。能令白社尘中得，肯许青云事外论。何地可回严武驾，故人甘卧浣花村。唯应破却无生后，不向秋风赋别魂。"}