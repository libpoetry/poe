{"id":"495635","title":"喜迁莺 送侯倅擢太仆丞","dynasty":"明","author":"陈霆","text":"采菱风起。正一叶井桐，乍惊秋雨。马首红旗，鸥边画妨，光满白蘋洲渚。点点道旁涕泪，恋恋樽前笑语。伤离处，奈阳春有脚，湖山无主。堪喜三千路。身上红云，双佩春风里。紫塞防秋，彤廷立仗，马政会看兴举。汉遣属车陪从，周有命书付委。从今后，勋阶台阁，服章金紫。"}