{"id":"113590","title":"送权郡孙承议归宜春","dynasty":"宋代","author":"黄庭坚","text":"宜春别驾乡丈人，来假庐陵二千石。虚舟无事鸥与游，良贾深藏客争席。诸公鞭朴立威名，公独爱民如父兄。诸公驭吏如束湿，公使人人得尽情。人情居官若邮传，假守摄丞尤自便。忧念公家眉不开，谁能勤民废寝膳。赠行欲借笔如椽，公不肯留鼓催船。归到宜春问春事，斑斑笋竿蕨破拳。廖侯为邦用诗礼，府中无事多燕喜。看公谈生面生春，更为乡园蓺桃李。"}