{"id":"1237287","title":"过高邮射阳湖杂咏 其三","dynasty":"元","author":"萨都剌","text":"野鹤如人长，迎风理毛羽。独立秋雨凉，人来忽飞去。雨湿鼓声重，风匀湖面平。官船南北去，帆影挂新晴。秋水落红衣，秋波日潇洒。不见采莲人，惟逢捕鱼者。霜落大湖浅，渔家悬破罾。此时生计别，小艇卖秋菱。捕鱼湖中水，卖鱼城市里。夫妇一叶舟，白头共生死。大罾一丈阔，小舟一叶轻。相传子与孙，终古无人争。"}