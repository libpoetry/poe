{"id":"1209153","title":"海陵行为秦州袁子英赋","dynasty":"元","author":"张仲深","text":"海陵孝子身姓袁，弱年丧父母独存。阖门老稚百十指，怡愉日夕同盘飧。前年盗贼掠州县，通州泰州涨烟焰。玉石处处俱荡焚，母子家家不相见。袁携妻女负母行，妻流女离难为情。未论妻女得相保，且负老母逃馀生。女泣父母妇泣姑，父觅妻女妻觅夫。女妻子母复相见，喜悲交集气始苏。苍生不解皇天意，泰否剥复常相继。非因袁子有纯诚，岂使一门全孝义。嗟尔袁子孝且慈，世人已识天已知。他年骢马访民俗，海陵为我陈此诗。"}