{"id":"507530","title":"梅隐歌为萧医士作","dynasty":"明","author":"李昌祺","text":"曾随罗浮仙，夜访萧史台。台前几株树，粲若琼瑶开。粉面娉婷淡梳洗，娟娟绿萼娇相倚。龙宫舞女白霓裳，解佩招邀明月里。须臾晴雪洒石阑，长风不惜轻吹残。搴芳忽遇萧史裔，幽情雅致真难攀。笋皮裁冠纸裁帐，惟耽嘉遁无官况。饮冰寄傲寒香中，忧患何缘到心上。巡檐行歌贪看花，寻常每至参横斜。轩裳梦断任身懒，山水情多从鬓华。纵令对酒吟东阁，争似扶筇探西郭。第能曾并济川舟，效用终惭活人药。活人应多功已深，年年着子满高林。阳回一气得春信，生生孰识堪舆心。调羹事非成契阔，回思故园渺天末。独馀酸味今尚存，谩道能除世间渴。"}