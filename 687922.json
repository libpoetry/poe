{"id":"687922","title":"秋日寓中宿华严精舍舍后有树名九里香花叶并茂李东园赋诗六章予至而和之亦触物写怀之意云尔","dynasty":"明","author":"成鹫","text":"爱此秋窗静，窗前花发时。偶来快幽赏，别去有遐思。城市迹如寄，烟霞性不移。连林非所羡，独树乃为奇。东园老词客，一见一摩挲。密约迟云水，新诗留薜萝。故山成久别，此地偶同过。珍重岁寒意，后凋良不磨。所居城里寺，如在雨花中。密荫迎斜日，馀香散远风。上膏窍混沌，天籁契参同。犹胜连昌竹，萧萧生故宫。丰乐有真诀，善生良不殊。护根如韫玉，惜叶似藏珠。形影不相假，斧斤何处无。偶来芳树下，迟尔立须臾。散木已如此，交衢顾亦稀。谁能别薰莸，徒自惜芳菲。九里远复远，一香微更微。默然吾与子，相视在忘机。悠悠行路客，折尽岭头梅。怜尔得真性，何天可借培。隔墙人踯躅，薄暮鹤徘徊。点尽苍苔色，明朝花又开。"}