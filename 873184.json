{"id":"873184","title":"沁园春 寿太守十二月十三日","dynasty":"宋","author":"刘子实","text":"腊后寒收，柳眼青归，梅花笑生。正阳和有脚，日边送暖，洪钧换轴，天上回星。试巧春盘，介眉春酒，生意从头乐意新。须知道，是东风近也，玉燕逢辰。举头阊阖开明。便稳驾轻车熟路行。向玉堂青琐，从容洒翰，长淮赤壁，谈笑麾兵。周洛犹尘，商岩未雨，天下苍生望太平。休盘涧，任清溪九曲，不放舟横。"}