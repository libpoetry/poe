{"id":"610358","title":"江门玩月","dynasty":"明","author":"赵应元","text":"江门一望天无际，皓月融融侵薜荔。游子抠衣对月明，几回击节叹光霁。悬思翰苑耀金莲，晓曙长破白云篇。萱草夜寒裛玉露，銮坡抽笔径飘然。禄仕脂韦非所志，皂囊独矢报刘意。持筹今雨景高标，碧玉轩翔词赤帜。此性由来只秉彝，前修卓轨更何奇。长空一鉴照千古，倏忆南陔辄自嘻。惓惟踯躅漫翘首，极目银蟾正北斗。神爽翛然弄物华，扶疏筛影频粘牖。直劈尘寰梦觉关，丹肠昼暮北堂间。它时梓里传消息，光景娟娟舞袖班。"}