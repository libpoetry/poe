{"id":"1170684","title":"送王道士还山","dynasty":"唐","author":"李颀","text":"嵩阳道士餐柏实，居处三花对石室。心穷伏火阳精丹，口诵淮王万毕术。自言神诀不可求，我师闻之玄圃游。出入彤庭佩金印，承恩赫赫如王侯。双峰树下曾受业，应传肘后长生法。吾闻仙地多后身，安知不是具茨人。玉膏清泠瀑泉水，白云溪中日方此。后今不见数十年，鬓发颜容只如是。先生舍我欲何归，竹杖黄裳登翠微。当有岩前白蝙蝠，迎君日暮双来飞。"}