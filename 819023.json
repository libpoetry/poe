{"id":"819023","title":"寿严又陵六十","dynasty":"清末近现代初","author":"夏曾佑","text":"冥心测玄化，难以智力争。若就得见论，似亦粗可明。必与外物遇，始有新理成。造物凭此例，乃以有此昌。吾人用此例，学术乃可商。邃古有巫风，物魅恣披猖。洞庭彭蠡间，苗民所徜徉。及与吾族遇，其说稍精良。五行通天人，八卦明阴阳。糅合作史巫，用事最久长。悠悠及柱下，哲理始萌芒。青牛邃沦隐，赤鸟来翱翔。又复合真伪，后以制百王。自从制作来，大义未改常。然而微言际，委屈不可详。秦皇覆六合，天下赖以平。左手携方士，右手挈儒生。二者交相妒，乃各盗所长。高文冠千古，此义为宗纲。班马俨然在，吾说非荒唐。金人既入梦，白马旋就荒。一时流略力，辟易莫敢当。尔来数百年，惟释为主张。中间中国盛，非无梯与航。景教说沙殚，大食称天方。摩尼辨光暗，突厥祀豺狼。细琐不足道，如沸羹蜩螗。委蛇及赵宋，始决儒释防。剥极在明季，弥望成汪茫。斯时利氏学，乃适来西洋。几何及名理，一挽空言狂。清朝盛考订，汉唐莫与京。推其得力处，讵非数与名。悠悠岁千祀，沉沉书万囊。人事变如海，玄理日以张。寥寥数匹夫，实斡其存亡。启非图书力，天地为低昂。先生晚出世，时正丁晚清。新忧日以迫，旧俗日以更。辕驹及枥马，静待鞭与烹。一旦出数卷，万怪始大呈。譬如解骥足，一骋不可程。虽云世运开，要亦贤者诚。阳春转寒冽，风日流辉光。两头安丝竹，中间罗酒浆。芜词发积素，为寿登高堂。十年例见事，相对突惭惶。所赖尚能饮，当为尽百觞。彭篯非所志，相期在羲皇。"}