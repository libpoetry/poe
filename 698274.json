{"id":"698274","title":"四时猫四首","dynasty":"明","author":"倪岳","text":"玉雪娟娟好羽衣，小山花竹正晴晖。翻盆倒瓮无心问，閒看东风蛱蝶飞。养得狸奴解策勋，可怜小雀已离群。生平威力才如此，莫遣君家鼠辈闻。步出花阴野雀高，惊心短翼免相遭。主人莫更穿鱼待，田叟迎猫已自劳。狰猛狸奴乳虎同，菊边高卧饱霜风。养威好作他时用，一举须令鼠穴空。"}