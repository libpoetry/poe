{"id":"527645","title":"忆昔行","dynasty":"明","author":"何景明","text":"忆昔长安相会日，君方壮年我年小。只今容颜有更变，何况世事无纷扰。先帝衣冠半零落，十年宾友全稀少。君今始作紫薇臣，笑我金门落魄人。冯唐上书亦叹老，子云识字空愁贫。艳阳三月桃李耀，君非壮年我非少。花开酒熟君远行，可惜春风阻欢笑。明星迢迢车关关，遥向楚水辞燕山。但看朱绂在腰下，莫使白发生颅间。武昌城边江色淀，襄阳汉水尤堪羡。东行何日访鲈鱼，南飞不得随鸿雁。少癖山水耽云松，两年楚上多行踪。浮湘直下三千里，望岳遥瞻七七峰。知君跌宕轻驷马，顾予岂是功名者。安得浮沉帝座傍，会须览眺苍梧野。苍梧风烟秋色开，武昌高楼吹笛哀。帝乘白云去不返，仙人黄鹤何时来。君行访古兼化俗，长楫輶轩指南极。岸上游穿罴虎林，潭中坐傍鼋鼍国。他时倘觅桃花源，北风为尔传消息。"}