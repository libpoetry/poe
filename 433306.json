{"id":"433306","title":"赠胡希汾二首","dynasty":"近现代","author":"章以荣","text":"故人万里别，相送河梁侧。切切去所亲，何处逢旧识。尺书前日至，得悉君行迹。殷勤劳远问，慰我长相忆。英姿尚如昨，正气何蓬勃。念我同窗友，甘罗信杰出。何当叩帝阍，一陈治安策。贾生方年少，绛灌多同列。愿君慎风波，含章育明德。三年交似水，京华如昨日。春风二三月，台城柳新碧。故人多逸兴，访我萝阴石。绿窗云影静，对坐披丛帖。联步语斜阳，高楼芳草色。乘兴更何之，自爱华林陌。清风湖上来，堤远柳如织。六朝似梦去，云水空明灭。新月出东山，菱歌宛相答。壮志对山河，怀古当落日。一自秋风起，升沈失比翼。君鸣于朝阳，振藻淩阊阖。繄我独曳尾，泥涂安可说。绳床坐处陷，户牖蓬高没。一经甘自翳，敢志千秋业。匣中有雄剑，秋水不盈尺。鸡鸣感风雨，意气投夙昔。何当期霄汉，一拯天下溺。"}