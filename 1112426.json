{"id":"1112426","title":"南歌子 其二","dynasty":"宋","author":"张元干","text":"远树留残雪，寒江照晚晴。分明江上数峰青。倚槛旧愁新恨、一时生。春意来无际，归舟去有程。道人元自没心情。楚梦只因沈醉、等闲成。玉露团寒菊，秋风入败荷。缭墙南畔曲池涡。天迥遥岑倒影、落层波。月转檐牙短，更传漏箭多。醉来归去意如何。只为地偏心远、惯弦歌。桂魄分馀晕，檀香破紫心。高鬟松绾鬓云侵。又被兰膏香染、色沈沈。指印纤纤粉，钗横隐隐金。更阑云雨凤帷深。长是枕前不见、殢人寻。"}