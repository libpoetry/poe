{"id":"800519","title":"射虎行","dynasty":"清","author":"赵俞","text":"居人传言郭有虎，白昼咆哮出林莽。将军猬毛须倒竖，遣使发卒悉所部。白羽长箭大黄弩，皮作车茵肉治脯。虎见千人若无睹，千人惊顾色如土。箭未脱弦弩折弣，虎起攫人如捕鼠，突出围场公然去。当今四海乐升平，军士逍遥无什伍。将军锦裘玉带醉氍毹，胡为轻捋虎须撄虎怒？从今军府耀威武，只射兔獐莫射虎。"}