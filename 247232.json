{"id":"247232","title":"水龙吟·偶读半塘老人","dynasty":"现代","author":"白敦仁","text":"百年分半无多，世间可有埋愁地。颓然欲放，吾今丧我，亦醒亦寐。周蝶相忘，风雷不变，庸知牛蚁。恣高楼百尺，纷纷眼底，与嚼蜡同滋味。不用烧香拽簟，更吹笙、花边珠翠。寻常七事，不堪第一，余非度里。琴酒都抛，羲皇而上，北窗一睡。叹形劳何极，胞中略转，要先生起。"}