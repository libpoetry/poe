{"id":"685512","title":"泛海二首","dynasty":"明","author":"邓云霄","text":"谢傅轻舟兴渺茫，图南人挟大鹏翔。六鳌自涌三山动，四渎终输百谷王。且慢回帆归小虎，直将散发到扶桑。鸣榔一笑人间事，驱石何因解作梁。落魄高阳一酒徒，几年清梦寄江湖。观涛秋壮枚乘笔，击楫风传海若呼。遥礼东皇基北斗，更窥鲛室采骊珠。蓬莱山下国清浅，问讯麻姑近到无。"}