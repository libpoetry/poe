{"id":"1116165","title":"次韵蔡天任十首","dynasty":"宋","author":"汪藻","text":"江头山色旧所爱，倒影玉海空嶙峋。尔来处处作媚妩，似与世争眉黛新。幽人午枕梦清熟，书笔满床花自开。儿童误起听脩竹，旧雨故人今不来。我家君家一牛鸣，相见几何今露萤。要须来往成白首，痛饮共读离骚经。江南六月底风土，十日市无山鞠藭。不应梅子趁时节，自是国人愁寓公。君家食指如堵墙，不著斗酒求西凉。门前䆉稏三百亩，胜我笔耕无寸秧。关西老将争捐躯，帐下健儿思草枯。谁能捐粟百万斛，乞与绕树南飞乌。山中种橘无千头，一饱未卜为君忧。长年有饭即吾土，问米贵贱还东流。脩廊过午夕阴合，蝴蝶满庭春草长。呼儿更卷帘数尺，要放晚晴升屋梁。百年都卢能几日，况迫晼晚行归休。高车列鼎岂非欲，安步晚食差无忧。中郎故是渥洼种，不受世人金络头。十年一衲作僧过，卧看烟雨明沙鸥。"}