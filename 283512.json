{"id":"283512","title":"绿头鸭·戊辰岁除前五日，立巳己春，和倬盦，并同四声","dynasty":"现代","author":"姚华","text":"腊烟清，报春檐角呼来。念龙苍掉头依旧，素梅煖处先开。送残年寒销三九，九闺婪步台阶。菜甲盘新，玉英燕小，摇花侧颤古摇钗。更无那景移人换，猩鬓淡风怀。墙阴雪才融，径竹影扫萧斋。拥苏裘黄金，堪叹晚来云掩燕台。念繁华去随人事，指南斗，望兰涯。霸史江山，遗金坠粉，莺花江令尚诗才。蕙风转阻深天堑，谁信月常佳。君曾记，井中张孔，双凤嗈喈。"}