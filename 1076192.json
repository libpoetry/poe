{"id":"1076192","title":"次韵季共蓬斋新梅","dynasty":"宋","author":"周紫芝","text":"王郎巧催花，妙语起槁枯。譬如返魂香，能使死者苏。诗成花亦开，小草时卷舒。颇如风前柳，胜韵花中无。蓬斋姑射仙，不待折简呼。芳姿倚醉玉，未用须人扶。自君作周旋，此德良不孤。移根始山中，一笑烦王都。坐令桃李花，浅俗皆凡夫。棐几滑以净，云窗窈而虚。酽白夺寒雪，软红空九衢。我久离山中，问花今何如。殷勤培弱干，何日课獠奴。于花苟得计，于我亦何愚。此意倘复遂，瘦地良可锄。诵君种花句，抚卷长嗟吁。"}