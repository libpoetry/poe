{"id":"810406","title":"因委查哈密新屯水源开渠入山，题诗四首 榆树沟","dynasty":"清","author":"色桐岩","text":"催骑几折出深山，入耳泉声响尚潺。新树渐增垂两岸，故渠初浚带双湾。桑麻自此周原野，沙漠于今列阓阛。夷汉皆趋畎亩事，虽然绝塞乐安闲。几处回庄隔短藩，深山始信有桃源。两行弱柳迎幽客，一带清溪抱碧园。流水纵横频欲枕，野花寂寞总无言。浓阴夏日欣游此，车马由他世外喧。山中宜水水宜亭，水涌山头若建瓴。年久溜穿三峡石，夜深光碎一天星。气连银汉形分白，痕入苍烟界破青。我爱泉声清不寐，毡庐伏枕耐心听。群山嶒峨岭西东，山势峥嵘形不同。扑面轻飙秋夕里，凝眸积雪腊辰中。灵泉波浪疑通海，峡水潆洄若挂空。往日狂流归野潦，于今畎亩羡施功。"}