{"id":"623550","title":"端州上大中丞督府尚书张公十韵","dynasty":"明","author":"欧必元","text":"台垣星并法星光，剑履应曾赐上方。定鼎自推周太尉，著书谁拟杜当阳。南中奉使元称陆，天上文昌旧姓张。入掌内台严禁地，新开幕府镇蛮荒。尊倾北海人如玉，宴罢南楼月带霜。错绣地形看百粤，牂牁流水接三湘。椎牛每出材官飨，排雁皆成阵势翔。共睹鲸鲵劳筑观，不烦浪泊送飞航。诸生欲上舆人颂，部曲犹歌铙吹章。纪盛尚留彤管在，七星岩畔勒旂常。"}