{"id":"1107934","title":"宋颂九首 圣文","dynasty":"宋","author":"石介","text":"圣文安安，圣武桓桓。朝贡万里，正朔百蛮。无吴之险，无蜀之艰。无潭之嚚，无荆之顽。咸予宾顺，悦色和颜。彼俶在杭，有地千里。皮毁毛落，孤睽莫恃。慑服声教，慕为臣使。携彼人民，挈其土地。于橐于囊，归于天子。天子神圣，罔不怀柔。既怀而封，恩涵泽流。逆予有刑，视彼扬州。顺予有封，视此钱侯。赫赫宋德，何有穷休。"}