{"id":"1049871","title":"谢王公济节推惠砚","dynasty":"宋","author":"郭祥正","text":"歙溪之仙洗山骨，一轮琢出秋潭月。摩挲清润无纤痕，不学寒光有时缺。玉川辄莫忧虾蟆，纵尔觜吻何由齧。阴天著手泉脉生，三伏临之冰炎热。又如明镜当晴窗，对面森森数毛发。端江品格直顽贱，邺台片段多皴裂。中山有客先得之，獬豸峨冠为忠血。窜身南过洞庭湖，覆舟几葬蛟龙穴。君今赠我诚谓何，自愧閒官非补阙。松烟和漆法廷圭，玉兔长毫妙诸葛。敲冰捣楮出乌田，四物收藏岂虚设。乾坤俯仰存赤心，诛贬奸谀佑臣节。独刊五传扶春秋，肯趁时文校工拙。更衰更老心更坚，与砚相将不仓卒。"}