{"id":"1132432","title":"寓兴七首","dynasty":"宋","author":"魏野","text":"天地无他功，其妙在自然。尧舜无他圣，其要在知贤。知贤无他术，观其出处焉。尧苟不知舜，徒云能则天。每念李斯首，不及严光足。斯首不自保，光足舒帝腹。我心异老聃，惊宠不惊辱。岂敢示他人，吟之将自勖。秦鉴虽至明，不能自照烛。楚剑徒云利，翻将自杀戮。有国苟失贤，若跣瞽双目。况履艰险途，举步成颠覆。秦楚昧于斯，宝器徒收畜。伯夷非好饿，展禽非好黜。圣人不私己，动为万世则。夷齐苟就禄，贼乱何由窒。展禽苟便去，何人肯佐国。其迹则有殊，其道万为一。圣人不避嫌，小人不避耻。伊尹放太甲，董贤居高位。嗟嗟若此人，堪爱复堪鄙。天地劳覆载，日月劳往还。此尚不能息，何况在其间。鸟兽饮食外，悠悠无贪悭。如何人异此，昼夜机相关。顾我道何如，心足身长闲。勿谓患至大，君圣民有赖。勿谓事至小，父荒子无告。因思唐尧九年水，少于骊姬数滴泪。"}