{"id":"1107139","title":"胡巨源郎中挽词三首","dynasty":"宋","author":"韦骧","text":"官荣符列宿，政术妙专城。未尽平生蕴，俄从长夜行。坦情归浩荡，爽气入清明。独有南州俗，空传遗爱声。语论常惊座，精神迥照人。中途多坎壈，久疾遂湮沦。彷佛朱轮改，裴回画翣新。秋风入哀挽，行路亦伤神。汲守卧犹治，冯郎发半华。冥鸿方避弋，美玉已埋砂。露湿铭旌重，风随挽绋斜。九原无甚恨，嗣子善传家。"}