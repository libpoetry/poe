{"id":"1214699","title":"薄薄酒奉别吴季良二首 其一","dynasty":"元","author":"黄玠","text":"薄薄酒，可杯勺，粗粗布，宜浣濯，丑妇耐贫勤织作。我无南阳诸葛田，赤手欲探蛟龙渊。曲中箜篌十四弦，河水东流心惘然。角上蜗牛且酣战，鹤胫自长凫自短。井蛙海鳖相讥嘲，何似雕鴳俱逍遥。八珍之味不如良友，千金之富不如佳儿。百年一息万世痴，庞公未为无所遗。南山有木木有枝，根如盘石不可移。"}