{"id":"134215","title":"戏下歌·项王初破函关兵","dynasty":"宋代","author":"司马光","text":"项王初破函关兵，气压山河风火明。旌旗金鼓四十万，夜泊鸿门期晓战。关东席卷五诸侯，沛公君臣相视愁。幸因项伯谢前过，进竭不敢须臾留。椎牛高会召诸将，宝剑冷冷舞席上。咸阳灰烬义帝迁，分裂九州如指掌。功高意满思东归，韩生受诛不复疑。区区蜀汉迁谪地，纵使倒戈何足为。"}