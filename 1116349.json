{"id":"1116349","title":"大人生日三首","dynasty":"宋","author":"苏过","text":"天爵□□□，名高实自分。云何困积毁，抑未泯斯文。欲救微言绝，先惩百氏纷。韦编收断简，鲁壁出馀焚。论斥诸儒陋，功逾绛帐勤。吾庸亦多矣，奚恤彼狺狺。天定人难胜，诚哉申子言。不须占倚伏，久已恃乾坤。八郡裤襦德，三吴肉骨恩。少卿真不病，廷尉自高门。勿叹乘桴远，当知出世尊。无邪有妙理，一悟可长存。大士来淮泗，神交寤寐中。应缘济物意，岂为写经功。恻隐仁之本，慈悲佛所同。虽无逮焚溺，尚欲起疲癃。五鼎荣何有，三光路已通。回看种桃处，葵麦卷春风。"}