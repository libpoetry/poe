{"id":"692221","title":"时勉学士升国子祭酒奉赠","dynasty":"明","author":"杨士奇","text":"近侍踰三纪，文章柬掖垣。冰霜存桧柏，廊庙荐玙璠。帝重经筵旧，官升师道尊。翩翩起车骑，相送向桥门。拜命彤廷日，龙墀瑞雪飞。缙绅瞻有喜，寮采念相违。时雨司成馆，天香学士衣。斯文千载运，吾道有光辉。玉署东头阁，红扉昼不开。衰龄馀我在，清论更谁来。学者希传道，朝廷仗育才。贤关有佳兴，时寄锦笺回。"}