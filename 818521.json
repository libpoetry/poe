{"id":"818521","title":"携家观农事实验场还憩邻校六朝松下","dynasty":"清末近现代初","author":"陈三立","text":"城根吐广场，偕寻忘南北。碧草连无垠，日气翻野色。篱落转花径，丛菊自成国。方塘鹅鸭喧，圈牛杂白黑。暖风流未高，萌颖待滋息。学稼通化工，茫茫呼后稷。隔泥古松在，摩抚拨荆棘。离披倒山影，挂枝悟写墨。承平题句处，魂痕不可拭。车音荡长墙，飞唾接归翼。"}