{"id":"790766","title":"燕太子丹报秦","dynasty":"清","author":"张洵佳","text":"愚哉燕太子，受辱思报秦。报秦在治国，治国须贤臣。胡遣一刺客，强使入强邻。强邻本虎狼，兵卫殿下陈。仓猝效曹沫，约契谁肯遵。即今匕首利，能中秦王身。君亡嗣子立，缟素令重申。愤兵六十万，飞过易水滨。安见秦内乱，而得保燕云。救亡反速死，报怨转怒人。人谋舛如此，天道复何云。荆轲死不惜，可惜樊将军。"}