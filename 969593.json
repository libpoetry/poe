{"id":"969593","title":"和寄敬甫叶兄","dynasty":"宋","author":"赵希逢","text":"读史感忠义，掩卷暗夺魄。痛哭治安书，骨梗贤良策。表表汉唐间，相望继履舄。古今立人朝，委质几千百。谁能抗切直，反或事便僻。居然习成风，未易一二责。间气萃贾刘，言可行蛮貊。首足叹倒悬，夷夏正疆埸。建侯选左右，一一为区画。耻欲洗元和，长鸣奋羽翮。惧稔萧墙祸，抗论不容释。迨今忠谠言，日星辉简册。不间加奖纳，方且被放谪。身或死异土，雾雨暗孤驿。时君听未洪，天公眼亦白。三叹动耿耿，一笑空哑哑。慷慨士岂无，君门九重隔。自惟幼所学，早已声猷藉。几载事辛勤，半生困行役。杨朱正泣歧，宣室未前席。抑郁叹不平，拟吊湘水碧。堪叹失东隅，谁能走南陌。只恐搜遗贤，诏且下旦夕。看看辞雾隐，廪廪升云圛。抟风九万里，参天二千尺。不容豹管窥，岂复鱼肆索。熟道试驱驰，初心粗慰怿。为国知自效，于己未敢益。夷险随所遭，难易本何择。期使犬戎清，愿放鲂尾赤。君父戴天仇，生死两不易。收还旧物归，岂学孤注掷。寿域开远迩，阳春布德泽。却当访赤松，不必效许伯。扁舟五湖间，回首谢戋帛。明哲保此身，时论免捍格。江上与山间，风月几万石。管领得自由，超然傲今昔。荣达付无心，俯仰任陈迹。作诗寄此怀，想非暗投璧。"}