{"id":"1123180","title":"采桑子 罗敷歌","dynasty":"宋","author":"贺铸","text":"高楼帘卷秋风里，目送斜阳。衾枕遗香。今夜还如昨夜长。玉人望月销凝处，应在西厢。半掩兰堂。惟有纱灯伴绣床。河阳官罢文园病，触绪萧然。犀麈流连。喜见清蟾似旧圆。人生聚散浮云似，回首明年。何处尊前。怅望星河共一天。东南自古繁华地，歌吹扬州。十二青楼。最数秦娘第一流。季鹰久负鲈鱼兴，不住今秋。已办归舟。伴我江湖作胜游。自怜楚客悲秋思，难写丝桐。目断书鸿。平淡江山落照中。谁家水调声声怨，黄叶西风。罨画桥东。十二玉楼空更空。东亭南馆逢迎地，几醉红裙。凄怨临分。四叠阳关忍泪闻。谁怜今夜篷窗雨，何处渔村。酒冷灯昏。不许愁人不断魂。"}