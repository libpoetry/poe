{"id":"678018","title":"赋西村耕隐","dynasty":"明","author":"戴奎","text":"斯人好文仍好奇，酒酣索赋西村诗。解衣为君挥翰日，束书正我朝京时。吁嗟二人本同里，羃羃馀阴接桑梓。几乘蜡屐蹋春泥，亦棹兰舟泛秋水。君家实住小屿西，山田日日催耕犁。草庐年来卧不住，致身却向黄金台。当时青紫能拾取，清梦只今成栩栩。故国遥遮天姥云，谪居同听长淮雨。凤诏新从天上传，君应早晚能归田。种柳重寻元亮宅，说稼好诵坡翁篇。锦囊多诗总如玉，更有遗金买黄犊。扣角无为长夜歌，挂书莫向旁人读。予知有计不自谋，砚田禾黍无时收。何得西村一相遇，烂醉白酒黄鸡秋。"}