{"id":"602332","title":"过严陵钓台","dynasty":"明","author":"陈履","text":"客子有游兴，乘春恣行迈。扁舟下湘江，淩晨访严濑。抚景怀往踪，临风动长慨。为想羊裘翁，蜕迹人境外。泉石中膏盲，轩冕等尘界。故人御六龙，弓旌远相逮。飞潜各有适，出处自殊态。助理望徒勤，蜚遁志逾介。横足动星象，挥手谢冠盖。清风寄一丝，高名互千载。日夕波涛狂，踟蹰慕英概。"}