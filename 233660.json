{"id":"233660","title":"酬答李学长","dynasty":"宋代","author":"敖陶孙","text":"夫子焉不学，高朕罗三贤。横前一片石，教外皆别传。三虎谁最怒，未觉相后先。渠伊囊中方，贵在后者鞭。我家一佛堂，盎背知庙堧。忆昨祠上丁，蕡烛初欲然。诸生气清明，人如出雩泉。洗爵俯象鼻，掩豆高豚肩。朱弦张文王，繁声斥师延。此时识方屦，綦满青苔钱。李公独凤仪，众中得何坚。惜无补天手，转之上细毡。朝来食盘中，穉蕨初数拳。苍苍本难测，何由赜真筌。自我得此士，可以一当千。如闻缝掖姿，欲重世所捐。舂容吐握诗，法用春秋全。酬赠无玉案，三复缁衣篇。"}