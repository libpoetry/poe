{"id":"758364","title":"水龙吟 纳凉","dynasty":"清","author":"张珊英","text":"垂杨低蘸银塘，浮萍乍碎波纹细。一庭明月，满园清景，晚凉天气。石隙流泉，林梢坠鹊，微风徐起。看回廊曲曲，萧萧竹影，更深后、还凭倚。团扇罗衣自乐，卷湘帘、画栏十二。水映疏星，阶凝白露，暗蛩鸣砌。银汉西斜，浮云渐远，碧天如洗。掩重门、小径归来，试问夕花开未。"}