{"id":"787242","title":"访于君惠先生幽居","dynasty":"清","author":"李宪噩","text":"回鞭指西日，客心倦长途。嘉树蔼如荠，造此静者庐。主人常独游，日夕林野娱。下马聊延伫，秋色照轩除。扃锁室东户，窥见架上书。栖禽稍动竹，晚风始飘梧。山翁傍晚归，霜雪生鬓须。再拜乞高言，诲我方徐徐。道深意弥歉，养至中乃虚。性情果堪挹，文章固其余。归拟守冲漠，躁念终当祛。"}