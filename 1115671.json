{"id":"1115671","title":"瓦店雨作四首","dynasty":"宋","author":"杨万里","text":"斜风吹雨打船窗，一阵疏来一阵忙。听作山斋声点滴，不知作客在山阳。天嫌平野树分明，便恐丹青画得成。收入晚风烟雨里，自将水墨替丹青。诗人长怨没诗材，天遣斜风细雨来。领了诗材还又怨，问天风雨几时开。近岸人家欲闭门，远林烟树半昏昏。鸬鹚白鹭归何晚，今夜定投何处村。"}