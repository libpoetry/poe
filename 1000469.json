{"id":"1000469","title":"别孙隐甫","dynasty":"宋","author":"彭龟年","text":"君家金石台，我家富寿冈。十驲苦不远，半世成相望。我为一贫驱，触热来帝乡。尘垢面未颒，郁结志不强。下马忽见君，喜剧几欲狂。未语心已倾，既坐形俱忘。醒我醉梦中，祓我冰雪旁。主人知客深，对著夜雨床。犹恐客意短，渠渠罗酒浆。蟹螯擘新肥，荔子含生香。晚归候月影，早游趁湖光。都城六月中，公卿簿书忙。而我乃与君，专此风露凉。笑语虽杂乱，理到味自长。平生区区愿，恰此一月偿。遽然委我去，令人热中肠。儿女惜别离，丈夫重行藏。敢因杯酒行，感慨徒悲伤。君去起我思，綵衣拜重阳。愿言各努力，白发行中堂。"}