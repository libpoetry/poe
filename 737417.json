{"id":"737417","title":"小忽雷歌","dynasty":"清","author":"宫鸿历","text":"文梓巧琢张鹍弦，凤皇曲项宫锦缠。紫绦葳蕤搭左肩，大音函胡小折廉。发响倏忽雷阗阗，韩公进自兴元年。玉钗红袖人五千，忽雷入队乐部全。兴元天子方播迁，琼林大盈流布泉。有司随例进羡钱，长蛇封豕横八埏。犹敕大官开玳筵，文孙累叶更葸然。巨珰次第司天权，太和岁终何颠连。紫宸班定臣约前，奏曰左仗丹榴然。甘露凝结如珠圆，臣训鞠?拜舞虔。幕兵未出户已穿，软舆六尺诸珰牵。臣行余璠节钺专，将士喘缩尻脊卷。宫门飞埃横紫烟，女官执乐清泪涟。忽雷寂莫归市廛，一千年后谁留传。秘器真赝空覃研，无乃燕石夸瑶璿。我时力耕研北田，癖古炙毂谈夷坚，泚笔聊赋忽雷篇。"}