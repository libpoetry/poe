{"id":"900944","title":"神功盛德诗 其七 皇猷","dynasty":"宋","author":"华镇","text":"皇有大猷，其成落落。文武不世，千载无作。圣人勃兴，积厚施博。作之新之，以底远略。既发我明，既达我聪。合变体经，神化无穷。长毓儒雅，蓄砺兵戎。无思不服，物有其容。夙夜不怠，济我丰功。济济朝廷，有名有实。多士在服，百工励翼。礼乐兴矣，刑政既达。郁乎有文，绍周之则。绵绵句丽，莽莽河湟。绝彼东海，逸于西疆。或剪或怀，德威孔扬。列我郡县，袭我衣裳，于前人有光。"}