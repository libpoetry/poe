{"id":"129098","title":"读折诗效其体","dynasty":"宋代","author":"方岳","text":"我贫良亦囏，未老生白须。策名奉常第，年已三十余。半生苦无几，宁不欲疾驱。山麋野而僻，所至皆崎岖。一登督视府，两驾太守车。意见有不合，索去不待炊。所以二十载，同一优侏儒。岂如云水身，自迁瓜芋区。夕吾酒一瓢，朝吾饭一盂。贫贱与富贵，本自无羞殊。寄语刘伯友，毋烦鬼揶揄。"}