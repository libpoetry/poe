{"id":"1143992","title":"三月三日西湖第三桥四首","dynasty":"宋末元初","author":"方回","text":"北曲南歌日日新，红妆不逐落红春。网鱼野老何曾觑，岂是心肠木石人。正月桥西卖酒家，柳初青眼草初芽。重来红紫随风雨，犹有野田黄菜花。尽道西湖久寂寥，红栏干落但空桥。细思未有苏堤日，且把閒愁著酒浇。野蔌随宜酒半醺，富儿盘馔拥红裙。兰亭会上无丝竹，芥蒂区区笑右军。"}