{"id":"1225181","title":"五泄东源有地度可十数亩后负山前则石河如带幽夐深窈盖隐居学道者可筑室偶赋一诗属陈彦正","dynasty":"元","author":"吴莱","text":"越中五泄古名山，东源峻岭空云间。老石崚嶒欲见骨，天河泻破莓苔湾。蛟龙缩身似蜥蜴，魑魅出没司神奸。雷公一声忽下击，鸟迹不到犹重关。青华仙真旧治所，碧落侍从登清班。穴疑綵狻据一柱，户想铜兽衔双镮。凤驭鸾鞭白羽瓘，芝楼菌阁朱茎殷。梯梁未绝或可值，洞府寖远多愁颜。向曾褰衣得揭涉，别拟凿径通茅菅。宽弘颇占十数亩，夐静粗觉非人寰。涧流带绾玉缭绕，峦翠髻拥花斓斑。截断尘埃与世隔，构成栋宇宁吾悭。陈君寻常有道力，况此跬步临幽潺。虚室光明白不动，宝炉温养丹将还。丈夫出处我已定，驰字早寄孤飞鹇。休拘昆崙并涨海，遇有胜处同跻攀。"}