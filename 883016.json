{"id":"883016","title":"五月二十日还旧居有感","dynasty":"宋","author":"孙应时","text":"晨光澹凉月，霁宇来清风。轻舟泛涟漪，初旭升曈眬。水气散洲渚，蔓花缀榛丛。我行何所之，故林翳蒿蓬。舍棹理幽径，开颜揖前峰。出门望平皋，良苗郁以葱。恭惟昔先人，有此一亩宫。遗字满尘壁，所忧非困穷。但愿君与相，燮调致年丰。谅哉烈士心，举世故莫同。踟蹰不忍去，恻怆结微衷。"}