{"id":"420709","title":"水调歌头 其一 衡阳王剑龙南游三载，与予同事于槟城钟灵中学，此次假归省母，向余索词为别，赋此送之","dynasty":"近现代","author":"李继熙","text":"小别非长别，无事动离情。天南地北何限，来往支身轻。一路椰风榔月，千里蛮山瘴海，聊以伴行旌。唱罢阳关曲，慷慨上征程。过淞沪，溯武汉，访洞庭。潇湘夜渡，衡阳雁落两三声。游子天涯归也，免得倚闾盼望，骨肉慰飘零。且喜团圆日，椒酒好频倾。"}