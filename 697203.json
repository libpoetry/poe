{"id":"697203","title":"欧桢伯八旬矣而神逾王千里饷书颇寓前薪之愤寄答二章","dynasty":"明","author":"胡应麟","text":"老大登坛兴转豪，悬书雨雪问绨袍。文章得失宁儿辈，意气纵横尚我曹。壮节转深题柱感，雄心曾怯据鞍劳。期君一在天风上，信宿罗浮望海涛。十载西风叹路岐，菰芦长卧越江湄。宫残碣石才人尽，殿耸灵光赋客遗。斗酒乾坤回肮脏，尺书湖海问支离。奇峰四百飞云外，题遍梅花夜雪时。"}