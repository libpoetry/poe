{"id":"117503","title":"送赵几秘书还钱塘","dynasty":"宋代","author":"苏辙","text":"世人何局促，奔走鬓苍苍。闻道余杭守，独游何有乡。禅心朝吐月，元气夜生光。清静安罢瘵，宽仁服暴强。声名高一世，风采见诸郎。谒帝朱为绂，还家彩作裳。经过留画舫，谈笑接清觞。问讯颜依旧，峥嵘岁自长。人生真几许，世味不堪尝。归去闻诗罢，求余却老方。"}