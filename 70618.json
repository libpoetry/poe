{"id":"70618","title":"六州歌头·避贤解组","dynasty":"元代","author":"许有壬","text":"避贤解组，三见太行秋。惭画锦，犹远胜，敝貂裘。玩沧洲。霜水清如玉，穷霄壤，忘物我，恢障塞，无牖户，底绸缪。自笑平生事业，知今日，颇善为谋。有静中至乐，何处更天游。已分淹留。醉乡侯。有江湖客，翰墨友，凌元白，压曹刘。论文暇，陪杖屦，事觥筹。共藏修。世态谁能校，轻肮脏，重伊优。吾有政、锄药圃，治瓜畴。说与渔夫樵叟，既相好、岂但相犹。任多言莫及，野渡有孤舟。天地沙鸥。"}