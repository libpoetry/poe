{"id":"722538","title":"生日客韶阳作","dynasty":"明末清初","author":"屈大均","text":"行年六十又三时，揽镜英州见秀眉。加我天教韶石似，一峰一岁即期颐。一年一朵玉芙蓉，七十依然六十同。更待九年持赠我，一峰分作两三峰。高堂百岁仗孙嵩，我要奇龄与母同。早学长生因奉养，白头膝下待还童。老凤生雏雏白头，文章五色作兰羞。今朝出觅琅玕食，也抱啼乌反哺愁。生近重阳令节时，菊花香送玉杯迟。先予一日怜桃叶，共命雌雄总画眉。五日何妨九日同，天将令节属陶公。重阳且喜馀三日，莫采黄花尽一丛。据鞍愁向武溪过，六十成翁笑伏波。矍铄吾今加一岁，未逢衣绛恨如何。"}