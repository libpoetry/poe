{"id":"693068","title":"送钱长人赴蕲州","dynasty":"明","author":"沈守正","text":"一官何屡换，远刺楚江矶。闻说台仍玉，相传水字浠。出都宫柳绽，之任鳜鱼肥。见子南辕发，令人怅夕晖。曾作阳春宰，贤声歃水俱。方州开楚尾，风操岂今殊。廉□歌来暮，苏公笑捋须。时危须抚养，佩剑化牛无。鸣琴称妙手，岂畏楚风嚣。春日桃花满，秋江鱼枕高。远寻钴鉧水，归问绿杨桥。清暇能如此，何嫌暂折腰。江郭多旁午，乘闲一放衙。少闻留白艾，宁肯贡文蛇。问俗征耆老，堆盘半鲜虾。试披循吏傅，风尚未云遐。"}