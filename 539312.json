{"id":"539312","title":"归自胥门会子与自滇南入贺有赠","dynasty":"明","author":"王世贞","text":"初闻单舫驻官河，喜极翻惊泪眼沱。名士风流垂欲尽，故人星聚拟如何。萧然短鬓争秋白，少选衰颜入夜酡。六诏天留双剑合，五湖人借片帆过。袅蹄绣错铁如意，琥珀光淩金叵罗。出箧寸心同解脱，拜嘉双眼为摩挲。吾安雁序联耕耒，尔道龙标有荷戈。汉典可仍金马祀，夷荒曾嗣白狼歌。宠王恩数新当减，司隶威仪旧不它。太华也应莲掌色，昆明亦否石鲸波。先朝玉帛嵩呼盛，今代衣冠禹贡多。三事旧游如见及，第言樗朽合烟萝。"}