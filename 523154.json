{"id":"523154","title":"画马行","dynasty":"明","author":"李梦阳","text":"呜呼骅骝不可见，世人任耳不任目。玉勒金羁满地行，可道中无千里足。君收此马画者谁，凝豪苦意求其骨。尺缣飒爽毛鬣动，凌风似欲真驰突。曹霸画马无此精，拂拭惨澹神气生。细观决非近代物，印押剥落无姓名，四海只今多战争。安得此马一敌万，络头骑出千人惊，擒戎破虏任横行。"}