{"id":"1121226","title":"陈所斋挽诗","dynasty":"宋","author":"林希逸","text":"胸涵万卷笔如虹，四海应无两所翁。身老肯疑询有鬼，眼高不许宪交公。祇缘命薄非才薄，信是文穷与学穷。班路重来终一簿，予麾亦不到莆中。三文堂上墨犹鲜，别几何时哭此仙。散发弄舟思往日，撚髭觅句是前年。理明洛学知翁少，表慕泷冈有子贤。人物如斯埋玉去，病违执绋泪潸然。"}