{"id":"199696","title":"谢曾子长分饷临江军黄雀","dynasty":"宋代","author":"晁公溯","text":"远游旅食荒山里，竹鼠山鸡污刀几。鸣鞭走送来扣门，眼明忽见衔环子。江南今秋禾黍熟，场间啄穗惊不起。正缘一饱堕网罗，包里头颅行万里。登盘始欣不负腹，下箸未及先染指。略须沃酒助甘腴，更觉披绵愈丰美。使我转忆江湖乡，水珍海错那可忘。十年不风尚能说，楚人未数鲤与鲂。蛤蜊含浆自有味，蟹螯斫雪仍无肠。红螺为酱胜食肉，白蝛你炙如截肪。江瑶石首最贵者，千金一枚谁得尝。但愿浮家老吴越，此生不愿尚书郎。"}