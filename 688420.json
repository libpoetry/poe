{"id":"688420","title":"雨雪曲三首","dynasty":"明","author":"江源","text":"边戍同云黑，胡天雨雪浓。望迷青冢路，坐失白狼峰。光夺临关月，寒添刮地风。冬衣蒙宠赐，天子念边戎。雨雪连青海，隆寒袭铁衣。白迷番部落，光照汉旌旗。使者供餐日，边兵堕指时。皑皑染双鬓，不道老边陲。雨雪肆凭陵，霏微暗白登。玉龙翻旆重，素练覆沙层。冻合阴山道，寒凝瀚海冰。铁衣重不煖，谁复念西征。"}