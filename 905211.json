{"id":"905211","title":"送高丞别","dynasty":"宋","author":"李吕","text":"君侯七闽英，学问早有馀。年时犹未冠，鼓箧游上都。文成笔五色，四海仰名誉。调丞尉江邑，有实不愿图。朅来对二松，清襟映冰壶。粹然眉睫间，未变庠序儒。胸中浩然气，固已雄万夫。我穷卧洲渚，江鸥以为徒。屡枉高轩过，峨冠讲唐虞。驰骋文史乐，时得陪卷舒。瓜代遽及期，此情将焉如。耻作儿女态，挥泪沾衣裾。虎溪岂限我，足创方趑趄。怅望不远送，搔首空踌躇。所觊善行李，早达三山隅。安居未容久，快作朝省趋。用贤世所急，君才应时需。愿补仲山衮，再矢皋陶谟。勿以得失虑，行当翱天衢。愧乏折箠赠，短篇见区区。他时旧交念，阔㾫寄樵渔。"}