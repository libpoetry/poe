{"id":"713629","title":"咏怀 其六","dynasty":"明末清初","author":"屈大均","text":"鼷鼠潜神丘，鹓雏集高枝。区区保性命，二虫曾何知。哲人无死地，所至福履绥。以兹七尺身，为君作蓍龟。赴义不返顾，成仁无推移。天狼纷下食，中土为肉糜。予为民请命，大呼起疮痍。事成天地悦，事败鬼神悲。乘道而浮游，无须驾鸾螭。妻孥乃敝屣，已矣从此辞。"}