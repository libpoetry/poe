{"id":"1215913","title":"送南宫舍人赵子期出使安南","dynasty":"元","author":"苏天爵","text":"圣德隆千古，皇威奠九廛。金门颁凤诏，玉节使龙编。博雅资专对，才华属妙年。郎中初遴选，省府昔周旋。文治中华盛，仁恩漠国宣。清风消瘴雨，丽月净蛮烟。跋涉思铜柱，委蛇跨锦鞯。尧天新正朔，禹贡旧山川。声语时难解，雕题倍可怜。明年春色早，归拜御阶前。"}