{"id":"1110174","title":"送穆伯通归成都二首","dynasty":"宋","author":"吕陶","text":"宦游无著任东西，通塞惟将物理齐。平日风波方舣棹，经年桃李又成蹊。尘埃易没千金剑，霄汉谁为数尺梯。三驿锦江归去近，知君不厌子规啼。欲赋长谣赠别君，不胜离绪懒条陈。读书有感旧循吏，对酒无悰少故人。事往何须嗟蹭蹬，时来应是起沈沦。石城山下西南望，更约瓜期在早春。"}