{"id":"691304","title":"凤哀十首","dynasty":"明","author":"李江","text":"鹃声哭月夜寥寥，魂逐飞仙不可招。花落西风悲阆苑，烟迷芳草断蓝桥。糟糠人去丝麻冷，缘分天亡梦寐消。昨日曾过白猿洞，鹃声哭月夜寥寥。蝶梦迷春自怨春，花前何处觅精神。七弦指下清音断，一纸缄中紫墨新。茶灶未消今日火，糟糠不见旧时人。衾寒枕冷西窗下，蝶梦迷春自怨春。鸾影分飞镜里虚，彼苍于此意何如。福缘不计千多岁，命分空教十八馀。恍惚音容疑似昨，悽凉心事恨难除。西风落月堪流涕，鸾影分飞镜里虚。鹤声怨惨九天遥，肠断夫君失偶朝。帐底寒生人梦远，枕边夜落泪痕憔。寿山不尽千年久，福海无涯一夜消。独倚西风惆怅处，鹤声怨惨九天遥。梁燕当秋竟远离，庭前帘外月生悲。执巾执栉无违处，田尾田头有梦时。夫妇本同天地老，室家宜与海山期。年来非谓无春色，梁燕当秋竟远离。海雁叫云海月寒，凄凉南北夜漫漫。眼枯海屋仙筹止，月落嫦娥桂影单。地已荒时天未老，鸾今分处凤何欢。夜来一阵西风起，海雁叫云海月寒。荻塘古岸水空流，月落波沉白露愁。羽化空教归紫府，精灵长望照丹邱。桐音寂寂风中断，菱影青青水外秋。云尽天南驾不返，荻塘古岸水空流。玉潭秋水静波澜，秋影潭心天地闲。玉女峰头云杳杳，银河桥下水潺潺。人间莫道无贤妇，世上堪怜有鬼关。子母恩深深未了，玉潭秋水静波澜。鸳鸯斜晖水一围，双双同宿亦同飞。今朝镜里临风别，何日花前带月归。宿世几时重好合，老天何事与心违。嗟嗟独向寒潭立，鸳鸯斜晖水一围。鸠啼春暮雨晴时，月下声中听自悲。结发只应成好合，断弦今已误佳期。女工针指宁甘拙，妇道操持颇有宜。安得今朝不相忆，鸠啼春暮雨晴时。"}