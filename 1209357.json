{"id":"1209357","title":"和移剌继先韵三首 其二","dynasty":"元","author":"耶律楚材","text":"当年不肯读三略，独抱遗经伴闲索。流行坎止不尤人，自甘万里涉穷漠。富贵荣华能几时，生死都来如梦昨。千年兴废沤浮沈，百岁光阴电飞烁。常笑梁鸿歌五噫，窃学荣启弹三乐。未能仁义戢干戈，勉将敦厚惩浇薄。近有人从故隐来，黄花无恙开篱落。问渠林肉与丘糟，奚如饭麦而羹藿。人闻麋鹿满姑苏，阿瞒不复游铜雀。涂中曳尾希庄龟，江夏沉舟悲祢鹗。吾山佳处归休乎，鹿逸平林鱼纵壑。"}