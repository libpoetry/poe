{"id":"701642","title":"襄阳曲六首","dynasty":"明","author":"黄省曾","text":"渍粉萧夫人，换却房山水。不信此流清，试看汉江里。且买槎头鳊，去醉汉江酒。笑杀杜南征，沉碑管身后。剌史登高台，但歌野鹰来。不顾隆中客，千年为尔哀。陆子襄阳来，十马金陵去。如何滇池人，对之辄流涕。虎士委桃核，阳春作锦林。襄阳二三月，歌舞入花阴。莫著白接䍦，且歌白铜鞮。虎头沽酒饮，紫盖听猿啼。"}