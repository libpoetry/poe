{"id":"1203592","title":"瑶台月 违终南山","dynasty":"元","author":"王哲","text":"携云放肆投闲路，清风明月长载。回光返照，莹彻澄波青黛。仿佛里、远望嘉山，静至收归宁海。前生约，今生在。遇明了，便明对。相爱。熙然景致，颐然聚会。这个密妙堪赛。内外须、常常顶戴。香烟起盘袅，尽成雯盖。每从依、仙伴同游，定处看、霞轩神凭三曜。通三昧，论交友交泰。无碍。灵明一点，逍遥自在。"}