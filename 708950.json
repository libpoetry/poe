{"id":"708950","title":"齐天乐  倦圃秋集和沈客子","dynasty":"明末清初","author":"曹溶","text":"任他华毂长安队，偏觉座中人好。井巷斜趣，蓬蒿绿满，娱晚刚宜耕钓。痴狂各妙，肯月令方佳，被蛩吹老。冷石欹眠，隔江真喜战尘少。摩挲柳色最古，夜来空想像，白家蛮小。黑子禾城，无多卖酒，赊取儿童惯到。盘餐草草。尽别绪欢场，一时围绕。屋里青山，至今留晋啸。"}