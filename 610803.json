{"id":"610803","title":"秋夜鸣榔歌","dynasty":"明","author":"邓云霄","text":"天上白榆历历光，夜深倒种江中央。骚人散发歌沧浪，鸣榔一啸雄风长。河转漂星低可摘，寻源忽忆乘槎客。挥手高攀织女机，不须更问君平宅。丹枫红蓼怨秋容，秋思人间几万重。借问横江徒梦鹤，何如天上跨茅龙。茅龙缥缈入空飞，云水高寒冷客衣。自有明霞裁玉女，更将江练剪湘妃。仙家不羡人间乐，素心一片秋寥廓。厌听江州商妇弦，还羞河畔看灵鹊。已知去住本随缘，一任秋江淹旅泊。"}