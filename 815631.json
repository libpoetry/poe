{"id":"815631","title":"初春登北阁送张潜庵游临潼","dynasty":"清","author":"袁佑","text":"暂对河桥酒，春城柳色新。萧条廉吏后，飘泊远游人。挂棹方辞越，驱车又向秦。故园同逆旅，回首欲沾巾。汝有探奇癖，西来兴自赊。人情随道路，春色著莺花。韦曲多诗侣，新丰半酒家。朝朝逢折柳，忍住在天涯。归程应不远，想在麦花秋。客路枌榆社，家园杜若洲。晓风吹梦蝶，春树听鸣鸠。酒伴君能访，终南有醉侯。"}