{"id":"684459","title":"溪边草堂杂咏六首","dynasty":"明","author":"王廷陈","text":"鼓楫遵花屿，扪萝憩草堂。门添新竹槛，壁挂旧荷裳。芋叶深藏径，荷花浅覆艭。阶除驯白鸟，村巷接清江。触荇凫雏没，穿篱竹笋苞。渠壅更凿石，屋破自诛茅。日出扉初启，风生席屡移。当窗交碧树，隔户响黄鹂。晨径露萦草，午园风振条。鸬鹚窥浦溆，翡翠集兰苕。孤石堪垂钓，清流可濯缨。沿回终日兴，偃卧百年情。"}