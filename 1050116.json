{"id":"1050116","title":"寄别朱复之郎中","dynasty":"宋","author":"郭祥正","text":"我昔发溪口，君来具华筵。烛光射酒色，四座凝春烟。饮阑赠嘉唱，响韵胜弹弦。闻君今解印，念我簿书挛。不及姑溪流，会随千丈船。君才世无双，君名天下传。五十试一州，治术如颍川。上方争政务，下诏稽汉宣。谁能荐此人，惟贤乃知贤。聃聃范文正，道德诸公先。辟君登幕府，师友金石坚。大匠忽云逝，美璞畴敢镌。古来出林秀，多为风雨缠。明主往自结，献书玉墀前。功名期待达，况当未衰年。"}