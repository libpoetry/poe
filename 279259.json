{"id":"279259","title":"摸鱼子·丁巳上巳禊饮陶然亭，同沈南雅","dynasty":"现代","author":"周岸登","text":"问江亭、阅春多少，依然天际韦杜。盲风吹老莺花劫，惟见坠沙如雨。怀旧侣。怕梵字、霓裳难认楣閒谱。前游记否。只柳絮尘心，桃花圣解，犹逐乱红舞。平生恨，诗酒年涯暗度。西山眉黛非故。残僧莫话开天事，一掷顿成今古。寻梦处。指壁上、冰苔半蚀销魂语。閒愁浪苦。锦曲水流觞，临河作叙，身世几谈麈。"}