{"id":"1121570","title":"福州赵侍郎开城西古湖以溉田既成冀得致政丞相福公一临于是有唱和之篇二首","dynasty":"宋","author":"罗愿","text":"湖边飞盖欲谁同，治行人思旧弱翁。行乐未饶溱水女，咏归应有舞雩童。闽山影浸烟云动，沧海潮连浦溆空。欲识元侯疏凿意，君王勤俭正卑宫。南方春早冻先融，荷锸趋时小异同。要使齐民知水利，亦如前哲变文风。四时镜净登临美，万顷云垂灌溉通。嗟我一麾江汉上，慨然歆叹似南丰。"}