{"id":"302691","title":"安平乐慢·登窑梨花为一春胜赏。雨后道冲以车迓游，与美荪螴弟同赋","dynasty":"现代","author":"黄公渚","text":"宿雨初收，晓烟未敛，沙堤远引游车。瑶台路近，十里春风，琼树自擅豪华。水曲山椒，拥晴云如梦，暖雪无涯。日午闹蜂衙。支筇芳思交加。溯胜赏前尘，树看人老，清福还羡山家。韶景知无价，洗妆载酒兴非赊。报答瑶姬，争奈得、吟情岁差。惜芳菲、都来几许，春深怕见飞花。"}