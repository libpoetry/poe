{"id":"1121092","title":"闻虏人败于柘皋作口号十首","dynasty":"宋","author":"庞谦孺","text":"正阳门下草还生，宫殿无人也自春。上皇昔日登临地，愁杀当时老大臣。铁鹞乘时转海津，兜牟闪闪白如银。只今边郡羞投拜，淮北淮南正杀人。文武宣和盛两班，当时都道取燕山。三京随手残烧尽，今日谁迎二圣还。黏罕中间陷两京，当时兀朮尚无名。如今索斗无时了，不使山川见太平。胡马纵横压上流，朝廷岁岁讲防秋。相公必欲安淮甸，早发官兵据寿州。京口人来说禁江，似闻胡骑再跳梁。夜来急递传新报，见说官军战顺昌。闻道诸军遣背嵬，柘皋合战打头回。不烦宣抚亲提剑，铁塔前锋一布摧。战伐无多生女真，人传强半是签军。可怜尽死天兵手，但恐官家不得闻。一自官军报捷频，番人无数愿归明。渠魁未必能方略，所恃多多以力争。今年太岁火逢辛，火德炎炎照紫宸。眼看点虏遭天破，未必朝廷用一人。"}