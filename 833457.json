{"id":"833457","title":"金缕曲 其二","dynasty":"清末民国初","author":"樊增祥","text":"绮障生银海。是何人、江心巧铸，镂冰圈玳。上跨彩虹桥一道，秋水两泓无碍。凭推入、琉璃世界。老去瞳人私自语，料今生、难出圈儿外。吾眊矣，有卿在。从今莫把连环解。任耳鬓、厮磨到老，青矑不改。黑白太分终是病，对客还须愦愦。且系著、吴钩锦带。读曲看花俱可可，祇仪形、不入龙眠画。还抵得，汉皋佩。"}