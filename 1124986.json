{"id":"1124986","title":"上丁郎中","dynasty":"宋","author":"敖陶孙","text":"君家去天才三百，君身去天无尺五。忽忆泥功栈外山，尽是杜老思君路。而今西子媚回塘，坐令猛士纡柔肠。可能直下窥秦陇，翻作吴儿时世妆。仲章薛公十一鹤，季章李白诗百篇。自我过都得二老，颇觉闽蜀堪同川。今来划逢丁将军，秀杰万里来嶓岷。箧中当自有行记，幸借天壁开嶙峋。"}