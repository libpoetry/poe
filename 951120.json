{"id":"951120","title":"病中试张观笔","dynasty":"宋","author":"岳珂","text":"淮上霜浓衰草黄，阿㕙健走何如獐。不知聚族加束缚，妙手乃有明山张。生来阿㕙素狡狯，何术聚致如驱羊。拔豪撷颖不敢惜，一一顺听伏且僵。人生切勿恃一技，善走古有执盖郎。不惟平地傅两翼，仍以俘馘浮长江。一朝发愤辽东岸，逝水亦复随浮梁。只今红绡瑩玉管，何人解发千古光。明张眼前第一手，嗟嗟阿㕙孰能走。"}