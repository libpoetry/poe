{"id":"1245656","title":"为李仲经赋得古音琴","dynasty":"元末明初","author":"危素","text":"南城李君家有琴，越左刻字名古音。仲春为鼓越裳操，听之使我无邪心。白日落江生夜色，飞云触石愁太阴。粤从世衰淳朴散，三光动荡相攻战。朝歌北鄙何可听，轩辕尧舜不复见。大元德盛礼乐兴，天下民风渐丕变。君当身佩双琼瑶，光天殿上奏云韶。凤皇雍雍鸣赤霄，五城群仙定可招。吾皇端拱四海治，千秋万岁垂鸿猷。"}