{"id":"1113636","title":"读渊明诗效其体十首","dynasty":"宋","author":"李之仪","text":"岁月忽云徂，人事只如此。胡不及此时，斗酒劳邻里。有田半荒芜，有屋亦倾圮。强颜宾客后，毕竟如何尔。渊明弃官归，议者见各别。去就须有名，岂独为卑亵。折腰分当尔，柴米岂无说。舍彼而处此，亦不苟自洁。扶疏草木长，兹时岂无情。未论身得去，想像心已清。童山久不雨，汤热气郁蒸。遣怀一开卷，便觉凉风生。操檄乌延府，已复十五年。年当三十馀，事事随精坚。非惟会兴灵，兼欲还幽燕。谁知今白首，狱吏辄差肩。晚来风稍回，渐见布阴云。乘时得尺雨，吾农实难勤。不愿生边地，报施岂无因。我虽不在事，未能忘戚欣。用舍系临时，金玉与蒿莱。尘埃混瓦砾，燔燎参樽罍。何云长兴公，陈迹独归来。一跌竟不起，念之有馀哀。我闻瘴疠地，去者无生还。吾凡三十口，归来尽颓颜。死生非人能，得丧亦非天。张毅与单豹，要之皆偶然。朝从空儋出，莫逐赪颜归。既谢爨无烟，此外将何为。堂堂十六年，子孙反无依。莫作如是见，随遇聊差池。吾亦爱吾庐，此亦未为得。死即瘗路傍，要是不免或。随流认得性，有念乃吾贼。是以方丈间，千偈终一默。吾友傅子渊，每见常熙熙。人固莫我高，我固不人低。问其何因尔，我盖不自知。孰为第一义，只此是菩提。"}