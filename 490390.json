{"id":"490390","title":"哭姊丈沈宏度","dynasty":"明","author":"朱朴","text":"公昔姻我家，我发未受束。公今去人世，我发亦已秃。周亲能几何，断我残手足。平生数见面，一岁难五六。况兹永诀绝，长往不可复。我姊苟存活，短焰然寸烛。岁月坐成暮，谁来慰幽独。芒棘刺我肠，冰炭置我腹。添我头上霜，销我骨中肉。钟情与愁激，饮泪不成哭。仰天天为高，俯地地难缩。却恨海门山，青青长在目。"}