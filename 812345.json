{"id":"812345","title":"度雁门关夜宿广武","dynasty":"清","author":"许亦崧","text":"屹屹崇墉耸绛霄，金鞭策马度神皋。春风鼙鼓雄关静，落日牛羊细路高。老屋上镫眠戍卒，暮云留客解征袍。城头夜半悲笳动，欲起将军问六韬。白草黄沙古战场，时平容易出岩疆。风云永护三边印，砂砾难寻半段枪。俯仰无端隔今昔，登临何处吊兴亡。酒酣忽露幽并气，手拨驼羹劝客尝。"}