{"id":"491628","title":"醉歌行赠曾举正","dynasty":"明","author":"刘崧","text":"岁云逝矣不可留，空谷群木寒飕飕。此时高堂对尊酒，非子何以宽离忧。溪山苍茫延清望，瑶树琼林俨相向。残雪初消薜荔墙，晴云忽拥芙蓉嶂。杯行苦急歌转催，鼓声浩荡如春雷。乱离飘散少欢聚，慎莫负此黄金罍。平生结交遍江郡，晚得萧翀喜清俊。人生最乐在知心，况尔才华更风韵。当筵起舞相低昂，为子一饮空千觞。功名富贵等腐鼠，底用龊龊空愁肠。蛟龙何时起寒蛰，溪南昨夜春风入。春风花开岩谷红，期子来游歌笑同。高霄武姥好泉石，题诗却遍白云中。"}