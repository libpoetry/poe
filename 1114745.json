{"id":"1114745","title":"偕张总干章帅机同游檀溪登极目和韵","dynasty":"宋","author":"李曾伯","text":"底须风景叹新亭，且听樽前贱子陈。拚却玉山颓绿醑，莫将银海眩黄尘。山容似画屏环立，世事如棋局几新。惟有东风不今古，露花烟柳一般春。美哉轮奂若天成，一笑凭栏趁喜晴。弹厌江山诗句老，破除胸臆酒樽盈。溪头圉圉观鱼跃，柳外萧萧忆马鸣。明日无妨再联辔，海棠犹未醉春酲。"}