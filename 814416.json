{"id":"814416","title":"籋云先生、松潭广文","dynasty":"清","author":"清华","text":"阴阴万绿隐吾家，地僻怀幽静不哗。满座春风追北海，一帘秋水读「南华」。尘心涤尽琴同抚，旧酿藏多酒不赊。更爱谈禅挥玉麈，何须顾曲听筝琶。胜景都收付锦囊，卜居漫羡白云乡。花教环屋三弓辟，书可传家万卷藏。在手酒杯堪遁世，随身竽木偶逢场。年来学得嵇生懒，尽日园林日徜徉。"}