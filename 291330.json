{"id":"291330","title":"大有·亚卢书来，述盛衰之感深矣。填寄此解，以当晤谭","dynasty":"现代","author":"高旭","text":"黄板桥头，绿阴深处，正去年、今日回首。再相逢，杜鹃当是开后。小园此日春光早，恐零落、护铃相守。伤心蝶舞蜂狂，一任燕嗔莺咒。天涯远，双红袖。芳草满江南，萋萋依旧。重帘不卷，有朵碧云斜逗。只为断肠天气，思量煞、一灯如豆。生怕这、春病恹恹，被伊消瘦。"}