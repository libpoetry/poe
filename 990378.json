{"id":"990378","title":"春日奉陪韩签虞丞解监修禊事即席中所有虾菜梨枣分韵得虾字","dynasty":"宋","author":"曹彦约","text":"雨馀春水压堤沙，柳未花飞蒲茁芽。清流激湍石佛寺，崇山峻岭野人家。大酉之山檀溪壑，秦俗未改书成车。居夷骤得群贤集，惠风鼓动生精华。去年可疑张进士，市人物色争矜誇。今年舣棹无所适，坐看孤鹜齐落霞。长官敏者唐吏部，八龙受种今渥洼。两年分韵得此老，未觉景物相宠嘉。世南弄笔好商搉，宴客自许穷珍鲑。万金鼎至我亦喜，便欲染指鱼与虾。汉司隶后最静者，家有白璧无点瑕。扣之清越声韵响，满座失喜相叹呀。怪予穷陋一不有，冠者八九乃独髽。归而谋妇得斗酒，夜韭可剪鱼可叉。偶欲占射酒似阙，自觉辈晚无肩差。暗中曹刘不易得，屈宋未死甘押衙。自从修禊卜师友，一洗万古况两蜗。但恐朝家用贤急，去我便立文石花。泮宫先生坐官舍，意此四子穷骄奢。年前共得石居士，留客嵌空到日斜。"}