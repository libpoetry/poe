{"id":"1252854","title":"济川阻雪九月二十七日客况四首","dynasty":"元末明初","author":"王冕","text":"九月中原柳未枯，北风吹雪忽模糊。琼林玉树连天去，绿水青山望欲无。多喜夜光生锦帐，不传清响到金铺。老夫且作梅花梦，分付长年酒漫沽。济州城南寒雪飞，济州城北冻成围。客情自古不称意，世事于今转觉非。白马少年频唤酒，黑纱老妇泣无衣。逢邮不寄江南信，却上高楼望雁归。滕州济州山不多，平林大野少人家。解貂且问将军酒，对雪谁言学士茶？直北五更闻玉笛，江南十月老梅花。相逢休说凄凉事，湖海诸郎鬓未华。黄河西下水多生，滕州徐州田不耕。农民尽逐鱼鳖去，商贾只凭舟楫行。青山峨峨出鲁国，白云滚滚来任城。浪游欲尽燕云道，尚欠南风几日程。"}