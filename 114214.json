{"id":"114214","title":"赠秦少仪·汝南许文休","dynasty":"宋代","author":"黄庭坚","text":"汝南许文休，马磨自衣食。但闻郡功曹，满世名籍籍。渠命有显晦，非人作通塞。秦氏多英俊，少游眉最白。颇闻鸿雁行，笔皆万人敌。吾早知有靓，而不知有觌。少仪袖诗来，剖蚌珠的皪。乃能持一镞，与我箭锋直。自吾得此诗，三日卧向壁。挽士不能寸，推去辄数尺。才难不其然，有亦未易识。"}