{"id":"1050184","title":"陈安止迁居三首 其一","dynasty":"宋","author":"郭祥正","text":"陈子勇于退，退无十椽屋。邻家颇好事，借宅并山隩。堂庑稍宽静，垣墙亦新筑。春渠涨朝雨，涓涓漱寒玉。呼童种瓜果，教仆洗松竹。身虽在城郭，志实寓溪谷。诵持方广经，一餐止蔬粟。所喜远膻腥，佛事要清肃。弗学陶长官，持杯媚秋菊。弗学屈大夫，含悲葬鱼腹。唯慕金粟老，不二常具足。若许浪士游，时时跨黄犊。"}