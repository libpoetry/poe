{"id":"466539","title":"浣溪沙","dynasty":"当代","author":"汤国梨","text":"向晚清愁带雨凉。薰炉细印篆纹香。风帘窣地响空廊。簟冷闲堆双凤枕，秋深未换旧罗裳。十年冷落缕金箱。雨过疏帘向晚晴。紫薇花下坐调笙。女墙缺处月华生。天抹微云初雁过，露凝烟草乱虫鸣。未妨惆怅十年情。炉烬微留药泽香。胆瓶花似去年芳。窗明几净好时光。轻梦无痕还仿佛，闲愁着处耐思量。酒杯深浅未须尝。开到孤芳雪后姿。疏枝冻蕊总相宜。恋花心与蝶争痴。细雨春回芳草路，东风梦醒绿杨枝。天涯回首好寻思。幽思撩人未许闲。玉梅花发好春天。佳期又到上灯边。离恨难销残醉后，鱼书盼断晚风前。画楼今夜月初圆。"}