{"id":"1075045","title":"小蔡许借徐诗未至","dynasty":"宋","author":"周紫芝","text":"马中未必无骅骝，人中岂可无曹刘。龙媒西来几万里，异士一出三千秋。李白坐诗窜夜郎，退之论佛流潮州。天公可笑无老眼，两翁憔悴令人愁。平生四海黄太史，长庚配月何曾死。西江自是南国纪，公有高名政如此。人言此老酷似舅，坐上拈花独公喜。分得西江一派流，万古正须公一洗。我老耽诗空瘠臞，起死针盲正要渠。子岂有意能起予，书来并寄囊中珠。"}