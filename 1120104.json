{"id":"1120104","title":"挽江公三首","dynasty":"宋","author":"陈棣","text":"彩笔传家学，春华饰妙词。品题风鉴远，论议月评推。柳岸阴将合，濠亭迹半隳。治家有遗训，留付宁馨儿。世路方巇险，高情与众殊。一官聊戏剧，三径肯荒芜。富乐身蒹有，功名累独无。丰碑谁秉笔，持此较贤愚。忆昔羁栖日，唯公迹分亲。呼卢银烛夜，琢句锦囊春。棋敌争先劲，弓号命中频。向来行乐地，无复见斯人。"}