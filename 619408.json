{"id":"619408","title":"从军行","dynasty":"明","author":"黎邦瑊","text":"天子徵兵事朔方，丁男壮大当戎行。晓度玉关随铁骑，夜闻羌笛落秋霜。秋霜凛冽黄云飞，地远天长雁到稀。贺兰山下鬼号哭，白草原头未解围。忆昔辞家多诀绝，陇头流水皆呜咽。母缝衣带与我穿，妻炊扊扅与我别。别来身世总如何，枕卧戈霜侠气多。雪耻报雠今日事，男儿羞说木兰歌。"}