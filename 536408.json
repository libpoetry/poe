{"id":"536408","title":"拟古七十首 其二十三 陆司马云赠妇","dynasty":"明","author":"王世贞","text":"春卉畏秋序，冬秀虞炎德。亭亭南山柏，上敷芙蓉的。凌风表贞操，承阳饶艳色。眷怀结缡始，言在三星夕。燕婉吐芳唇，绸缪展清臆。靡靡辅属体，荧荧光汎席。弧矢为我雠，车轮倘相迫。明誓虽在今，合并非夙昔。矫若分飞鸟，乖离恨羽翼。何以示遥悰，托此花与柏。"}