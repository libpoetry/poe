{"id":"1194151","title":"德宗神武孝文皇帝挽歌词三首","dynasty":"唐","author":"权德舆","text":"覆露雍熙运，澄清教化源。赓歌凝庶绩，羽舞被深恩。纂业光文祖，贻谋属孝孙。恭闻留末命，犹是爱元元。梯航来万国，玉帛庆三朝。湛露恩方浃，薰风曲正调。晏车悲卤簿，广乐遏箫韶。最怆号弓处，龙髯上紫霄。常时柏梁宴，今日谷林归。玉斝恩波遍，灵辒烟雨霏。乔山森羽骑，渭水拥旌旂。仙驭何由见，耘田鸟自飞。"}