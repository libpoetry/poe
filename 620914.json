{"id":"620914","title":"崇祯己巳东陷遵化城永平节推增城何公死焉歌以识之","dynasty":"明","author":"黎遂球","text":"小时曾见星如刀，夜夜亘天生白毛。果然遂有东□变，杀我官民群号咷。年来大臣非贼杀，肉烂西曹骨横拔。贼人欢喜我人愁，直令史臣羞笔舌。死难但有何天球，登陴大骂刃三□。此时四顾尽流血，撄锋灭顶犹张眸。杀身遂可报明主，葬祭赠恤特为予。麒麟踊跃鹤来归，宁似法场腥入土。呜呼□乎乃如虎，败事诸臣非不武。不血沙场血法场，冤情好向何公语。死亦蒙恩生亦苦，公魂呼醒闻鸡舞。漆□之头脔□肚，我见卿云洗兵雨。"}