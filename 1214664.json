{"id":"1214664","title":"送吴季良海运歌","dynasty":"元","author":"黄玠","text":"神禹作贡书惟扬，汉家亦言海陵仓。至今岁入踰百万，连艘巨海飞龙骧。长腰细米云子白，䆉稏犹作秋风香。上登京庾充玉食，不与黍稷同槩量。延陵季子世不乏，被服裤褶躬输将。军符在佩金睒䁑，上有霹雳古篆书天章。乾坤端倪正离坎，北斗却转天中央。吾知贞忠对越肝胆露，蹈蹂沆?不翅如康庄。平生故人走相送，携手踯躅心飞扬。亟呼吴娃度美曲，无使别苦愁刚肠。燕山之南易水上，犹是陶唐帝都古冀方。九河故迹无复在，但见夹右碣石沦苍茫。天下壮观有如此，大君恩重险可忘。廷臣论功上上考，酾酒再拜中书堂。君不闻木牛流马崎岖出剑阁，鸣声酸嘶栈道长。何如云帆千里百里一瞬息，卧看晓日升扶桑。"}