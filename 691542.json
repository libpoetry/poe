{"id":"691542","title":"言怀五首","dynasty":"明","author":"李昱","text":"出门多炎埃，举步不可触。野人嗜萧散，所志谢流俗。高斋寂无人，当午眠正熟。神游羲皇上，梦绕沧江曲。翳翳境初晴，匀匀息还续。忽觉闻馀声，清风动林竹。郊原生意新，灵雨既沾洒。贱子携酒醪，往饷耦耕者。文章本虚器，衣冠亦云假。何如务稼穑，白首在田野。是时日向暮，川色明可把。远林鸟雀聚，峻坂羊牛下。澹然竟忘归，悠悠遽难舍。独立临长风，中怀何由写。魁山一茅茨，中有无名氏。头戴鹿皮冠，发白丝不理。斋居了无事，危坐乌皮几。流观高士传，放迹心独喜。红尘树外隔，清风竹间起。俗客不我过，其门静如水。嗒焉似忘我，稽首南郭子。今日忽不乐，少为川上游。童冠相追随，衣服纷好脩。纡徐既就坂，崎岖亦经丘。是时鸣雨馀，气候如清秋。恰然拄孤藤，听此涓涓流。往者既云迈，来者无时休。周流信无滞，至乐常悠悠。俗士勿与言，永为智者谋。新沐换轻帻，振衣坐南轩。轩前何所有，嘉木阴以繁。林端响灵籁，幽趣难具论。好风既南至，流火将西奔。寒暑互推迁，日月相朝昏。至人体天运，闲居寂无言。尼父温伯雪，目击道已存。如何支离子，聒耳来喧喧。"}