{"id":"1236004","title":"溪上次岸上人五绝句","dynasty":"元","author":"张仲深","text":"柳风松雨满溪漘，风雨催残二分春。门外泥涂深马迹，江海红尘高没人。杏梢红日带红酣，零落东风浦水南。春老王孙归未得，一川烟雨思何堪。溪南溪北燕交飞，溪上人家客未归。翠壁夜间山鸟叫，金炉烬冷水沉微。蒲芽莎草满沙堤，数个山船系短篱。不去西湖载歌舞，却来溪上载相思。短短疏篱矮矮门，溪头鸥鸟动成群。酒边诗句空千首，世上兵戈正纠纷。"}