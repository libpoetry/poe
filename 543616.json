{"id":"543616","title":"翌日仝集方羽仲宅则王生为大力者负之而趋戏作短歌题汪氏壁并示汪吴二子","dynasty":"明","author":"胡应麟","text":"丰干里畔方干宅，乔木森森向人立。高堂净扫无纤尘，片片明霞傍檐入。主人古貌仍古心，市隐蓬蒿甘陆沉。片言遇我心欲醉，鹔鹴立解千黄金。春日春盘荐春韭，白粲鲜鳞无不有。乍可朝眠杜曲花，那能夜欠新丰酒。溪南两岸烟树深，美人不见愁人心。暮雨朝云杳何处，明月香车返岩市。"}