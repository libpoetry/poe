{"id":"683635","title":"和肖甫司马题旸德大参东园五言绝句十首 最景园","dynasty":"明","author":"王世贞","text":"归仗日月余，细割湖山胜。未论帝释园，人间许谁并。白云滃作团，回风吹不散。截置一钵中，与作山僧饭。团云变晴色，古木郁苍苍。未酬郢里倡，且奏梁园觞。幽馆寻欲迷，赖尔同心引。任是当门生，欲锄还不认。水木旦夕华，兹轩巧相挹。为怜眉宇清，不惜琴樽湿。披襟纳雄风，咽如吸清冷。主人不喜醉，醉亦易为醒。当头一镜悬，出没两轮疾。为借山色来，不作寻常日。人见黄菊开，几见黄菊落。欲得诗脾清，摘英和露嚼。水是右军池，人是右军裔。白麻昨夜干，黄庭榻来未。峭茜青葱间，所得亦已足。忽转天地开，锦绣匡山谷。"}