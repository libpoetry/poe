{"id":"1055934","title":"离颍昌张圣行独出城相送","dynasty":"宋","author":"李之仪","text":"黄昏促征鞍，别酒已沾醉。风威危破腊，雪意欲着地。超然气类人，送我奄独至。悬知必如此，恐终欲弗类。平生昧归宿，恍若得所诣。胡床十馀语，彷佛京口例。此言固近俳，要之不无谓。觉梦犹在马，解鞍定何地。百年谁见宰，一己乃许事。缱绻儿女情，回首端自愧。"}