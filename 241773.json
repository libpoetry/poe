{"id":"241773","title":"飞来峰·西域崭崱群玉峰","dynasty":"宋代","author":"周麟之","text":"西域崭崱群玉峰，悬崖万丈穿玲珑。世人不识真鬼工，夜半躍起随雷风。天与西湖作奇观，嶷然飞堕群山中。海风吹雨万壑暝，往往密有云相通。遥望烟鬟出林坞，重恋面面青莲宇。孤云起石风生泉，游人六月不知暑。世传飞来我亦疑，摩挲苍璧心更悲。当年禁囿山水远，艮岑一石须人挽。无人把酒酹山灵，飞入君王上林苑。"}