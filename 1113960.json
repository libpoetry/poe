{"id":"1113960","title":"次韵和归去来集字十首","dynasty":"宋","author":"李纲","text":"少负丘壑志，误婴轩冕荣。刚肠难隐忍，懒性倦将迎。学佛欣自得，谪官知物轻。悠悠势利子，千古见交情。壮志已衰落，颓然成懦夫。编须休虎穴，曳尾且龟涂。松菊犹可理，田园将欲芜。亲朋悦情话，浊酒在觞壶。轩冕岂足恋，田园诚可欢。村村自花柳，物物寄游观。旧事不复忆，吾生良易安。南窗审容膝，归去学鲵桓。闻说诏初下，预知归有期。趣装行去矣，俟命且安之。出处宛如梦，去来惟有诗。为传千里信，先报棣华知。旷荡推新泽，迂疏念昔非。休为贾生赋，且治老莱衣。报国抚长剑，怀亲歌式微。凭高望吴越，千里白云飞。寤寐在亲所，得归欣载奔。綵衣犹在笥，素发已垂门。遣兴诗千首，忘忧酒一樽。归欤理三径，松菊故应存。归去复归去，溪山满眼前。公垂馀旧馆，鸿渐有甘泉。结宇依青嶂，开池浸碧天。馀波到山下，更溉万家田。薄责思已厚，听归初不留。昔来聊坎止，今去亦川流。图史自可乐，亲朋相与游。樽中常有酒，此外复何求。旧隐北山北，结庐犹可寻。曾传种松法，当遂采芝心。有酒且觞客，无弦何用琴。一生几量屐，慎勿废登临。处世若大梦，吾生感行休。何须缚轩冕，且复傲林丘。云木千岩秀，烟波万壑流。忘机齐物我，鱼鸟与君游。"}