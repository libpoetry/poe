{"id":"1129868","title":"和陆元钧颂四首","dynasty":"宋","author":"释惟照","text":"芙蓉已入双林寂，挂角羚羊无气息。立关拔转异中来，借问时人何处觅。山谷今传佛祖衣，一回拈起一回疑。丰干饶舌可知也，引得寒山不肯归。千里客来何所遇，一念超然无去住。全身放下火中莲，谁能更为无生路。夜堂人静雨霏霏，润泽焦枯总不知。堪笑当年净名老，对文殊语恰如痴。"}