{"id":"1137033","title":"沁园春 其二 再和槐城自寿韵","dynasty":"宋末元初","author":"刘辰翁","text":"刘子生时，当月下弦，输大半轮。记孤馆望云，朝饥讽午，寒炉拥雪，岁晚盘辛。比似先生，两壬相望，岂止参差一二旬。明年好，算乞浆得酒，酉胜如申。吾辰。定是雌辰。听穷鬼揶揄数得真。但鹤唳华亭，贵何似贱，珠沈金谷，富不如贫。明月清风，晴春暖日，出入千重云水身。吾老矣，叹臣之少也，已不如人。"}