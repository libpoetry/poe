{"id":"752005","title":"题翁文恭公家书遗札为孙师郑吏部作","dynasty":"清","author":"左绍佐","text":"韦平家世燕许笔，文采风流俱第一。临池洒翰自天性，精能上与颜杨匹。水镜衡才玉尺量，阴阴桃李在门墙。君称提瑟升堂者，我亦追随弟子行。蓬莱浪高引舟处，何期海畔生童桑。家书乃在岁丁丑，旧学甘盘资启牖。湖山收身早在念，淡泊岂落疏傅后。处人骨肉良大难，升沈有数非偶然。身后易名无溢美，此心皓月当中天。平生一掬羊昙泪，东城寂寞回车地。泰山流落只毫芒，后五百年弥珍贵。"}