{"id":"1096091","title":"寄宽堂赵左藏","dynasty":"宋","author":"释居简","text":"玉壶饮湖渌，决眦连云根。霜蟾驾飞辙，万顷秋不痕。怀哉壶中仙，弗鉴行潦浑。一衿洞冰澌，三舍祛尘昏。玉盌勺冷瀣，琼佩经芳荪。剩撷书传香，鲜腾水花芬。爱闲受远次，负郭成荒村。广文饭不足，北海酒满樽。弗春长熙熙，弗约常存存。气馁贵益贱，道在卑逾尊。安知忘情地，岂在炙手门。只与白鸥说，莫与俗子论。"}