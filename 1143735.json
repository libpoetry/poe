{"id":"1143735","title":"药圃五咏 杞菊","dynasty":"宋末元初","author":"方一夔","text":"药中有杞菊，甘食比蔬菜。维昔陆与苏，赋咏穷梗概。搜寻入吾圃，孤根擢荒秽。未能竟俗好，堇堇生意在。辛荑满袖衽，枝叶不一采。少需摘绛实，叠叠贯珠琲。岁晚脱皮毛，凉叶苏渴肺。灵厖守我宅，无复逐夜吠。楚客赋夕餐，经传不著名。野菊或杀人，神农著翳经。此品甘且辛，丛生数千茎。分种不封囊，移根或盆盛。啖茶摘其叶，觞酒啜其英。风霜振枯槁，气味老更成。平生攻苦淡，矜此岁晚情。不独醒头目，吾其寄馀龄。白朮号山姜，以西北为上。近来出古潜，何必论地望。老鸦衔子去，往往生绝嶂。岁久根株成，细大极殊状。洗削事煎烹，补冷逐虚涨。彼哉不好事，蜜浸溢瓶盎。游媚富贵人，远作千里饷。平生不为口，我欲禦烟瘴。芎苗高一丈，细花如申椒。不独服芎根，衣佩或采苗。清芬袭肌骨，岁久亦不消。所以湘浦客，洁修著高标。我老苦多病，风寒首频摇。愿移一百本，溉根豁烦嚣。虽无下女遗，乾叶插盈腰。逃泥贳旦暮，不学楚人谣。老松踰百围，名为栋梁材。孤根虽故在，不复萌条枚。生意无处泄，浩浩还根荄。结为千岁苓，肤色状琼瑰。洗曝不遗力，药裹手自开。羊枣出河北，胡麻来天台。蒸以白砂蜜，盛以红瓷杯。一朝服食尽，玉色还婴孩。"}