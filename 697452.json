{"id":"697452","title":"咏黄叶同区孝廉纯玄太史用孺作","dynasty":"明","author":"胡应麟","text":"合浦飘仍远，长安落未终。千林俄失翠，一水间流红。寂寞经秋雨，彷徨后夜风。迷蜂当观阁，伴蝶戏帘栊。命薄侔隋苑，身轻异汉宫。骚人悲葺芰，赋客叹飞蓬。桃杏凋元蚤，芙蓉发渐空。妒他篱下菊，增艳向梧桐。弱质全凋露，繁阴半坠霜。纷纷飞玉砌，冉冉覆银床。色岂经秋澹，声偏入夜长。翠销兰芷佩，青浥芰荷裳。蒲柳俄更绿，芜葭尽变苍。随风吟野寺，伴雨积山堂。奉帚悲长信，含毫泣未央。故园遥极目，天阔洞庭傍。"}