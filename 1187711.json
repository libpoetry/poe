{"id":"1187711","title":"责躬诗","dynasty":"唐","author":"崔湜","text":"尝闻古人说：正直神不欺。忠义恒独守，坚贞每自持。效官已十载，理剧犹未期。狱听除苛惨，刑章息滞疑。岂得保世业，谅以答明时。顾无白玉玷，忽负苍蝇诗。扃锢非所耻，幽冤谁为辞！楚囚应积□，秦系亦衔悲。永夜振衣坐，故人不在兹。流灵自芜漫，芳草独葳蕤。日月行无舍，平生志莫追。山林如道丧，州县岂心期？助思纷何在，清神怅不怡。自怜暗成事，感叹兴此词。"}