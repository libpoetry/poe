{"id":"811055","title":"同盟华相卿明经北上应丁酉科试遵钱君念岵原韵率成二律谨以赠别","dynasty":"清","author":"王家枢","text":"吉日登程事远征，乘风万里达瑶京。明经宜入巍科选，献策应成不世名。既倒狂澜谁砥柱，濒危大局孰干城。知君夙有澄清志，此去陈书策治平。经济文章独冠时，昆山片玉桂林枝。渊源家学联科第，嘉惠后贤普教思。盖代才华真士出，九天雨露湛恩贻。赠言窃附古人义，爰赋俚词比倡随。"}