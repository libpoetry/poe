{"id":"691514","title":"和陶诗 答庞参军","dynasty":"明","author":"李贤（原德","text":"林下优游，伴我惟书。有琴一张，聊以自娱。尚志伊何，居我广居。不求闻达，终矣敝庐。惟儒何有，席上之珍。治人有道，各亲其亲。卷而藏之，何求于人。江上之鸥，与尔为邻。学如不及，古人孜孜。人百其能，已则千之。所业伊何，读书诵诗。伊既学矣，云胡不思。今宵风月，与子平分。我有旨酒，欢然交欣。孰云郢歌，遏此行云。古人之妙，今则不闻。干将失雌，在匣常鸣。与子相别，潸然涕零。子之文章，步武西京。何以教我，毋惜丁宁。君子之德，草上之风。执其两端，于民用中。必得其名，高朗令终。子其勉旃，用省厥躬。"}