{"id":"744865","title":"题朱笥河先生游玉华洞诗卷","dynasty":"清","author":"叶绍本","text":"镡剑多名山，䆗窱富岩洞。真灵所窟宅，倏诡等凿空。金羊立而娭，石蜧蟠且羾。华鬘现佛国，银岛辟仙栋。中天月常皎，太古雪不冻。其他狡狯状，如入大罗梦。一一象逼真，目眴神欲瞢。将溪峰万叠，游者每停鞚。天恐东南平，搏攫为此弄。秘钥何年开，舆骑笑一閧。朱公香案吏，才思吐白凤。轺乘偶经行，云龛探鸿峒。芒鞋忘冠盖，弗惮踏烟霿。遂令华阳天，奇景笔端贡。文参绛池奥，语压韩陵重。澜翻二千字，字字烂锦{巾冢}。真书更奇绝，诘屈句难诵。商尊铸辛癸，猎碣发秦雍。三者皆不刊，精镠巧磨砻。洪维作人世，藜阁储才众。一代数儒林，大兴两伯仲。当时名誉盛，倾倒及傔从。持衡迭交替，海内推二宋。椒花古吟舫，巾屦互错综。戴斗望奎躔，颋说文阵统。相公业更隆，霖雨国钧用。翘材启黄阁，鹤发传迈种。贤哉竞爽哲，盛节惊愚憃。谁识廿年来，道山尽云封。安期炙不归，岘首碑堪恸。此卷几流传，金题委荒?。蜗涎与蠹蚀，奇句孰吟讽。姜君泉山彦，瑚琏卫子赣。当年坐春风，树楷有余痛。辛勤搜故纸，欢若获宝瓮。完璧付装池，天衣补无缝。此意真古人，青蓝见诚衷。我忝通门谊，冰署后尘颂。奉命使炎陬，复此糜清俸。堂钦韡雅题，石志笥仟供。所惭凡鸟姿，云表那腾㚇。灵威披古简，快饷益智粽。再拜荐寒泉，仙云照璚㔶。"}