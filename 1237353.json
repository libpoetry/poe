{"id":"1237353","title":"郭忠恕仙峰春色图五首","dynasty":"元","author":"黄公望","text":"闻道仙家有玉楼，翠厓丹壁绕芳洲。寻春拟约商岩叟，一度花开十度游。春泉㶁㶁流青玉，晚岫层层障碧云。习静仙居忘日月，不知谁是紫阳君。碌碌黄尘奔竞涂，何如画里转生孤。恕先原是蓬山客，一段深情世却无。仙人原自爱蓬莱，瑶草金芝次第开。欸乃棹歌青雀舫，逍遥响屧凤凰台。"}