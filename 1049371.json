{"id":"1049371","title":"辰阳馆","dynasty":"宋","author":"冯山","text":"辰阳号难理，五溪地相跨。边臣重绥抚，蛮獠愈骄诈。封陲苦侵暴，文书困讥骂。谁为太守乐，一笑不得暇。张公抗辰旆，烽障几欲罢。偃息有馀地，登临无一舍。乃兴辰阳馆，城东两山胯。泉声落溪谷，湖光照亭榭。花木亲种植，朋僚日追迓。投壶征虏祭，围棋太傅谢。高风邈难继，维公并驱驾。有客尝一至，席参邹枚亚。览物言思阔，醒魂耳目乍。欲记传之久，恨无文章价。愿公贲泉石，游宴日来藉。新诗上碑刻，佳景若图画。旦暮趣召还，归为中州诧。"}