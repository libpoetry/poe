{"id":"683019","title":"病中怀吴中诸寺七首 治平寺寄听松","dynasty":"明","author":"文徵明","text":"七尺藤床一亩宫，青山何处不相容。大官底用三升酒，长乐愁闻五夜钟。笠泽风烟荒橘柚，横塘秋色老芙蓉。几时归去楞伽寺，常伴林僧看古松。东城古寺万枝梅，一岁看花得几回。竹径三年无我迹，松门此日为谁开。还应坏壁馀诗草，只恐荒碑蚀雨苔。凭仗山僧悬木榻，长安倦客且归来。从别林僧酒道场，几回飞梦到溪堂。夕阳松径无尘鞅，春水篱根有钓航。坐忆同盟多隔世，时闻老衲去游方。不知听雨南轩下，谁与幽人续断香。閒情每结道人缘，不到东禅即马禅。花发来禽凡几树，梦回啼鸟已三年。朔风左掖笼貂帽，残雪长安绾玉鞭。不及祥师萧寺里，茶烟一榻拥书眠。天王寺里竹千头，曲榭回廊旧日游。别后梅花应自发，壁间诗草属谁收。忆看远岫开飞阁，曾吊荒宫上小丘。白首思归形梦想，封书惆怅问南洲。久客怀归问旧游，双娥精舍屋东头。绝怜近市无尘到，曾是寻僧竟日留。满地绿阴谁结夏，拥篱黄叶更宜秋。玉泉清冽应无恙，凭仗山厨设茗瓯。搔首长安望阖闾，风烟漠漠九秋馀。正思黄叶南朝寺，忽把飞云慧远书。东壁磨碑知有待，北窗悬榻竟何如。自怜白首无禆补，虚弃閒缘卧直庐。"}