{"id":"1110085","title":"高赋亭二首","dynasty":"宋","author":"吕南公","text":"耳外蜩螗响切才，眼前冈麓秀环回。曦光堕地收风尽，云脚遮山送雨来。长恐易成多事恨，可怜难见绝尘才。何由上得昆崙顶，试使烦襟磊落开。事变纷纷不可防，祇应人世恶忧伤。高情易与时风背，远虑空为智士忙。感古有怀成戚戚，就书图活得遑遑。贫穷到处乖悰况，不但他乡异故乡。"}