{"id":"220045","title":"自宜兴归谒邹德久不遇","dynasty":"宋代","author":"李处权","text":"客里仍惊奔，南走荆溪上。系船楼前树，偶接丈人行。兹惟天下士，抱负不可状。而今年七十，面睟背益盎。论文复把酒，十日共清访。归家照眸子，炯炯觉神王。朅来情所亲，邹子颇直谅。斯文有能事，笔挟风雨壮。今晨叩其门，不见动惆怅。我希嵇叔夜，子慕陶元亮。念子如清风，执热欲何往。寇退子当返，子去我曷望。何时芝兰室，重见玉色酿。快意倾百杯，浇我舌本强。"}