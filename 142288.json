{"id":"142288","title":"题三祖山·观山不惮远","dynasty":"宋代","author":"王之道","text":"观山不惮远，有癖老增剧。是行迫王事，所过飞鸟疾。路傍四五祖，不得着脚历。朝来所干集，我愿容自适。冲寒走海会，啸吟遂终日。眷言三祖山，经从阻良觌。僧果知我意，饭仆济行色。崎岖五十里，入山及未昃。山头残雪在，青瑶点微白。殷勤承老禅，倾盖同莫逆。为言信此山，予宝始今日。欲以扶我衰，不鄙昔轻策。扪萝助探讨，蹑石共登陟。群峰耸遥翠，一水涨深碧。行行何所喜。两脚有余力。归来饱香积，清淡更过昔。"}