{"id":"547075","title":"寄题朱金庭宗伯逍遥楼一首","dynasty":"明","author":"于慎行","text":"我有同声偶，宛彼天南隅。十年旷色笑，万里违音书。坐逢越方人，跪问今何如。方修南华义，闭迹重楼居。重楼何缥缈，回架名山隅。星月宿雕槛，虹霞带绮疏。云门列遥障，剡水周前渠。冥韬寡谈宴，遐眺多讴歈。违哉旷士怀，自执环中枢。鹪鴳栖非隘，鹍鲸润岂馀。至游苟有托，焉适非吾庐。君今息溟海，吾亦耽枋榆。室遐人尚迩，年往意未疏。恨无双飞翼，径度三山闾。永言鬯玄旨，婆娑以自虞。"}