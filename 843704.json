{"id":"843704","title":"癸卯乡闱分房襄校，和同乡虞和甫锁院述怀原韵","dynasty":"清末民国初","author":"许南英","text":"衡鉴堂开八月天，从君校理共西偏。人才荟萃南交外，文气高腾北斗边。衔命儒臣殷荐士，济时圣主急求贤。相期大雅扶轮手，斲破方觚且学圆。不虚所学究人天，守旧维新各一偏。但使霸才能富国，且同文士策筹边。蟾宫组织登科记，羊石搜求避世贤。尚恐遗珠珠海里，恼人双泪比珠圆。回首低檐矮屋天，爱才心事不妨偏。廿年席帽随人后，一瞥霜风入鬓边！见说文章原有价，岂真科第竟无贤？倚栏夜半看星斗，耿耿元精晕影圆。黄槐忙举晚秋天，赤道炎凉气候偏。内史遥从薇省下，同官分校桂堂边。但能得士歌鸿遇，也似生儿喜象贤。一事羡君嬴老蚌，年华未老已珠圆。"}