{"id":"571900","title":"初春暴热过静者居限韵","dynasty":"明","author":"袁宏道","text":"花气郁春蒸，下马脱吴绫。坐看缃格下，时有朴纱蝇。罄口与木笔，非时联作朋。雏篁茁垐齿，冶叶被苍藤。间蝶趁风廊，香须沾其膺。似彼青娥子，梦亦恋花缯。盆池供瘦石，斜幌隐龛灯。回风逆香缕，袅袅青烟腾。研丹窜今文，时轨裂轲曾。云山刻骚士，秾香恼定僧。"}