{"id":"222490","title":"右溪道中偶作","dynasty":"宋代","author":"陈文蔚","text":"自从天地开辟来，溪水清驶山崔嵬。山高水清亦奇观，怪问胡不生人材。人材本作世间用，朴仆支倾作梁栋。不然空冒一时名，过眼空花已如梦。人生出处不可期，伊周亦偶遭明时。颜闵何尝有科目，德尊百代帝王师。自古相传惟此道，一派源流端可考。道存不係穷与通，经济业穷耕钓老。风埃鼎鼎百年中，世事兴废何终穷。只有诗书传圣学，尧舜授受同高风。唤醒此原山与水，孕秀发祥从此始。立朝有道佐明君，抱璞山林亦奇伟。吾家家此不计上，未知起者谁其先。丈夫才业贵自负，不必美恶归山川。久欲题诗磨翠壁，要使后来闻义激。乾坤造化岂无人，细与摩挲观此石。"}