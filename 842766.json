{"id":"842766","title":"舟中忆爪哇之游杂述八首 其七","dynasty":"清末民国初","author":"陈宝琛","text":"西人常笑我，倾橐食鸟巢。燕蔬定何质？入药还充殽。夙闻所结处，高蹑海谷坳。宁知屋梁上，雪白如悬匏。作贡始闽厦，兼金致厥包。遂起筐篚例，市易无虚艘。洞租关又税，孰非吾国膏？谁能塞此漏，屏之如邪蒿。燕燕尔亦休，毂哺尧天高。"}