{"id":"887298","title":"友人自临川来携庾台赵先生与曾丈诸葛帐干丈联和康乐三谷诗句奇格老追遗韵千年间因难见巧玉叠琼重殆非窘才者所宜逐响矣不鉴芜庸欲藉手以窃风斲之诲辄依韵为四章因承教二丈 其一","dynasty":"宋","author":"利登","text":"谢游半天下，晚岁来兹山。平生未识见，惊此红玉泉。散珠流芳词，策琼想遗贤。上探霞生岩，下历云度阡。名存有瑶刻，事往如金烟。世有好奇士，剪茨阐绳筌。希此红泉名，欲作疑信传。胜境会即是，何必户牖前。洗耳天河边，听之流潺湲。语发谤已兆，况复然不然。"}