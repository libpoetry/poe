{"id":"1053158","title":"次韵黄子理宣德田居四时 其三","dynasty":"宋","author":"释道潜","text":"村落已徂暑，蚊蝇尚喧啾。衡门霁朝雨，茅竹归新秋。机丝迫邻女，札札无停休。中田蔼黄稼，烂熳如云浮。渌蚁酿新瓮，嘉鲂钓清流。瓦尊迟来客，礼数忘献酬。三杯未肯辞，笑语方绸缪。时平盗自隐，场圃无宵忧。儿孙渐束发，婚嫁迫所谋。款曲从我言，归途蹇淹留。林端有月色，相送前溪头。"}