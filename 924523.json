{"id":"924523","title":"次韵子瞻送陈睦龙图出守潭州","dynasty":"宋","author":"苏辙","text":"海上石桥馀折栋，大舶记君过铁瓮。东行万里若乘空，老蜃长鲸应入鞚。波摇风卷卧不起，免教髀肉鞍磨痛。归来过我话艰苦，惊汗津津尚流汞。海涯风物画成图，错落天吴兼紫凤。至今想象隔人世，往往风涛吹昼梦。长沙欲往厌飞楫，幸有千兵作迎送。文章清逸世少比，科第峥嵘声自重。远行屡屈众所叹，出祖谁攀车欲动。明朝鼓角背王城，莫听单于吹晓弄。"}