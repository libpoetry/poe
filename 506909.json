{"id":"506909","title":"冰檗堂为庞明叙作","dynasty":"明","author":"杨荣","text":"万物谁独清，惟有玉壶冰。群卉难悉数，檗心良最苦。人生高洁励贞操，可使芳名照今古。鹿门远孙居吉文，凤凰池上超凡群。堂上令母年七十，孀居自昔扬清芬。辛勤抚孤习诗礼，遣贽从师脱簪珥。熊丸有训屡资劳，膏沐无心宁复理。只今三釜荷恩荣，萱花雨露逢升平。帨闱华扁署冰檗，煌煌史笔昭懿情。岂不见昔王素，所至廉名驰仕路。不独当时冰檗声，千载高风争景慕。而家令母何其贤，淑德早向乡邦传。再歌一曲励民俗，以兹愿续柏舟篇。"}