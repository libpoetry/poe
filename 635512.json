{"id":"635512","title":"赠周贲新茂才","dynasty":"明","author":"成鹫","text":"最初识君何处边，云窝万仞孤峰巅。我方强壮君盛年，高视阔步相后先。客来入室大欢喜，拂拭几榻相周旋。乃云治食当入市，举手揖客姑流连。所居去城二十里，左右前后无人烟。草鞋奋迅过奔马，提筐往返如飞仙。须臾楗椎起速客，市中所有盈斋筵。我时饱食方洗钵，合掌赞叹居亭贤。高才疾足事云水，何难撞破三禅天。善财慧眼马驹脚，君乎君乎胡不然。君阳谦虚阴自许，注目相视心相怜。别来今昔各殊世，风尘回首成天渊。三衣卸却改缝掖，万里风云高著鞭。老人独钓鹅潭水，潭水水清清见底。大鱼小鱼夜不眠，飞入芦花明月里。何人买棹一相寻，牢锁重关净如洗。主宾款洽异当年，惆怅出门留片纸。姓字传来忆未真，须眉说著疑相似。似不似，昨日云窝求寂人，今竹杏坛门弟子。灵山一会记得无，莫忘瞿昙亲嘱累。君家古佛坐道场，直裰承当建宗旨。归去分明举似翁，父母未生何者是。要识那吒骨肉无，问取金刚周大士。"}