{"id":"653185","title":"赠陆汝谦","dynasty":"明","author":"张宁","text":"吾闻古神医，秦越扁鹊氏。洞识阴阳机，妙达天地秘。生人无前功，用术陋专技。遇妇作女医，遇幼擅童稚。或以伤疹称，所用随所至。一一底工巧，何虑千古计。古道既云远，时医极流弊。造弓不顾甲，治外不恤内。仁术化忍心，人命可轻试。汝谦陆先生，三世名家裔。动有古人风，一洗庸劣气。余生坐迍蹇，有子方两岁。乳哺失调摄，疾病遄以继。惊风搐四体，鱼口双目闭。群医竞叹息，束手坐相视。先生徐徐来，驾言勿惊悸。下榻夜尚迟，从容解金匮。一投邪风疏，再下壮热退。三服乃如常，下床作儿戏。幽谷阳春回，大旱甘雨坠。中年复有子，无乃仁人惠。作诗表深功，庶以将薄意。"}