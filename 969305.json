{"id":"969305","title":"瑶娥曲","dynasty":"宋","author":"赵汝燧","text":"一二三四月如眉，积累如梳截半规。玉斧昼夜修不彻，修成团镜当空垂。十眉有样列象几，梳裁春冰镜涵水。瑶娥睡起拂菱花，扫黛插鬓云绕指。敛袂亭亭天上妆，环佩隐体璆琳锵。骖鸾跨鹤舞仙谱，子登弹璈飞琼簧。天风飕飂冷到骨，银河澎浪溅罗袜。一轮千古广寒深，折尽桂花应白发。"}