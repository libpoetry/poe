{"id":"688217","title":"赞十四首 悯祖","dynasty":"明","author":"朱诚泳","text":"赳赳仪容，桓桓英武。出甲陇西，散其部伍。心拱北辰，威镇西土。肇造秦邦，为我始祖。堂堂世胄，曰惟宁河。姿容严重，佐理中和。邑姜媲美，太姒同科。配我始祖，耿耿不磨。仪容丰伟，性行脩洁。震若雷霆，皎如冰雪。持已谨严，维藩卓越。维我隐祖，天潢之杰。天生淑质，世阀元勋。中心乐善，内助惟勤。贤声洋溢，令德彰闻。佐我隐祖，百世腾芬。明明隐祖，允赖匡襄。笃生国嗣，曰怀曰康。宗枝蕃衍，奕叶隆昌。夫人之泽，地久天长。兢兢持已，翼翼小心。靡奢靡纵，不骄不淫。夙成令德，早著徽音。天夺之速，千古沉沉。天姿开爽，性质刚明。雅音允协，巧思层生。藩维之表，宗室之英。惜乎短折，谥称其情。天挺幽姿，配我怀祖。九死不移，终身一姥。烈日严霜，中流砥柱。寿考令德，名垂千古。天姿英毅，至性刚方。敦崇儒术，雅尚词章。臣工震肃，礼乐铺张。维我康祖，于秦有光。具备德容，博通书史。纲纪宫闱，教育孙子。相我祖王，实周任姒。于万斯年，永赖馀祉。猗欤昭考，肫肫其仁。有如时雨，有若阳春。德音秩秩，文质彬彬。爱人好予，宠谥维新。早膺封册，相我先王。寿虽不永，名亦斯彰。仪容如在，传诵不忘。于穆清庙，同享烝尝。天姿贞淑，懿德慈良。山川毓秀，宫壸腾光。生我育我，为君为王。褒赠自天，永荷吾皇。粤膺妙选，继佐先王。宠颁册命，恩礼殊常。尊崇二纪，宫壸重光。四旬薨逝，附葬原冈。"}