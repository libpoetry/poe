{"id":"720631","title":"西湖月  六月十六夕惠州王太守邀泛西湖之作  二首 其二","dynasty":"明末清初","author":"屈大均","text":"纤云蹙损金波，卷一片秋光，全归明镜。数声归笛，栖禽欲起，乱翻林影。弄珠人有约，待七夕、浮灯穿菜荇。便万朵、分与渔舟，看取逐流谁定。知他几处西湖，有此地才华，主宾相称。右军颜好，凝脂点漆，白头交映。文心吾亦似，觉老去、雕龙今不竞。愿良会、岁岁欢娱，饱闻高咏。"}