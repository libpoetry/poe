{"id":"1237507","title":"忆昨四首","dynasty":"元","author":"揭傒斯","text":"天历年中秘阁开，授经新拜育群材。宫门待漏尝先到，讲席收书每后回。召试时蒙天语劳，分题不待侍臣催。满头白雪丹心在，太液池边只独来。宫草葱茸禁树齐，日趋延颢对凝晖。朝迎步辇花间立，暮送回銮柳下归。碧殿东浮苍巘合，金河北引玉泉肥。几回弘庆门前路，春气濛濛欲湿衣。己巳群儒映壁奎，端阳侍燕宝慈西。线分学士亲臣送，诗赐皇姑御手题。注酒含春瑶露重，承尘转午锦云低。日斜共出西门道，既醉犹能散马蹄。奎章分署隔窗纱，不断香风别殿花。留守日颁中赐果，宣徽月送上供茶。诸生讲罢仍番直，学士吟成每自誇。五载光阴如过客，九疑无处望重华。"}