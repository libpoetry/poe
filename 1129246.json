{"id":"1129246","title":"偈颂四首","dynasty":"宋","author":"释师远","text":"今朝二月半，百华开烂熳。云绕翠峰头，莺啼杨柳岸。观音借路行，文殊分主伴。独有解空人，支筇浑不管。直饶天外雨华飞，翻覆都来是这汉。尧风舜日两依依，一片虚凝截万机。何必胡僧亲付嘱，如人饮水自家知。五日一番升座，拈出现成行货。大众普请商量，恰是老僧罪过。三脚驴子弄蹄行，直透威音万丈坑。云在岭头闲不彻，水流涧下大忙生。湖南长老谁能会，行人更在青山外。"}