{"id":"1049445","title":"寄题荣守岑象求岩起太博清富楼","dynasty":"宋","author":"冯山","text":"南荣太守传诗邮，诗题清富城西楼。楼中风物略已尽，行欲摸咏难为酬。怜公谪官不累意，如与万象同优游。偏州随分与山水，好景散漫无人收。昔人知宴不知赏，俗气未断烟云羞。凌灵把酒独长啸，岁久此地才风流。公帆南国走欲遍，耸秀浩荡皆穷搜。归来耳目殊未厌，尚恐胜概遗遐幽。九疑岩洞识元叟，三湘泉石逢柳侯。名贤到处适所寓，非事笔砚搜林丘。五年留梓恣登览，百刹照水江环州。得公新篇似相约，正上兜率吟清秋。尘中嗜好屑可鄙，恨不径往追公游。他时三老期一笑，爱闲岂是平生谋。"}