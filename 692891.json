{"id":"692891","title":"赠苏廷诏五首","dynasty":"明","author":"杨爵","text":"望断长燕万里深，思君不见泪沾襟。高情为我还甘罪，至死难忘今日心。罪出经年怜我深，要存男子此胸襟。闻言废食更流泪，是我怀君一念心。数载幽幽狱户深，相逢更得好胸襟。要将尔我今朝事，说与儿孙记在心。忆昔相逢幽陷深，各将国泪洒裳襟。我无孟博澄清志，君有西川豪杰心。悄悄独怜我罪深，渊思自慰此愁襟。昊天肯吊苍生命，鉴此人臣日夜心。"}