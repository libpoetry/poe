{"id":"1236935","title":"星源八景 锦屏春色","dynasty":"元","author":"胡炳文","text":"方山峨峨万山丛，红红紫紫开东风。谁遣罘罳倚半空，为嫌下界尘埃濛。提起韶华千万叠，移来蜀城炫奇绝。千工百巧花自如，万古一机天不裂。星源沄沄从东来，逶逦弯北势欲回。水上无风自成谷，星溪此观何奇哉。化工妙手元不露，刺破练溪能几步。世间儿女巧己多，楼头针线月中度。华光殿东泉有灵，下穴空洞神功冥。当时忽见苍虬精，年年箫鼓来相迎。五风十雨今年好，灵物不要人祈祷。非烟非雾腾清晨，五色祥光焕晴昊。谁凿太阴开四洞，蟾光照破人间梦。灵源千层石髓香，金鸡一唱岩花动。白玉柱边眠苍虬，绛花桥下行青牛。我来绝爱读书堂，石圆水冷天风秋。日斜一路红阑干，日落四山苍翠寒。云深不见招提处，一声两声起林端。遥度前溪声欲绝，溪上渔舟撑未歇。众鸟栖定树头云，一僧归踏松间月。蚺城谁筑溪之涯，层楼簇簇排人家。两岸春风好杨柳，一池霁月芙蓉花。香与清风远方觉，污泥不染尘不著。小亭红瞰碧波心，着我中间看飞跃。一泓香泉流不涸，一洞幽花自开落。夜半月明松上声，知公乘云下寥廓。公去不知几何年，公归犹认丹炉烟。炉烟已冷春风暄，花流洞口泉涓涓。鸣凤不肯鸣晚周，鸥鸟相随九曲幽。星源是公鲁洙泗，东池历历梦中游。一夜水痕高几许，鸟也忘机淡无语。朝来晴碧更好看，天光云影源头水。"}