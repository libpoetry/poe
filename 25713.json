{"id":"25713","title":"龙山人惠石廪方及团茶","dynasty":"唐代","author":"李群玉","text":"客有衡岳隐，遗余石廪茶。自云凌烟露，采掇春山芽。珪璧相压叠，积芳莫能加。碾成黄金粉，轻嫩如松花。红炉爨霜枝，越儿斟井华。滩声起鱼眼，满鼎漂清霞。凝澄坐晓灯，病眼如蒙纱。一瓯拂昏寐，襟鬲开烦拿。顾渚与方山，谁人留品差？持瓯默吟味，摇膝空咨嗟。"}