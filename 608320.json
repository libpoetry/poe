{"id":"608320","title":"登少室绝顶","dynasty":"明","author":"区大相","text":"二室俱造天，少室难与侔。将淩岝崿险，遂涉清浅浏。阴磴烟尚霏，阳崖雨乍收。曳曳云触石，涓涓溪乱流。攀岩藓苔滑，逾岭径术修。下窥元气合，上列象纬周。霞彩席间发，岚气衣上浮。弹琴众山响，吹笛群壑幽。方兹展奇眺，聊用豁远眸。顾瞻尽河洛，表里见神州。海客谈员峤，羽士慕丹丘。茫昧理岂设，想像步难留。平生徒欣仰，即事恣冥搜。寄言赏心客，去此复何求。"}