{"id":"750881","title":"澄心堂歌","dynasty":"清","author":"诸可宝","text":"青华镂笔红丝砚，澄心堂纸白于练。宫中保仪女掌书，江山如笑排鸾燕。姊妹承恩侍李皇，提鞋刬袜事荒唐。通天一帖题昭后，初月双趺创窅娘。烧槽琵琶暖玉柱，君王小令歌行路。别翻曲子念家山，弹绝冰弦愁日暮。瓦官阁下黄花波，啼鸟声声帝奈何。最笑仓皇辞庙日，听来犹有教坊歌。君不见官家恨不作词史，金粉南朝悉如此。"}