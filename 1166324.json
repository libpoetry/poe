{"id":"1166324","title":"奉和圣制送王晙巡边应制","dynasty":"唐","author":"张说","text":"六月歌周雅，三边遣夏卿。欲施攻战法，先作简稽行。礼乐知谋帅，春秋识用兵。一劳堪定国，万里即长城。策有和戎利，威传破虏名。军前雨洒道，楼上月临营。别藻瑶华降，同衣锦襮荣。关山由义近，戎马为恩轻。丝竹路傍散，风云马上生。朝廷谓吉甫，邦国望君平。"}