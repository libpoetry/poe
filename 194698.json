{"id":"194698","title":"过静林寺与径山老禅曳杖溪滨俯浅涧寒冽可照","dynasty":"宋代","author":"毛滂","text":"寒溪数寸尔，下有万里天。烟云自变怪，寸碧殊湛然。蘋风亦可人，宁妨暂漪涟。终观镜面平，与君受媸妍。有苔绿蒙茸，孺子俯可搴。前窥渐难量，忽此清冷渊。鱼暇亦无踪，但见空月圆。陶翁步屧处，独俾支郎肩。倚策心自知，鸥鹭纷联翩。"}