{"id":"577156","title":"鸡鸣台","dynasty":"明","author":"陈琏","text":"函关之东形势好，谁筑高台临大道。鸡声寂寂台久荒，极目平原暗秋草。昔在七国争雄年，田文好客谁能先。手挥黄金若土苴，珠履门下常三千。西入咸阳曾未久，几乎委身雄虎口。机谋已遂幸东还，狗盗鸡鸣誇益友。早使文知重贤士，当时不堕嬴秦计。徒窃狐裘献幸姬，间关出走真儿戏。文但好客能轻财，大义不明良可哀。岂不见郭槐昔年称国士，燕山便筑黄金台。"}