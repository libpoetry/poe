{"id":"821737","title":"御带花 和六一","dynasty":"清末近现代初","author":"汪东","text":"寻常游处偏萦想，故里欢度佳夕。片时携手，乍落红铺锦，乱枝摇碧。酒散离筵去棹远，长忍抛掷。空回指、朱檐翠幕，深锁庾郎宅。年年音尘隔。断恨一水相望，两地为客。送春情味，但月掩西楼，草薰南陌。别梦重寻，怕梦里、更添阒寂。青禽报、蓬山未远，欲去几时得。"}