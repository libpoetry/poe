{"id":"756164","title":"雨晴","dynasty":"清","author":"王嗣晖","text":"阴雨连宵晨，萧萧洒庭屋。当轩坐晦暝，穿户多苍竹。幽居本绝尘，洗濯益无俗。闭门不见人，横琴只我独。临风发遐想，清绝愁中曲。吴歌日怕闻，越梦断难续。晚来雨忽霁，晴霭横崖谷。落霞暮欲销，微阳暗墙角。鸣鸟归亦尽，庭户犹无烛。苍茫一望中，万绪千愁触。天地本无穷，人愿如鸿鹄。"}