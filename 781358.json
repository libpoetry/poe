{"id":"781358","title":"楼船行，赠杨清江相公","dynasty":"清","author":"钱澄之","text":"北风吼江江怒旋，巨舰山齐万锁连。牙旗百丈飏天半，相公秉钺坐楼船。楼船鹢首排霜戟，吹铙击鼓辕门辟。裘带逍遥如意閒，顾盼神明髭半白。相公年才四十强，当时对策擅明光。集贤学士争辟易，上书请缨何慨慷！子云嗜奇羞节义，伯起强项愧文章。渔阳马尘飞左右，十二城郭尽拱手。褒衣大颡奋袖呼，吉安夜复临江走。捷奏灵武叹奇勋，黄麻诏下五华云。锋车屡趣不肯入，仍请节钺领三军。敕兼将相三军喜，相公终岁楼船里。呱呱幼子托门人，爱妾山中饥冻死！家信从来不敢传，秋灯霜鬓独筹边。暇时自写铙歌曲，鸾翔凤翥势翩跹。如今幂府无成策，望公开阁延奇客！如今诸将有先声，望公勿用绿林兵！楼船一出恢江国，直下石头收旧京！"}