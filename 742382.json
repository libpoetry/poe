{"id":"742382","title":"赠西林上人","dynasty":"清","author":"查景","text":"西林师住西林庵，在山不识庐山面。昨持斋钵出山来，仿佛白莲社中见。自言祝发从安国，玄奘世系生同县。旋入延恩主法筵，重开灵境新禅院。半偈语翻千佛场，瓣香缘结三生善。当时知识尽名流，过去光阴如掣电。为宏道愿舍丛林，桑下已辞三宿恋。不招云侣不把茅，一瓢今挂杨街堰。吾闻师言增太息，世出世间遇随变。曾闻茎草化金身，会见淘沙得精饭。槛外青山祇树深，门前流水经溪滟。西林原不让东林，立地谁坚清净愿。社中若继远公游，选胜何如选佛遍。"}