{"id":"849238","title":"锦山自杭来诗呈乡曲共举月集","dynasty":"宋","author":"卫宗武","text":"岁月易以迈，羲娥不停旋。忆昔聚嬉戏，缟发今盈颠。日往而月来，壮逝老至焉。交情贵浃洽，良辰忍弃捐。簪舄要时集，尊俎宜相先。闻风益所无，议论攻其偏。急难援心勇，友助劳斯宣。里闾皆吾与，疾苦毋吝言。惠利苟可及，念勿遗颠连。杜门惟独善，此见恐未然。良朋去七载，归锦荣山川。盟鸥思海上，访鹤来云边。胸中五千卷，笔下琳琅篇。尤当会以文，雅好庶不愆。真率月有集，旧典犹可沿。洛社多尚齿，尚齿则未便。何如仿修禊，少长无拘挛。光风猎猎长，万象皆暄妍。四时有佳致，陵谷纵变迁。山巅或水际，竹下并花前。高吟吐风月，逸气嘘云烟。烦襟可洗除，芳景宜留连。毋徒嗟百罹，一笑觞互传。"}