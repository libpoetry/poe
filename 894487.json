{"id":"894487","title":"冬至摄事南郊斋宫感怀作","dynasty":"宋","author":"宋庠","text":"履至谨冬祀，摄职叨上公。洗心奉明诫，祗宿城南宫。芳岁正遒莫，熙阳殊未融。西郊淡颓景，北牖来朔风。骛野骋归兽，缘云号征鸿。夕坐无晤言，情条结深衷。自抚韦布陋，奚堪廊庙崇。观瞻动众目，局蹐愁我躬。自古经纬才，因势犹污隆。夔禹值虞奋，孔墨遭周穷。如何一介士，蔑著横草功。仰被天宇施，遂济人爵丰。较能劣涓?，荷宠踰华嵩。物理自非是，神鉴安可蒙。区区谢病志，终冀回天聪。"}