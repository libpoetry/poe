{"id":"984308","title":"会稽颂 其七","dynasty":"宋","author":"诸葛兴","text":"山簇簇兮环湖，水淼淼兮萦纡。人何游兮明镜，鸟何飞兮画图。怀贺老兮今昔，想逸致兮林庐。老之襟兮天阔，老之神兮秋月。飞翰兮龙鸾，吐词兮冰雪。际熙运兮开元，司缛典兮春官。凌玉霄兮倚华盖，骖骏驭兮升西昆。俄清梦兮绵绵，恍乘云兮登仙。觐紫皇兮玉宸，聆九奏兮钧天。笺天公兮遂志，鼓予枻兮锦里。吾朋兮鸥鹭，吾宾兮烟水。野服兮蹁跹，斑衣兮娭戏。缅高贤兮非苟于去就，其庶几兮东门之傅鸱夷之子。"}