{"id":"739561","title":"南皋见予甬上耆旧集中所录钱侍御帝里篇而叹赏不置即和其作","dynasty":"清","author":"全祖望","text":"琅琦江上无寸土，重趼归来泪如雨。侧身且作芦中行，冥飞频为弋者惊。头颅出自鲛人室，剩余一丝不我绝。莫道我身鸿毛轻，雄虹光照枯磷青。扬雄符命那可读，高庙闻之鬼夜哭。不见茂陵秋芒芒，夜闻马嘶何处望。嗟哉我家故栗里，回首徒伤急景驶。袖中尚有一卷书，我兄幕府之留余。十年以来长钳口，明夷于股更于肘。祇应投之九天门，天门詄荡白日昏。与人家国良多事，一梦栩栩远起起。是谁读之叩钵催，染毫重吹九死灰。谢翱方凤良俊物，呕出当年朱鸟血。"}