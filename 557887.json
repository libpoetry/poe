{"id":"557887","title":"和邢修撰逊之","dynasty":"明","author":"张弼","text":"老瓮浮醅半犹冻，饮怀便欲吞云梦。故人可奈公府忙，杯盘且与山僧共。太郎小郎俱能诗，惹我翩然高兴动。气含蔬笋汤惠休，语带烟霞李供奉。充厨幸赐四方珍，买炭便□三月俸。酒□巳命阿宣温，盘重须教阿舒捧。家人窃笑惊且疑，今朝也作弥陀供。谁识诗僧作俗流，十年道谊交情重。参寥不负六一知，佛印偏同老坡閧。数杵钟声催客归，踏雪长安马蹄送。"}