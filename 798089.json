{"id":"798089","title":"女冠子  咏美人坐禅和彭羡门原韵","dynasty":"清","author":"陈维崧","text":"萧萧禅榻，百和旃檀薰透。花冠啼罢，乌龙睡熟，紫竹清幽黄帔瘦。小袒裶罗袖。双垒湘裙红吐，花边一绺。最怜他、趺坐桃笙，一派秋江绿皱。灵山参破风幡后。奈十年前事，终向心头有。佳人不偶。记惜玉情怀，窃香时候。迦文消夙垢。正值钟声报午，苔阴移昼。问笼中、白雪衣娘，一卷名经完否。"}