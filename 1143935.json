{"id":"1143935","title":"次韵君泽夜坐示子侄三首","dynasty":"宋末元初","author":"方回","text":"灯影稀疏两岸楼，市声已寂睡声齁。几家梦断三更过，此老心穷八极游。服气仙人吾不学，坐禅释子彼何求。夜思昼读诸郎识，俯仰青春鬓忽秋。一样乾坤几样人，甑生尘异袜生尘。寒窗黄卷青灯雨，暖阁金钗玉斝春。谁同公子梦方魇，我与先生诗又新。□□儿曹供笔墨，为言不是写真真。雨脚如麻坐到明，雨楼听尽五更声。无人共唱寻寻觅，有子聊教仄仄平。凌室不能藏腊冻，稼场或至误秋成。谁知忧世书生意，惟愿天阶正玉衡。"}