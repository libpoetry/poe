{"id":"1226828","title":"范坟诗","dynasty":"元","author":"孛朮鲁翀","text":"忠文峨眉英，始也迹甚微。堂堂薛简肃，旟隼西南飞。其人古廉守，肯持蒟酱归。所得一伟人，天下大布衣。引以宾王家，光映春官闱。昭陵宋仁主，前星久无辉。犯讳言所难，雷电每霁威。雄哉鍊石手，妙补天巍巍。丞相江南来，云掩扶桑晖。旧德陈苦辞，往往阨谤讥。诸贤抗章疏，弱卒攻坚围。公力斡禹鼎，正气砰黄扉。荆舒愤至骨，斥语笔自挥。赠之以蕙兰，何往无芳菲。时公与司马，声谐玉琴徽。解冠挂神武，甘老西山薇。九宇日瞀瞀，赤子将畴依。两公幸无恙，起拯或庶几。嗣君元祐初，痛洗前人非。民望属司马，欲遁天为鞿。帝命起公卧，门久车马騑。君实了吾事，此外何所希。清风溢寰海，不啻严陵矶。公既晚家许，道德人所腓。襄城下封竁，汝颍皆京圻。我来访遗垄，名姓存依稀。来仍散兵烬，雨雪无留霏。公名在天下，岂逐薤露晞。谁能禁耕牧，盛事乘薪机。吾力不足振，感叹徒歔欷。"}