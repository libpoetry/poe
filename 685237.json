{"id":"685237","title":"闲适二首","dynasty":"明","author":"王蒙","text":"绿杨堪系五湖舟，袖拂东风上小楼。晴树远浮青嶂出，春江晓带白云流。古今我爱陶元亮，乡里人称马少游。不负平生一杯酒，相逢花下醉时休。自笑愚公住翠微，长年无事掩荆扉。苔深绿绮闲棋局，花落严陵旧钓矶。紫木旋舂明日饭，白云堪制暮春衣。溪南千树碧桃下，醉倒东风夜不归。"}