{"id":"1217166","title":"成居竹有书报甥傅君亮至扬州言其家与外表舅吴仲益及妇家二叔学生韩与玉全家无恙喜甚有怀","dynasty":"元","author":"张翥","text":"始得平安信，浑纾怅望心。争看尺素字，绝胜万黄金。危甚初秋警，几于平陆沈。蜂屯昱岭上，豨突浙江浔。纵尔驱锋镝，宁逃磔斧砧。官军俄克复，乱首即成擒。城市半焦土，亲朋多好音。已知生有路，暂免泪沾襟。老子欢殊剧，家人酒快斟。狂歌敲手板，醉倒脱头簪。黎庶思苏息，皇天愿照临。国威虽震叠，兵气尚萧森。自顾形骸累，仍嗟岁月侵。怀归畏吏议，承乏念官箴。虎豹关非远，龙蛇水更深。岂无黄石略，虚遣白头吟。落日耿残雪，浮云生夕阴。枯萁闻龁马，疏树见栖禽。松竹荒须理，茅茨破可寻。前身本道士，不是恋山林。"}