{"id":"815124","title":"杂诗","dynasty":"清","author":"段承实","text":"黄鹄举青霄，千里势辽阔。秋蚓食槁壤，寒泉自斟酌。一朝失其所，两者无可托。鱼岂羡鸢飞，鸢不知鱼乐。得意各有在，所苦网与缴。英雄岂无用，失时转寂寞。猛虎去深山，不如林间鹊。銮凰不世出，谁复知羽仪。良马来冀北，难与伯乐期。驽骀思逞能，燕雀争高飞。岂能应昌运，终为世所嗤。骥称不贵力，凤至惟其时。吾衰亦久矣，嗟叹尔何为。"}