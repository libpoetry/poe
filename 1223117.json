{"id":"1223117","title":"送仇仁父分教溧阳兼寄张仲寔","dynasty":"元","author":"袁裒","text":"往读大历才子诗，常恨诸人不公卿。当时将相漫豪举，谁如千年丽句留佳名。破帽饥吟孟贞曜，一尉辛勤晚初调。至今山水馀妖妍，尚有当年赋诗料。广文清绝非警曹，况君意气凌云高。黉宫宽閒衿佩集，底用如彼雕镌劳。丹阳湖西足烟树，想像昭关遁逃路。六朝旧迹遍蒿莱，尽是诸贤醉游处。人生自古并合难，诗人今日盟未寒。联珠粲比百里聚，会见卜史昂头看。西秦公子眸炯炯，阳羡三年官舍冷。凭君为我致相思，行矣追寻啸烟艇。"}