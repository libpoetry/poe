{"id":"860233","title":"题听蛙轩","dynasty":"宋","author":"王迈","text":"白杜诗人大方家，诗两牛腰书五车。高谈世事坐扪虱，大扁丈室名听蛙。我见东野低头拜，三年未了听蛙债。蛙有何好君赏音，从黾得蛙自尊大。君胡不听高冈丹凤鸣，又胡不听华亭鹤唳声。答云二物不间出，吾与此蛙别有情。年来凤去避矰弋，梧桐其栖竹其食。有时伸喙鸣朝阳，反被妖乌豪鹞击。鹤亦远引归辽东，无缘得近华清宫。纵鸣九皋许嘹唳，流矢伤翼愁天翁。不如且听蛙声好，唤回梦觉春池早。纵饶翡翠上苕兰，差胜蛩螀啼露草。王子掉头曰不然，夫君标致如胎仙。富家有子比雏鹓，吾道岂得长迍邅。不妨少待两三年，一鸣惊人飞冲天。群蛙蜿蠕何足怜，弃置官池任啾喧。"}