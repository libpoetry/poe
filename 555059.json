{"id":"555059","title":"题冯医士药园幽趣卷和陆修撰鼎仪先生韵","dynasty":"明","author":"黄仲昭","text":"数亩幽居深复深，逶迤一径入云林。开园特傍青山麓，引水遥从碧涧浔。市远不闻来俗驾，心閒宁复梦朝簪。篱边带雨朝移菊，垄上锄云晚种芩。旧植杏林多结子，新培橘树渐成阴。清香绕舍微风动，翠影翻阶霁月临。功效似能回造化，刀圭亦足已呻吟。但令枯槁阳春转，肯受寻常世利侵。医国不殊秦缓手，济时还契葛洪心。笑予俗病几成癖，欲借仙源一洗襟。"}