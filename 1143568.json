{"id":"1143568","title":"秋思","dynasty":"宋末元初","author":"于石","text":"远水遥天起断鸿，秋光冷淡客情浓。一川疏雨平沙牧，半树斜阳隔坞舂。落叶轻于流俗态，寒花羞作少年容。凭高不碍乾坤眼，兴入晴岚第几重。草堂何必仿卢鸿，水色苍茫山色浓。待月轩窗留客话，隔篱灯火起邻舂。虫鸣终夕如相语，燕去知时不苟容。一片吟情渺何许，西风吹入乱云重。"}