{"id":"708414","title":"百字令  和吴修蟾雨中春恨韵","dynasty":"明末清初","author":"龚鼎孳","text":"薄寒吹酒，中春愁两点、珊钩眉合。楼外浓阴飘远岫，遮断芙蓉屏脚。玉雁风低，金猊枕瘦，放下丁香幕。为花长叹，烟林一片空廓。眼见飞絮游丝，殷勤相傍，软到秋千索。争怅佳时容易度，谁信恹恹芳阁。梦浅无痕，深似病，雪打梨云恶。关情如许，莫教燕子偷觉。"}