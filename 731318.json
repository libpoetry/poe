{"id":"731318","title":"春风篇","dynasty":"清","author":"允禧","text":"天上有春风，鼓荡浩劫开鸿濛。地上有春风，昭苏品汇杂包蒙。人心有春风，消除泥滓如虚空。今风接古风，一片春融融。层冰消大壑，生意到微虫。尘埃野马吹不尽，但见翠虚之府高畅春风中。天根月窟秘真气，春风在天不在地。披拂草木流山川，春风在地不在天。春风天地俱无私，含蠕有物舒而滋。人心尚保春风时。"}