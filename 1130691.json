{"id":"1130691","title":"次韵王教授同寄昌甫器远无为临漳","dynasty":"宋","author":"韩淲","text":"长哦招隐句，待月坐黄曛。望望前村雨，行行别渚云。敢期千里共，常恨一桥分。鬓影吹凉处，楼高孰与论。月到章泉白，冥濛入杳茫。四边山影乱，一路水声长。促织吟方动，流萤起复藏。梦思飞羽翼，已堕晏斋傍。清时朝迹后，休道不知津。城市谁多客，山林自少人。尽常开老眼，应甚惜閒身。爱月闻吴咏，无嫌更荐绅。濡须谁筑坞，玉兔王迷离。两岁能为守，五言应报诗。息峰延月夜，稔稻得秋时。湖海惊零落，无痴了事儿。瓯闽何处是，绝岭更危溪。乘障消蛮虺，望洋蒐水犀。庾公情不浅，朱老世思齐。乘月胡床坐，角巾随意低。"}