{"id":"713575","title":"送丁使君之官南赣","dynasty":"明末清初","author":"屈大均","text":"峨峨虎头城，咽喉我蛮扬。五岭此大门，筑关自秦皇。尉佗绝新道，以之为屏障。山川连瓯闽，建瓴势莫当。郁孤有台基，三省之堤防。使君负雄才，天南所歧望。礼阴而乐阳，为化流炎荒。声诗百福宗，人伦于焉昌。宣布天地精，中和在宫商。六义始于风，动人宜温良。微言一相感，万物开其房。方今用兵馀，民风多忧伤。所赖诸侯诗，优柔致祯祥。使君藩维寄，德教先豫章。身作南长城，恩及祝融乡。巡行至大庾，阴雨滋桄榔。玉枕山嵯峨，霹雳泉汤汤。攀援南北枝，要我毋相忘。"}