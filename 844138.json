{"id":"844138","title":"后从军行，仿杜后出塞体五首","dynasty":"清末民国初","author":"陈肇兴","text":"封侯无相骨，际会须风云。君看牧羊儿，一胜拜将军。粤西有巨盗，十载烟尘昏。蔓延及浙水，召募急如焚。投辕授旗甲，万马如蜂屯。男儿身许国，生死安足论。努力事戎行，及时当树勋。岂无绿营兵，羸弱不堪用。不教驱而战，毋乃邹鲁鬨。诛求到县官，刍茭罄所供。出门如虎狼，百里为骚动。未立尺寸功，已觉威权重。他日封侯归，闾里谁敢从？朝渡沧溟去，暮出仙霞关。凉月照大野，白骨高于山。敌兵三十万，合围成一团。羽书如流星，请援来百蛮。士卒饲豺虎，将帅徐要官。坚壁但自守，何敢望生还！不见关山苦，安知征戍愁！他乡异水土，服食多不侔。野宿畏卑湿，露眠出风飕。十夫九病疫，何以负戈矛？贼来忽忘疾，抱创争出头。军中无药饵，饮血病已瘳。昔赴常山县，今往衢州城。昔日三千卒，今日万人行。从军日以众，租税日以增。卖犊买刀剑，田园去不耕。一曲浪死歌，最易摇民情。寄语长官者，防患须未萌。"}