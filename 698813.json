{"id":"698813","title":"杂画","dynasty":"明","author":"徐庸","text":"竹色兰香一雨过，两竿斜日照江波。钓徒岂是忘归去，家在西岩路不多。苍松曾受大夫官，风起波涛五月寒。攲枕几回听不厌，竟无清梦到槐安。蜜叶高枝倚碧天，半擎霜雪半云烟。峥嵘未作蛟龙去，要待青青化石年。桐江无意恋羊裘，别向江湖买钓舟。捕得鲜鳞堪换酒，不知人世利名愁。"}