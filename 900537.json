{"id":"900537","title":"次韵陈寺丞建除体","dynasty":"宋","author":"张栻","text":"建议了亡补，归来谢驰驱。除荒城南丘，有田十亩馀。满城车马喧，得此逃空虚。平湖永昼静，泉声杂埙竽。定自非偶然，供我耳目娱。执热者谁子，来浣尘土褕。破颜为我笑，共看云卷舒。危机起于中，胡越生同车。成功妙克己，八荒元一区。收心试参此，得失竟焉如。开缄得君诗，嗜好如我迂。闭门君未可，出处本非疏。"}