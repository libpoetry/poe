{"id":"978473","title":"次韵谢李秘校","dynasty":"宋","author":"敖陶孙","text":"大雅熄自郐，续弦久无人。中间翰墨场，名字俱已堙。江山亦何助，东海真扬尘。我笑李夫子，瓶无半合陈。人书两俱亡，何用语逼真。作诗来起予，欲卜二仲邻。依然送鸿目，衮衮天机新。莫欺鬓眉苍，持护应有神。狗须侯舞阳，羝角相平津。皇天信平分，万物各得春。但愿阅世心，孤特凛箭筠。日者鹤飞书，江汉起隐沦。三物论乡国，六艺程成均。秋风入帝闲，错落骓駓驎。君曾读诏否，却枕方欠伸。勿惊作诗面，酒缬吹微鳞。唾手洗衰陋，一返姚姒纯。稽古不无力，政复昌其身。它时玉堂梦，与问三生因。盟我良不难，欲托孙子亲。贽君以黄耳，附书莫辞频。再拜赋断章，水石俱磷磷。"}