{"id":"687380","title":"再叠玉溪四咏韵","dynasty":"明","author":"孙承恩","text":"玉署原非俗，瀛洲合有山。秀钟红日下，势接白云间。花落午风寂，鸟啼春意閒。九衢车马闹，仙境隔人寰。捡押风光别，勾稽岁月公。即看青玉案，涌出白云宫。小盖高擎露，微香暗逐风。幽怀寄篇什，逸思欲凌空。石家锦步障，玉署障黄薇。繁花迷睡蝶，香雾袭春衣。乐为遮风日，聊资赏郁菲。秪愁春事歇，转眼又相违。曲附延高蔓，浓攒满眼花。心惟依桧柏，状不拟龙蛇。袅袅摇明月，霏霏团紫霞。群芳各竞秀，尔独殿春华。"}