{"id":"544728","title":"余为五岳之怀旧矣丙子冬将以计偕北上适少参王公自秦中过访为余剧谈莲花玉女之胜且出诸登览作见示恍然如曳杖从公游憩太华绝顶者不胜飞动之思辄赋七言律四章 其四","dynasty":"明","author":"胡应麟","text":"历尽飞泉到上头，白云回望满皇州。千峰不断秦关色，万壑长悬汉树秋。赤日阴森?语乱，苍烟明灭鸟飞愁。何因瓢笠相从去，醉踏莲花问斗牛。"}