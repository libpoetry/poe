{"id":"617989","title":"长卿表弟高凉寄赠閒足二章读竟旁皇不能寐余惄焉以思政为撩閒未足耳漫答一首","dynasty":"明","author":"何吾驺","text":"感君赠我多，我怀君不少。春深开玉兰，入夏繁红蓼。疏雨杜鹃愁，稀星海棠晓。落霞月难为，开元发深妙。客到阳羡茶，老僧习烹燎。微风恰受航，焚香话幽悄。解带卧雪窝，虚空生窈窕。抱膝起微吟，浮西兔皎皎。时展古人书，怀疑不可考。凡兹忧乐生，相思积秋草。君志崇鼎钟，何能眄海岛。流景谁为陈，馀閒以长抱。读君閒足诗，閒足逾自好。"}