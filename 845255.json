{"id":"845255","title":"浣溪纱","dynasty":"清末民国初","author":"樊增祥","text":"钿毂轻雷听未讹。雪衣初报玉人过。深愁浅笑认梨涡。暂解修眉今夜锁，慢回娇眼去时波。新词分付管儿歌。雨浴新蟾茉莉香。轻衫小扇墨君堂。九枝灯发绿荷光。笑指星河初七近，惯禁风露五更凉。归时分与薄罗裳。出浴仙娥画不成。断红双脸黛眉青。烧香拜月到中庭。方锦褥边三日麝，轻罗扇底一星萤。夜窗还课藕花经。"}