{"id":"1228571","title":"和张庆远游青原","dynasty":"元","author":"刘诜","text":"平生嵩恒心，今日行兹原。东风岂不好，褰衣步青天。境空忽欲动，意却仍贪前。白日照八极，千厓偃如眠。芙蓉远脩供，铃铎昼不喧。佛祖了何语，香炉自生烟。群经过名教，乃以文字传。题诗杂好丑，讷者存岁年。不知自有此，登览谁最先。春桥唤饮酒，一醉日可千。阴阴风在麓，炯炯天映泉。同来不同趣，隔花亦垂鞭。"}