{"id":"485717","title":"咏凫山","dynasty":"明","author":"陶安","text":"凫山苍苍，鲁邦是瞻。笃生哲人，蹈德有严。雍容儒绅，典教于学。政府遴才，资其谋度。河渠有书，兵戎有枢。乃振宪纲，乃乘倅车。开省东南，坐筹宾幄。股肱硕辅，闻言是诺。浙司之鹾，国赋倚重。帝眷老臣，副予宠用。煮咸于海，民劳不咨。公善理财，毋敢或欺。匪衡益平，匪鉴益明。利周于物，币贡于京。视彼贪虐，敛害于民。怨詈满途，亦独何人。岂弟君子，不忮不求。岂弟君子，不刚不柔。鱼台仰止，遥遥我心。驾言旋归，怀其德音。"}