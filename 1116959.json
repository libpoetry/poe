{"id":"1116959","title":"熙宁壬子八月于洛阳妙觉寺考试举人及还道出嵩少之间至许昌共得大小诗二十六首 将出洛城过广爱寺见三学演师引观杨惠之塑宝山朱瑶画文殊普贤为赋三首","dynasty":"宋","author":"苏辙","text":"寺古依乔木，僧闲正莫年。为生何寂寞，爱客尚留连。虚牖罗修竹，空厨响细泉。坐听谈旧事，遍识洛中贤。虚室无寻丈，青山有百层。回峰看不足，危石恐将崩。听法来天女，依岩老梵僧。须弥传纳芥，观此信还曾。壁毁丹青在，移来殿庑深。赋形惊变态，观佛觉无心。旌旆翻空色，笙竽含妙音。风流出吴样，遗法到如今。"}