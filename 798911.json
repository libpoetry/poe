{"id":"798911","title":"菩萨蛮引","dynasty":"清","author":"杨玉衔","text":"股从蓬剖。泛南溟旁附，大罗星斗。怕梦醒、梅雪清寒，趁挥汗远携，听鹦柑酒。再入华胥，落老子、青牛西后。奈虚庭眠雨，几把芒鞋竹杖轻负。村禽唤晴谷口。道溪流壑瀑，虾跃雷吼。试相与、身入烟雨图中，尽湿翠痕痕，冷透襟袖。龙抱珠回，笑梦恋、桥尘依旧。问山灵、仙家蝶使，知侬到否。"}