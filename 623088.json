{"id":"623088","title":"皇明一统篇","dynasty":"明","author":"郭之奇","text":"□运将终九十秋，天光分曜散齐州。朱卿始窃金胡号，红巾遥向白莲裒。石人只眼黄河出，茫茫六宇尽墟丘。风猋电闪无乾土，淫名僭国满隅陬。台海初繇方谷乱，汝颍仍教刘福蹂。天完徐帝都蕲水，周国诚王在高邮。林儿续宋称龙凤，夷梁出塞扫膻裘。陈谅重标汉水帜，明珍久树夏关矛。星移陆起天人发，石陨山鸣禽兽愁。群雄割地中原裂，真主来滁旦旭浮。诛汉平吴闽越定，周齐席捲宋秦收。燕云龙塞辞笳篥，白狼玄菟表共球。他年获就高皇纪，惟天为大我皇侔。雪耻除凶酬百代，人心天意本同仇。十七年中开草莱，百千万国洗疮瘤。纷纷诸伪奚堪数，为我驱夷亦我□。"}