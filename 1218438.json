{"id":"1218438","title":"勉宋无逸向学","dynasty":"元","author":"岑安卿","text":"蚌胎抉珠光陆离，山石韫玉形瑰奇。民生适秉俊秀姿，如玉含润珠生辉。广平世德远已微，云礽奋发思前徽。轻獧不遂裘马肥，下帷恬淡齑盐宜。读书待旦心孜孜，穴壁睥睨晨光熹。我忆视子龆龀时，髧发郁尔青齐眉。椿庭期待余所知，近师嘱汝吾儒归。只今年才二十几，瑰词藻语超伦夷。示予琬琰润且滋，蝇头点漆光累累。兰苕芬馥翡翠飞，鲸鱼掉尾横天池。秋风丹桂香纷霏，明年期尔扳高枝。而翁阴祐应扶持，搏风九万非难期。但愁老眼将昏眵，羽翼不睹连云垂。"}