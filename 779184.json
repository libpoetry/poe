{"id":"779184","title":"念奴娇 三月三十日","dynasty":"清","author":"陈世祥","text":"春光如梦，还如雨并作，将归消息。一片飞花千缕恨，挂断游丝千尺。蝶味都阑，鸟声无赖，狼藉难收拾。频看日影，今朝生怕昏黑。拼待守住今宵，为春奏请，愿讨留春敕。争奈花枝都瘦了，树树绿衣新织。脂合香销，胆瓶色褪，也去无踪迹。不如野草，青青没些知识。"}