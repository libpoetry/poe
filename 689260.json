{"id":"689260","title":"赠边子四首","dynasty":"明","author":"何景明","text":"自予辞京邑，念子守南服。岁序阻欢觏，川涂积遐瞩。北骛方自兹，东轘偶相值。联鏕始宋中，解缆及河曲。同车越梁晋，览历多古疆。纡迟卫流汭，转盼淇水阳。感来意不浅，道故言已长。辛勤眷途语，怆恻悲别章。戎马暗中原，嗟此远行子。遥遥赴城阙，戚戚望桑梓。路阻难可通，河清讵能俟。俛仰君父间，出处良在此。欢聚理无恒，悲离情有伤。况兹征途閒，讵能久相将。浮云兴岁暮，素雪翳晨光。挥手自兹别，后期应母忘。"}