{"id":"1197415","title":"矫志诗","dynasty":"魏晋","author":"曹植","text":"芝桂虽芳，难以饵鱼。尸位素餐，难以成居。磁石引铁，于金不连。大朝举士，愚不闻焉。抱璧涂乞，无为贵宝。履仁遘祸，无为贵道。鹓雏远害，不羞卑栖。灵虬避难，不耻污泥。都蔗虽甘，杖之必折。巧言虽美，用之必灭。济济唐朝，万邦作孚。逢蒙虽巧，必得良弓。圣主虽知，必得英雄。螳螂见叹，齐士轻战。越王轼蛙，国以死献。道远知骥，世伪知贤。覆之帱之，顺天之矩。泽如凯风，惠如时雨。口为禁闼，舌为发机。门机之闿，楛矢不追。"}