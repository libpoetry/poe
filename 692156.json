{"id":"692156","title":"四时子夜歌","dynasty":"明","author":"李攀龙","text":"春鸟既集渚，春花复著林。高台不可望，春色荡侬心。绮窗媚初月，罗帐褰春风。欢复自顾虑，崎岖当奈侬。三伏天雨火，郎但笼窗坐。何处汲寒浆，金瓶井中堕。婉伸华簟上，不下葳蕤钥。郎君已自前，罗衣那及著。庭含明月光，蟋蟀入床语。独自理寒衣，秋风动砧杵。荧荧斜月辉，累累清露垂。中宵不还卧，徘徊独为谁。郎从何处来，重袍那如水。酒无沙糖味，为他沃寒尔。北风振枯林，严霜杀百草。欢不与时竞，独向相思老。"}