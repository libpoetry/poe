{"id":"1091151","title":"张村","dynasty":"宋","author":"薛季宣","text":"皇羲寂已久，浇俗无还淳。如何张村氓，杳杳全其真。岂不有妻孥，茅茨甘贱贫。岂不惮疲劳，务时勤耔耘。脱俗未为贵，而今焉辟秦。青城足跻攀，那染龟城尘。枸杞荐盘蔬，殊非关养身。安常乐有馀，熙然阜长春。奚其寿而康，无知斯体仁。静言逐臭夫，迷途少知津。猥云老人村，郊荒绝酸辛。筋骨由坚强，谁谓存其神。井蛙议沧溟，夫岂窥崖垠。作诗赋张村，逝将同野人。"}