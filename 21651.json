{"id":"21651","title":"和门下李相饯西蜀相公","dynasty":"唐代","author":"姚合","text":"圣朝同舜日，作相有夔龙。理化知无外，烝黎尽可封。燮和皆达识，出入并登庸。武骑增余勇，儒冠贵所从。赠诗全六义，出镇越千峰。连日陈天乐，芳筵叠酒钟。乌台情已洽，凤阁分弥浓。栈转旌摇水，崖高马蹋松。恩深施远俗，化美见前踪。江晓流巴字，山晴耸剑峰。双油拥上宰，四海羡临邛。先路声华远，离京诏旨重。岁除今向尽，春色即相逢。嫩叶抽赪蕊，新苔长翠茸。冰销鱼潎潎，林暖鸟嗈嗈。泉落闻难尽，花开看不供。青城方眷恋，黄阁竟从容。计日归台席，还听长乐钟。"}