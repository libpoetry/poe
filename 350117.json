{"id":"350117","title":"念奴娇·夜入吴淞口","dynasty":"清代","author":"程颂万","text":"未归南北，又长江西上，扁舟东逝。大九州才洼数点，中外平分一水。醉吸鲸杯，寒披鹤氅，目断猋轮驶。羁愁搅梦，海天清角吹碎。翻笑水阁吴娘，五湖懒去，不共天随子。一块人间无用月，辛苦照人何意。燕北呼屠，峤南续雅，万五千余里。重寻黄歇，雕楼横矗烟际。"}