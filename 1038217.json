{"id":"1038217","title":"臣得请致政赴阙谢恩脩觐礼成回归西洛感恩恋圣情激于中谨成五言十二韵诗一首斋沐缮写上进","dynasty":"宋","author":"文彦博","text":"遭时方筮仕，涉道未逢源。四纪叨荣禄，三朝忝圣恩。华颠固一节，厚载托孤根。得谢缘矜老，求全愧达尊。懋官非尚德，进秩玷维垣。海纳推涵育，天容示保存。赐筵临黼座，别旨釂金樽。献替刍词拙，详延玉色温。云章训深厚，日接宠便藩。穆穆辞宸扆，迟迟去国门。恋深惟有涕，感极却无言。誓竭忠勤志，书绅戒子孙。"}