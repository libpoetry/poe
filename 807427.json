{"id":"807427","title":"金菊对芙蓉  姜学在自宛陵扫墓归停舟过访即送其返吴门","dynasty":"清","author":"陈维崧","text":"语响潭烟，橹鸣翠溪，他乡上冢人归。恰停桡枉叩，竹下双扉。相逢暗惹平生恨，西州路、事与心违。羊昙已老，数行情泪，弹上君衣。此去帆影霏霏。正茂苑莲红，笠泽鱼肥。叹吴中今岁，刈获全稀。赁舂薄俗防人面，梁木萎、门户凋微。怜君归去，乳鱼轩下，怅煞斜晖。"}