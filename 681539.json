{"id":"681539","title":"奉谢杨同府惠笺","dynasty":"明","author":"陈昌","text":"九龙煖吐沈香水，洗出金盆雪花纸。半点纤尘不敢污，分明只隔珠宫里。冯夷南来骑大鹏，倒握雷斧驱雷丁。夜深偷入娑竭窟，琤琤斲碎玻瓈冰。初疑鲛绡脱机杼，又疑白茧离霜杵。一幅开来一幅新，压倒寻常千万楮。东倭玉版不足称，西蜀薛涛空有名。连城重价人莫识，千金抵换犹嫌轻。伊昔黄门蔡伦造，鱼网麻头尽称好。尔来八万四千秋，流落人间为至宝。至宝原来不易逢，君侯得自波斯中。一朝分赐到茅屋，阴崖便觉春融融。从此光芒动星斗，欃枪乱落旄头吼。欲脩五凤文明楼，不是公输运斤手。况今作者多如云，腾蛟起凤何纷纷。长杨献赋总班马，去去好策凌烟勋。既无五色锦绣段，又无一双青玉案。负侯之德良亦深，一度开缄一汗颜。愿侯早晚登三台，大展济世经纶才。熙熙玉烛调春台，一瓢甘雨从天来。普令四海消炎埃，千年泰运重重开。"}