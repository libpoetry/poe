{"id":"685202","title":"偶成次前韵兼柬祁致和大参","dynasty":"明","author":"王缜","text":"尽日琴书坐玉堂，旃蒙犹愧旧书香。身闲自幸风尘远，官冷谁论岁月长。名混江湖真画饼，学悲岐路祇循墙。晋西燕北千馀里，何日抠衣觐耿光。陋巷萧然一草堂，祇凭书籍借馨香。懒随人事来还往，悔送年光短又长。才困有时闲笔砚，道高无路到门墙。伫云几向微垣望，夜夜文星烛地光。"}