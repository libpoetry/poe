{"id":"650729","title":"孝友堂诗","dynasty":"明","author":"金幼孜","text":"名家系绪出蓝田，阀阅重光属后贤。堂上慈亲娱好景，眼中诸季羡英年。丛萱蔼蔼迎春秀，华萼辉辉向日妍。膝下每联鸿雁影，閒居时诵鹡鸰篇。鸾回紫诰承恩宠，蚁泛琼觞介寿筵。綵服戏时情最洽，锦舆行处乐尤便。幕中黄雀充庖美，泉里金鱼入馔鲜。冠盖久依双阙下，埙篪常奏百花前。承家玉树遥相映，报国丹心祗自悬。顾问日聆天语近，追趋时听屦声传。春官典礼仪文秩，晓殿崇班位望全。数载亲闱勤定省，几回使节任旬宣。政怀喜惧心逾切，夙秉忠诚志益坚。书纪君陈垂往牒，诗陈张仲著遗编。声华独继千年后，孝友真为百行先。拟述勋名昭盛美，迂疏愧乏笔如椽。"}