{"id":"271574","title":"买陂塘·暮秋晚眺","dynasty":"现代","author":"吕景蕙","text":"怅秋光、年年易老，霜花又飘绣幄。平芜草没斜阳道，隐约青山一角。凝愁目。看瘦菊，如人也怕西风恶。愁随栏曲。正叶响空阶，虫吟暗壁，冷蝶抱香宿。登临处，最是晚烟漠漠。归鸦几点相续。芦花吹尽砧声急，忍令岁华轻逐。怜摇落。把一抹、秋容收入云笺幅。何时愿足。待觅遍奇峰，携来樽酒，翠袖倚寒竹。"}