{"id":"464265","title":"眉妩 新柳","dynasty":"当代","author":"魏元旷","text":"乍长条回冻，嫩碧池塘，临水试新浴。雨雨风风里，楼头望、平芜遥共争绿。暝寒几度。已早莺、流啭空谷。东风路。不解留春住。但知送春速。休忆旗亭村郭，任醉中折赠，难绾王躅。寂寞灵和殿，丰神在、年来谁伴幽独。絮飞不定，尽暮天、萍化绵簇。剩投老何戡，犹记渭城歌曲。"}