{"id":"483803","title":"题九鸶图","dynasty":"明","author":"刘崧","text":"振振者鹭，在渚之薮。我仪图之，其丽维九。顾盼和鸣，八跱一飞。昂首跂足，觊其具依。彼飞而旋，亦念群处。清风载飏，濯濯其羽。乃㒽渚曲，维石巉㟽。上延松梅，下翳丛筱。爰得其所，游咏一方。或群而飞，盖未可量。嘉尔君子，洁白无二。可仪于朝，亦簉于位。嗟嗟百鸷，不如一鹗。式咏振振，以继舞籥。"}