{"id":"708412","title":"水龙吟  为内弟介至寿用辛稼轩韵","dynasty":"明末清初","author":"龚鼎孳","text":"绣弧悬在当门，石麟锦璨天徐郎手。丹山曜彩，天间驰骏，驷闾增旧。叔宝神清，终军年妙。名场推首。羡朱缨玉珥，龙文虎脊，青云器，人能否。满目烽横刁斗。眺中原、难眠清昼。男儿事业，红旗黄纸，绝尘而走。简点秋萤，读书弹剑，且停花酒。愿时平一老，婆娑涧石，更为君寿。"}