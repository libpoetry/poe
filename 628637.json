{"id":"628637","title":"送韩绪仲太史还朝","dynasty":"明","author":"李云龙","text":"我昨策绿玉，访道游罗浮。采药黄龙洞，曾上双石楼。楼东之下多奇气，君从此地钟灵异。吸露餐风谁与邻，玉皇仙吏前身是。前年九重谒圣人，携就罗浮五色云。黄金台上多豪士，不愿封侯愿识君。银台门外骑官马，玉笋班中初侍驾。御前起草词源流，三峡飞泉笔端泻。朝游天禄暮承明，宫妓亲将华烛迎。书斋远映禁城柳，芸阁啼过御苑莺。虽云陟岵方多恨，此身宁合青山隐。罗浮已惬归庐愿，阊阖敢忘承轩问。送君此去觐明光，弄笔还依紫禁傍。承恩定宿金鸾殿，赐食应颁七宝床。雁翅城边折杨柳，斗酒相期为君寿。与君从此隔云林，明日思君望山斗。"}