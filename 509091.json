{"id":"509091","title":"送兰庵先生至常山临别情不能禁歌以泄之","dynasty":"明","author":"韩雍","text":"常山山头秋月明，常山渡头秋水深。行人欲别不忍别，两意各忍无限情。忆在滦河折杨柳，三载相思百年久。客中欢会能几时，何事匆匆又分手。平生最感恩义深，年来赤胆怀君亲。攀留无计随不去，惟有水月如吾心。吾心如水日东注，远送行舟浙西去。又如夜月光随人，常照行人独眠处。行过吴门上金銮，烦报平安对素餐。此心未遂忠孝愿，因别双泪何能乾。明朝两棹分江浙，愁向水边看孤月。相亲未拟情不禁，且须痛饮醉时别。"}