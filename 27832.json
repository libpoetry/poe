{"id":"27832","title":"崦里·崦里何幽奇","dynasty":"唐代","author":"皮日休","text":"崦里何幽奇，膏腴二十顷。风吹稻花香，直过龟山顶。青苗细腻卧，白羽悠溶静。塍畔起鸊鹈，田中通舴艋。几家傍潭洞，孤戍当林岭。罢钓时煮菱，停缲或焙茗。峭然八十翁，生计于此永。苦力供征赋，怡颜过朝暝。洞庭取异事，包山极幽景。念尔饱得知，亦是遗民幸。"}