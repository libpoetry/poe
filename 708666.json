{"id":"708666","title":"念奴娇•寒食悼亡","dynasty":"明末清初","author":"沈谦","text":"隔帘深雨，昼沉沉、做出凄凉寒食。况是东风，连夜紧、吹得残花无力。绣幕斜穿，雕梁并语，旧燕如相识。濛濛飞絮，搅将天气昏黑。因念昔日南楼，幽明长判，岁久花钿蚀。浪说珊珊，非又是、寻记竟无消息。莺老歌慵，春寒酒懒，难把愁城克。生何如死，黄泉不用悽恻。"}