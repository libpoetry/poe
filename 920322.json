{"id":"920322","title":"渼陂鱼","dynasty":"宋","author":"苏轼","text":"霜筠细破为双掩，中有长鱼如卧剑。紫荇穿腮气惨悽，红鳞照座光磨闪。携来虽远鬣尚动，烹不待熟指先染。坐客相看为解颜，香粳饱送如填堑。早岁尝为荆渚客，黄鱼屡食沙头店。滨江易采不复珍，盈尺辄弃无乃僭。自从西征复何有，欲致南烹嗟久欠。游倏琐细空自腥，乱骨纵横动遭砭。故人远馈何以报，客俎久空惊忽赡。东道无辞信使频，西邻幸有庖齑酽。"}