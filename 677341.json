{"id":"677341","title":"卞和献玉退怨之歌庚子年作","dynasty":"明","author":"胡直","text":"桐柏水出荆山傍，华精固结郁以藏。魍魉夜哭怖神芒，穴山采之宝璞彰，于以献之楚两王。悲嗟嗟王，胡不自中。听信谗人，乃有贱工。一言诟之，双足离躬。呜呼欷歔，心之痛兮，口不能诃。足之离兮，无可奈何。吾独悲哉，宝璞而题以凡石，真士而诬以诳贼。悠悠苍天，曷其有极。投彼谗人，乃明白黑。呜呼欷歔，宝璞可剖以自见，我思王兮劳心恻。"}