{"id":"123573","title":"丙戍闰七月九日与王必大登姑苏台","dynasty":"宋代","author":"范成大","text":"始贺火流西，还嗟斗斜闰。余暑犹强颜，新凉颇难进。燥刚渴欲坼，焦卷秃如烬。炎官扶日毂，辉赫不停运。登临有高台，勇往得三俊。仍将王郎子，飞步凌劫仞。风从噫气来，云作坏山阵。乡如垂头鱼，忽已蛰虫振。空明晚逾清，更要孤月印。书生乃易与，俛仰更喜愠。凭阑天为高，举酒山欲近。奇书铁钩锁，丽句锦窠晕。兹游我辈独，难挽软红轫。君看笼中鸟，宁识咸池韵。"}