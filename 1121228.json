{"id":"1121228","title":"李提举挽诗","dynasty":"宋","author":"林希逸","text":"荣涂久历似羊肠，蓬省归来发欲黄。麟笔正烦朱邸客，骃丝还要锦窠郎。观鱼濠上归思切，吟雁峰前遗爱长。金凤赓酬知乐甚，玉楼谁召去何忙。早岁声喧翰墨场，晚寻兰芷到湖湘。刘郎未得文章力，涪老空怀书传香。埋璧奈何从石衒，好竽滋甚况琴亡。山房宿处成终诀，怅忆交情四十霜。"}