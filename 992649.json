{"id":"992649","title":"范景仁紫微见过亦谒不遇道上逢之","dynasty":"宋","author":"梅尧臣","text":"朝游翔凤池，暮直中书省。无由见颜色，况乃当畏景。退朝八月朔，因得修造请。高闳一何新，未归闾巷静。版刺留姓名，不遑伫轩屏。驱马返我庐，道逢驺从整。敛辔莫敢行，顾望立俄顷。还家稚子言，有车来炳炳。传是紫微人，将回犹引领。如何互相乖，徒自想形影。更待秋风高，缓步时往省。"}