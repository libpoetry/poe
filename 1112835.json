{"id":"1112835","title":"读太白感兴拟作二首","dynasty":"宋","author":"张耒","text":"瑶姬上帝子，天日与晶光。万古巫山中，玉颜照秋江。世界一培塿，谁知楚襄王。宋生底虫蛆，妄以己意量。我无世上心，乃游不死乡。与尔等爱恶，朽枯终一藏。陈王本无赖，少与美人期。蛾眉作秽血，蛊鬼尚何知。乃复结绸缪，伫车心伤悲。幻灭犹欲取，哀哉一痴儿。千年化异物，双作鸳鸯飞。终然随大化，飘荡今何之。"}