{"id":"357249","title":"贺新凉·一例伤迟暮","dynasty":"清代","author":"黄人","text":"一例伤迟暮。记连宵、鸡声灯火，振衣同舞。绿绣芙蓉蠹青竹，种种无聊心绪。问旧日豪情几许？骏马美人成一哭，莽乾坤无我飞扬路。肯学写，新眉妩。平生忧患文章误。尽聪明休教薰染，拈花吟絮。天意未容兼福慧，多少温柔云雨。只让与痴儿盘据。君早成名渠早嫁，怎相逢仍作伤心语。诉不尽、飘零苦。"}