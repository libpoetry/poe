{"id":"1124195","title":"与潘文叔游衡岳四首","dynasty":"宋","author":"赵蕃","text":"欲行雨如蓰，既出云若涌。山高一身微，风动万国汹。岂唯林木悲，亦为毛发悚。众谓当亟回，吾行便贾勇。远看云吐吞，近见日出没。解駮谓须臾，迷漫翻倏忽。山灵似知我，老兴不得发。纵使尽高深，安能造剞劂。寥寥两石门，此地忽在眼。临栏塞云雾，入户欠编简。规模自我友，恨不同叩款。仙佛匪吾徒，兹焉聊可馆。常闻祝融峰，今日上封寺。虽孤登望眼，要逐幽遐志。盖渠目力及，皆我脚力自。是可将无同，吾言亦聊戏。"}