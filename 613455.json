{"id":"613455","title":"送春吟同社中诸子赋","dynasty":"明","author":"李之世","text":"惜春春不留，送春春自愁。春愁荏苒春风起，春草春花总相似。残云澹月吐春华，曳絮游丝乱春渚。春渚迢迢连春郊，春禽队队归春巢。此时思妇上春楼，此时游子折春梢。春梢何袅袅，春楼何杳杳。垂杨蔽日结春丛，飞骑如云簇春晓。万户千门春鸟啼，九衢八道春气迷。有钱便可买春酒，无钱何须踏春堤。春堤一带浮春水，水逝花飘春不语。朝泻红妆春黛残，暮浣绣裙春溅驶。春流九派长，春花百和香。春眠春梦短，春望春思忙。春眠春望春萧索，春草春花春冷落。春游公子跃归鞭，春尽佳人深闭阁。东邻少妇春思阑，行春拾得双玉环。持环往问春闺女，春色如环可待汝。"}