{"id":"766310","title":"喜迁莺 全州迤南古松夹道，连属百余里，苍云满天，元鹤欲下，此行为不负矣","dynasty":"清","author":"周之琦","text":"漓江行近。讶凉伞万重，阴连无尽。黛色浮空，樛枝拂地，幽赏驿程徐引。悄然翠烟霏处，乍觉尘襟清润。晚风峭，恍鸾吟吹下，瑶天笙韵。曾问。来雁否，衡岳片云，不许南飞趁。何意征人，身轻一羽，却向玉簪留印。望中五钗承盖，定有仙灵栖稳。上元字，但眠蚕谁寄，悠悠芳讯。"}