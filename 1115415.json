{"id":"1115415","title":"清明雨寒八首","dynasty":"宋","author":"杨万里","text":"整冠忽见镜中霜，挽树浑无蒂上香。已贮春愁过万斛，更令细细著升量。脱却单衣著裌衣，禁烟无有不寒时。一年好处君知么，寒食千门插柳枝。今年寒食与清明，各自阴晴作么生。细雨千丝不成点，如何也解滴檐声。桃李一空春已归，不须更待絮飞时。闭门独琢春寒句，只有轻风细雨知。苔阶滴雨翠方浓，须把寒珠溅鹿葱。梅子犹粘雪前蕊，海棠生恨夜来风。莫嫌细雨苦飘萧，政要寒声伴寂寥。杏叶犹疏不成响，且将纸瓦当芭蕉。闭户何缘得句来，开窗更倩雨相催。只言春色都归去，小树桃花政晚开。风欹众柳自成妍，雨泣残花不忍看。急唤曲生尝杏子，及渠小苦未生酸。"}