{"id":"1200707","title":"题幼安濯足图","dynasty":"元","author":"胡天游","text":"山东豪俊何纷纷，飘然乘风呼不闻。馀生亦足老辽海，避世岂必如秦民。归来问旧半零落，乾坤割据潜悲辛。青山未改汉家色，焉知不有芒砀云。摩挲两足共世走，将来濯彼沧浪滨。眼中驰驱何足道，汗脚三寸曹丕尘。黄金瓦砾少年事，况肯斗禄污吾身。平生子鱼今乃尔，尚恨此耳无由新。峨峨白帽千年真，安得唤起图中人。我当再拜公彻洗，分我半席长相亲。"}