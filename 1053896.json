{"id":"1053896","title":"登齐云楼","dynasty":"宋","author":"孔平仲","text":"登彼齐云楼，下视江州城。城前俯大江，流水与天平。人烟疏复密，渔舟纵复横。其下各有人，人各有所营。意气充宇宙，机巧斗生狞。蠢然大块中，何异蚁虱蝇。天地一何广，人物一何微。蛮氏与触氏，纷争谁是非。就令有所得，究竟欲何为。所以达观人，事事弃置之。登彼齐云楼，览世良可悲。不如饮美酒，浩歌醉言归。"}