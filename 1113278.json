{"id":"1113278","title":"东武二首","dynasty":"宋","author":"张舜民","text":"小白奖周室，夷吾致其君。各竭当时力，未免后儒言。骏马日千里，壮士举百钧。更欲加勉策，折髀与摧辕。景公登牛山，俯阚临邑区。耕耘被广野，轩冕充修衢。斗鸡走狗马，击筑吹笙竽。鱼盐来海岱，桑柘入青徐。饶乐曾无敌，弃背复何如。公乃叹而泣，顾谓诸大夫。安得千万年，长有此国都。大夫助公泣，献寿犹欷歔。晏子敛袂笑，笑此君臣愚。世事如轮环，曾不借须臾。前此十数公，今已成丘墟。胡不长守此，乃与子孙居。始知富贵者，喜受庸人谀。岂独当时笑，后世亦揶揄。"}