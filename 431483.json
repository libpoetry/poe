{"id":"431483","title":"珍珠帘 寒夜","dynasty":"近现代","author":"邓潜","text":"红炉夜伴春长住。下重帘，怪底尖风偷度。蓦地遮弦胶，漫雁筝翻谱。算是飞琼传信到，问上界青鸾无语。谁语。有绿衣怜薄，唤人鶧鹉。赢得影事萦怀，是谁将海水铜壶添注。翠被织冰蚕，误月光成曙。萼绿前生缘未了，定索笑梅花开处。何处。待寻香约梦，巫云迷路。寥天暝色非关雨。罗云外，撒出星光无数。虚白影微微，认玉钩何处。不似初三昏后见，费夜半停琴凝伫。风露。算眉痕凉透，美人迟暮。圆缺究是何心，问清辉怎得长留三五。近水小楼明，正四更山吐。人与纤阿同瘦损，盼不到长安羁旅。归路。有几家茆店，鸡声催曙。"}