{"id":"730885","title":"赵尧生前辈还蜀过宜昌酒集东山草堂因出示林纾画万松深处卷子索题","dynasty":"清","author":"李稷勋","text":"三涐之云同一族，千松万松云婘属。中有幽人独往来，占松一丘云一谷。抱云有似鸡孵卵，养松差比牛舐犊。云自去来松偃蹇，霜柯如铁青成幄。人言松心比丹赤，我爱松根不拳曲。百年冰霰闲经过，磊砢合称雪王仆。雪王一龛杳天际，岁寒薜荔三间屋。夜驱苍鼠伴蟫蠹，昼斸茯苓狎麋鹿。偶然蹀蹋玉珂尘，兴来尽发中秘录。金马诙嘲臣朔饥，蛰龙哦句髯翁局。誓锄邪蒿保霜节，仗下弹文万口读。戊庚以还天地闭，荆棘刺天泥没足。慈仁孤柯泣风雨，盘山万木菑樵牧。年时萧飒百不欢，酒劳梦绕云山麓。林叟天涯澹荡人，为君拂烟写寒绿。化身千百陶然松，翠鬣霜皮纷在目。几疑四山无杂树，时有冷云相追逐。架岩一屋不知年，力屏万嚣得幽独。江山破碎何遽匆，世事澜翻风转烛。四郊战垒长蓬藿，江淮落叶凉风肃。赁居难求阳羡田，山贼恣伐永嘉木。况值梁益焦兵火，故园已恐无松菊。独携此卷西陵泊，相逢邀看东山竹。展图三叹心骨悲，兹事弃置等覆餗。中夜敲床索新句，检拾篇章媵归舳。明年松根健夏凉，知君饱啖峨眉菽。乞分寻尺青玉虬，种向棋轩却烦溽。"}