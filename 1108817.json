{"id":"1108817","title":"杂题十首","dynasty":"宋","author":"刘克庄","text":"鸡絮交欢远，琵琶寄恨深。早知胡地冷，永巷亦甘心。雁足书良是，鸾胶事已非。如何子卿内，不待藁砧归。人事多翻覆，由来不可量。安知议郎女，远嫁左贤王。寄语涉川女，安知往问津。水神不妒汝，偏妒冶容人。短梦曾留枕，馀情更献珰。宓妃空绝代，不得偶陈王。春煖披香殿，夜寒长信宫。帝方安祸水，妾敢怨秋风。姊弟皆殊色，专房擅主恩。何曾送归妾，但见啄皇孙。父魄下沉渊，儿声上彻天。向令逢孔氏，是亦女参骞。淑妃寒食语，千载尚堪哀。不念同光帝，□□□□□。刘季开基主，周昌托子臣。不能活如意，何况戚夫人。"}