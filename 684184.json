{"id":"684184","title":"玲珑岩绝顶三首 其二","dynasty":"明","author":"王弘诲","text":"飞阁悬崖俯万寻，灵岩对酒落峰阴。仙人窟宅还高下，幻迹熹微自古今。龙虎尚馀丹鼎气，鸾凰时度紫霄音。沧洲满目堪乘兴，莫问蓬莱路浅深。巉岩幽壑敞招提，蹑蹬穿林路不迷。茗椀香花随佛供，白云苍霭护禅栖。东林载酒渊明在，西竺同心慧远携。五十三参年已近，可能大意悟曹溪。"}