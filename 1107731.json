{"id":"1107731","title":"效赵学士体成口号十章献开府太师","dynasty":"宋","author":"司马光","text":"都人共喜太师回，比户争迎不得催。正值土楼滩水浅，大家出手挽船来。东郊车马走红尘，城外多于城里人。谁信今朝还政后，过如前岁下车新。归来甫可及春残，丞相频邀赏牡丹。远处名园多不到，尊前日献百馀盘。洛阳风俗重繁华，荷担樵夫亦戴花。贪看二公同宴会，游人昏黑忘还家。公厨敕许酿芳樽，屡唤宾朋醉后园。谑浪略无名位间，谁人知道太师尊。过春稀复到诸园，厌苦终朝鼓吹喧。招得老僧江外至，啜茶挥麈话松轩。东田小籍选新声，歌吹胡琴色色精。客少有时全不用，天然水竹湛馀清。首夏清和新雨晴，绿莎细软不妨行。园夫遮道白何事，栀子花开斑笋生。矮帽长绦紫縠衫，朱门深静似重岩。莫言永日浑无事，种药移花一一监。八十聪明强健身，况从壮岁秉鸿钧。功名富贵古亦有，无事归来能几人。"}