{"id":"683500","title":"闻南中流言有感","dynasty":"明","author":"王世贞","text":"入春忧病未堪除，弹指浮荣业已虚。时到覆蕉能得鹿，事违缘木可求鱼。鲛珠掬就机头泪，贝锦裁将箧里书。总为世途成湿束，江湖天远纵吾如。自来穷达信乾坤，混沌今劳倏忽论。荷弱不堪持作柱，兰芬那晓避当门。毋言白简何人指，只是青山圣主恩。检遍科条无死窜，可烦词客为招魂。五湖耕钓足生涯，推毂翻令与覆车。角为乞归曾誓马，足缘轻出不成蛇。三年祇是留皮骨，六尺从新费齿牙。任道吴兴荆棘在，也应春雨万人家。马首残星涕泪悬，太行行尽见平阡。那知诘曲羊肠路，只在逶迤豹尾边。水镜几曾当白日，冰壶元自写青天。虚劳建业诸贤意，未少城南二顷田。"}