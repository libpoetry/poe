{"id":"732317","title":"归元祉游乡校诗","dynasty":"清","author":"呼谷","text":"世人好结交，结交如麋麇。君子重结交，结交比金银。麋麇惊则散，金银烁则新。我侪二三子，束发少小亲。寒暄十年外，居址尚比邻。岂无死与生，岂无富与贫。同忧处乱世，恭敬祈免身。归子性最纯，无故为冤民。幸逢奇侠士，今易儒者巾。采芹乐泮水，呼我酌更斟。欲酌向他人，他人未必真。不如二三子，习熟寡费神。兰蕙自楚楚，百草蔓荆榛。交隘吾道广，未愿四海人。"}