{"id":"1004058","title":"县圃莲花方开同时木犀吐芳刘光远仙尉赋诗为和韵","dynasty":"宋","author":"程公许","text":"季夏苦积阴，泥径殊窘步。彼姝水花红，媚此晴色暮。邂逅小山桂，才洗仙掌露。相携斋阁来，不著丹铅污。杲之与黄香，胡为此同聚。向来古锦九，散落不知数。吟肠久荒涩，幽赏但默喻。殷勤吴市仙，能供岩壑趣。诗味淡愈佳，交情凝有素。我愿同茑萝，得与长松附。"}