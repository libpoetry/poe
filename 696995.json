{"id":"696995","title":"送赵太史之岭南五首","dynasty":"明","author":"胡应麟","text":"一麾辞禁阙，万里赴长沙。地入蛮王垒，天浮汉使槎。乱山梅岭树，绝徼夜郎花。永夜罗浮顶，谁同眺日华。贾傅章才上，王褒命已传。飞霜随剑舄，大海傍楼船。客梦梅花里，乡谣桂酒前。坐看公府暇，白雪满南天。献纳纡青琐，驱驰恋紫宸。珠厓百蛮路，铜柱九夷春。郡邑横天起，旌旗截海陈。祗应宣室夜，万里召孤臣。豸服层霄下，麟符夹道光。万峰行瘴色，独马度炎荒。暮雪秦关拥，春城粤海长。转将金掌露，移洒向扶桑。暂辍兰台讲，言乘桂水桡。牙旌驰绝域，绣斧出中朝。瘴压高凉晚，山通大宛遥。莫嫌文字癖，干羽遍三苗。"}