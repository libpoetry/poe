{"id":"1131932","title":"朱教授见寄七言二首遂用其韵","dynasty":"宋","author":"潘良贵","text":"贤哉蘧瑗晚知非，此道吾今亦庶几。囊乏一钱聊自哂，家无三径不妨归。冥鸿久已离矰缴，野马由来免靮鞿。溪上月明船正稳，肯将簪笏换蓑衣。等閒长啸倚孤松，云破天边见碧峰。架上残书犹可读，瓶中储粟不堪舂。生涯幸有千年秀，身世何须万户封。僧榻寄眠无一事，觉来深省听晨钟。"}