{"id":"420859","title":"木兰花慢 二月廿三日至上海，方知是日为清明也","dynasty":"近现代","author":"谢觐虞","text":"断肠才送别，又携泪、客中行。换瘦影春衫，回潮单舸，梦里平生。他乡乍惊花烂，掷流光不信便清明。琼笛愁心欲碎，钿车广陌初尘。帘旌，梁庑与追寻，人海剩飘零。算馀生担得，青山埋骨，白日招魂。愔愔夜台钗燕，蹴筝弦、眉样可成春。百岁几禁回首，长宵开眼从今。"}