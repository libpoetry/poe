{"id":"1129707","title":"山居即事","dynasty":"宋","author":"释绍嵩","text":"何处成吾道，深居绝送迎。竹扉常昼掩，野径得闲行。万壑树声满，千岩暑气清。相看两不厌，天际一山横。山色堆蓝重，风烟野外嘉。与闲为活计，祗者是生涯。虽有明时约，端无外物华。人生贵知足，此兴未应赊。气味闲中好，居疑与世分。销愁何用酒，娱意莫如文。穴暝云初上，山高日易曛。近来心更静，清绝洗妖氛。独坐空山里，闲寻物理幽。人情正苦暑，诗兴得高秋。衰谢多扶病，功名安足谋。自嗟疏野性，肯伴白云休。老去慵仍甚，幽欢良自如。性将时共背，身与世俱疏。水色含群动，秋容淡夕虚。惬心皆乐事，真作野人居。拂石玩林壑，凛然天欲秋。竹风连野色，舍影漾江流。碧嶂云初合，遥峰雨半收。山居自清绝，不梦世间游。掩户闲攲枕，身心俱寂然。蹉跎已甘分，游息或谈玄。独得万古意，何劳百响煎。功名与世事，欲问即攀缘。径转危峰逼，遍令两眼明。凉风吹咏思，幽竹送寒声。砧响家家急，溪阴寸寸生。含情不得语，拂石记闲名。病目书淫歇，熏炉炷麝煤。山将落日去，风带旧寒来。微霰疏还密，虚堂闭复开。无人语心事，永日坐徘徊。老罢休无赖，吟诗报答闲。圆扉长寂寂，腾口任㘖㘖。护塔云偏重，栖林鸟自还。荣枯不经意，何用密防奸。独立柴荆外，孤吟四望频。晴山云罨画，深谷鸟声春。老觉文章退，闲知气味真。穷居那敢恨，虚白自为邻。永日翛然坐，春风苦唤行。笋舆穿树色，竹坞度钟声。雨恶天光淡，山穷地势倾。苔矶清境里，花湿转分明。此地真奇绝，何须屋万间。穿林邻虎穴，隔水是尘寰。保甲元无籍，讹邪自不关。安闲有深味，未敢负云山。早晚无尘事，清心白日长。水烟通径草，冰玉入诗肠。远峤收残雨，空林挂夕阳。此时何限兴，幽鸟语如簧。碧树高岩底，柴门引径斜。采茶寻远涧，护药插新笆。澄水含斜汉，寒空散晚霞。寂寥无与晤，聊欲玩烟花。物色催年老，谁令眼界幽。不忧缘不动，无意亦无求。寂寞了闲事，迂疏却自由。功名今晚矣，萍梗任飘流。静境绝过从，昼门开更慵。荒林失轻雾，寒日下危峰。曳履寻花圃，搜诗到暮钟。谁言淹泊意，无酒为浇胸。古屋茆茨小，寒林春自芳。坞深人不到，花落树犹香。事去青山在，闲知白日长。禅心真已静，笑失昔时狂。雨后江山绿，蝉声若唤人。岩花随处发，官柳著行新。风月充三益，林泉是四邻。杖藜林下去，且作自由身。衰落暗成病，如何不白头。百年长扰扰，万事祇悠悠。耕凿资馀力，行藏独倚楼。却因虚淡极，忽觉此生浮。"}