{"id":"744899","title":"五丁峡","dynasty":"清","author":"汪仲洋","text":"我家上清峰，来从青天上。手扪参井光，四顾神何王。訇然开剑门，群山绿如浪。十日披烟岚，所至意皆当。打头横绝崖，忽与行人抗。引领千仞高，不辨峰背向。卷地生潮声，滔滔水名漾。策马随飞湍，始见峡门壮。砯崖裂苍玉，一隙露开放。螺旋而蚁穿，怪石相偎傍。就下稍宽平，江流不肯让。摩空扬巨刃，五丁殊奇创。想当开凿时，风雷争簸荡。美女颜妖娆，金牛气凄怆。试问商周前，飞越更何状。"}