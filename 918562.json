{"id":"918562","title":"梧竹亭","dynasty":"宋","author":"汪莘","text":"人家有园种花柳，君家有园种梧竹。花柳只引蜂蝶来，梧竹能招鸾凤宿。昨君饮我池上亭，亭边梧竹深冥冥。锼风镂月已足玩，滴雨洒雪尤堪听。君不见梧君昔在岐山上，开花与凤作屏障。又不见竹君昔在渭水阳，结实与凤充糇粮。岐山渭水地差远，颇觉老凤劳往返。成周已去汉唐空，梧亦无根竹无本。君家甲第连朱扉，碧梧翠竹相因依。千年老凤叹何在，一旦下集增光辉。梧君竹君喜相遇，凤兮凤兮君且住。老凤回头谢二君，吾方高举青天去。"}