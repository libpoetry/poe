{"id":"469435","title":"生诗十首书王堇父慈无量集以凡百畏刀杖无不爱寿命为韵（录八首） 其四","dynasty":"明","author":"陶望龄","text":"从事愁见拘，波臣苦遭荡。蝈氏群处囊，悲鸣更相仗。寄书已成悔，见梦徒增妄。数钱赎尔至，缚解羁囚放。困极势未遒，苏余气仍壮。衔恩未忍去，故作三回望。何方绝网钓，何去保无恙。感激见深衷，迟疑抱遐怅。赠尔金口言，努力此回向。耨水具功德，莲花好安养。微施岂怀报，往矣慎波浪。群蛙犹有情，鼓吹西窗傍。"}