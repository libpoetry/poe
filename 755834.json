{"id":"755834","title":"上海城隍庙有园一区花木蓊翳流水萦带颇饶幽趣俗名小西湖秋日与外子过此作歌纪之","dynasty":"清","author":"刘韵","text":"小西湖，湖水清，沦涟一勺分仙瀛。有亭翼然如建瓴，文阑百摺环螺屏。疏荭断蓼映秋色，此中可寻鸥鹭盟。小云台，山石叠，奇礓竦削苔翠积。腾空恍挟怒猊舞，卧云似作蟠龙蛰。剔透玲珑无傍依，此中疑有神仙窟。我来海国游，秋光满林圃。树头嘒蝉静，池面喁鱼聚。霜枫落叶任低昂，篱菊延芳作宾主。宛延山下径，回环湖上堤。登临既乘兴，吟眺几忘疲。小桥长廊缓缓步，行尽湖堤觅山路。山颠风景无限好，一览吴淞雪树渺，归来好趁夕阳时，山渌湖光黯相照。"}