{"id":"1067987","title":"演上人以权诗示余归其卷演师系以长句","dynasty":"宋","author":"李彭","text":"花县潘郎未白头，下从玉局仙翁游。平生四海饶次守，脱冠坏衲藏深幽。死生俱在天一角，句法不复阴梁州。眼明得此道人演，更遣权诗遮世眼。唤起蕲春十年梦，恍如神明还旧观。黑柏苍鹰饱欲飞，天马衔刍方来汉。演翁自是尘外客，笔端秀句应无敌。禅馀轧轧弄鸣机，紫凤天吴乱红碧。会当载月漾舟来，尽出公家金粟尺。"}