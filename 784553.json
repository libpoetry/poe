{"id":"784553","title":"读先太傅宁远伯传敬赋长律十四韵","dynasty":"清","author":"李锴","text":"有汉推猿臂，前朝重虎臣。茧丝宁作障，执秩足其民。半壁凭榰柱，群陬失抚循。蛮氛裁左戢，羌事复西论。雷火先声疾，乾坤血战频。竞传边立靖，敢信策称神。维嬖疑诛赏，论功屡屈伸。直将成贝锦，谁肯恤劳薪。献纳更三相，权衡赖一人。廉颇容善饭，新息偶全身。异代山河改，王家典籍新。语方崇起剪，名竟躐甘陈。小子诚无赖，穷年不自振。匣中遗故剑，每夜泣风尘。"}