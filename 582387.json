{"id":"582387","title":"一瓷不受为棠野祁公歌","dynasty":"明","author":"利仁","text":"使君节操冰檗坚，雪映黄堂鹤舞帘。一瓷虽琐都无爱，信是清白由家传。乃翁使夷曾却金，朝鲜犹说到于今。为臣讵肯辱君命，为子何曾改父心。包公昔不持一砚，谁谓人心随世变。使君一瓷亦不持，昔日包心今又见。安得人人如使君，穷檐茅屋皆生春。清风高节激顽懦，坐令四海风俗淳。"}