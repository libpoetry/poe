{"id":"918699","title":"初夏同周同人与史尉登西园后山茅亭望远周君有赋依韵奉和兼呈少府","dynasty":"宋","author":"汪晫","text":"青山一登啸，陡觉心胸别。飘飘襟袖寒，恍若御风列。汩没尘埃中，纷纷乱如蠛。不期会佳人，成此两奇绝。美哉周氏子，炯炯冰壶月。倾盖便如故，何必素所惬。磊落史少府，丰姿瑩霜雪。真如汗血驹，才名籍天阅。抵掌同一笑，心悟口难说。向晚雨初霁，高柳新蝉咽。倚槛云去来，不误巾角折。挥翰有佳句，明珠眩双睫。蹇予非少年，所作尽短拙。万事等白鸥，波间自没灭。"}