{"id":"699949","title":"游西樵山","dynasty":"明","author":"郭棐","text":"川原缭绕草萋萋，西去天梯路不迷。满径悬萝无犬吠，隔林修竹有鸾栖。泉鸣群玉飞青磴，桥跨双虹度碧溪。振袂忽跻千仞上，暮云遥眺万山低。天开图画出尘氛，并列罗浮更不群。潮势全吞南海月，楼光半入北山云。桄榔树色晴中见，欸乃歌声静裹闻。便欲乘风跨黄鹤，掀髯一问碧霞君。西樵之山插霄汉，七十二峰深翠微。高台花雨飞晴昼，绝顶天风吹客衣。红树枝头双蝶板，绿萝阴下一渔矶。相逢愿结求羊侣，笑向东风歌采薇。"}