{"id":"433465","title":"兑之道出下关见寄二诗晚行常锡间赋四绝句答之","dynasty":"近现代","author":"黄浚","text":"神清谁辨过江人，投止聊堪酒保亲。不赏六朝烟水气，却持断句念閒身。青山白鸟梦依依，幕府终辜一世奇。剩有补书堂上客，七年叹我鬓边丝。江南处处桔槔声，坼尽方塘尚放晴。我有绸缪桑土意，裁诗先寄雨中城。绝忆西山雨里游，宫墙环袂又清秋。凤巢回首休重忆，只恐燕云失故州。"}