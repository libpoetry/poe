{"id":"1124578","title":"青玉案","dynasty":"宋","author":"倪翼周","text":"烟浓水淡荷香浅。近翠幕、闻弦管。逸气棱层冲碧汉。绝无凡骨，炼成铅鼎，未许童颜换。长门深锁文君院。前度蛮笺泪痕满。为问乘槎人不远。只消丹桂，一枝分付，早早随伊愿。四时令节惟重九。况此日、逢佳偶。金菊已花杯有酒。瑶池宴罢，一枝斜插，好作渊明友。翠眉淡淡匀宫柳。比似年时更清瘦。双绾带儿新结就。长情恩爱，随家俭约，素与君同寿。薰风解尽吾民愠。正蓬渚芳遍。昨夜商周生伊旦。从来仁者，仲尼称寿，更捧金杯劝。我有诗词三百卷。待留取、频频献。且看明年秋欲半。紫薇花下，绿槐阴外，天语颁新宴。熙春堂下花无数。红紫映、桃溪路。蝶往蜂来知几许。翠筠亭外，绿杨堤畔，时听娇莺语。绮筵罗列开樽俎。况总是、神仙侣。竞举笙歌持玉醑。介公眉寿，年年此日，常与花为主。"}