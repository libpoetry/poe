{"id":"817477","title":"即事","dynasty":"清","author":"魏坤","text":"薖轴寄间踪，岩峦快凭眺。素性厌嚣尘，林泉若相召。每作蹇驴游，或为秋水钓。逸趣自悠然，情随意所到。溪云与山色，俱足供诗料。吟罢暮天高，松风吹万窍。夜深犹不寐，独自挹清景。素月升东林，万籁此俱静。群动已尽息，露滴鹤孤警。山麓闻幽香，蹑足上梅岭。蹜蹜如有循，愁踏横斜影。此意人不知，此景吾自领。"}