{"id":"597602","title":"秋日卧痾京邸与王郑二司徒论书时二君相继自吴中至","dynasty":"明","author":"林大春","text":"宿昔好奇书，家世本岭峤。山中禹篆稀，海上羲文杳。习静入山中，冥心坐幽讨。风起珠林鸣，翡翠翔其表。晴云泛溟渤，蛟龙浴仪曜。感此悟真诠，因之契夙好。一自出山来，公车待明诏。朝游齐鲁郊，暮宿燕门徼。前年西入关，京洛恣临眺。秦迹访西华，汉图陟嵩少。迤逦出商墟，谒我先人庙。墓门有石碣，云是宣尼造。文古苔藓深，读之泪盈抱。心画良在兹，幽怀耿惟肖。无奈白日驰，悒悒红尘绕。有时忽乘兴，对客漫挥扫。祇为舒沉郁，聊用资言笑。岂知海内英，神交乃不约。孔丛起西垂，邂逅咸阳道。索我双素书，为我发清啸。相思别后看，传家讵为宝。舞剑两悠悠，飞盖何寥渺。昨予自东还，二君并南召。谷口意已真，会稽谅同调。今兹明光归，相见各倾倒。自言徵仲交，况慕祝京兆。俗方右江河，君乃薄沈赵。坐客尽惊嗟，病夫亦狂叫。生绡蔼雾披，墨精纷日耀。为君振脩翰，含情转悽悄。因思造化工，为穷金石奥。下及晋魏初，上乃彻轩昊。史籀已雕凿，宁复论斯邈。芝玉溯颓波，元常启末照。嗟哉王右军，未免偏傍诮。男儿自我作，何必师窈窕。千古馀鸟迹，道合自然妙。安得还此风，与子游浑灏。"}