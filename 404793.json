{"id":"404793","title":"喜迁莺·戊寅十一月朔冬至，病树丈和梦窗甲辰冬至韵，要同作。忆丙子岁是日适归里展墓，独行风雪中。今几何时，而吴楚竟同异域，因时感旧，言愁欲愁","dynasty":"近现代末当代初","author":"袁荣法","text":"家山轻别。记枫坞晚行，帽茸冲雪。几树斜阳，百年华屋，俛仰寸肠都绝。回首湘江，今日依旧，玄冥时节。沉恨里、又吹葭灰，垂檐冰折。修越。关河阻、万里烟尘，偃蹇虹蜺结。废沼流澌，疏寮滴雨，一样为人凄噎。待教夜来归梦，常恐洞庭波阔。怎消遣、对空樽自泣，天涯孤月。"}