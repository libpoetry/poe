{"id":"1041436","title":"渴雨示府僚","dynasty":"宋","author":"刘敞","text":"东风破穷阴，农者亦望岁。宿雪滋巳消，骄阳更为沴。玑衡运元化，律吕导和气。四序宜平分，斯人尚憔悴。关中大兵后，所向半凋敝。荆棘独至今，眷言可涕泣。忆昨辞紫宸，从容画民事。焦劳见颜色，旷荡洒恩惠。开仓出其陈，履亩夺浮议。乃知圣神心，独在舜禹际。所忧吏不称，未足效兼济。安得三日雨，滂沱泽厚地。百昌奋皆作，吾亦免于戾。吁嗟望云汉，冥漠想萍翳。交泰及此时，群生岂终否。"}