{"id":"195633","title":"赠黄任道·长河之流几万里","dynasty":"宋代","author":"王令","text":"长河之流几万里，骇若泻自天上来。奔湍冲山拔地走，直有到海无邪回。人之所观乃流沬，犹以泪射忧天摧。想其根源发声势，如纵烈火烧千雷。古来走死万万脚，竟莫识自何来哉。我疑鸿荒混沌日，冲破天地之元胎。夸娥摇头巨灵走，避不敢道曾疏开。锄耰之成乃畎浍，欲计议此诚可哈。长帆大舰不敢绝，尚恐飘去无垠涯。愚儿脚惯踏潢潦，安敢逆此加泝洄。"}