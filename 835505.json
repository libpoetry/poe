{"id":"835505","title":"玉漏迟 其一 滋摘蚕豆寄窊，为作一词，索才女和","dynasty":"清末民国初","author":"王闿运","text":"好春蚕事早。竹外篱边，豆花香了。自挈筠笼，摘得绿珠远小。城里新开菜市，应不比、家园风调。樱笋较。甘芳略胜，点盐刚好。曾闻峡口逢仙，说姊妹相携，世尘难到。近日相煎，怕被豆根诗恼。寄与尝新一笑。想念我、晨妆眉扫。风露晓。园中芥荃将老。"}