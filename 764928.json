{"id":"764928","title":"水龙吟 杨花和东坡韵","dynasty":"清","author":"薛时雨","text":"可怜一片春痕，纷纷都似天花坠。飘茵堕溷，自家不管，管人离思。倦眼愁看，閒情怕惹，枇杷门闭。是个侬小影，要留他住，又依旧、三眠起。庭院愔愔昼静，悄无人、榆钱青缀。也曾经过，繁华世界，教谁揉碎。荡子寒盟，美人诉怨，有如春水。便浮萍化出，今生已过，酿来生泪。"}