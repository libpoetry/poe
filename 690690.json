{"id":"690690","title":"中元日无遮会中题白衣观音像","dynasty":"明","author":"张萱","text":"我生不信佛，今日始回向。年衰心性慈，信根觉渐长。合掌无遮会，写此白衣像。为语善女人，朝夕勤供养。烦恼即破除，欢喜自无量。佛不度女人，女人阴性劣。生男与生女，此是女人业。白衣观世音，法为女人说。欲偿男女债，此像不可阙。至心誓皈依，诸障尽破灭。"}