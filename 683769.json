{"id":"683769","title":"暮秋村居即事","dynasty":"明","author":"王世贞","text":"今年胜事属田家，报赛祈新乐未涯。玉乳滴从香子糯，白云裁作木绵花。东家芙蓉夹清溪，万白千红亚水低。解使秋光不萧索，老夫那惜醉如泥。紫蟹黄鸡馋杀侬，醉来头脑任冬烘。农家别有农家语，不在诗书礼乐中。一醉隗俄转任真，东邻醒了又西邻。从他白眼从他指，自信人间无此人。邻庄爱弟乍移居，竹里清泉为洗厨。裹饷欲残喧鸟雀，斜阳拈出小枌榆。不论鸡肋有无官，但得年丰也自宽。白纸唤将随限了，皂囊何处教人弹。"}