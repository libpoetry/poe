{"id":"1224814","title":"次韵陈景忠见寄","dynasty":"元","author":"陈旅","text":"用世已无伎，高人方据梧。词林忝供奉，客舍候徵呼。拓落需微禄，骞腾失壮图。为文下枚孺，力穑后孙愉。春草生湖曲，暮云飞屋隅。论交尊有蚁，忆别履非凫。拟汎鸱夷舸，重游泰伯都。山泉?雪乳，石荈瀹琼酥。作鲙溪庖近，听猿野磴纡。松风吹绿鬓，花雨落红毹。佳什勤相赠，幽期愧独踰。烦君语宗长，为我谢寅夫。"}