{"id":"1020586","title":"偈颂九十三首 其六十","dynasty":"宋","author":"释梵琮","text":"学道先须有指归，闻声见色不思议。九旬黑白分明处，如似盘中一片棋。纵横十字，一著当机。有眼则活，无眼则输。烂柯山上，空自踌躇。正好和盘翻却，直教脱尽规模。解不可得，结亦无拘。髑髅识尽，江海乾枯。憍梵波提吐舌，西天胡子无须。色里胶青只些子，王维妙手亦难图。"}