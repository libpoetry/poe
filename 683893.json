{"id":"683893","title":"弇园杂咏十六首 梵王桥","dynasty":"明","author":"王世贞","text":"隐隐红桥拂地开，徐徐蟾魄染青苔。诸天幻出金银相，色界天王尽下来。佛日初开大地阴，虚疑长者买祗林。翛然一片浮云过，欲问黄金何处寻。会得参同两渐和，庄生昨夜访维摩。若教更会真空意，万卷函经一字多。轻篙刺水澹忘归，狼籍残红处处飞。犹让当年霅中棹，两山空翠扑人衣。湾环轻泚似金沟，宛转洄沿客自留。两岸芙蓉相对发，即令无酒不悲秋。罢翻经卷旋呼杯，为爱天香桂子开。醉后飞花满巾帻，真成金粟卧如来。新■瓮底嘈嘈鸣，西邻稻垄黄云平。老夫眼饱腹亦饱，田家酒家虚得名。独立缥缈之飞楼，又看浮云天际头。洞庭西峰九千尺，尺鴳不碍逍遥游。日脚低垂雾半笼，虞山一抺有无中。划然长啸天风起，扫尽浮云现碧空。巉岩百尺俯澄潭，天水相和共蔚蓝。小坐自然尘外境，日斜无意下西弇。小小空明远似无，泠然一水自萦纡。潜虬相唤不肯出，为惜胡髯径寸珠。小台犹绾双弇奇，试问台奇台不知。游人到此意忽忽，半学杨朱悲路岐。两弇中断有桥过，水束微风也自波。最好姮娥辉玉臂，莫容游擢搅青螺。戍削风棱无媚姿，主人瞻拜具冠衣。乍可郁林将压载，那容汉女作支机。壶公饮酒酒初干，谁道壶中天地宽。幻出楼台成五色，飞来日月是双丸。压尽千峰耸碧空，佳名谁并玉玲珑。梵音阁下眠三日，要看缭天吐白虹。"}