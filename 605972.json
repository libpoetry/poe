{"id":"605972","title":"双节咏为王孟箕虞部母暨大母作","dynasty":"明","author":"卢龙云","text":"棱棱双节称王母，此日陈情先念祖。陟屺仍怀圣善人，燕喜俱难方颂鲁。匡岳彭湖间气钟，妇姑先后禀将同。节操承家自不改，贻翼于今未有穷。黄鹄歌残天渺渺，鸾书欲下恩多少。三釜犹怀风木思，六珈已恨堂萱老。手植庭槐喜独存，欲报春晖未敢言。骅骝志尚堪千里，乌鸟情终逮九原。财赋东南随物力，早夜持筹裕经国。岂同榷利计征求，祇为明庭佐规画。能诗水部本通才，宦业中朝更远哉。叠有纶恩荣里闬，依然宝婺映中台。"}