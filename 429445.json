{"id":"429445","title":"西湖四首 其二","dynasty":"近现代","author":"黄浚","text":"雨湖既清绝，吾艇亦已孤。濛濛十顷青，私此一幅蒲。维舟得孤山，山静路郁纡。藓花留屐痕，隔岭馀啼鸪。雨中闻暗香，虚牖缘春芜。祠堂本傍竹，倚竹惊幽姝。应疑罗浮仙，来访坡与逋。苔枝五百年，赪骨瑩玉肤。相逢复客里，太息容何癯。对花念绿华，绝代诚难摹。何当共乌篷，烟雨看成图。"}