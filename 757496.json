{"id":"757496","title":"百字令 题吴时田黄海奇葩册子","dynasty":"清","author":"孙荪意","text":"缤纷照眼，问其中谁作，司花令史。翻尽群芳新旧谱，不信人间有此。瑶草琪花，瀛洲方丈，此地非耶是。殊芬异态，便教德裕难记。闻说云海黄山，木莲花放，数里氤氲气。身作迦陵五色鸟，飞入众香丛里。金钮珠冠，鹅群蝶翅，一一徵名异。今宵梦绕，三十六峰烟翠。"}