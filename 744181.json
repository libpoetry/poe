{"id":"744181","title":"次韵答法时帆祭酒","dynasty":"清","author":"韩是升","text":"麦秋风雨多，掩关郁怀抱。所思玉堂仙，远在长安道。去年挂归帆，秋风肃清昊。联舟御李膺，于喁叠成草。一亭更一堠，古迹共幽讨。新知虽云乐，不及诗龛早。诗龛法平等，宏奖及衰老。寻山必偕游，得句辄称好。癖嗜疑阿私，中心互倾倒。检点游囊中，犹有赠贻稿。疁城讲席寒，僻近海东岛。双鲤获素书，离愁一时扫。叮咛慎眠食，寿命可长保。敬奉释氏文，无苦亦无恼。"}