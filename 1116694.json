{"id":"1116694","title":"次韵子由使契丹至涿州见寄四首","dynasty":"宋","author":"苏轼","text":"老人痴钝已逃寒，子复辞行理亦难。要到卢龙看古塞，投文易水吊燕丹。胡羊代马得安眠，穷发之南共一天。又见子卿持汉节，遥知遗老泣山前。毡毳年来亦甚都，时时鴃舌问三苏。那知老病浑无用，欲向君王乞镜湖。始忆庚寅降屈原，旋看蜡凤戏僧虔。随翁万里心如铁，此子何劳为买田。"}