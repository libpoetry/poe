{"id":"462731","title":"丙申春初，观邢台僧楼双色古梅","dynasty":"当代","author":"幻庐","text":"烟水旧城台，惟遗一抔土。无恙此何邦，总负风兼雨。生机快绿萌，西来出叶五。兀见瓦砾场，朝昏递钟鼓。三十二化身，能度一切苦。世换人非昨，花新根逾古。玉蕊发奇胎，幽语初解吐。寒山拾得诗，梅花喜神谱。空色异色空，吹香入庭户。犹有迟醒萼，摩尼纷其数。以和优昙炉，篆销博山缕。以当听经瞑，罗汉倚伏虎。祇悟一发间，双掌合且拊。"}