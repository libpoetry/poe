{"id":"1120618","title":"秋意三首","dynasty":"宋","author":"周紫芝","text":"雨细方淋露，云疏欲护霜。老情常落莫，秋物半青黄。榆塞弓窥月，天田马犯疆。防城江上急，时节近重阳。老去何曾健，秋来白发新。万方多难日，四海独愁人。论愧倾三耳，年今已六身。太平犹眼见，知复几青春。病骨骎骎老，清愁日日深。寒添青士节，霜与木奴金。迹共云无定，愁随月满林。幽虫泣床下，可是不知心。"}