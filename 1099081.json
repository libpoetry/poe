{"id":"1099081","title":"楼源清叔旧有诗云树冷鸦啼月天寒雁带云曾舜卿足成四韵又有咏雪诗云来从天外无非雨散在人间尽是花亦佳句也清叔死已数月因用后二句为诗吊之","dynasty":"宋","author":"张侃","text":"见说楼君用志佳，曾吟雪句被人誇。来从天外无非雨，散在人间尽是花。偶到铜陵寻旧友，归由宣郡弃生涯。碧云暮合愁偏聚，孤冢累累日易斜。"}