{"id":"511737","title":"燕歌行赠徐七遵诲","dynasty":"明","author":"童轩","text":"黑云黯霮阴山北，跨马长征杀胡贼。腰间宝剑悬吴钩，寒光闪烁青莲色。一从仗剑出萧关，几载风尘澒洞间。铁甲战酣青海月，羽书飞捷白狼山。论功自合分茅土，犹向军前朝沐雨。可怜白首困穷荒，虎帐何人日歌舞。满地腥风血色腓，轮台万里居人稀。胡儿吹笛朝出塞，壮士横戈夜突围。从戎却念辞家久，数奇尚落他人后。一声寒角秋风鸣，望乡几度频搔首。男儿离别何足叹，才器如君世稀有。阃外会有推毂时，肘后黄金印如斗。玉门胡骑去纷纷，更上燕然勒大勋。君不见匈奴多系颈，至今犹说卫将军。"}