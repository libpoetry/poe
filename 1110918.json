{"id":"1110918","title":"隆冈书院四景诗","dynasty":"宋","author":"朱熹","text":"卜筑隆冈远市朝，个中风景总堪描。溪云带雨来茅屋，涧水浮花出石桥。绿遍莎汀牛腹饱，青归麦垄鸟声娇。东邻西舍浑相似，半是渔人半是樵。帘捲薰风半掩扉，五侯车马往来稀。绿杨门巷莺莺语，青草池塘燕燕飞。扫石围棋销白昼，解衣沽酒醉斜晖。山园莫道多寥落，梅子初黄杏子肥。水绕荒村竹绕墙，俨然风景似柴桑。车缫白雪丝盈轴，铚刈黄云稻满场。几树斜晖枫叶赤，一篱疏雨菊花黄。东邻画鼓西邻笛，共庆丰年乐有常。土筑低墙草结庵，寻常爱客伴清谈。地炉有火汤初沸，布被无寒梦亦酣。风卷翠松鸣晚笛，雪飘疏竹响春蚕。闭门不管荣枯事，坐傍梅花读二南。"}