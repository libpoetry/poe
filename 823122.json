{"id":"823122","title":"庄椿岁 除夕","dynasty":"清末近现代初","author":"赵熙","text":"全家挨到今宵，雨声尚打谯楼鼓。怒涛中坐，劫灰中老，阵云中住。履道坊深，景阳钟动，梦痕盘古。算春花秋月，弯强寸寸，如云卷风吹去。秪有烽烟如故。问蛇年蜕将何处。百年过半，缚船送鬼，万山无路。爆竹声销，官梅寒重，银虬暗数。似新人近了，旧人将别，在鸡鸣渡。"}