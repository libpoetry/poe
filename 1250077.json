{"id":"1250077","title":"虎丘燕集送□□□之秣陵分赋姑苏台","dynasty":"元末明初","author":"瞿智","text":"高台崔巍插天起，势压雄城三百里。云窗雾阁迷烽烟，日日吴王醉西子。桂膏兰烬烧春云，锦丝瑶管空中闻。甲兵重来破歌舞，粲齿修眉散如雨。双钩带血不敢飞，城荒草碧春风吹。祇今惟有台前月，曾照吴宫花发时。慷慨悲歌叹陈迹，霜乌怨啼枫叶赤。明朝送客过钟陵，西望茫茫五湖白。"}