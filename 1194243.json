{"id":"1194243","title":"游倚帝山二首","dynasty":"唐","author":"吴筠","text":"山间非吾心，物表翼所托。振衣超烦滓，策杖追岑壑。绝地穷㟏岈，造天究磐礴。迩临烟霞积，逖睇宇宙廓。俯惊白云涌，仰骇飞泉落。苔浓鲜翠屏，松古丽丹崿。目冀睹乔羡，心希驭龙鹤。乃知巢由情，岂伊猿鸟乐。兹山何独秀，万仞倚昊苍。晨跻烟霞趾，夕憩灵仙场。俯观海上月，坐弄浮云翔。松风振雅音，桂露含晴光。不出六合外，超然万累忘。信彼古来士，岩栖道弥彰。"}