{"id":"1235734","title":"翰林上直次周伯温韵","dynasty":"元","author":"吴当","text":"宫庭白日静相宜，铃索无声谩自讥。云近帘栊秋影薄，香飘殿阁晚风微。典谟事业千年册，黼黻文章五色机。每叹小臣怀补报，寸衷何计达宵衣。金鸭香分石鼎茶，日长宫署寂无哗。庭前草树皆生意，壁上丹青有岁华。禁直夜凉初赐被，讲筵秋近又宣麻。神光郁郁冲牛斗，河汉层阴莫漫遮。"}