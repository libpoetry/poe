{"id":"1118687","title":"感旧二首","dynasty":"宋","author":"陆游","text":"君不见资中名士有李石，八月秋涛供笔力。初为博士不暖席，晚补台郎俄复斥。诸公熟睨亦太息，摧压至死终不惜。生前何曾一钱直，没后遗文价金璧。后之视今犹视昔，此事诚非一朝夕。山城旧庐暗荆棘，羸然诸孙守坟籍。抚孤我负朋友责，万里诗成泪空滴。君不见蜀师浑甫字伯浑，半生高卧蟆颐村。才不得施道则尊，死已骨朽名犹存。文章落笔数千言，上友离骚下招魂。望之眉宇何轩轩，高谈浩若洪河翻。范尹敬如绮与园，方饰羔雁登衡门。小人谤伤实不根，妄指拱璧求瑕痕。穷通在公岂足论，浮云终散朝阳暾。安得此老起九原，入赞国论苏黎元。"}