{"id":"525857","title":"和何司空委心亭题壁四首 其四","dynasty":"明","author":"顾璘","text":"蹇余抱孤劣，戢羽还故山。惕然觉昨非，奄及知命年。为山念覆篑，结网薄临渊。先春旷麓蓘，而敢效禳田。司空悯弱质，引蓬置麻间。猎道六籍内，论世千古前。延颈瞩霄汉，藐尔披云烟。出幽喜迁乔，敢希泰华颠。但恐筋血枯，夙夜多馀闲。离群复索处，白首徒纷然。"}