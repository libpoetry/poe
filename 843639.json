{"id":"843639","title":"菩萨蛮","dynasty":"清末民国初","author":"朱祖谋","text":"西洲风紧骄禽唳。文梁乳燕栖无地。相望郁金堂。氤氲心字香。芳悰山黛蹙。自转商丝轴。郎意未分明。绿窗閒梦惊。鲤鱼风蹴波鳞起。黄姑夜叩星宫事。含笑敛冰梭。微霜新过河。钿筝长短柱。掩抑声无主。梦里掷青梅。苑花交扇开。花翻宝勒新丰骑。沈沈芳昼金铺闭。山枕腻红消。当筵鸾帕抛。锦机无气力。密绪双双织。心事篆烟灰。春罗书字来。茱萸锦束胡衫窄。乘肩倦态偎花立。回扇唤风来。春窗朱鸟开。压愁麟带重。多谢行云送。虬箭水声微。飘镫人不归。蜂衙蝶馆参差对。行轩四角流苏缀。一霎谢桥风。蛮花委地红。玉珰缄翠札。曲折何缘达。商略解连环。人前出手难。弱杨睥睨秦蘅老。驮金走马长楸道。宝带鹔鹴裘。东方居上头。背丸珠错落。脱手翻阿鹊。际海发红桑。箙心花箭香。闹红满镜冲单舸。叠澜不定铢衣亸。新语约餐霞。恨无书报他。留仙裙裥薄。倾盖鸳鸯觉。锦字太无凭。閒愁携手生。昨宵解带翻成结。侵晨翠幌当风怯。莫近水西阑。回身罗衣单。琴心相尔汝。梦断秦台侣。笺管发秋慵。镜心閒泪红。"}