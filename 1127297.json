{"id":"1127297","title":"槐堂二首","dynasty":"宋","author":"傅察","text":"殷勤当日植文槐，志在经纶世岂知。古柏空传武侯庙，甘裳争诵召公诗。颓颜共惜成陈迹，厦屋初欣敞旧规。岂但一时追盛事，高名从此看双垂。郁郁庭柯已百年，相传勿剪岂徒然。曾栖鸾凤枝条耸，直傍云霄雨露偏。彩制乍惊增昔构，佳名还喜契台躔。故知异日思遗爱，争指新堂说二贤。"}