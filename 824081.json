{"id":"824081","title":"齐天乐 题徐仲可先德复庵觅句图","dynasty":"清末近现代初","author":"高燮","text":"墨痕谁识当年稿，曾经劫灰三度。荡桨呼鸥，携筇策蹇，惯向斜阳来去。无言自语。引微妙天机，欲吞还吐。如此湖山，有人悄立断桥路。摊笺只应闭户。诗成高唱罢，水袂飘举。酒绿浇愁，灯红煮梦，好住烟波深处。奚囊满贮。便清响时闻，一瓢风雨。老屋低檐，个中吟独苦。"}