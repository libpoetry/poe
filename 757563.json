{"id":"757563","title":"沁园春 秋夜病怀","dynasty":"清","author":"曹慎仪","text":"炉篆烟微，瓶花香淡，寂寞绮栊。对秋檠一点，寒蛩四壁，纷然离绪，和梦匆匆。绣幕低垂，玉钩不挂，倦倚薰笼怯晚风。难消遣，任病颜憔悴，瘦影惺忪。楼头又过飞鸿。纵系帛、天涯信怎么逢。望万山霜木，自怜凋碧，满阶落叶，谁更题红。疏懒心情，凄凉怀抱，吟尽秋声恨未工。销魂处，见半弯残月，护上孤桐。"}