{"id":"1240326","title":"泰州","dynasty":"元末明初","author":"陈基","text":"吴陵古名邦，利尽扬州域。旧城虽丘墟，新城如铁石。昔为鱼盐聚，今为用武国。地经百战馀，士耻一夫敌。征人还旧乡，下马问亲戚。蹢躅慨蒿藜，徘徊认阡陌。桓桓霍将军，出入光百辟。位重言益卑，功高志弥抑。誓欲报仇雠，不肯怀第宅。人羡过家荣，惊喜争太息。白日照旌旗，闾里有颜色。皓首《太玄经》，虽勤竟何益。"}