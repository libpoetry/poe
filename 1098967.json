{"id":"1098967","title":"家园有梅一株依附篱落潘圣功喜其有古意戏占云早是江南春讯动枝头己著两三花癸酉岁梅不生花己卯秋尾圣功云亡怆然有感见于篇什","dynasty":"宋","author":"张侃","text":"雪意垂垂云满天，梅花一枝放清妍。与君蹋雪看不足，归来吹镫传诗篇。此诗只许梅压倒，句中染香疑登仙。梅兮再四乞避舍，杳渺初不到灵坚。我恐么凤暗作祟，岭梅碧落侍班联。空留佳语涂耳目，岁月冉冉知几迁。况君姓氏占仙籍，随分了却尘世缘。想今共梅成莫逆，投壶一笑三千年。江南春讯谁领略，杖头那用挂酒钱。"}