{"id":"1144351","title":"故夫人陈氏挽章四首","dynasty":"宋末元初","author":"陆文圭","text":"誓节携孤幼，尘奁不复妆。夜机同妇织，晓陇课僮秧。甘旨期终养，哀荣毕后丧。前冈指陶墓，吊鹤重凄凉。白首萱堂上，儿孙卓有成。膝前分栗果，枕上听书声。凤诰将金阙，鸾骖遽玉京。舍西萝月夜，呜咽陇泉鸣。忆昨升堂拜，通家指旧盟。为言儿有立，多赖友相成。喜檄方形色，哀铭忽怆情。生刍一掬泪，端为玉人倾。萱草北堂深，霜风一夕侵。断机思往训，捧檄负初心。仙府云軿远，佳城月魄阴。平生五鼎养，空复美衣衾。"}