{"id":"174221","title":"閒中读易·圣人阐性命","dynasty":"宋代","author":"郭印","text":"圣人阐性命，易书所自作。要令末世士，悟取先天学。俗儒何纷纷，私意妄穿凿。或被阴阳拘，或遭象数缚。执一以为真，盲夫妄扪摸。我尝皆过眼，去道转辽邈。粤从探释氏，奧处窥其略。返照日月久，豁然生妙觉。八卦未画初，玄门启关钥。向来百家言，尽把束高阁。"}