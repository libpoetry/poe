{"id":"695333","title":"泛当湖八首","dynasty":"明","author":"林光","text":"青青湖畔草，泛泛波中鸟。杯酒入烟云，断隔秋天杳。闲持一杯酒，移艇傍疏竹。白鸟忽飞来，湖田雨初足。数声采莲歌，秋波杳如海。不遇种莲人，安得莲堪采。湖水荡渔舟，渔舟戏湖水。烟波日相寻，何时清见底。白雨乱跌珠，汀云散还聚。凫鹥出菰蒲，迎船飞故故。迟迟游子舟，点点波心雨。沿流入回溪，坐当秋竹舞。烟火几渔家，边湖夹疏树。扁舟三五人，坐入秋天暮。细雨洒深竹，轻烟罩孤屿。倏然坐迟暮，欲语不能语。"}