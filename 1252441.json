{"id":"1252441","title":"吴咏十章用韵复正宗架阁","dynasty":"元末明初","author":"杨维桢","text":"馆娃宫里落花多，春色撩人可奈何。南省风流又架阁，宫才解赋馆娃歌。曾侍虚皇第二筵，铁仙轻脱故依然。江州坐上初相见，还识人中孟万年。杜牧寻春苦未迟，水晶宫里旧题诗。小鬟莫讶腰如束，善唱白家《杨柳枝》。马上郎君出帝城，璚林宴里记相迎。吴山吴水新迎送，学唱《阳关》第四声。淮南八月雁初过，奉使槎回乌鹊河。十里扬州花底散，五陵年少已无多。夏驾湖头朱雀舟，湖光山色不胜秋。丘中不见金银气，台上閒看麋鹿游。江上梅花铁石心，江南肠断越人吟。南垣阁老多情甚，才见梅花便抱琴。鸱夷仙去五湖船，故国何人忆计然。昨夜洞庭秋水长，梦闻广乐下钧天。地行仙子羊权家，曾降山中萼绿华。三十六桥明月夜，姑苏城内有琼花。"}