{"id":"517503","title":"环璧轩为刘佥宪题","dynasty":"明","author":"王称","text":"宪节依南纪，开轩得最幽。引泉窥蜃胍，凿地应龟谋。团魄疑初堕，轮光讶未收。不随方沼合，宜傍月江流。荷盖侵书幌，芹香点客裘。漫同瞻泮水，非是奠圆丘。蒲谷生当异，琮璜势欲侔。奎文时贯户，云汉半藏陬。色媚沉珠浦，辉联钓玉洲。探源穷妙理，观化仰前修。映采回轺鹭，忘机狎野鸥。鉴容堪整佩，濯足诧垂钩。槛俯花如笑，桥成木自樛。燕冲飞絮入，鱼噞乱萍浮。润溥台前柏，声谐阼外璆。瑩深瑕不染，光重价难酬。才子誇神遇，群公事胜游。赋诗偕酌泂，载酒拟消愁。凉思通规牖，清源得上游。悬车曾有约，挥棹倚高秋。"}