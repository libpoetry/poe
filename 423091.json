{"id":"423091","title":"台城路","dynasty":"近现代","author":"詹安泰","text":"疏帘不隔湖山影，流空夕阳无语。草变红心，波沉痛泪，寸裂肝肠谁诉。欢悰怕数。又花月歌斟，春明前路。风竹潇潇，夜乌啼澈棂边树。随娘今向甚处。儿时门巷里，饫闻清誉。巾帼须眉，辛勤鞠育，百年世事如许。哀丝漫谱。剩一掬心魂，瓣香残炷。肯复归来，看人千万苦。"}