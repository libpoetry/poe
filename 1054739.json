{"id":"1054739","title":"送陈知县","dynasty":"宋","author":"黄裳","text":"握手州东花闹时，泻酒胸中如漏卮。各无官守竟信意，坐间只有春相随。十年暌远何所得，但悟世情能守一。昨日小轩君不游，荷叶雨声池上秋。明珠得丧百万斛，何虑炎蒸金欲流。一樽独对清都梦，可怜幽思无人共。今日闻君马已西，不觉毫端得诗讽。汝阳县长多清风，壶中有客当相送。"}