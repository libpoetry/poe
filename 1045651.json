{"id":"1045651","title":"雪 其四","dynasty":"宋","author":"徐积","text":"诸少逸驾追无前，我乘驽马持短鞭。更添一老爱白雪，但开两眼寻青天。诗中戈矛欲挥我，君家伯仲空忘年。摇笔吟哦有裂管，倒囊抖擞无遗笺。谁知群形消即露，却还本质污与鲜。田庐有蓬尚塞户，樵衣无布堪补肩。群儿上垄刍且牧，孤戍曝日旗与旃。人閒安得真洞府，空中失脚飞神仙。明月随来会星弁，白云迎去升紫烟。溪湾留下断虹卧，山阴亦有玲珑田。"}