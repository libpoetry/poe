{"id":"844577","title":"公安局长刘干甫先生汉桢四十初度，赋诗侑觞八首","dynasty":"清末民国初","author":"祝廷华","text":"两湖南北寿星明，四十同庚享令名。一镇岩疆一城市，都来白社会群英。幕宾品学轶群伦，佐治多才庆得人。帷幄运筹胥当意，吾侪长作太平民。好风习习到池亭，柳色波光一样青。为制香醪介眉寿，主宾欢洽早忘形。酒酣兴到气难平，诗律纵横老步兵。旦暮风云起江上，为霖为雨慰苍生。汉水方城忆旧游，澧兰沅芷證灵修。书生戎马奔驰久，羡有骚情到处留。捧觞疾饮似衔枚，顷刻狂斟近百杯。战胜高阳曳兵走，酒徒亲见玉山颓。谢傅东游惬素心，使君前度亦情深。杜陵诗酒豪襟外，时与诸贤憩竹林。闻说灵椿荫满庭，太翁八秩享遐龄。会当再进熙春酒，同拜华堂醉醁醽。"}