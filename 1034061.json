{"id":"1034061","title":"大江西上曲/念奴娇 寄李宝夫提刑，时郊后两相皆乞归","dynasty":"宋","author":"戴复古","text":"大江西上，郁孤台八境，人间图画。地涌千峰摇翠浪，两派玉虹如泻。弹压江山，品题风月，四海今王谢。风流人物，如公一世雄也。一片忧国丹心，弹丝吹笛，未必能陶写。西北风尘方澒洞，宰相闲归绿野。月斧争鸣，风斤运巧，不用修亭榭。紫枢黄阁，要公整顿天下。"}