{"id":"814039","title":"哭外舅刘西翰先生二首","dynasty":"清","author":"陈学洙","text":"西台恸哭血沾巾，百结麻衣剩一身。地北天朝抛骨肉，魂来梦往傍君亲。孔融收系无完卵，张俭流亡少故人。支遁峰前聊寄迹，此生长作宋遗民。独行巍然老市衣，耄期不特古来稀。立锥无地能安道，抱瓮何心但息机。爱女早归泉壤去，遗孤尚作断蓬飞。山颓木坏人嗟叹，星象于今暗少微。"}