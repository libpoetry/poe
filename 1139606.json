{"id":"1139606","title":"丁酉元日","dynasty":"宋末元初","author":"陈深","text":"夜中不成寐，卧觉风剡剡。残寒贾馀勇，飞雪犹厉惨。黎明卷新霁，旭日光晻晱。穷阴得阳和，春气已先感。负暄南轩下，余生亦云忝。高门谁能走，蓬户镇常掩。驰车听奔凑，庆语绝媚谄。自甘守疏慵，岂复叹坎壈。濡毫寄桑翰，隐几坐文毯。壶倾酒不竭，炉拥火始燄。吐咏探清新，研书味真澹。流光信难驻，华发那可染。拊己欣有得，感时能无憾。贞吉宜嘉遁，心亨由习坎。浮云易盈歇，神鉴常渊湛。黾勉奉吾亲，力学深自贬。"}