{"id":"1112591","title":"遗兴次韵和晁应之四首","dynasty":"宋","author":"张耒","text":"日落村虚烟霭青，草根促织晚先鸣。群山衮衮望中去，新月娟娟愁里生。暗峡风云秋惨淡，高城河汉夜分明。寄书故国还羞涩，白首萧条老病婴。洛阳宫殿锁埃尘，翠辇东还几度春。双阙晓云连太室，九门晴影动天津。地藏宝鼎宁无祲，龙护灵书固有神。游豫此时期圣主，保釐从古仗元臣。女几山前云雨收，五更星斗转西楼。苍苍淡月关河晓，袅袅西风观阁秋。独鹤有求时饮啄，孤云无事任沉浮。可怜白发张公子，还望西山歌四愁。露下风悲萤火流，周南羁客意悠悠。山川老去三年泪，关塞秋来万里愁。惯逐禽鱼谙异俗，每因霜月梦沧洲。一抛砚井双蓬鬓，天畔诗成独倚楼。"}