{"id":"517482","title":"送杨世显还温陵兼寄胡郡守童将军","dynasty":"明","author":"王称","text":"八月江南鸿雁翔，蒹葭夕露凝如霜。典衣沽酒不成醉，游子此时思故乡。故乡别来在何许，秋风吹落桐花树。归梦长悬岭峤云，客衣久翳秦淮雨。以兹慷慨赋式微，都门祖帐送斜晖。舟从扬子江头发，路指严陵滩下归。壶公片月生沧海，紫帽岚光拂翠微。温陵太守兰台客，往日词林见颜色。虎头将军悬辘轳，金尊为尔酒剩沽。到时相见即倾倒，为我问讯今何如。"}