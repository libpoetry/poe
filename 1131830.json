{"id":"1131830","title":"奉祠东归","dynasty":"宋","author":"蔡戡","text":"老来不复叹飘零，游宦真如水上萍。绵力何堪分阃寄，宽恩犹许奉祠庭。休誇仙去骑鲸李，剩喜归来化鹤丁。料得亲朋相慰藉，还惊双鬓失青青。书生贱分动多奇，浪得声名毁亦随。绝口不须谈世事，扪心唯有仗天知。人间变态浑如戏，眼底风光总是诗。白石清泉无限好，挂冠神武未为迟。"}