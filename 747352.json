{"id":"747352","title":"留坝道中见稻","dynasty":"清","author":"罗绕典","text":"我本耕田夫，戴笠湘山曲。饭稻羹河鱼，江乡习淳俗。自从官长安，冠冕苦拘束。疏懒弃蘋蓑，奔忙逐华毂。回望旧家山，林烟隔空谷。秋雨稼云黄，春风秧水绿。间阔儿时事，神驰渺幽独。此行出都门，沿途纷菽粟。惟少红莲稻，难夸农足谷。有如听筝琶，尚未聆豪竹。何意过松林，佳境豁心目。香叶舞翩翩，疏花散芬馥。粒重欲垂头，泥深犹没足。行将筑高廪，秋成欣鼓腹。吾侪牛马走，糊口营饘粥。常临乞米书，强窃代耕禄。铅椠果何功，风尘徒逐逐。何时十亩间，稳古三间屋。稼圃日潇洒，农书夜披读。言师苦县师，知足可无辱。"}