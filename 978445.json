{"id":"978445","title":"代刘漕使寿相君","dynasty":"宋","author":"敖陶孙","text":"神仙窟宅会四明，气候中和开二月。是间表表韦平家，奎阁明良拱天阙。前周后鲁岌相望，孕昴降嵩天所设。大慈平等现官身，思日赞襄尽臣节。平生履狶真益下，馀刃磔牛何虑缺。道逢不平忽伟事，坐觉日月妖气豁。未尝示袒勃安刘，亦复和羹商得说。由来转物得三昧，政尔成风聊一吷。涵濡少海益重润，运动紫枢高柄揭。迩来边琐向平宁，西土民艰随殄灭。撞搪噭呼间未免，寸地尺天吾忍免。公身固已佩安危，公寿应当等溟渤。花明柳暗沙堤外，著眼昌昌见春物。想当凤沼引夔龙，内乐宫壸俨成列。天皇酌醴赐加劳，词人第颂歌明哲。会令宇宙还帖泰，要与鸿濛论融结。此时桃李竞新枝，草木恩光相焕发。小儒囿身坱圠内，独驾封轺来百粤。惟当岁献南山诗，长与天朝誇突兀。"}