{"id":"1113023","title":"次王子元韵二首","dynasty":"宋","author":"张侃","text":"眼看珠玉混泥涂，奇货何人解与居。卖剑买牛知已晚，坏车杀马计何疏。卑飞莫辨鸡群鹤，高义难兼熊掌鱼。却羡临川王介甫，爱君独上万言书。皮骨三年走道涂，移文良负北山居。甘贫我固轻诸阮，勇退吾犹耻二疏。好著短衣看射虎，休弹长剑为无鱼。人生识字多忧患，饱睡从今莫读书。"}