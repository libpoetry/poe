{"id":"745529","title":"肃武亲王墓大松歌","dynasty":"清","author":"黄安涛","text":"苍虬力拗千霄势，却走横枝塞空际。惊涛倾泻万壑风，浓荫周遮百弓地。梢长叶密骨干重，架木盘盘四围捧。白日阴森苔磴寒，行人下马神先竦。一株最巨当墓门，五株拱揖如弟昆。冰霜不改古时色，雨露自沐先朝恩。九泉蟠曲根如铁，琥珀斑斑凝汗血。龙鳞怒裂虬髯张，想见当年熊雄杰。维王手挈千熊罴，佐命入关开帝墓。扫除流寇奠秦蜀，战功赫奕垂丰碑。箕尾归天留毅魄，宗盟世笃同磐石。殡宫宰木郁葱葱，一派滋培关国脉。"}