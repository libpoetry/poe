{"id":"765239","title":"题王漪亭同文捧罂狎鬼图小照","dynasty":"清","author":"张晋","text":"醉乡中人呼不起，世上悠悠少知己。兴来箕踞笑向天，与我周旋鬼而已。一鬼捧罂手当胸，一鬼把杯还鞠躬。一鬼手攀前鬼股，回身暗招后鬼语。肘下一鬼发鬅鬙，龄牙齴齴如不胜。最后一鬼肩巨瓮，一鬼濡首势倥偬。旁有一鬼高耸肩，似欲爬搔不敢前。王即酒酣坐坦腹，面色微耽赤两足。自言昔日沉醉时，此景仿佛时遇之。人生行乐讵有定，丹青到眼亦可悲。君不见，王即少年负奇气，叱咤风云傲当世。才大谁知命反悭，垂老犹难博一第。仗剑出门百不忧，足迹几欲遍九州岛。名山大川恣凭眺，独往独来谁与俦。人情阅尽笑翻覆，低眉一任呼马牛。此时曲生倘侍侧，痛饮真不殊封侯。我独展图重叹息，叹息王即同我癖。男儿百为不称意，日饮亡何计亦得。吁嗟乎！青眼白眼胡为乎，醉乡一人忘我吾。不独世途工设险，英雄且被鬼揶揄。"}