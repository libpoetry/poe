{"id":"511623","title":"题御史傅实进士画像","dynasty":"明","author":"柯潜","text":"扳龙快逐风雷起，敷陈三策天颜喜。黄金殿上拜恩来，自庆遭逢尧舜理。画桥流水御堤平，垂杨万树皆莺声。白马银鞍光皎皎，踏花归去春风轻。蓝袍袖带天香暖，一路笙韶杂歌板。道傍观者如堵墙，谓是神仙出瑶馆。光荣如此世亦稀，过眼繁华难久持。要令勋业满钟鼎，乃是礌落奇男儿。君不见贞元龙虎榜中多贤俊，天下至今钦仰之。"}