{"id":"699428","title":"寄黄平倩庶子","dynasty":"明","author":"袁宏道","text":"任他吹雾唾青天，割水求脂也可怜。谤箧祗堪助道品，羞囊休问买山钱。金华直冷披霜入，瑞草谈深枕曲眠。一静一忙閒比较，试思谁是地行仙。百年身世付疏顽，只在溪花浪柳间。已分发毛捐白足，但凭牙类佞青山。梦回巴国云千里，书到蛾眉翠几湾。龙不隐鳞真可耻，汉阴瓮里省机关。"}