{"id":"696512","title":"寄史行可","dynasty":"明","author":"郑真","text":"八行传家盛有人，科名青紫不如君。契囊错落倾珠斗，使节光华拂锦云。贾谊有名传洛下，王通随意教河汾。不才亦有田园兴，儗共携樽醉夕曛。昆季从来识二难，每从过者问平安。久交自许如金石，远信何由托羽翰。拄笏看山云冉冉，研朱点易露漙漙。卦爻会要新传得，寄与灯前仔细看。"}