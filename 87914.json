{"id":"87914","title":"孚应祠十二韵","dynasty":"宋代","author":"刘克庄","text":"吾翁宰木下，有蛟穴而居。一旦忽死去，灵物不待躯。秦时灌口君，髣佛其人欤。但当咏雩风，不必焚尪巫。三农相劳苦，万顷皆上腴。其功及百世，否则吾其鱼。沈沈孚应祠，轮奂粲碧朱。何当春服成，童冠相携扶。牢醴荐閟宫，风谣采康衢。它日送迎神，诗亦不可无。吾笔虽卑弱，实录非敢诬。斐然勒碑阴，窃比韩与苏。"}