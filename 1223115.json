{"id":"1223115","title":"远游","dynasty":"元","author":"袁裒","text":"海鹏跨南云，一去抉浩荡。宛驹踏北雪，绝足追罔象。宵征车载脂，明发灯在幌。行迈念悄悄，离愁怀养养。违吴始接淅，过越类指掌。蛛网结遐思，羯鼓促新响。觞至不复辞，驾逸谁能仿？明堂企栋梁，武库输筱簜。气合芝兰芬，学愧蓬麻长。大施朱弦清，小荐金茎沆。云间鹤孤唳，天外鸿横上。晓舲斸层冰，午店憩平壤。追攀瞰烟涛，涉历走尘鞅。长淮桥螮蝀，薄雾裘骕骦。风台牛一鸣，日观鸡三唱。团桑沃如盖，宿草乱若襁。青帘客沽酒，素鬣渔收网。心观洙泗流，眼豁恒岱爽。追程骑侵星，劝耕农植杖。俗厚喜丰登，气侠存慨慷。伊河既东流，维斗复北仰。谁云风土殊？始觉宇宙广。骨耸终超腾，神清何惝恍。钧天梦非真，广寒步空想。铢衣入阊阖，芥粒视北坱。千官紫府荣，九奏彤庭昶。摛文剪金炬，展采簇挫仗。清都踰咫尺，弱水漫方丈。绛旂云雾开，宝扇日月晃。仁声被八表，德意苏群枉。泥检极封崇，芬苾严肸蚃。瑞气蔼重重，泰阶瞻两两。驼峰出天厨，袅蹄锡中帑。鸣珂接俊彦，正笏嫉偏党。德人笑采芝，逋客弃拾橡。茅拔要有方，矢来本无向。湘累但瑰词，越相仅金像。遭谗气徒愤，得计身何往。岂如及承平，相与穷昭朗。君行步飘飖，我滞心悒怏。轻霜著衣帽，微霰点草莽。离歌起蒹葭，古制出盆盎。先登匪十获，后至激孤奖。城南灯火深，塞北音书暀。东风渐披拂，腊水初滉瀁。诗成愈加险，酒尽未为彊。双眸秋水炯，累语春波荡。经行度崎危，交友希倜傥。羁游弃楚荒，远客怜齐伧。光阴尺璧重，事业千金赏。行还雁塔题，复睹鸿都榜。时来戒步窘，事至勿技痒。脂韦本凡近，铁石乃忠谠。词林纳疵美，书田课荒穰。列仙会儒癯，群仕趋吏驵。陆生强咿嚘，陶令终肮脏。贞心百壬辟，正色上帝享。徒为捧心施，莫学画眉敞。功名要无心，之物端有相。行行遂初志，作事记畴曩。"}