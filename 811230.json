{"id":"811230","title":"六用前韵奉答","dynasty":"清","author":"丘逢甲","text":"秋色西来接太行，故乡回首虏尘黄。凄凉汾水沾衣泪，仓卒芜亭煮麦香。岁币桧伦迟款敌，军书操绍托勤王。斜阳万里桥边路，谁奉当归祝上皇。纵不人诛亦鬼诛，生灵百万死何辜！断难大义容三叔，休遣清谈禦五胡。行在阳秋书待著，广明庚子事原殊。中朝国法兼家法，遏必隆刀可在无！"}