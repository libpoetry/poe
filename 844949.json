{"id":"844949","title":"题梅绝句四首","dynasty":"清末民国初","author":"曹家达","text":"莫将消息问罗浮，蜀国芳华水上楼。曾忆东皇旧踪迹，淡云微月下南州。九英曾向上林看，晖映文章比似难。今日岭头春自好，南枝向暖北枝寒。永巷花开最胜时，每从静处见芳姿。君王去后楼东废，一斛珍珠待寄谁。孤立亭亭玉不瑕，月明沉照影横斜。生憎黄鹤楼中笛，吹瘦东风第一花。"}