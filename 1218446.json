{"id":"1218446","title":"题黄中立樵云卷","dynasty":"元","author":"岑安卿","text":"三衢仙人石桥弈，隅坐野樵心自适。不知柯烂岁月深，人世归来已非昔。越山客亦樵云中，碧山杳杳云重重。香炉扪萝春滃郁，若耶涉水秋冥濛。斧声丁丁响深谷，猿猱鹿豕恒相从。怀章太守归故里，读书处士栖长松。古人千载不可见，二公出处谁将同。君于此计岂长往，草衣芒屩姑从容。仙人倘遇不须久，归来歌我樵径风。"}