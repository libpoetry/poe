{"id":"1131458","title":"甲寅十一月朔旦冬至适值先妣太夫人服阕从吉感而赋诗二首","dynasty":"宋","author":"虞俦","text":"黄鸡催晓破霜天，起整冠裳拜影前。又见刺文添一线，谁知泣血已三年。蟠桃海上今应熟，双橘怀中祇自怜。未必儿童知此恨，綵衣依旧戏蹁跹。维摩应待散花天，无复称觞寿母前。从隔蓬壶三万里，尚期华表一千年。弟兄黄发三人在，故旧青云众目怜。自愧阿奴真碌碌，不妨鉴井又蹁跹。"}