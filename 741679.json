{"id":"741679","title":"山阴潘筠轩学士招同汪九观旂沈大俨斋集冶城寓轩时学士自大梁返","dynasty":"清","author":"张九钺","text":"美人天际留不得，飘零反作长千客。大江不洗宫锦袍，仍带玉堂旧颜色。三花携出少室山，梁园词赋争追攀。归来黄金快手尽，笑对文君眉黛寒。谢公墩前一招手，为余吹笛秦淮口。叱散南朝裙屐人，隔林呼到王昙首。东山何必携丝竹，读书论文豪亦足。薰风绕室泛红兰，斜日摇樽鸣翠木。前楹移席杯纵横，更阑凉露下不惊。蒋山明星落四五，月华欲向东南倾。昨夜天鸡啼一声，引我天姥峰头行。镜湖荷花三百里，中有山东狂李生。先生只说镜湖好，但有鲈鱼归及早。明日相思京口舟，他时并马山阴道。"}