{"id":"690081","title":"王若水石榴枇杷图","dynasty":"明","author":"张宁","text":"凉风萧飒红锦裳，翠袍渐染胭脂香。琅玕枝重压欲折，青女欲拆珍珠囊。金钢碾碎鸦鹘石，绛绡迸出玲珑色。葡萄酒尽蔗浆空，一颗灵丹透诗骨。东州奇花凌早寒，吴山月廊夜半酣。何人误作上林赋，病骨却思黄蜡丸。同时不数杨家果，三寸吴湘空万颗。会须载酒醉西园，一树黄金压枝堕。"}