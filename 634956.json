{"id":"634956","title":"罗浮雨中游宝积寺","dynasty":"明","author":"释今覞","text":"巨壑沈空濛，雨势来不止。欲顿肩舆游，登临兴方始。稍晴策疲夫，烟云辨杪树。苍翠忽远丛，蓊然附石齿。泥泞涩迂途，精神已先至。人影在松关，恍与白石侣。虹气蒸高霞，倏尔群山紫。不畏攀陟艰，翻惊心眼异。入门见新筑，高下称人意。密竹覆古幢，断碑倚灵字。盘笋呈山情，茶香发泉味。坐馀霁色来，嶂峦遂位置。会上飞云巅，一笑凌天地。"}