{"id":"663386","title":"醉中赠王少尹","dynasty":"明","author":"边贡","text":"阳城少尹才且贤，佐邑三载名流传。相逢尽道是青天，恶少豪徒不敢前。松庭人静春草芊，邑中老幼高枕眠。政成奏绩来日边，声光赫赫谁能先。冢宰见之呼少连，大书上考朝廷宣。长安雪梅开早年，手捧尺檄别我还。城馆寒灯开夕筵，银河挂窗山月偏。欲醉不醉心茫然，天明一笑上马去，他日重逢赤黻悬。"}