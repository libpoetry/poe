{"id":"1119844","title":"处冲为栖神导气之术每晓起得意成诗前后四首次其韵","dynasty":"宋","author":"陈渊","text":"功名亦误人，自古谁能了。老大欲退藏，少壮知几少。彤墀班已齐，宿鸟尚木杪。岂无山林心，路长天杳杳。少时自树立，劲气干云霄。一枕梦初觉，万古心何寥。年来畏祸机，自悟空峣峣。小穷不必送，真隐谁能招。交斗存龙虎，经申学熊鸟。婴儿检奔放，姹女栖窈窕。神仙岂无术，自为志已湫。晨兴一炷香，吾意穷三藐。朝气爽不昏，清净天无霞。善恶两相融，世虑遗尘沙。疏钟下残月，馀响递幽遐。了失去来心，淤泥出荷茄。"}