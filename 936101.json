{"id":"936101","title":"法云寺","dynasty":"宋","author":"陆游","text":"勾践旧国古会稽，南山拥郭分东西。城门大路引绳直，西走百里皆平堤。客行欲晓到梅市，喔喔尚听城中鸡。法云古寺临大泽，风皱百顷青玻璃。迎来送往此其地，素壁时见前人题。乖离会合浩莫计，历观名氏空含凄。山僧惯见为客叹，荣悴从来如夜旦。明年吾楼插天半，世事君须倚阑看。"}