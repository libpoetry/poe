{"id":"689205","title":"游黔国鱼池四首","dynasty":"明","author":"何景明","text":"小岸城边上轻舸，一溪宛转向鱼池。水藤濛濛荷叶暗，棹入中流总不知。池边二十五亭台，个个朱窗向水开。亭下扁舟荡双桨，打鱼送酒几回来。半竿斜日疏蒲明，两岸人语凫不惊。菱叶拂衣香袖举，秋风吹浪綵舟轻。三阵五阵打荷雨，一点两点照水萤。笙歌留客不知夜，灯火回舟直到城。"}