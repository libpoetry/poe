{"id":"530728","title":"遥夜吟","dynasty":"明","author":"杨慎","text":"明发叶榆城，瞑逗兰津渡。超忽类飞翰，往来如织路。仆痡马亦黄，簪短带复长。天高行谁问，日暮坐自伤。鸿飞畏逢罗，虎饥正出柙。寒流泚玄冠，凉风吹白帢。子有负俗累，予乃投荒人。暌形而比影，异习仍同尘。晤言能几朝，契阔还叠夕。浪迹苦难并，嘉会良易掷。翻忆在滇海，翻思在连然。嬥歌花馆醉，清梵云房眠。丹荧耿遥夜，乌臼聒五晓。相望不可晨，咫尺限云杪。"}