{"id":"661859","title":"梅峰小隐奉招会友","dynasty":"明","author":"郑岳","text":"香山与洛滨，结社独名世。齿德相推致，名位岂暇计。标望重一时，文采照来裔。吾侪步世途，投老脱羁系。丘园多暇日，高踪良足继。俯仰愧前修，欲举旋复替。友泉亦何为，超忽远行诣。人事叹多忤，天机窈难契。及时且为欢，荏苒岁将逝。篱菊寒始花，幽香杂兰桂。眷兹举一觞，梅峰扫荒翳。真率循前规，山堂登琐细。诘朝幸早临，焚香候舆隶。"}