{"id":"492645","title":"书怀廿四韵奉柬范实夫李子翀","dynasty":"明","author":"刘崧","text":"楚也飘零客江县，足茧重胼发垂面。妻孥隔越异忧戚，朋好过从足谈宴。清真豫章范文学，爽迈筠阳李司掾。跬步翻愁两地分，一日何嫌十回见。刻烛题诗促漏筹，操弦度曲回歌扇。暖酿浮膏露溢罂，寒藤洒墨云栖砚。有时斫地思拔剑，无复临边事传箭。征途潇洒送日月，裋褐凄凉杂霜霰。微辞往往想慰藉，弱质区区独贫贱。季子还从鬼谷游，贾生未遇吴公荐。坐怜人事袛落叶，行恐年华剧飞电。家寄龙州紫菊鲜，田荒珠浦青粮遍。异郡仍淹伯氏书，高堂未视家君膳。往岁深怜饥馑馀，此日何堪疫灾臶。历乱床帷夜雨萤，萧条梁屋秋风燕。何人鼎俎饫禄食，于我箪瓢寡吞咽。天地悠悠白日愁，山川历历浮云变。由来气槩重许与，胡乃暌离及攀饯。李也行听花县琴，范今归扫松冈奠。已嗟垂橐少倾倒，直恐穷年失才彦。云海惊心未得随，泥涂回首何由援。干将有神思一试，璞玉无瑕羞自衒。百年出处在远期，一作歌行写深眷。"}