{"id":"1253325","title":"丙寅岁春送崇邑判簿刘宗文朝京","dynasty":"元末明初","author":"蓝仁","text":"荣名乡校起才贤，早向亨衢著祖鞭。梧树秋清初到邑，桃花春暖又朝天。由来枳棘栖非久，暂佐弦歌化已传。王赋足供民瘼尽，野人侧耳听乔迁。佐邑由来宰邑同，一从堂上咏南风。十年岩穴消沈外，百里人烟笑语中。问俗更思延野老，亲贤频欲适儒宫。仙舟忽报朝天去，归日棠阴满路浓。"}