{"id":"820774","title":"水龙吟 咏杨花，用东坡韵","dynasty":"清末近现代初","author":"郭则沄","text":"怪伊占断残春，漫天舞罢和烟坠。翻阶涴雨，绕阑飘雪，恼人情思。黯黯濛濛，嫩寒池榭，画帘空闭。奈莺慵蝶怨，故枝瘦尽，愁欲断，吹还起。撩乱诗魂似此。荡斜阳、鬓丝羞缀。灵和梦远，春痕千叠，忍教揉碎。结带前欢，浮槎后约，总随流水。算芳情不隔，天涯处处，惹东风泪。"}