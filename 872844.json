{"id":"872844","title":"芰荷香 中秋在毗陵，不见月，作数语未成。后一日来澄江，途中先寄赵智夫","dynasty":"宋","author":"仲并","text":"醉凝眸。正行云遮断，澄练江头。皓月今宵何处，不管中秋。朱阑倚遍，又微雨、催下危楼。秋风空响更筹。不将好梦，吹过南州。浮远轩窗异日到，山空云净，江远天浮。别去客怀，无赖准拟开愁。冰轮好在，解随我、天际归舟。何须舞袂歌喉。一觞一咏，谈笑风流。"}