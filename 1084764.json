{"id":"1084764","title":"和韩符读书城南示孟甲孟乙","dynasty":"宋","author":"王十朋","text":"性无有不善，兹言闻子舆。学所以脩性，杨雄著之书。欲知人之生，灵台湛然虚。习善裕乃身，习恶丧厥初。下惠与盗蹠，不生两门闾。所趋一不同，相去霄壤如。是以吾夫子，诗礼教伯鱼。当时非义方，圣门亦萧疏。我似杜陵翁，有儿最怜渠。徒爱不知教，惧如驴与猪。讵望登丹霄，折桂骑蟾蜍。粗令有闻见，免为瓮中蛆。丱角入小学，首诵仲尼居。要知先孝弟，馀力哉乎欤。我家素孤寒，金玉苦无储。旧业止青箱，辛勤二星馀。遗尔以清白，尔曹宜念且。性情乃良田，学问为耘锄。勿患远难致，跬步驰蹇驴。勿忧年不逢，六经有新畬。勿随奔竞流，伺候人庭除。勿学田舍儿，黄金买冠裾。在我能自脩，不患无声誉。我久困笔砚，退思老山墟。拭眼看尔曹，庶使愁肠舒。诗篇和韩公，座右宜书诸。青春最堪惜，勉矣无踌躇。"}