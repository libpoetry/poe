{"id":"433158","title":"石家庄旅舍听雨不眠寄月如兄春泉弟","dynasty":"近现代","author":"郭象升","text":"昔年隅座侍严亲，为说长途历苦辛。夜雨零铃偏警梦，油灯倚壁最伤神。永哀辟咡言如昨，何意萧条值此辰。默滴空阶听到晓，壮图销尽剩轮囷。廿年书剑客并州，小技雕虫壮已羞。婚宦匆匆频聚散，功名草草各沉浮。三冬枉自劳臣朔，四海惟应念子由。独拥寒衾不成寐，对床聊复想风流。"}