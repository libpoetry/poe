{"id":"654573","title":"乐樵隐画虎","dynasty":"明","author":"何乔新","text":"山人采樵惯识虎，画虎于今推独步。吮毫濡墨欲画时，猛态雄姿宛如睹。祗今画者多擅名，往往粉墨肖其形。孰如此图造神妙，顾盼凛凛寒风生。原田每每群豕暴，曷不为我盬其脑。黍稷与与岁有收，田豕从兹迹如扫。城狐社鼠为民忧，为我搏噬无复留。村氓称快共欢笑，鸡鹜成群散不收。嗟哉此图真可爱，魑魅逢之应自败。荛儿牧子慑馀威，藜藿满山那敢采。"}