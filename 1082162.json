{"id":"1082162","title":"次韵郑守蜡梅二首 其一","dynasty":"宋","author":"刘才邵","text":"灵根何年离众香，色相全似金容黄。晓姿荧荧炫寒月，夜气耿耿凌风霜。天真何曾资外饰，坐笑涂额誇宫妆。广平当时应未见，独为梅花回铁肠。赖有花仙觅奇句，东坡著意怜孤芳。诗中写就无遗巧，安用学花熬蜜房。多情偏爱被花恼，闻香心醉难禁当。况复低垂深有意，欲教醉赏倾瑶觞。"}