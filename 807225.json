{"id":"807225","title":"满江红  题尤悔庵小影次韵二首 其二","dynasty":"清","author":"陈维崧","text":"天语琳琅，曾比汝、殿前之柳。今老矣、漫云才子，居然聱叟。三弄笛吹桓子野，双丸髻挽王昙首。尽数来、作达昔人多，如君否。脚有鬼，还叉手。舌尚在，终开口。肯车中闭置，学他新妇。曲道士为盘内舞，铜将军侑花前酒。对董龙、半醉语喃喃，何鸡狗。"}