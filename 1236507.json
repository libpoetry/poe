{"id":"1236507","title":"五月八日升除崇文少监兼经筵官拜觐行殿二首","dynasty":"元","author":"周伯琦","text":"诏移闽节入紬书，凡例森严愧学疏。执简七旬陈薄技，循墙三命拜新除。南薰歌蔼无为治，东壁光遥太乙居。身际承平恩遇渥，敢将经术赞华胥。内阁重叨侍从班，侵晨幄殿觐天颜。丝纶垂问怜疏远，樗栎无遗激钝顽。华盖云容笼阁道，居庸御气绕燕山。都俞不减唐虞盛，舆颂中原沸九关。"}