{"id":"1095439","title":"送谭浚明归江西","dynasty":"宋","author":"释居简","text":"恨无玉楮三千幅，尽使春风归约束。乐饥功谢明月珰，休景息惭芰荷屋。朋来皎皎歌白驹，不歌长铗弹无鱼。批风切月瘦弗腴，枕头一束知何书。欲把列城凭轼下，馀子纷纷谩凌跨。归来袖手如病瘖，舌在何曾问人借。占灯夜喜傍短檠，剧谭不知山月倾。元戎后乘沸笳鼓，之子但默黄钟声。平地邛郲九折坂，十年已恨相逢晚。四座悲歌漏正迟，一龛风雨花频剪。镜里功名一横槊，百鸷啾啾空一鹗。双玉未倾罍未耻，自倒玉山还自起。"}