{"id":"788792","title":"绿意","dynasty":"清","author":"周祖同","text":"霜钟缥缈。下几林落叶，幽径谁扫？劫后如来，清梵无声，云垂一塔低峭。孤亭竹里藏禅梦，有曲折，寒烟寻到。料午阴、老鹤醒余，错认绿天清晓。重问清风记否，故人似昨日，消瘦多少？倚遍阑干，敲罢琴弦，湿翠丝丝犹袅。秋吟莫便伤摇落，好韵入、晚唐丰调。只断碑、一碧无痕，欲怨洞门香草。"}