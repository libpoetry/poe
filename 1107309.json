{"id":"1107309","title":"登西楼二首","dynasty":"宋","author":"冯时行","text":"林际虹霓挂晚晴，西楼无事翠烟横。荷花半落水风远，桂子欲飘山月明。黄卷久忘尘世事，白云犹动故园情。无端最是城头角，频作凄凉塞上声。年来双目厌纷华，独上西楼日欲斜。幽鸟有情啼苦竹，画船无事舣荷花。吴天半出云中树，越岭初横雨后霞。惆怅倚栏人去后，一竿明月属渔家。"}