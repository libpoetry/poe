{"id":"687793","title":"叠前韵","dynasty":"明","author":"庄昶","text":"迂腐年来笑壑舟，晓波不住夕波流。眼欺几卷留灯烬，钟散群雅落树头。短发江湖天欲雪，长征土木路皆愁。惊湍数罟相连续，未许天机到白鸥。峡束蒹葭带客舟，江涵星月傍人流。悲歌绝意关人世，纵饮无钱解杖头。海角往来都此兴，心端涬溟浪谁愁。不眠犹抱閒来膝，山狎浮云水狎鸥。又向清湘弄一舟，笑将双脚问清流。囊收风月非穷相，梦熟烟霞最上头。招隐谁甘同寂寞，著书独不为穷愁。稻粱满地悲鸿旧，驯得沧波万里鸥。荡荡白虹扬一舟，乾坤孤影在中流。风高物外浮溟兴，天盖人间岸帻头。历坂盐车骐骥病，委霜人路菊花愁。也知万户封侯乐，一点真閒不及鸥。"}