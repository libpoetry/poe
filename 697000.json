{"id":"697000","title":"秋日湖庄八首","dynasty":"明","author":"胡应麟","text":"幽栖只数椽，野水十家连。静室长生白，閒亭独草玄。蒹葭湖北路，禾黍郭西田。理就沧浪曲，吴歌日扣舷。湖阔疑青草，原荒近赤松。微名藏一壑，大业寄千峰。户牖岚光满，阶除露气浓。楼高才十尺，莫拟卧元龙。素发垂垂近，青阳去去多。霜檐飘橡栗，雨壁上藤萝。越女红莲棹，吴侬白苧歌。翛然车马绝，曳杖步山阿。野色看逾近，秋光澹欲无。凄风回大壑，骤雨入平湖。碧树通樵径，丹枫系钓舻。江东步兵后，潇洒见吾徒。六尺鸱夷舫，萧然系短篱。乱山明隔垞，积雨暗空陂。身世鸬鹚老，行藏雁鹜知。五湖秋万斛，点缀著西施。大野黄云熟，平湖白露凉。菰芦环笠泽，薜荔翳柴桑。落雁啼沙汭，流萤度石房。寒花缀篱落，作意近重阳。穷巷回车辙，柴门尽日幽。杜陵歌大厦，玄德卧高楼。地许凫鹥占，天容鹿豕游。虞卿懒成癖，点笔为春秋。此日游仙梦，当时结客情。玉绳鳷鹊观，金钥凤凰城。白眼长安卧，红颜上国行。十年湖海气，疏阔傍柴荆。"}