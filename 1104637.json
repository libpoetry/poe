{"id":"1104637","title":"孝宗明堂前朝献景灵宫八首 盥洗用《乾安》。","dynasty":"宋","author":"郊庙朝会歌辞","text":"合宫之飨，报本奉先。钦惟道祖，浚发璿源。驾言谒款，其盥惟虔。尚监精衷，锡祚绵绵。骏命有开，庆基无穷。祗率百辟，仰瞻睟容。鼓钟斯和，黍稷斯丰。灵其居歆，福禄来崇。嘉玉既设，量币既陈。彷佛灵游，来顾来宁。对越伊何，厥惟一纯。佑我熙事，以迄于成。发祥仙源，流泽万世。曷其报之，亲飨三岁。相维列卿，洁粢是馈。匪物之尚，诚之为至。华灯荧煌，瑞烟氤氲。威神如在，蠲洁必亲。再盥于罍，再帨于巾。皇心肃祗，其敢惮勤。岁逢有年，月旅无射。我将我飨，如几如式。肃尔臣工，谐尔金石。本原休功，垂裕罔极。旨酒思柔，神具醉止。工祝既告，孝孙旋位。何以酢之，纯嘏来备。燕及云来，蕃衍无已。象德之成，有奕其舞。一弛一张，进旅退旅。嘒以管箫，和以镛鼓。神其乐康，永锡多祜。"}