{"id":"817751","title":"白沙先生书“心贺诗卷”，为柯廷言尹阳江时，祠宋太傅张世杰墓于赤坎作也。秋枚十馀年前得于海上。壬戌三月，携置北来，以值归之陈子援庵。为志一诗于后","dynasty":"清末近现代初","author":"黄节","text":"攘胡事则已，为国人难俟。曾城对夕烽，故山邈海汜。去兹越廿载，揽古与吾子。张皇首学术，慷慨及忠义。烂烂厓山云，落落慈元记。世往足嗟伤，文垂亦纲纪。追寻乱微日，补拾缺亡理。岂惟心贺诗，所慕在紫水。金门桃始华，春林燕方垒。少逢忽雨晦，将离复鸣雉。会与时兼左，昔视今相诡。负贩尔巳劳，得舍情何自。殷勤语陈侯，先民重乡里。"}