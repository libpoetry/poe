{"id":"674307","title":"过分水岭有怀同志","dynasty":"明","author":"朱应登","text":"前岁南过分水关，十月天晴花满山。今年西度分水岭，九秋积雪浮寒影。天时南北有常运，人事蹉跎发深省。中原日夕狼虎多，游子出门行荷戈。鲁儒抠衣蹈白刃，汴京洒血腥黄河。东桥作郡夷门里，南原卧家犹未起。石亭抱璞隐城市，凫塘买田归霅水。有怀幽咄真自知，海内论心竟谁是。春日淮南黄历留，丁丁伐木声相求。此时谁遣不归去，梁令还家尚黑头。"}