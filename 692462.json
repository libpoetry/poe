{"id":"692462","title":"题道会刘处常画","dynasty":"明","author":"杨士奇","text":"新拜天恩除道会，南平邑里领黄冠。神仙官府无尘到，乔木脩篁绕石坛。故家本自尚书族，元住江南珠浦滨。归掩玄关力精进，古仙多是姓刘人。闻说延真戴道士，年来尘事不关渠。松根千岁苓堪食，只办焚香礼玉虚。白鹤观中存古堂，曾听仙曲奏琳琅。抗尘走俗头成雪，回首碧霞归思长。楼阁参差照紫霞，黄茅冈上羽仙家。几时携酒楼中坐，醉看金华与玉华。"}