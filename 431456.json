{"id":"431456","title":"辛亥六月读白门悲秋集怀周君实丹三首","dynasty":"近现代","author":"王鼎","text":"屈宋流风远，千秋得嗣音。挥毫弹虎泪，抚剑助龙吟。大雅扶轮手，中流击楫心。凉宵灯似豆，读罢泪沾襟。铁板铜琶唱，天荆地棘愁。新亭周顗泪，旧院李香楼。风雨神明泣，江山祖业留。苍凉感禾黍，寥落故宫秋。悲歌壮燕赵，慷慨付秋风。热血酒盈盏，愁心诗满筒。识时谁俊杰，说法唤愚蒙。恨耻南朝甚，重重劫火红。"}