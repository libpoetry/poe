{"id":"777790","title":"齐天乐·春日出西直门访钓鱼台","dynasty":"清","author":"陈家庆","text":"东风吹绿西郊柳，行行渐多芳绪。燕子人家，斜阳巷陌，都在好花深处。低徊不语。看杏嫩桃娇，乱飞红雨。容易流光，鹃啼祗恐怨春暮。望中一片黛色，翠微遥指点，似斗眉妩。曲径通幽，虚堂习静，蜡屐时忘归去。凝情访古。便回首前朝，亭台如故。坐暝松林，晚寒添几许。"}