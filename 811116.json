{"id":"811116","title":"贺新郎 云期忌辰焚寄二首，用《弹指词》韵","dynasty":"清","author":"王策","text":"地下相安否。一年来、瑶宫乐句，吟成几首。倘入修文颜夏伍，只有君家齿幼。慎莫倚、才情使酒。再问先期贤德曜，望乡台、应望重携手。曾否与，欢逢久。心香爇向深宵透。愿随君、飞神点鬼，甚时才勾。血拇凿牙何足畏，此辈人间多有。侬已是、几番亲受。知我惟君君又去，料赋成鹦鹉身难救。空有泪，滴襟袖。顾陆分张久。想新来、三人把臂，重称死友。只恐侍书劳撰著，依旧诗腰各瘦。似世上、花僝月僽。款语中间应问我，也曾为、我道相思否。他苦语，且徐剖。识君记得年行丑。镇忘形、笔嘲墨戏，题花字柳。怜我清羸馀立骨，勤嘱精魂藏守。又那料、兰摧栎寿。莫是天边嗔绮语，注泥犁、不许随君后。真难解，闷搔首。"}