{"id":"1115231","title":"又和六首","dynasty":"宋","author":"杨万里","text":"诗人家在木犀林，万顷湖光一径深。夹路两行森翠盖，西风半夜散麸金。邀宾把酒香浮玉，擘水庖霜脍落砧。掇取仙山入京洛，不妨冷眼看升沈。分得吴刚斫处林，鹅儿酒色不须深。系从犀首名干木，派别黄香字子金。衣溅蔷薇兼水麝，韵如月杵应霜砧。馀芬薰入旃檀骨，从此人间有桂沈。端能小脱簿书林，招唤诗流卜夜深。老我愁隤半山玉，凭君浅酌一荷金。水边赏桂秋围坐，雨后摘蔬香满砧。乘醉却来湖上戏，手翻波月看浮沉。约斋诗客坐诗林，派入江西彻底深。缝雾裁云梭织锦，明堂清庙玉摐金。已呼毛颖哦齑臼，更约姮娥聘槁砧。细咏新来木犀句，一灯明灭夜沉沉。老子江西有故林，万松围里桂花深。忆曾风露飘寒粟，自领儿童拾落金。割蜜旋将揉作饼，捣香须记不经砧。一枝未觉秋光减，灯影相看万籁沈。帝城底里有山林，桂树团团烟雾深。玉臂折来数枝月，银髯羞插满头金。谈间千首有此客，空外一声何处砧。酒亦销愁亦生病，不须不醉不须沉。"}