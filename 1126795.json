{"id":"1126795","title":"鹧鸪天","dynasty":"宋","author":"黄机","text":"细听楼头漏箭移。客床寒枕不胜敧。凄凉夜角偏多恨，吹到梅花第几枝。人间阔，雁参差。相思惟有梦相知。谢他窗外芭蕉雨，叶叶声声伴别离。济楚偏宜淡薄妆。冰涵清润玉生香。祗因梦峡成云雨，便拟吹箫跨凤皇。新间阻，旧思量。多情翻不似垂杨。年年才到春三月，百计飞花入洞房。"}