{"id":"941051","title":"和柯东海游安溪清水岩韵","dynasty":"宋","author":"陈宓","text":"飞溜无时断，行云一日停。半年嗟苦雨，三度扣禅扃。岩岫方从认，松篁恰得醒。草花多掩敛，岸竹半伶俜。舟子应频唤，山农讶屡经。溅衣黄土重，侵屦碧泉泠。溪合高低白，林迷上下青。乍褰绵作障，重展玉为屏。古佛灵如在，微官德岂馨。心悬炷香案，容肃换衣亭。晚照催归骑，清风惜暑棂。凭高闲一顾，人世是浮萍。"}