{"id":"417583","title":"水龙吟 忆刘桥草庐用前韵","dynasty":"近现代","author":"单人耘","text":"耕耘我忆刘桥，古监河畔春浓处。稖苗出土，杨花糁径，鸡雏来聚。村女浣衣，牛娃背篓，炊烟散缕。对青青阡陌，柴关昼静，频商略，老农语。更喜新篁数箭，穿疏篱，摇风曳雨。淩虚得路，挺姿拔节，当窗轩举。蜂蝶无猜，尘嚣不到，残书堪补。扫浮花浪蕊，归真返朴，笑高阳侣。"}