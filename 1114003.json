{"id":"1114003","title":"金陵怀古四首","dynasty":"宋","author":"李纲","text":"六代兵戈王气销，山围故国自周遭。豪华散灭城池古，人物摧残丘冢高。阜转蟠龙翔宝塔，洲分白鹭涌云涛。悠悠世事都如梦，且对金樽把蟹螯。六代繁华三百年，我来吊古一悽然。景阳钟断鸡空唱，玉树歌沈月自圆。潮没旧痕生晚浦，柳摇新色媚晴天。高楼上尽穷双目，千里江山绕槛前。六代兴亡江上城，倦游还向此中行。龙蟠虎踞空形势，并废台荒为战争。云气霏霏春雨急，烟波渺渺暮潮平。商人不识前朝恨，短笛还为激烈声。六代当年恨最长，兵戈陵灭故城荒。非关霸气多消歇，自是人谋未允臧。王谢风流今寂寞，江山形胜亦凄凉。我来正值兴戎马，慨念东南更惨伤。"}