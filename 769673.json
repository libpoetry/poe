{"id":"769673","title":"沁园春·与殷彦来","dynasty":"清","author":"陆震","text":"七夕相逢，感旧情悽，不减山阳。当君年弱冠，便期早达，臣时总角，已堕清狂。记得扬州，莺花三月，多少名流聚此乡。吾与汝，并追随严父，宴侍壶觞。苍茫泪洒兰缸。怅无复、前人话夜窗。更后嗣老矣，都沦贫贱，名心灰甚，岂羡明光。逆旅霜寒，深更酒热，且拥红炉醉一场。休重说，恐茫茫旧恨，碧海难量。"}