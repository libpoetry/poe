{"id":"560433","title":"玉桂晴云","dynasty":"明","author":"徐庸","text":"具区波涛振寰宇，中涌一峰名玉桂。云根有云生其巅，流丽晴光不为雨。如车如盖还如衣，无心偶出无心归。林泉栖息抱隐志，天上何必从龙飞。绝壑深岩迷近远，洞天深处闻鸡犬。夜月光华不掩岁，春风态度能舒捲。五采五色真奇哉，朝暮氤氲频去来。汉武封中徒叆叇，滕王阁上空徘徊。画堂初度开瑶席，戏綵儿孙献琼液。樽前莫为艳歌停，好向蓬莱载仙客。"}