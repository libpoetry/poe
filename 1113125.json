{"id":"1113125","title":"水龙吟 寄兴","dynasty":"宋","author":"张矩","text":"暮天丝雨轻寒，二分春色看看过。梅花谢了，苍苔万点，香残粉污。犹喜墙头，一枝娇袅，杏腮微露。算几回逗晓，朱阑独倚，悄只怕、东风大。浮世名缰利锁。这区区、要须识破。沧波夜月，翠微云树，依然还我。重结鸥盟，细听莺语，自歌自和。问黄沙飞镞，红尘走马，又还知么。翠迷倦舞，红驻老妆，流莺怕与春别。过了禁烟寒食，东风颤环铁。游人恨，柔带结。更唤醒、羽喉宫舌。画桥远，不认绵蛮，晚棹空歇。争似涌金楼，燕燕归来，钩转暮帘揭。对语画梁消息，香泥砌花屑。昆明事，休更说。费梦绕、建章宫阙。晓啼处，稳系金狨，双灯笼月。"}