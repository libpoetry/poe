{"id":"915938","title":"题栖贤寺三峡桥","dynasty":"宋","author":"杨万里","text":"栖贤与楞伽，初本共一山。古潭宅神龙，睡醒厌久跧。是夕起雷雨，震得天地翻。此山拆为两，一溪断中间。下窥黑无地，上攀青到天。从此两禅寺，路绝不往还。祖师见之笑，弹指降神奸。问天借横蜺，搭渡溪两边。倒倾千崖雪，飞下一玉渊。馀怒尚雷吼，声拔诸峰根。我来不能去，轻生倚危栏。忽然心为动，毛骨森以寒。上人指断岸，犹带初拆痕。"}