{"id":"271378","title":"秋思·读旧作《落叶诗》，次梦窗韵","dynasty":"现代","author":"吴梅","text":"曾倚雕阑侧，伴翠娥来试故园秋色。明月二分，禁宵三五，花药低窄。正螺墨题情，个侬初见寸黛抑。面映红，樽劝碧，算话别前踪，惜香今恨，纵有素衣蔫泪，俊游空忆。幽夕，重听漏滴，对镜鸾想像容饰。画楼调瑟，星辰依旧，义山发白。记出浴妆成少年，双鬓蝉罢翼，笑座客浑未识。叹病榻茶烟，何时欢事再得，况隔天南地北。"}