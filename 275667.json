{"id":"275667","title":"一寸金·山束沧江","dynasty":"现代","author":"汪东","text":"山束沧江，位置孤城地偏仄。正晓寒、吹角风翻，柳巷夕烟，远艇潮回沙碛。应是江南客。凭高处、乱愁似织。连年叹、国破城春，信有家书万金直。自分馀生，轮蹄销尽，栖迟万山侧。更醉中、休倩簪花黏鬓，醒时已觉，看朱成碧。衰老相催迫。惟萦系、故园信息。如今料、片叶题红，恨极难再得。"}