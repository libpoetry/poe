{"id":"925002","title":"程之元表弟奉使江西次前年送赴楚州韵戏别","dynasty":"宋","author":"苏辙","text":"送君守山阳，羡君食淮鱼。送君使钟陵，羡君江上居。怜君喜为吏，临行不唏嘘。纷纷出歌舞，绿发照琼梳。归鞍踏凉月，倒尽清樽馀。嗟我病且衰，兀然守文书。齿疏懒食肉，一饭甘青蔬。爱水亦已乾，尘土生空渠。清贫虽非病，简易由无储。家使赤脚妪，何烦短辕车。君船系东桥，兹行尚徐徐。对我竟不饮，问君独何欤。"}