{"id":"800352","title":"遥题王咸中石坞山房","dynasty":"清","author":"吴雯","text":"积水浮九州，东南益荡潏。人家半洲岛，萝筱互蒙密。具区我旧游，石坞君栖逸。至今尧峰上，犹上尧时日。窗外一湖明，阶前众山出。春风散岩花，细雨溜崖蜜。仙灵海来往，真儒间俦匹。表圣具生圹，维摩得丈室。泉声四回抱，岭势百崒嵂。何日复籯粮，为君访衡泌。"}