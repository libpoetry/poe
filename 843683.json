{"id":"843683","title":"秋日怀人并序","dynasty":"清末民国初","author":"许南英","text":"迢递江关问起居，沈腰潘鬓近何如。饥来大府犹分俸，老去空山自著书。暖拥群花醇酒后，狂吟小草劫尘馀。子平易数吾能说，磨蝎韩苏似不虚。山中宰相地行仙，矍铄精神晚节坚。杜老诗篇开宝际，陶公禄米义熙前。梅花纸帐寒无梦，乔木深山老有年。一自朝云解脱后，藤床枯坐六如禅。乞米饥驱走五羊，一官匏系费商量。忽惊烽火罹尘劫，贱卖文章计宿粮。岳麓瞻依思老母，漳江憔悴累姬姜。衡阳断雁无消息，修史何人识子长。酒仙诗史亦文雄，谈笑高才肆应融。幕府秘书能得士，骚坛斗句愧输公。山间歌啸龙之蛰，天际回翔鹤在空。垂老栖迟南徼远，绿波春水感文通。髫年文字竹溪西，香火因缘手共携。献赋相如春走马，著鞭越石夜闻鸡。乡心瀛岛萦云树，宦迹章江认雪泥。犹记卬须求我友，林公祠宇夕阳低。浪仙诗瘦身兼瘦，原宪家贫学不贫。独往独来能拔俗，一颦一笑不随人。依然傲世天应妒，强欲趋时性未驯。悔不十年劳服贾，图书万卷误儒巾。"}