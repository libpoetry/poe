{"id":"169920","title":"得水苍佩·被褐磊落怀","dynasty":"宋代","author":"陈宓","text":"被褐磊落怀，白日凝光采。初疑东君佩，掷地今犹在。工倕巧得之，刻画探真宰。饥蛟出潜渊，怒势吁可骇。凭谁缚致斯，百勇不可解。常恐毫发间，捷出风云会。今我隐几看，咫尺临沧海。平生冰雪心，至心无由改。情亲金石交，佩重韦弦戒。持身有不如，顾諟能无愧。"}