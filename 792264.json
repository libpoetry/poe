{"id":"792264","title":"篝灯课子图，为谢节母题","dynasty":"清","author":"陈名典","text":"西风萧瑟天气凉，奄奄夫婿病在床。祷神求医兼问卜，佥云病已入膏肓。回忆结缡才十稔，一朝撒手情何伤。当时不难以身殉，下有孤儿上姑嫜。仰事俯蓄赖十指，此身未便遽云亡。况复夫君有遗命，是儿须令继书香。春秋递嬗儿渐长，就傅归来立母傍。母云志士惜日短，莫道愁人恨夜长。日短夜长阴可惜，挑灯课读亦何妨。机声书声相接续，夜如何其夜未央。儿承母训苦自励，青年名已列胶庠。又将母节达上听，冰霜励洁邀龙章。母年今已逾七秩，暇复课孙体康强。谢生持图索题咏，频年奔走笔墨荒。况复在前有珠玉，骚坛健将推张黄。聊将俚句表慈孝，传之家乘志不忘。"}