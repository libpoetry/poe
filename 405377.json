{"id":"405377","title":"北归草七绝廿五首选十五","dynasty":"近现代末当代初","author":"黄松鹤","text":"袖得寒云入短篇，禦风飞越泰山颠。月光流地银蛇走，一带黄河尺五天。更向颐和认劫灰，江山无恙此楼台。昆明湖面冰初冻，香界春浮白玉堆。居庸关外拥旌旄，北鄙登临古垒高。万里蜿蜒城上下，较量筋力尚能豪。谁怜高冢卧麒麟，阅历风霜委棘榛。回首十三陵下路，两排翁仲送行人。百丈飞桥十里连，如虹匹练叹空前。长江自古为天堑，运用人工海可填。紫金山麓立高墩，建国功亏孰忍论。寂寞丰碑遗教在，夕阳无语看中原。当年王气已沈埋，石马嘶风草覆阶。记取梅村诗句好，换鱼江上孝陵柴。遐迹悠悠系我思，晶瑩小石遍山陂。雨花旧是听经处，冈阜新添烈士碑。秣陵旧事说金钗，未识江南恋客怀。呜咽长干桥下水，如何指点是秦淮。细雨轻尘宿蠡园，湖光山色正临轩。斑斓石笋皆奇绝，别有楼台欠酒尊。读画云林访旧踪，难摹偃蹇六朝松。枫桥月落知何处，静对寒山古寺钟。苏堤衰柳尽飘摇，舟舍三潭数六桥。惆怅岳坟坟外过，南屏塔影浙江潮。竹松幽翠野堂清，古径人来旋旋行。石室何年栖弈隐，西泠印社但遗枰。擘窠颜字动云根，此地曾经白虎蹲。霸业未成空试剑，生公台畔石犹存。半窗星斗夜吟寒，二十五弦聊自弹。东北西南程未遍，看花老续此游难。"}