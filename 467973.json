{"id":"467973","title":"菩萨蛮 游仙词，次韦浣花韵五首","dynasty":"当代","author":"程滨","text":"浮生有限堪惆怅，芰荷衣与宵金帐。菡萏殒香时，青春与世辞。青禽收翠羽，暂向窗前语。何处可为家，天涯满落花。渔师指点蓬瀛好，几人曾见神仙老。羽化上青天，浮云供我眠。云边斜素月，映出千山雪。山下是吾乡，事事断人肠。蓬瀛自有神仙乐，前尘渐被风吹薄。金水帝王桥，贞魂谁与招？忽闻蒿里曲，垂泪皆耆宿。折得月中枝，人间归不归？仙乡日日仙醪醉，醉中翻忆人间事。一寸故人心，墓门衰草深。当时笺素短，难诉真情满。冻笔倩谁呵，体中今若何？少年今觉人间好，当时年少纷纷老。江水拍长堤，游魂归路迷。堤前春水渌，时有鸳鸯浴。天上对残晖，尘寰不复知。"}