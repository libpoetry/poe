{"id":"1144090","title":"再用恢大山韵三首","dynasty":"宋末元初","author":"方回","text":"官罢宾客散，家贫僮仆顽。尚有此阿堵，苔钱何斑斑。酒从田父饮，果听邻人攀。四壁夜无盗，焉在门常关。浪作送穷文，五鬼驱复还。士各行乃志，慎毋赋招山。书贵有容德，曰无嫉于顽。凤鸣鸷其翰，狸首于菟斑。楚楚夸毗子，自谓高难攀。焉能浼我哉，冰炭何相关。君欲遂胜彼，只轮俾无还。不见古战场，暴骨堆如山。往古岂可泥，群饮惩商顽。我有漉酒巾，糟粕常斓斑。其在易之需，云天未渠攀。宴乐以俟时，鸡鸣当开关。醉乡幸有路，可往不用还。何能顾金钱，悠然颓玉山。"}