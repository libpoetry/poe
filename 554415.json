{"id":"554415","title":"题颜辉沙漠出猎图","dynasty":"明","author":"胡俨","text":"朔风卷地吹白草，阴山八月霜信早。塞外马肥弓力强，什什伍伍游沙场。沙场迢递千万里，白雁高飞天似水。翻身满引乌角弓，须臾血洒榆林里。猘子交驰疾若风，马蹄踣铁如游龙。嵩岳高高双眼碧，狐裘蒙茸鬓毛赤。不睹沙场画里真，岂知秋月笔通神。祗今塞上烟尘绝，群部俱来贡金阙。买缣欲写王会图，几度临风忆秋月。"}