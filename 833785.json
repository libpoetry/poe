{"id":"833785","title":"沁园春 其二 萤","dynasty":"清末民国初","author":"樊增祥","text":"咄尔小明，一阖一开，如皭火然。且入帘消领，罗衣香泽，照书缔结，文字因缘。星飐花梢，电流竹外，莫近桃根团扇边。休矜炫，入碧纱囊底，欲出应难。群飞隋帝宫檐。当碧血青燐一例看。算有功暑夕，食蚊都尽，流晖歧路，策马难前。暗处偏明，明边转暗，好在烟昏雨暗间。真阴象，竟不知世有，白日青天。"}