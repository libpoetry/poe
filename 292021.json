{"id":"292021","title":"为莫干山碑林撰书勒石","dynasty":"现代","author":"常国武","text":"浙西众峰尊天目，中有莫干耳尤熟。青壁杖屐恨未曾，魂梦夜夜绕云麓。闻道干将与莫邪，铸剑于此传迩遐。壮士得之虎生翼，万里横行腾龙蛇。又闻山中竹似海，飞泉百丈落硊礧。楼台掩映水竹间，争共造化发异彩。嗟予往者空蹉跎，劳形尘累婴网罗。何当抖擞衣冠去，清凉世界栖烟梦。"}