{"id":"1208348","title":"中秋陪谢敬德修撰达兼善典签诚夫兄学士会饮周子嘉如舟亭交命险韵十二依次诗得赏字","dynasty":"元","author":"宋褧","text":"秋川澄荇藻，凉樾坠栗橡。雅集融酒尊，缓步阮屐緉。华构故依岸，危栏欲飘㼽。夕斋涤烦嚣，时清侈欢赏。寒光揭宝鉴，灏气凝铜掌。翔翾仙蜕骨，鼓舞儿释襁。初窥祇开轩，久眺还倚杖。林鸟惊倦翼，莎蛬荐哀响。缅怀谷之盘，未卜川若辋。典签雄朔客，太史诧川党。交觥罚如雠，探策心遽驵。主人画舫斋，坐客龙虎榜。"}