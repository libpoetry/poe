{"id":"1231372","title":"送李生北上","dynasty":"元","author":"周砥","text":"李生东吴人，住在东吴市。手持贾谊书，去谒汉天子。天子白玉阙，虎豹守九关。黄金烂初日，照耀蓬莱山。愿为丹穴凤，飞入五云间。莫学襄阳孟夫子，诵诗玉堂空放还。劝尔一杯酒，与尔作离别。西风吹折杨柳枝，八月燕山夜飞雪。君当挂席大河去，我还拂袖东山岑。闭门自扫石上月，绿萝树底弹鸣琴。"}