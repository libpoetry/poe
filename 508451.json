{"id":"508451","title":"陈氏终节堂","dynasty":"明","author":"倪谦","text":"挺挺霜崖松，泠泠古井泉。伊人秉贞洁，可以况清坚。芳龄二八馀，于时移所天。白首谷同室，岂云中道捐。结帨甫六载，矢心期永年。遗息方在哺，顾影常悲怜。从兹屏膏沐，孝养志惓惓。蔬食每不足，姑嫜饱肥鲜。殷勤脱簪珥，为粥简与编。幸侍二亲老，继复归重渊。艰苦已备尝，家立子且贤。高堂坐华旦，綵衣舞蹁跹。抗节世多有，孰保终始全。景行人所钦，青史容无传。"}