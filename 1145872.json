{"id":"1145872","title":"太庙乐歌九首 迎神歌","dynasty":"隋","author":"牛弘等奉诏作","text":"务本兴教，尊神体国。霜露感心，享祀陈则。官联式序，奔走在庭。几筵结慕，裸献惟诚。嘉乐载合，神其降止。永言保之，锡以繁祉。孝熙严祖，师象敬宗。惟皇肃肃，有来雍雍。雕梁霞复，绣橑云重。观德自感，奉璋伊恭。彝斝尽饰，羽缀有容。升歌发藻，景福来从。祭本用初，祀由功举。骏奔咸会，供神有序。明酌盈樽，丰牺实俎。幽金既荐，缋错维旅。享由明德，香非稷黍。载流嘉庆，克固鸿绪。缔基发祥，肇源兴庆。乃仁乃哲，克明克令。庸宣国图，善流人咏。开我皇业，七百同盛。皇条俊茂，帝系灵长。丰功叠轨，厚利重光。福由善积，代以德彰。严恭尽礼，永锡无疆。盛才必达，丕基增旧。涉渭同符，迁邠等构。弘风迈德，义高道富。神鉴孔昭，王猷克懋。深仁冥著，至道潜敷。皇矣太祖，耀名天衢。剪商隆祚，奄宅隋区。有命既集，诞开灵符。神道正直，祀事有融。肃雍备礼，庄敬在躬。羞燔已具，奠酹将终。降祥惟永，受福无穷。"}