{"id":"1251349","title":"徐士清墨竹","dynasty":"元末明初","author":"王翰","text":"士清世上清狂士，狂写墨竹竟得名。狂发拈笔写一个，铁网出海珊瑚青。持缣候谒四方客，醉卧木榻呼不醒。如山白璧不敢换，时拂素壁千竿成。士清士清狂且真，死为狂鬼应有神。南山松下昔有坟，坟作平地松为薪。壁间墨竹墨如新，我诗便作筼筜记，千载更有如斯人。"}