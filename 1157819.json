{"id":"1157819","title":"履信池樱桃岛上醉后走笔送别舒员外兼寄宗正李卿考功崔郎中","dynasty":"唐","author":"白居易","text":"樱桃岛前春，去春花万枝。忽忆与宗卿闲饮日，又忆与考功狂醉时。岁晚无花空有叶，风吹满地乾重叠。蹋叶悲秋复忆春，池边树下重殷勤。今朝一酌临寒水，此地三回别故人。樱桃花，来春千万朵，来春共谁花下坐。不论崔李上青云，明日舒三亦抛我。"}