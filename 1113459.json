{"id":"1113459","title":"次韵吕浩然四首","dynasty":"宋","author":"张镃","text":"小筑茅堂亦有厅，规摹林野自然清。仙风道骨真人后，过我应除喝道声。作诗谁道有梯阶，当下由人肯放开。字字不为声病缚，知君得处自天来。秋水清来不钓鱼，有时遮眼强寻书。过从闲客犹全少，况是朝官更合疏。天然风景异人为，门外南湖不姓西。指日芙蓉盛行发，何须出郭看苏堤。"}