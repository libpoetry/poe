{"id":"849207","title":"送龙孝梅过上海及见郊外巨室","dynasty":"宋","author":"卫宗武","text":"宇宙清淑物絜齐，春工告成青帝归。云缝雾织翠万幄，尤胜红紫芳菲菲。高人出郊穷远目，一童两屐随所之。五茸三泖在指顾，收揽万象归诗脾。袖中三尺贯牛斗，剑光到处神魂悲。肘间更有不传妙，祸福隐奥能前知。高门悬薄奚待往，候迎紫气争先驰。此行直须访海若，挥斥物怪搜珍奇。连鳌自可赤手取，何用钓犗五十为。十洲三岛不难到，御风骑气从安期。愿君斯游姑少迟，为我六月开南枝。"}