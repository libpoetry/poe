{"id":"231491","title":"忆旧游·记移灯翦雨","dynasty":"宋代","author":"周密","text":"记移灯翦雨，换火篝香，去岁今朝。乍见翻疑梦，向梅边携手，笑挽吟桡。依依故人情味，歌舞试春娇。对婉娩年芳，漂零身世，酒趁愁消。天涯未归客，望锦羽沈沈，翠水迢迢。叹菊荒薇老，负故人猿鹤，旧隐谁招。疏花漫撩愁思，无句到寒梢。但梦绕西泠，空江冷月，魂断随潮。"}