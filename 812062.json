{"id":"812062","title":"游仙辞","dynasty":"清","author":"孙原湘","text":"洞门翠荚暖生烟，微叩瑶扃谒上仙。任诞偏逢方朔过，胜常惟许密香传。云浆末识何花气，星汉空思在月边。暂缓碧桃三日放，可知人世似经年。神楼缈缈接瑶京，八面红窗对八瀛。花顶佛光留髻影，画中仙指落琴声。天空不许云留迹，潭净偏容月印明。此是消魂真境界，最高情又最深情。"}