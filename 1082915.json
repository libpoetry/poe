{"id":"1082915","title":"良臣会饮于仙庄话次颇闻俗子讥诃次前韵自解兼呈国镇","dynasty":"宋","author":"欧阳澈","text":"鸱夷载酒神仙宅，面作缬纹拚卷白。饮馀指掌话平生，冷笑濡需同豕虱。昆山片玉本无瑕，洗垢瘢痕任人索。此中空洞贮天真，何止容卿数百人。但见娄公容唾面，未应子路不知津。会逢博物为鉴拔，太阿拂拭宁因循。男儿强项不易屈，剪剪羞他拜望尘。席门车辙多长者，虽不事事非长贫。意详文赡诸儒慕，纷纷谁复师班固。膏唇泽舌猎英华，立涸宛如沟浍雨。缨冠门下谩峨峨，鲁国真儒自不多。何时解榻挥金椀，陶然烂醉奚落河。清狂浪语文字饮，不须罗袜衬凌波。芙蓉仙人酒量阔，况有诗客相吟哦。迎宾扫雪尚如何，乘兴扁舟须一过。"}