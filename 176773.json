{"id":"176773","title":"自武康入京随即渡越","dynasty":"宋代","author":"董嗣杲","text":"意杳轩中坐，坐见新竹长。病夫欲寻睡，不禁竹气凉。昏昏度白日，神倦慵举觞。偶然探吟处，谁谓醒为狂。扶行壶中天，草树含夕光。雨桥荷柄闹，亭亭云锦张。中有窈窕质，忽透洛妃妆。引领不忍去，水风递幽香。檐梢鹊啑啑，戒我租夜航。我生尚未了，何地安韬藏。宵程促登津，食息何皇皇。郭南待朝渡，西陵晚苍茫。"}