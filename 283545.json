{"id":"283545","title":"石州引·夕洒珠尘","dynasty":"现代","author":"姚华","text":"夕洒珠尘，朝趁爨烟，浓聚如雪。庭空甚物迎人，手植一株堪悦。春生满院，静处尽我徘徊，花前时有香风烈。煎茗坐移床，压词英诗屑。时节。隽言清语，花气牙芬，更难分别。病与春新，遣此余情都歇。佛机参尽，尚恐小雨微酥，春深叶暗愁成结。更谩喻芭蕉，诉芳心周折。"}