{"id":"795850","title":"沁园春  见《名媛诗话》","dynasty":"清","author":"袁嘉","text":"圆冰之中，似是疑非，端详欲惊。恁两眉恨锁，潜消蛾绿，双鬟愁拥，暗换鸦青。水剪瞳寒，花搏颊艳，昔日怜伊此日憎。伤憔悴，问今吾故我，谁驻真形。晶莹枉自通灵。只难卜、团圞过一生。叹凭人幻象，随悲随喜，泥人痴坐，如醉如醒。帘捲春风，奁开秋月，独舞吟鸾感不胜。重磨拭，照瑕疵无愧，心共澄清。"}