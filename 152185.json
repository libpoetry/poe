{"id":"152185","title":"次韵张安国·子房思赤松","dynasty":"宋代","author":"周必大","text":"子房思赤松，冠挂带不束。高风动缙绅，盛事争诵读。向来进匪锐，今退那得速。皇帝六载冬，熏燎郊再卜。均厘际盖壤，赍予首耆宿。煌煌旧使星，密映紫微北。要令对青黎，聊复寓天禄。人言骥虽老，万马未易逐。方为帝者师，敢请罢辟谷。鲁公从周公，荣哉佩联玉。"}