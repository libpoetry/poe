{"id":"494206","title":"送太常博士李九皋养病还金华","dynasty":"明","author":"湛若水","text":"名玉方在璞，隐隐含辉光。不有卞和子，忽焉终韫藏。物情有感遇，世岂无明良。胡为抱之泣，徒尔重自伤。李君温如玉，独负圭璧章。我乃他山石，磨琢以相望。进思正斋居，君已谢奉常。局促笼中鸟，插翅慕云翔。金华为益高，浙水为益长。玉尔明德躯，慰我金石肠。"}