{"id":"421394","title":"望江潮 丙戌春至钱塘，追迹旧游","dynasty":"近现代","author":"吴寿彭","text":"烟深竹坞，潮落芦根，轻寒时节雨潸。柔绿西泠，初阳台榭，岚光澹浥尘阛。骑火熄遥岩。江海销烽镝，横翠吴山。万家傍水，明湖容得共消闲。花城无比清妍。已吟阑桂子，唱杳池莲。曲港鱼游，兰舟波荡，云行碧映澄鲜。舞袖引哀弦。感旧再登临，乐此当前。犹是六朝飏柳，莫更画图传。"}