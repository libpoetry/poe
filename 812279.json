{"id":"812279","title":"山居","dynasty":"清","author":"江有溶","text":"郊原雨足静蓬扉，许放山林老布衣。地隔市城过客少，尘封笔砚答书稀。棋当敛局知高下，鸟惯窥檐说是非。消受竹篱根处稳，去年春尽尚迟归。青泉白石坐忘机，新整茅庐待燕飞。时事急如春雨下，名心懒似洞云归。才疏寡合身先退，年少能文事已非。安稳何须频握粟，猜嫌不到薜萝衣。"}