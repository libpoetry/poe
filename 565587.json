{"id":"565587","title":"二陶赞二首 其二","dynasty":"明","author":"黄省曾","text":"弘景通明，丹阳秣陵。读葛洪书，志于养生。终身不娶，朗目秀形。齐高汲引，朝请朱门。挂服神武，诏给松芩。立馆句曲，隐居代名。读书万卷，尤明五行。人歌丑木，表至新林。梁武资给，朱砂黄金。吉凶征讨，靡不咨询。山中宰相，参候公卿。集注者何，论语孝经。告逝而逝，香气氛氲。其谥维何，贞白先生。"}