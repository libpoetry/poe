{"id":"1077372","title":"题富郑公画像","dynasty":"宋","author":"李纲","text":"天骄自昔难羁縻，凭陵中夏侵北垂。秦城万里堑山谷，汉女远嫁为阏氏。赫然武帝事征伐，天下骚动士马疲。古来制禦无上策，本朝镇抚诚得宜。祖宗守边有良将，胡骑远遁不敢窥。澶渊之役起仓卒，当时众议何其危。莱公庭争乃亲讨，貔虎百万从六飞。弩机暗发虏酋殒，震怖屈膝祈完归。欢盟从此到今日，生灵休息诚赖之。中间桀骜邀岁赐，悬河之辩亦莫支。笃生郑公为民社，一言剖决遂不疑。莱郑之功实终始，配入太庙铭鼎彝。我生后公不及识，再拜图像涕泗洟。安得如公之人在廊庙，坐使德泽渐烝黎。"}