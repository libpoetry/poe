{"id":"1245500","title":"次韵高士敏","dynasty":"元末明初","author":"徐贲","text":"鲁连天下士，倜傥好壮游。价直千里驹，自非驽骀俦。豫让称国士，杀身本无求。人生岂不惜，义在恩与雠。吾也慕前贤，所愧失进修。黄金散还至，白日去莫留。持心谅难许，知己不易投。讵无三寸舌，空有一弊裘。耻随乡里儿，纷纷兢伊优。去从李轻车，托身欲终谋。高名动群雄，壮气横九秋。宝刀昼夜鸣，逢人敢轻抽。日高出蒲垒，日入还莎丘。边风万里来，霜寒草飕飕。归悬白鹊旗，斩得名王头。洗兵崤关雪，饮马黄河流。天子不得见，蹉跎反成忧。日同博徒醉，聊解平生愁。一掷百万钱，一饮连千筹。丈夫志不遂，有若疾未瘳。时往如覆水，在地谁能收。何当谢尘鞅，终焉事巢由。"}