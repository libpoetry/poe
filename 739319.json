{"id":"739319","title":"同张明府泛五姓湖有怀真谷山长","dynasty":"清","author":"胡天游","text":"百顷风漪当面起，下马就船三十里。五月清凉无处寻，赤日青天归净洗。主人好客复爱奇，晓郭邀出临空陂。微茫未辨野岸阔，飒爽但信回飙吹。峨岢驾桨船窗倚，舟子凫雏相向喜。旷观不复碍波澜，幽思何如被莲苇。棹入陂心渺无极，浮虚浮翠皆生白。琉璃看作地上行，翡翠来从浦边直。袅袅瀜瀜动偏侧，阴插中条陂底黑。倒入珊瑚荡陂色，朝暮西南烟雾积。蔓牵藻荇平于席，玉醥哀丝催转剧。乐事贫穷唤打鱼，渔舟出没捷若驱。未知蛟龙有扰怒，咫尺失水观须臾。赤尾银刀杂相送，鲙盘挥霍行鲜供。日暮陂深愁奈何，杳冥忽惊波浪横。奔雷举扇却可麾，鬼神有意同清机。雨飞知向何处黑，鹭瞑悄立沙漘微。舵楼传钟崖寺暗，岭树挂月高城辉。扶醉归来嗔两炬，清景回头失相遇。少昊祠南烟草深，忽忆春星醉边聚。有无变化也复多，抹眼人间飞电去。"}