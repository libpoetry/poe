{"id":"683470","title":"包参军登岱还访余海上将还四明因赠二律","dynasty":"明","author":"王世贞","text":"包子东归四五春，杜门高枕避风尘。遥扶一杖窥星斗，忽买扁舟破隐沦。海内青山唯此岳，天涯白雪更何人。还应落日登诸观，曾见吴门匹练新。客来身挟烟霞气，云宿天门最上头。夜半忽悬沧海日，封中倒泻绛河流。行时向子无婚嫁，归后宗生好卧游。为有故人馀兴在，不随风驭访丹丘。"}