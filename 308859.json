{"id":"308859","title":"水龙吟·龙洞，唐开化寺也","dynasty":"现代","author":"赵熙","text":"一山蟠作狮身，就中笠子天光小。洞当凹处，海涛常响，法云难扫。断溜生苔，疏风替扇，客同秋到。想有唐人住，其名曰伋，空巢结、金光草。南渡那堪重道。认摩崖、荒烟落照。当时名士，新亭泪落，旭阳天老。树倒栖禽，钟清唤月，依然古庙。听酒边人语，佛狸当死，匣中龙啸。"}