{"id":"978465","title":"有感一首","dynasty":"宋","author":"敖陶孙","text":"典衣沽美酒，铸金买艳歌。青灯炯长夜，如此粲者何。平生有廉蔺，方驾欲更过。低颜儿女中，郁若鹰在罗。酣望八极表，老泪如悬河。诸儿颇嗤黠，见谓同一波。相如混涤器，谢鲲困掷梭。古来贤达人，细过非所科。窃愿天子圣，朝廷半丘轲。青春深农桑，东尽青齐阿。坐今倡楼女，委弃黛黑螺。下里羞阳春，中宫张云和。我为太平人，短褐生橐驼。醉魂招漫郎，或有石可磨。"}