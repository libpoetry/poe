{"id":"857150","title":"初闻思归鸟忆昨寄崔伯易朱元弼","dynasty":"宋","author":"王令","text":"去年春日花盛开，尝有鸟啼归去来。余诗告尔东海志，子笑属我南山杯。将睎遐踪蹈高轶，就拔去迹离俗埋。同时游者最谁上，朱子峭擢凌春材。门关午景卧正懒，过我呼号如春雷。邻惊偷窥妇女怪，婢骇奔走儿童咍。门开纳坐听论列，笑口侈哆倾胸怀。寒菹半菽要同饭，齑酱叫乞喧邻隈。僧从南浮云异角，尉解西去遗亭台。心争誇漫诘蜒蜿，日乐虚豁留崔嵬。柳梢黪黪坌晴絮，杏萼烁烁翻遗埃。春湖平停照空碧，淮帆晓上搀天桅。西归颇阨穷饿久，南泛未免丐乞哀。朅来随人事卑折，忽自顾影惭低摧。平时客坐不敢语，苟以唯诺偿嫌猜。胸中纠结浩千万，到口不吐如横枚。比来颇自拨俗碍，日傍竹树良徘徊。昏昏万事置不省，知已疏懒心难裁。一闻春风动啼鸟，猛若重睡忽唤回。咨嗟岁月急若矢，叹息无地安蒿莱。比于见人日加懒，行恐合俗老益乖。不知飘浮寄兹世，竟亦何计收形骸。春林沾沾风日好，飞止自便宜尔谐。何为犹尚归不得，世间万事真悠哉。"}