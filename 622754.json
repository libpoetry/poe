{"id":"622754","title":"飓风行　乐府","dynasty":"明","author":"郭之奇","text":"五月四日，海氛又恶。田门未高，屈闾将落。今古萧条逐逝流，云风震荡奔遥壑。一自神州澒洞来，腥尘十载遍人廓。鬼神含恨复含悽，天水相遭遂相虐。每疑康回凭怒前，或是巨鳌戴山却。人言龙伯罢纶归，我畏鸱龟曳衔跃。自朝及晡，其势愈搏。羲和倦驰，丰隆既蠖。吾不知蓱翳之胡从兮，时与飞廉而偕作。吾但忧巢处之莫支兮，安知海潮之骤躩。狂波十丈自东腾，绿岛迷冥青岫瀹。已闻盐户众为鱼，复道水军同化雀。五丝续命事如何，满月经营心不乐。所畏群生似转蓬，岂向浮居同败箨。枕畔啾啾中夜声，眼中飒飒前秋魄。前秋今夏何相络，海水天风那可度。吾又安能问水滨，海水自强人自弱。何时蹄迹去中原，居人慎莫邻蛟鳄。吾亦因之谢海若，胡为实逼处此以与海若争此涯角水风之大橐。"}