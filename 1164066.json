{"id":"1164066","title":"缑山庙","dynasty":"唐","author":"吴筠","text":"朝吾自嵩山，驱驾遵洛汭。逶迟轘辕侧，仰望缑山际。王子谢时人，笙歌此宾帝。仙材夙所禀，宝位焉足系。为迫丹霄期，阙流苍生惠。高踪邈千载，遗庙今一诣。肃肃生风云，森森列松桂。大君弘至道，层构何壮丽。稽首环金坛，焚香陟瑶砌。伊余超浮俗，尘虑久已闭。况复清夙心，萧然叶真契。"}