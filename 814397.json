{"id":"814397","title":"题郑芷亭仪部北郭园","dynasty":"清","author":"林占梅","text":"悬车藉此养閒身，大隐何须避市尘。山水有情皆入画，园林无日不生春。传经也有吟诗婢，载酒还多问字人。书带君家原得种，更欣兰桂绕阶新。清泉怪石绕回廊，八角亭虚驾碧塘。松菊宛同陶令宅，诗书重见郑公乡。风来竹坞琴声远，月转花坪酒兴长。更好伏时招避暑，清斋一枕水云凉。"}