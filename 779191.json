{"id":"779191","title":"念奴娇 次其年韵，戏柬西樵司勋","dynasty":"清","author":"陈世祥","text":"钿车初下，见佩声才杳，香尘犹绿。翡翠帘深稳护住，十二屏风曲曲。金缕裙襦，水仙薰透，春暖香盈斛。争筹打马，红窗听赛卢犊。谁信霜冷篱门，蕉黄空似纸，有愁难录。认是桃源迷去路，冷隔千溪寒玉。想像云然，非烟能拟，秀夺三秋菊。重来觅晤，臣当三薰三沐。"}