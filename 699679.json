{"id":"699679","title":"细柳营","dynasty":"明","author":"郭之奇","text":"高皇逃楚渡河驰，使者犹收信耳师。此际徐行宽介胄，顿令坚壁退胡骑。劳军以礼非徒试，命将于权必便宜。故垒年来营柳在，春深还拂汉旌旗。阃外争传细柳踪，纷纷棘霸漫相逢。备胡何事堪忘守，节制之师岂但攻。当日不闻天子诏，千秋犹识汉军容。征麾乍指旄头落，上郡云中忽罢烽。"}