{"id":"843434","title":"百字令 同叶叔达饮碧螺盦","dynasty":"清末民国初","author":"梁鼎芬","text":"无聊有恨，正荷花时候、春愁都热。约个酒人添个影，捲起缃帘望月。雪藕丝长，剥莲心苦，此意吾能说。隔窗鹦鹉，为谁也自饶舌。又到酒倦灯阑，绿茶初酽，越色瓷杯洁。细数年华惊一昨，各有情怀悽绝。春草秋花，神仙儿女，甚事无完缺。凭他铁笛，一声吹上云裂。"}