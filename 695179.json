{"id":"695179","title":"草堂看花十二首","dynasty":"明","author":"林大钦","text":"手栽数种细青青，忽蔓堂阶刺眼明。东风不费吹嘘力，好向春时却尽生。初觉花开三两枝，便看烂熳更相宜。从今难却春风意，日日花前醉酒卮。无赖春色太增情，枝枝叶叶向人倾。每愁风雨殊烦恼，却怪雨中花迥明。最喜一庭开九里，可怜天棘蔓青丝。閒英细撷浑无数，开合纷纷祇自宜。芄榴株槿漫从遮，细认红花间白花。荡跌幽人无限意，春风美酒送生涯。且从诸种问风流，休怪紫荆最后抽。试看红艳倾阳日，乱蕊繁英何处求。纵然花发春将遍，兰子丛萱各擅芳。一夜小塘深雨露，莲枝又放数根香。凌霄绣蕊蔓青空，未若东堂一丈红。却怜夜合矜幽色，独纵艳香度晚风。枝英秀发亦擅场，银白金黄细细香。一种幽情吹不尽，世人虚重百花王。桂枝不作艳阳色，留与黄英殿岁华。青青露叶从渠得，袅袅繁香自一家。种花不必寻绝品，开落纷纷总向人。可怪陶门浑种柳，吾堂兼有武陵春。莫怪花前笑语便，人间何事苦凄然。从今扫却樊笼障，我在桃源深处眠。"}