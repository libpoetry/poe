{"id":"506781","title":"辞剑图","dynasty":"明","author":"杨荣","text":"楚人购亡命，伍生亟奔吴。苍黄及江涘，欲渡乏䑳?。江流漫浩浩，千里岂易逾。形势转危迫，恻恻重踌蹰。渔父识其情，毋乃为子胥。拿舟以济之，仓忙有追逋。开樊纵羁禽，汲水活涸鱼。急难古所然，矧彼非凡夫。悠然遂安涉，出险登夷涂。感佩意气厚，报赠良难图。聊解百金剑，以谢重生躯。所志哀公子，圭爵吾奚需。殷勤辞弗受，临分立斯须。愿言慎自保，毋使他人狙。高风邈千载，俛仰隘八区。抚卷怀其人，伊岂寻常徒。"}