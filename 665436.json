{"id":"665436","title":"寄思道二首 其一","dynasty":"明","author":"郑善夫","text":"中岁倦六籍，出门事远游。远游于何之，五岳还三洲。一雁云中鸣，诉诉如有求。芒鞋岁月晏，得垒东海头。谈文竟晨夕，亦足销吾忧。相期每自励，志决天河流。阨运当奈何，捷径不可由。凤鸟化枭鸱，累乎行当休。南湖烟水阔，去去狎白鸥。失得勿复道，上溯多前修。"}