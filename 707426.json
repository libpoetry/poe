{"id":"707426","title":"念奴娇 走马镫影","dynasty":"明末清初","author":"王夫之","text":"炎光未谢，竞的卢飞跃，争先赤兔。才转危坡还注坂，横戟无心回顾。汗血追风，怒髯奋臂，总被流光误。暗中毂转，蚁磨几时停住。儿童莫笑来回，半针尖里，走英雄如鹜。终是虾跳难出斗，渐有荒鸡催曙。五夜光残，一丝气冷，敲罢边腔鼓。勋名半纸，无人重与偷觑。"}