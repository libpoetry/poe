{"id":"115439","title":"八盗·挟弓持矛八人者","dynasty":"宋代","author":"张耒","text":"挟弓持矛八人者，暮出永宁循白马。袁村饮酒呼主翁，主翁仓皇问以弓。朝饭南山民献彘，主人赠刀其姓李。道逢两夫捕鹰隼，胁之以威使从己。晚投民居迫之馈，坐有三夫愿从事。其徒新故十有三，驱使两夫前探伺。谍知小水无徼巡，弯弓长呼苍市门。传声市人恣诱胁，扰扰坐致几千人。一盗登床坐而视，四盗执兵环以卫。八夫露刃入民居，敛聚金珠致之帅。搜罗抉剔凡八户，淫污妇女累其主。烹羊致酒来纷纷，钱币满前随赐与。一盗扬声集市人，我怜市人常苦贫。居民积财尚余羡，恣尔攫取舍无嗔。市人听令喜且舞，肩负囊担谁复数。须臾散去闾里空，犬逝鸡逃无敢语。八盗连谋诏其五，为我鸣金南取路。人闻金声谓盗南，八盗西驰下山去。长吏飞书呵有司，坐欲捕获如吾期。洛阳大牓如匹帛，一百万钱赏能获。一朝两卒扣吾门，自言有密人不闻。我知小鼠群偷地，二盗今居洛之涘。立呼吏兵给戈弩，期以朝擒夜驰去。可怜鼠子不知逃，犹复持矛起相拒。一士挥刀身首离，复取傍盗如携儿。八夫获二亡其六，尽取党人付诸狱。"}