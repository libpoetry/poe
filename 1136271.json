{"id":"1136271","title":"送岳德裕如大都","dynasty":"宋末元初","author":"方回","text":"岳忠武王炎兴中，才跨光世俊世忠。人见百战百胜功，孰知洙泗储心胸。奸桧忮忍摧英雄，秦贼之臭传无穷。忠武馨香迥不同，鬼神呵护垂箕弓。子子孙孙有祖风，允文允武足临容。敦以阅乐诗书崇，维德裕甫明且聪。昭文大学其宗公，招之使来有秋鸿。贤父贤兄笑颜红，酌酒赆别浮金钟。有马有车舟有篷，脯腊湩酪羊豕熊。藕莲梨枣蘋蕴葑，罍之俎之笾豆丰。文宾诗客罔不从，軷祀而行气如虹。浙之西而淮之东，中原广大尧民雍。邹鲁齐赵森儒宫，默会寸心豁双瞳。卢沟之水何溶溶，五门佳气瞻郁葱，殿上日月朝衮龙。马亿万万休战攻，猎围发踪无豜豵。海东青上天无穹，天鹅脑碎飘虚空。书生匪我求童蒙，桥门冠带新辟廱。六艺一经或一通，加之官爵与磨砻。千里虎符百里铜，君遨王京登丹枫。即沾一命寿乃翁，归欤不见橘霜浓。近在新年桃李秾，莺莺燕燕飞蝶蜂。满斟环坐绣芙蓉，春满一家和气融。我有一言如药石，后生仕宦非所急。明时用人略梯级，况乃要路荐引密，集贤翰林真可得。我身自有本来物，官小官高何损益。君家万卷刻书籍，此事乃一大功德。陶铸青衿千百亿，归而求之不凿壁。一灯可费十年力，然后自观语与默。一默浩养百虫蛰，一语九霄轰霹雳。"}