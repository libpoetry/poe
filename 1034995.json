{"id":"1034995","title":"约客十有二人汎舟东山分韵得大字","dynasty":"宋","author":"魏了翁","text":"乐莫乐良朋，同胞瀛海内。矧复聚此州，此乐无乃太。晨策披曾巅，夕篙汎晴濑。羲和鉴余衷，为我祛宿霭。空碧堕清镜，帝青倚高盖。明矑照鸥心，遐思绝鹏背。信知好乾坤，不出天地外。人生两仪间，豁豁如许大。万古同一流，谁能与心会。丁宁黄头郎，为我勉乘载。直下涪武江，合处看重兑。"}