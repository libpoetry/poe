{"id":"727229","title":"梁大壮大观舞歌二首 大壮舞歌","dynasty":"南北朝","author":"沈约","text":"高高在上，实爱斯人。眷求圣德，大拯彝伦。率土方燎，如火在薪。惵惵黔首，暮不及晨。朱光启耀，兆发穹旻。我皇郁起，龙跃汉津。言届牧野，电激雷震。阙巩之甲，彭濮之人。或貔或武，漂杵浮轮。我邦虽旧，其命维新。六伐乃止，七德必陈。君临万国，遂抚八寅。皇矣帝烈，大哉兴圣。奄有四方，受天明命。居上不怠，临下惟敬。举无愆则，动无失正。物从其本，人遂其性。昭播九功，肃齐八柄。宽以惠下，德以为政。三趾晨仪，重轮夕映。栈壑忘阻，梯山匪夐。如曰有恒，与天无竟。载陈金石，式流舞咏。咸英韶夏，于兹比盛。"}