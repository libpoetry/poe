{"id":"683471","title":"送周中丞允文迁抚江西二首","dynasty":"明","author":"王世贞","text":"毋惊两地德星频，汉主能褒社稷臣。飞舄遂为今赐履，攀辕应是旧埋轮。水从彭蠡连吴润，山到匡庐带楚新。此去定过徐孺子，草堂虚左为何人。闻公移镇古洪州，童稚惊呼父老留。一疏吴天回菜色，十年沧海捲鲸流。江云对拥中丞节，山雨长飞帝子楼。共道衮衣多伫望，不知何地更东周。"}