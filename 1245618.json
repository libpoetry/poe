{"id":"1245618","title":"陈物初清晖堂","dynasty":"元末明初","author":"危素","text":"尊师家世华山陈，新筑高堂古涧漘。临水每同鸥结社，采花閒与鹿为邻。窗通晴旭排高树，帘卷秋风暗绿筠。振屐梯山烟淰淰，缚船登濑石粼粼。凤衔春色颁真诰，龙吐霞光夹羽轮。阴洞■中云似塔，白厓奔处雪如囷。拂衣兰草已多碧，在眼楸花无数新。钟磬撼林群鹤唳，丹砂贯井毒蛟驯。张公昔者来归隐，陆子前朝此问津。烟雨晦明真若画，山川灵怪岂无神。未应芝岭终辞汉，可是桃源不记秦。我欲从今就君住，定侃东海卷黄尘。"}