{"id":"661393","title":"送节推华公谪官","dynasty":"明","author":"史鉴","text":"张饮春江湄，送此倦游客。冠盖何营营，临行纷赠策。吴人感恩深，攀路随充斥。行藏固由命，但为公论惜。楩楠弃中野，兰荪槁深泽。良时难再遇，杳然山海隔。黄鸟嘤其鸣，青骊逝安适。浮云忽归山，霖雨不成滴。湛湛长江水，粲粲水中石。风波汨其泥，所遇非故迹。惟其有本性，居然自清白。勿以穷自卑，徽音慰离析。"}