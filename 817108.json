{"id":"817108","title":"同许少玉秋夜联句拟唐十二首 太白与夏十二登岳阳楼","dynasty":"清","author":"缪祐孙","text":"独酌一杯酒，旷观天地浮。玉龙惊欲起，灏荡洞庭流。月出水光灭，猿啼岭色秋。登临怀故国，回首徒离忧。雁门秋意早，不见北山阳。远树凝愁雨，寒花耐薄霜。客心悲塞草，汉影隔河梁。怅望途云远，临风忆绿杨。桐阴留旭景，露气冷空山。雁叫愁云破，泉嘲怪石顽。生涯嗟丧乱，身世笑清閒。莫洒羁人泪，相看鬓未斑。山色暮苍苍，苍茫草色黄。烟尘三万里，浊酒一千觞。红叶村边路，青旗水面航。鸟飞声不断，为我奏伊凉。漠漠云飞鸟，盈盈月近城。渚烟笼蟹舍，江水应鼍更。秋色千林黛，钟声一杵清。好寻樵父话，相与把杯倾。水深湘岸曲，孤棹任遨游。月照平沙雁，芦藏浅渚鸥。远岚三楚接，渔火一星留。客思浮云外，劳劳往事悠。行行关塞路，策骑入云低。秋草何年绿，严风向暮凄。沙飞孤月暗，笳动万山迷。瀚海桑麻少，谁云物我齐。薄宦当亲老，胡为万里行。山川添壮色，烟瘴损风情。日落沧波渺，舟移海宇清。将何宏远略，国计费经营。曲径少行迹，萧然去更遥。欣看茅舍近，不见酒旗招。窗宿梧桐雨，溪横杨柳桥。环山青万里，目断几岧峣。三山微雨里，江水送寒流。一棹秋风稳，双鬟永夜忧。窗虚迷翡翠，诗捷走骅骝。明日知何处，杭州又越州。晓星千点乱，残梦据鞍醒。柳折灞桥曲，马嘶秦塞营。溪波青玉镜，鸟语紫鸾笙。无限江乡感，诗情付旅程。匹马事行役，乡心旅夜多。风光随路转，春兴让愁磨。燕怯花迎雨，人惭鬓映波。我情何日遂，起舞发吴歌。"}