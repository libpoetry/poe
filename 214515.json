{"id":"214515","title":"绛都春·春愁怎画","dynasty":"宋代","author":"蒋捷","text":"春愁怎画。正莺背带雪，酴醿花谢。细雨院深，淡月廊斜重帘挂。归时记约烧灯夜。早拆尽、秋千红架。纵然归近，风光又是，翠阴初夏。娅姹。嚬青泫白，恨玉佩罢舞，芳尘凝榭。几拟情人，付与兰香秋罗帕。知他堕策斜拢马。在底处、垂杨楼下。无言暗拥娇鬟，凤钗溜也。"}