{"id":"1119416","title":"次韵程帅游习池三首","dynasty":"宋","author":"陈造","text":"牙纛犹容后乘追，枕书不出此何时。香飘玳席千花坞，影倒妆光百子池。诗句肯藏扪虱手，仙曹容著牧羊儿。回思行李冒尘土，更喜百忧偷一嬉。清明胜赏尚容追，不减觞浮曲水时。坐觉晴云恋歌扇，看供吟笔泻天池。春光有底遽如许，酒量勉添些子儿。可但大堤民气乐，啼莺语燕共嬉嬉。青编勋业笑谈追，千载生贤瑞圣时。竹帛会书河似带，封疆不止汉为池。玄谭日属王平子，妙语心轻谢客儿。来岁赏花应帝所，赓歌宣劝倍欢嬉。"}