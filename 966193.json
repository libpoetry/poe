{"id":"966193","title":"仁仲小圃","dynasty":"宋","author":"胡寅","text":"白云不为轻风起，閒影融融映秋水。静中观物万象呈，借问此心何所始。蚊飞蠓过那足问，要识人生行乐耳。君开小圃富幽致，自外而观如画里。陶公高兴只柴桑，晏子之居徒近市。春归森森青竹上，秋尽离离从草靡。岁华流转只常在，月魄盈亏未尝死。经纶胸次自开泰，语笑尊前即倾否。君知消息何处来，于穆我师纯不已。"}