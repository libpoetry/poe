{"id":"578353","title":"神应港","dynasty":"明","author":"王惠","text":"江水奔投海，湍沙障作堤。萦纡盘数里，迢递接双溪。港窄波还漫，潮平岸始低。鲛人频揭水，蕃舶每胶泥。宋将威何赫，王师力并齐。辇沙劳畚锸，堰水跃鲸鲵。既辟俄云合，将通又复迷。海神驱万族，飓母驾群犀。别港开如堑，征帆径若溪。庙坛初建设，祭物盛提携。不独便舟旅，更兼喜旄倪。当时神显应，此日客分题。烂漫离杯劝，娇腾驻马嘶。不堪情缱绻，回首暮云西。"}