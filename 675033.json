{"id":"675033","title":"观张南园作画因索溪浒春云图","dynasty":"明","author":"杭淮","text":"忆昨见公丹青图，己觉妙绝今所无。公为海内文章伯，落笔自与他人殊。随龙云气忽飞动，海天雨脚吹堂隅。崒嵂回头绝岛孤，野桥分明断岸纡。更貌一杖仙翁癯，抱琴潇洒双童俱。吁嗟青云客，夐异稷契姿。早时拂衣卧南极，无乃抱此胸中奇。烟霞适与幽兴会，髣髴坐我清溪湄。鳣鲔泼泼春涨动，渔舟两两花枝欹。清溪迢迢渺何所，岁晚天涯滞游子。愿公为我挥洒随箧笥，道路风尘长如此。"}