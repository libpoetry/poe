{"id":"436576","title":"平夷道中二首","dynasty":"金末元初","author":"王寂","text":"河阳白发近来添，行役劳劳岁已淹。仕路黄杨何日进，宦情橄榄几时甜。未妨徐邈时中圣，自笑东坡不受痁。箕斗虚名将底用，慨然舒笑一掀髯。归思秋来日日添，拟将馀恨寄江淹。东华久厌踏红软，北牖常思负黑甜。世路穷通端是梦，人情寒热动如痁。儿曹纵有英雄手，第恐英雄未及髯。"}