{"id":"753581","title":"关山月","dynasty":"清","author":"冯娴","text":"关山月，月如弦，离人对此愁不眠。关山月，月色清，此时相望倍含情。月黯黯兮心亦苦，月溶溶兮泪如雨。明月不关人，幽怀自难抚。君不见故园月影高，衔杯宴赏醉清宵。新歌妙舞兴偏豪，每虞风雨来相挠。云何对月情转切，终夜徘徊心似结。蟾光远近应相同，不忍边城看圆缺。"}