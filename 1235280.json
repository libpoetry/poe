{"id":"1235280","title":"送袁道士二首","dynasty":"元","author":"王士熙","text":"五公旧谱汉庭传，之子飘飘去学仙。山里牧羊成白石，云间骑鹤上青天。黄庭夜月迎三叠，绿绮秋风度七弦。拂袖京尘留不住，别离可奈落花前。轩辕云裔越公家，学道青山几岁华。仙觅安期曾授枣，诗成湘子解开花。金砂拟炼长生药，银海初回远使槎。二十四岩明月夜，箫声何处落烟霞。"}