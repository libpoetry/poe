{"id":"834774","title":"齐天乐","dynasty":"清末民国初","author":"冯煦","text":"廿年梦断淮西路。重来冷篁凋处。曲径蛄啼，平皋鹤怨，天上澹无尘虑。吴云倦羽。奈折了哀弦，秋声如诉。陨箨萧萧，夜阑不是剪镫语。当时酒人坠雨。怕重招楚魄，难理羁绪。月暗银床，霜凄玉笥，江草江花何许。披图更苦。算断碧空帘，中仙曾晤。一研诒将，有琅邪胜侣。"}