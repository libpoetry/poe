{"id":"1006476","title":"喜闲","dynasty":"宋","author":"葛立方","text":"白蘋花发兮水晶宫，舍此地兮余将曷从。斧斤丁丁兮为余之栖，药作房兮梁则辛夷。朝迎山云兮，莫送云归。伏腊粗给兮，朝市奚为。姜畦兮芋畴，瓜㼌蔓长兮女桑始柔。高田兮壤沃，麦芒如彗兮黍如粟。下田兮若按，䆉稏衡从兮碧泉。乳水不淫兮旱火不光，神之德兮畴敢忘。拜金铺兮奠椒浆，赛鼓坎坎兮锦伞悠飏。倾银兮注瓦，玄鲫霜芹兮父老同社。鸟劝饮兮风为启关，宇宙之间兮谁如我闲。热官虽好兮宁守菟裘，彼有危机兮余差无忧。鹰綵緤兮金作镮，搏狐兔兮供吾之餐。马玉勒兮锦作障，檀溪深兮跃必五丈。为人吠兮乃可以佩人之鋂，为人鸣兮乃可以食人之粟。所贵兮寂寂而矫矫，所鄙兮赫赫而碌碌。吾宁为鸿兮取食于江湖，吾宁为龟兮曳尾于泥涂。"}