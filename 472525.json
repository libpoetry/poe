{"id":"472525","title":"览古诗十首 其五","dynasty":"明","author":"张元凯","text":"九月旅燕京，清霜飞马鞍。偶与酒人游，因思太子丹。屡避田生席，日奉荆卿餐。缟衣送将远，变徵声无欢。委肉饿虎蹊，燎毛洪炉端。吁嗟徐夫人，不落秦王冠。遂令易水上，千古悲风寒。先朝欲报仇，临菑终见残。今日图雪耻，智虑亦已殚。强暴适天幸，壮士摧心肝。"}