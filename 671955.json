{"id":"671955","title":"闻故园山茶为人所折","dynasty":"明","author":"吴宽","text":"山花昔年植，正在竹亭西。雨露频长养，岂同蒿与藜。廿年始还家，见此枝犹低。隔岁缀芳蕊，花开剪成缇。亭今已撤去，乱石甃为堤。复此与花别，梦寐不能迷。颇闻此树下，春来踏成蹊。衡门不常关，顽童皆有携。如何忍攀折，狼籍满春泥。遂令鸟雀至，月夜无枝栖。渊明问来使，草木入诗题。安得人爱惜，高与南檐齐。"}