{"id":"693057","title":"送柴式谷赴保定韩中丞幕","dynasty":"明","author":"沈守正","text":"一官何拓落，又送子长征。雨湿袍襟重，秋随马足轻。别离多感槩，疆场兜戈兵。稳坐莲花幕，凌烟在笔耕。念子能迂阔，谋生拙似予。老亲须禄养，游子莫居诸。世态浮云似，高名画饼虚。无言扬得意，方始识相如。尚忆栽桐日，高枝巳拂云。故人皆雨绝，尔我又萍分。再刖羞自献，一鸣今属君。长安多美酒，解佩待殷勤。"}