{"id":"1082727","title":"送印侍者广化开山歌","dynasty":"宋","author":"释慧空","text":"君不见东山老人僧中月，法惟直指初无说。有众如云来不休，有饭如山供不彻。印道人，善时节，不持应器循门乞。只募同心一万人，请将大地为檀越。或宽平，或曲折，与我福田衣不别。二彼虽无施受心，万斛千仓从此出。若见闻，宜猛烈。莫守从前悭吝穴。些儿信种落其中，遍界灵苗齐秀发。"}