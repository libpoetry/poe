{"id":"282858","title":"与国武兄数游匡庐，而大口瀑布只一临耳","dynasty":"现代","author":"俞律","text":"三国妙演义，天辩端不朽。辩曰天有耳，高处听下走。又曰天有足，天步艰难久。乃知天有头，西顾江名九。兹来匡庐游，遂见天有口。口大吐江海，怒作春雷吼。雪浪一线奔，万里风雨骤。声摧古今梦，群山皆颠仆。气摩瑶池上，日夜惊王母。越壑穿崖处，不敢举我首。星斗冷相照，一目令人瞀。我自凡尘来，愿以汝为友。瀑怒何为者，此问肯答否。有口胡不语，难言事或有。屈子空问天，天意谁析透。"}