{"id":"1109801","title":"寄仵判院","dynasty":"宋","author":"华岳","text":"閒亭无日不相随，稍不相随恨别离。况是一秋无信息，可无人寄问安诗。自惭儿女总江湖，鸿雁不来音讯疏。且喜北堂珠玉眷，团圞环诵道家书。天音空洞岂虚传，许我琅函诵半千。何事加持功已倍，日边消息尚茫然。短笺封罢更重题，生怕苍头去路迷。说与不须多借问，葛庐祇在白云西。红猊消尽水生花，清夜迢迢玉漏赊。环佩不知何处去，醉眠应是小卿家。毫端风雨走蛟螭，人物风流冠一时。要向行云问踪迹，青楼何处没新词。此去于门咫尺间，樽罍无计得跻攀。断魂欲伴行云去，犹恐歌喉误小蛮。锦笺牙轴白云词，君外知音更有谁。一榻何时对风雨，与君联臂话相思。"}