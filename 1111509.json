{"id":"1111509","title":"和抱瓮冯提学二首","dynasty":"宋","author":"何梦桂","text":"吁嗟世事落黄间，倦矣人间行路难。流水已随钟子老，仙舟徒羡李膺观。从来豪杰为时出，到底功名耐久看。大厦将成要梁栋，雪深方见玉龙寒。山人日卧岭云长，扣户诗书枉纪纲。多病半生双白鬓，相思一日九回肠。人情取舍成刍狗，世事兴亡化石羊。明日相逢且拚醉，转头三万六千场。"}