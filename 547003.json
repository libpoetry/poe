{"id":"547003","title":"古意十二首 其十","dynasty":"明","author":"于慎行","text":"暮秋多悲风，玄霜凝大泽。驾言出行游，游彼重城北。道旁何代丘，郁郁松与柏。上有千里涂，下有万古宅。不知王与侯，狐兔多遗迹。人生匪金石，地上长如客。新故递相寻，神巧不能测。伤彼道旁子，矫性何迫隘。宠利既内营，荣名多外饰。交战汩衷和，鬒发日夜白。胡不放情志，逍遥以永夕。"}