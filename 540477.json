{"id":"540477","title":"舍弟有投赠之作叙致酸楚余不能复续漫集杜句酬之凡十韵","dynasty":"明","author":"王世贞","text":"春色生烽燧，关山信月轮。帝乡愁绪外，梁狱上书辰。社稷缠妖气，生涯脱要津。艰难随老母，寂寞向时人。年事推兄忝，门庭畏客频。要闻除䝟貐，独泣向麒麟。磨灭馀篇翰，飘零且钓缗。百年歌自苦，一字买堪贫。耕凿安时论，泥涂任此身。今秋天地在，怀旧益沾巾。"}