{"id":"813313","title":"吉侯弟殁由夏及秋闻其眷属未归旅榇难返天涯有泪伤也如何昔人云长歌可以代哭爰成七言二章","dynasty":"清","author":"李长霞","text":"春日公车指帝乡，秋风遗魄滞河阳。慈亲涕泪随年尽，游子关山入梦长。迟暮靡依怜白发，《式微》无后继青箱。楚些空有《招魂赋》，荆豫无如各一方。古刹凄风啼夜乌，龙輴何日赴征途。他乡眷属能归未，地下庭帏得到无。白草栖霜先陇隔，苍苔漏雨故园芜。可怜同气今馀几，恸哭鸰原泪眼枯。"}