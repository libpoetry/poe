{"id":"705091","title":"和陶饮酒","dynasty":"明","author":"魏学洢","text":"庭菊无俗韵，好风徐拂之。澹然独自远，想见东篱时。吾骨本无媚，尔亦恒如兹。霜白花始黄，高卓良勿疑。对之冷人意，得酒欣相持。偶步短檐下，淡云如远山。变幻斯须间，玩之欲忘言。柳青菊花黄，乐饥以长年。优游苟能尔，奚用百世传。志士有奇怀，何为翳吾情。吾身如聚沫，所宝匪荣名。但问寓世间，奚以了一生。秋风陨枯叶，慄慄心自惊。时驶不我待，淹留欲何成。夕阳在杨柳，黄叶依风飞。我心匪伤秋，不觉心独悲。慷慨向前行，动念多所依。长道眇无界，究竟将安归。中秋发长啸，一啸百念衰。但得此中乐，百年愿无违。邻家有新竹，日夕百鸟喧。更有古梅花，植我西北偏。启窗与相向，幽幽同空山。朝看樵竖来，暮看樵竖还。似得古人趣，有意未敢言。束装驾言迈，未知向谁是。此中有真辩，而不关誉毁。斯道大路然，驱车独行尔。冷煖还自知，今人自罗绮。古哲有馀芳，我将餐其英。相遇残简中，欣欣如有情。父子理团蒲，得酒相与倾。小时解成句，今复聊自鸣。诗成无所为，下阶秋水生。松性本孤介，落落有奇姿。万木凋西风，孑然耸高枝。何如茂林中，举俗忘其奇。披霜秀孤岭，松亦何乐为。叹昔风前花，狂荡不可羁。枸杞生庭中，秋至花始开。衔杯与之对，悠然有远怀。轻云任往还，与心了无乖。有诗常高歌，无山亦高栖。天地亦云广，焉能随涂泥。流俗性所遌，还问心所谐。思路各有熟，习惯成行迷。吾行犹未远，吾驾尚可回。忽忽有所思，乃在天一隅。岂敢惮阻修，去去登前途。騕袅犹不疾，挥鞭冀长驱。向谓万里长，万里更有馀。一朝寤驰逐，转盼归其居。袅袅吹西风，秋草纷长道。幽人方著书，青山未应老。得句小窗前，书我自嬉稿。优游意无穷，每念独居好。不饮亦欣然，吾志以为宝。临风一长啸，馀声散天表。閒居何所乐，不语匡坐时。每遇点头处，有解无言辞。安得方寸中，息息常如兹。微光露馀隙，一动仍复疑。瞑眩疾乃瘳，古语不我欺。露尽放明月，旦暮或见之。读书荒寺隈，居止近人境。身在糟醨中，未敢傲独醒。矢志程先民，迩言或不领。至人能敛锷，余乃无馀颖。安得一豁然，明月与同炳。离索亦已久，好客相与至。浊醪饮前庭，主人独先醉。风日恬以愉，邻竹乱行次。每念佳会难，沉湎非所贵。礼肃意乃和，相对有馀味。秋风亦云厉，槁叶盈我宅。黄鸟无馀声，玄鸟有遗迹。嗟我何规规，敢惮千与百。秋深气微寒，秋尽雪将白。谁不悲流波，当前莫能惜。问余何所好，所好在六经。不作亦不述，好古未有成。笑彼百家言，戛戛纷所更。驱去弗复览，闭门书黄庭。滴露小窗前，好鸟向我鸣。此际意无限，处处深有情。斗室小有天，空庭小有风。绕榻置青箱，坐卧古籍中。一叶堕周易，知与前林通。萧疏秋树间，茨屋三五弓。瓶粟犹未罄，村酿或可得。安得陶渊明，就我解我惑。看我箧中诗，介然去茅塞。借廛醉乡中，同行归乐国。先生故寡言，余也愿偕默。顽隐耻泉石，鳏官耻荣仕。当余无事时，世纷孰缠已。胡为俯仰间，赧赧亦怀耻。溯风一登高，秋思几千里。天地一何旷，渺茫窅无纪。苟不与之然，堕落无底止。所耻其在兹，日月曷敢恃。时俗竞工巧，绘画丧乃真。自从解啼笑，浑沌失其淳。江河日趋下，衣冠日趋新。每逢桃花开，慨然思避秦。举世汨泥涂，否亦随飘尘。烈士怀苦志，自立良辛勤。陶令起晋季，乐与遗迹亲。饱历馁与寒，意中常津津。诗成倩友录，酒熟漉以巾。先生古遗朴，渺渺羲前人。"}