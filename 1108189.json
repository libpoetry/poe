{"id":"1108189","title":"和士特栽果十首 桃","dynasty":"宋","author":"刘子翚","text":"手种桃花满北山，花红艳艳照春湾。不知何代儿孙老，却见渔舟乍往还。仙枝移傍小岩幽，答遝名推第一流。曾向清波沈寒碧，甘瓜五色但轻浮。园林渐见绿阴浓，漠漠轻烟细雨中。底事望梅能止渴，惟应万想先来空。南北由来地气偏，凌寒松柏但苍然。逾淮种橘今为枳，岂比中人性易迁。一树含桃火烁空，而今春献隔离宫。只应壮士忧时泪，洒向枝头点点红。庭榴结实垫芳丛，一夜飞霜染茜容。万子同胞无异质，金房玉隔谩重重。枨橘甘酸各效能，南苞锡贡不同升。果中亦抱遗才叹，有客攀条气拂膺。万斛金凡缀树稠，遗根汉苑识风流。也知不作清时瑞，朽腐那关故主忧。粲粲来禽味独香，孤根谁徙向天涯。好寻青李相遮映，风味应同逸少家。秋林黄叶晚霜严，熟蒂甘香味独兼。火伞赪虬浪褒拂，风标那似邑中黔。"}