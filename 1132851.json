{"id":"1132851","title":"答吴子真","dynasty":"宋末元初","author":"于石","text":"子居金华山之东，我居金华山之西。东西相望二百里，半面未识心相知。扳条采荣远莫致，梦中往往或见之。子持一卷易，我携一篇诗。此诗此易世不识，与子共作千年期。前乎千载事已矣，后乎千载谁是非。握手论心语未了，松风万壑寒生衣。山深梦断不可觅，落花耿耿寒梅枝。起视金华万山顶，惟有白云来去飞。"}