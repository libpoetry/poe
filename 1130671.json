{"id":"1130671","title":"送王秘阁二首","dynasty":"宋","author":"韩驹","text":"乌衣诸王吾早闻，晚涂独识和州孙。风流沓拖欲垂尽，文采陆离今尚存。奉祠乃是衰翁事，如君胡为亦为此。仆夫在门君疾驱，往献天子平边书。右军池头鸧鸹呼，康乐台下杉柽疏。碧山学士此筑室，白发散人来卜居。身随沙鸥卧烟雨，十年无书上公府。枉作西班老从臣，看君才华不能举。"}