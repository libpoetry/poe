{"id":"769534","title":"念奴娇  二月十二日妙光阁下感赋","dynasty":"清","author":"王鹏运","text":"沈屯云乱，倚阑干愁对，春山颜色。芳事无情翻有信，依旧小桃红坼。鸟语关关，帘痕滟滟，容易繁华掷。楼台无恙，到来多少尘隔。漫忆楚客当年，朋笺花底，秀语分寒碧。吹泪庭槐亲酹取，此是沧桑曾历。落日琴声，遥天蜃气，新恨谁销得。回肠断尽，隔篱休送残笛。"}