{"id":"1116519","title":"自昌化双溪馆下步寻溪源，至治平寺，二首","dynasty":"宋","author":"苏轼","text":"乱山滴翠衣裘重，双涧响空窗户摇。饱食不嫌溪笋瘦，穿林闲觅野芎苗。却愁县令知游寺，尚喜渔人争渡桥。正似醴泉山下路，桑枝刺眼麦齐腰。每见田园辄自招，倦飞不拟控扶摇。共疑杨恽非锄豆，谁信刘章解立苗。老去尚贪彭泽米，梦归时到锦江桥。宦游莫作无家客，举族长悬似细腰。"}