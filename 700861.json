{"id":"700861","title":"报资寺题壁","dynasty":"明","author":"梁以壮","text":"浮云出没终无定，白雨飞残冷四郊。此地绿杨谁抱恨，一声钟磬夕阳坳。灯影幢幢草色萋，短墙一半旧湖堤。雄心日暮应消尽，槛外空闻谢豹啼。吟对枯禅手独叉，山川寒入片心赊。西园昨夜吹风雨，一径萧萧葬落花。百战屠城岂是功，青郊野鬼泣寒空。至今寺外苍苔月，照入阑干午夜风。宫阙犹存隔薜萝，一抔斜日几人过。醉魂未必依寒寺，应入青州作酒魔。"}