{"id":"1075827","title":"时宰相生日乐府三首 其一","dynasty":"宋","author":"周紫芝","text":"帝居七星中紫宸，黄金掣销天开门。中人传诏不动尘，御府拜赐天炉芬。郁金苏合百和匀，双虬镂合盘雕纹。云锦织帕劳天孙，金狻猊拥春空云。流霞一酌千日醺，寿公遐龄天语温。朱弦白雪声调新，洞庭之乐人皆闻。官家异礼尊帝臣，八师七友无此勋。圣贤一出五百岁，开辟以来能几人。东方曼倩何足数，三食仙桃识王母。何当移植上林中，岁岁年年见花吐。溪上人家自一川，武陵邂逅非神仙。但令父老不识战，人间何处无桃源。自从罢武得生活，垂髫小女皆能言。肯为八方开寿域，庙堂政要公调元。"}