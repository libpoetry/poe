{"id":"250698","title":"乙卯秋日崇学招饮醉不能归戏作打油二十韵自嘲","dynasty":"现代","author":"吴金水","text":"老友招朋饮，相呼聚一楼。肴甘五花肉，酒爱二锅头。把盏酬知己，开怀遣素秋。性憨还逞量，口拙也飞筹。旧雨频相劝，深杯每自周。不知舌渐短，但觉话添稠。称姓错谁某，抽身不自由。行如八卦步，喘若四更齁。玉笛鸣双耳，金星眩两眸。怜君轻胜鹤，拖我重于牛。欲效诗仙李，翻成醉鬼刘。已然忘世界，岂止是烦忧。窗黑天难晓，头昏痛欲瘳。满堂沉寂寂，遍体冷飕飕。寻水依床起，扶墙似梦游。暗惊非故宅，默想此何州。昨夜忽成忆，馀腥尚在喉。枕边陈袜履，地上乱衾绸。意切主人问，心豪客语遒。生年三十六，本是醉乡侯。"}