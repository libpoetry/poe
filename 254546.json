{"id":"254546","title":"三姝媚·十二月八日宵发梅城","dynasty":"现代","author":"徐震堮","text":"扁舟归梦短。正空山烟平，暮江潮满。悄倚霜尊，拂敝裘茸帽，酒怀零乱。月冷千鬟，留汝伴、荒江春远。照眼沧波，听水听风，算今都惯。支枕寒宵刚半。觉露气穿窗，布衾慵暖。自起推篷，指万峰高下，帆随泷转。俯仰岚光，应笑我吟湘人倦。剩欲狂歌铜斗，深杯自劝。"}