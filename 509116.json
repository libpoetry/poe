{"id":"509116","title":"与冯宪副朱挥使昆仲游东禅","dynasty":"明","author":"韩雍","text":"幽怀不能遣，与客游东禅。东禅景何如，缭绕水竹笼云烟。东堂长老号玉田，精彩矍铄神气全。匆闻门外车马声，倒屣迎我忻忻然。自言门巷好杉树，亲手栽植今参天。登堂坐我蒲团上，妙香香茗时时传。唤来高徒聪上人，颐指气使勤周旋。须臾开筵列尊俎，款留甚觉心诚虔。英豪宪副天下士，老成挥使人中贤。更誇玉雪美公子，好诗好礼今无前。携得仙家施小童，长歌大雅声清圆。玉田欢感呼行者，青天歌舞齐联翩。一派仙音众侧耳，重斟美酒烹肥鲜。案头石砚压锦笺，墨浆如膏笔如椽。诸僧罗拜不肯起，阑门索我留诗篇。君不见远公结社住白莲，一招靖节贤名传。又不见昌黎有书遗大颠，美誉烜赫垂千年。愧我无能继古作，爱此光景徒流连。草草留题拂衣去，何须更问三生缘。"}