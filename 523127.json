{"id":"523127","title":"结肠篇三首 其一","dynasty":"明","author":"李梦阳","text":"哀者且停声，吊客坐在堂。听我结肠篇，曲短哀情长。五月廿七吾妻亡，厥明奠之罗酒浆。其牲伊何豮与羊，痛哉釜鬵结豮肠。神灵恍忽心骇伤，团圞肉毬出中汤。左回右盘准流黄，经纬缠纠文阴阳。底形并字圈两旁，翼翼彷佛双凤凰。有绥在下累而长，上有提襻五寸强。汝乎无意岂为此，呼汝欲问魂茫茫。十呼不应百转咽，肠乎肠乎为畴结。"}