{"id":"75432","title":"木兰花慢·望斜杨袅翠","dynasty":"元代","author":"郑禧","text":"望斜杨袅翠，帘试卷，小红楼。想鸾佩敲琼，鸾妆沁粉，越样风流。吟怀自怜豪健，洒云笺、醉里度春愁。有唱还应有和，纤纤玉映银钩。犀心一点暗相投。好事莫悠悠。便有约寻芳，蜂媒才到，蝶使重游。梅花故园憔悴，揖东风、让与杏梢头。况是梅花无语，杏花好好相留。"}