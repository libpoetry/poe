{"id":"282705","title":"贺新郎·乙亥春宋词来饮 畅叙甚欢 次日赋此寄赠","dynasty":"现代","author":"俞律","text":"一笑三杯酒。正长桥、半篙浪涨，小梅芳透。十里秦淮河边路，满目微黄古柳。是江南、人文渊薮。携手问君君已老，剩风流不落少年后。论吾道、谈天口。年年春草须回首。记当时、名花解语，绿鬟红袖。说到书生本色处，指点白衣苍狗。总付与、百般辜负。万事何当从头问，把新诗都寄谁家手。我亦为，惜春瘦。"}