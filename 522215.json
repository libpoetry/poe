{"id":"522215","title":"新桥风雨夜泊用生辰饮酒韵","dynasty":"明","author":"顾清","text":"骤雨飘风不终夕，江山万古横青碧。人生此意要识取，身在乾坤谁主客。神仙十洲更三岛，将相五侯连九伯。当年富贵穷意气，毕竟松林纸钱白。曾闻冠剑画麒麟，复道轩悬赐金石。英声白日飞紫电，高槩云松倚青壁。时移地改须臾事，侧耳清商非旧拍。朱门华屋自荆杞，青雀彩鸾空络绎。岂知此日陶家翁，葛巾曳杖柴桑陌。书生濩落靡所似，少也空空老何益。已从西掖伴群英，又向南宫分半席。太农赋粟几钟庾，奉常书功无寸尺。空江夜眠复何惧，归去扁舟游七泽。"}