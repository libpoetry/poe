{"id":"797545","title":"贺新凉 答随园先生除夕告存诗","dynasty":"清","author":"孙云鹤","text":"一纸飞书至。报随园、烟霞杖履，依然人世。梨枣思传多少客，挽住先生归辔。正好在、红尘游戏。混沌初分老蝙蝠，问生时、谁识何年始。郭璞算，虚言耳。贺诗此日应千纸。想开缄、梅花风里，猿欢鹤喜。诗世界宽无历劫，如此神仙有几。真别有、人间天地。明日岁华新又是，□壶中、甲子从头起。松柏寿，自难纪。"}