{"id":"805588","title":"念奴娇十一首 其六","dynasty":"清","author":"史承谦","text":"野店传钲，任荒鸡唱尽，催人长道。高树凉风初滴露，天际明河如扫。衾尚余温，袖难禁冷，旅梦何曾了。垂鞭东去，望中已满衰草。因甚碌碌饥驱，枯荷包饭，又侧离亭帽。双鬓飘萧搔更短，空盼上林花早。何似骖鸾，朝真碧落，笑捐茅庐好。名山有愿，几时得展怀抱。"}