{"id":"1055468","title":"累日气候差暖梅花辄已弄色聊课童仆芟削培灌以助其发戏成小诗三首 其二","dynasty":"宋","author":"李之仪","text":"邂逅梅花同作客，此理虽龟亦难食。道人无眼自超群，定里观之想应得。为惜花开将及时，枕上朝朝问天色。自是春工力尚坚，一向风头来自北。昨夜雪深几一尺，不觉起来欲跳踯。雪过春回固可期，聊与此花为畛域。今朝举头消息别，物理人情原未坼。绿萼柔条宛相契，正色真香净如拭。更烦妙语为诠评，莫遣尘根迷夙昔。"}