{"id":"739300","title":"潞河秋风行送万三葆青归宜兴","dynasty":"清","author":"齐召南","text":"潞河一夜吹秋风，岸沙飞走旋转蓬。蒲帆百尺挂大舸，我友万子归江东。万子江东何所住，云占林泉最幽处。荆溪一灯明玻璃，影写铜官万行树。正趁橙黄橘绿时，鲈鱼入脍伴莼丝。初脱朝衫理游棹，秋来何地不相宜。但惜声名满天下，一时史笔推班马。竟将著作老名山，握别人人泪盈把。万子胸中故浩然，早看富贵等云烟。诸公叹息何为者，我自乡园乐静便。家藏邺架高连屋，自来三径留松菊。尚书清德好诒谋，爱坐林边课耕读。古称有子万事足，佳儿况是连城玉。即今十岁吟凤凰，馆阁耆儒多刮目。此日携儿向潞河，一船明月照诗多。归去荆溪如见忆，莫忘尺素来京国。"}