{"id":"690442","title":"朱太史元价以巧夕后五日社集斋头时沴异弥数旬矣是夕雨月交飞阴晴递换诸同好皆有愁霖之赋余得短律二章","dynasty":"明","author":"张萱","text":"星联杓极北，天漏日华东。下马歌匏叶，逢人问菊藭。雷声犹破块，蟾影却吹风。变幻由来事，阴晴一瞬中。渠溜堪投辖，堂坳亦置杯。再寻牛渚会，疑驾鹊桥来。泉伏珠跳砌，花残槛蚀苔。共怜云鏬魄，漏影到污莱。"}