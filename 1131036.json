{"id":"1131036","title":"春贴子皇帝阁六首","dynasty":"宋","author":"韩维","text":"和气生金殿，微风转画旗。年年好春色，先是帝家知。迎气来归胙，宜春祝降祥。皇心勤治切，应喜寸阴长。醇醴浮金斝，柔蔬饤玉盘。尝新兼介寿，齐奉两宫欢。昼漏新添刻，春寒早放班。恩随宽大诏，一日遍人间。晴日渐消宫瓦雪，和风微散御炉烟。千官拜舞皇恩罢，綵胜金幡下九天。早莺啼滑知寒薄，午马休迟觉昼长。四海欢康几务暇，箫韶时奉万年觞。"}