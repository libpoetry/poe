{"id":"693264","title":"采莲曲","dynasty":"明","author":"苏民怀","text":"轻舟日日傍芳菲，南港花繁北港稀。贪折高茎伤弱腕，却翻圆露湿罗衣。空明秋水浸红霞，一带横塘十里花。落日回桡游子去，个边杨柳是侬家。荷弱风来不自持，那堪水面受风吹。金鞭横截垂杨过，调妾珊瑚知是谁。一曲菱歌恨未终，所思人隔若耶东。秋风昨夜湖南过，多少荷花怨落红。"}