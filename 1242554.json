{"id":"1242554","title":"寄河南卫镇抚赵克家叙旧","dynasty":"元末明初","author":"张昱","text":"程生河南来，始得河南信。雨散云飞二十年，萍踪梗迹今才定。却思小孤洲渚边。大江大浪拍战船。将军须髯劲如戟，白石酣歌便醉眠。我从别来赞画省，芙蓉幕与风尘远。洪武初年自日边，诏许还家老贫贱。池馆尽付当时人，惟存笔砚伴闲身。刘伶斗内葡萄酒，西子湖头杨柳春。见人斲轮只袖手，听人谈天只钳口。年过七十发未斑，路涂不辞牛马走。知尔出镇在洛阳，宫袍健马日煌煌。前骑大旗画罴虎，后骑长戟横雪霜。我于此事别已久，富贵浮云更何有？鸿雁得便时附书，但问老人平安否？"}