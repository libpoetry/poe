{"id":"829388","title":"落花四首","dynasty":"清末近现代初","author":"陈曾寿","text":"海竭天荒有别离，义山肠断未曾知。关心娇宠都成梦，立望偏反尚可疑。万里阴浓愁未暮，三山事息忆成痴。几回雨后仍相见，一尔风前便永期。一片俄惊万点新，更劳车马碾成尘。费声林际催归鸟，负手阑干独立人。愿以虚空为息壤，偶回庭砌聚残春。青天淡薄难充纸，欲写芳悰迹已陈。沟水参差西复东，谁怜无主浅深红。新阴方满园亭瘦，残醉未消天地空。白袷香馀初夜露，虚堂梦稳五更风。当前本意犹难遣，何要年年岁岁同。日夕怀人人未归，难凭孤注送残菲。寻知池馆来何暮，惜到芳樽愿已违。一树秾盈酬夜雨，诸天缥渺共斜晖。纷纷蜂蝶休猜怨，莫是东皇杜德机。"}