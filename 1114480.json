{"id":"1114480","title":"初至象郡","dynasty":"宋","author":"李格非","text":"裨海环□□，□□□□国。世人持两足，遽欲穷畛域。心知禹分土，未尽舜所涉。吾迁桂岭外，仰亦见斗极。升高临大路，邮传数南北。山川来时经，草树略已识。枝床归梦长，乡堠行历历。去日有近远，寒暑乃不同。手捉而喙饮，嗜欲南北通。是邦亦洙泗，人可牛与弓。良知尽虚市，妙质老耕农。彼时张曲江，此时余襄公。二子稍颖脱，一洗凡马空。斯文隔裔土，后生昧华风。闽中要常衮，剑外须文翁。秦扁不南游，医方略岚嶂。茅黄秋两淫，与疟盖同状。咒师乌能神，适市半扶杖。吾欲养黄婆，母壮子亦王。妙药只眼前，乞汝保无恙。居近城南楼，步月时散策。小市早收灯，空山晚吹笛。儿呼翁可归，恐我意惨戚。从来坚道念，老去倦形役。天其卒相予，休以南荒谪。宴坐及此时，聊观鼻端白。"}