{"id":"761058","title":"石州慢 水边篱落忽见横枝病起寻春感时悽异","dynasty":"清","author":"郑文焯","text":"竹外横斜，犹是去年，春在江国。垂垂雪老烟疏，一树暗催头白。西崦旧赏，总误天际轻阴，山桥谁倚伤心碧。怊怅又黄昏，但诗痕愁觅。追忆。故宫春梦，点额人归，坠钿消息。空有翠禽，啼恨花间曾识。璚枝未寄，那更连雨凄寒，飘零不待南楼笛。绕树再来看，怨东风无力。"}