{"id":"1105188","title":"王太师挽词","dynasty":"宋","author":"文彦博","text":"贤书蚤入英雄彀，冠岁高驰贾马声。一纪玉堂司大笔，两朝金鼎主和羹。天边遽失骑箕象，川上犹思用楫名。欲识圣恩优异处，密章重叠贲佳城。去春解组遂西征，曾辱都门出饯行。席上诗成光退迹，樽中酒满叙离情。经年方叹音容隔，此日俄惊柱石倾。羸老不能亲引绋，临风洒泪湿襟缨。"}