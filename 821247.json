{"id":"821247","title":"瑶台第一层 九日登紫金山天文台作","dynasty":"清末近现代初","author":"汪东","text":"萧瑟西风，吹鬓影、登临万里秋。接天波宕，绕城山拥，形势无俦。蜀关行极险，记佩萸、同此清游。厌人世，似牧之心迹，危涕难收。归休。偶从佳会，啸歌不忘指神州。万方多事，旌旗云卷，熢燧星稠。愿逢昌盛际，斗健身、重上高头。醉凝眸。看璿玑宵运，露湿衣裘。"}