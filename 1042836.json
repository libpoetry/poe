{"id":"1042836","title":"寄老庵","dynasty":"宋","author":"刘攽","text":"兹山韫奇胜，四野穷眺览。近峰擢矛剑，远巘矗莲萏。云霞发光彩，气候变舒惨。啼禽不能名，秀芳多可揽。招提就丘壑，初地首铅椠。精庐烂金碧，净供欢藜糁。佛香昼绵绵，法鼓晨紞紞。林风忽飘摇，天乐随簸撼。灵泉初发蒙，温液遂盈坎。异源判炎凉，及物万尘黕。西南江路永，水墨画色淡。沤鸟破青冥，帆樯出葭菼。吾人事探讨，绝境更平澹。悟真心自知，得隽首独颔。剪茅地夷爽，筑基土强鹍。长松启门扃，怪石列窊窞。遂初本逍遥，知略贵刚敢。颓龄惜鬓发，壮节露肝胆。由来抱轩昂，岂复甘黯黮。辞满异多秩，掺袪嗟不寁。高风故难继，弱质因自感。涧肩疲负任，勿药羞是鞓。愿言尔为邻，宁使我馀憾。即今桑榆景，光翳将就晻。"}