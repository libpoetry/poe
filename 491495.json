{"id":"491495","title":"竹石图","dynasty":"明","author":"刘崧","text":"东吴妙手不可得，省郎山石兵曹竹。唐侯座上偶相逢，并写秋光归一幅。丛篁擢玉分弯环，怪石立铁支孱颜。笔锋挥霍斩绝外，意匠回斡苍茫间。物情境态精描貌，紫蔓青苔见班驳。凤雏濯濯散毛羽，稚子差差露头角。人生会遇安可常，一时合景如干将。千年崖谷注明月，九夏庭馆寒飞霜。唐侯特达参朝政，两君高致谁能并。嗟哉奇绝真二难，此石此竹谁当看。"}