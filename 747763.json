{"id":"747763","title":"浯溪镜石","dynasty":"清","author":"朱琦","text":"苍崖削云根，寒碧凄以耿。奇哉一片石，澄江照秋影。初疑太古月，团圞堕湘岭。又疑舜二妃，袖此疑荒梗。年深藓花积，班竹閟幽冷。我来及秋仲，拂拭光炯炯。步上浯溪台，乔木带烟暝。其西为{厂吾}亭，规制仍峻整。循崖自东下，湍流激奔猛。青山阅人代，岁月谁记省。粲粲元道州，恍若通欬謦。摩崖余大碑，冻雨洗绝顶。颜黄并魁峙，三浯快驰骋。低徊日已夕，怅然觅归艇。"}