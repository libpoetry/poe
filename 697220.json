{"id":"697220","title":"钱参戎移任北平二首","dynasty":"明","author":"胡应麟","text":"飞将新移右北平，度辽横海旧知名。珠弓射日千雕避，玉帐连云万骑鸣。羽檄昼驰平乐馆，铙歌春满受降城。曾闻异日东征绩，半夜天山已结营。一剑凌空舞雪花，双旌摇日动龙蛇。从来骠骑能忧国，未灭匈奴肯顾家。苜蓿城边吹筚篥，燕支山下奏琵琶。大标铜柱祈连外，第一凌烟总浪誇。"}