{"id":"779307","title":"金缕曲 咏白海棠","dynasty":"清","author":"顾太清","text":"洞户深深掩。笑世间、浓脂腻粉，那般妆点。认取朦胧明月下，不许东风偷飐。偏触动、词人系念。昨日微阴今日雨，好春光、有限无余欠。肯为我，一时暂。冰绡雾縠谁烘染。爱依依、柔条照水，靓妆清艳。墙角绿阴栏外影，印上芸窗冰簟。隔一片、轻阴黯淡。不是封姨情太薄，是盈盈、树底魂难忏。春欲暮，易生感。"}