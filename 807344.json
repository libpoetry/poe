{"id":"807344","title":"水调歌头  初夏吴门舟次董樗亭钱葆馚留饮顾梁汾适至即席分韵","dynasty":"清","author":"陈维崧","text":"往事细如雨，新水滑于罗。十年才一会面，不饮欲如何。雪抑松江银鲊，黄铸洞庭卢橘，酌以小红螺。仆素不胜酒，醉态亦傀俄。相乐也，复相泣，起婆娑。眼中之人老矣，春后落花多。休管谁家龙凤，不若狗儿吹笛，伴取胆娘歌。小别数日耳，榴月复经过。"}