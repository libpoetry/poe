{"id":"583998","title":"双寿为莱阳王侍御赋","dynasty":"明","author":"黄衷","text":"扶桑曈曈转迟日，莱阳先见长生国。神禾垂颖动千年，颗粒还堪驻颜色。三槐几叶高堂在，最是清门盛车盖。蓬山遥挹数烟青，瑶海环看净如带。寿翁白胡照地光，阿毋齐年鬓未苍。晴华芳苑鹿车过，风前玉树诸孙行。湖南绣斧识凤毛，千里不见豺狼嗥。眼中风力汉水立，老予何幸当孤标。便道承欢欢未极，海屋之筹十才一。我歌不独双寿歌，请继于家纪阴德。"}