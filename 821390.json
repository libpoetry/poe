{"id":"821390","title":"金缕曲 题迭更司所箸双城记。适读迦陵词，即用其韵","dynasty":"清末近现代初","author":"汪东","text":"地偪天无罅。叹微生、于中虱处，鬼门人鲊。少日周旋多游侠，臂箭腰弓驰射。快呼酒、汉书能下。喷沫高谭罗兰辈，气崚嶒、却笑旁人怕。今有口，壁间挂。一编展对凉如洒。纪千年、双城鬼蜮，笔端有画。恩怨都凭翻覆手，瞥眼浮云野马。因果律、何殊铁打。细数断头台上客，被人残、元是残人者。金鉴在，正堪藉。"}