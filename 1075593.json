{"id":"1075593","title":"次韵文伯与余游孤山","dynasty":"宋","author":"周紫芝","text":"客尘费爬搔，佳士要推挽。谁与同薄游，君来慰愁眼。并湖得名山，水色淡平远。清泉手可掬，汲绠不畏短。何人谈醉翁，但取瀹茗椀。古干不受寒，霜露阅岁晚。向来后庭花，想像空婉娈。堂堂两使君，摹昼暗丹粉。名节冠今古，风流未渠泯。处士一癯儒，万像共偃蹇。珠玉俨在前，未肯作寒窘。胜游那可既，客意殊未满。更当穷两高，岂复悔重趼。果腹尚可期，尝鼎安一脔。"}