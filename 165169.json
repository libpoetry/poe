{"id":"165169","title":"挽文文山","dynasty":"宋代","author":"邓剡","text":"忆公泪悬河，九地无处泻。想公骑赤龙，请命苍梧野。世人醉生死，翻笑独醒者。焉知千载英，精爽皎不夜。义士无废兴，时运有代谢。念昔丧乱初，公骑使君马。奋袂起勤王，忼慨泪盈把。须臾三万众，如自九天下。灯棋书檄交，笑语杂悲咤。捧土障洪河，一绳维大厦。至哉朝宗性，百折终不舍。身北冠自南，血碧心肯化。颜钩凛忠劲，杜诗蔚骚雅。晋阳骨肉冤，东市刀兵解。精诚揭天日，气魄动夷夏。丈夫如此何，一死尤足怕。田横老宾客，白发馀息假。有时梦岩电，意悟当飘洒。非无中丞传，杀青自谁写。魂归哀江南，千秋俎乡社。"}