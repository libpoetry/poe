{"id":"633402","title":"刘两大入学宫作此勖之","dynasty":"明","author":"释今无","text":"汝读圣贤书，当学圣贤理。理虽深无极，散在日用耳。醒心体高堂，束意遇近事。苟有欲为者，慎莫顺自己。今既入泮宫，居然青衿矣。功名岂有涯，所贵不在此。既喜居人前，不足便可耻。从今当勤学，奋志期兴起。逆意勿为苦，他日乐无比。黉门拜圣人，决定是君子。严父可趋庭，良师可奉侍。金声与玉振，于汝原可跂。我虽老比丘，亦羡天伦喜。父慈子则孝，此乐岂可拟。学成见于用，有光于国史。勿谓瀛洲远，便从今日始。"}