{"id":"511584","title":"钟氏席上赋四十韵","dynasty":"明","author":"陈献章","text":"九日江涛稳，孤舟客子来。两番惊老瘦，一别长婴孩。爨婢携筐出，溪童负水回。家家秋酿熟，处处菊花开。馔有江鱼美，拳无俗子猜。敬恭存酌醴，意思剧甘醅。暂去终投辖，将留故下鋂。稍喧防笑语，屡起雪樽罍。石榻偏成卧，柴关莫乱推。交情双烂漫，高兴一崔嵬。树暗虫飞乱，山深猿啸哀。萧骚鸣涧竹，绿净映溪苔。吹篴丹枫浦，鸣榔白浪堆。平生羡渔牧，此地讶云雷。掬涧头垂膝，看云手拄颏。天机闻答响，物理识枯荄。小立依林隙，微吟近水隈。直防纱帽落，不放玉山颓。稚子能看客，诸君总爱才。烧茶供小枕，醒酒当残杯。迹混何须灭，心空不假灰。相依南郭倚，独傲北枝梅。孔氏终怀宝，颜公未凿抔。因君投僻远，为我剪蒿莱。瓜接青门邵，堂开绿野裴。疏渠下滚滚，辨土得每每。盛惠兼群从，香名尽八垓。自惭非俊杰，何足忧琼瑰。欲报王孙饭，深愁漂母咍。流连过日暮，感激把诗裁。问客分粇粒，呼奴拾芋魁。生涯从料理，胜事亦胚胎。松柏当轩大，桑麻绕舍栽。清泉几仙井，白石一天台。阆苑何劳拟，桃源若可陪。东皋晨傲睨，南陌夕低佪。或作骑牛者，何尝跃马哉。峰峦皆锦绣，屏翳亦楼台。堪觉赓诗苦，无宁苦雨催。凭将一斛水，尽涤句中埃。"}