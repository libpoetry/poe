{"id":"955484","title":"依韵和襄阳王源叔龙图见寄","dynasty":"宋","author":"范仲淹","text":"高车赴南岘，敝郊主东道。风采喜一见，布素情相好。屈指四十秋，于今岁寒保。我起为君寿，善颂复善祷。愿尽杯中物，薄言理可到。君子贵有终，功名非必早。朝端卿大夫，所尚贤而老。世虑久乃周，圣门深已造。与君誓许国，无忝于祖考。洁如凤食竹，乐若鱼在藻。安得长相亲，时时一绝倒。不忘平生期，明月满怀抱。"}