{"id":"1194714","title":"喜闻盗贼蕃寇总退口号五首","dynasty":"唐","author":"杜甫","text":"萧关陇水入官军，青海黄河卷塞云。北极转愁龙虎气，西戎休纵犬羊群。赞普多教使入秦，数通和好止烟尘。朝廷忽用哥舒将，杀伐虚悲公主亲。崆峒西极过昆崙，驼马由来拥国门。逆气数年吹路断，蕃人闻道渐星奔。勃律天西采玉河，坚昆碧盌最来多。旧随汉使千堆宝，少荅胡王万匹罗。今春喜气满乾坤，南北东西拱至尊。大历二年调玉烛，玄元皇帝圣云孙。"}