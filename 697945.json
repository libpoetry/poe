{"id":"697945","title":"拟唐人十二月乐章并闰月 正月","dynasty":"明","author":"胡奎","text":"青阳荡荡天门开，太乙神君天上回。翠旗青仗出蓬莱，金花叠鼓鸣春雷。黄河冰裂鱼龙喜，煖绿鳞鳞凤池水。曲尘吹黄上宫柳，明日朝天称万寿。日照曲江津，千叶宫桃红笑人。梨园羯鼓趣花神，綵丝五色绣青春。金堤软碧草如茵，美人蹋歌停素云，蛱蝶飞上榴花裙。翠袖扶春海棠醉，绛蜡通宵照花睡。洛阳牡丹赪玉盘，宫城落絮春漫漫。千轮万毂昼驰道，一日看花心未了。黄金买春恐春老，锦帐围天觉天小。撞钟槌鼓白日晏，汉宫传烛千枝烂。南园草绿送春归，花落莺啼綵云散。稚子斑斑穿碧草，吴蚕缫雪车声早。内园中使进樱桃，单罗玉色试宫袍。碧殿南薰生五弦，高槐夹道团晴烟，金沟荷叶绿田田。明月裁团扇，榴花照舞衣。吴娃木兰楫，日暮采莲归。龙绡围水榭，湘簟鱼波动。郎餐九节蒲，妾食九子粽。裁红绡，曳白苧，馆娃宫中催避暑。夜凉水殿芙蓉开，矫如惊鸿下瑶台，隔花玉盌调冰来。碧落散金气，明河白浮浮。鹊鸣知露重，萤过学星流。纨扇朝辞宠，罗衾夜抱愁。暑退长生殿，凉归乞巧楼。月明吹玉琯，开户望牵牛。城头夜传柝，露脚月中飞。羌笛卷叶吹，候雁向南归。缸花泣红泪，染丝上寒机。莎鸡且勿啼，妾制边人衣。桂影离离画阑曲，露重铜盘泣寒玉。辘轳轧轧转金井，美人手怯青丝绠。鲤鱼风高浪花白，湘浦芙蓉失颜色。七星挂树长琅玕，玉阶罗袜生春寒。冰蟾蹋云乌夜啼，银汞洗空霜倒飞。蜡花巧缀蜻蜓眼，铜龙无声停漏板。白天冻合玉河乾，金井裁衣素手寒，北风吹梦度关山。绿毛倒挂梨花云，辟寒犀煖蕙帏春。玉妃剪水空中堕，熏笼不断沈香火。宫中五色添长线，旭日曈曈上瑶殿。匝地冻云飞不起，翡翠寒欺合欢被。何人吹律待春阳，三百六旬今复始。桃之都，三足乌，三年乌生三十雏。东方烛龙夜回车，气朔推迁盈复虚。缇室重吹凤凰琯，雌雄十二春声煖。"}