{"id":"685034","title":"登镇海楼二首","dynasty":"明","author":"王渐逵","text":"杖藜远出青萝嶂，览胜还登镇海楼。玉露下通星月井，綵云多傍凤鸾洲。凌虚不碍中原望，倒景遥思八极游。杰观值须南服奠，芳名应与使君留。紫霞玄雾护崔嵬，海若阳侯入贺来。天地独怜形胜在，江山如待使君回。归墟落际遥相瞰，牛渚星槎远更开。闻道登高能作赋，文园空羡马卿才。"}