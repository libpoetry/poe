{"id":"1182732","title":"乐府杂曲 鼓吹铙歌曲十二篇 其十二 东蛮","dynasty":"唐","author":"柳宗元","text":"东蛮有谢氏，冠带理海中。自言我异世，虽圣莫能通。王卒如飞翰，鹏鶱骇群龙。轰然自天坠，乃信神武功。系虏君臣人，累累来自东。无思不服从，唐业如山崇。百辟拜稽首，咸愿图形容。如周王会书，永永传无穷。睢盱万状乖，咿嗢九译重。广轮抚四海，浩浩知皇风。歌诗铙鼓閒，以壮我元戎。"}