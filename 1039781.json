{"id":"1039781","title":"将至太和寄蔡仲偃太博","dynasty":"宋","author":"赵抃","text":"我忆去年仲冬月，夜醉离尊晓船发。鼕鼕画鼓上穷江，章贡川源接南粤。虔州之民十万家，下车公议乱如麻。去除烦苛养疲瘵，令严讼简俗亦嘉。农事屡登稻粱积，狱犴空虚寇衰息。远陬安堵幸实天，阙然自愧予何力。迩来被旨还神京，乘秋击棹烟波行。夷犹入境奚所喜，故人乐土弦歌声。"}