{"id":"433395","title":"落叶四首","dynasty":"近现代","author":"黄浚","text":"瘦马凌竞秋拥门，雷威至此事宁论。取材落实谁占验，挠物摇风各怨恩。朽壤渐成常化化，杈枒中有不存存。渚山莫羡丛兰茂，会向残年叹露根。曾侍东皇览绿章，花花微汝孰相当。暗巢昔许流莺接，惊救今看谷鸟忙。陇首飞云无限思，横汾哀雁不成行。蓟门九月繁砧后，尽共征人怨去乡。此身飘荡逝何求，平远诗愁总未休。若有人兮衣薜荔，悲哉秋也被梧楸。交期讵可论渝色，禅味行将悟打头。目极江南真似扫，清凉山下莫登楼。长年何事不堪悲，坐尽寒灯独夜时。槐国梦空虚著我，枫人容老始怜伊。一联漫写相思字，三径还添养拙资。省识洞庭波欲静，春风未恨返枝迟。"}