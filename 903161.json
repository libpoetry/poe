{"id":"903161","title":"庄器之贤良居镜湖上作吾亦爱吾庐六诗见寄因次韵述桂隐事报之兼呈同志 其六","dynasty":"宋","author":"张镃","text":"吾亦爱吾庐，门前卖时蔬。满担风露香，选择未始无。苏子觅二顷，杨翁营一区。两者况见成，自顾惭晨晡。不妨瘦如竹，何急肥似壶。向来鍊句痴，工拙分毫铢。如今布袍下，识字村田夫。诸公信余言，相从莫踟蹰。"}