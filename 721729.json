{"id":"721729","title":"送曾止山","dynasty":"明末清初","author":"屈大均","text":"英雄谁得老，天意在吾人。但使羊裘在，何妨鹤发新。花留贫贱日，酒送乱离春。待与清秋雁，重来问白蘋。野寺莺花外，相逢泪满巾。犹多天宝客，已少永和春。龙去悲明日，天回望此人。吾衰何足叹，勉作采芝臣。劳劳南北路，蓬转恨车轮。白首空为客，黄金不识人。菱花能向暖，菊药亦开春。小别还惆怅，梱知日以新。"}