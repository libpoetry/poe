{"id":"161585","title":"次韵分宁胡宰赠行","dynasty":"宋代","author":"王炎","text":"别驾无才堪展骥，解印来归私自喜。意欲息肩犹未能，政坐文穷巧为崇。凫仙倾盖如旧知，冰玉清言心可洗。况逢父老夸长官，抚字有恩论骨髓。俶装暂去桃李阴，遽勤饮饯枉车骑。自怜孤冷仍数奇，诸公荐口颇难启。溪上只今梅未花，归时春燕定成垒。妙语吹嘘恐过情，甚惭绿绮奏山水。君才过我盖十倍，乃容蹇足陪骊駬。异乡为客更别离，寒日纁黄催短晷。平生惜饮亦径醉，放歌不记南山鲤。"}