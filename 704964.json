{"id":"704964","title":"送文澜开馆清江用芝山舍弟韵席上","dynasty":"明","author":"霍与瑕","text":"高歌谁和予，清曲予赓汝。十载旧知音，幽兰芬妙语。夏夜飞萤火，空山乱趁人。收拾书囊里，三更供苦辛。冉冉上春台，匆匆归昼锦。怜君尚下帷，书床横角枕。赠尔山龙锦，去谒广寒君。骋骋天河步，依依侍五云。惠姿蔼春风，雅度悬秋月。月白更风清，万里开银阙。欢会长时好，别离难为情。吹箫明月下，流羽自凄声。清江佳丽地，桃花映水肥。种桃时雨足，早得振皋归。三友梅松竹，水石漱寒漪。岁晏盟如在，春风谓不迟。送远翻清调，山高水更流。子期欣共席，黄醴满金瓯。送客开春燕，怀人倚暮扉。英州新酒熟，为寄一千卮。"}