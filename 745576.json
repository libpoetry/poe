{"id":"745576","title":"偕伯夔登涿州城楼","dynasty":"清","author":"顾翰","text":"夕阳半明射城堞，四月打头飞木叶。出门蜡屐无好山，差喜危楼高百级。绕城三尺沙没濠，欲与废垒争低高。其间草木亦萧瑟，大抵苦竹兼黄蒿。城中庐舍同栉比，多少人家炊烟里。长风浩浩吹市声，鸡犬翻疑在天际。城边过客未卸装，尚闻铃驮鸣郎当。鸦群头上若过雨，归鸟更比征人忙。莫言王粲依刘久，难得天涯逢好友。远游万里纵飘零，更上一层须抖擞。年来颇觉心胆粗，云山遮眼愁模糊。明当与子臻绝顶，俯看健鹘盘浮图。"}