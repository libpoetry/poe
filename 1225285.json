{"id":"1225285","title":"观南阳高武宣王诰词其子浑璞治书徵赋","dynasty":"元","author":"吴师道","text":"历数归真主，英雄起壮年。挺身辞汝蔡，仗剑走幽燕。武略纷谁敌，神锋奋独先。攻城蒙矢石，拓地揽山川。淮甸威如扫，蛮方命已悬。长驱越东角，直捣海南边。名冠三军帅，功开半壁天。至仁惟不杀，伟绩更无前。铁马戈鋋息，貂蝉佩服鲜。曹公创尚在，鄂国志逾坚。星陨悲苍汉，山崇想故阡。分祠遍南纪，遗像俨凌烟。疏傅曾开国，承家复象贤。绣衣躬入奏，丹陛诏仍宣。圣代昭恩数，王封衍土田。风云摅壮气，日月漏重泉。制辟奚斯庙，光增太史编。哀荣千载少，忠孝一家全。奕奕丹青绘，绵绵带砺传。桐乡修秩祀，愿荐侑神篇。"}