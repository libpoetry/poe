{"id":"702077","title":"五日同使君谒子贡祠对酌","dynasty":"明","author":"温纯","text":"旧宰祠堂背郭横，肩随旅拜向檐楹。千年墙室窥瞻好，五日椒兰感慨生。拂坐薰风思解愠，盈卮蒲酒对澄清。执鞭岂为文章业，所至长留奕奕名。胜地相从引兴长，低佪尽日思望洋。疏林隔水莺相和，细雨衔泥燕并翔。风物天涯催鬓改，驹阴时节忆年芳。赐沾宫扇先朝事，彷佛佳辰侍帝傍。"}