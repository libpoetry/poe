{"id":"404853","title":"金缕曲·和仲唯丈","dynasty":"近现代末当代初","author":"袁荣法","text":"绿野成阴矣。怆江潭、树犹如此，泫然流涕。一片飞花春不管，芳草远连天翠。休问讯、王孙归未。塞北江南三千里，甚烦冤、处处啼新鬼。愁似墨，酽难洗。白衣皂帽风尘里。向新亭、横来百感，伤时弹泪。少不如人今将老，莫话承平身世。况谙尽、危巢情味。却羡流云词赋手，卧沧溟、飘唾生珠绮。看大陆，龙蛇起。"}