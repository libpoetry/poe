{"id":"695854","title":"寄李伯承","dynasty":"明","author":"欧大任","text":"看花春尽蓟门杯，一出承明尚未回。曾是词臣随玉辇，岂堪西望柏梁台。南谯父老拥旌游，杯底黄河百折流。落日离骚君莫读，浮云那似楚江秋。风尘九折畏途多，濠上观鱼且自歌。天末故人题尺素，漆园为吏意如何。君上秋风百尺台，白云片片乱鸿哀。江潭此去三千里，那得瑶华远寄来。"}