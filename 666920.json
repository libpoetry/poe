{"id":"666920","title":"大司寇恒山张公父母俱八十馀三疏得归省太夫人旧患丧明公归而愈缙绅多咏其事郑同年与聚索予作忙中走笔","dynasty":"明","author":"张岳","text":"恒山何危哉，白云复漫瀰。念彼白云飞，戚戚伤岵屺。流光不再须，甘瀡为谁旨。累疏叩天阍，洞塞幸伊迩。不谓许国身，亦慰门闾倚。沉迷起宿痾，春风满步履。古来孝子心，寒冰跃双鲤。眇绵气感通，或可徵神理。如兹事幽绝，传闻乏前史。推之民物间，一视而已矣。愿转此心丹，坐使呻吟止。"}