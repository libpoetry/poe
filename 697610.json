{"id":"697610","title":"唐荆川先生视师海上奉赠二首","dynasty":"明","author":"胡直","text":"翩翩瑶节下烟霄，岁晏关河朔气饶。兵法久传黄石略，使旌遥指赤城标。雪中鲸海销氛祲，春后鲛宫贡薄绡。蓟北越南均报主，勋名那羡汉嫖姚。军师强起白云扉，海上还知卧翠微。日护貔貅仍习静，营开鱼鸟试忘机。丝纶早已推黄阁，去住身看著白衣。行过荆溪栖隐处，莫因萝薜系骖騑。"}