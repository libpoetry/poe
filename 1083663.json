{"id":"1083663","title":"代叔父九经堂歌","dynasty":"宋","author":"史浩","text":"黄冠物外士，碧眼世中儿。琅函赤轴富裒蓄，金作蛟龙盘绣栭。撞钟击钵走聋俗，圣典寂寞令人悲。我登九经堂，四顾光陆离。画檐散彩喷朝日，翠幌倒影摇天池。牙签插架争突兀，若有鬼物森持扶。使君雅意尊经术，故辟后圃披遗基。咄嗟土木上星汉，下视仙宫梵宇俱么微。我愿兹堂遍寰海，共治皆以经为师。一变人心至齐鲁，再使风俗跻农羲。却向兹堂命宾友，霜藤象管唱新诗。东风吹到君王耳，唤取文翁归玉墀。"}