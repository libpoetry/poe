{"id":"1035005","title":"寿四川制置李侍郎","dynasty":"宋","author":"魏了翁","text":"崧高二王德，丰水数世仁。一心千古脉，一气三才根。人言通德门，封培知几春。陵州不尽用，雍国非全神。厥美钟在季，鲁殿岿然存。谁知中兴主，流泽被子孙。是用遗一老，为社稷万人。三朝典刑旧，四海观听新。自公镇西南，威声憺胡虏。弃地遄归疆，馀民亦安土。便当度双剑，建大将旗鼓。进贤黜不衷，讨贰诛失伍。增屯御骄卒，募耕实边圄。堂堂当道卧，一勇销百侮。愿公排群议，释我分外虑。上流屹长城，却归辅明主。"}