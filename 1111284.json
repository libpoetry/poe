{"id":"1111284","title":"甥馆","dynasty":"宋","author":"许月卿","text":"月色真图画，风声古瑟琴。月风天地职，风月圣贤心。竹砌水如璧，梧冈朋盍簪。不须联句得，天籁竹梧吟。冬至思吾侄，樊川示阿宜。驱羊官易取，观象易难知。不远复三字，大音声一诗。屏山宗邵子，晦木不忘归。醉乡真广大，静夜绝嚣尘。月色明如昼，天涯总是春。鸟飞林不夜，蝶梦路无人。天地中间我，孤高谁与邻。国士今为鬼，有棺空断肠。绿衣长至节，丹旐短松冈。父乃哭其子，天乎歼此良。伤情皋某复，挽些谩巫阳。国士报国士，后人哀后人。万物邪胜正，一理屈终伸。秦暴二世灭，周仁八百春。紫云楼上语，亿载宋深仁。"}