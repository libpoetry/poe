{"id":"1115011","title":"高宗皇帝挽词","dynasty":"宋","author":"李巘","text":"建炎恢圣统，太上极尊名。夏祀参天永，尧勋冠古荣。艰难成帝业，付托本皇明。俯阅人间世，飙游跨九清。寿历开金筴，皇欢奉玉颜。难谌天道远，忽怆帝乡还。敷德戎夷外，安民礼乐间。功崇超大禹，神穴枕稽山。赫奕中兴事，洪图久系隆。垂裳三纪后，脱屣再星终。灵驭龙腾座，仙晨鹤翥空。薰琴无尽意，遏密卷悲风。汉帝伤心地，羹墙梦正劳。珠藏超赤水，鼎在泣乌号。神藻光仍焕，仁风远更翱。百皇谁比德，商庙独推高。映日龙輴动，喧天凤吹休。桥仙融路碧，梧野结云愁。万叶休符衍，三年孝制脩。臣民瞻祖载，恸哭拜江流。"}