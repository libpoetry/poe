{"id":"779820","title":"摸鱼子 题徐懒云先生填词图","dynasty":"清","author":"戴延介","text":"可怜宵、月斜香灺，花阴偎暖苔磴。玉箫低度伤心句，记否秦楼酒醒。秋有信。可解忆、长干疏柳丝丝影。双鬟莫问。怕提起销魂，如云似梦，多少旧愁等。新词丽，旧谱乌丝重订。玉田标格差近。分明绿怨红啼意，半是空中传恨。春暗省。问因甚、柔情艳福都无分。倦搔吟鬓。算阳羡风流，画图仿佛，添个小眉晕。"}