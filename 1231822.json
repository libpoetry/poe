{"id":"1231822","title":"至元戊寅四月十九日风雷大作村民以为龙王嫁女予作诗以纪之","dynasty":"元","author":"于立","text":"西方龙君嫁龙女，雷车彭彭载风雨。神奸夜邀髑髅语，碧草无光愁露渚。鲛人献绡珠泪泣，鸾裾行烟翠痕湿。阿鬟娇小不成妆，帝与桑田汤沐邑。胭脂紫玉吹海腥，阳侯击浪玻璃声。湖边地皮薄如纸，长堤卷作长河水。"}