{"id":"763400","title":"春从天上来 重登超然台","dynasty":"清","author":"吴绮","text":"雨过知春。把万壑千岩，尽满晴云。旧游重到，携取芳樽。班荆共坐嶙峋。爱朝来风日，较往昔、益觉清芬。但开眸，有春山如髻，春水如鳞。依然去年醉处，听碧管红弦，已换闲人。雪殢梅须，金舒柳带，江湖着意翻新。问风流苏白，今何在、画里乾坤。酒微醺，振衣一啸，烟霭纷纷。"}