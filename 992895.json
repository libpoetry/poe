{"id":"992895","title":"送周介之学士通判定州","dynasty":"宋","author":"梅尧臣","text":"相公秉文武，视卒如婴儿。今往佐其军，岂不重抚绥。我有愚者虑，赠君临路岐。相公居并州，拓土曾不疑。羌戎起潜变，一旦覆我师。我师无不勇，将吏实易之。常抱雪耻志，此旨君所知。兵家尤戒贪，持重养以威。正当土门路，自昔屯虎貔。朔朝及旬望，大校饫酒卮。未若投单醪，共饮河水湄。古人维其均，今人意参差。临事欲之死，身往心已移。上能同甘苦，下必同安危。愿君因议论，兹语何难为。"}