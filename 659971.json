{"id":"659971","title":"江西官氏二烈女次雪湖韵","dynasty":"明","author":"谢迁","text":"节义真大闲，浮生仅朝露。谁谓捐生仁，乃出两荆布。济济冠佩徒，讲习亦有数。临难辄易心，宁愧所学负。忆昨大江西，凶逆啸而聚。皎皎双白璧，不受纤尘污。一死等鸿毛，裕若身为度。颇闻官氏宗，自昔遵王路。世德贻范谟，奕叶昌?祚。丈夫槩可知，大节况童孺。诏旨揭门闾，褒旌岂虚誉。"}