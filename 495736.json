{"id":"495736","title":"兰陵王 荷花","dynasty":"明","author":"陈霆","text":"野塘碧。云锦天机乍织。垂杨外，红日半酣，翠盖亭亭拥倾国。晚来溪雨息。乱泻明珠苍璧。风帘卷，画阁尽开，一味清香送凉入。携樽，近花侧。问娇艳何如，六郎颜色。芳洲别浦羞孤特。正一钩新月，画船十里，浣纱人去歌韵寂。望中水云隔。回首，又秋逼。渐香老红衣，飞趁潮汐。寒烟败苇添愁戚。似相对共叹，离怀无极。残阳影里，有宿鹭，黯凝立。"}