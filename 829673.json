{"id":"829673","title":"述哀","dynasty":"清末近现代初","author":"郑孝胥","text":"榕城疫盛行，人鬼争出殁。里中丧族弟，俄复夺一侄。侄年已及壮，蹉跎未授室。愆期我负尔，兄嫂老弥郁。于时迫端午，次兄方卧疾。书中道无虑，悲悸常忽忽。何来鹅车炮，一击碎心骨。父子相继逝，先后才旬日。我持栗兄书，猝不知所为。自呼神略定，勃然涌千哀。兄书本细秀，两纸字累累。二丧仗经纪，智虑饶安排。疾疫甚刀兵，一言伤我怀。江船幸未发，飞书还相催。行间别无语，速去勿迟回。我兄但自脱，妇稚徐更裁。淦子赴弟丧，炳子之日本。我特促之行，所虑良在远。炳前跽告辞，酸泪为一泫。方当迎而父，但去勿悽断。为农堪养亲，世变莫挂眼。三年学成就，聚首日靡短。东人况善我，受托颇缱绻。而父书云云，望汝意不浅。乞假居持服，悬怀在长兄。张沈来自吴，入门携吾柽。悤悤相吊慰，语次心屡惊。初闻兄又卒，无泪眼空瞪。究穷死所由，号叫肝自崩。陈郎书在手，白日非幽冥。行年已六十，儿辈盈阶庭。何苦而轻死，自沈为独醒。因忆神户归，失足落东溟。堕河经再厄，胥种终相迎。我欲叱阎罗，鬼籍除其名。不然当把臂，地下从先灵。兄亡非缘疫，其故独何欤？畏疾而凭河，哀哉岂此愚。寄书且视妹，所言固不虚。书辞靡瞀乱，巷陌多绕纡。河之水悠悠，城东得遗躯。终时作何状，割爱从鼋鱼。为弟诚无状，不能掺其祛。两兄挈一侄，何许相睢盱。知死不可让，以次当及余。死丧虽甚威，后死方有事。门中二十口，舍我谁将寄？致书使亟来，恶瘴犹为厉。汉阳趣赁屋，规以安汝辈。三棺当暂厝，閒岁待我至。解衣斸苍山，和土将血泪。筑成名恨冢，偿我无穷意。炳乎汝勿归，父死叔尚在。东行吾计定，世乱重抱耒。稚辛闻此变，千里来共哭。四支已半摧，一手倚一足。作书寄萱妹，天地此骨肉。事牵难久留，送汝使我独。登舟一悽惶，去去意殊酷。楼头卧更起，船尾灯犹绿。江波闇涨天，风雨欲揭屋。馀生付残世，何地同啜粥？"}