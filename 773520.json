{"id":"773520","title":"秦淮杂咏","dynasty":"清","author":"张玉书","text":"六代繁华有中兴，浇愁倾尽酒三升。画船箫鼓春如海，便逐东风到秣陵。几度秦淮打桨行，河房士女夜吹笙。栖鸦流水传佳句，总为亚男得盛名。玉树江山百感何，白门杨柳影婆娑。舟回三十六陂月，醉听吴侬白纻歌。青溪楼上小勾留，灯火连宵璧月收。一霎南朝春梦醒，可怜淮水自西流。"}