{"id":"691226","title":"早春过何龙友太史赏芍药","dynasty":"明","author":"李孙宸","text":"春浅仍怜百卉残，一枝幻出玉为盘。冰霜呵护寒威减，烟月犹疑火树看。遂有王孙传异普，未教士女赠新欢。风光得似扬州好，次第天香满药栏。牡丹枉自诧姚黄，芍药今看玉有芳。艳夺梅肌仍斗雪，香怜蜂伴未开房。护英只许罗为盖，剪蔓差留绿作裳。醉里欲烧高烛照，恐惊花睡乱新妆。"}