{"id":"219072","title":"谢张倅惠茶","dynasty":"宋代","author":"章甫","text":"病躯倦甚不举酒，便腹枵然尤爱茶。淮乡久住已成俗，客至亦复研芝麻。称重缃匳还入手，知公与我诗情厚。静无俗驾叩柴关，急遣僧房借茶臼。易足堂中昼倍长，一杯凉饼补饥肠。世间万事不挂口，齿颊尽日留甘香。青奴可怜姑少却，睡魔退舍诗魔作。诗成吟罢来清风，秋意拂拂生梧桐。"}