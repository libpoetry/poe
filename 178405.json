{"id":"178405","title":"赠画者徐琛","dynasty":"宋代","author":"陈长方","text":"我行江南江北山，真赏会心那可数。独爱黄陵古庙前，四水粘天迷浦溆。胸中历历着山川，有句如枝不容吐。欲将写作无声诗，笔底愧非韦与许。今年南走到闽越，归踏雪峰由后路。蛇行山腹动十里，屏列奇峰疑八柱。连云直拟穿天心，飞瀑横看如急雨。盘涡雷吼又奔注，小立只忧蛟鳄怒。何异周南太史家，西上九疑东访禹。君能点染出江山，造物炉锤困掀侮。李成不作郭熙死，谁谓今人不如古。五日一水十日石，得意无烦用心苦。君观宋迪传深趣，元在颓墙破环堵。正如草圣得神逸，担夫争道公孙舞。吾言有味君细听，领略当同少林祖。"}