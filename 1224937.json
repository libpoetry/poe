{"id":"1224937","title":"周昉按乐图","dynasty":"元","author":"张翥","text":"美人按乐春昼长，绿鬟翠袖双鸣珰。玉箫高吹银管笛，二十三弦啼凤凰。后来知是调筝手，窈窕傍听曾误否？《梁州》遍彻《六么》翻，此曲惟应天上有。行云不动暮雨生，流莺瞥目飞鸿惊。宫驰羽疾争新声，花月六宫无限情。君不见《后庭》《玉树》梨园谱，日日君王醉歌舞。一朝鼙鼓动地来，禄儿危似韩擒虎。丹青纵复王何益。由来嗜音必亡国。田家机杼人不知，好写《豳风》劝蚕织。"}