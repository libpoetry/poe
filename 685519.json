{"id":"685519","title":"宜春九咏 春日","dynasty":"明","author":"邓云霄","text":"上巳清明乐事仍，谁能寥落对孤僧？兔肥嫩草堪游猎，马凿新蹄试放鹰。鸣镝平原弓满月，割鲜荒店酒如渑。好携花债酬韦曲，更制春词拟杜陵。醉后铜街并马行，少年游侠气纵横。红楼尽是宜春苑，青帝先开不夜城。明月自随歌扇转，长河还向酒杯倾。呼关竟觅平康宿，守吏何须问姓名？最爱封家十八姨，年年送暖赴春期。忽过小苑花争笑，轻度平林鸟不知。似是有心邀落絮，可能无意逐游丝。多情宋玉新词好，为语邻娃且自持。山中历日杳无期，洞口春风亦不私。古院人闲听早鸟，空坛花落覆残棋。遥怜地僻春归晚，莫怪云深客到迟。试问刘郎经别后，天台胜事几人知？江楼倚壁结花龛，夜雨摧花响石潭。泛泛落英明似锦，盈盈远色浅拖蓝。鸥群浦外行相狎，渔父矶头偶共谈。不用招邀淇上女，笔床茶灶兴方酣。金谷平阳翳绿莎，感时长叹复高歌。看春走马休辞远，骤雨狂风可奈何。野日无情流水急，啼鹃渐老落花多。三春日日须行乐，风俗谁论晋永和？却厌时禽太有情，名园处处变春声。纵饶黄口能调哢，须识东风解长成。啼月暗催千户晓，呼烟遥报六街晴。寄言挟弹闲游子，好袖双柑去听莺。谁化香魂逐早春？徘徊南陌更东邻。几家芳苑堪乘兴，若个游蜂是故人。榻罢滕王无俗事，梦回庄叟有闲身。坐看残粉飘红雨，花底深杯莫厌频。五马踌蹰久未归，陌头愁见雉朝飞。眠多转觉蚕无力，桑老谁怜叶尽稀？心绪缠绵抽乱茧，啼痕乌咽理残机。才成半匹输官税，又向他家作嫁衣。"}