{"id":"618017","title":"赠李伯襄北上","dynasty":"明","author":"何吾驺","text":"香山昔有黄才伯，文章声名重五岳。宫詹夙侍至尊前，也冠诸生领解额。懿铄先秦两汉词，大历开元供挥霍。尔时黎梁诸君子，铅椠执鞭欣所托。道在山川气正王，岐海精灵应有作。卓哉此日李伯襄，五彩乍飞并眩愕。握腕十年风雨中，雌雄与君斗卓荦。余也蚤飞飞未前，君今一飞绝寥廓。淩峰濛雾穿青云，炫藻流晖仪凤阁。彩笔宁终第二人，奏赋定知冠上国。经生壮志羡雕虫，亘古雄文怜寂寞。谁知吾党旧登坛，肯与中原论一掷。虽然三载制科耳，底事千秋未萧索。今日后生不可量，才伯似君君胜伯。临河挝鼓送君行，万丈虹光赴帝阙。"}