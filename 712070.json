{"id":"712070","title":"献大司马制府吴公一百韵","dynasty":"明末清初","author":"陈恭尹","text":"北极盱长策，南天眷重臣。节移闽海近，恩及岭头新。睇望云霓久，沾濡雨露匀。旌旗皆改色，闾井自生春。地阔衡庐接，星分斗庙邻。滇流东注海，横浦北封秦。旧俗民瑶杂，遗风邹鲁醇。威行千里肃，纲举百城振。文武趋莲府，溪山望画轮。诗须传乐部，德俟纪贞珉。往日弦歌暇，清篇字句真。飞腾珠不胫，磊落笔如神。世诵吟灯作，官闻酌水贫。孤标诚绝俗，高义久惊人。法重催科考，时兼荐馑臻。后先羁旧尹，三五及迷津。相戒车前辙，谁从井有仁。赖公垂恻隐，遂得免颦呻。数万金钱负，多年簿责频。下车皆遣去，重任畀于身。汤网开穷鸟，庄波借涸鳞。即云于物利，未或以财徇。侠气过朱郭，名流仰乐歅。各期空冀野，争得望车轮。银烛连开宴，瑶阶九列傧。攀留常累月，酬唱动兼旬。阳羡多栽茗，江东自足莼。四鳃鱼入馔，千日酒沾唇。白雪操常凛，芳兰佩自纫。骥才终必展，龙屈理须信。令誉通黄叟，能声彻紫宸。九重恩破格，万里檄征闽。爰自神明宰，高超岳牧伦。六条持法慎，九伐纪功纯。堠火飞猿峻，妖氛紫帽屯。逆萌生带砺，缓死冀宵晨。徵士时缄剑，搜财或算缗。莫为分玉石，终见共胥沦。不枉闻清论，如丝拜御纶。绣衣明獬豸，高印跃麒麟。受节初开府，兼官属代巡。澄清徐揽辔，光霁俨垂绅。一鼓更弦瑟，先移曲突薪。万民歌乐只，多士荷陶甄。桃李三山遍，韬钤列校悛。岛人宵自遁，荒土日加畇。边计奇难测，雄功立不泯。撝谦师大树，克让协同寅。忆昨杉关出，将过粤海漘。香花连水驿，涕泣洒山榛。父老追邪谷，舆歌继洧溱。尚思崇俎豆，岂惮走嶙峋。岭峤人何幸，皇天若汝亲。矧当凋瘵后，初过乱离辰。乡落朝无火，郊原夜有燐。三毛名饭毳，百结号衣鹑。元气公能补，民心愿莫因。经时虚远想，一旦下高旻。疾痛难更仆，吁嗟自郁氤。顷从藩镇始，遂使利源湮。淩杂供求取，纤毫见怒嗔。生民如草芥，王度渐缁磷。丛借还无日，狐威假不驯。骄矜行自绝，骨肉且相狺。竟启东南衅，同归朴灭均。馀波仍污染，囹圄日嚣龂。孰市田文义，谁从郑侠陈。脂膏原粤物，鞭朴亦吾民。世幸销兵革，恩宜用抚循。输将前不易，旸潦近加辛。即尽敲民髓，何裨秉国钧。富强须有术，山海况多珍。夷舶原交市，遐方旧贡蠙。有无通物产，声教暨弦夤。盐铁书何密，耕屯计可抡。兵民如复合，风俗庶能淳。夫子今豪杰，文章古孟荀。学能全体用，巧不事组紃。诗礼趋庭得，风规昔驯遵。先公开棨戟，大节挺松筠。善述真无忝，仁声美有洵。会吹寒谷律，终解捧心颦。贱子何为者，其生亦已迍。在金惭跃冶，于木更轮囷。好著登山屐，常冠折角巾。行藏依草野，出入远城闉。欹案看书卧，颓颜揽镜皴。何知年冉冉，只爱石粼粼。东渐曾过浙，西行未到岷。遥登太行上，亦泛五湖滨。处处闻风烈，超超远世尘。溯洄心未已，向往足犹踆。行部干旌出，防边介士蹲。飞扬明铁铠，镗鎝响金錞。并集三江鹢，初停六辔骃。霜应生白简，风欲起青蘋。北斗瞻今近，南溟气自申。扶携观教化，洗涤待咨询。幕府多英俊，贤君爱笑嚬。肯容狂狷士，长揖列嘉宾。"}