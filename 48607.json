{"id":"48607","title":"舟抵南康望庐山","dynasty":"明代","author":"杨基","text":"春山如春草，春来无不好，况是香炉峰，百叠烟屏围五老。嘤嘤历历谷鸟哀，朱朱粉粉山花开，芙蓉削山紫雾上，瀑布倒泻青天来。船头春山重回首，世上虚名一杯酒，李白雄豪绝妙诗，同与徐凝传不朽。明日移舟过洞庭，兰花斑竹远沙汀，摩挲老子双愁眼，细看君山一点青。"}