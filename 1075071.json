{"id":"1075071","title":"病起负暄菊篱一首","dynasty":"宋","author":"周紫芝","text":"卧疴初肃霜，小间倏玄冬。老境知几何，半落呻吟中。医师固楚产，砭灼矜神功。巫师杂荒怪，呼吸生雷风。江乡郁毒雾，禦湿无鞠藭。况复窘行役，六月伤蕴隆。寒热遂百战，药石徒屡攻。槁项与黄馘，苶然非昔容。逮兹脱九死，更生本苍穹。今晨颇欣悦，步我菊篱东。无谁与共语，梵诵庶可终。忧乐有乘除，涉世殊穷通。幸兹未暝间，有乐聊复从。"}