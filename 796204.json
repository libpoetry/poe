{"id":"796204","title":"八声甘州 题杨柳岸晓风残月图","dynasty":"清","author":"沈蕊","text":"正天涯酒醒客星孤，扣舷发清讴。渐微茫晓色，霜风乍紫，薄雾初收。江柳丝丝蘸碧，仿佛白门秋。回首关河远，今夜扁舟。怅望一丸瘦月，问何时、双照人在鄜州。倩万重烟水，流梦度韩沟。叹年来、俊游未了，算闲情、都付与沙沤。空赢得，偷声减字，谱尽离愁。"}