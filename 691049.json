{"id":"691049","title":"送李伯襄","dynasty":"明","author":"李云龙","text":"北风日凛冽，寒霜凋平芜。君子事行役，负剑游帝都。弦歌未终宴，仆夫已戒途。问子无所适，去入承明庐。问子何所将，手握灵鼍珠。丈夫志四方，安能守区区。何况我生辰，遭世本唐虞。愿子崇令德，善爱千金躯。昔与子行乐，秋月照城闉。今与子为别，朔风扬飞尘。子奋垂天翼，高飞薄苍旻。而我羁樊笼，有志不获伸。子往燕山北，我留粤海滨。我为道旁璧，子为席上珍。升沉方异路，安问参与辰。龙剑匣中鸣，叹息此焉分。"}