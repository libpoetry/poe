{"id":"1123237","title":"拟古","dynasty":"宋","author":"赵处澹","text":"青青河畔草，皎皎林下人。草有四时色，人无千载身。胡为踏氛埃，樊笼长苦辛。君看鸿鹄飞，九万谁能驯。西北有高楼，楼高夜何其。圆影湛以光，遥望斗与箕。何为天一方，长恨身不飞。安得驾双翼，上下长相随。涉江采芙蓉，皎皎外名利。采之遗所思，共此无尘意。所思在芝田，道远莫之致。悠然对芳草，绿满江南地。今日宴良会，微风动波心。逸响悲秦筝，仁声和舜琴。古人为此曲，寓意良以深。何当共欢乐，长啸溪之阴。"}