{"id":"522117","title":"题东滨父子趋朝图","dynasty":"明","author":"顾清","text":"先皇龙飞登俊英，岁在庚戌君飞腾。甲戌今皇临大廷，郎君接武振华缨。尚书光禄郎而卿，分曹右选参本兵。天门晓开日未升，红霞紫气绕觚棱。玉街无尘青引绳，冠裳佩履俨徐行。前者长孺后元成，小夫雅愿止金籯。君家世德远有承，华亭启土绍嘉兴。贞元相君尤有名，昆山婉娈谷水清。诗书亹亹来云仍，纷如玉笋间瑶桢。朝廷有道四海平，凤将九子不足惊。画师不惮理丹青，我老犹能继颂声，请君多买鹅溪缯。"}