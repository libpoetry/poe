{"id":"273277","title":"永遇乐·雨夜即事","dynasty":"现代","author":"李继熙","text":"雨滴楼头，灯昏街尾，断魂何处。汽笛依稀，胡笳隐约，杂几声蛩语。椰烟凝碧，随风澹荡，渐觉夜凉如许。何须待，云窗水阁，销得一襟残暑。狂歌痛饮，豪情未减，犹是少年张绪。烛短香残，曲终人散，倚枕寻旧句。层层曲槛，珠帘不卷，好把梦魂留住。任窗外沙鸥浅渚，自来自去。"}