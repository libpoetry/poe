{"id":"690963","title":"禽言","dynasty":"明","author":"李之世","text":"南山张缴北山罗，行不得哥哥。东家树篱西家棘，哥哥行不得。归去好，归去好。在家起常迟，离家饭常早。戴星骑秃驴，昏黑随山跑。坭滑滑，何时乾，行路千难与万难。提壶提壶沽美酒，不饮香醪辜负口。钱到有，酒没沽。胡卢提，提胡卢。坭漉漉，沙簇簇，卖却黄牛去买犊。有田无力赁人耕，布谷布谷布布谷。姑恶夫恶，红颜命薄。新人入门，故人出阁。新人笑，故人啼。宁为恶姑妇，莫作恶夫妻。"}