{"id":"1123445","title":"逍遥咏","dynasty":"宋","author":"赵炅","text":"逍遥知语默，境外见真空。有位皆玄感，无缘不用功。义说三才理，幽深万事通。因依堪法则，答谢向旻穹。大道虚无境，信之则有灵。幽深玄妙理，运转几曾停。拘束从何益，周通静杳冥。真空非作相，善应保安宁。我自常安乐，凡情勿笑耶。云生诸洞府，棘不放仙花。地卑三光照，天开五色霞。未知何所是，善愿理交加。我达逍遥理，阴阳运五行。道从初一变，德合混三清。圣境堪依仗，狐疑事不成。异端违雅淡，返祸自轻生。逍遥人控鹤，碧落压天津。达理通含识，虚无即是真。河车谁肯信，铅汞本相亲。造化皆如此，今缘论宿因。何处堪依仗，经心便皱眉。世情多诡诈，业重信愚痴。取次招他谤，违非不自知。貌恭无德行，祸福在修持。虚无知大道，极意思悠然。摩日云中雁，潇湘水似天。孤峰高远近，宝月瑩团圆。信解明开悟，青霄在目前。逍遥名有理，得一便知空。道本皆深邃，凡为不易穷。品流才雅淡，格致意潜通。救世传相益，因成顺八风。谁测玄机圣，天功地久长。群生皆是性，道德有圆方。妍丑随情意，于戏细酌量。达人知淡泊，默默见非常。道德谁分别，逍遥我自由。时情人不达，深理少相投。己是终无益，非他作逗留。奈何为各异，未定复还休。奥义通玄化，精微妙入神。功程随志愿，贬降背于真。静默堪为法，无言事可亲。逢师传口诀，金玉变埃尘。清静真空理，不无解者难。纵横依见性，廓落智中观。坦荡归仁德，辛勤久远看。勿教为逆顺，平地入云端。乾坤常运转，兀兀见众生。利物终相应，施为愿要精。身慵何隐遁，舌辩谩纵横。种性归真理，因缘有重轻。仙经无限意，龙虎返丹砂。采缀阴阳理，终期岁月赊。求来皆有应，不信固难誇。忙说闲清境，真诚悟几家。阳与阴和合，须从一字求。分明皆是象，作相不能投。举措先真实，精粗各自柔。恒持通觉悟，万派水东流。铅汞精修鍊，阴阳协物情。花开黄道正，药就紫烟轻。海峤浮云合，神光照室明。彩霞高丽日，细意话长生。照然明道德，万象有其端。变化疑谁信，超凡入圣看。幽玄深自在，眇邈就中难。但味风尘里，方知宇宙宽。世界无穷尽，论之远更深。阴阳分皂白，瓦砾变黄金。报应终还有，邪求不易寻。匆忙谁正定，须是合天心。世利贪拘束，欺心自不知。一真求意在，四叙绝参差。顿悟超诸圣，娱情改换痴。生前如似梦，愿重细推之。愚痴常似醉，何异梦中人。欲达终无见，怀疑道岂亲。非为贪闭口，那是益于身。先生堪寂默，种福不传因。"}