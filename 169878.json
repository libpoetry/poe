{"id":"169878","title":"病后寄郑自正","dynasty":"宋代","author":"陈宓","text":"卧病六十朝，尪羸欲颠踬。中虚苦暴下，外怯因多涕。风邪动感触，寒热肆留滞。百病果难堪，未免趣医至。携持篚与箧，众药要尽试。{口父}咀和参术，煎煮杂姜桂。了无铢寸功，徒有千百累。金丹号起死，入腹作鼎沸。服之不能瘳，束手信无计。嗟余有天命，未许药石治。再拜谢群医，云病且平易。堆床屏丸散，养体亲滋味。曾不数阅日，颇能安寝寐。昨朝偶寻镜，自喜有瘥意。俄惊一目赤，炙灼如頳尾。薰疗技已穷，赤势殊未既。平旦涩难开，未晚痛先闭。于何我久病，复有此兢悸。当时呻吟馀，犹解阅文字。兹焉眼如瞽，把卷直欲弃。旧书满窗几，日读不省记。赋性已不灵，此疾胡可被。悲来只头低，坐处每酸鼻。何时双眼明，一览经满笥。行谊颜孟俦，文辞典坟媲。和顺积厥躬，膏泽施当世。今为辕下驹，横空但有气。又似笼中鹤，束缚剪两翅。会当有时节，飞骛历万里。"}