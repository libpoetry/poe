{"id":"1195152","title":"郊庙歌辞 梁郊祀乐章 庆和","dynasty":"唐","author":"赵光逢","text":"就阳位，升圜丘。佩双玉，御大裘。膺天命，拥神休。万灵感，百禄遒。秉黄钺，建朱旗。震八表，清二仪。帝业显，王道夷。受景命，启皇基。开九门，怀百神。通肸蚃，接氤氲。明粢荐，广乐陈。奠嘉璧，燎芳薪。膺宝图，执左契。德应天，圣飨帝。荐表衷，荷灵惠。寿万年，祚百世。"}