{"id":"811499","title":"和晓沧买犊","dynasty":"清","author":"丘逢甲","text":"陆地千角牛，不羡万户侯。何况量用谷，致富与国侔。颇惜多牛翁，题午常贻羞。老苍昨傲我，新买犊一头。沾沾诗自喜，老笔尤清遒。预计长子孙，治生可无忧。皋比径欲撤，不复事束脩。手挟货殖传，叱犊行春畴。梅州于分野，上应牵牛星。下有一丈夫，牵牛饮烟汀。临溪织女居，三五光荧荧。乘槎客过此，疑遇星精灵。谁知老词客，牧犊春山青。自唱宁戚歌，叩角呼儿听。风尘方澒洞，极目天冥冥。奇士天下无，且熟相牛经。黄河决山左，饥民遍淮徐。耕牛已宰尽，皮角不复馀。使者尔北来，治河策何如？治河无上策，荒政无完书。颇闻泽中人，时劫行客车。潢池竟弄兵，扰扰烦剿除。安得龚渤海，解剑畀安居。诵君买犊诗，令我生欷歔。秉鞭尔何人，得毋牧道疏？缅怀古民牧，神往两汉初。平生慕马援，边郡事田牧。此志苦不成，牛后随人逐。我家东海东，弃置委荒服。田间旧牛宫，群夷酣食宿。诛求遍鸡豚，何况牛大畜。田家苦此累，不令㹀养犊。惟昔大牢公，实致维州覆。彼哉伊何人，得毋乃其族！遗民痛贻祸，恨欲食其肉。至今乱未已，东望为痛哭。何时得伏波，重使交趾复？我归耕我田，汉书牛背读。"}