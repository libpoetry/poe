{"id":"1133322","title":"予久客思归以秋光都似宦情薄山色不如归意浓为韵言志约金溧诸友共赋寄钱唐亲旧 其九","dynasty":"宋末元初","author":"仇远","text":"乔木足秋声，红叶表秋色。因之念湖山，恨不生羽翼。形留神已驰，游倦交渐息。西邻夜砧发，东邻晓机织。我亦有敝庐，松菊暗荆棘。北山百年墓，苔竹手所植。今长尺若干，霜雪颇自力。西风龙蛇蛰，暗雨山林黑。东望会言归，免我长相忆。"}