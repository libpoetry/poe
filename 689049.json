{"id":"689049","title":"感秋","dynasty":"明","author":"何绛","text":"黄木湾前水急流，西风吹断海门秋。可怜盼盼才高绝，不及题诗燕子楼。赵尉城头数雁飞，连云宫殿掩朱扉。炎州岁岁多芳草，从此王孙怨亦稀。贪泉旧与石门邻，涓滴尝来亦愈贫。独怪山灵太轻薄，不分一杓故乡人。千载良谋何太劳，夕阳城下水滔滔。古来难得刘弘度，十六王头授佩刀。伪汉花田一望秋，素馨栽罢美人愁。阎罗法密民犹在，百粤王孙几姓刘。朝汉台成千载馀，苍苍松柏绕阶除。蛮夷长老知天命，陆贾南来一纸书。孙恪当年事出关，美人北去泪潸潸。凭君莫过舒州寺，恐献山僧碧玉环。十千美酒泛蒲桃，一饮那知白日高。中使夜来开凤诏，依然沉醉鹔鹴袍。珠江江上水连天，绛叶纷飞满客船。欲送王孙开祖帐，琵琶马上觉凄然。"}