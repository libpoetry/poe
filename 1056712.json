{"id":"1056712","title":"关关春树莺","dynasty":"宋","author":"吕南公","text":"关关春树莺，晨哢不知久。似欣融和景，乐得飞鸣友。可怜天性喜朋类，肯念同群杂誉咎。年年日暖风暄时，园林无处无芳菲。高翔俛啄足自适，焉用戚促勤追随。君不见花间柳下纷纭后，擘弹挥丸少年手。蒙笼枝上惊急来，不及咿嘤已分首。世间利害难预期，鲜少德义多奸欺。雁奴伤损雉媒饱，侪辈岂不交倾危。古人恶热曾吹齑，莫近王丹墓畔啼。"}