{"id":"980478","title":"正月六日七日书所见","dynasty":"宋","author":"晁说之","text":"扶光岁首当何辰，荐视变异纷无垠。既惊马日不为马，况复人日不成人。咸疑白昼悬月魄，哗言日月相斗格。如负如空天风愁，似食不食自毒螫。空里黄埃下百重，日心黑气交四磔。不知何地匿阳乌，人间百鸟竞号呼。可怜海气使如此，杏梁瑞彩想中都。"}