{"id":"814946","title":"浣溪沙十一首","dynasty":"清","author":"奕绘","text":"乙字栏干曲折通，下弦缺月不成弓。玉阶憔悴紫兰丛。芳树到头根和叶，小楼昨夜雨兼风。梦回十二碧峰中。画栋朱楹百尺楼，擘窠大字写天游。乾坤物我共悠悠。说法题诗双有益，焚香酿酒百无忧。胜他憔悴一生愁。此日天游阁里人，当年尝遍苦酸辛。定交犹记甲申春。旷劫因缘成眷属，半生词赋损精神。相看俱是梦中身。万卷天游阁里书，搜罗禹穴拾秦余。时贤乡愿笑吾徒。泰岳残碑新句读，玉皇心印碎珍珠。浮云舒卷任空虚。忽忽流光等掷梭，堂堂白日又空过。虚亭编曲自弦歌。采药游仙魂梦熟，美人高士往还多。天风环佩响岩阿。三尺枯桐幽涧泉，满身梅影断纹圈。风行雷吼七条弦。既遇知音通古调，不辞万曲为君弹。疏花弱柳媚凉天。新得长毛白鼻猧，茸茸浅绛五云遮。轻盈惯爱满怀爬。乍学吠人闲吠影，刚能衔帕与衔花。双鬟两字解呼他。失却双鬓得水仙，水仙固不及双鬟。眼前颇爱水仙妍。白雪黄芽九转候，玉台金盏百花前。衔书一种可人怜。孔雀东南西北飞，杜鹃何事苦催归。鸳鸯不羡凤凰翚。净土频伽簧作舌，唐宫鹦鹉雪为衣。鹣鹣命命两依依。盼盼佳期石未沈，玉箫声里小蛮音。朝云暮雨好花阴。桃叶未齐红拂面，海棠睡醒夜来心。鬵莺燕燕昼愔愔。执辔犹能学健儿，春郊马上制灯词。游人多处觉行迟。十里笙歌回邸夜，万家灯火上楼时，吾生二十七年痴。"}