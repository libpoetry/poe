{"id":"845652","title":"真宗封禅四首 其二 六州","dynasty":"宋","author":"无名氏","text":"良夜永，玉漏正迟迟。丹禁肃，周庐列，羽卫绕皇闱。严鼓动，画角声齐。金管飘雅韵，远逐轻飔。荐嘉玉、躬祀神祗。祈福为黔黎。升中盛礼，增高益厚，登封检玉，时迈合周诗。玄文锡，庆云五色相随。甘露降，醴泉涌，三秀发灵芝。皇犹播、史册光辉。受鸿禧。万年永固丕基。吾君德、荡荡巍巍。迈尧舜文思。从今寰宇，休牛归马，耕田凿井，鼓腹乐昌期。"}