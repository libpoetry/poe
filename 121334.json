{"id":"121334","title":"江侯邀予作山水书以赠之","dynasty":"宋代","author":"王当","text":"江侯乐山水，誓卜山水居。游戏天目道，箬帽跨蹇驴。村童习识之，拍手知且呼。行行不知顾，心与山水俱。于兹且几年，所得应有余。云胡不知厌，要予写诸图。昔者少壮日，戏墨谩妻奴。今衰眼目暗，笔砚久已疏。书来不得谢，督迫畴敢徐。图成不自识，浓淡恣所如。云深雾莫测，中恐藏於菟。人生孰非幻，作观随有无。江侯乐山水，何考其真欤。作诗调江侯，江侯其晓诸。观毕勿遽弃，酱瓿尚可糊。"}