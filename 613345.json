{"id":"613345","title":"暑甚呼童取车帱障日色戏咏","dynasty":"明","author":"李之世","text":"油碧作车帱，周遭八九尺。向来御霜霰，今以顿高壁。燕京六月天，骄阳酷了得。炎埃捲白涛，地作龟文坼。行渴望眢井，无荫可憩息。居人惮种树，蚊虻之所宅。炎暑尚可那，蚊虻嘴太螫。停午火轮飞，家家匿檐隙。庭庑下布帘，聊以遮日炙。间有缚高棚，紬箔编丛荻。余居僦委巷，蜗庐矮且窄。欲作棚箔遮，千钱亦可惜。猛然思敝帱，堪与骄阳敌。先乃擞埃尘，次以清泉涤。悬梯上屋牙，施绳垂两纆。展开琉璃幔，恰恰当甔甋。洞户散郁蒸，兼豁疏棂格。砌除屏诸有，绀绿摇空碧。回风捲翠旗，似洒蕉窗色。又如行风涛，布帆饱半席。热恼想顿蠲，兴居随以适。南海蒲葵扇，湘潭斑竹席。几席虽不良，揩抹净如拭。笔研差不恶，副以奇书籍。平头持秃帚，扫灭苍蝇迹。倦来枕书卧，兴或弄笔墨。以此閒功课，颓阳易向夕。纵非羲皇侣，权谢褦襶客。"}