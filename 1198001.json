{"id":"1198001","title":"秦女休行","dynasty":"魏晋","author":"左延年","text":"始出上西门。遥望秦氏庐。秦氏有好女。自名为女休。休年十四五。为宗行报仇。左执白杨刃。右据宛鲁矛。仇家便东南。仆僵秦女休。女休西上山。上山四五里。关吏呵问女休。女休前置辞。平生为燕王妇。于今为诏狱囚。平生衣参差。当今无领襦。明知杀人当死。兄言怏怏。弟言无道忧。女休坚词为宗报仇。死不疑。杀人都市中。徼我都巷西。丞卿罗东向坐。女休凄凄曳梏前。两徒夹我持刀。刀五尺馀。刀未下。朣胧击鼓赦书下。"}