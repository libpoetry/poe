{"id":"683763","title":"与张王二君弥陀寺小饮二君有惠政吾郡时王与余谈禅而张旨在玄不甚荅戏成三绝","dynasty":"明","author":"王世贞","text":"一尊萧寺鬓毛新，醉后那论主与宾。我梦未醒君梦觉，可能还唤梦中人。参差棠树五湖滨，福在人天慧在身。争似懒夫穷彻骨，西方处处是迷津。张君杜口为尊玄，王子纵横岂离禅。任是法门吾不会，一杯还向炕头眠。"}