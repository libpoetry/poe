{"id":"829566","title":"十二月初一日梅厅展墓","dynasty":"清末近现代初","author":"郑孝胥","text":"风凄日澹叩松扃，如背人间到杳冥。疏雨过山应助泪，断魂依树欲忘形。生儿何异原头土，入世还凭地下灵。徙倚沈吟终一去，乱峰旋为锁梅厅。双坟才距一牛鸣，中道相捐痛两兄。归里何堪成独客，弃官已不待同生。依依山色供沾袂，惘惘湖光伴入城。剩向酒杯寻断梦，梦痕和恨欠分明。"}