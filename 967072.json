{"id":"967072","title":"部兵之狄丘道中怀寄彭城社友","dynasty":"宋","author":"贺铸","text":"驾马出北门，徒御何迟迟。日气方汹涌，霜阴亦纷披。役夫前驱行，少妇痛不随。分携仰天哭，声尽有馀悲。虽非远行迈，要之为别离。顾我岂无家，从公难遂私。且怀二三友，缺此文酒期。临分各有赠，婉思见乎词。吟讽一回首，烟林失城池。相思肯相过，斗黍为君炊。"}