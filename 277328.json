{"id":"277328","title":"夏夜园中·暑雨澄夕氛","dynasty":"现代","author":"汪荣宝","text":"暑雨澄夕氛，奔云漏初月。微凉动帘幕，虚籁沈林樾。泠泠阶泉响，烂烂园花发。稍闻鸣虫起，坐看飞乌没。平生岩壑志，偶兹山水窟。多惭专对能，庶补诵诗阙。怀旧物屡迁，望远情不竭。回首沧波深，心忧芳草歇。道穷宁舍鲁，身健犹吟越。俳徊漏始移，颢露沾人发。"}