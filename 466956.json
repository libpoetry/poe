{"id":"466956","title":"五十咏怀五首","dynasty":"当代","author":"陈仁德","text":"浮生忽半百，两鬓雪霜侵。只笔随孤影，寒灯伴苦吟。侯门甘却步，世路每惊心。万事吾知命，曷云感慨深。昔年多意气，长啸壮思飞。云梦乘风去，钱塘踏浪归。河山频入望，日月共忘机。高咏还狂饮，酒痕满袷衣。人间惯反复，世事总迷离。壮志从何说，多情只自欺。兴来犹笑骂，老去黯伤悲。面目终难改，画眉不入时。渝州独为客，伏枕夜漫漫。风静车声绝，月斜树影寒。浮名抛去易，大梦醒来难。犹忆西崖下，山花秀可餐。诗成聊自咏，对影感纷纷。剩有丹心在，幸无媚骨存。难圆游子梦，辜负美人恩。天意原如此，升沈不足论。"}