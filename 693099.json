{"id":"693099","title":"留别黄岩东郊诸胜","dynasty":"明","author":"沈守正","text":"曲室朱栏映碧蓠，麦寒禾暖最相宜。青山似画云如带，可有闲人来奕棋。他年拟驾碧油车，谓有长条拂地徐。惭愧未行零落尽，止因不是白尚书。面面青山尽有情，回看如送复如迎。九峰更欲私相语，忍不婆娑藤下行。宝阁崔嵬接汉开，朝岚夕霭更奇哉。惜乎未畅跻攀乐，为爱龙湫当再来。"}