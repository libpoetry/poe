{"id":"1238660","title":"卢孤女","dynasty":"元末明初","author":"杨维桢","text":"卢孤女，年十五，官家新条括童女，东家媒娘传巧语。卢家郎，选东床，奈郎自有妇，妾使余不当。蚤知急婚事如此，悔不官家作驱使。上堂拜姑身未知，下堂失身惟有死。归来抱琴弹高楼，苦调不作离鸾愁。东家聘，西家求，明珠火贝争委投。河可乾，石可泐，卢家女节不可勒。生作只影蛾，死作独根柏。乌乎丈夫腐节随草莽，阿卢之风齐砥柱。若道钱唐女淫苦，安得有此卢家女。"}