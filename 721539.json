{"id":"721539","title":"沙河","dynasty":"明末清初","author":"屈大均","text":"湿馀诸水落，南北作沙河。夹岸离宫起，飞桥御辇过。巩华天险在，威漠羽林多。此日馀烟树，徘徊奈夕何。汉帝朝陵日，沙河驻翠銮。宸楼春水上，玉几白云端。重镇军都拥，长城下口盘。自天来叠嶂，龙虎万年安。展思宫殿在，创自肃皇年。列圣焄蒿色，诸陵松柏烟。黄花通御气，紫塞振长鞭。一路金汤固，真人自守边。三宫悬大漠，九塞扼居庸。羽卫何曾战，丸泥本可封。诸珰争揖盗，万国失从龙。辇路沙河曲，萋萋烟草浓。"}