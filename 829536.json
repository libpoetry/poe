{"id":"829536","title":"丑奴儿","dynasty":"清末近现代初","author":"周岸登","text":"青门落日黄埃起，短策秋风。不似吴侬。细马障泥映面红。年年经醉湖山惯，斜照江枫。借酒衰容。老色春回杖履中。沤波不浣羁愁去，酒醒江空。画壁青红。不似南天六六峰。回头萧寺经行路，侧帽西风。感慨潜通。料有瑶珰寄塞鸿。唐花移槛烘寒日，夺尽天工。一霎凄风。欲倩鹃魂诉断鸿。华鬘弹指惊尘劫，人远春空。怨入号钟。心事年来托转蓬。一春闲却看花眼，黛锁眉峰。倚断珠栊。不信屏山有万重。如今春去反惆怅，枉赋惊鸿。舞罢回风。莫揾霞绡泣落虹。"}