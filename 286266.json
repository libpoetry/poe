{"id":"286266","title":"出师·赤羽飞军阃","dynasty":"清代","author":"李锴","text":"赤羽飞军阃，黄云绕祃坛。出师罴虎奋，驻足士民看。神策柔疏勒，天兵洗贺兰。雪消龙马跃，鼠急豹旗寒。报国须如此，封侯竟不难。丈夫无涕泪，君子挟心肝。颇牧筹真熟，甘陈事有端。会传西域靖，喜见北门安。日月原相照，雷霆莫可干。防风毋后至，万一圣恩宽。"}