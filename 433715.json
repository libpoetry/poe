{"id":"433715","title":"蝶恋花 咏事四首","dynasty":"近现代","author":"詹安泰","text":"日日江头愁远水，明月来时，清泪汪汪地。十丈尘天胡此醉，蛮方千古沈佳丽。一味狂欢谁与记，宛宛垂杨，飞坠还飞起。除博人怜无好计，休寻往事添憔悴。倦理云鬟拢玉柱，梦外笙歌，梦里空相觑。曾博君王回一顾，明珠百斛恣欢取。一霎东风惊碧树，小阁窗开，尽日濛濛雾。解得香囊寻系处，不辞夜夜随潮去。春事隔邻无可说，十里春风，不耐珠帘揭。临水折花心胆裂，舞腰酒面相抛撇。媚向行人羞未得，顾影矜持，好梦成销歇。一觉年华如过翼，沉沉恨海茫茫月。明艳一春芳意闹，眼底波翻，风外流莺巧。尘掩镜鸾慵对照，有谁惜取如花貌。旧侣钗环梦纵到，各自飞沉，各自伤怀抱。短雨残云情不了，眉山摺叠天知道。"}