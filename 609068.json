{"id":"609068","title":"偕七舍弟游崇元观共题罗太史雪浪阁","dynasty":"明","author":"区大相","text":"阁迥玄潭出，山回绀殿虚。云霞窥坐榻，神鬼护精庐。何意终逃禄，谁同赋遂初。地犹三诏后，人是一龙馀。亭放徵君鹤，银焚学士鱼。捷猿攒暗壁，闲雀下空除。溪罢严陵钓，园荒董相蔬。贤良今对策，太史旧藏书。蕴玉山情适，披云野望舒。清尘不可接，高步访天居。"}