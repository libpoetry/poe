{"id":"702342","title":"闻南都新开池馆之胜漫摘坦侄二属对成诗二章","dynasty":"明","author":"程敏政","text":"一川新绿板桥通，更起盆亭著镜中。杜曲儿孙供酒盏，谢家兄弟走诗筒。草鞋半湿莎庭露，蒲扇轻回竹埭风。胜日无因陪胜赏，只凭春梦到江东。别业新开水竹居，游尘全不到庭除。楝花台榭闻幽鸟，荻草盆池种小鱼。翁醉不劳方竹引，客吟多借古藤书。何时罢直金华省，日日江头奉板舆。"}