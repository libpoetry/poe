{"id":"664895","title":"春日郊行","dynasty":"明","author":"夏良胜","text":"春来三月好，景足四郊中。豁豁羁怀放，骙骙马首东。林深藏鸟语，香远送花风。缓辔真如意，当途肯叹穷。远山青掩霭，短草绿蒙茸。思入兰亭妙，诗嫌谢老工。洗觥钱换酒，侧帽鬓垂蓬。野气迷坰坞，茅檐接大空。感时谁可后，忧世我当雄。百亩全无种，春饥未卜丰。杜鹃桥上过，休遇洛阳翁。"}