{"id":"634434","title":"戊申初冬望前一日本师天然老和尚六十又一示生人天胥庆华梵交响恭赋律言敬致末祝","dynasty":"明","author":"释今无","text":"五叶回春绿，双轮导瞑流。宝坛高宿将，芳轨正中区。盛世材偏美，名山迹屡投。圆音通十域，至德仰千秋。洞水天潢浚，宗风地轴留。一麟孤玉角，四海集金彪。慧刃回烟水，神针贯斗牛。选官江右近，游岳尚平羞。圣谛凋人爵，嚣尘惜马头。阅人悬至鉴，据座得真吼。性相融相摄，行藏自可求。坐深喧斗蚁，机阔觉鸣鸠。逗月苔烟少，藏莺雪树稠。沿流抛楚玉，砻石转吴钩。雷震山常响，花明笔尽收。急湍抽蚌腹，杰石驾龙楼。道泰浇风隐，岩高瑞气浮。绛霞腾翡翠，白麈傲王侯。初地称韶石，重来即邓州。凤林存眼目，狐径铲戈矛。力劲回澜柱，风严狎水鸥。入城卑俗降，及室弛心偷。白石饶清露，彤云护绿筹。松枝生珀软，柏叶应机抽。凭槛知无际，扶筇岂有侔。灵峰犹隐隐，贝叶自飕飕。侧仰孚慈力，群趋庆鹤俦。披珠惭异掌，饮乳咽乾喉。一偈称难尽，三回匝未休。梅花呈曙色，此意独悠悠。"}