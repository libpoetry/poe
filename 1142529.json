{"id":"1142529","title":"宋月山以陶金户遁山中值雪有诗次韵访之","dynasty":"宋末元初","author":"方一夔","text":"金沙潭头石赑屃，冻蚁纷纷半僵死。淘江漉海撄龙鳞，领使省金蹲虎兕。欲将江浙饱虚牝，遮盖谁施千丈被。先生误堕世网中，死灰更溺无遗燬。携家北走入深山，雪中高卧那能起。世间得丧何足道，坎止流行一弹指。忍冻孤吟寒士歌，力将冰檗战纨绮。君穷无比我更穷，湿沫难击三千里。明朝裹饭约共话，炯炯方瞳岩壑里。"}