{"id":"439471","title":"游上清宫二首","dynasty":"金","author":"赵秉文","text":"霜叶萧萧覆井栏，朝元阁上玉筝寒。千年辽鹤归华表，万里宫车泣露盘。日上雾尘迷碧瓦，夜深月露洗荒坛。断碑脍炙人何在，吏部而今不姓韩。暇日登临近吹台，夷门城下访寒梅。鳌头它日几人在，樽酒而今一笑开。秋潦渗馀村径出，夕舂鸣处野禽来。醉归扶路人争看，知是诗仙阆苑回。"}