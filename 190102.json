{"id":"190102","title":"打剥牡丹·大芽如茧肥","dynasty":"宋代","author":"李新","text":"大芽如茧肥，小芽瘦如锥。我今取去无厚薄，不欲气本多支离。绿尖堕地那复数，存者屹立珊瑚枝。姚黄魏紫各王后，肯许闒冗相追随。姬周祧庙曾祖祢，主父强汉疏宗支。昔人立朝恶党盛，改群杂莠何可知。一母宜男竟衰弱，岂有如许宁馨儿。吾惧生蛇为龙祸，又畏百工无一师。故今披剥信老手，如与造化俱无私。明年春归乃翁出，空庭还闭绝代姿。风雨大是遭白眼，酒炙谁复来齐眉。衡门一锁略安分，绸缎谷待赏几时。寄根王谢自得地，燕子归来汝莫疑。"}