{"id":"436771","title":"鹧鸪天 九日寄彦衡济之兼简仲坚景纯二弟","dynasty":"金末元初","author":"段克己","text":"点检笙歌上小楼。西风帘幕卷清秋。绿醅轻泛红萸好，黄菊羞簪白发稠。今古恨，去悠悠。无情汾水自西流。淡烟衰草斜阳外，并作登临一段愁。酒满金尊客满楼。美人清唱眼波秋。花随酒令筵前散，香逐芳须坐上稠。山历历，水悠悠。百年光景去如流。直须烂醉酬佳节，莫惹人閒半点愁。"}