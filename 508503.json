{"id":"508503","title":"山水画为祝给事题","dynasty":"明","author":"倪谦","text":"连峰起伏如蟠龙，幽壑下浸冯夷宫。溪深水远足鱼鳖，时有孤舟垂钓翁。人家几簇依林薄，共食溪鲜有真乐。黄鸟啼残碧树枝，白云锁断青山脚。篯铿之孙写作图，笔法不让方方壶。当时清隐宛在目，万朵芙蓉浮太湖。我亦有居环水竹，西风吹老千竿玉。披图日夜忆江南，梦绕溪头旧茅屋。"}