{"id":"662239","title":"伤哉行","dynasty":"明","author":"石宝","text":"谁言负休不择地，青苔白石安可弃。谁言贫仕不择禄，人情一旦如转毂。东家生子颀且长，西家小儿亦相当。鱼龙头角或上下，凤毛鸿翼俱翱翔。九重昨夜下明诏，东家蓬户生光耀。少年位列执金吾，拥者拥兮趋者趋。怀宝不售君子节，太息西儿犹服儒。街前燕雀无虑万，朝朝东飞暮西返。东家画梁稳可栖，切莫随风飞向西。西家网罗不可度，门前冷落无遗梯。嗟哉人情反覆安有公，燕雀亦与人情同。回身掩户且高卧，安用空罗张晚风。"}