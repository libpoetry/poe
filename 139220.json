{"id":"139220","title":"寄隐者·守道宋高士","dynasty":"宋代","author":"吴芾","text":"守道宋高士，筑室齐东鄙。植竹看岁寒，种田助形委。束书捐古今，抱易究生死。不以外移内，不以行责止。九十留童颜，湖山饱清视。或顾先生云，时平可以起。先生本无求，弃置如敝屣。俄闻与物化，精一未尝毁。汗简书逸民，义风洗贪士。东望呈肺肝，遥泻一卮水。"}