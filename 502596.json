{"id":"502596","title":"歌行送别林良箴","dynasty":"明","author":"王恭","text":"拔剑击铜斗，醉作游子歌。凉风萧萧堕梧叶，清猿袅袅啼绿萝。羡君为人好风采，谁那襟期隔山海。握手频分两地愁，卜邻空费千金买。买臣萧条主父贫，布褐羹藜多苦辛。我今与子俱未达，蹭蹬岂若寻常人。伯劳东飞燕西去，斗酒相欢别岐路。座上同声歌送君，杜陵野客心偏苦。双溪竹屿入云林，君去携书更抱琴。近闻下榻多贤者，若个交游情最深。"}