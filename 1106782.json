{"id":"1106782","title":"挽王夫人","dynasty":"宋","author":"王柏","text":"秋山萧萧兮，连山之冈。有幽一宫兮，千古其藏。毓野堂之世则兮，绵瓜瓞以承芳。来宗牖而自度兮，如奉姑嫜。相君子之婉婉兮，发轫康庄。囿一世之天兮，遽瘗佩而沈璜。秋风萧萧兮，连山之冈。连山之冈兮，秋风萧萧。有永千古兮，幽宫迢迢。一编之女训兮，慨遗音之寂寥。蔼清芬其如在兮，鞶帨彯彯。忍双亲之望望兮，迟女归而魂消。灵辰不留，谁其拟招。连山之冈，秋风萧萧。"}