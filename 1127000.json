{"id":"1127000","title":"次韵子瞻送顾子敦河北都运二首","dynasty":"宋","author":"黄庭坚","text":"儒者给事中，顾公甚魁伟。经明往行河，商略颇应史。劳人又费乏，国计安能已。成功渠有命，得人斯可喜。似闻阻饥馀，恶少惊邑里。启钥探珠金，夺怀取姝美。部中十盗发，一二书奏纸。西连魏三河，东尽齐四履。此岂小事哉，何但行治水。使民皆农桑，乃是真儒耳。今代顾虎头，骨相自雄伟。不令长天官，亦合丞御史。能贫安四壁，无愠可三已。昨来立清班，国士相顾喜。何因将使节，风日按千里。汲黯不居中，似非朝廷美。太任录万事，御坐留谏纸。发政恐伤民，天步薄冰履。苍生忧其鱼，南亩多被水。公行图安集，信目勿信耳。"}