{"id":"1224542","title":"晚渡扬子江未至甘露寺城下潮退阁舟风雨竟夕","dynasty":"元","author":"柳贯","text":"鼓枻凌涛江，江光晚来薄。相望铁瓮城，正值沙水落。滩长洲渚出，月黑风雨作。攲眠听春浪，梦枕生新愕。起吟不成魇，但怯体中恶。金焦两浮萍，天堑何限著。意令制溟渤，帖帖就疏瀹。奈何潮汐舟，咫尺恨前却。方冬百泉缩，潦净海为壑。乘流俟满魄，明夕异今昨。快呼北府酒，煖客慰离索。庶因行路难，幸识还山乐。"}