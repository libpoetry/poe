{"id":"1252578","title":"次韵杨孟载感故园池阁","dynasty":"元末明初","author":"徐贲","text":"草阁开清晓，钩帘爽气通。绿蒲藏药裹，文荇縳诗筒。盥手才临涧，梳头得面风。此时应得暇，行绕碧梧桐。草阁开清昼，官閒过客多。枕材便涧石，酒具给池荷。蕉长宜听雨，萍交不见波。此时晴烂熳，歌咏复如何。草阁开清晚，凉生自有期。菊因风始护，竹待雨方移。妓进调成瑟，童收弈罢棋。此时杯酒里，明月是相知。草阁开清夜，垂垂星斗零。水蒲藏白小，露草宿蜻蜓。文梓裁凭几，生绡画卧屏。此时凉似水，看子拾流萤。"}