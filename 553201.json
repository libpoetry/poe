{"id":"553201","title":"题观泉图","dynasty":"明","author":"郑真","text":"我家四明山谷间，清溪碧涧流潺潺。石床侧目试一听，恍如仙子鸣瑶环。山中夜来新雨足，更上重峦看晴瀑。银河千尺欲飞翻，万鼓雷鸣荡坤轴。汪然下注川渎深，清光一镜明吾心。洗净尘氛百千斛，多情便欲投吾簪。岁月如流吁莫驻，飘飘萍泛淮山住。兴来濯足歌沧浪，白云茫渺知何处。君不见谪仙文章锦绣胸，飞流爱看香炉峰。脱靴捧砚不复顾，便欲此地巢云松。又不见贺监黄冠罢朝谒，扁舟归卧镜湖月。十洲三岛认为家，八极形神纵超越。人生适意非有年，老来祇合依林泉。客底清秋见图画，西风梦绕蓬壶天。"}