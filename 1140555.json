{"id":"1140555","title":"西江柳氏月江诗","dynasty":"宋末元初","author":"赵文","text":"何人种此玻瓈橘，挂在空高寒露湿。秋风吹堕清泠中，惊杀神髯夜深蛰。钴鉧潭中岂无月，冷光长照衰羁泣。何如阿孙屋头月，时时投取杯中吸。吸馀吐向笔墨间，纸上淋漓流月汁。前年劫火到诗屋，月走江寒烧不及。青山夜起绕皆山，满地芦花不堪拾。何时短棹钓西江，雪寒一夜无蓑笠。"}