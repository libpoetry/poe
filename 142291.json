{"id":"142291","title":"题李梦发知足斋","dynasty":"宋代","author":"王之道","text":"荀卿重无祸，老氏贵不辱。不辱非暂荣，无祸乃长福。咄哉名利场，甚矣身世梏。得侯方丐公，怀金未忘玉。经营蛾赴火，奔走虽嗜肉。方当从后搏，宁复念前覆。李斯悲黄犬，杨雄诮丹毂。二者倘胥失，万此亦何足。是理甚易知，允蹈君所独。使人之意销，岂止我心服。不贪子罕宝，属厌女宽腹。庶几闻高风，将遂变流俗。"}