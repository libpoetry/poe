{"id":"286092","title":"将至鼸泉车中别博克达山","dynasty":"清代","author":"李銮宣","text":"博克达山高极天，三峰栏出青云端。负戈一载北庭住，日日对尔开愁颜。昼拥鸿蒙万年雪，玉岽连蜷皓以洁。巡檐不觉吟兴豪，慷慨悲歌金石裂。夜烧昆仑万年火，烛天之焰罡风簸。烈山一炬雷电惊，欲吟未吟口先哆。噫吁峨浩浩落落，撑岩嶙石交耐久。我与君弹指一别已十日，回首漠漠空烟云。烟霏微兮云演漾，峰头白雪遥相望。相望何如相对时，望山别山吾有诗。行行又过蒲类海，水光扑面风飓飓。"}