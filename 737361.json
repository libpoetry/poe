{"id":"737361","title":"寄刘太乙","dynasty":"清","author":"仝轨","text":"汲黯叹积薪，颇恨后来上。岂知初盛间，文伯常交让。功成自一时，礼乐贤草创。陈杜两拾遗，代起无衰旺。彭城奋襄野，才大年方壮。下笔走雷霆，豁如泯江涨。古今入炉锤，临文空所傍。风云万态殊，谁顾襄州样。大儿愧文举，稿脱或西饷。三舍避从前，两雄吾敢抗。四海王新城，金鱼心所向。虎卧谁敢违，熙然推大将。归来益读书，扃户塞其向。踪迹慕黄公，渊源穷素王。足明俊哲情，远到畴能量。记我会无人，埋名听崖嶂。"}