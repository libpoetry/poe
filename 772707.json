{"id":"772707","title":"研北书屋观尹拜石谷画竹却赠","dynasty":"清","author":"朱景英","text":"君之于颠得彷佛，拜石何曾具袍笏。南官踪迹不可亲，海外相逢惊突兀。作画不作灰堆山，谁从墨际窥孱颜。赖有胸次竹千亩，筼筜谷落十指间。于兹妙契琴书理，指下勾挑撇捺似。山阴用意在笔先，柴桑解识无弦旨。乃知画竹关天钧，槎枒露处宁非神。不然挥洒偶游戏，津逮何以难其人。谷言读书能医俗，坡言士俗缘无竹。撑肠文字琅玕呈，那不运腕森寒玉。炎方岁晏冰雪无，南荣日色瑩清矑。君也解衣一伸纸，横枝侧叶争奔趋。是时观者皆叹息，机趣如斯罕曾得。瓣香况为海岳庵，大皴染外此凭轼。移时放笔忽喟然，我胡不自爱其颠。画竹不已拇亦骈，会当三复南华篇。"}