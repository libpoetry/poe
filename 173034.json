{"id":"173034","title":"代徐思远谢张季万","dynasty":"宋代","author":"王洋","text":"淳风叹辽远，友道伤浇漓。交情比一线，断续同轩縻。仁惇既难事，义重亦不支。寒谷少温律，衡门自寒扉。亦闻豪侠地，风月满台池。可怜伏雌客，出往无所施。淮乡有病客，波浪逐沦弥。中流失舟楫，宛在水中泜。请叙先世德，缭绕穷方维。始奉华阴组，继迹东南驰。道有海内誉，经为淮上师，闻风事鑽仰，极力忘惫疲。求精析晋豕，辨伪天褒漦。大逐千里鹏，小察一雨鳍。旌善类骋骏，诛奸如戮鲵。鱼虫蛙虾蛤，琐琐俱不遗。笔阵骥逸野，词锋江斩螭。导江派海尾，疏源河鉴岯。立言经寓宇，刊行结防堤。礼乐尊中国，春秋挥四夷。书谣切颂帝，诗化淑歌妃。德苑心潜远，文帷性自嬉。谋心千古近，张目万人睢。观范推难习，同肩欢莫追，穷荣探杳默，测远极奫而。奚事千张锦，真成一角犀。听言真靡靡，观行自披披。里荐书频上，天恩泽屡垂。翼冲宜遂奋，羽因奈轻摧。贱子随前绪，遗踪恨久违。智高思引望，愚下顾难移。前业皆纷放，今怀孰怨咨。志存宜自励，聪失仆安祈，碌碌追香饵，规规拾腐劙。戴盆思倬汉，屋蔀蔽朝曦。流落真难似，衣冠愧未宜。敢思千里润，但觊一环溪，自分无修翮，何人整困泥，及门初著足，投分乃知归。衮衮窥儒海，汪汪见量陂，风流饶洒落，矩度尽逶迤。附尾蝇方借，馀斑豹幸窥。自从杯与共，不觉岁逾期。饮德初难料，蒙庥久尚疑。篇章时继续，杖履屡追随。乍履云衢便，俱亡客路危。与钱宽剩酒，晨饭接残炊。揣质恩奚自，知公德不漓。煦濡三尺泽，和暖一囊衣。盛事真惊俗，神高解起痿。老躯财脱病，稚子孰言肥。慰荐增今喜，栽培任夙期。此身如寄吒，毕愿服耕耛。悲此孤根弱，愁先百草萎。名卿宜达理，直道不容私。饮德宁辞醉，餐和不恨饥。顿忘前事迫，复虑思时悲。东产虽开馆，淄川只下帷。可能尝燕乐，独肯念贫羸。肉骨非无药，还生信有医。论情惟藉口，此病敢言腓。枯鲋长思水，官蛙幸给糜。承庥宜足矣，去德如何之。道义终祈合，形骸听蝗睽。借筹难献策，罄竹莫陈词。君子真雄观，幽人乏令姿。甘贪宁守鲁，事在复贫齐。已佩添年药，还吟起病诗。命疏从我薄，情解为君怡。聊述芜词拙，章成复自嗤。"}