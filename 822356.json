{"id":"822356","title":"尉迟杯 和清真","dynasty":"清末近现代初","author":"汪东","text":"横塘路。恁隔水、密种垂杨树。年年二月春风，交拂黄鹂鸣处。千帆过也，还掠取、春声入遥浦。怎无端、絮卷花飞，送春人又先去。吴中自昔繁华，传佳事、词人往往星聚。可忆垂虹吹箫客，曾自按、新词妙舞。须臾变、恩情两绝，剩堪向、红笺觅旧语。想如今、细数前缘，半生谁是欢侣。"}