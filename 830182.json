{"id":"830182","title":"题菽园孝廉选诗图","dynasty":"清末民国初","author":"康有为","text":"华夏文明剩竹枝，南洋风物被声诗。蛮花犵鸟多佳处，恨少通才作总持。飘然浮海孝廉船，绝妙才华惨绿年。王粲周郎吾未见，画图诗卷识游仙。窅窅洞天五百石，霏霏柔佛万千珠。君子居夷亦何陋，尽搜翠羽上红毹。中原大雅销亡尽，流入天南得正声。试问诗骚选何作，屈原家父最芳馨。褒姒灭周天丧乱，离骚忧国语涕洟。银河手挽无多泪，应识幽思托选诗。"}