{"id":"644721","title":"览以德用中二友和东坡喜雨之作","dynasty":"明","author":"方孝孺","text":"席前衿佩多如雨，危坐谈经亦良苦。讲堂日晏未朝餐，舌倦唇焦面生土。小斋退食闻扣门，倒屣起迎咽还吐。知是两贤送诗至，笑却杜康麾陆羽。钱也骏马气莫当，陈也奔泉势难禦。元祐诗坛不易登，俱欲升堂启其户。文章由来关政教，道术何曾间今古。每怜陋儒不自量，诋诃前人竟奚补。浪与唐宋较优劣，有如痴儿侮厥母。苏公风骨真天人，骇视四海手摩抚。二南洋溢驺虞出，九韶铿锵凤凰舞。列仙得道行御风，汉相闲居老食乳。神奇变化脱边幅，怒骂嘻嚱皆新语。眼中不复见此翁，云月江山澹难主。我狂自少喜翰墨，辟若惰农服田亩。叹彼么么星辰出，望公光?日当午。二公豪健敢扳附，蓄积穰穰富仓庾。大篇属和意有馀，坐觉诗名动城府。当今圣朝任英俊，雅颂再作声教普。吾衰才薄子勉旃，振起斯文继前武。"}