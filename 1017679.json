{"id":"1017679","title":"挑荠","dynasty":"宋","author":"释绍昙","text":"小奚挑荠携篮去，寻遍颓垣与荒圃。根染微黄怯晓霜，叶铺嫩绿滋春雨。沙瓶鸣井?寒泉，膏泥濯尽誇芳鲜。松风飋飋沸茶鼎，晴窗唤醒幽人眠。细嚼甘香凝齿颊，味与首阳薇不别。茆舍清贫乐未涯，搜吟况有梅梢月。五陵玉箸耽膏腴，岂知菜味天渊殊。茶罢筇枝发清兴，山后山前行一转。"}