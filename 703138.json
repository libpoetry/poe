{"id":"703138","title":"武皇巡幸歌","dynasty":"明","author":"谢榛","text":"神武驱兵日，南征气赫然。射蛟江水上，立马石城边。羽檄飞三楚，霓旌拂九天。功成凯歌夜，月色送楼船。齐鲁巡游地，苍生见紫微。晴云随鹢舫，春水照龙衣。柳畔千官拥，沙边七校围。观鱼移白日，鼓吹月中归。玉辇冲寒色，萧萧八骏鸣。兔河冰上过，狐岭雪中行。抚剑群胡遁，弯弓百兽惊。当年赤帝子，空到白登城。年少羽林郎，严冬较猎忙。旌旗开御道，剑戟拥长杨。飞去五花马，射来双白狼。中官传赐酒，甲胄拜君王。"}