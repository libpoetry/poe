{"id":"244223","title":"宝鼎现·霞霄丹阙","dynasty":"宋代","author":"史浩","text":"霞霄丹阙，瑞霭佳气，青葱如绮。才半月、东君雨露，无限韶华生宝砌。渐向晚、放烛龙掀舞，周币红蕖绀蕊。况对峙、鳌峰贔屓，不隔蓬莱弱水。圣主有乐升平意。引芝华、双辇凝翠。纷万俗、歌谣弦管，声混莺吟喧凤吹。更漏永、正冰轮掩映，光接康衢万里。似移下、一天星斗，妆点都城表里。清警跸、忽登楼，簇彩仗、锦襦丝履。看柑传万颗，恩浃王公近侍。散异卉覆千官醉。竞捧瑶觞起。愿岁岁、今宵宴赏，春满山河百二。"}