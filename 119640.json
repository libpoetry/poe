{"id":"119640","title":"富池庙·买香马头西","dynasty":"宋代","author":"陈造","text":"买香马头西，跂望富池口。我帆庙下卸，只费一炊久。匆匆索冠裳，堇堇办牲酒。所取荐蠲洁，不必须富厚。精魄我为悚，勇节公则有。出门闻风声，万窃一呼吼。林摧巨木折，江驱雪山走。系缆下窗坐，斋心念神佑。邻舟瞢冒去，胆碎面黧黝。非今羞供留，例亦罹釁咎。交神不用卜，迟速示可否。噬将舍舟楫，望望终稽首。"}