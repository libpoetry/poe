{"id":"115920","title":"下崿岭·阴风吹我衣","dynasty":"宋代","author":"张耒","text":"阴风吹我衣，左右入石壁。石色寒更青，萧萧响枯枥。深行方惨淡，路尽两崖辟。群山岔然来，千里平若席。兹惟东周壤，气象雄万国。山河拱别都，自古帝皇宅。轘辕天设险，坐制万夫力。周公卜迁鼎，彼肯事无益。天寒僮仆愁，岁晚霜霰逼。缅思垂堂戒，揽辔三叹息。"}