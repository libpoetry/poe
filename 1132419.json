{"id":"1132419","title":"和蹇藏用暮秋郊居言怀二首","dynasty":"宋","author":"魏野","text":"村落秋穷兴莫穷，黄花红叶照衰容。时平转称千般巧，年长仍添一倍慵。林下携筇闻远水，洞中攲枕见前峰。与君邻里何相似，来往人多是老农。敢学宣尼叹道穷，闲心何处不相容。交朋尽笑龟蒙散，邻里偏谙叔夜慵。晚吹清泠彫万木，残霞红澹映三峰。为怜今岁于中稔，欲遣儿孙亦务农。"}