{"id":"437961","title":"许下三庚剧暑甚于他州怀思故乡峄山山水真清凉境界也感而作诗","dynasty":"金","author":"张公药","text":"鲁东百里近，福地曰凫绎。千峰开玲珑，绝涧泻湍激。岱宗古独尊，象纬了不隔。此山许攀联，朝著有班秩。虚岩互霞蔚，秀石森玉立。泉声动环佩，林乐尽竽瑟。树老润饶菌，果熟香陨实。漱风松落花，泓雪崖溜蜜。木皲虎磨痒，沙迥鸟伸翮。竹叶若来往，桃源当甲乙。曾经晋人隐，喜脱尘䋄密。事往不记年，人说犹前日。我来官许下，触暑病逾剧。慢肤便枕簟，白汗沾巾帻。屡辍五夜眠，辄废中盘食。炎官令方虐，著意不怜客。语此作惆怅，可以知得失。遥知旧经行，云起水边石。平生二三子，相对坐横策。今世葛天民，何容挽之出。"}