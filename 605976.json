{"id":"605976","title":"题黄给谏南山精舍","dynasty":"明","author":"卢龙云","text":"东南海上凤凰山，山下灵岩杳霭间。仙都自昔美泉石，福地由来远市阛。爰溯梁陈始栋宇，百庵十院相连附。中开石室名普门，旧是黄公栖隐处。一从英茂已蜚腾，故社难忘竹院僧。割田岁入充香积，报祀堂留伴佛灯。荒烟野草将沦没，香火延绵尚不绝。巍巍古殿似灵光，郁郁丛祠等千越。善庆应符百世昌，云仍奕叶有辉光。科名异代绳相继，宦业于时久益芳。有美当朝名谏议，亢宗自解承先志。陵谷千年稍变更，箕裘自我宁遗坠。心因念祖切光前，长悬旧隐寄云烟。买山辟地可十亩，作室临厓复几椽。苍松翠竹参差起，怪石飞流接溪渚。堂称乐志怡心神，馆号撷华满图史。长桥木末疑汉津，泉听飞轩迥绝尘。傍舍兼营水月阁，清斋不减辋川人。羹墙祖德自难舍，选胜溪山亦复寡。谁云此地不丹丘，更待他时为绿野。"}