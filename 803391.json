{"id":"803391","title":"恭和乾隆御制前题诗原韵钱陈群","dynasty":"清","author":"钱陈群","text":"会川连平津，置闸取减水。势本据建瓴，而岂同釜底。霖潦无常时，下游胥借此。岂惟卫田庐，亦以资井里。遥思改邑初，建设洵有以。无如运河长，迢迢路南指。偶然遇盛涨，情形当熟揣。泄怒庶无阏，酾流俾弗蔽。于焉杀其冲，即可通其滞。土石工殊施，卑高尺判几。一劳图永安，万机金汤恃。作歌继芥园，停銮亲相视。"}