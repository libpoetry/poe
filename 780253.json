{"id":"780253","title":"念奴娇 题梦西词即效其体","dynasty":"清","author":"周星誉","text":"垂虹背上，把君词一唱，万枫都笑。七十二峰眉底绿，掷得全湖杯小。天上瑶声，人间牙板，听此都暗了。老龙水底，捉来为谱长调。何事脱却缁袍，菰芦醉卧，人共江山老。闲煞斫鲸屠鳄手，只辨雕花镂草，千古词魂，迸来指上，拍得青天觉。苍茫此意，江南儿女谁晓。"}