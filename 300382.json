{"id":"300382","title":"满庭芳·再用东坡韵赠桥林同学张越夫","dynasty":"现代","author":"单人耘","text":"孕越包吴，丈夫胸臆，一似天际张帆。洒然怜取，小巷旧吟衫。卌载离多会少，迍邅事，说也庸凡。君与我，匆匆花甲，羡得退休衔。巉巉城郭外，明因秋寺，柏子春岩。更负笈村祠，百里同搀。血性岂甘沦没，憎铁骑、书字难缄。当时语，鏦鏦在耳，新响撼松杉。"}