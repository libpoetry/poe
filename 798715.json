{"id":"798715","title":"摸鱼儿 家藏岭南三先生墨迹，感题其后","dynasty":"清","author":"陈步墀","text":"展寒窗、几行细认，前朝书妙如许。翁山元孝纵横笔，添个药亭仙侣。吾与汝。叹影事成尘，今日相怜处。新愁似絮。只断幅残编，晦明共对，斗室论风雨。诗中趣。绝好传神毫楮。离忧半又词语。人间轮转兴亡局，身世飘零无主。弹指去。想此后名流，更有谁千古。当年邝露。记绿绮藏来，死生同抱，一曲最心苦。"}