{"id":"1246860","title":"题王鹏举漕米诗卷","dynasty":"元末明初","author":"唐桂芳","text":"君不见当年婺女米船来，霞红雪白山作堆。杖头三钱博一斗，家家鼓腹收饥雷。而今离乱与昔异，新安反棹麦舟去。概平斟满曝日乾，妻儿未许食新味。我邑隘小曾不知，科需百出民力疲。跃冶铸残农器铁，美箭伐尽柯亭枝。吴蚕未吐银丝湿，府帖又催夏税急。桐子乍大漆液黏，吏胥敲门雁行立。人人都说少府贤，讼庭不忍施蒲鞭。今年漕麦更运米，宽期集事咸归田。雄村观口秋水涨，江桅衔尾相次上。几回买鱼祭江神，愿乞顺流风力壮。白头四皓勤索歌，愿言甲兵洗天河。东邻酒好且赊吃，我歌才薄奈尔何。"}