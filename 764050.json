{"id":"764050","title":"昼锦堂 题王阮亭抱琴堂执书图","dynasty":"清","author":"邹祗谟","text":"九曲池边，无双亭畔，使君吟眺初回。正见抱琴长啸，卷帙重开。非仙非佛扬州吏，亦诗亦史济南才。堪相对，恰称何郎标格，惟有官梅。迟回。更何处，题斑管，定应校籍兰亭，此日隐囊小几，遥映水苔。羼提阁里容高坐，渔洋山外许谁陪。前身是，好认玉清仙子，金粟如来。"}