{"id":"707610","title":"贺新郎　　送杜将军韬武","dynasty":"明末清初","author":"吴伟业","text":"双鬓愁来白。数威名、西州豪杰，玉关沙碛。家世通侯黄金印，马槊当年第一。磨盾鼻、县毫飞檄。雅吹投壶诗万首，旧当阳、虎帐春秋癖。思往事，顿成昔。天涯寂寞青门客。念平生、鞭箠万里，布衣之极。满地江湖渔歌起，谁弄扁舟铁笛。正柳色、依依南陌。日暮乡关何处是，故人书、草没摩崖石。漫回首，泪沾臆。"}