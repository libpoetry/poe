{"id":"1129933","title":"偈颂四十一首","dynasty":"宋","author":"释普宁","text":"迷悟两门，圣凡二路。总与诸人开辟了也，普请一时證入。坐断千差，当阳烜赫。任是须弥灯王，也须望空斫额。释迦不出世，四十九年说。祖师不西来，少林有妙诀。披野干皮，作狮子吼。指东为西，将无作有，惊起法身藏北斗。荷叶团团团似镜，菱角尖尖尖似锥。风吹柳絮毛毬走，雨打梨花蛱蝶飞。一夏九十日，不觉已过半。管带牯牛儿，切忌随物转。紧把鼻头索，莫放令宽缓。如是十二时，时时无间断。收得纯熟，斥之不去。受人言语，不动不变。觌面当机，当机觌面。目前无法，意在目前。东西十万，南北八千。达磨不来东土，二祖不往西天。点检将来，只见一边。没弦琴，指趣深。尖新曲调，须遇知音。高山流水无穷意，落落断崖千万寻。寒食清明节，家家拜扫时。木人空叹息，石女泪双垂。惟有林下道人，绝学无为。百不会，百不知。拈起少林无孔笛，逆风吹了顺风吹。诸方安居结制，灵岩结制安居。虽是一般规矩，于中大有差殊。赵州东壁挂葫芦。拄杖子，无偏党。遍界不曾藏，通身无影像。妖怪尽剿除，佛魔俱扫荡。普天皇道无遮障。顽处非常放软顽，偏能陆地要撑船。蓦然撑向龙门去，踪迹不知往那边。几多望断空惆怅，亦复嗟叹泪潸然，安得鸾胶续断弦。我有一句子，不封亦不树。不在舌头边，亦非思忆处。拄杖子，化为龙。拿云攫雾，妙应难穷。霈然洪霔，四海皆通。五谷结实，万物归功。鼓腹讴歌忘世事，太阳依旧海门东。拆东篱，补西壁。从空架空，以楔出楔。佗时耸壑昂霄，须信不劳馀力。我此门风，孤危不立。若是临济儿孙，便请单刀直入。出现在扬州，留锡于此地。宝塔凌高空，声光动万里。利物应群机，如月分众水。我来爇瓣香，一瞻一顶礼。从教人道自倒还自起。向上一路滑，壁立千仞险。南禅不立阶级，直与当头坐断。折脚铛，破木杓。无柄霸，难摸索。横拈倒用，破二作三。正按傍提，七穿八穴。心随万境转，转处实能幽。随流认得性，无喜亦无忧。山僧官差不自由，只得随流入流。东涧水，清且泚。源远流长，波腾鼎沸。从这里入，不知其几。是则是，只如国一禅师经过梁溪，蓦将泗州大圣鼻孔一捏，直得无处出气。为复压良为贱，为复神通游戏。君子可入。弟应兄呼，自扬家丑。倒却刹竿，全机漏逗。虽有西湖月如昼，何似南禅铁苕帚。金乌急，玉兔速，百岁光阴一瞬息。惟有拄杖子，硬葛狚，黑粼皴，勿变迁，无面目。三月护生，九旬禁足。酌然使得十二时，不被十二时催促。任他门外红尘扰扰，来往憧憧，肥马碌碌，瘦马碌碌。蓦然翻变化为龙，为雨为霖俱莫测。梁渚溪边下直钩，波翻浪辊费牵抽。六年用尽腕头力，收卷丝纶恁性游。不著此岸，不著彼岸，不滞中流，欸乃一声天地秋。出得油缸入酱缸，通身是口若为谈。老拳尚有些筋力，拚命来机为指南。右胁才生，便放拍盲。指天指地，独步纵横。云门要打杀，建长助掘坑。恶种从教不复萌，虽然也是贼过后张弓。昨日晴，今日雨。春夏交承，时节顺序。一似林下衲僧，不越规矩。三月安居，克期而取。西天以蜡人冰，云峰以铁弹子。建长亦有一条活路，饥则餐，渴则饮，闲则坐，困则眠，以此为据。诸人但任么参，决不赚忤。解开布袋头，纵横得自由。其住也无拘无束，其去也南州北州。放牧沩山水牯牛，不风流处也风流。为国为民运此心，果符虔祷获丰荣。时清道泰封疆阔，合国欢呼贺太平。一尘入正定，诸尘三昧起。诸尘入正定，一尘三昧起。三昧与正受，土块泥里洗。咦，白日堂堂眼见鬼。非不非，是不是。甲子乙丑海中金，丙午丁未天河水。南山白额虫，撞倒太白峰。直得西湖彻底枯竭，东海怒浪翻空。安汉圭峰拊掌，天台尊者槌胸。郎忙日本国里打鼓，大唐国里撞钟。兄弟添十字，此意孰能穷。同饮龙渊，同依师席。切瑳琢磨，相滋相益。分袂东西，各提祖令。越漠来投，心胆倾尽。执别恰恰一周，千里俯垂辉映。举众再奉慈光，无异拨云见日。若是向上向下，总将靠之一壁。忆得凌霄蛊毒之家，水也不曾沾他一滴。阿呵呵，会也么。青山不锁长飞势，沧海合知来处高。吾本来兹土，传法救迷情。一花开五叶，结果自然成。人从天台来，却得西川信。报道万年松，生在石桥顶。近得远来口传信，报道年来颇安静。唯有太白瑞岩翁，撞破虚空有杂碎。惊起西川大蓬山上石女泪双垂，引得扶桑巨福山中木人空叹息。同饮龙渊无义水，手足义重如胶漆。断弦安得鸾胶续。圆同太虚，无欠无馀。良由取舍，所以不如。冬至寒食一百五，中有一转平实语。缺齿老胡举不全，赚他立雪人莽卤。猫儿偏解捉老鼠。腊月八夜眼见鬼，便开大口说道理。若向衲僧门下过，烂槌一顿无疑矣。梦中演说六波罗，觉时同别苦问他。今日最明重演说，更无一字有誵讹。每年三月十八，忆著痛恨入骨。巨福山上望凌霄，万重山海烟波阔。谩爇一炷兜罗木，唵，喷喷昂昂。"}