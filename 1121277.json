{"id":"1121277","title":"次韵梁守登富览亭","dynasty":"宋","author":"林季仲","text":"朝来爽气自横空，蹑屐宁须学谢公。似此江山何处有，合分风月与人同。消磨万古潮声里，摇兀千林酒浪中。欲和阳春无好语，尊前莫笑嗫嚅翁。绛人老矣休问年，万事灰心宁复然。有客雅知林下趣，怜渠独得酒中天。摩空雁影沈波底，照眼梅花破腊前。雪意方浓君且住，行歌同挂杖头钱。"}