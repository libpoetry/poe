{"id":"502118","title":"俞恕道掾郎入闽赠别","dynasty":"明","author":"朱同","text":"君子务行道，仕隐非二途。胡为斯世人，视如冰炭殊。醉心轩冕场，如有桎梏拘。放志丘壑间，自谓巢由徒。俞君通济才，况乃世业儒。端居岂傲世，宦游岂荣躯。驸马王晋卿，好贤当代无。闽徼开大藩，一夫宁向隅。君方居幕下，赞画多良图。俊彦集一时，青紫咸拖纡。进取宁我心，慨然思莼鲈。归来且慰意，山水亦足娱。知己终未酬，明当戒仆夫。秋风动征旆，朋从饯城郛。三山邈天涯，兴至成斯须。贱子亦感恩，未能效驰驱。送君千里行，屏营当路衢。"}