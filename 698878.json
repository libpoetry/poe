{"id":"698878","title":"拟送巡滇者","dynasty":"明","author":"徐渭","text":"握节新为万里行，何人不羡旧书生。一簪白笔襜帷冷，几驿红毡祖道平。清净共推周柱下，纠弹交指沭黔宁。故家门第须乔木，何况先皇许世臣。孟密土官争宝井，临安那大反狂酋。两番并属先人抚，一字曾无太史收。正值同袍巡此地，却嫌泥壁向高头。况无杯酒为侬别，安得忉忉絮所求。"}