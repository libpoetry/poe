{"id":"842986","title":"赠朱聘三","dynasty":"清末民国初","author":"陈宝琛","text":"圣清制科数榜眼，中叶极盛称孙洪。卷葹灏气驾芳茂，一震岳岳词林雄。临轩最后顾得子，先帝手擢开四聪。宫袍连骑媲珠树，验取贞脆须冬穷。天倾地坼亘八载，隘园何隘闻夷风。陆沈避世不忍去，佳气西望崇陵崇。神功圣德万千牍，涕泪铅墨初迄终。礼罗杂遝谢要路，饥凤不下谁能笼？我同载笔久弥敬，坐对元鬓惭霜蓬。同光追话恍梦寐，况溯文物思乾隆。连珠合璧倘可信，岂有八表长梦梦？科名不负云五色，看子晚节如韩公。"}