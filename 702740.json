{"id":"702740","title":"昌德言小海楼上即席次韵答陆宅之先生并示晏如上人五首","dynasty":"明","author":"董纪","text":"八月溪盘馔四腮，如何不饮掌中杯。人生莫为虚名误，尘世难逢笑口开。沧海饥蛟无日饱，岐山鸣凤几时来。清风拔俗高千古，只有桐江旧钓台。莫笑苍颜皱入腮，相逢有酒且衔杯。纵身狂活凌霄附，过眼繁华日及开。白玉韫藏非不售，黄金散尽却还来。十年多少兴亡恨，又见姑苏鹿上台。买鱼江上柳穿腮，过酒墙头菊泛杯。镜里莫羞双鬓改，尊前须放两眉开。鹿门庞老辞徵聘，彭泽渊明赋去来。万事失真均是妄，犹如蜃气结楼台。清茶啜罢味留腮，胜酌金茎露一杯。茅屋秋高重待覆，柴门日晏始教开。青山与世无新故，白鸟亲人自往来。不忍见渠歌舞地，樵夫牧竖日登台。䰐鬖两鬓雪垂腮，消得长生药半杯。枸杞或闻岩下吠，莲花曾见火中开。函关望气青牛度，天竺驮经白马来。道眼同归无物地，也知明镜本非台。"}