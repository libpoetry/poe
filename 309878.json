{"id":"309878","title":"水龙吟·岁暮，得宫悬来诗，知武华秋杪病逝，赋此寄哀","dynasty":"现代","author":"邓桐芬","text":"画图曾费吟惾，锦堂旧是分题处。尘缣淡墨，廿年零落，黯然非故。梦里韶华，兴亡满眼，燕梁谁主？痛冰霜摧折，斯人憔悴，终撒手，随尘去。还记深灯院宇，倚清宵、客窗风雨。一湾野水，迷茫烟艇，夕阳无语。烽火危城，仓皇违难，感时同赋。恁而今又洒，数行铅泪，写吞声句。"}