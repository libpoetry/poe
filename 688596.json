{"id":"688596","title":"谒泰陵","dynasty":"明","author":"严嵩","text":"先朝趋禁陛，今日上陵台。讵识龙骖远，犹疑宝扇回。雨垂苍柏泪，风动碧山哀。千岁岐周下，空传凤鸟来。季年深望治，帝德日光辉。听揽收群策，忧勤总万机。最伤凭玉几，那复见宵衣。恸哭朝陵使，秋晨奠币归。问士晨颁策，焚香夜祝天。恩同沧渤水，东去无回年。衮舄红云里，园陵白露前。神游念王室，龙驭傥来还。"}