{"id":"1129950","title":"圆觉顽空觉讲主真赞二首","dynasty":"宋","author":"释普济","text":"头鬅鬙，眼乖角。得天台之奥旨，继永嘉之先觉。执文字见，离文字缚。说大义则四座风生，徵异解则百川潮落。昭昭乎教苑之祥麟，昂昂乎鸡群之野鹤。虽正席四处不足畅其设施，然分座五山亦不负其所学。是为广智九世之孙，啸岩一枝不致寥寞者矣。眼里有筋，舌头无骨。卓然特立，天台祖室。写悬河辩而四方绝唱，离文字相而诸天雨花。扣其关者纷纷纭纭而退席，得其旨者峥峥嵘嵘而莫及。且不以慈悲宝帐破麈白拂而当家传，自有鸾胶续断弦。"}