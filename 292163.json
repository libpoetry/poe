{"id":"292163","title":"琐窗寒·消寒第四集","dynasty":"现代","author":"张慎仪","text":"东坼瓦凇，香温炉篆，最宜朋酒。岁涂当丑，小聚槃科如斗。莫再谭、而今何世，而今犹是唐虞否。且相沿旧例，琴歌棋局，联驩还又。雅有。仝岑友。数点梅花，按图数九。尖叉闲斗，差与聚星为偶。有许多、丽语清词，欧苏合铸为一手。付与他、画壁旗亭，可流传久久。"}