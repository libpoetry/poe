{"id":"537067","title":"野人歌自嘲","dynasty":"明","author":"王世贞","text":"鶢鶋畏钟鼓，鲁人不肯听。三日飨东门，栖栖竟何营。白鱼自称龙，豫且摇其手。䘍尾短铁钩，胡为在若口。人道野人无所干，曾骑款段客长安。人道野人有所求，白云高卧僧房幽。野人双足顿如绁，野人双鬓半成雪。杖头沽酒钱欲尽，袖里投书字将灭。红尘风吹大道间，若个不作红尘颜。老鸱啖尽腐鼠骨，始信鹓雏心自閒。"}