{"id":"273598","title":"珍珠帘·徐道邻居八块田，柳榭荷池，景物幽胜","dynasty":"现代","author":"汪东","text":"麴波映柳腰肢袅。拖烟缕、浅掠萦回沙道。云意碧嵯峨，动冶歌云杪。病似吴蚕抽绪懒，放半隙、吟魂飞到。风峭。尽衣单夜迥，月魄低小。尊畔烛影千行，傍钗头娇燕，身随蛾绕。细语拨香檀，费谢娘情抱。曼雨诸天严供养，欠胜鬘、拈花微笑。都杳。怕隔岭重关，啼莺催老。"}