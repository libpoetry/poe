{"id":"1232579","title":"伯生学士见和仆与李学士诗纸尾批云已与溉之约红梨花开当往访也卧病不知春事浅深清明后四日闻梨花盛开复用清明诗韵呈玄德真人伯生溉之二学士","dynasty":"元","author":"朱思本","text":"红入梨花媚更明，黄莺飞下眼频倾。玉容带酒含春色，绛袂迎风感物情。幻化可能穷妙理，追欢聊复得浮生。开尊为报虞夫子，莫待缤纷雪满城。"}