{"id":"722161","title":"庚午腊月丙寅举第五子阿需值慈大人八十有七生日喜赋","dynasty":"明末清初","author":"屈大均","text":"又举商瞿第五儿，方开大母寿筵时。婆孙共物龄应与，父子同庚命可知。朔雪不须迎腊早，南风好为送年迟。梅花笑向高堂道，雏凤生多凤未衰。豚儿天易与贫家，老蚌多珠未足誇。五子已能如栗里，六龙应得似公沙。三年结实桃方少，七十生稊柳更华。分授刘殷经各一，尽教儿女作侯芭。镜里微霜两鬓侵，庭闱婉娈老逾深。六旬单豹鹦儿色，五十重华孺子心。花燕教雏长绕户，箨龙齐母每穿林。今朝又应熊罴兆，夹室喤喤有泣音。三举曾孙又一孙，一年嘉庆集慈尊。麻姑炼黍成珠易，阿母栽桃结子繁。九岁应求王氏嗜，百龄未毕尚平婚。呱呱最是忘忧物，况复兰房满树萱。"}