{"id":"685264","title":"东坡作戒杀诗贻陈季常季常自后不复杀岐亭之人多化之有不食肉者适有感于吾里宴会之侈因和前韵得二诗示闲仲肯倡此戒于里中不也","dynasty":"明","author":"王衡","text":"人饥慕粱肉，肉厌思茗汁。径寸神明仓，蛲蛔争暖湿。珍味纵可穷，饥饱要自得。于我实腐余，于彼捐所急。曲曲方塘边，扰扰牧鸡鸭。时哉谨栖止，柳花作茵幂。怜汝巢卵倾，忍使羽毛赤。每来待曲宴，倒瓮浮大白。渐为腰缓带，或遣头穿帻。釜熟薪且劳，瓶饱汤已泣。少损郇公厨，鼎笾未为缺。淡然天人粮，请以羞主客。一枕茶寮清，时时共来集。饮酒不尽樽，啜肉不尽汁。同生天地间，念此相呴湿。每见肉食人，豆藿亦甘得。臡牛挂脯林，无乃非其急。窗前能谈鸡，栏傍自名鸭。性命嗟有制，俄尔膏鼎幂。五虫毛领殊，共兹一腔赤。蜣螂纵高飞，曷思蠕中白。强力相噬吞，何异虎而帻。抚己胡功能，忍彼釜底泣。吾欲食称事，稍补百行缺。乞汝耕馌余，施我不速客。愿同雀鹆驯，欣然掌中集。"}