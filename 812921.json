{"id":"812921","title":"送赞臣之山东","dynasty":"清","author":"寿富","text":"暮年伤离别，为无相见期。我非暮年人，胡为心伤悲。所悲方壮年，血气先已衰。形神日憔悴，酬酢多支离。四十已无分，安敢望期颐。纵使幸不死，时局方艰危。前路虽茫茫，结局已可知。生离是死别，难为分手时。相见恨太晚，相交意却深。匪惟臭味同，独能知我心。我性本乖谬，是古而非今。雌黄腾口说，当之辄难禁。以此忤时贤，罪恶重邱岑。毁谤日纷腾，惟公鉴其忱。引为忘年交，重之若球琳。岂似形无言，公意同坚金。此友岂易得，奈何怅分襟。誓将报知己，皓日实照临。勉励岁寒节，坐待霜雪侵。大风卷沧海，蛟螭撼神州。我非百岁人，独怀千古忧。妖氛山岳高，世道江河流。人类闪风烛，王室实缀旒。昂首望青天，掩涕思前修。缔造仗轩昊，经营劳孔周。此道亘古今，万物所共由。一旦自我绝，岂非壮士羞。君今适东鲁，驱车迈山丘。路若经孔林，为我少淹留。哭问墓中人，可知今世不。苍穹若有知，此患何时瘳。苍穹若无知，斯民何罪尤。愿徼在天福，速生圣贤俦。起佐我圣皇，布政宣鸿猷。但恐鬼无灵，酣眠不肯休。哀哉人道灭，吾侪其壑沟。善劝过相规，是谓古交道。临别而赠言，实以期永好。惟公性忠厚，今世如公少。所恨少刚断，见欺于群小。春生而秋杀，天道实皎皎。喜赏怒有刑，王者师大造。愿公懔斯义，佩弦常自矫。凡事贵决断，勿为仁柔挠。君子自当好，好之如珍宝。小人自当恶，恶之如杀草。罚行始知恩，此语非荒渺。雨多伤禾稼，包荒长凶狡。爱莠不忍锄，良田亦难保。时艰贵振作，经营须及早。仁者行严厉，夫何伤急绞。请思故人言，华嵩益分秒。笛声尽情咽，三叠曲已终。杨花如白雪，飘飘随熏风。分手各无语，热血翻五中。屈指平生交，大半少始终。岂其人凉薄，罪实在我躬。掩涕送公去，伫立心忡忡。疏狂不自悛，此后谁相容。独处人世间，哀哉吾道穷。斜阳忽焉没，流水逝以东。痛哭返蓬户，泪渍襟袖红。"}