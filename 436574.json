{"id":"436574","title":"次韵郭解元病竹二首","dynasty":"金末元初","author":"王寂","text":"此君清苦少知音，独有幽人忍冻吟。生死挺然终抱节，荣枯偶尔本无心。比肩耻与蒿莱伍，强项不容冰雪侵。姑待东风脱新绿，傍阴高卧解吾簪。风摧雨折不成阴，培养应无老醉吟。狂直未能忘故态，孤清端不负初心。佳人日暮何堪倚，太守春馋辄莫侵。特立閒门固痴绝，看他桃李上华簪。"}