{"id":"1077219","title":"次韵罗修撰古风","dynasty":"宋","author":"李纲","text":"衡岳临清湘，欲往吾无航。侧身长太息，心逐雁南翔。洪河擘太华，欲往吾无马。何当御风游，挥手与世谢。公家藏二图，尤物伴閒暇。那知造化工，寓此粉墨假。一见慰我心，试使画工写。峥嵘峻极姿，惨澹生笔下。旧游得窥寻，真赏寄持把。轻云出层峰，飞瀑落高罅。川原蔼林芿，山崦露台榭。幽讨穷双眸，驻立劳两胯。图成挂虚堂，秋色忽改夏。清风扫凉朝，明月炚深夜。恍然疑断取，无乃资幻化。作诗聊谢公，更辱报章洒。清新鄙元白，风流追屈贾。气象岳争雄，讽玩手忘舍。观图更得诗，端如饱脍炙。什袭藏箧中，光铓照林野。"}