{"id":"959621","title":"代人上明龙图","dynasty":"宋","author":"郑獬","text":"凶徒盗覆甘陵城，白日堂堂枭呼鸣。生灵十万陷死地，长刀大戟交纵横。留都丞相统河北，雷霆四驰诸侯兵。铁林合围三十里，甲光如水鱼鳞明。风霜旷野苦暴露，未得鼠子腥吾烹。天子悯恻览群议，冠盖满朝贤公卿。安得破贼如裴度，开封大尹宜其行。公拜稽首出就驾，画旆猎猎蟠虬狞。沛然德泽随车来，一煦万物皆发生。士卒奋怒争以死，遂穷巢穴诛根萌。平贼之功无与让，当见大轴归老成。夔皋拱列帝舜坐，愿补日月歌太平。"}