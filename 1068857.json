{"id":"1068857","title":"用伯初韵再和一篇请子温户曹同赋","dynasty":"宋","author":"张扩","text":"孤山山下苔痕滑，翠竹扶疏水方折。靓妆无数招不应，曾与先生护名节。即今湖上荆棘满，谁见穿林度飞雪。道傍数本忽照眼，所喜风流未中绝。不嫌青女暂试粉，却要风师小回辙。君看万点已可怜，半杂春泥封地裂。版曹平生诗作史，坐陋故人探禹穴。惜花未忍任零落，借酒生春面如缬。酒醒定作返魂章，笔底有丹工点铁。"}