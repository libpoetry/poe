{"id":"694251","title":"梅花","dynasty":"明","author":"陈献章","text":"山竹深深径，梅花浅浅塘。清冷朝弄影，芬馥夜浮香。瘦骨交撑月，横梢直过墙。啄英终饱德，灵凤或来翔。探梅非探梅，梅花满玉台。北风吹尽日，疏雪点荒苔。色得乾坤正，精成造化胎。无人知老子，刚坐一牛来。何处寻梅好，罗浮海上春。树环铁桥尽，地与葛仙邻。炼药香生鼎，扳崖影落身。西湖千顷水，未洗往来尘。彼美枝头雪，微韬岭上云。低迷明月寺，掩映葛洪坟。北海樽能倒，西湖地索分。幽香偷未得，衫袖细氤氲。手种梅千树，山寒半欲花。岁阑知此意，溪上问谁家。素艳明争雪，青萝倒绾蛇。还须邵康节，来驾白牛车。"}