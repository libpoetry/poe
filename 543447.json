{"id":"543447","title":"大隐园为陈司理题","dynasty":"明","author":"胡应麟","text":"衡阳七十峰，洞庭八百里。翛然五亩宅，结搆傍江汜。仄径穿藤萝，层轩萟桃李。白云何英英，丹霞亦靡靡。空翠流重檐，林岚润湘几。主人金闺彦，夙昔厌纨绮。名家孟公后，侠气元龙侣。高言和阳春，清响激流徵。纵横彩毫落，烨烨隽声起。朝辞蓟门燕，夕佐越台理。騄骥游天闲，鸾凤出榛枳。一丘宁独乐，十载旷栖止。缅怀东方生，大隐帝乡迩。聊用名吾园，归梦时徙倚。伊余东海民，蚤岁群鹿豕。孤悰托松桂，幽梦结兰芷。侧闻辋川胜，佳兴浩难已。冉冉携芳尊，悠悠负绿绮。携我初平石，适君仲长里。青鞋与布袜，行迈自兹始。"}