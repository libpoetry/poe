{"id":"698875","title":"今来自岭海者云扶桑花也予昔所见殊不类是殆大苏所咏涓涓泣露紫含笑焰焰烧空红拂桑耳花家剪双头见寄始觉首四作之误乘酒漫成六首以赎差错插砚水瓶嫣然有笑语意岂亦怜老人之衰眊耶复取馀沥浇之当缠头耳滇蜀村歌云披蓑衣打杖头鼓风流在何处予拟答乡谚云雪落长江里依旧化作水何不落则雨却要是个底不知花神有知作何平章夜见梦云叟所谓黄连树下弹琴也","dynasty":"明","author":"徐渭","text":"昔者曾怜佛桑贱，今来却见贵扶桑。天鸡叫罢日才上，海蜃楼高霞正忙。此时此花染欲醉，是株是朵茜成行。都争茜颊堪千镒，谁问莲花似六郎。夭乔万里忘风土，天地中州若雨旸。面面燕支凌虏妾，家家蝴蝶过邻墙。巳闻好事狂通国，会见名园贱洛阳。剩叶可医蚕病不，大家春箔卧银僵。扶桑一掷百樗蒱，贾舶槌蚨罄镪涂。万钵锹锄宁汝愿，几春烂熳为谁都。盍从海岛陪田客，故试淮泥可木奴。欲借边鸾花鸟手，为添王会百花图。翠幄青栏半面扶，烘脂炙粉照苍梧。稍疑垆妇频中酒，莫认昭君肯嫁胡。幸尔波帆收北指，惭余霜鬓对东涂。嫣然一笑如相问，侬是南鹏第几雏。煖红滴滴两名娃，插向磁瓶研水些。崔閤小纱缝杏子，石家人剪襞榴花。无橐可倾河朔饮，有侬堪老邵平瓜。矮檐破壁还愁汝，雨恶风狂燕掠斜。将军池馆有王戎，何似扶桑到海东。过岭风尘双袖暗，际天烟涨一裙红。细腰回雪憎魔女，浓颊围灯笑醉翁。寄语寒温须着意，别来泪血尚溶溶。"}