{"id":"541922","title":"思归引","dynasty":"明","author":"谢榛","text":"有家归去来，旅颜何摧颓。胡为戎马际，滞此燕昭台。十日九寄书，不慰妻子怀。秋风忽动思故园，山妻捣衣儿候门。缺月半天霜满地，悄然孤馆销人魂。不见嵩高之山青嵯峨，上有松柏下有河。松柏可餐河可钓，老来幽事嗟无多。离乱至今我独苦，梦中归路迷烟萝。庞公旧隐须一访，白云惨淡终如何。"}