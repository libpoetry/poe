{"id":"507502","title":"题意上人卷","dynasty":"明","author":"李昌祺","text":"意公优游乐禅寂，独鹤片云比踪迹。半世辞家念已忘，诸方乞食人皆识。水月观心无减增，曾参达磨礼卢能。手持解脱千年锡，口诵楞伽万变经。风幡不动空缘业，深悟菩提赖言说。慈性圆融任去留，幻身聚散轻生灭。我欲归投选佛场，蒲团贝叶共禅床。金螺山下寻莲社，白鹭洲前结草堂。"}