{"id":"199660","title":"合江县舟中作","dynasty":"宋代","author":"晁公溯","text":"春江涨黄流，渐没滩上石。是时三日霖，垅麦半腐黑。四顾云气昏，江树生远色。苍茫何所辨，目尽千顷白。汗漫若无际，空蒙如有觌。萧萧雨中帆，正此远行役。冯夷喜我至，归路风愈力。中流浪为开，荡漾放舟入。恍疑潇湘游，白苹了无迹。故人楼中望，天际应可识。"}