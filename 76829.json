{"id":"76829","title":"白干舖别傅用之主簿","dynasty":"宋代","author":"陆游","text":"我行忽百里，送客亦已空，傅子独眷眷，旦暮随此翁。谢之不肯去，瘦马冲北风，泥溅及马臆，霜飞逼裘茸。茅店得小语，慨然念年凶，不作儿女悲，道义相磨砻。我归亦何为，鱼鸟愁池笼。君乃台阁人，鸾凤仪笙镛。若耶遶青山，天禄摩苍穹。此别各努力，出处何必同。"}