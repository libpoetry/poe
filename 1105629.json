{"id":"1105629","title":"泰之用欧苏颍中故事再作五绝勉强继韵","dynasty":"宋","author":"王十朋","text":"君诗雅胜五言城，白雪篇章分外清。不许同僚持寸铁，笔尖战退老书生。寒侵睡思那成梦，酒著衰颜误抹朱。待诏先生应怯冷，餐毡使者可称肤。谷精蜚处人为日，冰鉴颁时律应蕤。照耀元宵更盈尺，不容灯火占新诗。煮海神功不计场，逼真冷焰夺春芳。东君深恐成堆积，急遣雷公唤阿香。夜静微闻折竹音，惊禽何处更投林。寒生习气无繇扫，遥对湖山忍冻吟。"}