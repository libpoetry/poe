{"id":"815704","title":"峨眉山月","dynasty":"清","author":"钱杜","text":"嘉陵江远望峨眉，满地残芦月上时。不管瞿塘风浪恶，小篷窗底自题诗。白帝城边树万层，黄牛峡里上秋镫。沽得郫筒好春酒，不辞风露下巴陵。出岭入岭山钟声，上滩下滩萤火明。一只鸬鹚引人去，自欹风簟看潮生。巫山巫峡满秋烟，山木苍苍冷到天。两岸猿声休太苦，青溪归客未曾眠。"}