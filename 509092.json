{"id":"509092","title":"胡文选葡萄为戴主事宝题","dynasty":"明","author":"韩雍","text":"贰师将军破西域，佳种传来满中国。上林苑里栽更多，铨曹遗老曾亲食。爱兹品味珍且长，朝回墨洒云烟香。盘柯蔓衍交密叶，结实磊落垂浓光。恍如青油帐幕攒翠羽，又如黑水晶珠贯金缕。清宵凝露坠龙须，白昼腾霜笼马乳。戴君得之拱璧同，求题愧我非诗翁。解酲不羡魏文帝，奉母空怀陈侍中。"}