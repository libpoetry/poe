{"id":"696265","title":"彭郡博先生蒲萄为王斯远冬官题","dynasty":"明","author":"罗钦顺","text":"彭师樗散日，余及升其堂。堂前蒲萄架，架下笔满床。乘兴一挥洒，枝叶互低昂。明珠来照眼，宛若中心藏。谁能宝此幅，潇洒冬官郎。马乳西北来，分甘到吴越。画图不根着，妙在三两折。修蔓引清风，远影含初月。彷佛骊龙腾，颔下光明灭。酿酒纵盈缸，凉州吾不屑。"}