{"id":"748078","title":"书磨崖碑后用山谷诗韵","dynasty":"清","author":"杨季鸾","text":"悬崖下俯潆洄溪，行人系艇寻残碑。乔松冻折已偃盖，老柳风动仍垂丝。欲循石桥叩梵宇，试步沙岸询渔儿。潇水之北湘流西，此间漫郎昔所栖。小臣一颂照万古，不秉忠义谁能为。镌书石壁字如斗，恨我不识颜太师。双悬日月事可纪，付与大笔淋漓挥。当时赍册尚有理，何乃暮齿贻忧危。与庆宫前子职废，山谷讽刺来题诗。宜阳一谪叹不返，剔藓剩读轩昂词。长欲山灵护文字，毋使瞬与烟云随。临流踯躅不忍去，怀古更为前贤悲。"}