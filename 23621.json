{"id":"23621","title":"送卢先辈自衡岳赴复州嘉礼二首","dynasty":"唐代","author":"许浑","text":"名振金闺步玉京，暂留沧海见高情。众花尽处松千尺，群鸟喧时鹤一声。朱阁簟凉疏雨过，碧溪船动早潮生。离心不异西江水，直送征帆万里行。湘南诗客海中行，鹏翅垂云不自矜。秋水静磨金镜土，夜风寒结玉壶冰。万重岭峤辞衡岳，千里山陂问竟陵。醉倚西楼人已远，柳溪无浪月澄澄。"}