{"id":"491435","title":"布履篇答舍弟","dynasty":"明","author":"刘崧","text":"季有双布履，携来自家乡。见兄赤两足，奉以慰踉跄。此履岂有华，素质而白章。缝纫出新制，絇綦已莫详。念兹苦寒地，九月露成霜。上马揽敝裘，入室坐匡床。谁为手足念，寒瘃惊劻勷。一朝被温柔，步履便且康。足受惭黄石，踵决谢卜商。不忍践荒秽，恐为明洁伤。俯视物有类，怆然感中肠。冠緌既成两，凫雁亦双翔。如何弟与兄，阔别遥相望。"}