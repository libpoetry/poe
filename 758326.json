{"id":"758326","title":"多丽 春日怀七姑母","dynasty":"清","author":"庄盘珠","text":"又恹恹，过了清明时节。忆西园、杏花落后，昔年于此曾别。见无情、绣帆挂也，到黄昏、断泪凝睫。万种离愁，飞鸿难寄，拟携罗袖，剪灯细说。恨当日、旧栽杨柳，飞絮已如雪。长条尽、何时待得，玉腕轻折。几多遍柔肠宛转，隔云山万千叠。步香闺、一钩罗袜，梦里行来也生怯。刬地相逢，碧纱窗外，无端啼断数声鴃。乍惊起、画帘垂地，何处更寻觅。檐铃响，红雨飘愁，再没休歇。"}