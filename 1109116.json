{"id":"1109116","title":"六言五首为仓部弟寿","dynasty":"宋","author":"刘克庄","text":"映青藜灯娱目，吸金茎露入脾。宁作履霜逐子，肯随向火乞儿。幼道一生第五，文渊万里建侯。假令加骠骑号，何如骑款段游。天既劳我佚我，侯偶得之失之。安用尔铜鱼使，且伴吾竹马嬉。薄田足可躬稼，馀俸尚堪买山。家庭有个郊畤，姬院欠他素蛮。丹田旧种梨枣，冰柈新摘荔蕉。年年此夜待月，年年此日迎潮。"}