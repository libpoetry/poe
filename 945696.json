{"id":"945696","title":"笑笑一篇代简答王之朝","dynasty":"宋","author":"陈著","text":"□惠家狮儿，雪白真可取。摩挲方脱怀，跳跃遍庭宇。意在饱可饕，饲养如旧主。无菜安有肉，无仓那得鼠。怒眼如饥鹰，奋爪过虓虎。撞破储粟瓶，翻倒生鱼釜。谓可共淡薄，岂期遭慢侮。今又饷修梅，惊走孩儿女。筠篮未壁封，环哄争起舞。狞于猿狖攫，慕其蝼蚁聚。刑腥手濡血，渍蜜口流乳。老齿本自疏，吞吮颇辛苦。布衣惜如锦，□染濯不去。非不知滋味，亦欲骄肠肚。奈非素富贵，□舌崇贫□。于我亦云厚，自料无报所。聊以此为祔，免得交□□。平生相忘契，笑笑一掌拊。"}