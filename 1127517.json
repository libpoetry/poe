{"id":"1127517","title":"次张同年德父移松杉石楠海棠各赋一首","dynasty":"宋","author":"彭汝砺","text":"孝思知欲寄无穷，手插松枝宅兆东。始听灵根来涧底，会看高节入云中。纷纷泪滴枝头露，扰扰愁随叶上风。老尽雪霜终不变，亦知因此议穷通。张子纷纷非世情，栽杉为径护坟茔。烟冥接叶愁俱满，露落低枝涕泗横。直干森森才满握，微阴细细欲盈城。栽培会与风霜老，爱护无容蝼蚁生。石楠梭木照春山，颜色纷纷乱碧丹。剩叶如云散幽冢，清阴为盖覆灵坛。沾濡细雨生秋色，摇撼惊风长夜寒。应并孤松长共老，好栽慈竹与同看。见说无因寄孝心，自移花种碧山岑。栽培蒙密春先暖，想像迟回日为阴。多恨祇悲新雨露，遗灵如得旧园林。黄鹂不会人情思，亦向枝头送好音。"}