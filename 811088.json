{"id":"811088","title":"和檗坞四丈杂感诗","dynasty":"清","author":"王铁珊","text":"士风燕赵惯悲歌，南市楼台数广和。十日大酺频际会，两都旧赋苦研磨。金牛雪塞朝窥牧，石马天池夜涉波。见说蒿宫亲撤乐，简兮贤者意如何。撒手扶馀万马回，汉兵歌啸走飞灰。可应幕北诛苏建，终见川西赏妙才。九庙神灵园寝固，百州琛贡简书来。重乔介驷君休问，渝水孤军事亦哀。海东关白本无名，沈石天教拔汉旌。浪语似闻陶李子，大星更落武昌城。苍黄榆荚飞春雨，赤白花园筑帝京。稽首湘川老渔父，刺船须我踏莎行。天上群仙紫玉衫，芥山昼纳石岩岩。晋家族阀无敦应，亳社衣冠尽陟咸。怪犬穴潜知牧贵，灵蛇池报为恩衔。岱舆北极重浮出，清浅蓬莱急举帆。忧天一泪直滂沱，寂寂中原独枕戈。恣眄重溟故如此，试开函谷敢谁何。陶轮世界归高掌，霓舞灵仙醉大罗。万里身行但有哭，商山莫唱《紫芝歌》。"}