{"id":"824315","title":"解连环 闻歌","dynasty":"清末近现代初","author":"徐树铮","text":"落红骀荡。看惊波莽莽，暮寒侵帐。谩记省、鹅酒浮樽，正携手碧阑，月华初上。懒起吹箫，怕碍著、小红低唱。问琵琶门巷，可似那时，风景无恙。哀歌自成跌宕。却微闻笑我，归计辽旷。谁与唤、桃叶桃根，便轻趁东风，渡口双桨。燕子飞来，道花雨，一江春涨。更焚香，卷帘镇日，系舟不放。"}