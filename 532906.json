{"id":"532906","title":"五岳山人歌赠陈玉叔之淮阳","dynasty":"明","author":"黎民表","text":"君不见有虞受禅封名山，五岳盘错天地间。金堂玉霤虽迥绝，便门径路堪追攀。真形混沌翕元气，窃之可以超人寰。恒宗风雨舜不到，蓬莱波浪秦引还。蜀严尚平尔何者，裹足乃欲穷孱颜。龙伯大人顾而笑，夸父僵走诚可叹。丹床一秘几千载，侧身长望阻且艰。好奇独有陈夫子，妙年历落金闺士。胸中云梦吞八九，周游名胜无难理。虎头盘囊稳系身，直鞭天上黄麟起。手排阊阖挥浮云，过都历国寻常耳。昆崙五城反在下，焦原倒足愁胥靡。玉阶历上帝谓之，齐州烟尘待纲纪。握节朝辞金马门，单车夜到淮阴市。东吴绮缟输几轴，洞庭橘柚来包匦。徐关白沙河瀰瀰，须君治之平若砥。食粱刺肥差可喜，丈夫功名要磈磥，卧游不出轩窗里。"}