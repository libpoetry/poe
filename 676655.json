{"id":"676655","title":"入销夏湾","dynasty":"明","author":"王宠","text":"千山玩回转，双阙开嶙峋。围作玉镜潭，流水桃花春。鸡犬自甲子，衣冠乃秦民。表里重湖阻，丹青四望匀。孤峰表日观，群嶂摩天垠。波光别骀荡，霞采相鲜新。疑觞西王池，误攀织女津。海鸥戏兰薄，游鯈瑩心神。牙樯悲昔年，玉辇罢今巡。荣华无常玩，山水有天真。尘缨聊以濯，惭尔棹歌人。"}