{"id":"1070859","title":"宫使少卿作喜雨诗予辄续貂然连日烝郁雨意殊未解霅川地濒太湖畏雨而喜旱亦有足忧者辄再和贺子忱韵并呈少卿公一笑","dynasty":"宋","author":"李光","text":"老钝安能济中兴，知君此意每推诚。邦人虽喜天心格，农夫预忧禾耳生。秋后竹阴侵簟冷，梦回蛩响杂阶声。雨溪自昔传佳咏，云水相依夜自明。"}