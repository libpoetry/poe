{"id":"1132369","title":"次李肩吾送安恕父回长沙韵","dynasty":"宋","author":"魏了翁","text":"寒云苍惨跕鸢嘶，野水冥濛倦鹜飞。茆被纸窗长失晓，愧曾日日侍宸闱。冰力方刚风助威，经旬足不到门畿。可人安倩来相问，语极情生爵娄挥。匆匆郎马度烟霏，又指夕阳舂处归。晚岁唯馀李夫子，夜窗书纸教玄晖。自出脩门已及几，家人应赋柳依依。苟无饥渴吾何戚，见说齐东未解围。"}