{"id":"768375","title":"斗婵娟 赠锡山画师华希逸","dynasty":"清","author":"龚翔麟","text":"一帘鸠外残红雨，吟床曾下香草。内家珠衱郁金裙，向兔尖围绕。尽杀粉、匀铅娟妙。白描更爱腰肢袅。月地花天女，被收拾、鹅溪兰橑，如解调笑。双鬓渐若芦花，俊游欢事，那堪重省年少。惜香锦箧定飘零，梦也凄凉了。算帐冷、灯昏悄悄。赋情只有柔纨好。更引起、吟商兴，横玉调音，又停蟹爪。"}