{"id":"696041","title":"游七星岩二首","dynasty":"明","author":"欧必元","text":"磴道逶迤百给来，名山况复枕崧台。三花并倚诸天出，七曜初从一径开。玉乳倒悬阴洞石，瑶封长护白云苔。求仙不是寻常事，暂儗烟霞对举杯。避暑携尊自爽然，上方楼阁倚云巅。奔雷骤雨无常态，叠石重岩有别天。但得长吟消永日，不知残碣是何年。莲香十里真堪采，欲觅湖间载酒船。"}