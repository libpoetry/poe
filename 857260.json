{"id":"857260","title":"猛虎","dynasty":"宋","author":"王令","text":"猛虎出白日，其欲未易量。人人有怒心，常惧不敢戕。壮士独何者，忿气裂怒肠。脱身拔剑去，奋跃如惊翔。虽挟必胜术，岂无邂逅伤。虎不食壮士，壮士自虎当。意贪众人完，岂暇为躯防。虎死众人惠，虎存忧一乡。果哉彼丈夫，赖有一剑将。使其无所操，未免伏道旁。有剑不刺虎，为谋信非臧。无剑徒虎争，虽勇适为狂。利剑亦可嗟，人有我独亡。日暮南山阿，直道何可望。一虎固已尔，况复千豺狼。"}