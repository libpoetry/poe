{"id":"872475","title":"天下第二钟歌","dynasty":"宋","author":"艾性夫","text":"濒江破寺如胶舟，大镛露立寒飕飕。金绳铁纽作断绠，土花苔碧生栾头。我来摩挲考岁月，偻指落落三百秋。想当营度欲鼓火，野鬼夜哭山精愁。铸之以绍威六州之铁，衅之以景升千斤之牛。载之以长河万斛之舰，贮之以齐云百尺之楼。风高一撞撼天地，世更几变宜追蠡。眼中惊见已无双，天下才称为第二。庚庚古扁磨苍珉，徐郎妙墨吹玄云。声光喑哑尽埋没，宇宙颠倒方纷纭。昭陵石马化为土，于上蒲牢幸存古。山僧作屋稳盖藏，他日岐阳求石鼓。"}