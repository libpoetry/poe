{"id":"791596","title":"癸丑春，吴子冠英为予写照，并问何图，予漫应之曰：随意，遂名随意图。率成短句为诸吟坛引玉","dynasty":"清","author":"张玉墀","text":"快意百不一，拂意什八九。人生忧劳中，坐是搔白首。委心学陶公，齐物师庄叟。揆之于圣贤，曰唯唯否否。绝在必固先，诚于格致后。白云生远峰，野泉流谷口。愿学非曰能，此理质良友。"}