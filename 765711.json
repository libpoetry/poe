{"id":"765711","title":"金缕曲 落花","dynasty":"清","author":"陶淑","text":"无计春光老。怅回廊、蝶魂刚醒，莺愁未了。闷把银钩垂不上，偏是沾衣风小。任铺遍、一阶慵扫。每借栏杆低护住，几多时、却又依芳草。休独立，空庭悄。梦回怎奈纱窗晓。转妨它、蛛丝半罥，蜂须乍搅。两架秋千人已去，落向墙头更好。莫须怨、玉箫声渺。□□□□□□□，月明时、特地添烦恼。谁又管，绿阴早。"}