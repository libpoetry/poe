{"id":"578943","title":"波罗蜜","dynasty":"明","author":"王佐（汝学","text":"大易称硕果，此物无与友。重大难著枝，一一树腰吐。造化妒全美，命形有好丑。好者如圆瓮，丑者如缺缶。周壳刺森森，乍见惊触手。秋来腹酿蜜，好丑无不有。簇簇黄金胞，十百聚一母。胞胞崖蜜满，蜜霜堪比偶。异香谢龙脑，慎摘敢轻剖。置之密室中，香风穿户牖。霜刀分黄金，入口来聚首。老稚各满量，弃核收升斗。濯香炒其核，比栗犹可口。下惠食饴美，思以养黄耇。我心亦似之，食此忍下脰。忆昔博望侯，空遍西域走。波斯佛林产，武帝曾识否。寥寥千载下，识者属谁某。怪哉段成式，秘检搜二酉。著此异木篇，其传亦已久。何时来琼海，名称小变旧。无乃西海舶，世远不可究。在昔岁丙辰，尤物为民咎。谁俾死复生，女中尧舜后。遗泽万万年，每食祝万寿。"}