{"id":"584647","title":"题苏碧厓渔樵问答图","dynasty":"明","author":"黄衷","text":"太古识奇逸，厥惟渔与樵。溪山此邂逅，款语递昏朝。问樵从何来，神山道迢迢。屈指数五岳，掌上扬峦㟽。钝斧格熊豹，肯问猲与獢。扶桑讵足采，邓林几回凋。烟霞饱素癖，攲枕调山魈。闻君樵风远，谱陈渔乐饶。群溟泳九有，天池剧逍遥。举网罩明月，星辰纷荡摇。灵鳅毙巨壑，彗孛应层霄。蚌蛤自么族，弦望占盈枵。吾方證玄化，谁云慕鲿鲦。公乎珍此本，胜社知何朝。闲堂对盘薄，颢气浮纤绡。謦欬宛历耳，眉须宛仙标。林姿澹转媚，欻见祛烦歊。毋庸浪开箧，燕石争琼瑶。"}