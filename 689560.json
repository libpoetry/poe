{"id":"689560","title":"挽欧时举次苏伯诚韵","dynasty":"明","author":"吴俨","text":"白发瀛洲第一仙，王堂閒暇日如年。文兴六一将衰后，易究乾坤未画前。武帝不知颜驷老，汉廷偏让贾生贤。可怜才大终难用，禄薄无由满二千。少年不作探花郎，老去功名心更忙。白发穷愁多夜雨，青云得隽已斜阳。殿前同对三千字，门下谁持一瓣香。丹旐飞飞归旧路，旅魂彷佛记吾常。"}