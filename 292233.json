{"id":"292233","title":"齐天乐·戊午九月同王咏斋、张子高仿行宋文潞公，丙午同甲会","dynasty":"现代","author":"张慎仪","text":"人生知己从来少，笑我交游更寡。况是衰龄，适丁危季，同甲问谁属马。天缘幸假。有丙午三人，又娴骚雅。寄兴闲园，望云依恋潞公驾。石湖亦驰名者。诗注熙朝事，播为佳话。月后销沉，岂知今日，再见吟迷联社。暮秋清暇。正酒绿灯红，连宵未罢。醉墨淋漓，补当年图画。"}