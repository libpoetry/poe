{"id":"1072550","title":"送通判周监丞","dynasty":"宋","author":"王庭圭","text":"秋江水净磨碧铜，秋山先作归意浓。况逢星火羽书急，立马不复能从容。船中载书三万轴，鸣铙插帜摇秋空。前年群盗尚蜂午，眼底日压旌旗红。行春兼督貔虎士，破贼屡奏明光宫。今年岂料烟尘起，赤白提囊走边吏。县官飞符急索租，谁能急了官中事。不如置笏还县官，头巾脱挂西林寺。诗句留传天地间，时有人来问奇字。功名正恐未免耳，此役由天不由己。"}