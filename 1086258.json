{"id":"1086258","title":"八月十五日贡院落成宾僚咸集斥世俗之乐不用饮文字也把杯邀月诵香满一轮中句即席赋诗以勉多士","dynasty":"宋","author":"王十朋","text":"扬辉秋月悬青天，今夕何夕光更圆。琼为楼台玉为宇，广寒境界移清泉。月斧云斤天上手，万间突兀摩星斗。白头郡守呼众宾，共饮落成文字酒。龙虎群仙上界还，手移桂种栽泉山。千枝万枝香不断，人人有分行当攀。姮娥慇勤寄消息，科第要从勤苦得。丹桂在君书卷中，不须遥向蟾宫觅。"}