{"id":"422718","title":"满江红 其八 闻达云已率所部上东战线矣","dynasty":"近现代","author":"卢前","text":"佛子书来，谓我友、亲提劲旅。昨日已、陈师东线，气雄于虎。古北威名天下重，江南残敌囊中取。待前方、捷报到于湖，杯高举。如痛饮，黄龙府。破阵乐，添新谱。更招寻啸傲，旧时游侣。能赋兄犹辛弃疾，谈兵弟愧陈同甫。耻和戎、岂似绍兴年，应心许。"}