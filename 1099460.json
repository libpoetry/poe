{"id":"1099460","title":"赠吕仲祥","dynasty":"宋","author":"严羽","text":"云中诵招隐，高卧闲琴尊。忽有吕夫子，清晨叩我门。夫子忠烈后，家声四海闻。神交三十载，方此挹清芬。吾道识宗主，文章诏讨论。期我名山游，招我出尘纷。伊余抱病久，局促滞中园。平生海岳交，零落今谁存。今日对夫子，使我开心魂。忽觉此身去，万里如空云。已见赤城霞，疑闻天姥猿。世道久崩迫，谁将玄化分。濛濛六合閒，莽莽尘沙昏。所以贤达士，甘将麋鹿群。终欲从夫子，超然淩紫氛。松閒两白鹤，尔实闻斯言。"}