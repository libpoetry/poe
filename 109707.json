{"id":"109707","title":"念奴娇·小齐幽僻","dynasty":"宋代","author":"史弥巩","text":"小齐幽僻，久无人到此，满地狼藉。几案尘生多少憾，把玉指亲传踪迹。画出南枝，正开侧面，花蕊俱端的。可怜风韵，故人难寄消息。非共雪月交光，这般造化，岂费东君力。只欠清香来扑鼻，亦有天然标格。不上寒窗，不随流水，应不钿宫额。不愁三弄，祗愁罗袖轻拂。"}