{"id":"1124841","title":"雪","dynasty":"宋","author":"徐积","text":"淮上飞花正皓然，日车月御欲停鞭。千形凛凛如无地，一片苍苍忽露天。洞口似迷山路处，斗閒疑泛海槎年。长瓢酒挹云泉酿，大轴诗题锦水笺。僧舍手抔留煮茗，渔庵瓶贮借烹鲜。喜馀稻糁投饥喙，惭乏绨袍赠冻肩。白里好张红步障，猛中宜摆绛戎旃。扫开寥廓凭风帚，抉去纷纭忆剑仙。猎火正燃云有焰，旅庖何在突无烟。未应门外同袁子，曾买污莱数亩田。君看飞雪竞翩翩，云将争驱正著鞭。人望已酬残腊后，物华兼值早梅天。招沽北掾输平日，走马西州忆少年。漏屋旋消濡弊褐，破窗穿过湿馀笺。蹄涔易见真洼满，粪土难辞伪色鲜。席户冷灰人削迹，朱门热炙客摩肩。纷纷万事还如此，寂寂幽怀尽舍旃。流水明中争趁月，断鸿深处独藏仙。谁家渔棹空闻笛，何处樵村只见烟。最好耕农相贺了，牛衣醉卧夕阳田。侯款诸祠方彻奠，车回五骏既投鞭。云如大练生淮浦，雪似繁星落楚天。有客弄花知乐岁，何人感物惜流年。南城病仆惟沽酒，西郭诗章但买笺。隐伏急因明处见，垢污多自夜来鲜。佣将粺谷才糊口，拾去濡薪未息肩。白面韝鹰红锦臂，乌山围兽赤缯旃。却燃灯坐疑为梦，欲上楼看恐有仙。玉镜台前侵皓月，碧纱窗外弄青烟。树头还有鸿栖否，船是寒沙水畔田。诸少逸驾追无前，我乘驽马持短鞭。更添一老爱白雪，但开两眼寻青天。诗中戈矛欲挥我，君家伯仲空忘年。摇笔吟哦有裂管，倒囊抖擞无遗笺。谁知群形消即露，却还本质污与鲜。田庐有蓬尚塞户，樵衣无布堪补肩。群儿上垄刍且牧，孤戍曝日旗与旃。人閒安得真洞府，空中失脚飞神仙。明月随来会星弁，白云迎去升紫烟。溪湾留下断虹卧，山阴亦有玲珑田。一夜五宫星茫然，投壶笑电挥赤鞭。何物变为淮上雪，馀花散入江南天。东家乞火温稚子，西邻赊酒娱高年。樵翁头上笠戴月，渔父手中帆卷笺。庾子贞家但寻菜，鲍通直辈弥矜鲜。卞郎方弄瓠杯杓，浙帅已亡羊髀肩。当门正好张敝席，隔篱可笑窥华旃。最是珊珊上楼佩，恰如冉冉升空仙。牵牛童儿饮河汉，扶犁老子耕云烟。漫翁何处拾瑶草，自有梅花大庾田。江西词客休刺船，马上俊郎休弄鞭。且看满城花落地，恰如穷谷晓时天。松林独干凌坚操，麦垄疏毛白少年。犬信宜将筒护纸，鸿书须用帛为笺。月中两艳非投暗，物里千形不较鲜。最好一环围井口，有时数点露山肩。纷来上相挥长麈，侧去诸卿蔽曲旃。水畔谁为佩珠女，车中人是行云仙。吟裁笛竹清梅瘦，忽爨琴桐湿更烟。近日无钱酬酒媪，且教借卖漫翁田。昨霄梦看六龙渊，鹤御惊回坠晓鞭。万顷落花春晚后，一床清水月明天。门无黄雀张罗地，室有玄熊应梦年。入竹好鸣寒玉佩，寄梅兼附白云笺。杨妃绣段披方稳，李逸乌纱裹更鲜。避色莫投妆妇指，弄香须扑舞蛾肩。群乌噪过巢无树，一兔奔归猎有旃。溪叟正如翘苇鹭，山翁弥似出尘仙。僧檐鸟伺斋馀饭，客灶猫栖爨后烟。且报漫翁来掘壁，墙閒便是我家田。吟怀忽共雪纷然，罪逆馀骸自可鞭。罔极之恩无报日，难平所感欲呼天。身骑騕袅成童岁，手握狻猊未丱年。三釂冷醅将及斗，一挥醉笔恰盈笺。当时饰束头毛绿，今日衣濡眦血鲜。楚泮师儒新腼目，秦关父老旧随肩。中心但比孤青桧，外物无庸大赤旃。每指多图为酖毒，自言寡欲即神仙。房中得子眠温席，突外从人笑冷烟。以此终身慰泉壤，不须问舍与求田。荀翁犹慕李膺贤，漫叟当车我执鞭。辕下两骖将逐骥，墙閒一穴欲窥天。兵锋甚锐逢今日，铁阵横行记昔年。将钺挥金何用剑，檄书插羽不须笺。勇骑龙子神弥俊，笑扼犀吭血正鲜。一鼓已输元帅手，双矛将解敌人肩。我徒北首思投甲，子使西来约卷旃。自是见羸谋饵虏，却云养气欲希仙。已严军令除添灶，但恐师期忽举烟。设若渝盟相掩袭，冲车突骑占平田。"}