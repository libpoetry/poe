{"id":"1132328","title":"次韵李彭州乞鹤于虞万州","dynasty":"宋","author":"魏了翁","text":"急景应如赴壑鳞，感时心事可怜生。湖边雁序殷勤叫，持寄新诗念故人。沧江羽客亦悠哉，水畔梅边雪斗皑。白鹤山头曾有约，至今华表望归来。宾朋满座酒如江，雪月风花应接忙。揽尽山林閒富贵，沧江公子太彊梁。江头夜钓雨连明，可是渔翁太不情。白鹤纵违华表约，黄鸡应念越人盟。"}