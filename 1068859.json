{"id":"1068859","title":"顾景蕃访大年侄昆仲留宿细柳轩夜论诗律辄及老朽大年作长篇调景蕃末章见称过实且欲尽借拙诗因次其韵为谢","dynasty":"宋","author":"张扩","text":"平生不依南路徐，斗升寄活真鱼濡。了知浮名谁得丧，定自有数相乘除。朅来云卧涧壑底，槁项不减霜松臞。里中能诗二三友，安步过我无庸车。要须文字赏雌霓，未暇诙谑翻娵隅。谈天坐听落鐻屑，蹇步那敢争先驱。顾侯风味更严苦，家贫阙办三韭菹。龟肠撑突五千卷，底用会稡笺虫鱼。文如楚宾醉后藁，下笔应得银盆㪺。近闻昼犯细柳壁，酒阑罢歌却骊驹。未妨仲子工料理，珠绯饯归怀不虚。想当展缄疾读时，新飙策策惊籧篨。主人韵高绝少可，客亦未易折简呼。末章字字关老朽，爱我如爱屋上乌。吾家兄弟俱人杰，饱闻石氏多珊瑚。莫云痴叔良不痴，久讳笔砚陪樵苏。诸郎胸中气吐雾，咳唾自可回春枯。少年得誉似勮勃，他日不愧先杨卢。傥见恶诗幸掩覆，人所骂讥鬼揶揄。"}