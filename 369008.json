{"id":"369008","title":"念奴娇·溪风迎面","dynasty":"清代","author":"杨芳灿","text":"溪风迎面，望长淮、坟起狂涛如屋。浊酒浇肠杯快倒，酣啸好平肌粟。剑事猿公，经翻鹿女，奇气偏惊俗。旅怀颓宕，雄才谁念萧育。独夜越鸟号寒，苍茫渴旦，电走华年速。蚤岁长杨誇赋手，健笔浓挥散卓。佳侠名虚，谈交金尽，无地堪投足。商音催响，高吟还对孤烛。"}