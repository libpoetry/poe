{"id":"686187","title":"秋怀二首","dynasty":"明","author":"卢龙云","text":"流景若川逝，秋飙忽复来。新凉袭户牖，细雨洗烦埃。残萤照阒寂，落叶舞庭阶。羁人感物候，四顾郁中怀。卑栖独抱影，俛仰难自谐。何当乘风翼，汗漫游八垓。草木渐黄落，春华乃变衰。旅雁先霜至，寒蛩傍砌悲。栖栖怜在远，税驾渺难期。纡怀何所托，飞蓬愁鬓丝。恨无凌风羽，徘徊将安之。沉吟以朝夕，百感良在兹。"}