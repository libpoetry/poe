{"id":"720981","title":"正落花诗十首","dynasty":"明末清初","author":"王夫之","text":"弱羽殷勤亢谷风，息肩迟暮委墙东。销魂万里生前果，化血三年死后功。香老但邀南国颂，青留长伴小山丛。堂堂背我随馀子，微许知音一叶桐。锦阵风雌夺葆幢，万群茶火怯宵摐。烧残梁殿缃千帙，击碎鸿门玉一双。十里荷香消汴梦，三山芳草送吴降。扬州婪尾春犹在，小住何妨眷此邦。蒸云暄日尽淫威，小槛低檐判不肥。丰草但荣时则可，啼禽空絮是耶非。枝枝叶叶苏君在，燕燕飞飞戴女归。昨梦不成仙径杳，盈盈一曲问津稀。游魂化密故饶甘，怕扇蜂潮闹不堪。忧寄上天埋下地，云迷泽北梦江南。吾何随尔累累子，我醉欲眠栩栩酣。时向天台亲报佛，春愁痴在早除贪。昔昔回头艳已轻，苔情欲薄藓相迎。香遮蚁径迷柯郡，雨浥莺声唱渭城。旁砌可能别有主，依萍取次但怀清。陌桑曲柳空相识，我自非卿卿自卿。捲得垂帘试捲帘，元来犹剩一枝尖。逗红髣髴回塘远，坠玉参差曲岸添。泯泯春流愁画鹢，娟娟疏影妒银蟾。悬铃买槛皆畴昔，好擭香须远蝶嫌。赌命奔尘掷一绯，千秋何有大椿围。争天晴雨邯郸帜，死地合离玉帐机。周易击蒙凶不吝，春秋雠战义无讥。朱殷十步秦台血，耻向青阳赋式微。飘零无意反离骚，谱牒宜收倩谢翱。意北意南心自得，如鸥如鹜卜何劳。三更露冷清同滴，片月天低影倍高。寂寞琴心传止息，花奴莫弄小儿豪。歌亦无声哭亦狂，魂兮毋北夏飞霜。蛛丝罥迹迷千目，燕啄香消冷一房。世少杜陵怜李白，卬须唐珏葬姚黄。蓉城倘有华胥国，半枕留仙我欲杭。高枝第一惹春寒，低亚密藏了不安。作色瞋风凭血勇，消心经雨梦形残。三分国破楝心苦，六尺孤存梅豆酸。薄命无愁聊妩媚，东君别铸铁为肝。"}