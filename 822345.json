{"id":"822345","title":"珍珠帘 湖帆示大酺词，不能和也。作此以广其意","dynasty":"清末近现代初","author":"汪东","text":"绿阴原比花时好。无人解、杜牧伤春怀抱。清露滴珠槃，正绮筵开了。事往情牵烦寄语，系燕足、音书谁到。愁觉。想寒衾、欹枕不觉催晓。红豆撷取相思，问盈筐、何似珍珠环绕。照座月初三，伴玉人歌笑。瘦减腰围新病起，怅未斟、螺杯同釂。休恼。待客馆春回，花间遇巧。"}