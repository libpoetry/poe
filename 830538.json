{"id":"830538","title":"宿凉州","dynasty":"清末民国初","author":"俞明震","text":"云与雪山连，不知山向背。残日在寒沙，婉娈得月态。群羊去如水，远色倏明昧。此景夙未历，垂老临绝塞。地远古愁多，草枯残垒在。天山一线脉，盘旋走关内。流泉满驰道，千里有灌溉。巍然古重镇，四郊如拥戴。风吹大月来，南山忽沉晦。莽莽天无垠，静与长城对。"}