{"id":"1109894","title":"秋日三首","dynasty":"宋","author":"吕本中","text":"罢马厌鞭策，征鸿思稻粱。终年在泥土，永路困风霜。慎勿鞍鞯爱，直须矰缴防。吾衰亦已甚，念尔不能忘。交游大半死，吾亦老相侵。古木十围大，寒泉百尺深。恨犹能切骨，愁或至伤心。寄语南飞雁，君无笑苦吟。狱掾酸寒极，官曹冗长催。真同鹤久住，不学雁轻回。妇女能相笑，儿童忍见猜。犹怜旧耆老，时有一书来。"}