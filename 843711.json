{"id":"843711","title":"上易观察实甫","dynasty":"清末民国初","author":"许南英","text":"郁郁轮囷一朵云，七星岩畔气氤氲。仪型两郡端州属，号令三罗整六军。寡笑今之包孝肃，先忧古有范希文。读公奏疏诗歌集，沅芷湘兰竟体芬。故园东望暮云低，黑海重重去路迷。宁使弟昆沦异族，忍抛君父作遗黎！浮沈冷宦成蕉鹿，顾盼雄图失草鸡。痛哭上书天路远，负公万里走轮蹄！撑持危局十年前，回首真如隔世缘！无母瞻依争让地，有君恸哭亟呼天！谁知鲲岛遗民老，又见龙州大吏贤。太息台山民薄福，帡幪独我受恩偏！"}