{"id":"701765","title":"子楚兰生韦庵坡山各以诗见贺残腊达荆次韵奉答二首","dynasty":"明","author":"黄衷","text":"十州名迹竟谁传，拟掷台章学醉眠。汤饼一杯仍岁晚，诗邮千里却春先。阴功且愧黄承事，衰鬓何如白乐天。西墅东林多旧约，几时盘盏侍灯前。浮名虚羡络金牛，奕势还于末着收。南国未须论召茇，西林端欲问菟裘。看儿尽是怀亲日，作客空深感旧秋。闻道长生开洛社，月溪蒲涧可同休。"}