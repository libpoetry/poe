{"id":"546921","title":"箜篌引","dynasty":"明","author":"于慎行","text":"今日斗酒会，为欢诚未央。高堂罗尊俎，四座何清凉。庖人出珍膳，嘉旨充圆方。吴歈中酒发，赵瑟激清商。丝竹洞心耳，悲至不尽觞。为客起行游，游彼大道旁。车马若流水，佩剑寒秋霜。被服心所喜，聊且为乐康。朱门多媚少，磬折有容光。春华耀朝日，夕暮从风扬。四时舍我逝，日月递相藏。人生天壤内，譬鸟集枯桑。何不适情志，恣君技所长。含情欲何待，但为达者伤。"}