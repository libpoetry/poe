{"id":"379998","title":"金缕曲·今夜","dynasty":"清代","author":"赵庆熹","text":"今夜仍无梦。冷红蕤、枕函如水，但和愁共。绡帐一层，张薄雾灯影，丝丝迸缝。觉帐外、玉炉烟重。安得蘅芜香在手，便浓烧、心字成何用。银鸭睡，绣衾拥。迢迢挨过清宵永。数铜壶、不多几刻，寺钟应动。帘外五更风渐紧，想是酿寒催冻。早一阵、雨声相送。不恨梧桐先作响，恨梧桐原是侬亲种。心上事，酒俱涌。"}