{"id":"684294","title":"为王允宁赠妇四首","dynasty":"明","author":"王立道","text":"肃肃整晨驾，行行出秦中。百里日复舍，暮天多寒风。岂不惮雨雪，王事縻我躬。念此如宿夕，胡然隔春冬。矫首望西南，双双见飞鸿。飞鸿有羽翼，天路将安从。北征日以远，远道衣裳单。春风薄天涯，闺中常自寒。辛勤理机杼，日夕掩重关。上堂亲饭姑，下堂不能餐。离离芳树枝，脉脉终无言。东城十二楼，迢迢青云端。盈盈谁家子，灼灼桃李颜。朱唇扬妙曲，宝瑟流哀弹。三叹有馀音，一顾倾城观。信美匪吾思，秦声故所欢。寸心常不隔，所恨旷周旋。愿言保菅蒯，令德良独难。黄鹄千里游，燕雀巢屋梁。小人事龌龊，丈夫志四方。念子畴昔言，沈思激中肠。赫赫盛明时，群贤并翱翔。朝趋铜马门，夜直金华堂。韩郑互推毂，贡生弹其冠。所期崇令名，室家自辉光。无为儿女仁，慊慊怀故乡。"}