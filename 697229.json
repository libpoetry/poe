{"id":"697229","title":"赠王中叔别驾二首","dynasty":"明","author":"胡应麟","text":"移官何啻入蓬瀛，矫矫朱霞丽赤城。荀氏一龙誇首占，薛家三凤羡偕鸣。江天楼阁金陵壮，海岸帆樯铁瓮明。闻道画帘清兴剧，欲将藜火较楸枰。名家曾识晋司空，佐郡重看借大冯。岸帻光阴诗卷外，褰帷名胜画图中。西江楚蜀帆交下，铁瓮金焦寺对雄。屈指中朝优诏下，肯令神足限追风。"}