{"id":"696096","title":"赞龙所号","dynasty":"明","author":"欧阳建","text":"龙所芳名祇羡君，云端物表自精神。韬光认作池中物，点眼愁惊壁下人。韩愈门前唐室梦，孔明庐暖汉家春。祇因解负庖羲画，说到于今剩得亲。清虚一所卧人龙，寄傲人龙迈古风。懒向云霄布霖雨，乐从山水觅仙踪。当年诸葛还承召，今日欧阳不受封。深得三槐王祐趣，欲留来裔作三公。"}