{"id":"1127494","title":"呈通判朝奉宋丈","dynasty":"宋","author":"彭汝砺","text":"昨日南阳今淅川，驰驱不敢恨华颠。久披褐布是居士，时着斑衣犹少年。系屧记寻幽径竹，泛舟忆近碧池莲。笑君与我浑相似，目病鳏鳏夜不眠。经时山川浪跋履，半夜衣裳时倒颠。尘土最能催白首，风波祇会送流年。寂寥彭泽门栽柳，萧洒东林社结莲。语及故乡归未得，看云步月欲忘眠。"}