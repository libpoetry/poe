{"id":"859530","title":"送吴仲庶出守潭州","dynasty":"宋","author":"王安石","text":"吴公治河南，名出汉廷右。高才有公孙，相望千岁后。平明省门开，吏接堂上肘。指撝谈笑间，静若在林薮。连墙画山水，隐几诗千首。浩然江湖思，果得东南守。传鼓上清湘，旌旗蔽牛斗。方今河南治，复在荆人口。自古楚有材，酃渌多美酒。不知樽前客，更得贾生否。"}