{"id":"519006","title":"游卧龙庵","dynasty":"明","author":"胡居仁","text":"庐山奇秀甲天下，我今来作庐山游。卧龙庵里驻孤迹，前贤遗教空追求。峰头瀑布泻飞练，涧里寒潭六月秋。释子不识吾儒趣，且言二教元无异。道一缘何教有三，何独儒家能治世。长吟抱膝南阳庐，此时未展胸中奇。三驾不顾龙不起，山河宰割谁能为。近瞻五老峰，壁立青霄里。峰头高风满顶来，峰腰蔼蔼白云起。纵目长天不尽头，浩歌一吐英雄气。"}