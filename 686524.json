{"id":"686524","title":"清明二首","dynasty":"明","author":"石宝","text":"榆柳新烟渐满城，出门人唱北邙行。纸钱无字书年代，华表谁闻说姓名。落日饥乌禁久立，东风骄马试长鸣。春来不作王孙赏，芳草萋萋漫有情。汉宫传蜡昼冥濛，寒食清明几日同。插柳儿分烟外绿，卖花人立雨中红。万家香火迷归蝶，百尺鞦韆卧晚虹。欲把吟情输酒幔，晓城无数飐东风。"}