{"id":"936544","title":"闻王嘉叟讣报有作","dynasty":"宋","author":"陆游","text":"呜呼嘉叟今信死，哭君寝门泪如水。我初入都不妄交，倾倒如君数人耳。笼灯蹋雪夜相过，剧论悬河骇邻里。地炉燔栗美刍豢，石鼎烹茶当醪醴。上书去国何勇决，作诗送君犹壮伟。十年偶复过都门，君方草制西垣里。鬓须班白面骨生，心颇疑君遽如此。西来例不候达官，每欲寄声中辄止。只鸡絮酒纵有时，双鱼素书长已矣。生前客屦纷满户，身后人情薄于纸。悬知海内莆阳公，独念遗孤为经纪。"}