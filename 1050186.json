{"id":"1050186","title":"陈安止迁居三首 其三","dynasty":"宋","author":"郭祥正","text":"彼美隐官隐，苍林映深屋。俗驾远庭除，佛像镇堂隩。兰芷稍扶疏，荆榛已锄筑。沉思第一义，修持若砻玉。觉城开迷云，魔军当破竹。接人有馀地，拔我出坑谷。斋羞复招要，甘香蒸黍粟。永与膻荤辞，既饱精神肃。石坐衬枯蒲，茶瓯泛新菊。醍醐灌诸顶，饥火灭空腹。昔闻居士饭，一钵万人足。君若乘三车，愿为车下犊。"}