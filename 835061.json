{"id":"835061","title":"沁园春 其六 天足","dynasty":"清末民国初","author":"奭良","text":"有美清扬，立而望之，玉树竦然。看凤鞋双止，起时剡剡，蝶裙一搦，去影翩翩。作意跗平，生憎指约，角逐花阴惯比肩。堪怜处，只风廊易响，雪印难圆。鸦头罗袜新妍。躧利屣休劳小妹牵。试寻芳野绿，地同缋罽，垂趺霜白，天是华鬘。宛转惊鸿，轻盈飞燕，论袅娜何如步步莲。吾含笑，笑贫家黄九，输与坡仙。"}