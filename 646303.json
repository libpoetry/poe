{"id":"646303","title":"东山顾命歌","dynasty":"明","author":"觉澄","text":"金陵有个奇男子，白手成家立纲纪。不逢良女唤回头，几乎埋没红尘里。叹浮生，只如此，参访明师求直指。见说传灯录上人，志气冲天奋然起。念弥陀如自己拶，得寒冰化为水。任他非佛与非心，务要禅河穷到底。昼亦然，夜亦然，铁牛不动痛加鞭。头角峥嵘便作狮子吼，惊得海底金乌飞上天。求印可，叩机缘，几回亲到东山前。三绕绳床呈见解，振威一喝与君传。称大隐，可居廛，而今堪作火中莲。惯向北斗星中骑木马，却来东山水上撑铁船。撒手悬崖知落处，千重欲网打不住。碧眼胡僧没奈何，分付袈裟为信具。赵州禅，真罕遇，争肯庭前寻柏树。截断南山老葛藤，无孔铁锤重下锯。大放开，还捏聚，绿水青山皆妙趣。脚根□□□头关，明月不随流水去。"}