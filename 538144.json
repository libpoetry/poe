{"id":"538144","title":"送万员外仲兵备广东","dynasty":"明","author":"王世贞","text":"向来明月璧，曾倚白云司。年事吾堪后，风裁汝更宜。扶摇催撇捩，留滞夺委蛇。岭海谁千骑，烟霄暂一麾。绣衣花瞑失，铜柱瘴天垂。羽檄年年是，韬钤处处疑。肉飞甘跋扈，藿食浪安危。使者苍梧节，楼船下濑师。五羊摧震叠，万蜃戢衡睢。不必陈鱼丽，应先问茧丝。青冥直指破，墨吏惠文知。得意当如此，无烦泣路岐。"}