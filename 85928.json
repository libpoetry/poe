{"id":"85928","title":"水龙吟·鬳斋不是凡人","dynasty":"宋代","author":"刘克庄","text":"鬳斋不是凡人，海山仙圣知来处。清英融结，佩瑶台月，饮金茎露。翰墨流行，禁中有本，御前停箸。向弘文馆里，薰风殿上，亲属和、微凉句。已被昭阳人妒。更那堪、鼎成龙去。曾传宝苑，曾将玉杵，付长生兔。地覆天翻，河清海浅，朱颜常驻。算给扶朝者，临雍拜者，下梢须做。"}