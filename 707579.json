{"id":"707579","title":"满江红　　题画寿总宪龚芝麓  感旧","dynasty":"明末清初","author":"吴伟业","text":"诗酒溪山，足笑傲、终焉而已。回首处、乱云残叶，几篇青史。昔日儿童俱老大，同时宾客今亡矣。看道旁、争羡锦衣郎，曾如此。遭际盛，声名起。跨燕许，追苏李。苟不知一事，吾之深耻。年少即今何所得，孝廉闻一当知几。论功名、消得许多才，偶然耳。"}