{"id":"1048227","title":"谢郑州张资政惠书寄酥十四韵","dynasty":"宋","author":"韦骧","text":"峥嵘岁律垂更旧，芜室萧然度清昼。追想牙旌欲首途，策羸取别尝重复。踌躇去德不胜情，归迫严闉仅能走。歘惊霜月再弦望，西向拳拳使心疚。心之疚兮日益深，使者踵门书忽授。灿然诲语盈累幅，字字煇华敌琼琇。殷勤眷与奚所贻，纸尾复题酥以侑。开缄珍视未敢尝，捧重临风且三嗅。初疑黄玉可如泥，和以露华凝不溜。又讶仙膏久鍊成，自有光芒发昏瞀。轻言岂学陆机对，以况莼羹一何谬。依稀乳酒下青云，诗慕少陵惭浅陋。汪洋惠意不可酬，匕箸姑停聊密覆。留向春朝助后觞，却望台星祝公寿。"}