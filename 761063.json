{"id":"761063","title":"阳春曲 春江题梦","dynasty":"清","author":"郑文焯","text":"绮罗丛，芳菲节，春到梦中乡国。凝澹画楼人，行云断、翠袖重倚暮寒恻。几年相忆、曾醉蹋、凤城灯夕。谁念繫月黏花，仗东风、总愁无力。怅流水钿车，繁华地。空冷落、珠尘绮席。天涯伤春不见，剪梅枝、怨寄遥驿。凭阑对此叹息。更泪尽、离亭残笛。看归雁、更带冥冥雨，西山自碧。"}