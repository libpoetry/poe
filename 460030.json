{"id":"460030","title":"贺新郎　中秋雨与肖健饮大醉作","dynasty":"当代","author":"卢青山","text":"此醉君欣否？把横杯、生花冷石，一并吞受。倚马骄行都几载？剩得囊刀锈垢。幸我辈、犹非老丑。捉肘狂歌惊莽雨，更倩君为我击泥缶。频作舞，风破袖。为君再起添青韭。记当年、倒骑蹇马，山公醉后。不许叨叨人世事，龙凤何如鸡狗。愿此世、长和酒偶。忽振颓襟扯秃笔，写胸中字字大如斗。都跃出，环昊走。"}