{"id":"168849","title":"次韵苏公西湖徙鱼","dynasty":"宋代","author":"陈师道","text":"赤手取鱼如拾块，布网鸣舷攻腹背。岂知激浊与清流，恐惧骈头牵翠带。居士仁心到鱼鸟，会有微生化余鱠。宁容网目漏吞舟，谁能烹鲜作苛碎。我亦江湖钓竿手，误逐轻车从下濑。生当得意落鸥边，何用封侯堕鸢外。不如此鱼今得所，置身暗与神明会。径须作记戒鲸鲵，防有任公钓东海。"}