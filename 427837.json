{"id":"427837","title":"声声慢 得龚翰青翁书，报家珠以七月二十六日下世，赋此纪哀","dynasty":"近现代","author":"龙榆生","text":"云藏倩影，梁袅馀音，可堪病翼迎秋。慧业三生，知应为我淹留。相看每惊清瘦，两无言、频执纤柔。缠绵意，送褰帷人去，泪炯星眸。长忍伶俜心事，问洞庭樵径，梦结韩讴。怎便能忘，当是若个恩雠。多情只惭负汝，凝睇临流盼芳洲。千万语，对秋莲、肠断素秋。"}