{"id":"626192","title":"春竹","dynasty":"明","author":"黎景义","text":"条风肇发生，万卉欣载育。青皇侈富贵，色色备奇瞩。其中有此君，矗立森苍玉。斑泪不湘江，元音仍嶰谷。虚心凌霄汉，挺节耐泫盝。本同嵩柏友，罔齿萧艾族。际遇涖嵎夷，化工妙亭毒。百枝十枝秀，千叶万叶彧。鲜泽湿若波，轻盈薄于縠。乍可落成阴，旋将开满目。浑忘莠参苗，宁论麦并菽。既曰彼茸茸，又曰兹蔌蔌。请看岁寒月，依旧春时竹。"}