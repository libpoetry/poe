{"id":"1063747","title":"送凝上人","dynasty":"宋","author":"释德洪","text":"我生风韵无尘埃，扬清激浊心不回。少年不忍混白黑，出言动辄为身灾。突汀出岸水必拍，乔木颖林风必摧。乃知此世要不免，毁誉于吾何有哉。君今欲脱此等忧，献君一策真良谋。人言白璧为石头，唯唯慎莫分劣优。坐中亦复发一语，众将环视如仇雠。此策简截君牢收，饱食熟睡且随流。泛然四海无不可，人将爱与君同游。"}