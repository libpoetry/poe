{"id":"502572","title":"题高廷礼为陈拙脩绘沧洲隐","dynasty":"明","author":"王恭","text":"我昔放仙鸟，梦游东海滨。行歌小山桂，遂偶沧洲人。结交龙门子，招邀浮丘生。都无簪冕系，而有山水情。浮丘逐铜辇，龙门登玉堂。皤然沧洲隐，与我唫沧浪。有时猎群书，宛在竹深处。境静不遑眠，中宵启前户。龙门惜暌离，故写无声诗。别后见云树，相思但悽其。"}