{"id":"423482","title":"鹧鸪天·沪上见管仲姬书心经册，高仅二寸，广寸许，细楷如黍米精绝。后题云：长生禅院比丘尼觉因募装观音圣像圆满，属书心经，纳诸藏中，因为焚香沐手书此，至正二年八月朔日。管道升敬识。与闺人各临一本，赋此代跋","dynasty":"近现代","author":"吴昌绶","text":"玉押金泥字字珍。鸥波仙耦艳题名。茂漪自擅簪花格，笑倒灵飞倩绍京。新月满，妙香清。一龛供养祝长生。莲花庄里扁舟去，绣佛钞经好结邻。"}