{"id":"658301","title":"送王主事世英还朝次翰林诸公饯别联句韵","dynasty":"明","author":"黄仲昭","text":"安州我旧游，风景如看画。黉宫清绝隐林塘，别搆茅亭芳树下。诸生幽抱此倾写，舞雩咏归同雅雅。君拜新恩教此州，官清地僻心境幽。榱桷栋梁收拾遍，大手还修五凤楼。嗟我别来今几载，披图犹认旧沧洲。今日题诗送君去，明日空望停云天际头。"}