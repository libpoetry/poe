{"id":"830479","title":"晓发南津港","dynasty":"清末民国初","author":"俞明震","text":"蓬穴露光圆，远屿浓欲滴。烟披沙草微，孤棹弄寒碧。泛泛入空明，前帆去不息。乾坤日摩荡，泱莽众流合。水气曙濛濛，俯仰星斗逼。日跃天无根，金光射万隙。蛟龙失晓睡，采错周六极。风撼城势低，天水相扶翼。浩荡积气中，震骇资定力。霞气郁不腾，平视坤舆侧。翩然一鸟下，万里风瑟瑟。"}