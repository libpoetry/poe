{"id":"1118907","title":"均台辞二首","dynasty":"宋","author":"陈与义","text":"小桃借春春已来，平分和气入均台。夜来台边草环绿，今朝芒生满三木。街头拍手闹千儿，齐唱中和宣布曲。使君坐啸闹如云，请酿百川寿使君。但愿使君长乐职，不须更看杓虚实。东家西家尔盍来，听说空圄如春台。决曹高卧印生绿，丛棘化为交逊木。策勋此木那可遗，动地风摇枝不曲。愿我无讼到来云，莫辞著力借寇君。借得贤侯虽尔职，但恐朝廷要人调鼎实。"}