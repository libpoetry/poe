{"id":"925815","title":"沁园春 其二 送赵江陵东归，再用前韵","dynasty":"宋","author":"辛弃疾","text":"伫立潇湘，黄鹄高飞，望君不来。被东风吹堕，西江对语，急呼斗酒，旋拂征埃。却怪英姿，有如君者，犹欠封侯万里哉。空赢得，道江南佳句，只有方回。锦帆画舫行斋。怅雪浪粘天江影开。记我行南浦，送君折柳，君逢驿使，为我攀梅。落帽山前，呼鹰台下，人道花须满县栽。都休问，看云霄高处，鹏翼徘徊。"}