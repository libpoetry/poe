{"id":"742467","title":"稚存从新安归而余方自武陵来新安相失于道作此寄之","dynasty":"清","author":"黄景仁","text":"来鸿去燕江干路，露宿风飞各朝暮。多时相失万里云，忽又相逢不相顾。吁嗟吾辈有底忙，怅好年华此愁度。君饮新安水，我客钱塘城。风岩水穴每独往，此间但恨无君行。君下严陵滩，我上富春郭。日日看山不见君，咫尺烟波已成错。卸装孤馆开君书，知君去才三日余。君行尽是我行处，一路见我题诗无。吴山越水两迎送，今夜追君惟有梦。"}