{"id":"1002420","title":"酹江月/念奴娇 其一 扬州菊坡席上作","dynasty":"宋","author":"曾协","text":"一年好处，是霜轻尘敛，山川如洗。晚菊留花供燕赏，金缕宝衣销地。旧观初还，层楼相望，重见升平际。小春时节，绮罗丛里人醉。此日武帐贤侯，六年仁政，浃长淮千里。欲入鹓行仍缓带，聊抚竹西歌吹。紫塞烟清，玉关人老，宜趣朝天骑。香尘归路，旧游回首应记。"}