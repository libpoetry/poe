{"id":"1109911","title":"徐师川挽诗三首","dynasty":"宋","author":"吕本中","text":"江西人物胜，初未减前贤。公独为举首，人谁敢比肩。时虽在廊庙，终亦返林泉。今日西川路，临风更弦然。异日逢明主，端居不复藏。一心扶正道，极力拯颓纲。已病犹轩豁，临衰更激昂。始知操韫处，馀事及文章。念昔从耆旧，公知我独深。意犹如昨日，爱不减南金。抚事思前作，干时愧夙心。素琴理旧曲，无复有知音。"}