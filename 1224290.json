{"id":"1224290","title":"杂诗二首寄彭通复 其二","dynasty":"元","author":"揭傒斯","text":"脉脉我所思，彭氏蹑遐踪。婉婉若处子，未曾出房栊。相望四千里，踰年阙相从。五月君寄书，九月达京中。我书欲报君，书到岁已穷。岂不怀缱绻，无由觌君容。参差天际云，缥缈乘朔风。羽翼不吾施，翩彼南飞鸿。君有高世行，我无适时功。天命人得违，出处谅非同。"}