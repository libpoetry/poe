{"id":"269868","title":"楚宫春·次周草窗韵咏牡丹","dynasty":"现代","author":"吴湖帆","text":"云衣五色，正秾占春芳，媚骄幽谷。自有素心能解，红情偏足。凝想洛阳故苑，步障暖、欢声京国。衬叶妖娆，会护花、沉醉扶头，翠鬟争点眉绿。人在天香庭北。回舞袖、吹彻霓裳仙曲。丽景淡妆，谁与安排金屋。休负、姚黄魏紫，任画槛、风餐露宿。疗却相思，也似曾、月下重逢，梦绕瑶台群玉。"}