{"id":"1114747","title":"壬辰过鄂渚简张子直总干","dynasty":"宋","author":"李曾伯","text":"一自檀溪把酒馀，年来夷路浸崎岖。楼头落日人空老，局面西风事顿殊。故国山容增黯淡，旧时柳色半荒芜。草堂想见忧时切，曾赋官军近捷无。三载三来汉水湄，做成底事又空归。尘埃暂解微官缚，雨雪犹存战士衣。黄鹤喜寻诗侣约，白鸥还悟海翁机。掀髯一接春风笑，便觅渔蓑老钓矶。"}