{"id":"686631","title":"郊祀斋居","dynasty":"明","author":"边贡","text":"春树扶疏夜色轻，坐深斋沐轸遥情。上清真气通三界，太乙祥烟接两京。云里佩环鸣閤道，水边星斗照台城。江湖魏阙瞻依切，欲草甘泉赋未成。独火琴张伴独居，月华遥上閤帘初。怀人忽梦春塘草，侑食聊烹雪苑蔬。南牧烽烟时有报，北来鸿雁久无书。玉笙声袅炉烟细，懒听仙官说步虚。"}