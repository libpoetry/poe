{"id":"1199575","title":"赠刘琨诗","dynasty":"魏晋","author":"卢谌","text":"浚哲惟皇，绍熙有晋。振厥弛维，光阐远韵。有来斯雍，至止伊顺。三台摛朗，四岳增峻。伊谌陋宗，昔遘嘉惠。申以婚姻，著以累世。义等休戚，好同兴废。孰云匪谐，如乐之契。王室丧师，私门播迁。望公归之，视险忽艰。兹愿不遂，中路阻颠。仰悲先意，俯思身愆。大钧载运，良辰遂往。譬彼日月，迅过俯仰。感今惟昔，口存心想。借曰如昨，忽为畴曩。畴曩伊何，逝者弥疏。温温恭人，慎终如初。览彼遗音，恤此穷孤。譬彼樛木，蔓葛以敷。妙哉蔓葛，得托樛木。叶不云布，华不星烛。承侔卞和，质非荆璞。眷同尤良，用乏骥騄。承亦既笃，眷亦既亲。饰奖驽猥，方驾骏珍。弼谐靡成，良谟莫陈。无觊狐赵，有与五臣。五臣奚与，契阔百罹。身经险阻，足蹈幽遐。义由恩深，分随昵加。绸缪委心，自同匪他。昔在暇日，妙寻通理。尤彼意气，狭是节士。情以体生，感以情起。趣舍同要，穷达斯已。由余片言，秦人是惮。日磾效忠，飞声有汉。桓桓抚军，古贤作冠。来牧幽都，济厥涂炭。涂炭既济，寇挫民阜。谬其疲隶，授之朝右。上惧任大，下欣施厚。实祗高明，敢忘所守。相彼反哺，尚在翔禽。孰是人斯，而忍斯心。每凭山海，庶觌高深。遐眺存亡，缅成飞沈。长徽已缨，逝将徙举。收迹西践，衔哀东顾。曷云涂辽，曾不咫步。岂不夙夜，谓行多露。绵绵女萝，施于松标。禀泽洪干，晞阳丰条。根浅难固，茎弱易凋。操彼纤质，承此冲飙。纤质实微，冲飙斯值。谁谓言精，致在赏意。不见得鱼，亦忘厥饵。遗其形骸，寄之深识。先民颐意，潜山隐几。仰熙丹崖，俯澡绿水。无求于和，自附众美。慷慨遐踪，有愧高旨。爰造异论，肝胆楚越。惟同大观，万涂一辙。死生既齐，荣辱奚别。处其玄根，廓焉靡结。福为祸始，祸作福阶。天地盈虚，寒暑周回。夫差不祀，衅在胜齐。句践作伯，祚自会稽。邈矣达度，唯道是杖。形有未泰，神无不畅。如川之流，如渊之量。上弘栋隆，下塞民望。"}