{"id":"744910","title":"宋丈实父学博以家醴谷检讨半舫诗集暨筠庄侍御所纂汉名臣言行录见饷并附佳石属镌私印赋长歌二十韵","dynasty":"清","author":"夏翼朝","text":"吾家珠湖两太史，名誉烜赫传神州。棣华竞爽重文苑，如椽健笔今枚邹。微云快婿我执友，怡然相见京华秋。寓书远饷二专集，发函珍重逾琅球。鸿博新诗号半舫，渊明子厚高唱酬。吊古怀贤意苍莽，直与魏晋乐府侔。追和韩苏石鼓韵，木难火齐珊瑚钩。当年衡文赴东粤，药笼参朮殷勤收。我读斯编望洋叹，昆仑源泻黄河流。筠庄侍御粹经术，淹贯史籍无全牛。两汉名臣录嘉懿，发凡起例精校仇。班书范志最闳富，馈贫几册充乾糇。手定禹贡汇览注，已山作序力阐幽。檃括毛傅称善本，铿铿经说童蒙求。此稿萧斋久藏弆，副以兹刻光凝眸。先生归去日无事，但藉著述销穷愁。谢病应同孔巢父，稽古不让李邺侯。贻来绝胜百朋锡，一瓻何用增烦忧，衰年窃笑手腕弱，桃花鱼脑艰雕锼。付与床头捉刀客，细商{立鬲}扁蟠蛟虬。"}