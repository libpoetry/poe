{"id":"639731","title":"次陈东之韵题夏圭溪山清远卷","dynasty":"明","author":"平显","text":"画家粉墨元精好，赏鉴谁能察毫秒。良由天质发自然，惨淡经营信挥扫。圭森父子鸣赵季，丘壑胸襟气深杳。墨捲波涛沧海立，笔缩烟云天地小。冥搜远寄作此图，绎思通灵古来少。东南四万八千丈，玉室璿台势倾倒。北归有客怀故乡，怅望清猿与幽鸟。空悲白发岁年徂，不得痴儿公事了。神游翠壁揽长萝，梦濯灵溪藉纤草。金庭之魂可些招，应蹑玄踪追二老。"}