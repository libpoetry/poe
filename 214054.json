{"id":"214054","title":"白鹤吟示觉海元公","dynasty":"宋代","author":"王安石","text":"白鹤声可怜，红鹤声可恶。白鹤静无匹，红鹤喧无数。百鹤招不来，红鹤挥不去。长松受秽死，乃以红鹤故。北山道人曰，美者自美，吾何为而喜。恶者自恶，吾何为而怒。去自去耳，吾何阙而追。来自来耳，吾何妨而拒。吾岂厌喧而求静，吾岂好丹而非素。汝谓松死吾无依邪，吾方舍阴而坐露。"}