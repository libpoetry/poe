{"id":"92925","title":"胡达孝水墨妙绝一世为余作枯松孙枝石间老","dynasty":"宋代","author":"杨万里","text":"东斋归自涴花里，访我弄泉惠山趾。随身万里只孤舟，一簪不曾著行李。忽拈远物出袖中，乃是孔明庙前古柏阆州松。径从平地便起立，上穿屋瓦到青穹。老蛟脱鳞乾见骨，厥孙碧丝作须发。石间霜皮二千尺，石似孤根根似石。硬根瘦干未要论，叶间犹带汉唐春。岁久亦无苔藓痕，只有雪山之雪玉垒云。却收松柏半天里，儿上卷来一张纸。"}