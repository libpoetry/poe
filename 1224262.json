{"id":"1224262","title":"贫交行","dynasty":"元","author":"揭傒斯","text":"驱车涉广川，扬帆陟崇丘。结交四海内，中道多愆尤。朔风厉苦节，独鹤横九州。朝拂三岛树，夕过五城楼。两翅偶寒影，旷然何所求。登高临大江，日暮万里流。时哉疏凿人，八年忘外留。出必益稷俱，归与夔龙俦。进退两不疑，功成垂千秋。万事日相敚，恩情若云浮。吾心苟不渝，反覆安足仇。自非天地外，何能独忘忧。"}