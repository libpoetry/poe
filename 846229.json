{"id":"846229","title":"沁园春 其二 寿朱佥判，以鹤为寿","dynasty":"宋","author":"无名氏","text":"有鹤东来，鸣而向余，借篇寿词。道临皋亭下，坡仙曾梦，锦宫城里，清献常携。山斗才名，冰霜节操，苏赵如今重见之。生申旦，正菊花开后，橙子黄时。自从枳棘鸾栖。何尚泛芙蓉绿水池。便来归西掖，坐看红药，也应天禄，书照青藜。顾我鸡群，来陪燕贺，且祝千年寿与齐。樽前鹤，乃翩跹起舞，来上瑶卮。"}