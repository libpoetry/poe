{"id":"1129412","title":"为王师宣子寿","dynasty":"宋","author":"释宝昙","text":"风入床琴帝梦阑，蓬莱为辍老仙官。袖曾有缚于菟手，头不须簪獬豸冠。桃李无言民自乐，冰霜折指吏应寒。西京人物如南渡，更躐三王一等看。已办香山铁石心，未妨富贵日侵寻。荔枝黄压腰围重，琥珀红添盏晕深。鸾镜黛眉无此画，雁行银甲有馀音。剩呼歌舞为君寿，道眼何曾外物侵。"}