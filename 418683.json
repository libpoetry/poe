{"id":"418683","title":"木兰花慢　　一九四〇年 陈含光先生画白石胡马窥江词意自扬州寄贻，欲奉一词为报，乍成半阕，而廖忏庵翁以郭频伽、奚铁生湖上饯春图嘱题，因得成章","dynasty":"近现代","author":"夏承焘","text":"念平山红药，忍开谢，傍胡尘。剩一㡧青山，天风吹堕，唤我携樽。销魂。春衫白纻，料鹃边、无复俊游人。相和吹寒城角，白头一老声吞。湖云。竺雨认残痕。西子总长颦。送草草南都，雷峰旧影，几度黄昏。临分。梅盟鹤约，羡承平、裙屐说伤春。添个皋亭片月，应闻白雁千村。"}