{"id":"141293","title":"夜坐放歌书兴","dynasty":"宋代","author":"张镃","text":"列星光芒远近同，天河横来压孤篷。溪容一碧看未尽，转入客子诗筒中。筒中满贮千张纸，一路山川供役使。古来霅水足高人，吾宗首说玄真子。都缘抱负经济才，有口挂壁常懒开。樵青渔童与共载，大胜俗侣成群来。可怜法时只名重，野鹤乘轩失威凤。虽闻肖像登九重，收奖空言亦何用。过五百年孙更痴，布裘椶屩骨格宜。特来乃祖旧游处，三叫庶几亲见之。见之不见俱莫问，人生只合将閒论。倘来簪绂付儿嬉，圣贤用晦初未闷。拍舷还望星与河，此身或是张志和。一杯更醉投床睡，明日歌声犹震地。"}