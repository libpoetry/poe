{"id":"536529","title":"棘寺春集","dynasty":"明","author":"王世贞","text":"肃肃廷尉署，蔼蔼滋春阳。薰风自东来，吹万悦群芳。幽花媚和色，绣柏辞玄霜。化永公府寂，政简初日长。振策从英乂，幸遘此高堂。雍容盛冠佩，朗郁森琳琅。情至分欲舒，道迩契自彰。暂言谢纷嚣，高揖称虞唐。白云流飞觯，回景就移床。檐际鸟上下，雍声效和鸣。佳辰岂不欣，无乃流太康。职思寅恭义，载申伐木章。"}