{"id":"523189","title":"边马行送太仆董卿","dynasty":"明","author":"李梦阳","text":"治贤在朝乱在野，唐虞圉牧皆贤者。国君之富马为急，次者仆卿首司马。汉人五郡开河西，中土始间胡马嘶。此马硊礧一直万，黄金宁轻璧可贱。夺骏曾空大宛国，按图径上长安殿。苜蓿虽誇近苑春，荆榛谁记沙场战。致远番归草木功，清芽秀味走胡骢。三边尽跨连钱种，六苑群嘶污血风。人亡世殊霜雪急，草豆萧瑟马骨立。骅骝气丧甲士苦，长城窟寒鸿雁集。朝廷每勤西顾忧，四岳拜手推董侯。攻驹暂出薇花廨，揽辔远过葡萄州。行卿官冷心不冷，固知董侯今伯囧。碛沙日黄云锦乱，徵侯定上金华省。"}