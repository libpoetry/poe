{"id":"1115217","title":"七字谢绍兴帅丘宗卿惠杨梅二首","dynasty":"宋","author":"杨万里","text":"梅出稽山世少双，情知风味胜他杨。玉肌半醉红生粟，墨晕微深染紫裳。火齐堆盘珠径寸，醴泉绕齿柘为浆。故人解寄吾家果，未变蓬莱阁下香。越绝诸杨盛一时，与侬瓜葛不曾知。老夫自笑吾衰矣，此客何从梦见之。也解过江寻德祖，政缘作尹是丘迟。渠伊不是南村派，未分先驱事荔支。"}