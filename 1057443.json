{"id":"1057443","title":"寄李知章","dynasty":"宋","author":"刘弇","text":"文章盛自元和间，谁其杰者柳与韩。二公秋鹗擅神俊，天使侧翅摧誇谩。卷收万象付寂默，神怪鬼篡皆殚残。诗书并驰可终古，岂止唐世论不刊。陋儒睢盱百年后，掺笔仡仡愁脾肝。问津谁当语博望，初步竟笑非邯郸。纷纷缃缥洒飞砾，埋没理诣非一端。之子清才如振绮，绿发照春容激丹。乡评旧许擅螺水，文战曾是鏖桑乾。自云从事二公者，用意能到众所难。新诗遗我章江曲，百首洗出青琅玕。苍梧云生逼齿润，溟海月借吹衣寒。由来青萍止三尺，天末斗牛曾上干。流尘不隔自为快，宁与折铁论凄酸。何由鞭鲸肃吾驾，看子切云重整冠。"}