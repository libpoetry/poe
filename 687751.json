{"id":"687751","title":"寄任生之参议用送行韵","dynasty":"明","author":"庄昶","text":"秋爽曾携坐马看，是为垂绂是垂竿。留连万古知非浅，老病深山见颇难。鸿在雪泥留指爪，天来草阁了阑干。行藏断定公知我，潦倒终焉七里滩。醉把浮云笑笑看，黄紬被里日三竿。孩心未觉相非是，狂药宁知痛饮难。民物自公真可拜，乾坤何我不相干。古今认得真相契，不到无诗寄钓滩。许将南北欲成看，空有人间百尺竿。但恐独行寒影乱，不知进步白头难。匆匆描画何劳顾，了了浮华漫不干。问法沙门真护否，小亭痴坐月溪滩。忽忽那言信眼看，巨鳌元不论长竿。昔贤枉说屠龙易，此日真闻出手难。洛下小车知邵子，国清饶舌笑丰干。相思敢只无多话，月在千峰水在滩。"}