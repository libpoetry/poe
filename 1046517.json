{"id":"1046517","title":"答黄莘任道代书见寄","dynasty":"宋","author":"刘挚","text":"吾生本放浪，自比林壑人。谬此绁官组，试邑漳水滨。疆田占泻卤，户俗籍羸贫。驿涂搔左臂，河流齧西漘。役者动沦产，居者无储稛。科求困府调，期会严吏文。儒生仕学古，志在膏斯民。慨叹适于此，踸踔徒自勤。亦尝纾厚敛，粗自穷褐温。劳心米盐屑，秉笔朱墨纷。尚赖厥俗古，椎然犹朴淳。因时罕讼诉，得以亲旧闻。瞻言君子治，百里相依濒。厨传候使介，南北交欢忻。议和六十年，中国劳锄耘。脂膏瘠黔首，岁月如转轮。寸金比寸土，石晋真自焚。祖宗赫大业，此愿尝经纶。遗愤郁未泄，壮士常云云。天运无盛衰，吾民系康屯。远御在廊庙，勿惮躬觞飧。小官惠不耻，委吏孔所伸。我亦走除道，折腰边马尘。缘兹有境会，每得言笑亲。代去各匪远，木落秋风辰。知倦黎侯寓，来卜子骞邻。东平我客久，蕃阜诚罕伦。齐鲁儒学地，遗风今尚存。礼让行比屋，弦诵传里门。玉京辇路近，霏烟望氤氲。梁岑耸秀概，回源号通津。炊玉北陂稻，鲙霜南浦鳞。名园富夏果，冬山下寒薪。滋味闽越足，物色吴楚宾。人物盛著录，衣冠若云屯。交朋三数子，英英鸾鹤群。文章与言行，玉洁芝兰薰。方舟洞庭雨，载酒乐郊春。羡君此谋吉，不必龟筮询。我马固已秣，君车亦宜巾。瑶音枉嘉问，凌纸天葩芬。聊兹缔里社，愧匪金玉珍。"}