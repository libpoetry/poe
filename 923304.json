{"id":"923304","title":"元日鸿庆宫朝拜二十韵","dynasty":"宋","author":"苏颂","text":"上国房心次，仙都太紫微。璧门开仿雉，金阙立如翚。昔圣躬三祀，乘时动六飞。奠圭涡曲已，鸣跸涣阳归。孚号兴王泽，尊名象日畿。经营原庙制，虔巩上天威。祖系崇轩鼎，宗祊奉汉衣。豫游恩甚盛，谒款礼无违。却顾和鸾迹，咸嗟岁序非。璿源流永永，尧德冠巍巍。我后遵鸿烈，声明极范围。乾坤扶宝历，日月拱琳扉。朝会元正始，班联内著依。叙官风宪肃，就列羽仪辉。北面鸾分党，东隅斗转机。寒销冰玉砌，风绕大龙旂。瑞色花藏绿，欢声雾散霏。未竣真馆集，遥仰帝阳晞。至治尤遐邈，先猷重发挥。邦人徒望幸，延首向端闱。"}