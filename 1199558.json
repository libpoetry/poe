{"id":"1199558","title":"拂舞歌诗三首 白鸠篇","dynasty":"魏晋","author":" 无名氏","text":"翩翩白鸠，载飞载鸣。怀我君德，来集君庭。白雀呈瑞，素羽明鲜。翔庭舞异，以应仁乾。交交鸣鸠，或丹或黄。乐我君惠，振羽来翔。东璧馀光，鱼在江湖。惠而不费，敬我微躯。策我良驷，习我驱驰。与君周旋，乐道亡馀。我心虚静，我志沾濡。弹琴鼓瑟，聊以自娱。凌云登台，浮游太清。扳龙附凤，目望身轻。独漉独漉，水深泥浊。泥浊尚可，水深杀我。雍雍双雁，游戏田畔。我欲射雁，念子孤散。翩翩浮萍，得风摇轻。我心何合，与之同并。空床低帷，谁知无人。夜衣锦绣，谁别伪真。刀鸣削中，倚床无施。父冤不报，欲活何为。猛虎斑斑，游戏山间。虎欲齿人，不避豪贤。"}