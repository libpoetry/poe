{"id":"314269","title":"绮罗香·圆颊涂脂","dynasty":"清代","author":"高士奇","text":"圆颊涂脂，赪毬绉縠，碧叶亸枝深缀。一树霜红，频颤露床凉吹。擘素指、不数橙黄，对珍盘、未输萸紫。爱携来、书几安排，越穸夺得晚峰翠。垂虹桥外古水，占取山芡苔径，白花香细。风冷江天，独自冶容沈醉。谁压倒、长庆诗人，漫留说、好秋吟纸。待年年、满摘筠篮，片帆湖上舣。"}