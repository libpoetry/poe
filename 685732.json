{"id":"685732","title":"和常斋见贶诗韵三首","dynasty":"明","author":"邓林","text":"千金养士筑高台，曾获扳龙附凤来。偶为批鳞伤切直，故教垂翅暂低回。赤心报国殚臣节，白发归田仰圣裁。阔别故人劳慰问，诗筒接得手亲开。忆年三五在妆台，曾亦东涂西抹来。今日头颅成老丑，平生意气转迟回。桐琴只作南音写，芰服还依旧样裁。尊酒论文重许我，雅怀从此为君开。君家住在钓鱼台，水色山光满目来。西日乍沉凉月上，南风初起暮潮回。体疲高枕从容卧，兴到新诗取次裁。我欲携琴同唱和，不知东阁几时开。"}