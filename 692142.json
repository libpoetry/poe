{"id":"692142","title":"燕歌行","dynasty":"明","author":"李攀龙","text":"秋风萧瑟吹我裳，蟋蟀寥寥啼我床。出门四顾非故乡，谁能客游不断肠。短歌微吟激繁霜，浮云千里一彷徨。仰看明月流清光，二十八宿罗成行。高台非阁遥相望，河汉纵横难为梁。胡马北鸣雁南翔，忧来不知从何方。慊慊伏枕聊自当，涕从中零安得防，岂不怀归道阻长。会日苦少别日多，为君盛年行蹉跎。忧来援琴聊短歌，羽声慷慨调不和。悲风四起扬尘沙，浮云摧颓互相加。人生奄忽若春华，谁家客游常无家。中曲不觉泪滂沱，揽衣出户夜如何。众星历历月低河，鸿雁嗷嗷鸣相过，欲往从之畏蔚罗。"}