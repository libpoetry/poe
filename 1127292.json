{"id":"1127292","title":"次韵申泮宫直宿早秋四首","dynasty":"宋","author":"傅察","text":"新秋爽气溢长空，弦诵低昂月映栊。济济青衿成鲁变，洋洋泮水咏洙风。群儒篆刻空章句，百氏纷纭赖折中。何日拔才空冀北，如今高誉满山东。皎皎清波满四空，疏林散影弄朦胧。援毫欲赋阳台梦，振袂欣乘玉宇风。已觉素秋来席上，却疑仙景落壶中。凌云未许攀仙桂，卧看冰轮没汉东。一方明月落长空，万里馀辉锁玉栊。蝉韵啾啾来远木，槐云袅袅弄清风。共邀载酒陶彭泽，走访谈经戴侍中。景物萧然无限思，靓妆应许过墙东。泮宫深闭绛帷空，摇想佳人照绮栊。闲倚画屏怜永夜，懒摇纨扇引凉风。直疑令史归天上，犹想阳台入梦中。展转觉来无一事，日摇槐影桂窗东。"}