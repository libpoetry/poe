{"id":"525762","title":"漂母祠","dynasty":"明","author":"顾璘","text":"步自城西门，古祠蔽荒垣。借问道傍子，云是漂母魂。慨昔逐鹿代，英俊殢邱樊。桓桓淮阴侯，韬钤富心源。龙蛰厄丛蚁，豹隐翳霾昏。少年恣凌侮，列卒同趋奔。范雎身屡辱，张仪舌徒存。流离伏河涘，狼籍蒙壶飧。草具固云鲜，居穷易为恩。献块获晋赏，羹颉列汉藩。矧兹贤妪惠，兴哀逮王孙。既启万户封，竟残千金言。"}