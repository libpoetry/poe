{"id":"763628","title":"念奴娇 其五 湖上夏景同澹心赋","dynasty":"清","author":"曹尔堪","text":"西湖千顷，尽消残红粉，又倾金穴。柳带画楼珠箔静，恰是晓妆时节。小扇风回，曲栏人悄，兽碳初烹雪。泉声断续，倍添今夜呜咽。还讶苏小当年，停歌不语，轻与多情别。离恨如天愁似海，软怯肝肠似铁。三竺云浮，六桥烟涨，总化鹃啼血。桃笙角枕，谁怜香汗微热。"}