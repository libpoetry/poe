{"id":"703107","title":"支硎山十二咏 楞伽院","dynasty":"明","author":"谢晋","text":"楞伽开净域，闻自道林兴。山水清佳处，由来半属僧。平池澄晓鉴，虚阁涵秋月。时有炼形人，闲来照须发。寒逼禅僧定，凉醒醉客眠。户枢从不蠹，岁月任推迁。凿石破苍苔，青天地底来。夜深寒月印，疑是晓奁开。峭壁拥双扉，亭亭夹翠微。山灵虽解设，不禁白云飞。空壑积阴晦，层崖冱冰雪。下有清冷泉，终年流不歇。追风归似铁，留迹向山深。神力犹诃护，苔痕不敢侵。日出众山窅，月落众山黑。朝来捲幔看，气势凌秋色。诗人一壶酒，待月升东岭。松壑起涛声，山风吹上影。涓涓清涧中，长洗山僧钵。还将钵盛去，泻向玻瓶滑。久养笼中鹤，如何却放归。不知初放日，曾别主人非。头角昂藏出，经春卧夕曛。无人来问喘，嘘气自成云。"}