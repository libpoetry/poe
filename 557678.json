{"id":"557678","title":"病中述怀十首 其八","dynasty":"明","author":"王绅","text":"伊尹耕莘野，志在康斯民。孔明卧隆中，所怀务经纶。玄造生贤圣，拯彼愚与昏。观其立勋业，万世光炳燉。伊人久己逝，斯道幸未湮。畴能继其踵，后来寂无闻。但见夸毗子，恬然忘本真。捷捷负才慧，区区周自身。要显患得失，草莽忧贱贫。胡不徇所务，成功追古人。"}