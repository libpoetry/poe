{"id":"733663","title":"清明日游昆山","dynasty":"清","author":"任绳隗","text":"昆山一片石，巉秀称奇绝。不使土附之，削肤仅存骨。扪萝数十盘，宛转踞其脊。流云湿松杉，回绕佛坛出。眼前无华岳，此亦去天尺。所以惯游人，不如乍来客。佳人飘缟带，湘佩穿林陌。婉约故可怜，含凄况寒食。春风吹古道，芳草眠残碣。车马虽复喧，荒原自空碧。我能真赏见山灵，不独寻常寄游迹。钟声日暮下镫龛，迟却十年来面壁。"}