{"id":"685621","title":"哀水祸二首","dynasty":"明","author":"邓云霄","text":"炼石那能补漏天，忽看沧海在桑田。城池半入鲛人宅，楼阁俄消蜃市烟。遥望波涛思禹绩，允将世界比尧年。颓垣处处无馀物，只有荒苔为布钱。摇艇冲涛去觅尸，孤儿寡妇泪淋漓。蓬头纷向残云哭，雨脚还添薄暮时。叹息贫民空有骨，翻疑造物本无知。干戈又报征输急，满目疮痍可向谁？"}