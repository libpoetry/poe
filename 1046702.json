{"id":"1046702","title":"汶上送黄任道游吴","dynasty":"宋","author":"刘摰","text":"屑霜飞空木叶脱，长河波光碧玉滑。江南仙客厌尘埃，归梦寥寥向吴越。故溪时到春未还，正是梅花弄香雪。太湖寺下吟新诗，姑苏台边醉寒月。江橙甘熟霜夜酣，吴酬香醇冻醅拨。辽东归鹤悲是非，钟阜晓猿惊契阔。嗟予不得从之行，兀若孤鹰叹韝绁。东南山水游子多，航深屐险无时绝。去非贾道百不一，寂无风咏十常八。君提吟笔寻乡邦，词源浩若天潢决。形容物象空鳌峰，搜摛秘怪穷禹穴。人生难足惟胜游，意适何劳计穷达。峥嵘岁律南浦寒，早晚归艎橹声轧。不独孤陋勤所思，双白应须念亲发。"}