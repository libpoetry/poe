{"id":"1150667","title":"丹元子步天歌 天市垣","dynasty":"唐","author":"王希明","text":"下垣一宫名天市，两扇垣墙二十二。当门六角黑市楼，门左两星是车肆。两个宗正四宗人，宗星一䨥亦依次。帛度两星屠肆前，候星还在帝坐边。帝坐一星常光明，四个微茫宦者星。以次两星名列肆，斗斛帝前依其次，斗是五星斛是四。垣北九个贯索星，索口横者七公成。天纪恰似七公形，数著分明多两星。纪北三星名女床，此坐还依织女傍。三元之象无相侵，二十八宿随其阴。水火土木并与金，以次别有五行分。"}