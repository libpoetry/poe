{"id":"659254","title":"送检讨王敬夫归省诗","dynasty":"明","author":"罗玘","text":"碧鹤在绛霄，赤睛窥天文。长颈有修翮，而能负长云。一闻九皋声，翩然下其群。士乘风云会，飘飖恣升闻。置身稷与卨，北面瞻华勋。清高地位隔，风俗燕秦分。勇纾浮名鞅，不用利斧斤。函关马西头，紫气屯氤氲。庭柯叶不改，庭草芜不耘。心行驱车急，如此事孔殷。须臾都门道，前是范阳军。"}