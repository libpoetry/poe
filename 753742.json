{"id":"753742","title":"闻鸦喧忆亲述怀","dynasty":"清","author":"杨淑贞","text":"一乌树头集，群乌共喧呼。老者似爱怜，雏者如持扶。老雏同依依，孝哉至性俱。物情尚如此，嗟我何其殊。忆我将字日，亲悲泪欲枯。一旦远分离，千里阻程途。荒城鱼雁杳，生我却如无。恨我不为男，背亲来事姑。十五年瞬耳，亲容今何如。亲容日益衰，亲年日加诸。亲容与亲年，追思忽嗟吁。感此物争鸣，诚哉不如乌。三复《蓼莪》诗，叹息欲废书。"}