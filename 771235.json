{"id":"771235","title":"木兰花慢•彊村翁下世一年矣，追念成赋","dynasty":"清","author":"陈匪石","text":"鹧鸪声不作，怆长别，忆冬分。驷万里苍虬，九天玄鹤，云暗尘昏。无津。挂帆出世，感山丘、重问过江人。真个迷阳唱倦，白头心事谁论。洲蘋。残谱笛中闻。唤起未归魂。记叠鼓阴沉，方诸泪迸，曾赋吴春。清樽。独弦自赏，送王风、蔓草百年身。终古高桐井上，寒蛩愁傍孤根。"}