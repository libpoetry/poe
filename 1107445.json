{"id":"1107445","title":"上高提举生日","dynasty":"宋","author":"史浩","text":"淡荡春光二月馀，郁葱佳气霭扶舆。杏园高萼红千颗，银汉新蟾玉一梳。控鹤暂辞仙府籍，观风聊拥使星车。香萦画戟簪裾盍，赢得长生几卷书。圣主龙飞念故人，侯门雨露一番新。登瀛已宠皇华贵，被綵专荣白发亲。好语旧闻千岁鹤，仁风今扇七州春。定知福寿无边际，坐看云来舞绣茵。"}