{"id":"695625","title":"予告还里辱诸老赠诗用韵漫和十一首 和叶相国台翁","dynasty":"明","author":"林熙春","text":"乞身奉诏出东门，六传新乘雨露恩。末以扣阶纾积悃，宁因去国转惊魂。八千里外昌黎路，只尺天边羽翼存。冲圣宵衣休告老，周家毕召古今论。当年仗斥一孤臣，此日谁怜万里身。幸有昌言朋谊重，得徼异数主恩新。乞骸已负三朝宠，八里犹誇五色纶。旋转乾坤公等在，韩江独钓未嫌贫。台端久矣肃冰霜，道左埋轮可绍芳。间字天中天不夜，纡筹斗北斗为光。星辰听履华彝重，旦暮持衡社稷长。农父惭非貂尾续，也蒙入告儗朝阳。告老驰驱万里程，敢云祖道一时倾。苟非滥藉词臣宠，焉得优蒙圣主情。六传恩来鹓鹭禁，八行书重凤凰城。寅清自是纶扉路，召对繇来在五更。当年策蹇出重城，三十馀臣逐队行。敢附马周为凤啸，祇从鹿念作蝉声。昌言已觉千金重，告老宁知一叶轻。明主虚怀君翊戴，愿君麟阁不书名。频年意气臭如兰，词客翩翩数染翰。天地风尘曾补牍，肝肠愤激独缨冠。瀛洲久羡千金马，棘寺欣瞻五色鸾。自愧衰庸蒙赐告，一犁耕雨可偷安。八千里路客心然，可是妨贤欲避贤。圣世玦环犹是幻，君家舟楫始为仙。身閒礼乐天颜喜，望重嵩河帝梦悬。此别八行犹万里，祇从海外望奎躔。得慰生平仰惠文，宁甘携手怅离群。多君叠韵时惊雨，愧我无心更懒云。已信星辰难聚合，敢云光霁得平分。惟祈匡济酬明圣，伫看尧天乐舜薰。忠贞世笃表台端，门第犹誇晋谢安。甫被弓旌勋禄重，便开贯索地天宽。延陵有意劳拈韵，逋客何缘奉染翰。更忆昆山馀片玉，辉光掩映倚云看。风尘天地孰知非，世事人间一局棋。巢许只宜寻旧侣，伊周惟在佐明时。繇来耆硕趋金阙，莫以迟留厌玉墀。愧我不堪肩重负，让君一着学茹芝。鸿飞已倦欲投閒，四十年来好闭关。世事不知非与是，宦情那觉玦和环。幸瞻池上凤皇客，转盻天边鹓鹭班。珍重纂修垂不朽，君恩千载重如山。"}