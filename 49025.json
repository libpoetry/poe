{"id":"49025","title":"新得谿上茅屋","dynasty":"明代","author":"袁凯","text":"食肉贱糠核，饥人安敢辞。狐貉轻短褐，寒士为固奇。自予遭世故，举室尽流离。东临沧海岸，北度三江湄。蛟螭时作横，鲸鼍屡见欺。展转及衰暮，始见此门楣。徒壁类司马，上漏似原思。既无陈平席，岂有董生幔。覆篑或成墙，编苇聊当篱。迢迢白沙冈，当户势逶迤。遥遥秋浦波，临轩散涟漪。翻蜚野鸟群，参差灌木枝。赋此平生意，庶为百世规。湫隘诚可哂，欣幸方在兹。"}