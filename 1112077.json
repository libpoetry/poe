{"id":"1112077","title":"挽吕东莱先生","dynasty":"宋","author":"宋天则","text":"含孕天资粹，稽参学力深。躬纯君子行，道会圣人心。形见温于玉，持存劲愈金。斯文方有赖，蚤作遽闻音。世选仍收第，词科复处优。贤关资善教，东观迈英游。史笔精刊系，文编极简搜。家居期问董，岂料病无瘳。设心何正大，所乐得群英。文妙云龙变，经谈日月明。精觕无间断，小大各圆成。长育恩难报，攀号自失声。丽泽南轩聚，俱曾辱异知。颛蒙初自释，诱掖信吾斯。虽叹行窝寂，犹亏筑室思。祇同二三子，许学莫能移。"}