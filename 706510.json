{"id":"706510","title":"仿李邺侯天覆吾歌广其意示于礼","dynasty":"明末清初","author":"王夫之","text":"天覆吾，地载吾，元气纷纷屑万族，灵蓍茂草争昭苏。栖鸟在林鱼在水，而复生我何为乎。绝粒升天等龟鹤，灵椿五百还凋落。鸣珂帝都亦莺燕，金衣元佩喧清甸。邺侯以此为丈夫，漠漠天心谁许见。丈夫昂藏自有真，父兮生我天之仁。一针义利分子午，万国胞与谁主宾。蜗涎篆壁勿轻惹，螳臂当车莫浪嗔。丈夫爱嗔复爱喜，落花笑看随流水。孤月离云雪练飞，渺渺寒辉千万里。静如池影涵青天，动则春风迸花蕊。君不见邺侯晚节知前非，岳顶读书云满衣。晶冰彻底纤尘净，玉魄当头素影肥。青莲七二堆螺髻，万轴当年金简字。千年欲识丈夫心，独上危峰揽苍翠。"}