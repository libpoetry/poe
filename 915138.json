{"id":"915138","title":"古风敬饯都运焕章雷吏部祗召入觐","dynasty":"宋","author":"杨万里","text":"高皇中兴社稷臣，紫岩先生第一人。来从紫岩住紫盖，鸿钧转作湘中春。风流人物被草木，香满橘洲连岳麓。一时宾客盛邹枚，明月夜光和结绿。雷家夫子龙凤章，优入其室升其堂。朱幡玉节遍南纪，锦帐绫衾推望郎。使星下照翼轸旁，西山南浦回风光。渠侬别有经世具，袖却两手惟深藏。玉皇唤渠登庙廊，小却犹在持橐行。野人亦忝同门者，久挂衣冠卧林下。病身只合钓烟波，儿辈犹堪累甄冶。"}