{"id":"940059","title":"八月十日宿百丈山庆善院明日游松风庵谒震禅师","dynasty":"宋","author":"陈师道","text":"衾裘夜宿方丈屋，风灯微茫照溪谷。杖屦朝行百丈山，林风清泠摇佩环。道人八十更聪明，耳边犹爱松风声。风前饱食松下卧，梦里光阴等闲过。世间贵人多白头，未容白首送林丘。左足拘挛右臂缓，荣华只得傍人看。信知佛法有天乐，扫除疾痼何须药。山林于我却有因，愿言筑室为比邻。不辞弃世伴幽独，犹恐山僧嫌近俗。"}