{"id":"651128","title":"题角鹰图","dynasty":"明","author":"薛瑄","text":"疑是楚公戴角鹰，写出神气何棱棱。健如熊虎一心猛，快若风火六翮轻。旷野秋高草萧瑟，百万雄师大狝猎。合围已见三面齐，翻韝似觉千里窄。纵横搏击鸟兽群，风毛雨血何纷纷。云里鹍鹏尚须避，草中狐兔宁复论。罢猎归来立高树，似听风飙欲飞去。安得真骨殄鸱枭，长见鸾凤在云路。"}