{"id":"2356","title":"从驩州廨宅移住山间水亭赠苏使君","dynasty":"唐代","author":"沈佺期","text":"遇坎即乘流，西南到火洲。鬼门应苦夜，瘴浦不宜秋。岁贷胸穿老，朝飞鼻饮头。死生离骨肉，荣辱间朋游。弃置一身在，平生万事休。鹰鹯遭误逐，豺虎怯真投。忆昨京华子，伤今边地囚。愿陪鹦鹉乐，希并鹧鸪留。日月渝乡思，烟花换客愁。幸逢苏伯玉，回借水亭幽。山柏张青盖，江蕉卷绿油。乘闲无火宅，因放有渔舟。适越心当是，居夷迹可求。古来尧禅舜，何必罪驩兜。"}