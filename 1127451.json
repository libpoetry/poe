{"id":"1127451","title":"走笔依韵和酬王彦霖四首","dynasty":"宋","author":"强至","text":"几度春风信陆沉，曾题醉笔写花阴。诗情不复随风乱，今日花前对展禽。感旧情怀日日深，三春能几半晴阴。醉题难尽当时意，啼彻春风羡暮禽。夫子人间第一流，清言暂隔已离愁。今朝偶负寻春约，诗思勾牵未肯休。不住年光衮衮流，莺花渐老使人愁。莺犹可听花犹在，再卜他时一醉休。"}