{"id":"701233","title":"归田十首","dynasty":"明","author":"黄公辅","text":"连街童叟拥蹄轮，别酒三杯祝愿频。携得民情随马足，胜于囊橐闹衢尘。遥瞻越岭怀乡井，才出安门是野人。驿路长亭闻鸟语，声声如恋倦游身。不堪驽蹇逐征轮，乡圃关心入梦频。归矣一湾新夜月，飘然两袖拂风尘。辞将竿木场中侣，结伴烟霞物外人。家住深乡城市迥，先人环堵可容身。笑却羲车不驻轮，客途岁籥几惊频。羞看华发侵乌帽，惟羡青山远俗尘。遮道漫劳怜去骑，飞云正喜引归人。鱼肥沼里蒪蔬美，浪说季鹰称后身。畏从埈阪叱奔轮，指使馀年乞致频。不羡锦衣甘野服，轻抛朱绶等浮尘。江山免笑为逋客，风月相邀作主人。世路故交如有问，深深薜荔稳藏身。也曾涂抹学埋轮，扬历于今变态频。抽簪自是无嫌忌，制芰由来不染尘。碧水丹崖天赐我，月窗云榻我同人。閒居赋就无非想，笑比图南一觉身。人间何必恋雕轮，得失那知宠辱频。手板已辞三院长，脚头不滚九衢尘。从他滟滪多狂浪，须识江湖有散人。料理平时栽荔圃，月来花影上闲身。拟学尊生老斫轮，归途喜听马蹄频。先将草檄移花坞，早倩松风扫石尘。朋好不须新结社，鸥群应许旧盟人。轻舟已认回头岸，不似从前浪梗新。天边缥缈耀红轮，引望宁无感恋频。祇以伐檀惭潦倒，遂凭丛桂隔炎尘。门前流水应归我，陇上闲云岂属人。耕凿犹然歌帝力，行藏总是主恩身。每耽小睡思藤轮，况值秋声入户频。彭泽归来依绿柳，野堂飞不到红尘。问谁许我为知己，除却明农是故人。万境都归虚幻里，倘来何物役吾身。最是快心月一轮，几回见月忆归频。聊凭一曲良坑水，洗却八年世路尘。坐石投竿差得地，傍花随柳更宜人。一条烟际渔樵径，野老时过伴此身。"}