{"id":"685857","title":"挽赵中丞载二首","dynasty":"明","author":"卢宁","text":"辕门方拟起熊罴，典册哀荣叩玉墀。雄剑曾寒西贼胆，碧幢犹系业人思。龙归沧海川原涸，凤去丹崖草木衰。对景重添怀古恨，朔风萧瑟冷云垂。经国谟谋仗老成，两朝勋业子干旌。人悬北极三台象，天夺中原万里城。雨暗新亭凄夜杵，云迷细柳辍春耕。英标曷不归图画，黄阁麒麟次第名。"}