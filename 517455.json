{"id":"517455","title":"交州病中喜林伯正大参归","dynasty":"明","author":"王称","text":"孤馆抱馀瘵，殊方积沉忧。况兹风雨交，薄暮来飕飕。中夜梦九迁，上国魂独游。岂无同心人，旷望阻林丘。驱驰王事勤，未得休戈矛。旦坐念暌违，此会良悠悠。忽闻拥前髦，载见回轻辀。欣遂怀如开，晤言疾徐瘳。须臾笳鼓悲，耿耿星汉流。馀情寄长剑，激烈何能休。"}