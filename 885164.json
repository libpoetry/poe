{"id":"885164","title":"牟驼冈阅马","dynasty":"宋","author":"江休复","text":"牧马散近坰，阅视乘高秋。驼冈似沙苑，堆阜带川洲。坡陁故梁城，萦薄西南陬。连棚映林樾，星罗倚层丘。回风吹阵云，奔腾欻来游。野性脱羁马，饮龁遂所求。腹干颇肥张，郁怒何彪休。群驱骤麋鹿，逸势凌蛟虬。军戎选轻捷，和銮御调柔。毛物有千名，众美归骅骝。梁王愁思台，佛刹居上头。朅来一凭眺，遗墟莽悠悠。信陵骨已朽，岩穴谁见收。当时英豪辈，事逐东波流。置酒临风轩，聊以纾烦忧。"}