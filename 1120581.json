{"id":"1120581","title":"赠别三首","dynasty":"宋","author":"周密","text":"岁晚日云暮，朔吹鸣枯枝。迢迢万里道，游子奚所之。前置酒一樽，于以纾别离。人生尽岐路，流转勿自悲。野梅发崇冈，寒日惨不舒。单车骋长道，怅怅无安居。梦寐日以劳，晤语日以疏。边城足飞雁，因寄江南书。行行重行行，送子江之涯。把手不忍分，涕泪俱涟洏。客途无西东，良会胡可期。努力为功名，世道多崄巇。"}