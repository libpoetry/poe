{"id":"199750","title":"醉歌行赠闾丘伯有","dynasty":"宋代","author":"晁公溯","text":"昔别我发青如葱，再来来鬓真飞蓬。怪君五十面犹红，答我有妇贤梁鸿。澹然意远态甚浓，乃有谢家林下风。诗书图史仍兼通，岂惟刀尺工削缝。入门不忧四壁空，要使我乐忘其穷。终期举桉欢笑同，方床曲几陈座中。纸窗云母明房栊，华堂虽未挂桑弓。两女杂佩琥珀龙，大女已能绣芙蓉。小女解唱风入松，事夫如宾颜色恭。岁时称寿曲三终，自歌鹊巢咏阜螽。正须富贵报汝功，何时执戟明光宫。只今西州兵马雄，盍往献策西平戎。"}