{"id":"1160024","title":"令狐仆射与余投分素深纵山川阻修然音问相继今年十一月仆射疾不起闻予已承讣书寝门长恸后日有使者两辈持书并诗计其日时已是卧疾手笔盈幅翰墨尚新律词一篇音韵弥切收泪握管以成报章虽广陵之弦于今绝矣而盖泉之感犹庶闻焉焚之穗帐之前附于旧编之末","dynasty":"唐","author":"刘禹锡","text":"前日寝门恸，至今悲有馀。已嗟万化尽，方见八行书。满纸传相忆，裁诗怨索居。危弦音有绝，哀玉韵犹虚。忽叹幽明异，俄惊岁月除。文章虽不朽，精魂竟焉如。零泪沾青简，伤心见素车。悽凉从此后，无复望双鱼。"}