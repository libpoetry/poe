{"id":"201418","title":"乙卯秋奉送王周士龙阁自贬所归鼎州太夫人侍","dynasty":"宋代","author":"张元干","text":"语离三秋风，念子万里客。我独忧患余，几为死生隔。相逢忽眼明，照影俱头白。兰若清夜长，连床话畴昔。如何功名心，一旦乃冰释。卖药真徉狂，穿云忘迁谪。不然蔬笋肠，宁无瘴烟色。良由火枣成，内景充尺宅。下视陋九州，槐安等称国。绝怜蛮触争，亦复弄兵革。乱来更多事，老去觉世窄。归欤桃花源，斑衣作儿剧。此乐人所稀，今我那得得。他时南山南，寄书北山北。"}