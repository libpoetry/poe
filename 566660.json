{"id":"566660","title":"九马圉人图二圉醉濒堕","dynasty":"明","author":"徐渭","text":"穆王八骏西驰去，造父把辔为之御。此时八骏谁传形，太仓老王太仆卿，刻石嵌在卿之庭。马瘦尾尖了无肉，颈长筋绽抽兰甚，俨如蝘蜓缘壁腾。谓之为龙特无鳞，此图之马乃九匹。却比八骏多其一，骨耸肉匀亦奇物。老眼宁知画者谁，摩挲却是孟頫笔。牧夫九人二人醉，醒者扶之醉不坠。河南山东牧马儿，汗酒胡葱醉似泥。此时傥堕无扶持，马且失矣太仆笞。"}