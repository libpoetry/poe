{"id":"691400","title":"送同年曾侍讲扈从北行二首","dynasty":"明","author":"李昌祺","text":"长乐疏钟曙色催，千官扈跸出蓬莱。香飘辇路鸾舆至，日射天袍雉扇开。九域车书同盛典，两京词赋属雄才。从容得侍清闲宴，更捧南山万寿杯。天子宸游幸北京，从官谁是最知名。青鸾紫凤随行在，玉碗金盘出内庭。芳草细承宫佩软，飞花故落御衣轻。赓歌何限邹枚匹，独说相如赋有声。"}