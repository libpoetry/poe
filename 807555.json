{"id":"807555","title":"东风第一枝  丁巳元日大雪是日迎春","dynasty":"清","author":"陈维崧","text":"雪压新年，风飘残腊，琼楼粉落如雨。桃符素铠离披，神荼瑶簪济楚。天公好事，总馈遍、山城粔籹。小阑边、飘瞥纡回，点缀辛盘椒俎。泥黦透、红笺致语。寒勒住、钿车游女。土牛绀轭犁霜，黏鸡花冠萦絮。盈街彩仗，画一片、慵情懒绪。白茫茫、冻合乾坤，不辨春来何处。"}