{"id":"957695","title":"希夷陈先生祠堂","dynasty":"宋","author":"范祖禹","text":"太华朝紫清，莲花开绿烟。尝闻希夷隐，欲学南华仙。道与寥廓友，形随变化迁。餐霞倚八极，御气游九天。静夜披蕊笈，清晨漱瑶泉。閒临日谷啸，下拂云窗眠。一朝玉棺坠，委体同蜕蝉。霓旌自宛转，羽驾何飘翩。空馀故馆在，遗像犹依然。嗟吾生已后，不得见当年。扶摇若可借，永谢区中缘。"}