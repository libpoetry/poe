{"id":"1095764","title":"送任大卿出知汉州","dynasty":"宋","author":"释居简","text":"就列行初志，专城亦此心。玉蟾卿月满，金雁景星临。知旧玄裳鹤，从游绿绮琴。歌风琴在御，梦草鹤同吟。梁甫谁同调，高山自赏音。往来三硖险，森布万灵钦。信是娄师德，惭非释道林。华风一披拂，小草竟萧森。不赋空怀土，无枝勇惜阴。房湖开绿幕，祇树砌黄金。驷马虽难驻，双旌倘可寻。逍遥堂旧话，领话望公深。"}