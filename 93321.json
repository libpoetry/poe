{"id":"93321","title":"四月三日登度雪台感兴","dynasty":"宋代","author":"杨万里","text":"高台喜登眺，登眺触老情。入夏又涉三，余春安得停。雨栏漂耄丹，风架舞壮青。秧生麦将熟，桑尽茧已成。盛衰亦其常，无悴岂有荣。古今非千载，一瞬即古今。慨然顾八荒，此理谁与评。我友谅无益，有益或麴生。生虽不能言，其言如震霆。但令我怀遣，未问醉与醒。"}