{"id":"703825","title":"东夷","dynasty":"明","author":"韩上桂","text":"高皇拟绝东夷贡，诏令严明重汉官。岂谓犬羊多异志，坐令烽火照长安。委蛇尽日能垂佩，矍铄谁人可据鞍。筑舍只今犹未定，强将肤说答金銮。和戎本自非长策，况复绐和计转疏。兽锦金缯图孟浪，紫泥丹券事空虚。乘槎已断葡萄种，奉节谁传雁帛书。越峤燕云频怅望，将军何以慰踌躇。大将连营十万骑，一时边徼羽书驰。弯弓竞说穿杨易，提队曾无捣穴奇。宝勒雕鞍容易赐，渡河开府未须疑。丈夫勋业酬知己，枉使雄名负鬓丝。猛士长驱出禁林，论功纷欲肘黄金。虚疑翟羽来重译，不见桑黮怀好音。频年输挽迷云尽，属国江山近陆沉。多少谋臣存政府，草茅空抱杞人心。"}