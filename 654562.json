{"id":"654562","title":"送金郎中还南京分韵得韡字","dynasty":"明","author":"何乔新","text":"君家兄弟何所拟，皎如玉树翘琼蘤。伯兮早拜地官郎，典赋南都政声美。叔也新擢白云司，籍籍清名满人耳。两京相望若参商，冀北江南几千里。觅句春寻芳草池，看云昼隐乌皮几。伯兮奏最来皇都，叔也承迎多乐岂。趍朝紫陌晓联镳，听雨寒窗宵共被。埙篪迭奏肃以容，不必清商间流徵。欢娱未洽又分携，戒行晓逐鸡声起。宾朋出祖官道傍，金卮潋滟香浮蚁。芦花飞雪暗长汀，枫叶栖霞映秋水。离亭分手正凄然，况复秋空雁声唳。征车辚辚不可留，离怀恋恋何时已。遥知别后重相思，愁看荆花春韡韡。"}