{"id":"692713","title":"次郭云屏登西楼韵二首","dynasty":"明","author":"杨慎","text":"说剑论兵迈品流，明时论赏早封留。秉衡许国三千牍，德裕筹边第一楼。城郭笙歌浑不夜，溪山草木未知秋。轻裘已叶前贤事，祍革先宽旅客忧。清香画戟感时流，迁客经过此淹留。零雨多情孙楚堠，月明同梦庾公楼。新梅艳艳争迎腊，残菊垂垂尚驻秋。地主多君似严武，登临暇日亦销忧。"}