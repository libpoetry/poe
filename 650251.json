{"id":"650251","title":"雪窝为翰林修撰苗衷赋","dynasty":"明","author":"金幼孜","text":"泮池冻压芹藻香，雪窝湛湛通锒潢。琼姿玉质烱寒素，短棂碧槛凝清光。蓬莱浩渺彻银阙，罗浮梦里何殊别。净色微含冷淡风，暗香遥度黄昏月。当年美人尤好奇，对此转觉心神怡。花明高阁朝吟处，帘捲寒窗夜映时。只今远隔西湖侧，欲托幽悰那可得。青绫儤值玉堂深，梦寐犹疑照颜色。新图貌得重南金，时来展玩清烦襟。为君挥翰写长句，愿保平生贞白心。"}