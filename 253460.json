{"id":"253460","title":"燕·平生便静今衰老","dynasty":"金朝","author":"王寂","text":"平生便静今衰老，黄雀傍檐嫌啅噪。忽闻燕语绝可怜，亟出披衣任颠倒。呢喃似说经岁别，念我穷愁加慰劳。飞云轩在容借不，故里故园聊一到。不然为我达一信，问讯平安却相报。黎明与汝当远别，汝可低头听吾告。稻粱多处足罗网，闭口忍饥无抵冒。芹泥深垒要安稳，艾叶傥来休急躁。明年按部定经此，与汝相期永为好。临行叮嘱主人翁，千万莫将天物暴。"}