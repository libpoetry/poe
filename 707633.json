{"id":"707633","title":"独醒","dynasty":"明末清初","author":"卢若腾","text":"人于天地间，号为万物灵。祸福所倚伏，贵在睹未形；未形众所忽，而我偶独醒。彼醉醉视我，我言讵足听；彼醉醒视我，我乃眼中钉。徒令明哲士，劝诵金人铭。交态阅历遍，何殊水上萍；顷刻聚还散，风来不得宁。昔者阮嗣宗，率意辙靡停；当其路穷处，哭声震雷霆。道傍人大笑，何事太伶仃！寸心不相踰，双眼几时青。拟作哭笑图，张之堂上屏。"}