{"id":"807599","title":"水龙吟  送春和云臣韵","dynasty":"清","author":"陈维崧","text":"春光不像曾来，如何又说春将去。一尊别酒，两行情泪，凄然无语。恰似明妃，红颜远嫁，玉关难驻。叹今年烽火，连天战鼓，都拦截，春归路。偏是魂销此际。怕天涯、少人怜处。临岐低嘱，纵然去也，休忘尺素。忍见愁红，将飞更怯，乍飏旋住。想溪桥来夜，飘零有恨，与何人诉。"}