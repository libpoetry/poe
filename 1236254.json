{"id":"1236254","title":"上都诈马大燕五首","dynasty":"元","author":"贡师泰","text":"紫云扶日上璇题，万骑来朝队仗齐。织翠辔长攒孔雀，镂金鞍重嵌文犀。行迎御辇争先避，立近天墀不敢嘶。十二街头人聚看，传言丞相过沙堤。棕榈别殿拥仙曹，宝盖沈沈御坐高。丹凤衔珠装騕䮍，玉龙蟠瓮注葡萄。百年典礼威仪盛，一代衣冠意气豪。中使传宣捲珠箔，日华偏照郁金袍。卿云弄彩日重晖，一色金沙接翠微。野韭露肥黄鼠出，地椒风软白翎飞。水精殿上开珠扇，云母屏中见衮衣。走马何人偏醉甚，锦鞲赐得海青归。箫韶九奏南风起，沙燕高低扑绣帘。醽醁酒多杯迭进，鹧鸪香少火重添。旧分宫锦缘衣襵，新赐奁珠簇帽檐。日午大官供异味，金盘更换水晶盐。清凉上国胜瑶池，四海梯航燕一时。岂谓朝廷誇盛大，要同民物乐雍熙。当筵受几存周礼，拔剑论功陋汉仪。此日从官多献赋，何人为诵武公诗。"}