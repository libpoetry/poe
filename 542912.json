{"id":"542912","title":"拟大明铙歌曲十八首 其十三 库库","dynasty":"明","author":"胡应麟","text":"察罕起元末，举代推鹰扬。天命去胜国，剚刃争战场。维库库，察罕子复良。下益都，伐洮阳。驱兵出没观以望。帝三谕，弥陆梁。执囚我行人，怒臂如螳螂。命大将，统武骁。北征陇右一战捣其巢。捣其巢，万骑突至如风飙。赖傅颍公却前茅。两军就舍不得交。夜分劫营，足纳一靴身骑骟马逃。骟马逃，绝大漠。我军四十万，胜负互相角。巨网漏吞舟，竟死蕃部落。帝称好男子，维库库。"}