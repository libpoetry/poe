{"id":"1002814","title":"寄子进弟","dynasty":"宋","author":"曾巩","text":"忆子去家日，南风始吹衣。今来日未几，蝇蚊已群飞。思子兼昼夜，何啻如渴饥。喜闻远客至，手自排荆扉。客送书一纸，翰墨子所挥。上言山居恶，梦寐接庭闱。次言服畎亩，禾黍膴已肥。其馀业文字，颇测幽与微。题诗在纸尾，语老意不非。我喜何所似？大似客得归。我与子事亲，未饱藿与薇。常苦去左右，辛勤治鞍鞿。子行何时反？我眼日已睎。应须毕秋刈，相见慰依依。"}