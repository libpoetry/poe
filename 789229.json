{"id":"789229","title":"水龙吟 秋日同峙宗泛秦淮","dynasty":"清","author":"王策","text":"橹声摇破秋烟，红阑绿浪随诗砚。乍来新爽，未收残暑，浅衫团扇。紫漾觚棱，黄皴鸱尾，何王故殿。叹陈宫艳曲，南唐小令，都翻入，新笳管。忆昔祖龙开凿，沸东南、鬼愁龙怨。那知添作，千年风月，万家莺燕。今我来游，步留邀笛，渡亡麾扇。但茫茫此水，时时流恨，绕金陵县。"}