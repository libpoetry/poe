{"id":"1114741","title":"挽尤端明","dynasty":"宋","author":"李曾伯","text":"身际乾淳盛，家传祖笏棠。典型周大雅，人物鲁灵光。厚德千钧重，明时一鉴亡。哲人今已矣，梦卜负岩廊。渡江无故老，文武少全材。金玉其相者，朝廷有几哉。銮坡资润色，虎帐壮规恢。盍展经纶蕴，登调鼎鼐梅。自入乌公府，受知三十秋。水鱼承雅眷，风鹤记良筹。一意人才进，平居国事忧。丝桐宜束阁，谁似子期不。忆昨趋湘水，公归问锡山。惜时为俗累，欠往拜师颜。不复亲温厉，畴其念险艰。莫持鸡炙去，老泪不胜潸。"}