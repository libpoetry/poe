{"id":"1006198","title":"贺新郎 其一","dynasty":"宋","author":"葛长庚","text":"且尽杯中酒。问平生、湖海心期，更如君否。渭树江云多少恨，离合古今非偶。更风雨、十常八九。长铗歌弹明月堕，对萧萧、客鬓闲携手。还怕折，渡头柳。小楼夜久微凉透。倚危阑、一池倒影，半空星斗。此会明年知何处，苹未秋风未久。漫输与、鹭朋鸥友。已办扁舟松江去，与鲈鱼、莼菜论交旧。因念此，重回首。"}