{"id":"1204795","title":"念奴娇 汴中见寄","dynasty":"元","author":"许有壬","text":"一壶天地，亘南交朔漠，东溟西极。斫桂吴刚难措手，转见今宵挺特。露轧冰轮，云归碧海，上下琼瑶色。白虚光里，更无毫发间隔。梦想洹上池台，五年放浪，延赏无虚席。底事夷山丞节镇，扰扰尘埃朱墨。杰句才悭，深杯量减，况敢论勋业。嫦娥应道，老当归去时节。"}