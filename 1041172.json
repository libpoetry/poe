{"id":"1041172","title":"与景仁圣俞饮景彝西园","dynasty":"宋","author":"刘敞","text":"鬓发今日白，山林未能往。每逢负郭趣，嘿有归田想。置酒松柏间，当春更萧爽。欣欣二三子，相与留一赏。早花何娟娟，秀色倾宿莽。驯禽声喧呼，永不忌罗网。物情乐于适，未必在深广。育育井中鱼，胡然困偃佒。佳哉主人翁，示我以天壤。放怀寓一醉，益愧鸣佩响。"}