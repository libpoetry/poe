{"id":"1111875","title":"寿史石泉二首","dynasty":"宋","author":"吴泳","text":"胸次玻瓈湛不摇，高风炯炯揭冰条。昆墟已泻南轩派，蜀贡犹传北斗杓。问学有源天一水，文章无尽海门潮。三滩五渡多人物，难得公家月指标。露洗秋容一片清，远山高与雪争明。贤侯元是岳神降，上相先从佛腊生。画戟不妨当燕寝，白囊无复到鸡城。新来连日西郊雨，还作山间小太平。"}