{"id":"921657","title":"次韵王郎子立风雨有感","dynasty":"宋","author":"苏轼","text":"百年一俯仰，寒暑相主客。稍增裘褐气，已觉团扇厄。不烦计荣辱，此丧彼有获。我琴终不败，无攫亦无醳。后生不自牧，呻吟空挟策。揠苗不待长，卖菜苦求益。此郎独静退，门外无行迹。但恐陶渊明，每为饥所迫。凄风弄衣结，小雪穿门席。愿君付一笑，造物亦戏剧。朝来赋云梦，笔落风雨疾。为君裁春衫，高会开桂籍。"}