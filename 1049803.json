{"id":"1049803","title":"采石亭观浪","dynasty":"宋","author":"郭祥正","text":"洞庭秋高北风起，怒浪排空日光眯。坐见雪山飞从物外来，地轴天关恐将圮。移沙裂石失浦溆，群龙呀牙鲸掉尾。舟人但如鹳鸣垤，咫尺存亡隔千里。嗟哉至柔物，澒洞安可当。大禹没已久，巨浸谁为防。须臾风收浪亦静，嫦娥洗月添寒光。湘妃妙曲鼓未彻，汨罗之魄云徜徉。而今君臣正相乐，法弊一一新更张。监司精明郡县肃，国无忠愤惟循良。洞庭怪变自出没，回首天边归雁行。"}