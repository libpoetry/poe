{"id":"703603","title":"借书四首","dynasty":"明","author":"释函可","text":"云雾难遮眼，言借古人书。信手展残帙，心颜忽已愉。人各适其适，积习宁顿除。平生无所争，所争蠹之馀。上下几千载，治乱非一途。或时草木欣，日月光庭除。或时鬼神哭，阴雾惨不舒。古笑我亦笑，古吁我亦吁。哀乐岂有常，掩卷乃寂如。始知得与失，古今只须臾。我心本洞然，天地还清虚。今者古之影，古者今之模。今人即古人，何必高黄虞。手招诸圣哲，罗列坐俨如。片语苟有会，恍惚动眉须。苦昔抱心死，积久不得舒。乃知冥漠际，欣然一觌余。世人爱读书，将以荣其躯。山人爱读书，亦以乐其躯。倦卧置枕边，行止常与俱。人言何苦尔，我亦笑其愚。不愿天中天，胡为效世儒。"}