{"id":"813788","title":"书剑南诗后","dynasty":"清","author":"沈宝森","text":"形胜中原弃不收，年年家祭拜松楸。荆襄未及留雄镇，关洛谁能扼上游。天水至今无片土，临安终古有高楼。衰年勿为南园诮，北伐原来为复仇。剑南崛起东坡后，杨范尤萧合就删。史笔居然追杜曲，诗情漫说衍茶山。人归红树晴川外，家在杏花春雨间。听说沈园频易主，惊鸿影里水潺潺。"}