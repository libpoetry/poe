{"id":"623079","title":"附楚六主","dynasty":"明","author":"郭之奇","text":"楚殷霸业由高郁，龙酿司马总前驱。岭北胥平摧粤汉，荆南屡挫压淮吴。四面行营归统督，东南商旅辏江湖。上将府开左右属，尚书令守历朝符。旧臣宿将虽堪恃，一国三公自可虞。莫道咋人惟猘子，且看争栈是群驹。鸡臛数盘难卒饱，雁行一弟转为癯。竹门草屋终忧死，徙邑辞封讵免屠。五千铜柱溪州立，十万丹砂天策涂。金宝香龙时柱抱，银鎗年少日庭趋。莫讶财多官立拜，但教田在谷宜输。献珍甫得都元帅，军政奚堪属稚懦。伏波华胄休遥羡，景升诸犬尽皆奴。鬼像楼居犹怒目，石人袖血每模糊。赴井贤闺虚苦口，发疽难弟枉捐躯。首面家奴应踵剉，长柯挥使反操殳。六纪仇邻称诏至，千宗聚哭向谁呼。可怜前后忠谋士，生死衔悲一恨俱。西山欲老何繇遂，降状为儿几叹吁。抚膺大恸人安在，祠剑空悬鲜遗孤。"}