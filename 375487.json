{"id":"375487","title":"玲珑四犯·细雨黄昏","dynasty":"清代","author":"蒋士铨","text":"细雨黄昏，听翡翠屏边，笛声初起。鬟影依稀，坐背红灯乌几。丁星竹籁蛩音，都迸入一行织。指韵呜呜丝儿气。力吹得、秋声如此。尊前只合分明见。认窈窕、樊川婢子。料得前生为弄玉，或是双成姊。醉把红牙亲拍，应笑我微云学士。问娉婷骑凤，何时直得，配他萧史。"}