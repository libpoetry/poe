{"id":"286354","title":"坐仙人桥望西峰红树","dynasty":"清代","author":"李锴","text":"白云之半西峰西，秋树十万红锦披。紫金交注宝丝网，碧海晴拥珊瑚枝。西风泠泠时中之，云璈宛转清商移。采旄飏云巫女下，豹旗揭雨山鬼啼。枝枝叶叶迎薄寒，山僧野客争来看。关河岁晚金气肃，青帝假尔丹砂颜。外方作态中则病，色若可怜心不竞。山烟欲暝严霜飞，松柏萧萧有本性。"}