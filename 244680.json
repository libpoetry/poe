{"id":"244680","title":"生日客朱溪主人云今年乃青山真生日也感其语","dynasty":"宋代","author":"赵文","text":"人生难得真生日，正使百年才遇一。我今客里值斯时，况复主人相款密。连宵举酒为我寿，满眼鸡豚破梨栗。寿笺投赠盛宾友，寿觞拜舞罗弟侄。假今家居那有此，米盐纷纠费爬栉。去年闽山收弟骨，日夜悲啼吟蟋蟀。岁晚方能负骨归，此愿已偿甘似蜜。平生苦遭儿女累，十年求解如沐漆。今年二子各成婚，坐看明年婚嫁毕。云边太史相邂逅，许我行年七十七。盖棺以前日一诗，万首犹堪剑南匹。未知先生竟肯否，不肯便问天公乞。"}