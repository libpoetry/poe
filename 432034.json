{"id":"432034","title":"十年二首","dynasty":"近现代","author":"张中行","text":"十年生计历黄粱，又见神州作戏场。锦里千家同籍没，兰台众士锁高墙。名山未就随刍狗，劫火方殷忆饩羊。浑欲扁舟江海去，世间无地觅沧浪。圣哲声声未洗兵，十年从戍叉春城。青箱自检焚馀册，白首谁怜死后名。海内几番寻鲍叔，天涯何处吊田横。花时强作閒情赋，涕泪犹当溅落英。"}