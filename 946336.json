{"id":"946336","title":"南岳圣业寺禹柏","dynasty":"宋","author":"陈傅良","text":"久与林壑居，所见皆众稚。岂无寿千年，未有此柏异。壮而尝参天，晚乃但仆地。定非风雨摧，殆是斤斧弃。其本则离披，其末则倒植。其枯如残蘖，而蔚有新意。其靡如弱植，而凛有高致。将前复却行，宜右忽左次。骧龙或俯顾，遁虎或回眙。陨石或猛起，飞翚或颠坠。山立或磬折，尸寝或拳跽。断支或强附，横陈或巽避。绸缪情不狎，颓堕力未瘁。朴略自光怪，挺持匪标置。终焉人伪尽，独以天巧遂。吾闻古有道，纯朴去故智。与世每如此，全身亦几是。疑将问岁月，缺弗见载记。谁言导江时，手植特嬉戏。世人那得识，会有神禹至。"}