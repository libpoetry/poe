{"id":"747270","title":"仲冬五日玉年珠川二儿来寓作诗示孙春元用东坡清虚堂诗韵","dynasty":"清","author":"顾翃","text":"岁寒墐户无风沙，如僧退院吏退衙。余年健在真硕果，世事阅尽如空花。峥嵘岁月蛇掣尾，漂泊身世狗丧家。一掬得饱羡饥鹜，三匝未稳输惊鸦。子舍来愁室悬磬，孙谋近喜经传葩。剩僚那得太仓粟，残客敢望头纲茶。分随博士写驴券，敢逐健儿挽马挝。但支傲骨动龃龉，岂有奇字攻蒐爬。见闻时复助嚄唶，疏水幸能办咄嗟。只愁衰鬓等枯雪，安望醉脸如流霞。"}