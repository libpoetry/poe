{"id":"689620","title":"集古寄滕吉甫侍御","dynasty":"明","author":"吴琏","text":"一别侵寻二十年，中间消息两茫然。故人若问吾何况，头白纷纷只醉眠。宦情文思竞阑珊，年去年来两鬓班。独向高斋展衾卧，了然尘土不相关。久脱朝簪岸幅巾，疏慵闲托草堂身。年来渐识幽居味，着处题诗发兴新。抛官九载卧柴扃，酒满螺杯月正明。感激大恩何以报，空然惭汗仰皇扃。"}