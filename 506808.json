{"id":"506808","title":"送沈学士民则还乡省祭","dynasty":"明","author":"杨荣","text":"圣代重儒术，贤才悉登庸。蒐罗极四海，鹗剡横高空。雍容居庙堂，杂遝趋九重。吾友云间彦，湖海蟠心胸。挥洒出烟云，意气吐晴虹。一官列词林，名誉日以隆。荐历遂升迁，循序阶显融。华萼既联辉，椿桂亦笼葱。出入金马门，日觐明光宫。两朝承宠渥，雨露何其浓。一朝奉丝纶，克展桑梓恭。恩命既云下，画鹢乘轻风。祖帐临蓟门，芳筵俎豆崇。相劝须尽觞，握手心忡忡。岂无故旧怀，停云在江东。莼鲈乡味佳，蘋蘩孝祀同。昼锦耀里闾，宾友纷相从。嗟我久辞家，闽山远巃嵷。因君独惆怅，缱绻情无穷。立马黄金台，目送孤征鸿。"}