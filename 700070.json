{"id":"700070","title":"观朱使君家乘题赠二首","dynasty":"明","author":"陶益","text":"仙根爰自紫阳公，奕叶森森向浙东。越水霁涵云谷月，嵩台光接考亭风。清时乔木人皆仰，继世名家孰与同。征盖下临应露冕，九重端见渥恩隆。射堂淑气满阶除，散入川原物自舒。野鹿并驯随远旆，彩云相映迓高车。家声茂著千年在，世谱弘开万帙馀。复羡使君才最睿，偏劳青史细行书。"}