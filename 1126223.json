{"id":"1126223","title":"和虚中见赠二首","dynasty":"宋","author":"曹勋","text":"珊瑚明月堕微茫，春入灯花暖夜缸。但阅玙璠来棐几，颇惭心迹倦芸窗。云间旧是贤者隐，江夏久无清誉双。拭目须君上霄汉，且将韵语伴澄江。销沈壮气已无馀，尚有床头数卷书。再命岂宜居旧物，三乘只合乐真如。脩门喜见平生友，穷巷何堪长者车。顾我久寻方外侣，按摩颇欲献呵嘘。"}