{"id":"1236337","title":"四歌行","dynasty":"元","author":"陈宜甫","text":"有父有父溪村居，苍颜白发七尺躯。醉时高歌乐疏旷，家无担石常晏如。东邻西舍邀即去，不复晚景悲桑榆。有儿流落在天末，未得归隐同樵渔。呜呼一歌兮重长叹，遥望家书寄回雁。有母有母年七十，家中倚门望儿泣。昔年典衣供学书，惟愿功名当早立。去年缝衣念远游，老眼穿针恐行急。儿也驱驰荷圣明，薄俸寄归嗟晚及。呜呼二歌兮心悲伤，白云万里闽天长。有兄有兄纯且良，少年糊口游四方。前载相随远归侍，三人戏綵登高堂。胡为伯氏早云殁，使我不得如雁行。如今远求养亲禄，仲氏有赖常在傍。呜呼三歌兮悲百种，姜被孤寒不成梦。有姊有姊在建阳，夫家辛苦事农桑。兵后全身喜相见，陈情未已酸离肠。留钱漫效故人意，悲啼寄语思爷娘。别来三载消息断，也应忆弟留他乡。呜呼四歌兮怀昔日，抱我听书近邻室。"}