{"id":"1049913","title":"悲阳春","dynasty":"宋","author":"郭祥正","text":"悲阳春，阳春可乐胡为悲。桃花枝上开未足，数片已逐狂风吹。阳春能来不能久，年少看花今白首。击毬驰马力已疲，欲傍樽罍先怕酒。佳人如皓月，顾我犹衰蓬。相倚不相似，两心何可同。请折并蒂花，更看鸳鸯鸟。容华与毛羽，相鲜乃为好。挥手谢佳人，浩歌悲阳春。阳春易衰歇，尔貌岂长新。"}