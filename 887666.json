{"id":"887666","title":"高阳台 其三 送王历阳以右曹赴阙","dynasty":"宋","author":"吴文英","text":"淝水秋寒，淮堤柳色，别来几换年光。紫马行迟，才生梦草池塘。便乘丹凤天边去，禁漏催、春殿称觞。过松江，雪弄飞花，冰解鸣珰。芳洲酒社词场。赋高台陈迹，曾醉吴王。重上逋山，诗清月瘦昏黄。春风侍女衣篝畔，早鹊袍、已暖天香。到东园，应费新题，千树苔苍。"}