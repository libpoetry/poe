{"id":"1229945","title":"玩鞭亭","dynasty":"元","author":"卢挚","text":"缺壶歌断江声秋，鲸呿汉水皆倒流。新亭未绝楚累泣，琅琊何至桐宫囚。金乌一飞半天赤，梦里妖妖失坚壁。愁云不暇护储胥，掣雷腾空去无迹。神鞭坠玉惊人间，王良解鞚龙媒閒。烟芜惨淡碧波远，跛曳群偷未敢还。平生作计信良苦，才办枯骸臭资斧。犊车麈尾笑绝缨，亦有清风满千古。乘时剽夺何足云，温郎高义殊可人。坐观万乘此轻举，结舌乃畏黄须嗔。汉家鼓车千里足，秦庭主父徒自辱。垂堂致戒昧前闻，司马家儿那免俗。并州越石定不群，向来莽卓乌有坟。无人说与桓将军，青山白纻君应闻。"}