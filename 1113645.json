{"id":"1113645","title":"鹊桥仙","dynasty":"宋","author":"李之仪","text":"风清月莹，天然标韵，自是闺房之秀。情多无那不能禁，常是为、而今时候。绿云低拢，红潮微上，画幕梅寒初透。一般偏更恼人深，时更把、眉儿轻皱。宿云收尽，纤尘不警，万里银河低挂。清冥风露不胜寒，无计学、双鸾并驾。玉徽声断，宝钗香远，空赋红绫小砑。庾郎知有几多愁，怎奈向、月明今夜。"}