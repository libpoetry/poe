{"id":"698450","title":"程母朱氏亢节守志寿跻百岁李雪庵为书寿乐堂崇节堂六大字以昭山窗先生之遗泽二子白玉君玉复扁其楼曰朝阳曰拂云其孙成得请予记之乃咏次四诗云 寿乐堂","dynasty":"明","author":"唐文凤","text":"寿乐堂中白发亲，生存强健百年身。嫠居月苦青帷夜，笑语风和綵服春。谖草欣荣卫国咏，大椿憔悴漆园人。雪庵字画题华扁，射斗虹光笔有神。崇节堂中妇德全，岂期偕老不齐年。萧萧白发青霜肃，耿耿丹心白日悬。身比琼瑶应共粹，志如金石自同坚。玉堂肯与书贞节，史笔当今继马迁。朝阳楼外楚天东，霞捧曈曈晓日红。弱木金鸡飞翐翐，茂梧丹凤语雍雍。关弓后羿留孤毂，缓辔羲和御六龙。下土小臣仰馀照，四时佳景驻春融。拂云楼外万竿齐，直干森森接汉低。春雨百年龙未化，秋风五夜凤来栖。渭川波漾清阴转，蒋径云拖翠色迷。昔日凭阑今远去，诗成几度寄留题。"}