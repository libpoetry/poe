{"id":"1138984","title":"别李宰","dynasty":"宋末元初","author":"陆文圭","text":"句曲一山县，东西俱百里。三茅地有灵，出宰多才美。前有赵与谢，今有程与李。李为山东望，声价高莫比。清明一古镜，冷浸玉泉里。敏哉制锦手，洗却鸣琴耳。仁心非邀誉，直道不容毁。慈姁牧细民，谦撝揖多士。学馆盛文风，讲席究经旨。有客东北来，空斋兀书几。弹铗笑冯驩，下榻惭孺子。乐虽足一瓢，饱不望四簋。既为邑之氓，是亦吾所耻。饥饿欲赒之，馈蒱斯受已。将归重回首，决去负知己。冉冉楚山云，悠悠断江水。"}