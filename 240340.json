{"id":"240340","title":"钓濑渔樵行送严守苏伯业赴阙","dynasty":"宋代","author":"陈棣","text":"渔樵生长子陵州，偶为城市逍遥游。相逢欲话平生事，以手加额频点头。自言家世居村落，颇厌吾邦风土恶。大饥小歉偶一遭，弃掷锄耰弄刀槊。二十年前事可惊，锦襦绣帽争乘城。太平日久人忘战，衣冠荆棘戈鋋腥。去年米贵无余粟，往往惊顾如麋鹿。大开陈廪贷兼并，却笑隣邦才食粥。只今丰盈天报施，余粮栖亩麦两岐。牛羊日落草莱处，场圃秋深{禾罢}稏时。父老歌谣童稚笑，欢声万口如同调。向来游手今良农，今日膏腴昔荒峤。渔樵无事官无逋，民不识吏亡追呼。田间第见随轩鹿，道上兼无攫肉乌。问云何术能臻此，尽道我公才德美。文采风流求古人，循良事业空前史。公今去我归朝天，攀辕截镫何当前。愿公早佩紫荷橐，顾我拟续甘棠篇。欲碑遗爱传千古，政声未暇从头数。大书特书不一书，请载渔樵当日语。"}