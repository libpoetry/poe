{"id":"1220104","title":"和张伯雨寄揭曼石学士时揭奉旨祀岳渎留杭丐老","dynasty":"元","author":"朱晞颜","text":"昭代频纡眷，严祠侈报功。名山登异数，盛选属明公。雅志甘投散，新诗益启蒙。乾坤钟间气，湖海挹高风。剩喜词臣旧，还欣地位崇。归桡先顺济，予告亦留中。李令千奴富，相如四壁空。那知心暗折，转觉鬓先蓬。翰墨追遗老，江山迟此翁。鹤归横碧海，花发上离宫。故国人怀楚，仙都客自洪。君如滨寂寞，谁复起疲癃。落落真堪数，堂堂讵可攻。二疏增汉重，五鬼固韩穷。年至宁繁事，官优岂厚躬。春山乘款段，晓枕唱玲珑。娱老书千帙，归休屋一丛。重逢千里异，近别十年匆。技短株难劂，音希叩必鸿。已应惭宋玉，一赋大王雄。"}