{"id":"1219797","title":"题竹隐轩","dynasty":"元","author":"陈樵","text":"绕轩修竹几百竿，潇洒迥若仙石坛。黄金琐碎夜月冷，碧玉萧瑟秋风寒。道人幽居坐其间，漠然尘纷不可千。劲节携为手中杖，散箨裁作头上冠。市朝富贵多忧患，山林旷荡聊盘桓。七贤清修诚足慕，六逸可学夫何难。有时梦见瀛洲仙，鞭笞鸾凤游无端。叩头再拜乞灵药，使我容貌无凋残。仙翁赠以九转丹，服之两腋生羽翰。逍遥物外有馀乐，何因报我青琅玕。"}