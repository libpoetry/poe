{"id":"1036626","title":"沁园春 其二 再和韵","dynasty":"宋","author":"方岳","text":"客有谓予，野眺何如，予曰可哉。乃携酒怀鱼，共寻秋径，乘风化鹤，感慨荒台。能几重阳，已无老子，人世何妨笑口开。苍崖下，有二犁膏雨，十亩汗莱。掉头只么低回。彼轩冕时来自傥来。夜半饭牛，无心扣角，霜前擘蟹，有手持杯。野屋云深，帝城书断，坚卧三年一砚埃。赢得底是，唐诗晋帖，潜菊逋梅。"}