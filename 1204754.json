{"id":"1204754","title":"水调歌头 胭脂井次汤碧山教授韵","dynasty":"元","author":"许有壬","text":"他山一卷石，何意效时妆。天生偶然斑驳，兰麝不能香。甃作陈家宫井，浇出后庭玉树，直使国俱亡。故邑久眢废，陈迹草茫茫。叹人间，才璇室，又阿房。丽华鬒发如鉴，曾此笑相将。一旦江山瓶坠，犹欲夫妻同穴，甚矣色成荒。五色补天缺，万世仰娲皇。"}