{"id":"156513","title":"哀吕东莱","dynasty":"宋代","author":"巩丰","text":"呜呼吕夫子，天姿素颙昂。文献绍家学，刻意稽虞唐。看书如月，洞照所未详。云雾养豹质，彝尊瑑龙章。椎锋裹头岁，蹑足游四方。取友凌晨楚越，笃志日自强。著眼嚣尘上，口不挂否藏。坚车遵大路，双辔多王良。笔阵万人敌，严严亚夫营。既壮道愈焯，维斗揭太常。朝路阅时变，有意夫明昌。呜呼命非耶，一病俄殂丧。百年能几见，痛在予衷肠。恭惟经济学，日就而月将。便便五经笥，笑视古锦囊。订史参理乱，一一堪施行。圣伏道绝塞，繄我为发明。无心著师说，独逊时辈声。盘礴九云梦，胸次莫与京。炉烟对姬孔，脱落翰墨场。耳目所纂辑，如春之发生。退然避时誉，敛衽不肯当。居忧寄萧寺，举俗载其名。户外履常满，摄齐愿升堂。树阴敷昼户，静对书一床。是中亦何有，乃独不可量。吾则不尔拒，岁寒永相望。嗟丰幼甚愚，圣读初滥觞。先生与之进，闻见昔未尝。抠衣莫我旧，岁签今几更。山林有陈迹，尚想曳杖声。精衷无渝泐，气序有翕张。俯仰十数载，淹留竟奚成。群趋竞场屋，意气无激扬。荏苒去函丈，有愧弟子行。册府罗鹭羽，寻拜尚收郎。明堂资众木，待公举修梁。丰时游庠序，门墙迩康庄。偕我二三子，振袂时骞翔。黄尘乌帽底，自觉神观清。每伺趋局暇，进揖班马香。先生为酬酢，讲贯忘暄凉。于时萃英髦，王路均且平。苏醒忧国病，斟酌鉴古情。门外有过辙，颇怪来往并。再岁感末疾，长江理归航。江滨多送客，飞盖惊凫鶬。走实厌众味，食鱼必河鲂。岂其嗜野蔌，而置稌与秔。敬愿持此心，不厌道阻长。及归供洒扫，药饵常待旁。庶几秉一炬，上接星宿芒。师门谢宾客，童穉亦叹惊。唯有旧学徒，尚俾承余光。神闲造冲邈，气定绝慨慷。啸傲羲皇上，税驾无何乡。今岁二月中，丰入须女城。床下拜庞老，城隅有幽坊。维时春气和，天宇新霁晴。先生呼我俱，缓步临前楹。露菊擢翠羽，风篁韵繁筝。昼坐欣至夕，话尽一再更。诲言皆砭石，易知复难忘。委曲到肝鬲，如啜黄昏汤。出门九徘徊，三复心遑遑。提撕不予弃，感切涕泗横。先世有遗书，故墟有山房。尚冀疾有间，挈领提其纲。敢以学为嬉，坐使素业荒。誓当服明训，为衣不为裳。笔著将脱稿，后生有宪章。家传人诵之，岂但师张程。研精固有造，栖迟讵无成。呜呼寝门恸，兹祸谁使令。天高不可诉，仰视空茫茫。枯琴在东壁，遗履陈西厢。未续千古泪，桂魄三阙盈。慨昔身健日，浮言多谤作。黄钟自疏越，郑卫徒铮铮。事定盖棺了，玄黄閟青箱。堂堂那复见，薄奠摅寸诚。斯文倘有继，师道其张皇。"}