{"id":"1127529","title":"喜文渊登第因寄二篇","dynasty":"宋","author":"彭汝砺","text":"春风吹诏落天涯，喜听君荣及盛时。桂籍功名知自取，云台事业旧相期。骐驎有力争千里，燕雀无才寄一枝。士稚果能先越石，苏秦应欲愤张仪。十年共力诗书学，万里相期将相科。白屋自知难掩抑，青山聊得慰蹉跎。宠荣未有如君早，衰病争加若我何。灯下无人知此意，独鸣寒剑一悲歌。"}