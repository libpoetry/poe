{"id":"421485","title":"金缕曲 其一 漪园话旧","dynasty":"近现代","author":"冯明权","text":"谁在花间语。是枝头黄鸟多情，婉留人去。最恼兹依依杨柳，迎送画桥归路。无可奈何离诗侣。骊唱一声歌去也，但纷纷走马随飞絮。对斜阳，白云暮。漪园毕竟桃源处。尚依然桥护红阑，峰回绿树。难得重来游钓地，今日相逢旧雨。到止舫行行且住。夺席联吟诗意足，呼奚童收拾锦囊句。兴将尽，敛茶具。"}