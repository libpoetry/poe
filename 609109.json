{"id":"609109","title":"舟中同四家兄读七舍弟疏草述怀","dynasty":"明","author":"区大相","text":"近来忧国泪，肝胆与谁论。地震连三辅，星妖切上垣。北庭犹火怪，东海久鲸翻。燮理群公在，安危一疏存。春秋凭纪异，衮职仗调元。独尽回天力，同看悟主言。弭灾应有术，致变岂无原。朝讲何年废，吁谟列祖尊。几人扶社稷，有尔共乾坤。读罢风涛激，歌残涕泗繁。匡时平日志，养士累朝恩。圣德过虞舜，将传辟四门。"}