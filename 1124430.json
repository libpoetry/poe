{"id":"1124430","title":"酬答复州叶教授","dynasty":"宋","author":"项安世","text":"先生来赴泮林期，正是寻花问柳时。偷把春风舞雩曲，蒹葭江上避人吹。象环章甫古冠衣，解佩江边结伴嬉。应共游童春浴罢，咏歌乔木错薪辞。陆子泉头春水生，一瓯新乳雪花明。唤回明照山前梦，起对庭花忽自惊。竟陵寒尽转春风，坛杏株林淑气通。惆怅江陵红白树，年年幽独伴邻翁。"}