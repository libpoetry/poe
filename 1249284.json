{"id":"1249284","title":"游山至叶仲容家饮散因为醉歌","dynasty":"元末明初","author":"戴良","text":"石林古村郁深窈，几处楼居插晴昊。主人喜我携客来，隔屋频呼酒家保。老来厌受樊笼束，十日山行恣幽讨。世间万事良可知，一杯且此开怀抱。座中高士毛云庄，满腹诗才斗葩藻。自从偕我林壑游，得句几回惊绝倒。况逢地主亦善诗，时出新篇慰枯槁。安得思如刘沈辈，席上同吟醉歌好。窗萦月练爱宵迟，楼度日车嫌曙早。众宾固尽新知乐，贱子独怀心慅慅。有家远在越水东，数口漂流千里道。身心已同风撼木，寿命何殊露垂草。柴桑未返彭泽翁，同谷空悲杜陵老。好?涧水添酒杯，尽把閒愁醉中扫。"}