{"id":"700606","title":"次韵西园公咏梅二首","dynasty":"明","author":"高启","text":"如何天与出尘姿，不得芳名入《楚辞》？春后春前曾独采，江南江北每相思。微云淡月迷千树，流水空山见一枝。拟折赠君供寂寞，东风无那欲残时。雪中无伴只孤芳，倚竹元非翠袖妆。马上忽逢临水驿，鹤边忽见向山房。春愁寂寞天应老，夜色朦胧月亦香。此地一尊聊自恋，扬州回首已凄凉。"}