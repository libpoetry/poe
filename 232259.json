{"id":"232259","title":"午窗坐睡·年老目飞花","dynasty":"宋代","author":"张九成","text":"年老目飞花，心化柳生肘。万事元一梦，古今复何有。六月苦夜短，午昼何其久。颓然北窗下，竹风休两手。昏昏不复知，酣适如中酒。睡乡日月长，椿灵未为寿。形存若蝉蜕，质槁如木朽。荣辱漫纷纷，正梦那复受。有梦尚有思，无梦真无垢。欲呼李太白，醉眠成二叟。"}