{"id":"433184","title":"哀若渠四首","dynasty":"近现代","author":"钱钟书","text":"子尝私于我，诗成子每羡。哭子今有作，诗成子不见。人死资诗题，忍哉事琢练。诗人大薄情，挽毕无馀恋。即工奚益死，况我初非擅。聊以抒沉哀，未遑事藻绚。感旧怆人琴，直须焚笔砚。阙地起九原，弥天戢一棺。不图竟哭子，恶耗摧肺肝。不信事难许，欲信心未甘。子寿讵止此，止此宁天悭。赴死轨独短，熟视不能拦。修促事切身，自主乃无权。亦思与命抗，时至行帖然。徒令后死者，叩天讼其冤。昔者吾将东，赋别借杜诗。何意山岳隔，生死重间之。留命空待我，再见了无期。抚棺恸未得，负子子倘知。故乡陷豺虎，客死古所悲。禅智山空好，穿冢傍峨眉。吾闻蜀有鸟，催归名子规。魂气无勿之，为鬼庶能归。昆明八月居，与子得良遘。真能略名位，新知交如旧。十九人最少，好句传众口。别来忧用老，发短面增皱。撒手子复逝，长往一何骤。只有赠我篇，磨灭犹藏袖。乃知人命薄，反不若纸厚。酸心坡有言，安能似汝寿。"}