{"id":"696051","title":"题肤功雅奏图","dynasty":"明","author":"欧必元","text":"拥传归来两粤中，四朝三命主恩浓。书从淝水徵安石，碑树淮西表晋公。采芑但歌周室节，赐来疑是鼎湖弓。已知一月张三捷，饮御何时到泮宫。蓟门东去路三千，汉相曾专细柳权。今领中枢严锁钥，无烦上将拥楼船。帝傍法曜能参座，关外降夷半实边。主圣正需良宰执，虏廷新是舞干年。"}