{"id":"1117811","title":"杂赋六首","dynasty":"宋","author":"陆游","text":"养疾清溪曲，风林几著霜。细书如助懒，薄酒不成狂。老叹朋侪尽，闲知岁月长。柴门偶一出，倚杖立斜阳。孤学违流俗，危机历畏途。逢人增惝恍，看镜失肤腴。闭户书围坐，移灯影向隅。空怀四方志，泯默死东吴。家业贫原宪，年龄老伏生。但悲鸾独舞，那羡雁能鸣。酿酒秋常醉，驱牛夜亦耕。此身当自贵，勿用作投琼。贵固不如贱，狂应未胜痴。闭门真已矣，命驾欲何之。碧缕生香袖，清漪涨砚池。是中有佳处，不觉昼阴移。海上鱼盐聚，烟中鸡犬声。耕农叱牛去，醉叟策驴行。敛薄民差乐，烽消盗略平。悠然憩松下，我亦有幽情。栉发晨兴后，宽腰午饷馀。讲明穷理学，雠校养生书。倚杖听啼鸟，临池看戏鱼。怡然又终日，底事解愁予。"}