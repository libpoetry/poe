{"id":"761067","title":"卜算子 辛亥岁始春，故人治舟相约观梅于邓尉诸山，雨雪载涂，余以畏寒不出，因忆山中讨春旧游，次韵白石道人梅花八咏以示同志，一丘一壑自谓过之，若所作则伧歌无复雅句也。 其二","dynasty":"清","author":"郑文焯","text":"瑶步起仙尘，钿额添宫样。一闭松风水月中，寂寞空山赏。诗版旧题香，盛迹成追想。花下曾闻玉辇过，夜夜青禽唱。"}