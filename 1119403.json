{"id":"1119403","title":"再次韵二首","dynasty":"宋","author":"陈造","text":"郡政只今多暇日，名园欲到指苍茫。能诗有客怜侯喜，好士惟公继郑庄。促膝未妨渑似酒，转头当复玉为堂。联金缀玉真吾事，剩刻坚珉表士乡。近墅何妨一再行，后车应著老弥明。诗成直压抢榆上，谭胜宁容鄙吝萌。鸥鹭一滩窥语笑，松筠千挺峙寒清。从今好绘斜川集，莫靳流传到帝城。"}