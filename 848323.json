{"id":"848323","title":"赠僧法一墨","dynasty":"宋","author":"晁冲之","text":"黄山之巅百尺松，虬枝偃盖连群峰。山神守护魑魅避，道人剪伐天为容。扪崖踸踔篝火远，绝壁晻霭凝烟浓。玄霜霏霏玉杵下，捕麋煮角当严冬。阴房风日不可到，律琯吹尽灰无踪。小书细字著名姓，黄金照耀图双龙。守臣再拜选进日，九关有诏开重重。老儒偶得实天幸，千金更买无由逢。上人澹泊何所好，工书草隶如飞蓬。苦来求我惜不得，一酬十载相过从。君不见玉堂词人紫垣客，拜赐舞蹈黄罗封。长安纸价犹未贵，江南江北山皆童。"}