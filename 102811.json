{"id":"102811","title":"颜阖·颜阖古有道","dynasty":"宋代","author":"苏轼","text":"颜阖古有道，躬耕自衣食。区区鲁小邦，不足隐明德。轺轩来我门，聘币继金璧。山门应使者，耕稼不谋国。但疑误将命，非敢惮行役。使者反锡命，户庭空履迹。薄俗徇世荣，截趾履之适。所重易所轻，隋珠弹飞翼。伊人畏照影，独往就阴息。鼎俎荐忠贤，谁能死燔炙。念彼藏衣冠，安知获尧客。"}