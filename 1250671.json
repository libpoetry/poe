{"id":"1250671","title":"镇江望京岘山有作","dynasty":"元末明初","author":"王祎","text":"舣舟大江口，矫首岘京山。山色近目睫，泄云护层峦。吾乡忠简公，丘陇在其间。呜呼靖康乱，九鼎纷播迁。建炎既南狩，国事已艰难。公方任社稷，百战心力殚。神州将全璧，抗疏请回鸾。大谊表日月，衷言披胆肝。谁欤独何心，忍使弃中原。星殒孔明死，王业遂偏安。惟留忠诚节，宇宙垂不刊。遗坟托兹土，孰敢樵牧干。客途有程期，无由拜荆菅。遗武幸可蹈，英风杳难攀。天昏白日落，凄然洒清潸。"}