{"id":"375475","title":"贺新郎·树影过帘柱","dynasty":"清代","author":"蒋士铨","text":"树影过帘柱。记当年、纱橱眠起，花砖共数。十载钿车随皂盖，听遍江湖凉雨。把一卷、循良新谱。缀向和鸣诗稿后，夜吟声、响荅蟾宫杵。酬唱乐、者般妩。云霄小谪瑶台侣。拭端溪宛央锦砚，采豪双举。玉茗秾开香寝畔，楼外苍然平楚。过岭觅、珠娘鹦母，初试梅花妆额样，没人蕉、红傍疏棂吐。仙蝶翅、掩堂庑。"}