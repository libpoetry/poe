{"id":"999349","title":"都丞李侍郎叔永和予小园二十六诗因成古风一首奉谢","dynasty":"宋","author":"喻良能","text":"黄昏兀坐对疏竹，歘有寒光临蔀屋。焚香发轴得新诗，炯炯骊珠二十六。三唐妙音久已断，辋川丽藻今能续。报瓜何必枉琼华，抵鹊奚须费明玉。韩豪苏仙吁可畏，白俗元轻何足录。从此磬湖三亩园，绝胜李愿一盘谷。"}