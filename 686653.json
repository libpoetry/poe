{"id":"686653","title":"宴郑氏园亭四首","dynasty":"明","author":"边贡","text":"未须韦杜家家到，一出城门便不同。折简敢为难致客，披襟先受不訾风。中年畏病长辞酒，他日重游定作翁。闻有袁家紫开遍，尚馀春色绕芳丛。触热遥遥一驻骖，望中烟火傍山岚。春回花径残红少，雨过林亭远翠涵。此日图书还客底，故人尊俎又城南。冰壶凉簟留连地，时听黄鹂声两三。通家早已见高情，且复招陪杖屦行。书法临池王右史，风流骑马谢宣城。可容佳景无佳句，未识此人空此情。听我酒酣咏东武，为君倒尽玉壶清。一雨长安洗俗尘，无端幽意逐吟身。偶陪天上神仙侣，也领城南自在春。颇爱帘栊宜晚色，欲移壶榼酹花神。此情此景君须记，明日沧江有远人。"}