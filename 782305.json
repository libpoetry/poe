{"id":"782305","title":"山东朱中丞同年母程太君八十四寿","dynasty":"清","author":"戴亨","text":"麟游盛世，凤哕高冈。造物所钟，邦家之光。岂无其自，源远流长。我公秉钺，惠厥海疆。溯德唯旧，实由义方。稽古贤媛，孟母共姜。伊我太君，懿轨同芳。秀毓名阀，性秉和良。兰馨蕙馥，冬月秋霜。嫔我太翁，琴调瑟张。陈椒谢絮，歛藻韬光。同善相勖，同患相将。孝严寝膳，勤戒翱翔。偕隐泉石，追踪孟梁。诞生夔契，梦叶嘉祥。盐梅舟楫，辅我陶唐。八旬有四，既寿且康。芝兰竞发，绕膝琳琅。欣兹春茂，嘏祝遐昌。纶诰自天，恩覃华堂。钦承莱舞，锡福未央。兴言述德，歌以侑觞。"}