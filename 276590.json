{"id":"276590","title":"挼花曲·若有人兮佩宝璐","dynasty":"现代","author":"汪石青","text":"若有人兮佩宝璐，舞回风兮展细步。罢笙簧兮悄迟徊，有所思兮愁春暮。杨柳兮青青，芳草兮纵横。啼鸟兮流莺，东风兮无情。无情兮何极，采蘼芜兮太息。长太息兮私自怜，采花枝兮怅韶华之驶急。照明月兮流黄，转斗柄兮常羊。改火兮移宫，白日兮堂堂。警激楚之哀徵兮，余理曲而结中肠。众女谓余兮褰裳，羌画眉兮而炫嫁兮，及岁华之未央。鱼何游兮鲽鲽，乌何飞鹣鹣，罨芳蔼兮旖旎，锁深闺兮远嫌。女贞兮亭亭，余心兮矢贞，求吉士兮媒劳，瑶琴一抚兮，挥余涕之盈盈。"}