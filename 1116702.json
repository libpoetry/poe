{"id":"1116702","title":"元祐六年六月，自杭州召还，汶公馆我于东堂，阅旧诗卷，次诸公韵三首","dynasty":"宋","author":"苏轼","text":"半熟黄粱日未斜，玉堂阴合手栽花。却寻三十年前味，未饭钟时已饭茶。梦觉还惊屧响廊，故人来炷影前香。鬓须白尽成何事，一帖空存老遂良。尺一东来唤我归，衰年已迫故山期。文章曹植今堪笑，却卷波澜入小诗。"}