{"id":"689473","title":"十二月十四日绝句","dynasty":"明","author":"吴与弼","text":"弊庐风雨何曾蔽，衣食田园给更悭。积病寒窗尘满眼，始知无怨实为难。始知无怨实为难，至乐谁如孔与颜。误把古人轻易看，精脩从此可容閒。精脩从此可容閒，勘破当年义利关。随处动心兼忍性，何忧不到古人班。何忧不到古人班，只把遗经子细看。学久自然查滓化，心斯广矣体斯胖。"}