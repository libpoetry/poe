{"id":"580409","title":"长安道","dynasty":"明","author":"江源","text":"幽燕自古天下雄，千年王气此地钟。长安大道坦如掌，关中洛阳俱下风。百二山河势差别，四面金汤固如铁。居庸山海来重关，无乃天造与地设。皇图巩固据全燕，帝居壮丽古无前。双龙阙声云霄外，五凤楼高日月边。南城宫殿媲花萼，大内亭台过铜雀。九衢驰道荫青槐，五侯甲第施珠箔。轩盖云屯戚里门，桃李花开公主园。六曹馆阁文书静，五府官僚车马喧。天子金台不重筑，俊彦登庸贤梦卜。百万铁甲羽林儿，亿秭军储太仓粟。郊畿千里歌时雍，玉帛万国皆来同。四时八节烟烽息，五风十雨禾黍丰。越裳白雉来中夏，盛世苍麟在郊野。折岳延评尽释之，摛文史馆皆班马。垂杨新水白玉河，香尘滚滚春风和。夜巡司隶摇金镫，晓直将军散玉珂。两两中官耀金紫，双双游女娇罗绮。征商宝货积如山，冶游冠盖浓于蚁。吾民乐利恣所如，岂知尧舜在唐虞。去年有诏罢贡献，今年再诏蠲民租。身先恭俭古莫匹，更赐经筵讲无逸。爱民轸念关陕逋，安边复罢轮台卒。我生幸际圣明朝，谁道冯唐不见招。河清底用词人颂，康衢但听儿童谣。外台一别长安久，岁月蹉跎成老丑。君恩恋恋遽敢忌，江湖疏远重回首。"}