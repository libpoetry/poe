{"id":"1055445","title":"和米元章龙真行","dynasty":"宋","author":"刘泾","text":"秦火荡焚天地赤，孔堂坏后无馀壁。不知科斗六书文，化作龙蛇二王迹。集贤他日作仙久，官姓篆章存历历。自怜黄眼未亲逢，一段因依徒夺魄。元章挥洒早惊动，秘箧墨皇曾敬识。孤标未要后生知，劣许下官论莫逆。好奇举世不多得，神物尤来终变易。神锋双合会有时，真玺一飞无处觅。颇闻秘箧作讹语，别有扰龙招异客。不如乾没归去来，胜在个家遭水厄。"}