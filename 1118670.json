{"id":"1118670","title":"寓怀四首","dynasty":"宋","author":"陆游","text":"脱粟未为饥，短褐未为寒。众毁心自可，身困气愈完。茆屋虽三间，趺坐则已宽。浊酒不满瓢，浩歌有馀欢。禄食妻子乐，功名后人看。成败两蜗角，贵贱一鼠肝。芒芒百年梦，底物堪控抟。不如学餐霞，驻此双颊丹。行披终南云，飞渡黄河湍。岿然过空城，人言古长安。霜露蒙荆榛，喟然增永叹。苍璧与黄琮，初非俗所贵。粲然荐缫藉，可对越天地。我岂卖饼儿，自衒三家市。持槃叫道边，虽售无乃愧。文章等卜祝，王公以儒戏。书成藏名山，此是千载事。我昔浮沧溟，浩渺难具论。华夷漭不辨，日月互吐吞。神龙忽上腾，尾鬣风霆奔。积浪自生火，烈焰焚乾坤。笑谓同舟子，世岂无鹏鲲。聊持豪逸气，压汝破碎魂。鲍鱼载沙丘，鹿马献阿房。泗上老亭长，仿佯起东方。干戈暗宇县，黥徒化侯王。富贵诚可慕，菹醢亦足当。青门独无恙，种瓜亦何伤。后有阮嗣宗，绝识未易量。楚汉真竖子，孰谓斯人狂。"}