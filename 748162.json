{"id":"748162","title":"开元寺飞来柏","dynasty":"清","author":"许赓皞","text":"苍龙挟山雷劈石，溪涛怒卷风雨泣。寺门偃仰不计年，奇气耸身作鬼立。枞身桧叶成空腔，黛色参天更奇特。空山卧干蛟螭僵，白昼攫人牙爪黑。古来大材本非易，传以飞来知未必。文章暴露遭斧斤，神物凭依降精魄。嘻嘻出出惊宋火，附会蛮君与鬼伯。愚民喜作不稽谈，请官镇以祝融宅。我来但伤梁栋失，载酒时时吊遗迹。只今鹿苑亦荒凉，夕照鸦啼劝归客。"}