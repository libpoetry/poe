{"id":"1106625","title":"谢向提刑见访","dynasty":"宋","author":"王庭圭","text":"夜郎逐客遇生还，秘阁老翁来扣关。坐听犀挥妙言语，惭非櫑具伟衣冠。高名业已照六合，贱子穷当隐半山。陆纳家风元冷澹，口将茶果荐杯盘。渡湘千里忆分携，因诵痴儿不了诗。送我出门还作恶，今朝会面岂前期。乐天独往青山日，裴相闲居绿野时。从此功名恐相逼，伊山安得久栖迟。"}