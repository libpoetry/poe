{"id":"690341","title":"次郑季明和袁子英纪梦韵二首","dynasty":"明","author":"张著","text":"雉扇徐开动葆幢，绿裙净色剪湘江。珊瑚鸣佩还深院，鹦鹉忘言隔小窗。篆试沉香云作阵，杯传侍女玉成双。夜深回想蓬莱远，脉脉幽情不易降。盈盈罗袜步轻移，紫绣衣裳杂凤缡。金碗香酥来玉液，冰盘鲜帟出银丝。晚行花底闲寻佩，夜坐灯前笑赌棋。最是酒醒春思寂，月华初上海棠枝。"}