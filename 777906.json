{"id":"777906","title":"台城路·青龙潭，集白石词","dynasty":"清","author":"陈家庆","text":"阑干表立苍龙背，未负沧溟烟雨。呼我盟鸥，与君游戏，湖山尽入樽俎。玲珑深处。似湘皋闻瑟，佩环无数。惊起鱼龙，化作西山云一缕。彩霞飞过何许。天外玉笙杳，数峰清苦。虚阁笼寒，檐牙飞翠，不受人间袢暑。新诗漫与。仗酒祓清愁，林下真趣。第四桥边，拟共天随住。"}