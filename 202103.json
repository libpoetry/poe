{"id":"202103","title":"颜鲁公祠堂诗","dynasty":"宋代","author":"李廌","text":"朅来游汝海，初识鲁公真。盛德宜蒙祀，英姿俨若神。典刑虽异代，勋绩在蒸民。忆昔艰难际，生逢历数屯。羯胡来蓟漠，戎马度咸秦。河朔皆朝虏，平原独挺身。蜡书通帝所，羽檄论邦邻。许国心无二，孤军气复振。弟兄同义烈，生死剧酸辛。已怪酬庸薄，那闻左降频。江湖销岁月，省闼牾经纶。相国心多忌，军容愤复伸。同朝缘妒媢，啖贼俾邅迍。辄堕奸邪计，刚期跋扈驯。咥凶令履尾，纳谏为婴鳞。假手虽云智，挤贤太不仁。茹毡苏武馁，决氈蔺生嗔。误问长安使，宁为叛将宾。一时全大节，千古仰清尘。缅想神如在，推迁迹已陈。谋谟存汗简，字画遍苍珉。论世吾求友，之人德可亲。讵云黄壤隔，犹胜白头新。端欲希忠义，常期齿缙绅。今虽逄圣旦，止愿作良臣。惟冀尊王室，宁思秉国钧。傥令冠獬廌，犹可画麒麟。古寺今如昔，泉扃夜不晨。何人同李翰，纪事比张巡。感慨瞻遗像，潸然泪满巾。"}