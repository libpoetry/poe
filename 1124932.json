{"id":"1124932","title":"次韵仲退元日","dynasty":"宋","author":"徐瑞","text":"松根坐稳逢元日，云外诗来寄此翁。入眼辛盘春意绿，多情蜜炬晓光红。儿孙拜舞欢声洽，节物暄妍往日同。却忆少年觞柏酒，觥船到手吸长虹。上元曾记昔年游，歌曲如山浩莫收。公子喜陪苍玉佩，佳人笑指水晶球。一天星斗飘仙乐，万顷芙蓉簇彩楼。风雪与谁堪说梦，酒阑惊觉在吾州。"}