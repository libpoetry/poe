{"id":"1190410","title":"送夏侯侍郎","dynasty":"唐","author":"韩翃","text":"元戎车右早飞声，御史府中新正名。翰墨已齐钟大理，风流好继谢宣城。从军晓别龙骧幕，六骑先驱嘶近郭。前路应留白玉台，行人辄美黄金络。使君下马爱瀛洲，简贵将求物外游。听讼不闻乌布帐，迎宾暂著紫绨裘。公庭日夕罗山翠，功遂心闲无一事。移书或问岛边人，立仗时呼铃下吏。事业初传小夏侯，中年剑笏在西州。浮云飞鸟两相忘，他日依依城上楼。"}