{"id":"683764","title":"过亡妾殡所有感","dynasty":"明","author":"王世贞","text":"绛罗长护曲阑干，树底春花不睹残。谁道殡宫荒垄畔，白杨吹送四时寒。去辞华屋傍荒丘，儿女呼娘不解求。任使破除情字尽，也应饶泪到心头。衫罗襚彩纵横叠，胡粉胭脂满鉴装。处处精神新分例，不曾听唤第三房。一尊浇罢自支颐，是妾须歌薄命辞。今日使君收涕后，药垆禅榻暂相随。"}