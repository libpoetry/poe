{"id":"126039","title":"盆池吟·有客无知","dynasty":"宋代","author":"邵雍","text":"有客无知，唯知不为。不为无他，唯求不欺。我有人是，人无我非。因开瓮牖，遂鉴盆池。都邑地贵，江湖景奇。能游泽国，不下堂基。帘外青草，轩前黄陂。壶中月落，鉴里云飞。既有荷芰，岂无{上艹下凫}茨。既有蝌蚪，岂无蛟螭。亦或清浅，亦或渺瀰。亦或渌净，亦或涟漪。风起蘋藻，凉生袖衣。林守何在，范蠡何归。密雪霏霏，轻冰披披。垂柳依依，细雨微微。可以观止，可以忘机。可以照物，可以看时。不乐乎我，更乐乎谁。吾于是日，再见伏羲。"}