{"id":"73290","title":"沁园春·若拙若愚若慵若懒","dynasty":"元代","author":"李道纯","text":"若拙若愚，若慵若懒，若呆若痴。只这底便是，造玄日用，果行得去，密应神机。学解见知，声闻圆觉，增长根尘塞肚皮。都无用，但死心塌地，寿与天齐。金仙不在天西。那碧眼胡儿不必题。问性宗一着，从空自悟，命基上事，务实为基。虚实相通，有无交入，混合形神圣立跻。禅天净，看云藏山岳，月照松溪。"}