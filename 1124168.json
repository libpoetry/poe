{"id":"1124168","title":"杂兴四首","dynasty":"宋","author":"赵蕃","text":"家居百金货，富可千金敌。持行鬻于市，曾微一钱直。人或不汝知，汝售无固急。邂逅识真者，百金还复得。兰生深林中，故与萧艾同。春风披拂之，芳气何冲融。宜有同心人，采撷佩厥躬。采撷苟不至，依然守荒丛。不见涧底松，树子元楚楚。长大今几年，植立无风雨。一朝建明堂，未免斤斧苦。斤斧不为伤，抡材固其所。良农之于田，曾匪一日力。耕耘各以时，志在秋有穫。其间罹水旱，亦是天地德。汝不替厥功，后当值丰殖。"}