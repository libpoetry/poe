{"id":"253319","title":"喜迁莺·题郝仙女庙壁","dynasty":"金朝","author":"王特起","text":"汀洲苹满。记翠笼采采，相将邻媛。苍渚烟生，金支光烂，人在雾绡鲛馆。小鬟顿成云散，罗袜凌波不见。翠鸾远，但清溪如镜，野花留靥。情眷。惊变现。身后神功，丝满吴蚕茧。汉女菱歌，湘妃瑶瑟，香动倚云层殿。彤车载花一色，醉尽碧桃清宴。故山晚，叹流年一笑，人间飞电。"}