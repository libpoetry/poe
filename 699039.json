{"id":"699039","title":"哭邵梦弼广文","dynasty":"明","author":"徐熥","text":"云黯乌山旧草亭，抚床恸哭泪交零。百年天地收灵气，半夜词坛陨将星。挂壁哀弦今已断，隔邻长笛不堪听。茂陵死后多遗稿，剩有残编著汗青。赋就招魂竟莫还，天阍虎豹正当关。更无白日能回照，岂有金丹可驻颜。死后脩文居地下，生前遗墨在人间。青门皓首幽栖处，桂树萧条不忍攀。"}