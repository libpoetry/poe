{"id":"496942","title":"尧峰山清晖轩落成送楞伽寺弘上人归隐且见余志","dynasty":"明","author":"张元凯","text":"尧峰古刹连翠微，黄茅盖殿白板扉。鸟窠蟒窟僧住少，秖馀山水含清晖。楞伽山中大弟子，偶来飞锡披荆枳。石头路滑雪纷纷，却遇庞家老居士。相期岩下种青莲，懒乞人间造业钱。无金布地不著想，有珠系衣且自捐。一袈裟地无十笏，绵蕞草构为禅室。松麈蒲团日日閒，黄花翠竹纤纤出。本来无住亦无生，究竟何能识净因。且将清澈宝云井，作供灯光华鬘身。涧底流泉鸣不止，峰头朗月恒如此。蝴蝶浮生梦已醒，莲花事业心如水。般若慈航咫尺间，菩提高树岂难攀。愿留白足常为伴，未许黄梅便出山。"}