{"id":"985899","title":"嵇康小舞词","dynasty":"宋","author":"钱易","text":"薛九三十侍中郎，兰香花态生春堂。龙盘王气变秋雾，淮声哭月浮秋霜。宜城酒烟湿羁腹，与君强舞当时曲。玉树遗辞莫重听，黄尘染鬓无前绿。我闻襄阳白铜鞮，荒情古艳传幽悲。凄凉不抵亡国恨，尘中苦泪飞柔丝。洛阳公子擎银觞，跪奴和曲生辉光。茂陵旅梦无春草，彤管含羞裁短章。"}