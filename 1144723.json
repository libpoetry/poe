{"id":"1144723","title":"赠王典史五首","dynasty":"宋末元初","author":"熊鉌","text":"百里古君侯，一邑天下积。掾曹拟六官，典领几相职。民亲教弥数，职要事应剧。慎哉勿辞卑，儒术随所益。愚尝闻之师，六官欠经制。户礼与刑兵，上法天时四。丞曹象阴阳，右左各分治。斯言扩前闻，大小岂殊致。自从大道裂，教法日益殊。文学与政事，往往成两途。簿书吏应俗，佔毕儒诚迂。二者不相能，世道良可吁。每爱湖学规，明经必治事。待宾与吏师，伊川有成议。皇极欠统一，体用非有二。早学无专科，已仕竟何试。我爱熙然翁，识畅度亦夷。饰政必以儒，公馀只吟诗。利欲胶盆中，三叹斯人希。安得公伯辈，万宇阳春熙。"}