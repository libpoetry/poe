{"id":"494707","title":"天台高寿年兄蔡方伯霞山先生七十华诞","dynasty":"明","author":"湛若水","text":"天台之高高万丈，不尽千峰万峰入。天上天上蔽三光，下与五岳而争长。中有哲人神所降，岳伯高节与之抗。伯喈君谟不足让，脱蹝归来五十强。踏遍五岳来高尚，古稀之寿寿无量。寿筵天开与天广，天花为舞鸟为歌。天姥谈谐傍抵掌，尊俎江山供俯仰。金盘露醉逡巡酿，宁馨偷桃未得归，斑衣挂住天曹仗。"}