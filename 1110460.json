{"id":"1110460","title":"仙游山九日叹逝二首","dynasty":"宋","author":"孙觌","text":"伤心玉案两眉齐，永负黄花九日期。万里炎州嗟我老，百年青泪向君垂。俱飞蛱蝶愁看汝，醉把茱萸欲对谁。独立西风搔短发，一生遗恨一愁悲。割肉早归三伏日，传柑赐饮上元灯。那知一恸殊方去，独向高台此日登。泪湿西风生眼缬，梦回残夜起衣棱。孤鸾别鹄知何处，泉路茫茫唤不应。"}