{"id":"883501","title":"二虫吟","dynasty":"宋","author":"巩丰","text":"鲲鹏至大兮，形载于庄周逍遥之篇。蟋蟀至小兮，名托于周公七月之雅。一则变化徙天池，一则悲鸣入床下。周公作诗陈艰难，琐屑如与妇子言。天经地纬发真藻，特驱小物归毫端。鹏大无伦世无有，挥斥八极隘宇宙。世人有眼不见鹏，直赖庄周为不朽。当年蟋蟀吟秋时，秦家宫殿隋家墀。鹏飞虽占九万里，得地稳密谁如伊。大鹏击水翔寥漠，蟋蟀逢春死篱落。二虫得失何厚薄，天晴日午槐花落。"}