{"id":"261771","title":"御带垂金缕·饮严颢亭皋园，听白下庄蝶庵弹琴","dynasty":"清代","author":"丁澎","text":"小山攒翠清波绕，负郭都栽桑柘。渔蓑载酒，见竹篱灯火，居然村舍。更何论尚书绿野。捉鼻东山犹未免，笑吾侪、早结耆英社。但觞咏、共清夜。客抱琴来深树里，暮雀争喧，烟景如画。冰弦乍拂，似楚峡猿吟，秋风叶下。正小雨竹窗清话。传语诸君须少住，听捣衣一曲多潇洒。鼓琴者、庄生也。"}