{"id":"181574","title":"浦江书院中","dynasty":"宋代","author":"郑刚中","text":"弱云障阴黑，疏雨弄织细。寒灯不生花，庭户起愁吹。虫话已停声，夜半亦何啻。失手置书卷，抚心目惊悸。念此十年间，分明随梦寐。一从双鹤飞，顾影亦顦悴。病添女子愁，贫丧丈夫志。远去松楸旁，团聚类儿戏。千金买卜龟，所用良失计。孤悲愈绸缪，万感集肠胃。卷被拂空床，斑斑落清泪。"}