{"id":"584690","title":"豢鹤篇","dynasty":"明","author":"黄衷","text":"豢鹤在囿，飞鹤在空。空鸣囿和本求类，云泥转睇无由从。毰毢踯躅若有恨，赤睛脩喙临长风。汝昔胡为触罗网，中宵警露扬清响。老马伏枥千里心，汝岂有志琼霄上。琼霄之上白玉京，六翮安得如云轻。卫轩龌龊不足恋，凤凰翔甸符休明。幸抛粒粟鸡群去，自是仙标信所征。"}