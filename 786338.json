{"id":"786338","title":"书堂听读","dynasty":"清","author":"洪繻","text":"我无车马客，亦乏丝竹情。虚堂听读书，四壁金石声。秋风九霄外，常有黄鹤鸣。噌吰互相答，露下天地清。人间尘俗耳，一洗笛笆筝。时闻吟李、杜，沧海吼长鲸。时闻哦韦、柳，雪竹引银笙。琅琅诵坟典，天风吹琼英。读书有馀乐，何必轩冕荣！独存千古意，可以语诸生。「书中求大义，勿为泥功名」！"}