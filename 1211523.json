{"id":"1211523","title":"桃源行题赵仲穆画","dynasty":"元","author":"萨都剌","text":"长城远筑阿房起，黔首驱除若蝼蚁。谁知别有小乾坤，藏在桃花白云里。桃花重重间白云，洞门锁住千年春。男耕女织作生业，版籍不是秦家民。桑麻鸡犬村村屋，流水门墙映花竹。无端渔父绿蓑衣，带得黄尘入幽谷。主人迎客坐茅堂，共话山中日月长。但见花开又花落，岂知世上谁兴亡。明朝渔父归城市，回首云山若千里。再来何处觅仙踪？恨满桃花一溪水。"}