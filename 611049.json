{"id":"611049","title":"壮游歌送民部刘觐国转饷关中便道游华山归上太夫人寿","dynasty":"明","author":"邓云霄","text":"君不见醯鸡在瓮鹏搏天，蜉蝣朝菌笑龟年。丈夫七尺岂徒然，三山五岳在屐前。子长足迹半天下，千秋史笔悬高价。谁道向平贤达人，区区何必论婚嫁。刘君刘君天下奇，片言可使山岳移。皇华直向关中道，明星白帝纷前导。车箱不容幰箭筈，仅通天人疑金粟。佛已坐，玉池莲，到时祝融暖登后。西风壮，人非承露盘，翻在仙人掌。渴则倾玉女浆，倦则卧希夷床。秦陵汉阙不可辨，渭泾清浊空茫茫。为我寄言函谷吏，青牛西去知何意。更问瑶池戴胜人，周王八骏何逡巡。玄霜绛雪携满袖，归向北堂舞春昼。为君歌壮游兮，当云璈之雅奏。"}