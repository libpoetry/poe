{"id":"668412","title":"履仁独留治平寒夜有怀二首 其二","dynasty":"明","author":"文徵明","text":"玄阴失昏旦，朔吹号枯株。怀君别未久，奄忽岁云徂。空庭飘微霰，惨澹集饥乌。城郭黯以凄，况复空村居。空村白日短，寒云暗郊墟。青山不为容，黄叶绕精庐。遥知松窗下，时披古人书。古人不可见，愿言掇其腴。谁令事干禄，雕锼失其初。嗟余亦丧志，与子同厥趋。岂不怀远业，均受贫贱驱。朱门富华屋，长途有高车。宁知饥寒士，一饱不愿馀。栖栖斥鴳翔，岂与鸿鹄俱。何当长风发，共夺青云衢。"}