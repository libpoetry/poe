{"id":"750068","title":"祈昆嵛山得雨樵野廉访以诗见赠步韵和之","dynasty":"清","author":"龚易图","text":"仙书不识王次仲，石室曾见蔡少霞。羁身尘网苦束缚，何从袖里藏青蛇。麻姑遗蜕独缥缈，沧桑那复看扬沙。尘氛蕴隆日色恶，尺霖艰涩停龙车。登山有祷宵气静，但闻百鸟喧春哗。仙人咫尺若可见，尘凡间隔空咨嗟。龙池澒洞深不测，神泉倏忽腾山涯。雷驰电掣三日雨，相期千里生禾麻。使君投诗独诏我，缤纷秀语疑餐花。天公仁爱到草木，贪功何敢萌心芽。仙山忽远不许住，无缘投劾依龙华。"}