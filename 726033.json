{"id":"726033","title":"早出巡行瞩望山海诗","dynasty":"南北朝","author":"王筠","text":"王生临广隰，潘子望洪河。同轸怀归思，俱兴年逝歌。曰余异二子，承睫泪滂沱。剖符瀛海外，结绶层山阿。因心留恻悯，恕已息烦苛。缮筑循时隙，兴动藉民和。高门惟壮丽，修雉亦骈罗。层楼亦攀陟，复道亦经过。昧旦清音上，风气入纤萝。云起垂天翼，水动连山枝。奔涛延澜汗，积翠远嵯峨。乡关屡回曲，还顾杳蹉跎。曾微肃肃羽，望路空如何。"}