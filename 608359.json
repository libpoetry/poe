{"id":"608359","title":"释志诗 其一","dynasty":"明","author":"区大相","text":"夙昔寡欢宴，况乃涉疑患。滞思废寝兴，沉忧昧昏旦。筮仕乏良媒，所历非华贯。牵丝将二纪，述职在文翰。退即失寻丈，进不能以寸。岂其席上珍，而比沟中断。狂者类东走，劳人正南窜。未解子云嘲，且答方朔难。闻誉匪为喜，止谤曰无辨。揆情有爱憎，审己何尤怨。无以布褐贱，荣彼绅与弁。无以藜藿贫，甘彼五鼎豢。巾柴可游遨，奚取朱轮焕。孰是终徇物，而忘性所玩。对丝发遥悲，临歧兴浩叹。归欤且吾乐，所乐非外赞。"}