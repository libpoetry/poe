{"id":"1060798","title":"学韩退之体赋虾蟆一篇","dynasty":"宋","author":"洪刍","text":"吾庐逼沮洳，蛙蛤宗生之。委委见蝌蚪，阁阁已在兹。夜声一何喧，达旦乃寖微。月令纪蝼蝈，语默亦有时。岂伊不平鸣，沓沓竟何为。那复当鼓吹，安能问官私。吾闻昆崙下，厥大数十围。蟾蜍窟望舒，色胜金袅蹄。痴騃反食月，吞吐谁能知。坎井我自足，跳梁而持颐。鳖笑色无愠，鹑化理莫推。疥体不自惜，或以调盐醯。柳州味南烹，下箸甘若饴。在昔荐宗庙，乃与羔兔齐。擅减几被坐，巨细不可遗。莫以腥臊弃，终将瑚琏期。"}