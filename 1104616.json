{"id":"1104616","title":"宁宗朝享三十五首 迎神用《兴安》。九变。","dynasty":"宋","author":"郊庙朝会歌辞","text":"咸英备乐，簋席列斝。诗歌安世，声叶皇雅。翠旗羽盖，云车风马。神其来兮，以燕以下。勾陈旦辟，阊阖夜分。轸风挟月，车驷凌云。瑞景晻霭，神光耀煴。神其来兮，以留以忻。穆穆紫幄，璜璜清宫。旱麓流咏，凫鹥叶工。道闳诒燕，业绵垂鸿。神其来兮，以康以崇。文以谟显，武以烈承。圣训之保，祖武之绳。有肃孝假，式严衎烝。神其来兮，以宜以宁。"}