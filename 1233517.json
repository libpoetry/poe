{"id":"1233517","title":"题李氏白石山房","dynasty":"元","author":"黄溍","text":"名山秀出鄱江曲，上有立石如立玉。尚书履声忽已远，隐者新居在盘谷。花开鸟鸣春昼永，白云重重养乔木。夫君亦复称其家，有书能藏且能读。露钞雪纂久愈富，何啻邺侯三万轴。山灵翕霍谨呵护，夜半虹光发深屋。引泉天井助芳润，大胜吴侬饮山渌。我欲从之不可到，细字长书俄满幅。毫分缕析极根柢，大义森然见条目。鄙人愧莫知所对，叩请安得留更仆。颇闻石洞閟遗音，龙门馀韵须君续。临风倾咏寄绸缪，衰朽终期挹膏馥。"}