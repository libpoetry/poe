{"id":"712563","title":"初秋日梁药亭招同沈詹山大令家山农隐君潘稼堂检讨张损持吉士毛行九司马吴晋涛少尹林桐叔少府杨勉斋孝廉徐紫凝罗浮山司红暹家献孟诸文学远布心月二上人雅集六瑩堂分得阡字","dynasty":"明末清初","author":"陈恭尹","text":"君不见素馨田，行人采摘成术阡。又不见菖蒲涧，仙人服食今无传。世间不贵长生学，只爱花香耳目前。吹笙击鼓日纵饮，笑杀吾侪无酒钱。药洲南边杜门者，今日忽然罗众筵。相邀尽是文章客，吴山越水多英贤。盈阶况复美花竹，梧桐一叶初秋天。火云烧空尚炎赫，江湖白浪高于船。千里命车良不易，兼旬何意成流连。西郊北郭多古寺，菜根茗碗同枯禅。长吟短句屡酬酢，千钟百榼无闻焉。主人家酝号玄碧，奇方得自安期仙。饮酣棋罢各授简，鸲鹆大砚青松烟。倾玉盏，拂华笺，劝君大醉方谋篇。良俦嘉会不尽兴，异日相思年复年。"}