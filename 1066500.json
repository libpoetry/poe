{"id":"1066500","title":"送友赴试钜野送之西门时方有外舅之戚极目无聊归不得卧作诗五首却寄以风云入壮怀为韵 其五","dynasty":"宋","author":"葛胜仲","text":"江南一纸书，沉忧割中怀。嗟予足忧患，生世苦不谐。匆匆子行色，适与远讣偕。破涕彊出祖，尊酒不及排。还归坐讲肄，寒筱摇空斋。推门误相从，忽惊形影乖。谁云阻一舍，目断真天涯。念子早自力，清明播朋侪。触热赴夷路，跨马脚不鞋。自言取乡送，通显资其阶。临别何以赠，手板裁香楷。"}