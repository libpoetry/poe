{"id":"7006","title":"同群公出猎海上","dynasty":"唐代","author":"高适","text":"畋猎自古昔，况伊心赏俱。偶与群公游，旷然出平芜。层阴涨溟海，杀气穷幽都。鹰隼何翩翩，驰骤相传呼。豺狼窜榛莽，麋鹿罹艰虞。高鸟下骍弓，困兽斗匹夫。尘惊大泽晦，火燎深林枯。失之有余恨，获者无全驱。咄彼工拙间，恨非指踪徒。犹怀老氏训，感叹此欢娱。"}