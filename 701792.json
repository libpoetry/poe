{"id":"701792","title":"病足初愈散步小院命洗竹五首","dynasty":"明","author":"黄衷","text":"稍过花砖界，愁侵妙月痕。呼僮将我斧，吾意在除繁。应手孤烟落，芳榴露数花。小池他夜雨，幸减一枝斜。虚劲钦孤操，狂丛浪自多。讵忧风露损，方寸有萦萝。老爱风霜饱，将裁紫玉轻。江南秋色远，龙笛有新声。绿谩芭蕉薄，红嫌月桂新。龙材不自惜，何物况孤臣。"}