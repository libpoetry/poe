{"id":"1128086","title":"县斋秋怀","dynasty":"宋","author":"程公许","text":"玑衡斡霄极，裘葛参岁功。荣瘁均一气，何独悲秋风。往哲不我待，今俗谁与同。渥丹易槁木，鬓鬒忽飞蓬。丈夫秉壮节，自信无终穷。愿勒羲和鞭，长系扶桑东。弱龄去激昂，渐老增感慨。所亲日以疏，既往不可贷。世途转艰棘，意行惧颠沛。乾坤一战场，今古几变态。超超浮丘伯，何修独坚耐。驾言从之游，永啸尘劫外。幼学自鲁邹，素心卑管商。谁令简书缚，课我星火忙。我自友古人，渠肯兄孔方。飞檄浩盈几，泛窥隐中肠。阁束且登楼，云鸿秋著行。春渠针绿秧，秋畦压黄云。积忧稍缓带，转手俄空囷。况彼东人子，石田加灼焚。算缗方趣办，蒙袂须劝分。谁为本根虑，天高闻不闻。瞿瞿彼奚窥，樊圃漫折柳。金瓯费将护，鼎餗戒颠覆。屯云暧将夕，西风一搔首。沉思扶持计，谁是颖脱手。需臑毋久玩，利处那得久。癙思恐伤人，聊复一杯酒。云涛扶胥口，烟雨汇泽涯。知心隔湖海，悠悠我之思。玉堂真学士，衡门且栖迟。那知古渠阳，无地逃骇机。昔在肩洪崖，风骚屹相推。道远苦莫致，孰与一解颐。皎皎彼白驹，空谷谁絷维。吉士国元气，须造物扶持。蜀西金天晶，气禀勇于义。时台紬书乐，一麾岂其志。堂堂蜀公孙，加璧不可致。语默未易窥，经纶那得避。君看西山岑，郁积好云气。肤寸泽四海，敛退无一事。持以问亨泉，寒洌忍自閟。晓案环吏牍，朱墨勘舛差。自公借隙光，书函眩眼花。千里有命驾，同心乐无涯。秋空霜月明，秋山云气佳。留连忽重阳，列坐粲九华。良会不可失，醉酣整乌纱。古人日以远，古心谁与共。陈编如有觌，整袂神自竦。昼短疲众喧，夜永息群动。赖此一炷膏，假我数行诵。古今费探讨，心力老宾送。世味久已空，馀业此偏重。岁晚傥得閒，只愿书册拥。学仙宗无为，学禅空万缘。自昔抱奇志，师心为真传。失脚堕世网，兹事几弃捐。惟有一念息，不受物欲牵。空花起灭处，我心长泊然。冷暖渠自知，妙处非言筌。"}