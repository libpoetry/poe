{"id":"1239363","title":"题俞景山画山水帐","dynasty":"元末明初","author":"钱宰","text":"老夫索居江上楼，廿年不出怀旧游。扣门下楼出迎客，但见绝壑风飕飕。岱宗日观山上头，日出未出苍烟浮。嵩高插天太华碧，蛾眉青城翠欲流。匡庐老泉挂白石，苍梧水落湘江秋。悬崖倚天万山立，翔鸾舞凤蟠苍虬。幽岑远树互出没，白云不散松风收。松根老樵列四五，招我共入青林幽。平生游历走不遍，千里万里穷遐搜。如何一日堕我前，空翠杂沓来双眸。举头问客何因入此境，乃是手持图画来沧洲。俞君作画时，雅有山林癖。朝登望秦山，万壑千岩净横臆。暮上香炉峰，海色秋清上遥碧。归来放笔作董元，笔底丹青浩无迹。海桑一别三千年，山月江风耿相忆。仰观岩上泉，俯看松下石。故人不见空画图，十幅云烟卷还客。"}