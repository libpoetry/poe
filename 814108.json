{"id":"814108","title":"减字木兰花  题恽南田为潘原白所画绛帻横秋图二首","dynasty":"清","author":"陈维崧","text":"花冠粉距，昂首晴秋羞哙伍。恼杀诗翁，得失偏呶鸡与虫。乾坤夜黑，何日一鸣天下白。角角堪惊，总是秦关过客声。陈仓祠古，当日霸王全繫汝。丛桂天空，舐药还闻伴八公。而今老大，笑尔会稽鸡太哑。莫管昏晨，斯世谁为起舞人。"}