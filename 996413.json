{"id":"996413","title":"午寝","dynasty":"宋","author":"黄庭坚","text":"读书常厌烦，燕处意坐驰。动静两不适，尘劳败天倪。目昏生黟花，耳聩喧鼓鼙。沈忧愁五神，倦剧委四支。不聊终日堪，况乃久远期。投书曲肱卧，天游从所之。是身入华胥，彷佛胜初时。春蚕眠巨箔，夏蜩化枯枝。今之隐几者，岂有异子綦。觉寐须臾閒，良亦休我疲。乃知大觉梦，盖此德之归。谁为今日是，二十二年非。"}