{"id":"1124076","title":"奉寄斯远兼属文鼎处州子永提属五首","dynasty":"宋","author":"赵蕃","text":"吟诗日日数梅花，梅向飘零我返家。尚有北枝堪点检，君舟已泊岸头沙。水南佳处说吾州，塔庙相高竹树幽。落尽梅花雨方暗，垫巾无藉一来游。两贤堂下竹参天，雨后涓涓陆子泉。耆书难忘是曾吕，逸遗更取孟郊篇。几向馀干觅介庵，骑鲸已去不容骖。流风付与南池主，何日约君相就谈。闻道当年五色裘，飘然又入帝王州。烦君一为问行李，早晚遣诗相报投。"}