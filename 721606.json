{"id":"721606","title":"送天生","dynasty":"明末清初","author":"屈大均","text":"万里求知己，从君旅雁门。佳期那再得，歧路竟何言。高尚难为客，屠沽易感恩。相思若春草，处处逐王孙。白云来市井，为母一吹箫。马度关山险，帆归涨海遥。壶浆渔父与，玉佩美人要。羡尔南陔去，春风兰杜饶。不断丹青树，终南地络阴。道随春草长，人与白云深。麋鹿鸣相召，羲皇梦可寻。时时望黄鹄，一寄岁寒心。"}