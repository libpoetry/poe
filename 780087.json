{"id":"780087","title":"贺新凉 壬子岁寄家弟用韵","dynasty":"清","author":"曹贞吉","text":"犹记燕台醉。叹无何、断云飞絮，匆匆行李。大纛高牙今异域，缥缈碧鸡天际。有苹末、清飙相寄。出守一麾谁抵掌，莫长风万里成吾辈。不闻见，那嗔喜。中郎阿大形骸悴。怅年年、陟厘纸尾，毛君头敝。自是不归归便得，柳下宁辞三巳。须认取、妄庸男子。梦里相逢终幻剧，要徐牵百丈牂牁水。五岳志，有年矣。"}