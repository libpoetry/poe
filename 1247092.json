{"id":"1247092","title":"题燕喜亭","dynasty":"元末明初","author":"钱宰","text":"高堂白日迥，芳辰何熹微。渚风变林花，春草绿已滋。流光惜易迈，欢娱及良时。子奉堂上亲，翁引花下儿。大妇主中馈，小姑纳卮匜。升堂布绮席，嘉宾来何迟。华筵理妙曲，秦筝杂清吹。玉珧列海错，烹羊间熊胹。酒至辄尽觞，怡然乐天彝。尹父方靡盬，鲁侯亦奚为。嗟彼轩裳者，极宴忘戚悲。轩裳岂不乐，我醉不复知。"}