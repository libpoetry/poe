{"id":"1252263","title":"时论田亩输银赋二律俾主事者知之","dynasty":"元末明初","author":"叶颙","text":"固守金汤动万全，使君才调亦堪怜。活人阴德谁能见，济物奇功已得专。广铸精金酬健者，泛科寒士岂当然。犒师劳将吾民职，争奈饥无买米钱。剑不潜锋岁未丰，带牛佩犊走西东。谁怜耕垦三时力，不直干戈一扫空。破屋饥人啼夜雨，荒村冤鬼哭秋风。有司科敛仍如旧，愿霁霆威略见容。"}