{"id":"1253122","title":"刘伶谢安陶潜王羲之像","dynasty":"元末明初","author":"张羽","text":"鹿车载酒竹间期，不记山妻泣谏时。已识形骸为外物，何须荷锸镇相随。典午风流数谢公，高标自许伯夷同。桓郎跋扈苻郎健，都在尚书雅量中。五儿长大翟妻贤，解绶归来只醉眠。篱下黄花门外柳，秋光不似义熙前。白葛为巾不裹头，兰亭会里最风流。老来忘却观鹅癖，只爱山人许远游。"}