{"id":"1111418","title":"三和知宗喜雨","dynasty":"宋","author":"阳枋","text":"蕴隆尤更觉天穹，谁道滂沱正伏中。风捲海潮雷助势，夜占星毕月移宫。黄云轇轕村村喜，碧玉淙琤处处通。前日勤民均此念，尊前一笑大家同。江海人推百谷王，可无膏泽惠炎方。五龙行水苏将槁，万顷秧田喜寖昌。不用饮冰祛内热，急须沽酒做新凉。却愁好雨催诗句，愧乏良材取次装。"}