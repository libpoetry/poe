{"id":"698428","title":"送一斋公子还凤阳四首","dynasty":"明","author":"唐之淳","text":"同泛楼船上玉京，独骑归马向濠城。日斜烟淡山如写，江北江南一段情。绿浪轻帆潮热后，白云归路雁啼时。望来鞭影旗亭暮，吟过滁州几首诗。疋马新从阙下辞，扬鞭疾去莫教迟。寻常一样中秋月，谁似升堂捧寿卮。明朝送客出城隅，先向东家借蹇驴。仆健马肥泥水少，料知三日到中都。"}