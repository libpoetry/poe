{"id":"1092549","title":"爱山堂","dynasty":"宋","author":"曾丰","text":"芙蓉居右，华盖居后。象居其间，不几培塿。爰架余宫，爰栖余踪。坐而睨之，主卑客崇。卑者当足，崇者当目。崇卑不同，余却得象之精，忘象之形。筑堂对象，拔翠横青。有粲兮色，有涵兮德。柳下之介，伯夷之特。颜之坐忘，孔之屏息。彼混莫伦，余配以仁。彼矫莫亲，余交以神。无彼无此，孰主孰宾。余爱之溺，孰不云癖。象山难忘，道山可易。于彼游心，于此扫迹。"}