{"id":"1107900","title":"步虚四章","dynasty":"宋","author":"白玉蟾","text":"昔在神霄府，飞云步玉天。玉天三十六，六梵聚飞仙。太帝升烟殿，东皇驾凤軿。真灵来亿万，听演太灵篇。玉清长生君，锡命青华房。上念神母言，下慰天八方。八方俱红尘，尘埃何迷茫。谁复念玉府，飞神登苍苍。帝在蕊珠殿，骞林白鹤翔。方会琪花宴，遽听青鸾歌。云笼六六天，下界徒嗷嗷。尔不慕玉府，轮回复奈何。清都五云天，天中飞紫琼。上皆青琳府，中有白玉京。风露凄且冷，蕊宫云冥冥。玉童折珊瑚，下弄银河星。"}