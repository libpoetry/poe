{"id":"814692","title":"追和程春海先生橡茧十咏原韵 种树","dynasty":"清","author":"郑珍","text":"我亦念井田，此世生已迟。天与地商量，遣蚕饲尔丝。树是古时树，为要今人为。急种莫穷待，三年当见之。春寒四十五，人茧暖窝里。人既忘其寒，蛹亦醒思起。蚕事争此关，火力谨相视。譬如胎教疏，百病从之始。谁能妻不衣，谁能儿不哺。都仰蚕腹钱，那避山中露。得不辛苦得，即得神亦妒。春山九十朝，报君以纨素。君谷熟田中，我蚕熟山颠。熟时两通易，丰歉情相连。昼要秋日小，夜须秋月娟。天解人愿从，我腹定果然。蠹蠹岂得已，亦复因饥寒。秪此万头虫，尔饱我则难。系头有排索，系足有机竿。非我能陷子，天教入其间。筐载似襁负，蠕蠕缘不禁。后时要尔养，肯谓恩勤深。不知家已移，食饱眠于林。蚕乎我诚苦，待儿无此心。同命蹈汤火，吾怜蚕此时。要为世衣被，不尔安得治。所求补生民，可悯不在斯。我观古仁人，用心如见其。今日机杼地，旧时空破屋。织师有手诀，可授不可读。岁织竿万端，远散侯甸服。劝君毋作伪，作伪天不谷。槲之用于古，木薪实以皂。一经发全能，遂令穷郡饱。辨土剂利害，草木乃皆宝。敬告异邦君，死法要活草。生为穷陬民，如未得父赀。千方获小利，又索真苦儿。堂堂永不税，楔此三字楣。不无桑宏羊，咏言请深思。"}