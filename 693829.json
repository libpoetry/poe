{"id":"693829","title":"夏日苦热和林梅墩使君纳凉涌月亭","dynasty":"明","author":"陈一松","text":"休沐炎蒸思不禁，江楼向夕足幽寻。露华向靳金茎下，熇气偏从白屋侵。思凿井冰沾道暍，谩挥毫雪傍栏吟。月明川上观流水，爱尔澄然物外心。如焚暑气未曾收，我欲避之江上楼。今古人怜黄鹤去，乾坤身似白云浮。鸟飞欲堕炎波里，鱼跃频惊火树头。拟倒银河涤寰宇，祇悲渔父失沧洲。"}