{"id":"688683","title":"皇储恩例赐给二品诰命感忭有作","dynasty":"明","author":"严嵩","text":"赐诰新恩出帝阍，几回荣宠到私门。锦鸾织处天章丽，犀轴颁时御墨温。先世总看覃雨露，微生何以答乾坤。百男万寿吾皇祝，夜礼星垣稽首言。西蜀旬宣惟我祖，簪缨馀泽到诸孙。琅函锦字尚书诰，秀水钤山世德门。蓬舍尽堪容驷马，圭田元可荐蘋蘩。四年两度逢恩庆，重见天光贲九原。"}