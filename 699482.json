{"id":"699482","title":"食笋时方正月","dynasty":"明","author":"袁宏道","text":"鲜甘最与素盘宜，羞杀莴苣与露葵。野腹虽馋下箸缓，疑他名字叫龙儿。縠水温风解冻时，家家馔得雪玻璃。凭将野意酬君子，饱食西窗读楚辞。才呼痛快忽伤唇，积玉堆霜止一巡。便与唤名西施腕，较他舌乳更清新。娇年那得逼人清，雪骨云肌已十成。枝色与香皆第一，蔬经头上拟题卿。族类丛生楚水滨，前身未嫁湘夫人。请君试搅残箨上，也有斑斑泪点频。苦将墨派染龙孙，只写潇潇个字繁。寄语湖州文与可，袜林争似买盘飧。曾踏山阴雨后春，猫头花笋贱如薪。陶家只栋破塘买，一日常番两替人。"}