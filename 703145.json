{"id":"703145","title":"哀江南八首","dynasty":"明","author":"谢榛","text":"为说江南胜，豪华异往年。波涛扬子夕，风雨秣陵天。岁苦兵间赋，春荒战后田。都门迟飞挽，何处泊吴船。昆明未习战，南伐转忧深。兵气连瓜步，人烟断柘林。吴姬穷海泪，燕将故关心。何日铙歌转，苍生望捷音。战马嘶江上，寒生枫树村。新兵五都尽，旧业几家存。共倚中朝盛，谁将上策论。梁鸿避世者，宁复老吴门。召募今南讨，中原羽檄过。几年纡策定，一战赏功多。雾变青山色，天横沧海波。飘零国士老，长望一悲歌。华亭未奏捷，烽火更西湖。海舰贼来去，天兵功有无。人心多为汉，国计竟全吴。野哭徵求尽，苍茫寒月孤。古来兵不到，湖里洞庭山。日惨干戈际，云愁猿鸟间。少年应习武，幽士且栖閒。纵熟黄柑酒，谁能长醉颜。江山天设险，满目战图秋。东海兵停棹，西风客倚楼。朝廷存大体，斧钺系深忧。不信征南将，功成早白头。氛祲频年动，东南尽处看。海摇千舰出，兵犯七闽寒。杀伐宁无定，凭陵信有端。遥闻日本使，犹自贡长安。"}