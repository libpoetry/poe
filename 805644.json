{"id":"805644","title":"瑶华慢三首 其三","dynasty":"清","author":"史承谦","text":"冷弦悽断，凤腔灯残，展转悲畴昔。竟床长簟空，对影怅望，芳音遥隔。尘昏宝镜，更谁伴、空林萧寂。漫疑他、寒夜清辉，还照玉人颜色。含情旋抱金徽，待别鹄重弹，兰襟先湿。安仁憔悴，忍独耐、蓟北荒凉愁夕。琼笺漏永，写怨乌丝频擘。恨茫茫、碧落黄泉，只供方诸泪滴。"}