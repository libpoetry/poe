{"id":"1146340","title":"郊庙歌辞 享太庙乐章 大明舞","dynasty":"隋末唐初","author":"魏徵","text":"五纪更运，三正递升。勋华既没，禹汤勃兴。神武命代，灵眷是膺。望云彰德，察纬告徵。上纽天维，下安地轴。徵师涿野，万国咸服。偃伯灵台，九官允穆。殊域委赆，怀生介福。大礼既饰，大乐已和。黑章扰囿，赤字浮河。功宣载籍，德被咏歌。克昌厥后，百禄是荷。"}