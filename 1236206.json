{"id":"1236206","title":"中都二首","dynasty":"元","author":"杨弘道","text":"龙盘虎踞古幽州，甲子推移仅两周。佛寺尚为天下最，皇居尝记梦中游。清明谷雨香山道，脆管繁弦平乐楼。莫对遗民谈往事，恐渠流泪不能收。繁华消歇湛恩留，忍见珠宫作土丘。海日西沉燕市晚，塞鸿南度蓟门秋。恭光父子三纲绝，安史君臣百代雠。善恶相形褒贬在，世宗更比孝文优。"}