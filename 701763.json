{"id":"701763","title":"读南坦寄示辞疏二首","dynasty":"明","author":"黄衷","text":"早从时序托成功，仙骨梅癯兴自雄。山水幽期还坦上，风云英望且隆中。油幢笑卷三关碧，玉粒亲遗万庾红。散发扁舟归未得，清尘遥羡浙西东。出入三朝未二毛，南归琴剑一轻舠。鸿私暂乞台臣假，温旨长徵国士遭。开社肯劳招六逸，结亭先拟近三高。悬知芳思东篱外，何日江邮寄和陶。"}