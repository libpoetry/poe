{"id":"1119135","title":"奉题董端明渔父醉乡烧香图十六首 渔父七首","dynasty":"宋","author":"陈克","text":"处处晴沙著钓纶，浴凫飞鹭颇相亲。谁知夙昔风云会，只似寻常江海人。鲙缕丝丝雪色鱼，碧筒香细引村沽。江天此乐谁无分，不问官家乞鉴湖。君王猎罢载熊罴，锡壤分茅合霸齐。邑有鱼盐太多事，翛然何似钓璜溪。倾吴佐越早经纶，朝市风波猛乞身。不道五湖春浪急，蓬窗还有捧心人。志和渔隐古仙真，霅水风流见后身。蓑笠何须访图画，貂蝉凛凛在麒麟。雷泽田渔翊圣明，射蛟南幸见升平。稍分天汉昭回象，更和江湖欸乃声。风烟回首钓鱼台，巾褐从容小殿开。自是玉皇香案吏，外边休奏客星来。"}