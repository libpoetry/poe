{"id":"432245","title":"游交芦庵僧人老且病出观华秋岳奚铁生西溪诸卷欲访厉太鸿先生墓为时已晚怅然归去赋此赠之","dynasty":"近现代","author":"李洸","text":"岸断钟疏天外眺，芦花照雪梦中行。青山揽镜多相识，老衲挑灯最有情。壁上难寻摩诘影，溪前犹作杜鹃声。遗编愁对秋江晚，荒冢离离吊月明。秋岳山人老画师，蒙泉风骨更瑰奇。一堂星聚云山润，十载心香风雨期。转觉西泠伤妩媚，休从北地问胭脂。移家我欲芦中住，雪压梅开又一时。"}