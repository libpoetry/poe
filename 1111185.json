{"id":"1111185","title":"次韵毛漳州遣价为寿二首","dynasty":"宋","author":"许及之","text":"漳州远为故人东，问讯深怜臭味同。喜可寒冬耕灞浐，吟堪小麦熟崆峒。贱生已觉年骎暮，远祝应难日再中。愿老洞霄香火吏，馀龄犹得效呼嵩。充位无功得放归，渊明若在耻吾师。旧交动色知毛檄，故里分甘到董帷。顾我已沦诃谴域，如君合建太平基。竞传报政趋严召，远业真堪济此时。"}