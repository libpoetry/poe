{"id":"832903","title":"婆罗门引 六月既望，水西小榭纳凉，忆己亥是夕龙树寺旧游。用梦窗韵","dynasty":"清末民国初","author":"朱祖谋","text":"纱巾倦整，绕池风起叠奁冰。泠泠雨度高城。帘卷天东娥镜，娟夕素妆成。奈临醒玉艳，尚妒閒情。南楼翠层。记被酒、踏莎行。未了琴尊短梦，惊散笳声。鸥边社凉，又拖逗、秋心生半庭。芳卷墨、自展罗屏。"}