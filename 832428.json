{"id":"832428","title":"高阳台 浮东郊废园池荷","dynasty":"清末民国初","author":"陈洵","text":"耕壁平烟，遗簪断浦，何年占此幽深。鱼鸟亲人，扁舟一往难寻。红衣画里烟波隐，甚灌园、心事如今。最无聊、游子年年，凄动骚吟。风裳水佩知无数，问江湖满眼，何似山林。故国天涯，相携却怕登临。斜阳正在花开处，镇销凝、淡粉黄金。惹闲愁、春去方生，秋到争任。"}