{"id":"149888","title":"缺门还王三兄师文","dynasty":"宋代","author":"晁说之","text":"生民本羇旅，何以娱今朝。风雨崤渑道，离别秋冬交。忽复有好怀，故人道旁招。如狂语错乱，疑梦情飘飘。君须何尽白，我志则全消。忧患君恐可，图书兴尚豪。玷珪宜委土，良骥乃系匏。但愿不再辱，敢慕无久劳。马蹄分异县，朔吹结同袍。三年以为期，嵩少理居巢。"}