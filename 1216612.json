{"id":"1216612","title":"题武林姚氏颐寿堂","dynasty":"元","author":"张翥","text":"有地须种木兰花，有树好宿双啼鸦。木兰女儿能代父，慈鸦之雏能哺母。姚家堂中如画图，鹤发高居彩衣舞。当年兵尘暗乡关，扶携稿砧烟瘴间。天留晚福在平世，去家万里仍生还。有儿有妇供滫瀡，书声歌声动邻里。板舆不待鱼轩，列鼎不如负米，中有至乐物莫比。酌彼金罍酒，起为颐颜寿。堂前日日春风和，棘心之诗岂足多。我今独无空尔羡，如此堂中萱草何。"}