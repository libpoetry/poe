{"id":"677775","title":"圣孝瑞应诗","dynasty":"明","author":"王褒","text":"扶桑倒影挂灵谷，缁衣翩翩下天竺。银潢万里涵轻春，遥见真人调玉烛。法王楼阁中天开，宝幢斜倚琼瑶台。回头笑指祗园树，昨日恒河沙上来。九重垂拱羹墙面，卷却龙章向深殿。鼎湖烟雨泣乌弓，汉宫兰膏掩妆扇。璧月玲珑雕玉帘，佛筵挂影夜纤纤。祥光万丈照贝叶，天花五采垂层檐。梵音万口海潮小，三十六宫管弦绕。松枝膏露甘可飧，覆地瑞云兜率晓。大孝曾闻四海歌，慈航西驾沧溟波。又闻嵩山万岁祝，龟书马画清时多。熙熙化日长如昨，十五阶蓂生复落。康衢黄发笑自如，何事流沙寻极乐。"}