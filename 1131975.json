{"id":"1131975","title":"楚翁别五年丙午四月来山中风雨数日因话旧作再赋三绝仆与楚翁至是三听雨矣不知自此又几听雨耶","dynasty":"宋","author":"黎廷瑞","text":"舍前舍后竹冥冥，山雨潇潇彻夜听。还似当年谈旧梦，两翁相对一灯青。五载期君君不来，悠悠世路忽相猜。从今无事长相见，纵使百年能几回。三千年待桃花结，五百岁还铜狄磨。我辈相期非旦暮，五年离别未为多。"}