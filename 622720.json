{"id":"622720","title":"春山八事 其六 春月","dynasty":"明","author":"郭之奇","text":"春色淡疏烟，夜月涵深静。山居无一事，缓步苍松岭。所思不可见，所见徒耿耿。谁开大海容，忽吐高峰景。已得惠风吹，岂受繁霜儆。疏林漏其辉，复上幽人领。幽人意若何，独向飞轮请。夜光尔何德，死育须臾顷。可怜人异月，一去难追省。每当春月和，长恨秋月冷。安知长恨人，不是婵娟影。方春抱玉华，流照归人境。"}