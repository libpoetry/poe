{"id":"1194161","title":"玉台体十二首 其二","dynasty":"唐","author":"权德舆","text":"隐映罗衫薄，轻盈玉腕圆。相逢不肯语，微笑画屏前。知向辽东去，由来几许愁。破颜君莫怪，娇小不禁羞。泪尽珊瑚枕，魂销玳瑁床。罗衣不忍著，羞见绣鸳鸯。君去期花时，花时君不至。檐前双燕飞，落妾相思泪。空闺灭烛后，罗幌独眠时。泪尽肠欲断，心知人不知。秋风一夜至，吹尽后庭花。莫作经时别，西邻是宋家。独自披衣坐，更深月露寒。隔帘肠欲断，争敢下阶看。昨夜裙带解，今朝蟢子飞。铅华不可弃，莫是藁砧归。万里行人至，深闺夜未眠。双眉灯下埽，不待镜台前。楼上吹箫罢，闺中刺绣阑。佳期不可见，尽日泪潺潺。婵娟二八正娇羞，日暮相逢南陌头。试问佳期不肯道，落花深处指青楼。"}