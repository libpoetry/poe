{"id":"1143700","title":"田家","dynasty":"宋末元初","author":"方一夔","text":"近来不复应差科，生计无成奈老何。漆种十年虽恨晚，牛生百犊未嫌多。春耕着我扶犁手，社饮还渠击壤歌。闻道溪头新长水，偷閒试着旧渔蓑。数间茅屋占林塘，二顷田园幸未荒。蒿叶正长蚕卧起，莺声渐老麦青黄。壁间龙骨流泉活，筐载豚蹄白酒香。春事年年閒过去，欲将拥肿问庚桑。"}