{"id":"274049","title":"东风第一枝·梅开忆杨园旧游","dynasty":"现代","author":"汪东","text":"小阁寒侵，回廊础润，东风不断吹雨。故园芳息初萌，陇驿去程漫数。篱根昨夜，看照水、一枝先吐。渐觉有、春气熏人，荡漾半帘香雾。应梦到、旧家林渚。还顿忆、旧时伴侣。径藏曲似蛇，蟠树密、暗惊凤翥。吟怀再整，忍负了、寻幽佳处。想那人、徙倚梅边，绿萼更羞丰度。"}