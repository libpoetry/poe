{"id":"690500","title":"眉寿六封卷为郭青师司马封君题","dynasty":"明","author":"张萱","text":"登真八百正无涯，贤劫鸿濛阅岁华。雉膳久调仙掌露，麟袍长映习溪花。一经已启千秋业，三祝还归万石家。闻道辟雍脩盛事，安车今又载姜牙。金鱼黄发雅相当，况有天纶谱寿章。玉杖閒边丹册字，铜标高处白云觞。门前已建中丞节，膝下仍分副相床。上考渥恩期六六，不须廿四数汾阳。"}