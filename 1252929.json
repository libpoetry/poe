{"id":"1252929","title":"狮子林十四首 狮子峰","dynasty":"元末明初","author":"王彝","text":"昔年清凉山，燄燄金毛赤。来此自何年，苍然化为石。凿翠从阳谷，移来佛屋东。空嵌才一窦，夜与日华通。势作金蟆立，呀然仰太清。每当三五夕，先放半规明。昆冈分半股，插地四无邻。为有怀中璧，虹光夜夜春。古屋依青润，袈裟半是苔。壁间僧影在，一坐九年来。云麓最高层，依依月乍升。聊因看贝叶，带露一来登。龙影夕连蜷，不饮吴江渚。截断涧东天，飞来涧西雨。几曲转逶迤，月明人迹稀。长林秋露落，一犬吠山扉。大地寒深处，参师不自知。青天还日出，一路见来时。秋潭看月还，片雨千山暝。独有钵中龙，蜿蜒伴僧定。行道出深楚，空庭秋飒然。风来人不见，青子落僧前。窗间月色微，薄雪自风吹。谁得春消息，南枝定北枝。水清不生萍，况复生鱼子。僧面此中看，分明佛光里。铜瓶百尺下，出甃带微霜。注入莲筒去，风吹满寺香。"}