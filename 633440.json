{"id":"633440","title":"荔枝行送彭进士骏孙归海盐","dynasty":"明","author":"释今无","text":"岭南四月荔枝红，岭南五月荔枝熟。村头镇日鸣高蝉，紫云片片出深绿。此果众美难具陈，譬如上妙生天福。苏陀长吸色如虹，夏日不愿游天中。双环天女五铢纱，葳蕤璎珞逗红霞。曾疑葛令骨飞去，窃之并上七金槎。琉璃青碧拥月宫，扶疏不与桂枝同。圆生香气三百里，不及冰团浮玉指。维摩老大神力疲，白饭不取今来此。东坡信亦谪仙人，忘情惟有鍊家紫。羡门彭子骨如仙，姓字久已人间传。初来即入罗浮下，宝水诗篇恣潇洒。一见未揖笑语投，摩尼明透走金瓯。清风百道衡门起，伫见文鸾参凤尾。荔枝不食买归船，胸中只说莼羹美。荔枝能益道心强，留君不住意偏长。"}