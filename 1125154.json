{"id":"1125154","title":"复次韵寄子我四首","dynasty":"宋","author":"晁说之","text":"柴门仅付一寒卢，不内不妻深有模。每与筼筜同缱绻，好来箕帚共萧疏。谢娘莫道能联句，郑婢无烦亦读书。前日㛹娟今不见，头槌眼臼却能如。何须晚嫁独伤卢，云母无媒自纳模。虹断美人情不竞，雨回神女分还疏。敢同孙寿巧为态，颇称江淹懒著书。叹息火笼俱丽质，当年风韵本何如。当年配马莫嘲卢，今日化龙还寝模。麈尾虽长君不妒，搔头漫短我能疏。夜寒青女难携手，海阔麻姑肯寄书。五色笔归空婉娩，幽篁残梦自常如。汾阳勋业重彤卢，凉霍同封不世模。贫士岂知燕玉暖，幽眠莫共腻香疏。从容耻与石为弟，寤寐欣逢仙降书。若是双流参六贵，锦围绣被又焉如。"}