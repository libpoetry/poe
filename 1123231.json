{"id":"1123231","title":"李伯纪丞相挽诗","dynasty":"宋","author":"赵令衿","text":"道大终为累，功高反被疑。恨无长日月，宝此大蓍龟。鼓咽空山暮，风酸落木悲。吊丧哀不及，赖有哭公诗。相位期三入，人心望一新。名称高世表，器识自天真。孰谓仁人寿，空怜吾道贫。彼苍如有意，应百赎其身。气量吞云梦，风流冠习池。致君虽素定，济众未全釐。傒望金瓯诏，俄摧玉树枝。天心殊莫晓，神物失扶持。鲸路心犹望，龙门迹已荒。楼成上霄汉，书拟奏明光。贱子无贤誉，先生独荐扬。凛然生气在，谁谓哲人亡。"}