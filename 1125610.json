{"id":"1125610","title":"送李左藏三首","dynasty":"宋","author":"袁燮","text":"中都衣冠地，振羽良独难。美材副时须，步武随鹓鸾。平生根柢学，万卷胸中蟠。清规照冰玉，健笔翻波澜。宦游聊复尔，荣利不可干。去去展壮图，士友拭目看。忆昔议和日，权门机阱深。平居自好者，亦或丧其心。伟哉人中杰，独立山万寻。佐时岂不欲，枉己非所钦。蔚然岁寒姿，肯受霜雪侵。愿言继前作，冠冕英俊林。人生贵得友，胜己我所求。搜寻穷怪珍，逢此荆山璆。虚怀略辈行，倾盖均交游。许赓清绝句，每叹风雅俦。中年畏作别，握手如隐忧。尺素烦警策，慰我思悠悠。"}