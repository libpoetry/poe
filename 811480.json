{"id":"811480","title":"杂诗","dynasty":"清","author":"丘逢甲","text":"羲和驭日轮，赫赫鉴八荒。游氛积为阴，上翳阳无光。太白窃神威，睒睒昼有芒。斗垣森严地，飞星敢干行。谁实操天权，得毋失厥纲。寂寂河鼓鸣，惨惨参旗扬。天弧不能弦，纵恣来贪狼。下界虮虱臣，惴惴心忧伤。欲将灾异书，上吁通天阊。紫霄昼沉沉，钧天乐方张。王母宴诸天，游戏容东方。天公色然醉，玉女倾霞觞。列侍诸仙官，冕旋各飞扬。方谋剪鹑首，持之赐秦王。共工触天柱，西北遂倾坠。重烦五色石，复得天定位。神娲抑何心？补天不补地。东南大海中，遂令日生事。灵鳌实天遗，受钓误贪饵。岱舆与员峤，坐失神山二。蓬莱固无恙，左股复割弃。为天谋者谁？敢道无遗议？诸仙各神通，坐视果何意？閒愁落万古，茫茫渺难计。徒劳炎帝女，填海作精卫。天鸡不能雄，牝鸡代为鸣。膊膊复腷腷，岂云非恶声？壮士误起舞，慨然赴功名。失身一非时，其辱宁为荣。枕戈夜未旦，素月当天行。团团此皎魄，中有妖蟆生。得地遽僭妄，吞噬亏阴精。诸仙并束手，坐令天偏盲。凭日复有乌，翳日失其晶。安知豢养物，乃起为祸萌。蒙蔽苟不知，安用天聪明？知之不能去，容使终古横。"}