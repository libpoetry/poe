{"id":"433441","title":"九月八日集无边华庵饯浣华韵伯作画余名之曰秋槎图并赋三绝句","dynasty":"近现代","author":"黄浚","text":"倾城弦管让花卿，藕孔君能独避兵。莫管海尘前度事，归来及息触蛮争。昭谏凋零举座伤，尽将旧泪注欢肠。明朝便是登高节，不为临歧劝一觞。郑公草隶雄千古，瓢叟画禅无世情。写出碧山红树意，江湖满地送君行。"}