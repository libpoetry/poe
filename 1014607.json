{"id":"1014607","title":"送赵龙图归四明","dynasty":"宋","author":"释师范","text":"昔年曾约归四明，掇钵共饭莆菜羹。东园蔬荠几衰长，望之何以辜斯盟。铿铿小节何足拘，大名当振声谹谹。旌旗不动剿胡种，屈伸一臂逾长城。淮甸既肃四海肃，丰功盛德应难名。了知八珍与藜苋，清闲富贵但等平。我罹劫火固无闷，公视昼锦不以荣。七佛承承竟何据，六祖忉忉空碗鸣。君不见刹竿头上铁龙头，鸿毛至重山岳轻。"}