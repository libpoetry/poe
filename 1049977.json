{"id":"1049977","title":"泛江","dynasty":"宋","author":"郭祥正","text":"士有以处兮，无亩以耕。眷馀绪之尚抽兮，慨慈亲以迟荣。徐虚缩瑟以内习兮，予实愧乎先民之心。惚恍恻怆其不得已兮，被命于九江之浔。戴皇天之休兮，廪足以饱。度白日之难兮，谁察予情。汹汹兮北风，怒浪兮滔天。抚慈膝兮出门，泪涟洏兮就船。事将有责兮，死岂予之所畏。盖忠未足以尽报兮，孝未克以自信。惟行止之坎坎兮，适简罪以冀生。度白日之难兮，谁察予情。蛟齧齿兮岸摧，蜃矫首兮渡分。妖鳞怪鬣曾莫识其名兮，怒谺牙以相瞩。数将倾而还复兮，予委命乎上灵。幸生全而就泊兮，夜风止而月吐。旷上下之澄澈兮，适纵观乎琉璃之府。北斗扬光兮，百怪潜伏。岸芷露翠兮，汀兰放芬。起予思之无穷兮，既局影以自慰，又苦辞以招魂。辞曰：始凶终吉，魂兮归来，奚往而失。"}