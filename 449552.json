{"id":"449552","title":"莺啼序","dynasty":"当代","author":"陈永正","text":"滔滔大江浪涌，荡斜阳半坠。夕晖映、红入霜枫，古陌榛杞深蔽。更黄叶、萧萧秋冷，荣枯眼底知何世。幻明霞、蜃影楼台，画图奇丽。忽想当年，上帝色怒，搅烟尘万里。朔风卷、林木为摧，唳鸢惊堕空际。仰苍穹、凭谁补裂，九州正、群飞海水。惧方舟、柁折樯倾，岸遥难系。平沈广陆，浩荡灵修，报怨恩睚眦。怎忘得、严城宵警，七月流火，磨剑临门，居人相视。危墙弹洞，飙轮血溅，长街乱踏平民骨，是男儿、焉得不憔悴。千春兰圃，从教一炬灰残，掩抑漫洒铅泪。神归瞬息，雨歇云开，已玉京净洗。閒坐对、荒园寥寂，越岭低迷，路阻多艰，未埋英气。佳人别后，只愁春事，盛年难再花有恨，甚连宵、犹梦烽烟地。栖栖长滞珠涯，无限关山，几时信美。"}