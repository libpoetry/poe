{"id":"849260","title":"酹江月/念奴娇 其一 山中霜寒有作","dynasty":"宋","author":"卫宗武","text":"露华凝聚，夜更长、寒压一床衾重。局缩龟藏灯幌悄，明灭银釭欲冻。鼻观流珠，肌纹浮粟，敧枕难成梦。明蟾交映，一窗清影梅弄。晓见黄陨丹空，但琼华点缀，万梢森耸。橘柚香来分好景，书后尽堪题送。青女呈工，玉妃传信，渐六霙飞动。瑞花盈尽，看看叠嶂银涌。"}