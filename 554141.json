{"id":"554141","title":"荅杨少傅四首 其一","dynasty":"明","author":"胡俨","text":"幽居寡俦侣，终日无与言。忽聆鸣驺振，飞盖集丘园。入门叙绸缪，故人乃见存。遗我尺素书，焕若得玙璠。洒然濯清风，盎然被春温。黄钟大吕奏，使我宿瘵蠲。谬玷君子班，怅然思昔年。曝背坐衰朽，中心徒殷勤。山川隔良晤，时蒙箧笥分。古人重金兰，古道今人敦。矫首寄遐思，悠悠空白云。"}