{"id":"436706","title":"和答丹山梦庵张丈","dynasty":"金末元初","author":"段成己","text":"抖擞征衣衣上尘，归来白发一番新。剩将酒向愁边酌，却恐人嫌醉里真。世事饱谙唯欲睡，诗情漫苦只能贫。岁寒松柏东风外，付与千林自在春。幸自无人识姓名，忍将两脚闹中行。元从有我安排了，强欲趋时作么生。案上一编聊慰眼，世閒万事不关情。此心唯有沙鸥信，来往江头自不惊。"}