{"id":"713749","title":"从军行","dynasty":"明末清初","author":"屈大均","text":"我亲疾痛馀，颐养少甘毳。手足苦不仁，扶持赖两弟。为国弃庭闱，此行伤进锐。七尺遂许人，天年不遑计。远惭狗屠者，好勇诚吾蔽。亲日既苦短，喜惧心徒系。豪杰贵先人，奋扬在乘势。利剑苟在掌，即可操宰制。获报君父雠，于孝乃不细。努力赴戎行，介胄不挥涕。上天悯苦心，所希锡智慧。"}