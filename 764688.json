{"id":"764688","title":"兑阁十词 其十 潇湘逢故人·采菱","dynasty":"清","author":"毛奇龄","text":"采菱歌罢，见紫角新翻，绿苞初卸。问灌湖前汊。女伴恁来迟，停船相迓。红袖风吹，刚一望、夕阳西下。唤侍儿、慢捲朱竿，菱刺又牵罗帕。举棹去，南浦夜。叹洲尽含霜，湾名销夏。此事思如乍。待旧约重寻，流光不借。几度秋风，看浩浩、长淮东泻。好愁人、翠藻清涟，犹是参差如画。"}