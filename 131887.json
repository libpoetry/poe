{"id":"131887","title":"淳佑七年丁未十一月朔蔡久轩自东东提刑归抵","dynasty":"宋代","author":"常挺","text":"庆元道学家，紫阳诸弟冠。正印君得之，理窟讲深贯。雄文摛玉堂，直笔插东观。粹然中和容，清庙古珪瓒。遁翁上封事，犹或以蓍断。君袖秋月章，直造紫皇案。赤手搏长鲸，未能分万段。白华久无诗，清风可激顽。去身似叶轻，来事如麻乱。帝忧大江东，所至有水旱。列宿选郎闱，福星下霄汉。只恐席未温，宣室夜将半。"}