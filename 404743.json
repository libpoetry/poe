{"id":"404743","title":"玉京秋·彊村太世丈挽词","dynasty":"近现代末当代初","author":"袁荣法","text":"肠寸结。斯人竟一往，万古长别。投老江湖，悲秋肺腑，匣弦能说。魂魄终归帝所，怕青天、碧海寥阔。更悽切。那堪重听，鹧鸪遗阕。昨岁登临时节。共樽罍、西楼题叶。怆此日、湛冥何许，高吟销歇。九辨难招，忍涕泪、酹与春醪芳洁。楚歌咽。啼彻声声怨鴂。"}