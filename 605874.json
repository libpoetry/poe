{"id":"605874","title":"答清源林生","dynasty":"明","author":"卢龙云","text":"凤凰鸣昆丘，太液奋鸿鹄。鸒斯蒿下飞，羽翼何局促。人生各有志，小大随所欲。古来贤达流，振响遗空谷。昔余在弱龄，抗志薄时俗。旅游二十春，蹉跎守雌伏。南北万里遥，风尘徒仆仆。燕赵齐鲁墟，周行至海曲。政简讼还稀，幸不迷按牍。公暇寡所营，游神辄汗竹。探讨多会心，俯仰意恒触。微吟但自舒，何知炫群玉。羡子志不凡，千古慕芳躅。匪我平生亲，声气特相属。持论迥时流，摛文复纷郁。倾盖义已投，稽疑念弥笃。寡陋愧前闻，于尔何能淑。淡交惟若斯，相期善自勖。"}