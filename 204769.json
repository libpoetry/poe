{"id":"204769","title":"陆户有摴蒱之招诗以答之","dynasty":"宋代","author":"赵必象","text":"局促束缩抱羁独，颓然一我恧兮俗。酒病昏沈无诗医，诗肠枯槁欠酒沃。閒窗坐与周公交，焚香痛把楚骚读。世情冷暖故人疏，笑杀和靖鳖头缩。夜长灯明吊影孤，无情红粉不可呼。梦中猛省京华事，围红拥翠邀博徒。银烛高烧海棠暖，醉豪一喝雉成卢。赢却翠裘六郎恨，丈夫此乐天下无。君不见刘毅家四壁，百万只一掷。袁耽少不羁，皮帽怀相随。逢场作戏政不恶，大抵人生乐其乐。"}