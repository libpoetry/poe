{"id":"1060479","title":"潘氏园引","dynasty":"宋","author":"洪朋","text":"君不见豫章城南门，中有潘氏之名园。台基乃是孺子旧，地势直与东湖连。百常之观上造天，曲琼四面珠箔悬。春拍绿波南浦外，朝隮爽气西山巅。方塘曲径洞天远，万草千花未曾见。春风向暖一披拂，薄人花气江城遍。潘郎吟诗春风里，拄杖穿花还复倚。大名今代庞德公，采药鹿门终不起。潘郎事亲爱客同，平生百味樽不空。我来休驾啸竹风，主人闭门语雍容。掉头长歌子潘子，愿言三径相终始。或云丈夫不如此，但恐亦复不免耳。"}