{"id":"1063295","title":"鸣鹊行","dynasty":"宋","author":"唐庚","text":"檐前群鹊鸣相呼，法当有客或远书。吾今何处得书尺，而况宾客乘轩车。平生眼中抹泥涂，汎爱了不分贤愚。卒为所卖罪满躯，放逐南越烹蟾蜍。百口寄食西南隅，三年莫知安稳无。家书已自不可必，更望故人双鲤鱼。故人顷来绝能疏，况复万岭千江湖。鸡肋曾是安拳馀，至今畏客如于菟。岂惟避谤谢还往，此日谁肯窥吾庐。杜门却扫也不恶，何但忘客兼忘吾。喧喧鸣鹊汝过矣，曷不往噪权门朱。"}