{"id":"702409","title":"清明陪祀西陵二首","dynasty":"明","author":"程敏政","text":"暖风连日涨游尘，好雨东来足慰人。湿翠倚空山尽出，淡黄当路柳初匀。鸡啼县郭才经午，马踏川原正及春。陵庙礼成归奏御，杏饧榆火一番新。已将微雨湿尘缨，更息寒风待礼成。万口共誇天气好，四山惟见月华明。寝园夜下更声促，辇道沙乾马足轻。一任朝陵常属我，新诗题遍永安城。"}