{"id":"431372","title":"怀人五绝","dynasty":"近现代","author":"王季思","text":"城南憔悴老经师，细柳新蒲异昔时。一榻茶烟谁料理，秦淮日落鬼河嬉。六月松江记饮冰，解衣旁薄写黄庭。如今细雨春申路，多恐诗肠冷不胜。三醉黄楼意未平，昆明北望草青青。谁能一剑海东去，提挈扶桑填洞庭。远水连山山接天，风怀那得似当年。《河传》三叠难为和，一夕笳声到枕边。炉烟曳地苦吟久，黄霰敲窗得句清。今日巴山无念我，江湖夜雨不同听。"}