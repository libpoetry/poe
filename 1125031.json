{"id":"1125031","title":"比与鲜于柬之游池上已而辱三诗见示因次韵","dynasty":"宋","author":"晁公溯","text":"循行脩竹林，爱此晚色净。萧然抱清节，每见敢不敬。香闻遥风度，阴过微月映。渭川游未能，吁嗟子方病。好风如高人，于世岂求售。惟予招则来，怏出土囊口。临风弄清泠，笑视月在手。吾州玻璃江，不减蒲萄酒。资州有佳儿，贤哉青云器。过我池上游，长啸薄炎炽。折花爱攲红，堕叶轻拾翠。风流良不凡，可用观子志。"}