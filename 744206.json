{"id":"744206","title":"远行","dynasty":"清","author":"夏敬渠","text":"远行出门闾，举足心自量。鄙夫念鸡肋，男子志四方。勿作儿女态，徘徊在闺房。闺房讵足道，瞻顾萱草堂。秋风势如雨，秋露色如霜。萧萧萱草堂，皇皇游子装。游子为饥驱，贸然适殊乡。仰头发长啸，低头重徬徨。儿行二千里，母心万里长。万里有时极，母心无时忘。母心不能忘，儿行途路旁。路旁无深谷，路旁无高冈。高冈与深谷，乃在慈母肠。游子动深省，泪下沾衣裳。儿泪有时乾，母心无时忘。母心不能忘，儿行途路旁。儿行途路旁，一行一悲伤。"}