{"id":"122055","title":"明日夜雨陡凉复次前韵呈时举","dynasty":"宋代","author":"范成大","text":"幽怀青松独，直道黄杨闰。懒从褦襶子，遮日千主进。闭户友千载，脱简理秦烬。秋热出意表，谁云法天运。摧颓如铩翮，何暇卖余俊。愿从青溪仙，飞下二千仞。撇波啸长风，鏖暑陷其阵。兹行病未能，暍卧何时振？一雨忽破悭，江湖发封印。天公如仲尼，亦念季路愠。团扇未全疏，短檠差可近。细字读蚕眠，揩眼眩灯晕。明当呼我友，乘凉跋游轫。赓诗代仆呐，非敢翫强韵。"}