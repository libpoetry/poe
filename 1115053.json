{"id":"1115053","title":"准斋诲人亹亹不倦某每侍几席洒然若执热之濯清风一日语及唱和新篇继复缄示联章巨轴皆相与切磋之意某辄忘其荒陋次韵二章借以求教不敢言诗也幸赦不敏而镌诲之","dynasty":"宋","author":"杜范","text":"著身闹市厥惟艰，渺渺狂澜荡不还。心莫转移真匪石，德常安重有如山。谈经不踵诸儒后，辨理尤严一字间。倾耳名言深猛省，半生日月总成闲。倦游愈觉世途艰，远矣淳风未易还。车去出门多异辙，尘来眯目失前山。差殊只在毫釐际，迷复都来反覆间。珍重先生相指似，忙中自有本来闲。"}