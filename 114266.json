{"id":"114266","title":"次韵和魏主簿","dynasty":"宋代","author":"黄庭坚","text":"梅药触人意，绕枝三四旋。玄冥与之笑，青帝不争权。帘晚寿阳醉，云深姑射眠。愁蛾英半落，娇靥菡初圆。短簿吹羌笛，诸郎宴洞天。官栖仇览棘，才拍翰林肩。风力能冰酒，霜威欲折绵。锦衾寒有恨，花信远难传。饮罢钟催晓，诗成律换年。余香勤管领，莫厌屡中贤。"}