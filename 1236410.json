{"id":"1236410","title":"次韵郑训导二首","dynasty":"元","author":"陈镒","text":"幽人晓踏渡头沙，远趁闲云访我家。投老山中聊煮石，寻仙海上未乘槎。尊倾绿酒酬彭泽，盘饤黄柑擘永嘉。日短天寒年已暮，且看飞雪散琼花。一水回环漾浅沙，竹林深处老夫家。山童招鹤穿樵径，溪鸟窥鱼立钓槎。人得居闲心独静，诗因吟苦句方嘉。穷居渐觉回春意，檐外梅枝已着花。"}