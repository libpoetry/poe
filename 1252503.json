{"id":"1252503","title":"点绛唇 暮登新安镇城楼","dynasty":"元末明初","author":"邵亨贞","text":"暮倚高楼，太湖西畔青山近。雁边云暝。目力随天尽。落日平芜，点点余烽烬。西风紧。乱沙成阵。故恼双蓬鬓。荒草寒烟，几年不到新安路。旧时行处。流水迷官渡。万里风埃，掇送流年度。伤迟暮。东驰西骛。俛仰成今古。两鬓秋风，掩关坐听黄昏雨。灯前自语。世乱甘清苦。蔓草愁烟，荒却东陵圃。归期阻。荆榛满路。投老知何处。极目平芜，渚寒烟暝秋波远。凫鹥散乱。黯黯天涯晚。蟹壮莼香，村瓮家家满。频相见。幽怀共展。剪烛巴山馆。"}