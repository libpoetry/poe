{"id":"707416","title":"念奴娇 柳影","dynasty":"明末清初","author":"王夫之","text":"半塘春水，早光透玻瓈，绿鬟倒亸。曲岸苔平铺径净，还惹晴风轻簸。叶叶衣凉，垂垂佩委，碎剪绿阴破。柔情不定，翠眉偏映双锁。为问庭院沈沈，画垣几曲，却放春愁过。巷陌斜阳偷送出，款款碧烟萦里。乱点征衫，横拖玉勒，似惜垂鞭堕。犹愁未稳，黄鹂更着一个。"}