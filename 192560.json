{"id":"192560","title":"直方大·梧桐角可磨","dynasty":"宋代","author":"李石","text":"梧桐角可磨，江沙玉能错。由来刚强徒，未易胜软弱。是在六二坤，对病可为药。吾生任天真，三者不自度。中年坐龃龉，出语遭击搏。官居寄委蛇，晴窗傍林壑。泉乳发深窦，竹萌抱新箨。不习其经兹，玩爻情所托。一字得一师，圣贤如可作。坐待韦编翁，为我解禅缚。"}