{"id":"247880","title":"夜飞鹊·壬寅中秋酒馀为陈永正谈秣陵往事","dynasty":"现代","author":"朱庸斋","text":"碧虚更谁步，惆怅飞琼。来往素袜无声。清樽独夜几吟望，云窗雾阁重扃。相思少年路，认隔墙宫笛，蠹壁旗亭。团圞计误，甚先秋、早自关情。休问赏心淮水，法曲任抛残，瑶殿凄清。难遣旧家人老，征衫痕污，歌扇尘零。婵媛梦远，负今宵、风露分明。总输他邻女，花阴浅拜，细雨裙轻。"}