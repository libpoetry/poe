{"id":"710594","title":"远游篇赠雾灵阮先生","dynasty":"明末清初","author":"邝露","text":"焦原阽危趾，翘足希远游。远游欲何之，云在冈㝗丘。冈㝗有若士，鸾项深方眸。匿景潜贞珉，翳然填蝌蟉。刺蛤眷龟床，高酣激神讴。咨尔浊世士，孰肯至此不。榑桑眺若木，沉墨极炎陬。蜿蜒芥子中，蜷局非冥搜。琐琐帝鸿氏，蚁穴分九州。重离误誇父，毕景枯洪流。三山在鳖背，仙圣如赘疣。危卼非安居，太沃行归休。阴阳沦不入，清凝判何繇。吞若覆载者，一毛非全牛。跨步越万里，喘息轮千秋。曰余未能在，汗漫恒相逑。而我与先生，沙虫盼龙湫。欲从从未繇，挥涕涕泫流。"}