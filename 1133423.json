{"id":"1133423","title":"海上图澄江仙刻","dynasty":"宋末元初","author":"仇远","text":"老仙指甲坚如铁，夜画枯杉出宫阙。翠深红远十二楼，犹理霓裳舞回雪。山椒覆亭小于笠，石脚插船轻似叶。桃花几度春酣酣，弱水何日通舟楫。醉中作此狡狯事，收拾乾坤入毫发。神刓鬼刻未百年，不与丹青共磨灭。天风颉颃飞霞佩，水云妥帖凌波袜。我将就此逍遥游，高步青霄拾明月。"}