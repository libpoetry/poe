{"id":"243439","title":"同韵俲欧苏体","dynasty":"宋代","author":"于石","text":"草庐抱膝方卧龙，狞飚撼户云埋峰。冻鹊依依飞堕地，饥鹰侧翅低盘空。岂知水官夜鏖战，鞭虯笞凤驱前锋。茫茫万里混一色，远近高下俱迷踪。松标特立凜生气，竹腰不折凌高风。长江一派清不泯，浩浩独行天地中。小民祁寒易咨怨，君子守道惟固穷。有雪无雪两不问，仁耕义耨无歉丰。君不见闭门无人僵卧处，任渠门外深丈许。穷则当与凡民异，达则当为国之瑞。何当燮理司化钧，坐令寒谷回阳春。"}