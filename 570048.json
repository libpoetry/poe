{"id":"570048","title":"三月三日屋后桃花下与儿子小酌红酒因忆昨岁从吴明卿诸楚人于弇园褉饮遂成一排律","dynasty":"明","author":"王世贞","text":"去岁三月复三日，忽逢楚狂为楚歌。即无草圣愧逸少，雅有兰亭如永和。故知故事不可再，避人避地将谁过。家西一湾小曲水，屋后半榻贫维摩。偶然儿子致红友，聊为桃花飞白波。盘餐第输狗杞美，鼓吹其奈鸢筝多。挚虞小儒不解事，无可韨除如我何。"}