{"id":"1252539","title":"感兴二首","dynasty":"元末明初","author":"郑洪","text":"巍巍华岳镇黄河，漫说东南王气多。天堑波光千尺练，海门山色一青螺。中台已应张华谶，明月空闻斛律歌。白马青袍最萧瑟，故乡何处是铜驼！关陕雄藩未歃盟，江淮豪杰已鏖兵。金盘泣下铜仙泪，璧月歌残玉树声。斗柄西横文曲暗，天枢北转太阶明。小臣解著中兴颂，怅望黄河几日清。"}