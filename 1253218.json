{"id":"1253218","title":"凿池觅金鲫四首","dynasty":"元末明初","author":"唐桂芳","text":"浚底规圆作小池，生涯何异类儿嬉。春来剩种菰蒲叶，卧听潇骚山雨时。得得频来照鬓腮，窗前何吝破苍苔。春风草长容蛙闹，夜雨泥融许燕来。荒阶扫雪添新水，老砚呵冰浣墨花。更乞游鱼三十尾，?腮香暖唼芹芽。方塘十亩碧波深，分减盘飧育物心。闻道近来将数子，日光摇碎一团金。"}