{"id":"1220332","title":"辛巳秋初归田有期喜而成咏因感今怀昔赋成一百五十韵","dynasty":"元","author":"吴当","text":"河山神禹绩，幽冀帝尧都。畿甸三千里，干城百万夫。天戈随所指，地轴待人扶。迹启龙廷远，兵临虎塞孤。群雄归霸主，四杰翊基图。炎绪宾旸谷，寒金抚锻炉。中原方板荡，庶类划昭苏。九壤邦家赋，三农黍稷租。户封登岁版，物贡应时需。漕转河仓腐，烟输甸灶餔。经纶开世室，混合尽寰区。弼亮求耕钓，英贤起贩屠。有桥题墨柱，载道弃关繻。济济皇多士，雍雍国硕儒。师行汤誓训，谟协舜都俞。一德遵神武，多方囿化枢。星辰天北极，文物地东隅。孺子谁堪托，交邻信已渝。祸机生肘腋，剥丧切肌肤。内溃离荆楚，先声震越吴。筑台方拜将，破竹已长驱。谈笑收图籍，轮囷发藏帑。义夫思感激，烈士涕沾濡。旌旆沧溟棹，衣冠岛屿郛。哭秦无复报，蹈海竟何辜。曾记忠臣传，空存内秘厨。始因三统正，巳作万邦孚。重译而来献，脩程不惮劬。建邦强本干，分社列茅蒩。绶冕朝仪集，梯航贡篚输。殿开金幕席，地隐锦氍毹。率土尊元会，灵杓直孟陬。垂旒容穆穆，鸣玉色愉愉。瑞拟龟陈范，祥开象载瑜。凤旂飞黻绘，虎帐插彤玈。昼接初张宴，春城大赐酺。舞行分羽翿，乐奏引笙竽。御酒擎鹦鹉，宫腰蹋鹧鸪。绣帘香喷雾，红袖脸凝酥。宠锡公无诐，皇心爱不姑。从容周典礼，宏远汉规模。勋业诚高矣，文章亦焕乎。堪舆全所畀，开辟古来无。奕世归前烈，丕承仰圣谟。设科仍较艺，献颂竞操觚。第列金张密，恩从卫霍殊。锡符盟劵赤，纳陛戟门朱。优戏时闻鼓，珍庖日荐腴。花娇金屋贮，葧熟翠眉须。擅制由先彻，承谋又故吾。豪胥真首祸，接迹合群谀。豺遘多嚵嚼，蝇营善嗫嚅。程书违尺度，黩货较锱铢。鼎餗顷筐载，宫墙粪土圬。纷纷联组绶，琐琐进葭莩。编户渝名籍，枢兵窜隶奴。赋输年削弱，魑魅暗揶揄。廊庙轻千虑，锄耰起一呼。蚁穿终溃决，蛊食莫支吾。伏莽狺狺犬，鸣祠处处狐。邑荒烟寂历，野战血模糊。国步何颠踬，奸谋敢觊觎。风尘朝漠漠，笳管夜呜呜。烽燧飞燕蓟，冰澌带易滹。楼前朱汗马，城上白头乌。奚啻生疵疠，畴能洗毒痡。赐书从慰藉，哀诏漫于戏。怅望鸿飞阔，追扳骥足驽。射天悲溅血，浮海勇乘桴。迷复行多眚，颠頣口卒瘏。人才今卤莽，世道日榛芜。忆昔丘园贲，怀贤岁月徂。紫微华盖坐，黄道泰阶符。乔岳宗衡岱，深源达泗洙。作人宜棫朴，为政敏蒲卢。国已称多造，时方见大巫。共稽夔乐律，独咏鲁风雩。石室紬书盛，宾筵讲席敷。百年悲宰木，一束奠生刍。子敬家毡在，元成世业俱。六经悬日月，百刻谨朝晡。力学为师古，专门亦授徒。许身期稷禹，忧世慕唐虞。自忝龙门客，人称凤穴雏。让推吴季札，忠拟斗于菟。官政年方盛，成均矩不踰。于焉思继绍，不敢离须臾。粉署青丝直，华堂瑞锦铺。清时叨著作，极力事描摹。述德安能伋，知非窃比蘧。苍茫怀野服，容易接亨衢。清庙资梁栋，微材愧欂栌。立螭簪白笔，冠豸伏青蒲。折槛心常壮，牵裾气不粗。家声幸未坠，朝论转相揄。鱼橐垂腰重，驼章结绶纡。乘舆时警跸，琐闼晓追趋。赐食分羔雉，连茵杂豹貙。上林巢鸑鷟，太液散鸥凫。春色红云岛，寒光白玉壶。暑清长夏簟，露浥冷秋菰。宫树惟栽柳，仙家亦种榆。步陪宗伯履，筵列侍中襦。服礼期无玷，论兵实自迂。承恩辞殿陛，列骑出闉阇。上日群公饯，皇华六辔诹。宣威扬绣节，伐叛赐金鈇。霜气横埤堄，湖光应属镂。由来怀德地，今日不臣诛。否泰机潜伏，乾坤乱已怃。侯王神所赉，僣窃尔何愚。优诏从宽大，伤心献馘俘。辕门存简翰，斥候遣戈殳。小腆原原附，渠魁寸寸刳。临危亲决战，鼓勇誓捐躯。分阃多违命，争权始搆诬。漫遭摇毒虿，岂望报恩珠。谁谓青蝇集，能令白璧污。山昏鹗啄屋，江暗雁衔芦。暂铩扶摇翮，真成局促驹。藩臣隳戎备，野老独惊吁。蔽日来幡帜，长风送舳舻。闭关方吝赏，破的已摧枯。举目郊原窜，传声将相逋。与谁矜阀阅，无复顾妻孥。殷冔怜崩角，豳歌美跋胡。居然鱼漏网，拙甚雉罹罦。戴笠山头杜，持旄海上苏。悽悽冰肺腑，飒飒雪头颅。夔蜀诗千首，嵩阳饭一盂。满盘朝苜蓿，几见岁屠苏。义路成孤往，名缰讵可拘。民情眉可察，羁思口空糊。枕石身长病，餐霞体任臞。秋原伤蔓草，夙志弃桑弧。未筑扬雄宅，犹乘范蠡湖。感时思顾遇，望远意踟蹰。故里荒松菊，良田秀堇荼。舆台夸负乘，衿佩困泥涂。林黑烟藏豹，山空雨笑鼯。仰天瞻大介，无地哭穷途。茅屋寻常梦，梅花八九株。败垣牵薜荔，流水插粳稌。野蔌从人馔，村醪不用沽。春风徐步屧，秋影鉴髭须。麋鹿忘猜隙，渔樵结友于。独招华表鹤，亲钓锦江鲈。溪月明如昨，山花色似姝。经丘通窈窕，寻壑历崎岖。真似陶彭泽，归来足自娱。"}