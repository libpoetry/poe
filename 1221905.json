{"id":"1221905","title":"示孙谐","dynasty":"元","author":"刘因","text":"龙山古壮哉，郁郁盘烟岚。一读元子诗，泠然玉泉甘。江山胜景要佳客，而我不到怀应惭。雷家髯翁虎眈眈，刘氏遗爱存河南。百年乔木动秋色，篮舆谁与供奇探。昆山出美玉，楚国多楩楠。孙郎复贵种，良璞须深函。勾萌慎培养，云霄看岩岩。野夫老矣一何拙？平生只有归休堪。传经访道可无愧，为我早办龙山庵。"}