{"id":"907361","title":"重九游郁孤台和座客韵","dynasty":"宋","author":"李昴英","text":"座上多俊人，奇掘角拔犀。追风飙馆游，鼍鸣玉龙嘶。夕阳催归鞭，更酌樽重携。怀开钩钩帘，语合印印泥。似与花神期，拈出糕字题。壮哉千尺台，虎踞谯之西。枰中十万家，一目城市低。乘风巾可桥，取月箸可梯。豪气压崆峒，双月照虹溪。响山慨怀古，妙句吾家鸡。邦人趁遨头，壶榼山之蹊。最喜秋事成，千亩黄云齐。"}