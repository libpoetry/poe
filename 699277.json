{"id":"699277","title":"顾玉山园池十有六咏 碧梧翠竹堂","dynasty":"明","author":"袁华","text":"桐花落银床，竹色被兰渚。六合飞炎埃，高堂不知暑。玉山最佳处，窗户绝纤埃。门无俗士驾，禽鸟不惊猜。閒耕山中云，坐钓溪上月。仰看白玉钓，下垂紫贝阙。岚起天边雨，帆飞树杪风。湖光与山色，倒影画楼中。堂阴有奇石，如芝复如云。望云怀友生，采芝招隐君。公子不好猎，小庄濠上居。长船载大炬，清夜看义鱼。"}