{"id":"359889","title":"沁园春·腰","dynasty":"清代","author":"黄钧宰","text":"袅袅亭亭，翩翩楚楚，飘然欲仙。看翠钿俯拾，临风欲舞，花枝低让，照影微偏。小立斜欹，闲行静坐，百样相看总自然。天生就，笑风前杨柳，未许争妍。有人意惹情牵，只一见，丰神欲步烟。便衣裳隔著，情犹怯怯，佩环摇处，态也娟娟。知道双栖，偎他一搦，定是如何弱可怜。还愁著，遇离思别绪，瘦损从前。"}