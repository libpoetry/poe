{"id":"1003168","title":"木兰花慢  长乐台晚望偶成","dynasty":"宋","author":"曾觌","text":"正枝头荔子，晚红皱、袅熏风。对碧瓦迷云，青山似浪，返照浮空。高台称吟眺处，□繁华、清胜两无穷。帘捲榕阴暮合，万家香霭溟濛。年光冉冉逐飞鸿。叹雨迹云踪。渐暑退兰房，凉生象簟，知与谁同。临鸾晚妆初罢，怨清宵、好梦不相逢。看即天涯秋也，恨随一叶梧桐。"}