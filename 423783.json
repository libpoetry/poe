{"id":"423783","title":"六丑","dynasty":"近现代","author":"麦孟华","text":"甚低鬟亸露，梦影重、扶春无力。绕阑问花，花愁如暗泣。燕燕相识。试话年时事，墨江场路，响踏青棠屐。香云暖护蛮春窄。锦意羞裙，珠尘涨陌。天涯玉箫人隔。剩残英恋鬓，香惹簪帻。漂萍踪迹。乱乡愁似织。过眼韶光老，成黯忆。东风刬地狼藉。便匆匆暗换，玉腴颜色。环游倦、强停油壁。谁说与、春雨江南十里，杏花消息。啼鹃苦、似劝归客。只落红，解诉相思恨，燕支晕湿。"}