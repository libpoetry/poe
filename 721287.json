{"id":"721287","title":"秋晚杂兴八首","dynasty":"明末清初","author":"陈恭尹","text":"怅望百年内，寂寥天地间。遥山宛然绿，秋水澹何闲。风细鹤声去，月高渔火还。贫居无不可，但惜酒卮悭。酒醒山衣薄，萧条林馆秋。夜虫争客语，萤火共星流。老态悲黄叶，新髭报白头。深惭北窗下，终日见罗浮。月在日还上，追飞遄向西。西风昨夜梦，知是武陵溪。被服尚前古，贤愚同一畦。因悲少年意，高气吐虹蜺。冷榻眠无次，闲阶立不归。池花向影落，河雁带声飞。水畔为渔父，城东即布衣。平生随分得，未觉此心非。绕屋落寒叶，日高闻雁时。纸窗明野马，斋鼎熟蹲鸱。少事门开晚，多吟卧起迟。百年行已矣，辛苦立名为。已矣复何道，悠悠斯世间。日唯催貌老，天不与人闲。水定风频起，松高春未还。薄田仍恶岁，欹枕对秋山。莫上荒台望，无端是旅情。云光过沼慢，山影出林轻。宇宙何其旷，蜉蝣似此生。旧时歌舞地，花落美人茔。枯草郭门西，泉声不辨溪。虎林人让路，鱼沼鹤争泥。托宿乱离后，当时桃李蹊。赦书宽酷吏，啧啧在蒸黎。"}