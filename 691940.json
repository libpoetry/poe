{"id":"691940","title":"同元美与诸比部早夏城南放舟","dynasty":"明","author":"李攀龙","text":"岂悟风尘客，还能汗漫游。天涯唯短发，海内此扁舟。宦迹清时劣，人才画省优。百年浑绿醑，一日且沧洲。最怜行役久，为乐未言疲。自起投车辖，长歌覆羽卮。江湖青雀舫，僚友白云司。醒后惊相问，佯狂信有之。谁为河朔饮，吾愿罄交驩。杯动沧波色，舟空白日寒。题诗溪鸟过，岸帻野人看。不是江湖兴，风尘此道难。落日维舟好，君其问水滨。举觞遥送鸟，倚树醉看人。各负诗无敌，翻惊会有神。明朝在城郭，骑马共风尘。春归兴不孤，胜地此相呼。公等称词伯，余将混酒徒。山光含浩荡，秋意飒江湖。乐事关穷达，浮生敢自诬。言寻韦杜曲，与客放船行。树影含衣动，溪光逼酒清。狂来出真态，醉里见浮生。所以山公后，寥寥达者名。"}