{"id":"1114354","title":"题武侯庙","dynasty":"宋","author":"李复","text":"梁甫高吟一幅巾，联翩众盗肯同群。久蟠丘壑虽龙卧，默计江山已鼎分。庸蜀欲开来日月，隆中先见会风云。杂耕初动明星落，千古英雄泣渭滨。天厌炎灵暗不开，欲吹馀烬发寒灰。强因徐庶南阳起，能枉周瑜赤壁来。常见英风吹草木，尚存精魄动云雷。西南遗爱无时歇，不逐长江去不回。"}