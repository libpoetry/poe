{"id":"134420","title":"和之美二贫诗","dynasty":"宋代","author":"司马光","text":"君子尚仁义，宝用为身资。其人苟不贤，富饶亦胡为。所以回宪徒，不厌糠与藜。当时万金产，令名传有谁。之美初解褐，为吏长河湄。月得数斗禄，仅足供饘糜。谓言家无宝，不必修落篱。囊衣不自暖，乃为偷意窥。穿墉入其室，探取无织遗。从事借之带，同列乞共衣。日高服示具，不敢逾门畿。萧条四壁寒，独立空自嗤。援毫引幅纸，书作二盆诗。上言运命邅，温饫无时期。下嗟职事劳，旧学日以隳。乃知贤者心，不独忧寒饥，壈坎虽益多，志业终无衰。我实甚贫者，视君犹白圭。行年三十余，碌碌无他奇。庇身太学官，旦夕唯盐虀。读君二贫作，我事借君词。君诚士林秀，不免青衫卑。满腹岂无才，抱蓄未有施。不用固为小，用之活烝黎。如君有此富，岂必藏珠玑。财贫非道贫，已矣何嗟咨。"}