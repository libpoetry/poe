{"id":"489852","title":"祷雨诗为陈应辰鍊师赋","dynasty":"明","author":"袁华","text":"己酉季夏天亢阳，木槁草悴黍稌黄。黔黎蒲伏号穹苍，如瞽无相何伥伥。有司骏奔走郡望，女巫舞雩纷浩倡。箕毕槱燎光载明，闭阳崇阴禜门行。精诚不格天梦梦，共牺行空火云扬。安得天瓢酌天潢，净涤炎歊化清凉。玄都中人衣朱裳，服食太和日月芒。赤子罹毒未渠央，起叱风雷掩晹光。紫鹅赤鸡飞符章，檄召皓灵三山宫。深铃掷火万骑骧，玄冥前驱回禄藏。丰隆屏翳翼两相，少女风来舞商羊。阴云四合大雨滂，槁者浡然枯者生。奚用暴巫及㷊尪，至人无为道自充。积精所致与天通，故能弭菑驱厉阳。我歌乌足为报贶，愿子长年身受庆。"}