{"id":"814574","title":"再叠台江杂咏原韵","dynasty":"清","author":"范咸","text":"瀰茫徼外辟穷途，飞渡横洋计不迂。瀇瀁自来瓯脱地，屏藩藉此弹丸区。灵槎好系扶桑木，赤石谁传瀛海图。千树刺桐红似火，锦官直欲拟成都。汗漫真成不系舟，连樯还裹片帆头。远瞻沙马矶边石，近眺澄台海上楼。云日有情随我住，鲲鲕未辨悔空游。剧怜春瘴迷人目，清梦何从觅九州。西天小寺礼弥陀，伪郑园亭日渐蹉。铜炮风雷金甲动，鲸鱼冠带海门过。虎鲨夜集贪牵罟，鹦武朝游寄负螺。堪笑揭竿称鸭母，空嗤海外夜郎多。密云狂吼几时开，鼍鼓逢逢潮汐回。沙线两条翻白浪，台风六月作黄梅。楼船出水凭帆疾，犀甲摧人藉将才。惆怅鲛宫经百战，忠臣血溅白沙堆。朝潮盈缩视尧蓂，榕树垂条刺史厅。春雨独添铁线白，秋山无过木冈青。弦歌比户皆蛮语，优孟登场半粤伶。欲望长安愁日远，夜凉徙倚太微星。含沙谁谓射人工，登陆机先兆海翁。深赖子矛还自刺，尤怜尺布未能缝。天心但测浅深水，地利全资顺逆风。此日圣朝声教远，军容整暇不张弓。土田不粪便滋荣，百谷从教未识名。一雨似秋三节夏，四时皆穫半年耕。人非土著翻成庶，食有馀粮到处盈。却恨摴蒲成夙疾，窃花儿女说风情。不信豳风蟋蟀篇，雪霜冰霰了无缘。潮鸡夜半已先唱，月魄蓂稀便上弦。金穴玉山那可到，汤泉硫井转相煎。最奇暗澳花如海，才至新秋薄暮天。零丁避世有遗民，重译还疑似女真。山上蛎房成泽国，洞中橘树烂樵薪。鹿场渐已除荒埔，蟒甲于今度汉人。底事穴居同一室，仅分衽席夜横陈。繁花多半是深红，有色无香谢晓风。倒挂终嫌与物异，含羞却似向人同。蛋烟蛮语怜猫女，狐带鹈衣怪狡童。赖有松醪风味足，玉山颓处醉衰翁。凤尾黄梨间白瓤，连林檨子共分尝。生怜香醉郎官舌，牵惹情多御史肠。辟瘴定须藏薏苡，拂尘聊且缚槺榔。蓬麻茜草能成锦，何必田园定种桑。佳葩异卉绣如堆，诗欲成时景又催。绛羽鹦哥频自舞，金丝蝴蝶忽飞来。九重溪外求田好，七里香中作赋才。思力敢誇犹未竭，天风还鼓海涛回。"}