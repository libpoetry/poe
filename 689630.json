{"id":"689630","title":"闻元方辞典教之职为省府所留遂用前韵以慰其怀归之念安其传道解惑之心也","dynasty":"明","author":"宋讷","text":"济济群材乐育中，先生何待蜀文翁。铜台声闻鸣皋鹤，泮水去留遵渚鸿。照座青藜听夜雨，绕坛红杏咏春风。化行俗美师儒力，看与苏湖两郡同。盛名久列广文中，人比先生节孝翁。种竹昔留亭上凤，采芹今对水边鸿。升堂化沛诸生雨，为国文兴一代风。他日铜台推教养，不知来者几人同。"}