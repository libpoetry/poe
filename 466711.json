{"id":"466711","title":"槐庵先生挽诗四首","dynasty":"当代","author":"吴金水","text":"东风昨夜送华颠，啼尽春鹃唤不还。万卷清诗留海内，一生剧迹驻人间。灵前蜡炬思风骨，窗外尘埃笑触蛮。回首辽天倍惆怅，悠悠渐远白云闲。身先百花一日生，笔端五色本天承。旗亭画壁流歌板，夜雪寻梅唤酒朋。山水当年曾有约，音容从此却无凭。鸟声犹学诗人调，门外高吟上紫藤。浮云飘渺幻奇峰，尘世何人识华嵩。身似骊珠沉碧海，书存剑气接苍穹。清和潇散钟王气，淡泊孤高欧褚风。每忆当时孤榻上，弥留不语只书空。人生几度短长亭，廿载师缘一梦醒。问字当年能载酒，聆言何处更趋庭。莺声婉转伤零落，山色从容入窈冥。此后不堪寻故地，西州岁岁柳丝青。"}