{"id":"417456","title":"百字令　赋毅然十二石山堂","dynasty":"近现代","author":"寇梦碧","text":"湘鬟翠小，为山堂、装点云朝烟暮。玉案晶盆，凭护惜、象外自探幽趣。笔底风雷，胸中丘壑，奇气空相负。补天无术，只供描画眉妩。堪叹磨蚁山河，研螺岁月，总把心期误。古碧冷岩闲梦遍，翻觉世途修阻。沧海蹄涔，须弥芥子，静对生禅悟。灵兮来未，夜深空作风雨。"}