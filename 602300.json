{"id":"602300","title":"门有车马客为郭学宪作","dynasty":"明","author":"卢龙云","text":"凉飙集庭树，炎晖撤广陌。抚景叹合并，暮类翻离索。念无心所知，可与陈肝膈。搔首步前除，忽来车马客。年齿丈人行，儒雅文章伯。缱绻叙乡园，酌酒相娱乐。俯仰聆高谈，意气感今昔。天子重才贤，求之偏草泽。出庭固有时，幸兹贤路辟。繄我万里游，谬忝金闺籍。萍水尽他乡，缅焉怀所戚。促膝讵云疲，晤言可终夕。"}