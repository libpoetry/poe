{"id":"677430","title":"送陈给舍之南省长短句","dynasty":"明","author":"胡直","text":"畴昔游南国，群彦列嶙峋。廓落谐心期，夫君意最亲。看君意气同仲举，扫除天下宿自许。大儿讵肯揖元龙，小儿孔璋那曾数。胸中礧砢凌匡霍，词源彭蠡春波阔。绰约曾游姑射山，清净宁同天禄阁。几年名姓注天宫，新命南垣诏语崇。圣明耳目重万里，况乃留都是故丰。即看鸣玉辞金马，愁见征帆挂紫鸿。挂帆一去大江落，江外鲸鲵走郊郭。腥风浩荡簸五湖，杀气峻嶒滃大壑。君今停杯投箸欲何为，以额叩阍非尔时。休将五饵救时艰，耐可三空献帝墀。送君行，君莫悲，仆也与君有夙期。十五国风谈未毕，一曲云和姑置之。主人玉缸酒如乳，相对那能不举卮。劝君临岐且尽觞，凤台牛首空相思。"}