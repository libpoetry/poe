{"id":"1060045","title":"蚊","dynasty":"宋","author":"周行己","text":"天地不爱人，生此人之苦。吁嗟实微物，身不及毛羽。利嘴善噆肤，令人失眠睡。长夏五六月，执热不通噫。此物于是时，翾翾夸得势。一聚动亿万，翳空如坌壒。当昼即散伏，得夜乃纷会。每见灯火集，不容设帱盖。初若猬毛戢，次第缘罅隘。稍稍傍耳飞，嘤鸣欲相卖。挥拂不敢停，得便时一嘬。所欲未涓滴，已见盈腹背。舍命不畏死，忽遭一拍碎。顾我七尺躯，岂不容尔细。蜂有毒在尾，尔有毒在喙。畏尔众口多，不比蜂一虿。安得厉金商，扫荡聊一快。"}