{"id":"785850","title":"玄武湖歌和龙松岑","dynasty":"清","author":"黄遵宪","text":"大江滚滚流日夜，降幡屡竖石头下。别有苍茫一片湖，山势周遭湖不打。湖光十里擎风荷，游人竞说安乐窝。船头箫管驴背酒，吴娘楚客时经过。城南暑郁蒸如瓮，汗雨横流湿衣缝。笳鼓欣停战伐声，篷船合作清凉梦。一客新自天边来，一客卧起丛书堆。承平公子交章伯，酒龙诗虎争崔嵬。天风浩浩三万里，吹我犯斗星槎回。河山不异风景好，今者不乐何为哉？江城明媚雨新霁，菱叶莲蓬送香气。井阑莫问燕支山，钟声尚认鸡鸣埭。闲闲十亩逍遥游，莽莽六朝兴废事。珠楼绮阁未渠央，青盖黄龙奈何帝。盛衰漫唱《百年歌》，哀乐且图今日醉。酒波光溢金叵罗，银鲈锦鸭甘芳多。强颜作欢赞眉饮，茫茫对此如愁何。夕阳映郭空波明，柳丝漾绿芦芽青。平生旧游在吾眼，仿佛上野湖心亭。美酒肥牛酣大嚼，头冠腰箭恣欢谑。遥想将军渡海归，相从凯唱从军乐。"}