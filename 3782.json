{"id":"3782","title":"古兴·汉上逢老翁","dynasty":"唐代","author":"常建","text":"汉上逢老翁，江口为僵尸。白发沾黄泥，遗骸集乌鸱。机巧自此忘，精魄今何之。风吹钓竿折，鱼跃安能施。白水明汀洲，菰蒲冒深陂。唯留扁舟影，系在长江湄。突兀枯松枝，悠扬女萝丝。托身难凭依，生死焉相知。遍观今时人，举世皆尔为。将军死重围，汉卒犹争驰。百马同一衔，万轮同一规。名与身孰亲，君子宜固思。"}