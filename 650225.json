{"id":"650225","title":"送贡士邹文选南归","dynasty":"明","author":"金幼孜","text":"鸿鹄腾九霄，骐骥驰万里。之子怀远图，学古希名士。朅来与计偕，志欲取青紫。殊方会贤俊，冠盖何旎旖。战艺夺文场，誓将掇高第。青云忽蹭蹬，逸足淹泥滓。怀宝虽难售，抱器宁终秘。归哉不可留，翩然去知己。故乡渺江右，茫茫隔云水。朝回一相送，怀抱殊礧磈。徘徊不能别，何以写深契。愧无千金赠，为子壮行李。千金未足多，赠言重莫比。须知九仞山，功成少一篑。从兹更努力，慎无中道止。贾董亦何人，垂名耀青史。明当继芳躅，并驾骋遐轨。日月悬中天，流光疾於驶。相见在几时，重来勿淹滞。望子翔青霄，庶以慰遐企。"}