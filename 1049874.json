{"id":"1049874","title":"二月十一日倪倅敦复小园留饮","dynasty":"宋","author":"郭祥正","text":"残梅零落同寒灰，屏翳忍驱斜雨来。濛濛点滴夜连晓，园馆寂寞生青苔。墨云四卷山露碧，日毂照耀天衢开。妖桃映竹烟酩酊，细柳拂水风徘徊。倪公要我共行赏，小亭草草排樽罍。盈筐菊芽青玉软，满盘鲚缕红丝堆。兴来一笑且为乐，春光半被莺啼催。百年已往五十八，借问馀生真可咍。平原豪客散烟雾，东山舞妓埋蒿莱。眼前不肯饮五斗，身后安能倾一杯。"}