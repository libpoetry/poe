{"id":"843546","title":"满江红 奉题岳忠武王画象，用满江红原韵，四首","dynasty":"清末民国初","author":"奭良","text":"激越声情，都不觉、风销雨歇。瞻遗像、清高顾视，文谟武烈。直指雕戈初出日，明光铁甲中宵月。只黄龙、未饮玉先沈，昆吾切。身可洒，边荒雪。心上事，匈奴灭。问中朝忆否，金瓯完缺。北寺来欤一块肉，东窗碧了三年血。叹古来、志士几成功，多闻阙。正气凌云，遥下拜、歌声未歇。想昔日、背嵬军盛，如火烈烈。一旅倘挥天外剑，九州共奉王正月。奈生来、偏值小朝庭，空翘切。许都郡，组练雪。洞庭寇，烟灰灭。正壮心未已，唾壶都缺。儒将自宜教礼乐，纯臣岂敢私毛血。看画图、玉貌甚雍容，疑朝阙。南渡奚存，只荡里、蒸尝勿歇。经历代、崇封峻祀，少酬英烈。一展丹青窥器宇，十分坦白光风月。拍哀弦、不忘旧山河，情綦切。墨绖义，衣如雪。精忠字，痕不灭。但厖言丑正，金陀微缺。长脚人人嗔切齿，紫阳喋喋盲涂血。指阶前、铁铸数么么，文犹阙。夐矣斯人，浩然气、参天罔歇。更不论、何时何地，同悲遭烈。阿衮甘随五里雾，女荣追侍重泉月。甚富平、满口说中兴，偏讥切。两朝史，终昭雪。公道论，时明灭。比韩彭褒鄂，各殊圆缺。隐憾未空胡马迹，表忠须沥天狼血。倩画师、一一补哀荣，旌双阙。"}