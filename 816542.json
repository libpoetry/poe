{"id":"816542","title":"寓居春晚花卉蔬果盛敷荣欣然有作八首","dynasty":"清","author":"曾习经","text":"梨花相倚海棠香，积李崇桃画夜光。漫诧岁赀营日富，一庭春物太昌昌。筋力生成不告疲，黄昏新有同牙儿。藤轮备准藤花下，倏见蜘蛛结网丝。年年修竹报平安，置闰犹馀四月寒。莫怪姗姗称倾国，来迟偏是牡丹栏。自觉今春寡出游，一轩栏槛尽淹留。谁言卉木无情物，幽草绿阴清昼阑。面面纱窗白日迟，双双舞蝶淡黄衣。新阴欲满春藤秀，正是葡萄上格时。故人远道劝加餐，一饭真成讨论难。独有庾郎贫未惯，春蔬小摘尚盈盈。青李来禽日给藤，交亲囊寄岁相仍。宣南故事吾能说，略似花之寺里僧。卅年閒梦在京城，一颂桃花浪得名。肯惜斜阳裁短什，世间还是玉溪生。"}