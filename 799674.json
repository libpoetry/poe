{"id":"799674","title":"田凝只索画久不得报歌以代柬","dynasty":"清","author":"严沆","text":"我昔平湖弄秋水，酒酣最爱群峰青。兴来落笔写山色，泉石出没云冥冥。一日十纸不厌速，贵取绘意非传形。三春索米长安陌，马足涔泥滞行迹。西山玉河在眼前，神昏腕强真意隔。案头缃素委零乱，贵游尺一相催迫。必逢好友情性谐，吮墨含毫始光泽。首秋暑退风帘开，疏云细雨滋绿苔。玉碗烹茗泛香雪，十指拂拂神初来。故舒直干笔一放，试叠层岭烟齐回。须臾脱手天窅渺，此事原堪一朝了。不嗔濡滞嗜我真，相迟霜前看云峤。"}