{"id":"814852","title":"烛影摇红","dynasty":"清","author":"俞士彪","text":"万里春风，不知何处无离别。灯残孤馆正凄凉，空对溶溶月。枕上离魂欲绝。更声声、杜鹃啼血。病中寒食，恕里清明，总成虚设。流滞经年，异乡言语差能说。繁弦急管故撩人，听着肠如割。千缕垂杨摇曳。记河桥、那时攀折。可怜年少，青镜无情，顿生华发。水冷吴江，曲堤杨柳多衰谢。西风惯送别离船，又到枫桥下。斜日孤帆犹挂。更多少、游人归也。重城又早，灯火摇星，管弦沸夜。强自推篷，川途风景空如画。钟声惊断枕边魂，残月偏无藉。不见东窗艳冶。漫神游、歌台舞榭。怀人易老，吊古多愁，临风独写。"}