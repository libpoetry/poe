{"id":"654442","title":"谒寇忠悯公祠","dynasty":"明","author":"何乔新","text":"灵宇何沕穆，幽篁亦萧疏。残碑半剥落，荒藓侵庭除。嗟公抱奇节，毅然雄万夫。平生致君意，欲与皇王俱。从容定储极，决策佐神谟。九重方眷注，群憸纷诋诬。冤哉孤注说，坐使君心渝。出典北门钥，南投瘴海隅。厌世一何蚤，骑箕返太虚。遗黎迓归榇，哭祭填道途。精诚感枯竹，翠箨俄纷敷。江皋敞祠宇，黻冕何翼如。至今民与吏，荐献群奔趋。我来拜庭下，周览扫平芜。英姿凛如生，尚足慑奸谀。直道古难合，临风增郁纡。"}