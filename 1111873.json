{"id":"1111873","title":"寿崔侍郎三首","dynasty":"宋","author":"吴泳","text":"天开碧落洗云扉，暂辍仙郎下紫微。独有素琴随从橐，更无侍史护朝衣。霜清潦净荣名薄，枣熟花香道力肥。列炬照空还岁晚，明年仍傍火城归。胸次知蟠几监书，事随天理只平铺。来从京兆德星社，揽取西峨明月湖。民岂无衣须补绽，极元有柱要撑扶。欲知天授西平意，绣帽临戎为万夫。小队元戎未弭旌，群飞鹤雁已充庭。只缘匹马修途健，唤起三刀昨梦醒。犀麈自挥坤宇静，鲸风不涨海波停。牛头衮衮春无际，捻出三诗寿蜀星。"}