{"id":"1206696","title":"望海潮","dynasty":"元","author":"姬翼","text":"春冰初泮，长川汹涌，桃花碧涨波澜。海若幸临，冯夷自笑，灵源退鹢来还。涂抹兴兰珊。便截断悬流，拨转机关。回首人间底事，胶扰蚁循环。蘧蘧世梦惊残。顾云间岫幌，月贲山颜。芳草藉茵，森松偃盖，峰峦耸碧阑干。天地许多宽。方自在无拘，心契金兰。寄语功成事遂，佳处莫盟寒。"}