{"id":"759118","title":"东风第一枝 题梅花帐檐","dynasty":"清","author":"孙瑩培","text":"老干浑苔，虬枝缀玉，此花端的幽独。江南江北风光，谱入徐熙画幅。横陈纸帐，抵多少、水边篱落。再添个、翠羽幽禽，抵得缟衣孤鹤。香扑簌、粉光淡薄。红一抹、脂痕绰约。写来笔底精神，转忆旧游东阁。黄昏清境，称高眠、绝尘远俗。听枝头、翠羽啾嘈，早已参横月落。"}