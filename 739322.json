{"id":"739322","title":"古柏行","dynasty":"清","author":"胡天游","text":"柏状久知天所恣，势到三株不容四。依稀年向百岁时，亲见唐家晋阳事。左倾右跌两无检，欲僵不僵自相险。其一正直不少贬，鬼神偷撼更不敢。钜腹对剖或仰袒，地力掣拔遭皽脔。横纽生铜作筋缕，突乳银砂簇?癣。黛乾翠秃精灵富，骨黝态沈情性俨。庄周柳下殊介肆，节意高古同无忝。廊庙之具屯始亨，必论出处贤人贞。久从濩落不自惜，吕牙五羖皆晚兴。雪饱霜酣惨遭际，裂缺纷虹闪腾会。时栋终知应帝王，奇材自古资天地。公输不来亦偶然，洒落自可全其天。向来造物信难测，抱巨用小徒迍邅。祠前泓湫有龙蛰，夜深爪拽雷雨出。黑云沈侵髓香涩，灵呵神扶柏间立。有无变化疑脱然，万古空山顿成失。"}