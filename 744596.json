{"id":"744596","title":"甲子秋中过祁阳与谭大尹筤圃同年订浯溪之游今来不值作诗寄怀 其二","dynasty":"清","author":"吴鼒","text":"昨来犯余暑，兹行及深秋。既感日月徂，复此山川悠。王事昔方殷，归程今稍留。湿雾晻远峦，回风偎近洲。遂沿层磴折，直挹孤顶修。漫叟旧台上，古今如在眸。微雨不能霿，况濯湘江流。惟有九嶷山，惝恍不可收。似我素心人，有约阻未酬。飞鸿亦何为，云中声不休。此地逾衡阳，得无远道万。感物劳我思，独往转夷犹。下山读丰碑，作者久山丘。忠孝耿余慕，匪贵林壑幽。寄言崇令名，伐柯则可求。"}