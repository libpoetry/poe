{"id":"1113063","title":"秋日閒居十首","dynasty":"宋","author":"张侃","text":"归来清净居，懒蹋红紫陌。有堂新翼然，远景疑界画。暑气碍秋容，似觉眼界窄。墨云吹雨丝，顷刻入地尺。水势沄沄来，岸流已拍拍。老杨湿根翠，稚菱污花白。东港与西塍，了不见旧迹。阴阳反掌间，底事作灾阨。名花逢深春，各自逞娇怪。蔷薇绕篱根，园丁采去卖。琐细不知名，结束担头挂。细细随轻风，时时与破坏。诗人浪自吟，放言竟成躗。红紫一夕空，又见韶华迈。亭亭珊瑚枝，懒入名花派。每见天秋凉，依竹堪入画。我志甘锄园，汲水敢言倦。拟种百尺松，终宵风雨战。土脉分瘠肥，秉性有后先。蔚然三寸长，荆棘从旁罥。待得成清阴，方为世人羡。画手知姓谁，拂拭好东绢。写此岁寒姿，爽气满庭院。不记少小时，插株泥样贱。秋崖一段清，秋水暗生池。眼力所尽处，不特宋玉悲。化工尔许巧，閒花糁枯枝。凉生细细吐，月缓重重垂。但恨古之人，未能铸好辞。从叟悲秋语，如石不可移。独爱白乐天，酌酒细吟诗。渐喜无人听，格外只自知。西关近邑郛，閒地素来广。规度三五弓，栽花屹相向。第一觅竹本，宗生要易暀。晚色翠四围，依约见秋嶂。老鸡先司晨，除栅试一放。峨冠污枯草，鲜明莫能状。厨人出新巧，收勋到盆盎。持送文园翁，小字书佳况。江南多泽国，别派亦成湖。渺渺明佳景，纷纷展画图。层穹邈无际，浮翠前峰孤。欲唤扁舟去，笔床茶灶俱。东边屿深幽，稚芦不记株。花轻相上下，随风掠酒盂。湖中开一镜，中有双野凫。可怜知者少，此趣未尝无。人情易爱憎，品花语最严。遮护富贵花，排日挂牙签。骄态不自持，霏微花上沾。虚名竟何益，馀事付宝奁。花开有迟速，禀气等洪纤。到眼俱可玩，何曾形弃嫌。幽幽牵牛开，碧色照疏栏。勿云此花陋，所取缘伤廉。迎秋花事稀，蝶翅依沙晚。篱落绕红园，暗遣佳名损。立名岂愿丑，一定不容返。宁避市尘喧，甘作山林遁。柔枝缀凤儿，栏外成锦幰。婉婉风味殊，苒苒烟光远。治世凤朝阳，吾道何须偃。毋学接舆狂，终日空思忖。兰以深而香，避世非吾忍。移根植堂下，遂使世人冁。谁知秋华拆，未许流声尽。即之色渐温，佩之芳愈敏。因观太古音，试理幽兰引。幽兰本香草，名随四时泯。奈何楚子孙，些只徒自窘。一枝三四叶，与人作标准。小园虽偪仄，堂成春告残。群山当目前，翠色烟中繁。隔堤多垂杨，纷纷风前翻。畦夫为予言，宜插秋牡丹。既无倾城艳，亦可酒筵看。根株虽脆弱，千叶攒中单。夕阳媚晴水，红湿回轻澜。休从殷七七，染法成欺暪。"}