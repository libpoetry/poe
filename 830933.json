{"id":"830933","title":"月下笛  促织和彊村韵同愔仲作","dynasty":"清末民国初","author":"陈宝琛","text":"月满西堂，凄凄切切，是何情语。无人和汝。恁抽愁、万千绪。相思金井阑边夜，忍重说、长安旧雨。剩虚楼警梦，孤镫吊影，絮恨难曙。谁误。留人住。奈啜泣王孙，冷吟交诉。金笼买斗，几絇閒杀寒杼。荆驼侧畔伤心过，又枨触、商音一度。藜床下，等噤声偷活，且放秋去。"}