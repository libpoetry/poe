{"id":"433589","title":"春日杂诗","dynasty":"近现代","author":"温倩华","text":"料峭春寒二月中，小桃花底掩银栊。湘帘窣地无人捲，放入一丝杨柳风。晚妆楼上独凝眸，心逐杨花过陌头。红是斜阳青是草，不分明处是春愁。万千红紫斗繁华，三月江南春事奢。敢说儿家新富贵，胆瓶供满牡丹花。鸭炉香烬篆烟微，落絮随风入绣帏。恼煞画梁双燕子，忍衔花片放春归。柳烟分绿上眉头，水皱山颦不自由。已是閒愁愁未了，又因风雨替花愁。"}