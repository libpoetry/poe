{"id":"621653","title":"为王季重题读书佳山水","dynasty":"明","author":"郭之奇","text":"天地本多情，造化氤氲席。畴窥不测藏，勺水与卷石。虽分流峙形，繇来同一脉。逶迤吴越间，幽奇为开辟。爰有硕人居，友之成三益。踏破虚空界，乃结清真宅。玄流洗文心，云岸披图籍。有邻应不孤，身名复何惜。长啸三十秋，广漠甘幽适。偶因出世想，即以凡心谪。傲睨长安邸，犹然烟霞僻。但了三千缘，岂因五斗易。感彼劳生者，怛悴时局蹐。未离尘嚣好，彼此交为射。谁能契冥通，动静随所择。吾欲从之游，地阻神无隔。缅矣八遐心，山水知远客。为君赋考槃，持归问岩泽。"}