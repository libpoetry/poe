{"id":"924989","title":"游景仁东园","dynasty":"宋","author":"苏辙","text":"新春甫惊蛰，草木犹未知。高人静无事，颇怪春来迟。肩舆出东郊，轻裘试朝曦。百草招生意，乔松解寒姿。尺书招友生，冠盖溢通逵。人生瞬息间，幸此休暇时。浊酒瀹浮蚁，嘉蔬荐柔荑。春来莫嫌早，春去恐莫追。公卿多王事，田野遂我私。松筠自拥蔽，里巷得游嬉。邻家并侯伯，朱门掩芳菲。畦花被锦绣，庭桧森旌旗。华堂绚金碧，叠观凝烟霏。彷佛象宫禁，萧条远喧卑。徐行日一至，何异己有之。都城闭门早，众客纷将归。垂杨返照下，归骑红尘飞。但卜永日欢，未与清夜期。人散众嚣绝，庭光星斗垂。安眠万物外，高世良在兹。"}