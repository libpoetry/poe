{"id":"703435","title":"次刘五原见寄韵","dynasty":"明","author":"释今■（艹黾","text":"遗民风雅在，何日过丹山。石径曾频扫，柴门竟不关。海螺岩月静，长老须眉斑。不负当年愿，东林去又还。松梢挂白月，潭下影微微。汲水烹新茗，裁云补旧衣。空山悬竹榻，竟夕倚柴扉。寄语宗居士，何妨拂钓矶。本来无一物，宁用厌繁华。但得心空第，何妨镜里花。东溪云入定，西岭日将斜。破衲终无补，劳生祇自嗟。渴想青莲甚，每承阆苑诗。相期缘有待，先遣梦通知。应念三生石，曾开双镜池。荷花昨夜放，怀抱益悽其。"}