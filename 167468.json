{"id":"167468","title":"元夜叹·虎林城中正月半","dynasty":"元代","author":"仇远","text":"虎林城中正月半，十万人家灯灿烂。溧阳风景方放灯，通宵不禁人游翫。大雪深寒万木僵，家家冷坐无薪炭。典钱买竹又买灯，糠油结冻点灯暗。豪民张灯唤歌舞，鼓笛喧轰夜忘旦。忽闻买丝造海船，府檄专令豪户办。仓皇且救火燃眉，纵有华灯何暇看。老夫掩关拥炉坐，一盏青灯置书案。良辰乐事怅难并，顷刻欢声作愁叹。苏公买灯状，陈子题灯诗。痴儿騃女知不知，月明月暗反覆手，且愿麦熟休王师。"}