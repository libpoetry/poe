{"id":"1214685","title":"余游暨阳访道士吴清逸见大龟如车轮五尾色苍黑类古铜蹒跚而行特特有声因为之赋","dynasty":"元","author":"黄玠","text":"惟尔大宝元龟，集虚洞玄。吐纳精气，介虫之仙。衡曳五尾，蹒跚而前。皮肌鳞鳞，支节连蜷。若倾耳以屡听，闻足音之跫然。不用世以蕲求，固有觌于几先。其德孔明，其心善渊。形质已异，而神独全。尔不自衒，人其舍旃。持以为圣人寿，如其年如其年。"}