{"id":"909995","title":"自陕州渡黄河歌","dynasty":"宋","author":"李廌","text":"流浪沧浪二十年，三江五湖一钓船。江神海若谙忠信，此身常在蛟龙渊。欲渡黄河滨，小儿语相玩。鲸鲵嗜人正饕餮，忠信难凭彼方悍。我尝夜泛子胥湾，钱塘大浪如银山。崇明海门水如墨，况此相望一苇间。为吾鼓桨为君歌，气凌河伯惊鼋鼍。醉披紫绮傲风波，济川迟暮奈天何。"}