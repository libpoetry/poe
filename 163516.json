{"id":"163516","title":"春事无几端居萧索追怀成都旧游慨然有赋","dynasty":"宋代","author":"程公许","text":"忆昔吏锦城，寄隐云水乡。萧散不任事，上官容我在狂。短篷漾空明，舞棹歌沧浪。会心多胜友，一举累十觞。芳春乐事饶，飞幰集宝坊。意行无定在，有花即相羊。马蹄穿夜市，奚奴背诗囊。三几年炊黍，旧游想微茫，谁知涪江宾，侧翅不得翔。醉饮无与和，三欢热中肠。雨晴好风景，轻舆便晚凉。乱絮扑晚霭，牡丹泫残粧。春物能几何，营巢燕飞忙。茶事迫榆火，饧胶催粥香。我本乐烟霞，失身缚簪裳。官曹幸云冷，诗债可不偿。锦城未即去，十景兹难忘。"}