{"id":"820617","title":"解连环  巴黎铁塔","dynasty":"清末近现代初","author":"吕碧城","text":"万红深坞。怕香魂易散，九洲先铸。铸千寻、铁网淩空，把花气轻兜，珠光团聚。连袂人来，似宛转、蛛丝牵度。认云烟缥缈，远共海风，吹入虚步。铜标别番旧谱。借云斤月斧，幻起仙宇。问谁将、绕指柔网，作一柱擎天，近衔羲驭？绣市低环，瞰如蚁、钿车来去。更凄迷、斜阳写影，半捎茜雾。"}