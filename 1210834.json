{"id":"1210834","title":"玉泉院","dynasty":"元","author":"杨弘道","text":"密竹不见地，独园不知门。得门未逢人，絮絮溪声喧。升阶拂尘服，合掌瞻世尊。方袍二三子，磬折礼数烦。饭罢啜佳茗，缓行腹自扪。同游喜清閟，快饮卧空樽。暗渠出泉眼，细径通山根。正月笋未生，积叶覆苏痕。亭午阳光薄，竟日夕阴昏。燃灯照虚室，扫榻眠幽轩。鸡鸣出门去，溪流醒梦魂。据鞍一回首，但见翠浪翻。"}