{"id":"692131","title":"秋夜白雪楼同许右史袭茂才分韵","dynasty":"明","author":"李攀龙","text":"林烟既曳绡，湖霞亦披绛。鸡犬静荒村，蓬蒿翳深巷。烧微见月出，钟清识霜降。各称浮白乐，未觉呼卢戆。更赋梁园雪，如流华渚虹。预愁还城邑，车马纷相撞。返照入平陵，白云出西陇。天清雁影澹，山空岚气重。三径何萧条，高人乃接踵。诸生稷下秀，词客梁园宠。松菊有佳色，琴樽亦怂恿。但醉不须眠，寒灯坐相拥。"}