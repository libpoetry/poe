{"id":"955537","title":"酬和黄太博","dynasty":"宋","author":"范仲淹","text":"古籍东南美，蔚蔚幕中议。懿行希圣贤，尚文粲游赐。伊余发已秃，偶继立朝士。何以宣王政，甘为时所弃。酌以广州泉，不易伯夷志。直哉心如弦，安虑道边毙。窃尝力于古，秉笔庶几至。孰为末闻达，聊以道幽秘。夫君锵以名，尤为世之器。赠我百馀言，升堂出而示。土木朽且陋，黼黻谬增贲。毌盐烦刻画，返朴吾所愧。华勋爱士心，蓬壶延才地。何人荐于子，当彼得言位。吐以胸中奇，落落金玉继。九虚高可游，凌厉垂天翅。吾将退而隐，尚得荣其视。"}