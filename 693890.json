{"id":"693890","title":"竹枝词","dynasty":"明","author":"陈子壮","text":"积岁官租此岁偿，青青无土复抽秧。知他莂尽禾中草，若个丁儿出手强。淮北抛荒已渐多，争乾争雨奈时何。东庄秫薥西庄麦，愁向南人说稻禾。片片蜻蜓尔但嬉，踰田跨野拣新枝。蜻蜓未解将身化，撼树西风忆尔时。遍地连蔓瓜色新，啖瓜休问种瓜人。道傍纵有高轩过，遮莫柴门野草茵。屋冷鸦飞村路长，大姑行嫁细姑忙。茜红不耐单衫子，撞著前头铁裲裆。"}