{"id":"730360","title":"题彭侍郎画梅画为何人所藏，其人亦能画，今忆其人乃谢麟伯也","dynasty":"清","author":"张之洞","text":"春分三日雨雪霏，闭门蒙幕篝熏衣。忽撑冷眼看冷画，怒蕊贴干交柯稀。此花倔强如此老，老将画笔龙夭矫。晕墨偶用华光法，放笔羞摹仲圭稿。但见岭头月挂树，不知世上霜杀草。岂止霜寒冰已坚，长松巨柏今凋残，独持幽艳媚空谷，石肠玉貌无人怜。日日画梅万毫秃，宝刀绣涩髀生肉。西邻有客喜贞苦，故遗驿使慰幽独。君欲报此一枝春，何不画作孤生竹。"}