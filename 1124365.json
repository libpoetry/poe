{"id":"1124365","title":"方太君生日","dynasty":"宋","author":"项安世","text":"金鸭烟青蜡炬红，玉龟山上劝春风。乍寒还暖花无数，似缺疑圆桂欲中。八十又三人所羡，双瞳如漆寿难穷。七千九百十七岁，始共椿龄一半同。飘飘南极上明星，浩浩东风入翠醽。春最好时才中半，人难学处是修龄。已开棠树千枝锦，尚欠蓂花一荚青。更愿儿孙添晚景，早收丹桂媚慈庭。"}