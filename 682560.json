{"id":"682560","title":"使归羊城柬亲友","dynasty":"明","author":"区大相","text":"移家二十载，亲友半羊城。小子复朴鄙，相逢意多倾。忆昨去京国，寤寐隔衷诚。寄书万里远，一岁案常盈。英英群秀士，皤皤诸老成。处迩不忘遐，久要若平生。感兹携手好，契我同归情。烟霞恋旧赏，泉石追前盟。谁能久离索，而不怀合并。昔我远行役，相送江之湄。今我远来归，相迎郊之圻。念此经时别，感彼旧颜移。言笑方未已，涕泪忽沾衣。短短百年内，安得常乖离。今会已非昔，后会复殊兹。愿言共携手，永践寒岁期。弭策归海上，兴言问亲故。昔别今几存，旧恨当谁诉。扰扰百年间，四十已虚度。佳期在早岁，多为名所误。鲁客之楚游，及归迷津路。越人学邯郸，还遂失其步。鼷量傥已盈，蚊力将何负。未若还故吾，且履贫贱素。"}