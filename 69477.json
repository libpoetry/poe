{"id":"69477","title":"李公子行","dynasty":"元代","author":"杨维桢","text":"李公子，凤之雏，龙之驹。面如赤玉盘，服如明月珠。舌端吞吐五色锦，胸中元有邺侯三万牙签书。曩执金陵南端之白简，今曳淮吴大府之长裾。东维先生在五湖，相逢一笑黄公垆。我闻公子曾大父，先皇开基作刑部。马头约法十二章，燕都新建尚书府。丹书铁券盟山河，赫赫勋名照今古。又闻尔父司农公，画策屯田辟西土。岁输百万实太仓，功著兵前科量府。汝今年少毛骨奇，五花骢马当春骑。燕王方买台上骏，赵客合脱囊中锥。姑苏台下春回首，东风绿遍官河柳。人生离合自有时，更劝西门一杯酒。李公子，尔岂马上杀贼之钃娄，下马喻贼之露书？莫负汝祖父，东鲁为真儒。"}