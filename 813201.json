{"id":"813201","title":"卜算子　出德胜门沿堤过雨轻尘不飞新绿在树澹以夕照纵辔丛薄间极潇爽之致","dynasty":"清","author":"张祥河","text":"纵马去何之，独自鞭丝飏。狼籍秋阴滴晚凉，几点轻衫上。何处远香归，堤畔么禽唱。碧受风斜不见花，蔌蔌枯荷响。沙白净于银，润遍青青草。过雨何须泼水来，官路垂杨埽。暮色转冥冥，多恐西风早。亦有松间解带人，数骑寻秋到。"}