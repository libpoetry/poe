{"id":"693863","title":"对菊绝句","dynasty":"明","author":"陈子壮","text":"为园蔓棘固须裁，霎眼新花亦可哀。烂漫寒丛将一月，残英犹自照深杯。菊花须饮过重阳，待过重阴菊更芳。家在甘潭人不识，年年生日酒中尝。浮名三十脱乌纱，双鬓生成合插花。春去秋来浑未改，终知输尔傲霜华。宁有游心逐少年，名都花草斗芳妍。铜街马上尘随眼，大好看花兴悄然。归来草色破霜痕，花落苔深自扫门。独有秋光不相负，繁英依旧绕篱根。浅白深黄次第成，酿来新秫瓮边清。陶家岂有江潭怨，恐负花情与酒情。翱翔华苑绝芳尘，公子能移数本新。凉月醉吟秋色里，难随白露寄伊人。耸壑淩云百丈涛，登台为尔首重搔。寻常莫漫欺篱落，佳色分明绝世高。采菊遥怜种菊时，心情惟遣橐驼知。贵花贱叶非吾意，野蝶閒蜂任汝嬉。曾入名园更可怜，篱花矜护害天然。萧骚好自舒情性，万朵千枝亚野烟。"}