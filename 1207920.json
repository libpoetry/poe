{"id":"1207920","title":"元城行","dynasty":"元","author":"范梈","text":"元城郭使君，爱母不逮餐。刻木貌慈母，去官西山濆。上堂示甘旨，下堂候寒温。人见使君孝，作书细讨论。我论使君政，亦由孝所敦。虞周虽已远，此道今幸存。嗟乎！使君天壤何茫茫，此道谁与期？天虽高，孝心本自达天德；地虽厚，孝心当有彻地时。何必邦人子弟能化之，致之家国、天下皆尔为。秋风吹庭树，树叶秋如雨。秋树则有枯，乌生长顾雏。"}