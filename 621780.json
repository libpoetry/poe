{"id":"621780","title":"三三偕伴游松光岩得簇字","dynasty":"明","author":"郭之奇","text":"料理春事复三三，急趁春游偕五六。迟春无计溯流从，春流汩将逝者趣。极目青山四望浮，遮莫其中春意蔟。以意为游何如身，提携诸伴于焉逐。陇途迂折微雨沾，行履欹危迟且局。迤逦平原荒草铺，青茵纵步驱前麓。醉竹频从衣裾牵，落花谁怜屐齿蹴。盘涡转侧见山僧，指点松岩来相告。佛台隐跃巨灵开，兰若依稀山鬼筑。日气遥临窈洞分，林烟深锁环径属。山灵知我幽兴多，叠嶂笼阴方昼覆。朝雨留丝曳苔痕，晚泉落响鸣虚谷。仰俯随缘恣欲之，攀梯足倦志为勖。穷山之致必穷巅，探山之藏必探腹。远岫飞云忽荡胸，群峰竞秀齐攒目。凭心俄作岱昆思，此地未许便相局。反顾犹然如是观，此地有何不可宿。孤怀迥出已摩霄，五岳丘陵俱伯叔。眼前位置须阔空，高卑自我非山束。振衣岂必千仞岗，市纷远处姑免俗。瑶台偃蹇不亲人，争似故山结缘夙。孙楚枕次随地宜，苏门啸音千载续。兰亭褉事今重修，舞雩归咏时方促。迟暮顿因短景催，浮生半日亦已倏。延伫皋丘哀众芳，不堪零落及兹速。搴揽何辞夕朝疲，珍重回车载纷馥。棠舟兰枻恰与迎，晚棹返映春江绿。简点销愁旧酒杯，暂借风光痛饮赎。中流起舞浑难禁，醉客满船助歌数。兴言兹会良亦艰，灯前摇笔细追录。"}