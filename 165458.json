{"id":"165458","title":"维夫君兮桂舟一首送梁正受归汶阳","dynasty":"宋代","author":"晁补之","text":"维君兮桂舟，酌余酒兮揽君留。君何为兮此野，菊菲菲兮蜨下。韡韡兮煌煌，烂金敷兮袭余堂。茱萸兮芙蓉，众芳越兮乱五风。饥咀兮灵芝，君歌乐兮余和之。日下兮野阴，澹忘归兮中林。橘栋兮梅宇，纷琼茅兮被南荣。白羽兮黑翮，邀仙人兮语此文。余高驰兮世之外，君猋举兮先余至。襟带兮东方旦，争门兮汶之阳。大野兮始波，翔鶬鹳兮嘷鴐鹅。群宿兮迷址，旅食兮殚穗。霜肃肃兮叶方下，君欲济兮淹回。水信道兮躞蹀，冠如箕兮带长铗。里千室兮士一喙，余不善兮纷余谇。世谓折扬好兮，余白雪而莫知弃。火布而以为垢兮，胡不浣炎而振之。彼镆邪而能言兮，工谓余以不祥。聊逍遥而挫鋭兮，蒙黯黮而益光。"}