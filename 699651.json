{"id":"699651","title":"上雒王别馆曰城市丹丘其中园洞石山特幽至可屡游诸君子见招多于此习而不厌因以有言二首","dynasty":"明","author":"郭之奇","text":"宋代愁花石，梁王叹粟民。何知城市里，自得水山身。易地殊忧乐，观时杂笑颦。开樽君子至，爱客寸心真。飞楼烟上下，虚洞月来还。身在天人际，书传大小山。盛名今古迫，丹诀岁时閒。为问长生术，其中可驻颜。"}