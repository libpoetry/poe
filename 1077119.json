{"id":"1077119","title":"志宏复有诗来再赋两篇为报念其往复之无已也故寓意卒章以止之 其一","dynasty":"宋","author":"李纲","text":"平生爱竹端自许，欲种千竿满吾土。岂知好物不须多，只费东坡数番楮。酒酣弄笔写寒姿，一洗丹青空万古。我今观画已萧然，矧对吟风如共语。渊明荒径便抛官，仲子辞官归灌圃。终年端坐饱太仓，更欲此君长傍户。亦知两者固难兼，无那幽怀终不禦。纵教富贵欲何为，不若归来栽竹愈。"}