{"id":"110256","title":"题司马相如琴台","dynasty":"宋代","author":"邵博","text":"长卿本豪杰，礼法安可处。手弹南风琴，心调东邻女。杂身慷保中，初不忌笑侮。大者固已立，下此皆可补。三赋争日星，一书起今古。其余不自秘，辄为人所取。何当尽见之，真是文章祖。凛然千载下，英气犹可睹。儿曹尔何知，杯酒那可污。故台已丘墟，胜绝谁敢据。我来访遗迹，低回不忍去。诗成欲叫君，云车隔烟雾。"}