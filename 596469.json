{"id":"596469","title":"留都元旦瞻天排律四十句","dynasty":"明","author":"卢宁","text":"宝历尊王正，天门布宪章。九衢歌作极，四海仰垂裳。待漏趋青琐，匡时上皂囊。六图纷献籍，八彩独当阳。梐枑彤铺丽，昭容紫袖长。和风间雉尾，瑞霭覆鹓行。日绕双龙衮，云扶两凤翔。天颜瞻舜表，春色醉尧浆。苍玉仪初佩，黄钟声正扬。问釐前御席，受计坐明堂。拊髀情何切，推心道自将。孝思亲庙藻，公籍拥郊桑。倏见樱桃荐，旋歌杕杜章。近臣知霁喜，陪省爱蕃康。意怿周京燕，身熏汉署香。辰猷惭黼黻，国度俯劻勷。买宅依东阙，分幡俨未央。帘栊通御气，花木被宸光。岁事饶三礼，农祥足万厢。临朝崇栗陆，敷治迈虞唐。"}