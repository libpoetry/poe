{"id":"688980","title":"和三槐老师玉关人老诗四首","dynasty":"明","author":"何吾驺","text":"长城窟，桑乾水。跨马斩楼兰，长风几万里。头须白尽寸心丹，夜夜剑光摇汉紫。朔风起，万马嘶。有梦饮胡血，无书寄客归。夜深燐火英雄泪，待昼淩烟洗战衣。沙蔽天，雪作城。十万黄花戍，何年细柳营。带梦黄埃连晓月，取报君王丑虏平。枕戈久，铁头颅。筹虏能忘岁，忧边不问哀。马革何曾嫌白发，麒麟先为绘霜须。"}