{"id":"521894","title":"天秩读书灵济宫有怀","dynasty":"明","author":"顾清","text":"明灯照尊酒，举觞情不怡。去尔复几远，而当怀别离。男儿四方志，问学乃镃基。弱龄逝已迈，盛年方及期。离忧与志养，轻重理不疑。仙宫昼无人，况此良夜迟。清心照千古，澄虑彻万微。岂徒美藻翰，立诚其在兹。我壮已失学，守官愧无为。庶几子复孙，努力酬恩私。体我对酒意，惜汝当春时。无令金根子，空负城南诗。"}