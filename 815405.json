{"id":"815405","title":"忆旧游二首","dynasty":"清","author":"项鸿祚","text":"记衫笼翠羽，袖拂乌丝，浅醉闲吟。步屧西村近，正毵毵细柳，摇飏春阴。画阁有人垂手，香袅绣帘深。只燕子还来，应从那日，看到如今。重寻旧游地，剩一树樱桃，落尽红心。罗袜花虫蠹，况歌纨舞绮，事事销沈。莫倚夕阳栏槛，愁黛蹙遥岑。待梦绕烟芜，娟娟月上寒又侵。是鸥波写梦，雁路寻诗，冷落江湖。问讯东桥竹，怅故人别后，一纸书无。旧家渺渺天末，烟月老菰蒲。甚懒赋长杨，慵吹短笛，侧帽骑驴。何须怨漂泊，纵不写莺花，也恋莼鲈。昨夜西风紧，忆芙蓉江上，相唤提壶。任教醒了还醉，心事水云孤。待说与归期，潇潇暮雨啼鹧鸪。"}