{"id":"1118126","title":"初夏二首","dynasty":"宋","author":"陆游","text":"床有蒲团坐负墙，室无童子自烧香。人图作佛虽堪笑，我爱逃禅亦太狂。樱笋久忘晨入省，莼鲈犹喜老还乡。汗青未绝茶经笔，那暇投文吊战场。梅子生仁已带酸，楝花堕地尚微寒。室无长物惟空榻，头不加巾但小冠。蚕簇倚墙丝盎起，稻秧经雨水陂宽。郊原清润身差健，剩欲闲游一跨鞍。"}