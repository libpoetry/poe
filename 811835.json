{"id":"811835","title":"惠山竹枝词五首","dynasty":"清","author":"刘继增","text":"丛坟垒垒碧山腰，吟社风流迹已消。日暮谁家作寒食，纸钱灰起隔林飘。点易台荒古砚凹，海天石屋掩蓬茅。游人到此无聊甚，石上纵横画卦爻。桂花大栗松花菌，湖水鲜菱泉水醪。更有青青蚕豆子，山家风味胜羊羔。秀嶂街横树色参，钟声塔影落层岚。只因地僻游人少，香火寥寥忍草庵。一篮土产客中添，五彩泥人样巧纤。耍货招牌高挂起，儿童欢喜价难廉。"}