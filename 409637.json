{"id":"409637","title":"代唐裴悦答妻羽仙寄征衣","dynasty":"近现代","author":"杜关","text":"龙沙雪暗弓刀寒，铁衣砭骨悲风酸。胡天万里共明月，陇雁飞迟书到难。淩晨嘶马饮城窟，忽报长安送征服。新衣乍启还乍惊，上有血痕红朴簌。裹时和泪寄匈奴，那知溃久成红珠。不忍遽著更须著，恐负千金珍重书。别时裁衣量肥瘦，刚喜与君合身袖。衣来不似去年宽，怆知两地人非旧。著君寄衣怜君意，边庭尽夜和衣睡。归时验取身上衣，模糊血满知谁泪。"}