{"id":"820844","title":"湘月 岫云寺延清阁月夜和息厂，用石帚韵","dynasty":"清末近现代初","author":"郭则沄","text":"一奁秋净，正山鬟半掩，初回蛾绿。影入丹林清胜水，两鬓霜华慵沐。冷磬云沈，危阑露警，涧响淙淙玉。睡龙呼起，抱珠来伴幽独。犹忆春枕僧窗，风湍将梦，去流花难掬。天上琼楼还此夜，草掩宫扉六六。树暗乌啼，帷寒鹤怨，漫奏无愁曲。佩鸾人远，旧题谁问岩竹。"}