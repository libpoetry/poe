{"id":"808130","title":"高阳台 江亭感旧","dynasty":"清","author":"杨芳灿","text":"山色零青，土花剩碧，苍凉亭榭重过。泥雪行踪，能禁几度销磨。梨魂絮影迷离极，认前尘、比梦还讹。绕回廊，断尽柔肠，燕子只么。青衫我自伤憔悴，怪红羞粉涩，一样蹉跎。风飏残花，无端吹荡帘波。西陵翠烛知何处，渺天涯、斜照关河。恨无情，春水林塘，弄影罗罗。"}