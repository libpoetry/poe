{"id":"686545","title":"春过亨上人院四首","dynasty":"明","author":"石宝","text":"试上生公说法台，落花榆荚点深杯。春光眼见随流水，满地黄鹂唤不回。近水疏藤换古稍，傍墙高柳出新巢。蓬门日落归犹未，要听山僧月下敲。雉堞参差锁暮云，外城春水内城闻。风尘不落高僧梦，日日看经到夜分。铃梵声沉昼寂寥，坐看孤鹤下丹霄。前身记是东方朔，恐有书从海上招。"}