{"id":"1073408","title":"弋阳县古葛陂也县有古刹临大溪相传云佛图澄浣肠故地","dynasty":"宋","author":"孙觌","text":"古道阴森翠柏行，长鞭摇曳紫游缰。佩鸣苍玉倾瑶席，地布黄金列宝坊。仙客杖飞龙有角，胡僧肠浣水生光。两朝人物空冥寞，百代风流竞淼茫。松骨倚天增老气，溪毛著水渡微香。鸦啼鹊噪秋风外，千丈藤萝挂夕阳。"}