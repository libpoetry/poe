{"id":"699213","title":"蔡中丞平黎次韵二首","dynasty":"明","author":"翁万达","text":"将校桓桓出戍城，中丞按剑自提兵。天戈直指欃枪落，汉垒遥连云电生。琼海天开鲸浪静，雷阳秋听凯歌清。丈夫许国报天子，不数燕然空勒名。建牙吹角绕边城，高鸟应知避汉兵。欲使宝刀归渤海，不妨投笔效班生。凯书捷奏龙颜动，画舫归来图笥清。粤国江山千载后，儿童犹识令公名。"}