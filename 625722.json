{"id":"625722","title":"和茧雪和归田园居六首 其一","dynasty":"明","author":"谢元汴","text":"出门无远近，落日见寒山。长吟苦涩诗，落落三十年。时亦荒唐酒，壁上吼龙渊。躬耕筋力缓，草宅墓南田。作客新丰市，小楼僦二间。渡口青枫落，征帆湍不前。徙何红泉侧，人外礼白烟。忽生孤士感，勒诗灵怪颠。勿云桑树枯，十亩信间间。归谋老妇祭，酿熟村村然。"}