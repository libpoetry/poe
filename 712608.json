{"id":"712608","title":"次朱汉源留别韵送之归吴下","dynasty":"明末清初","author":"陈恭尹","text":"人言双车轮，可以生四角。人言方寸内，可以起五岳。丈夫未得志，文采从驳荦。往往见轗轲，行行自吟踔。纵穷阿井胶，莫止黄河浊。之子骐骥姿，望古振高躅。六辔既如丝，千里岂云邈。南来溟海上，为日不数数。言寻朱明天，丹砂师抱朴。著论等逍遥，儒墨供剽剥。况复富于年，足用竟其学。胜赏每登临，大雅相磨琢。彼此互唱酬，古今屡扬搉。如何欢会地，告别殊刺龊。离舟系叶儿，归马歌皇驳。犹馀柏叶酒，初度春王朔。九州虽比邻，中心能不懪。岭路雪岧峣，江涛时萦灂。既抱连城珍，会待成风斫。力田必有秋，至道不盈握。勉矣树令名，天休日滋渥。"}