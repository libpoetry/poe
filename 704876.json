{"id":"704876","title":"杂咏 咏风","dynasty":"明","author":"薛蕙","text":"蛾眉帘下出，春风花际来。云落鬓间发，蚁转手中杯。华梁尘乍动，罗帏影复开。试将巫山雨，吹向楚王台。客醉北堂上，花生夜户中。色乱歌梁月，影暗舞衣风。珠帘照不隔，罗幌映疑空。愿得陪长宴，相看曲未终。屏风十二曲，罗列洞房隅。双环金屈膝，四角锦流苏。蛾眉行处隐，玉袖坐中扶。因歌留上客，翠盖少踟蹰。昔闻咏塘上，今见玩池中。紫茸含细蕊，绿带舞轻丛。蜻蛉高下逐，翡翠往来通。徘徊桂兰渚，竟日与君同。参差如霰布，的铄似星出。鱼戏影初开，鸟散文犹密。幸因云雨会，且免风波失。无裨江海流，徒谢芳菲质。根株不自立，枝蔓为谁饰。偶同杂组文，未比朱丝直。园客何由整，天女讵堪织。暂附松柏枝，终辞霜露色。"}