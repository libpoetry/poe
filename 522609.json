{"id":"522609","title":"襄阳浣妇行","dynasty":"明","author":"李梦阳","text":"彼谁者妪，吾家浣衣新寡。寒贱鬓发霜飞，体无完衣，十日九饥。态度则殊，辩是知非。妪泣荅言：妾襄宫女，少小入宫，荷主怜顾。四十始出，嫁为民妇。灌田禾薪，奄就贫窭。舞裳绽污，形容攺故。夫死男孺，藜匡靡救。妪咽复言：侍襄定献，几三十年。王有义辞，皇嘉特宣。父子俱觐，妃嫔如烟。钿笰载路，龙旂飘翩。御使络绎，珍车班班。汉岘同清，天歌播焉。衮舄南还，层城言言。鸟春日妍，桂宫有延。杰臣觞寿，玉娥奉筵。王既捐世，变来罔度。闻见骇异，古殿寂寞。妪勿更言，万类咸尔。厥亦天道，安之则巳。"}