{"id":"642061","title":"柏台馀思为陆广平御史作","dynasty":"明","author":"王绅","text":"柏台有君子，衷怀孰能知。朝伸澄清志，夕起追慕思。所思何以见，感此柏上乌。乌雏未能飞，乌母每哺之。一朝雏远举，返哺答母慈。人生亦奚为，成此长别离。严亲掩重泉，欲见杳无期。尚幸有阿祖，远在天一涯。得禄弗得养，痛此乌不如。闻之重予感，泫然双泪垂。作诗写子悲，於焉寄吾私。"}