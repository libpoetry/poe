{"id":"267625","title":"金明池·裂帛通波","dynasty":"现代","author":"朱祖谋","text":"裂帛通波，褰裳唤侣，望极瑶池路近。尘不到、冰奁半展，露微泫、粉靥未褪。是何年、锦幄牵丝，占画里、三十六陂芳讯。看倚盖亭亭，鸳鸯无数，未许凌波人问。拗折西风丝寸寸。漫觅醉仙浆，碧筒深引。霓裳舞、今宵叠遍，槃泪影、明朝吹尽。尽相思、太液秋容，但坠粉空房，石鳞沈恨。怕玉井峰头，月昏烟淡，翠被馀香愁损。"}