{"id":"689606","title":"和同年滕侍御见寄韵","dynasty":"明","author":"吴琏","text":"井不停污井自清，镜频磨洗镜常明。座前草长翠交翠，花外鸟啼声接声。新隐要加新样学，老闲应习老农耕。藏机露拙谋身计，天性由来怕近名。碧山深处暂逃名，舆羽钩金别重轻。能勿忘时须勿助，既无将处亦无迎。曾参属纩且易箦，子路蹈危还结缨。不是苍天与良弼，筑夫那出为调羹。久坐专城鬓已班，一封投乞卧青山。畅怀美酒频招饮，得意新吟每自删。花径有苔闲自扫，竹门无事镇常关。桃源深处成深隐，无复渔郎到此间。"}