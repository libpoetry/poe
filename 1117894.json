{"id":"1117894","title":"宿鱼梁驿五鼓起行有感二首","dynasty":"宋","author":"陆游","text":"忆从南郑客成都，身健官闲一事无。分骑霜天伐狐兔，张灯雪夜掷枭卢。百忧忽堕新衰境，一笑难寻旧酒徒。投宿鱼梁溪绕屋，五更听雨拥篝炉。少时谈舌坐生风，管葛奇才自许同。闭户著书千古计，变名学剑十年功。酒醒顿觉狂堪笑，睡起方知梦本空。他日故人能忆我，葛仙矶畔觅渔翁。"}