{"id":"688300","title":"次何都宪村居秋兴八首","dynasty":"明","author":"江源","text":"风堕争枝鹊，霜乾抱叶蜩。江村秋欲暮，茆屋雨初消。病酒心常怯，耽诗思欲飘。孤怀寄牢落，大雅日寥寥。江湖悬北关，杖屦出东郊。落日照林麓，西风空燕巢。功名轻似叶，行止叹非匏。我被浮荣缚，何年共结茆。长林兴不浅，虚室昼无哗。我欲荐徐孺，谁当退子瑕。诗催前浦雨，人对短篱花。洛社归来后，能忘拜白麻。归来乡土乐，不记马蹄忙。秋至菊浮蚁，时登粟满仓。百年心愿毕，一榻梦□凉。寄语贪饕者，何须百转肠。逢人问稼穑，观历感年华。酒熟邀邻舍，诗成对菊花。渚莲经雨褪，溪竹□风斜。绿野堂开后，高情讵未涯。野外秋光薄，眼前诗思浓。耻居元亮后，不学孟京穷。引水浇慈竹，开场种木通。东华尘土客，垂老尚飞蓬。处处西风暮，村村宿雨晴。山花停午落，潭水到秋清。不勒燕然石，何须麟阁名。江边时独立，闲听棹歌声。山中秋已尽，林下日偏长。玉瓮泼醅绿，磁盘剥蟹黄。美蓉屯宿露，枫叶染新霜。坐领青蘋末，徐徐一味凉。"}