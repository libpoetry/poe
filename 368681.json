{"id":"368681","title":"十月桃·本意，和张元干","dynasty":"清代","author":"杨玉衔","text":"江绡湘缬，有佳人障袖，初试新寒。醉倚霜篱，粉渍误认霞丹。莫是天台话别，腮泪洗、冷雨潸潸。仙源避世，怎贺秦正，犹拜风鬟。问陶潜、去后林园，菊径寻芳，几许阑珊。路入元都，春风人面依然。谁教媵梅根叶，江渡早、潮湿衣斑。天鸡一唱，梦醒刘郎，暖酒炉残。"}