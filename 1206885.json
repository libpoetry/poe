{"id":"1206885","title":"木兰花慢 寿郝仲明 益都人","dynasty":"元","author":"曹伯启","text":"论寰中英气，人尽说、古青州。看东拆沧溟，西瞻泰岳，南控营丘。千古能称管晏，道而今人物更风流。磊落曝书公子，从前从事公侯。勋名初不愿依刘。耿耿运良筹。听万里揄扬，一门冠盖，三世箕裘。屈指瓜期已近，愿平生相遇尽卿俦。好记寿觞先举，莼鲈江上新秋。"}