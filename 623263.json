{"id":"623263","title":"读南华外篇述以四言十五章 其十二 达生","dynasty":"明","author":"郭之奇","text":"生则有情，情岂离形。养形存生，岐分万程。去万归一，其中有精。惟窈惟冥，与世莫争。纯气之守，知巧弗受。游乎物初，物皆尘垢。身外则存，神全则有。开天之天，天先天后。痀偻承蜩，没人操舟。神寄蜩翼，身与舟游。人皆金注，我独瓦投。人皆涂畏，我独近求。说彘者祝，养鸡似木。吕梁安蹴，视水犹陆。鐻成梓庆，忘吾心目。马败东稷，安能更逐。此惟至人，遗物遗身。款启之民，内外交沦。乐鴳以韶，载鼷以轮。委蛇捧首，复见水漘。"}