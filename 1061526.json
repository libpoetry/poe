{"id":"1061526","title":"从张圣涂乞石","dynasty":"宋","author":"李昭玘","text":"先生筑高隐，趣好清且独。云龙峰上石，跋草自錾斸。发窍号阴怪，穷根揽坤腹。山灵不敢爱，鞭叱满崖谷。危跻已穿履，大载几折轴。直欲起岩岩，未容买碌碌。心营合天造，指化出神速。突兀傲中巅，凭陵勇双矗。兽蹲目睥睨，龙攫腰回蹙。缩脰立幽鸟，擎颅卧孤犊。鲸鳞老廉利，相角怒撑触。轩昂鹤引咮，赑屃鳌跂足。腾空快高思，排峭惊醉目。伊余朅来游，步百吟周复。愿从乞其馀，伴我东墙竹。猿鹤莫相嗔，此客意非俗。常令月色照，敢使尘土辱。日待风雨来，起看空绕屋。"}