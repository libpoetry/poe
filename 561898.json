{"id":"561898","title":"大江东去和东坡词三首 俨山学士示病中词一阕乃有辟谷寻山之语予广其意而慰答之 其二","dynasty":"明","author":"严嵩","text":"玉署仙翁，缘底事、身病偶须药物。杜老吟诗因太瘦，却忆寻山面壁。世事浮云，利名蜗角，去住怜鸿雪。荆州争夺，空叹昔时豪杰。只须满引金尊，高弹锦瑟，四座燕歌发。秉烛观游聊此夕，莫问人间兴灭。松柏凌寒，桑榆收晚，勋业看黄发。木天兰省，正要平分风月。"}