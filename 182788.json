{"id":"182788","title":"京尘·蜚尘冥冥逐马尻","dynasty":"宋代","author":"孔武仲","text":"蜚尘冥冥逐马尻，辚辚牛车何太劳。春霜十日似妥帖，稍晴仍复起波涛。非徒渐渍襟领黑，复且侵凌宫殿高。吁嗟性地本安静，何乃纷扰争雄豪。祗忧飞尽到坤轴，万怪菌蠢难藏韬。愿回河淮作沟渎，贯穿城郭还周遭。分衢洒扫万丁力，常遣莹定无秋毫。身微愿大恐难副，有如画钓搴鲸鳌。弹冠振衣但随欲，寄身此境何由逃。"}