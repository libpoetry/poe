{"id":"654849","title":"尼山春晓图为衍圣公题","dynasty":"明","author":"倪岳","text":"尼山郁嵯峨，孕灵慨千古。深根起西周，䧺镇自东鲁。方春生意敷，润泽回厚土。朝阳丽层巅，烟霞互吞吐。林姿日万变，奇秀不可数。岂独泰岱宗，耸特出寰宇。云孙国上公，雅志绍遐武。揽胜入图画，野色在庭户。羹墙有至念，仰止亦堪睹。乘间如一登，群峰固应俯。"}