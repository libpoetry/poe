{"id":"313248","title":"梦横塘·兰珸琦女史邀泛帖尔园之新湖","dynasty":"现代","author":"潘飞声","text":"草痕消雨，柳影吹云，满湖铺上花气。唤出佳人，荡三十六湾凉翠。镜里烟鬟，风前罗袖，画来明媚。认珠奁倒浸，第七阑桥，千重碧成寒水。笑他客与香迷，任鸳鸯偷眼，兰棹同倚。桃叶桃根，问得似、洛妃游戏。怕花外、绿衣低唤，便认船名作芳字。好剪横波，绿阴归去，折菩桃清醉。"}