{"id":"1225556","title":"闻清漳近信","dynasty":"元","author":"洪希文","text":"龙逃海水热，简书亦足畏。蹇蹇皆王臣，或有独劳悴。有司输军储，风䑺往供馈。朔风卷欃枪，愿散旄头彗。苍生岂不困，督责太烦碎。侧闻良家子，坑堑纷填弃。坐视若不闻，勇壮失赑屃。毋负朝廷恩，泥沙倾廪饩。猖獗迫河隍，踟蹰果何迟。堠鼓日夜鸣，击鲜交劳吏。燕寝尚宵衣，健儿独搴帜。圣祖仁立国，垂统千万祀。方隅有窃发，敢不趋父事。宜推子弟恩，疾痛䏒膺臂。奈何当此时，反若秦越视。太平日已久，凶恶无噍类。富庶非不多，休祯靡不至。何当秽浊清，凯奏欢童稚。使我闽囝翁，翘首瞻佳气。"}