{"id":"509020","title":"雨中招陆尚文","dynasty":"明","author":"韩雍","text":"积雨生百感，缅怀旧朋游。记得布衣时，曾上君家楼。君家慈母贤，延款礼最优。维时作霖雨，欲归苦相留。对床且三日，讲道何尝休。一从砚席分，屈指二十秋。踪迹虽阔远，此心更绸缪。怜君命犹乖，壮志良未酬。有司选才行，才看谒宸旒。已登青云阶，高步谅匪忧。而我独恋恋，访问嗟无由。请君夜话来，消我万斛愁。"}