{"id":"581596","title":"谒曲江张丞相祠","dynasty":"明","author":"苏葵","text":"堂堂曲江公，山川气攸萃。忠节贯日星，时艰惜遭际。当廷视奸谀，明明见肝肺。天不假上方，长安乃鼎沸。銮舆远播迁，神气几乎坠。一时岂无人，十九甘泄泄。李唐十数传，贤相公独最。庙食宜千秋，芳名应万世。鲰生涉仕途，城下轻舫繫。抠衣谒公祠，起敬复起畏。治绩怯夔龙，为公一挥涕。我幸遇皇明，不比公之季。寸阶可树勋，不在公之位。借得公之位，愿与公永誓。丹心照天地，前光后无愧。"}