{"id":"745554","title":"赵飞燕玉印歌为文后山上舍作","dynasty":"清","author":"黄金台","text":"赤帝死灰然不得，雊雉翔空燕飞入。山河玉碎不复全，此印千秋尚堪识。吾闻汉宫倢伃秩上卿，赵家姊弟夸倾城。手持人主婴儿似，一握摩挲想更轻。绿绨方底盛以进，犹疑封药中丞印。祸水初消莹碧浮，唾痕曾染绀华晕。又闻河间姹女拳夫人，倢伃氏亦天水分。昭阳钩弋竟谁主，石纵能言玉不闻。我语主人急韫椟，汉铜易见难得玉。莫似当时老寡妇，握玺不牢崩厥角。"}