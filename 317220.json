{"id":"317220","title":"高阳台·观某女伶剧示王调甫","dynasty":"现代","author":"严既澄","text":"团梦声凉，啼春泪冱，无人解识芳心。霓羽飘残，空劳蝶守莺寻。灵犀辜负芳华逝，奈三年楚玉愁深。趁华灯奋袖低昂，心绪愔愔。新来省识东风恶，愿花魂无恙，残酹虔斟。几折秦讴，对人长是哀吟。散花未解维摩病，怕蹉跎绿易成阴。敛筝弦拥髻归来，同怯鸾衾。"}