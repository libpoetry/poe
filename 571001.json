{"id":"571001","title":"松崖","dynasty":"明","author":"符锡","text":"青松临丹崖，凌厉百尺强。引蔓数小松，奋埶如争长。结根容知岁，古色含雪霜。靡靡荫长夏，亭亭纷盖张。玄蝉响秋山，好鸟啼春旸。幽人北窗下，午梦回羲皇。我本四方士，与子异行藏。晴云不作雨，览物增慨慷。安得鞭赤虬，顺风起高翔。沛泽倏九土，时还归旧乡。遥望苍松色，青青犹水阳。"}