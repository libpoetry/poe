{"id":"699673","title":"偕诸友赏川茶得行字三首","dynasty":"明","author":"郭之奇","text":"久拚逆旅付春行，春绪孤从纵饮争。忍向花朝轻骛逐，恰来酒伴喜逢迎。眼前同尽樽中事，岭外兼逃市上名。祇此酣情欣暂得，留将欢梦慰浮生。春草时从梦里生，芳晨那复总群英。玉山自向花丛压，金谷犹惭酒数轻。屡舞参差还照影，酣呼恼乱夜壶声。光风淑气随杯转，细雨凝香入夜清。烟景相招座客盈，小园幽赏起谈清。花容婵媛迟春色，酒意飞扬入夜情。秉烛非关时序促，兴怀翻觉昔今轻。却疑当日兰亭事，俛仰犹多感慨生。"}