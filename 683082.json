{"id":"683082","title":"无锡道中遇雪夜泊望亭","dynasty":"明","author":"文徵明","text":"北风吹朔雪，飞霙杂零雨。孤舟暮不前，收帆得沙渚。天垂野阴合，日暝江云冱。川原入萧条，林木积缟素。寒厖噤不鸣，饥鸟惊还聚。举酒不成欢，挑灯时自语。飘泊岂在远，出门即羁旅。长林风怒号，天低浦云黑。空村烟火微，近渚渔舟集。路暗行迹稀，苍然见寒色。野泊不成眠，羁䰟还恻恻。昏灯黯欲绝，归梦迷咫尺。戍远更漏沉，川寒声影息。不知积雪深，夜久孤蓬仄。"}