{"id":"778233","title":"瑶华·承露盘","dynasty":"清","author":"杨葆光","text":"官家富贵，历尽人间，算天浆独缺。神明台上，君不见、有个铜仙高绝。吉云五色，只臣朔、亲探丹穴。剩到今、草没黄图，空道肌肤如雪。汉家轶事遥稽，数五利文成，堪笑覆辙。天高云表，千岁后、还共烟霞澌灭。西王母去，纵灵液、难供饕餮。问古来、多少神仙，尝遍玉杯清澈。"}