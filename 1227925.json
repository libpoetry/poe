{"id":"1227925","title":"月夜过采石江呈樵隐学士兼示吾徒李止顺文","dynasty":"元","author":"李泂","text":"空江偃仰见明月，月向天心散冰雪。扪天恍忽与之吻，桂树琼枝纷纠结。倏挺枯槎汎河汉，又似山阴理归楫。美人不来江水深，独对风烟正愁绝。欲愁绝兮奈此怀，征帆茫茫江上开。黄芦风起鸟声至，千里一望银山来。银山嵯峨隔沧海，海上群仙复谁在？五鳌已没三山沈，扶桑叶条失光彩。丹砂不逐儿童归，旷怀更为秦人悲。英雄去国彼其志，想像金阙空葳蕤。笑呼白云觞我酒，翠叠连山作窗牖。狂风吹月落西去，水气冥冥浴星斗。夜深忽到蛾眉亭，紫鳞欲去江潮生。只愁新诗幻出龙虎文，翩然将我日月元气归沧溟。"}