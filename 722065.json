{"id":"722065","title":"东越抚军寿词","dynasty":"明末清初","author":"屈大均","text":"百蛮歌舞我公来，献岁椒觞接寿杯。元老天归南极老，春台人望越王台。木棉花吐千枝笔，明月珠生九孔胎。岭海旧称丰丽地，只今憔悴仗云雷。惊春宫柳发新年，嘉庆人趋节钺前。岂有元公非吐握，自来山甫此蕃宣。天开草昧先雷雨，日出光华带水烟。鸣鸟海隅应不少，因欢平格舞翩翩。"}