{"id":"856269","title":"次韵同年蔡仲平察院游西湖","dynasty":"宋","author":"王之道","text":"朝日不受雾，晴光似晖晖。忽然快我心，清风为解围。坐见九里松，旌幢碧相依。天竺了在望，上有祥云微。西湖一千顷，圆荷覆青衣。轻舟竞游览，往往俗客稀。幸及新雨霁，欣逢露初晞。水光与山色，高低映郊畿。佳哉气葱郁，观阙何巍巍。谁云门庭远，咫尺永天威。诸公萃俊杰，高论玉麈挥。载酒旨且多，不醉无庸归。馀欢到献酢，滟滟双鸳飞。新诗烂锦段，想见劳心机。顾我虽百拙，续貂重相违。明年若重来，种种当如几。"}