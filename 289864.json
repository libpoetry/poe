{"id":"289864","title":"水龙吟·冰丝盦感旧","dynasty":"现代","author":"郭则沄","text":"故人来酹残觞，草堂犹是题诗处。栖尘短榻，绣苔荒径，风流谁主。冷眼论兵，狂才赌曲，廿年心素。正江山摇落，寥空鹤下，应悽断，新亭语。也识浮生无住。感前踪、沧波漂羽。夔门访杜，湘皋哀屈，伶俜词赋。一暝攀天，千忧入地，萧然终古。又歌残楚些，低徊笛泪，背斜阳去。"}