{"id":"674381","title":"伏生传经图","dynasty":"明","author":"鲁铎","text":"祖龙火中书作堆，阿房相继为尘灰。九旬老儒食汉粟，元自咸阳坑外回。向来传道心自许，挟书律在无俦侣。太常掌故来何迟，舌固犹存难正语。闺中弱息谙圣谟，口相授受曾何拘。删书门下谁复在，一女拟当三千徒。掌故心神只方策，耳目何尝滞声色。楚国虽亡见倚相，孔堂未上闻金石。谩道方言多异同，济南不与颖川通。子襄科斗人不识，考论文义终谁功。天为斯文存一线，汉人及见先生面。吾今尚恨礼残乐不传，当时试问宁徒然。"}