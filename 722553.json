{"id":"722553","title":"寿母","dynasty":"明末清初","author":"屈大均","text":"我生遘丧乱，周游悲道穷。发肤虽至昵，相依不克终。子春难全归，豫让靡成功。仰辜昊天德，俯愧白华躬。兹辰介春醴，瓶罍无光容。捧土塞盟津，吹琯回条风。微志苟不移，庶可慰尸饔。朱陵有药市，我父为韩康。东王教服食，仙去路渺茫。远瞻松槚上，近察几筵傍。神灵何倏忽，令母早年孀。白鹤思令威，黄鹄悲陶婴。悠悠圣善心，与我旻天长。母子相流连，如月在沧浪。沧浪水清彻，所以娱娥光。母寒裁复裈，儿寒持熨斗。隆冬天雨霜，清苦徒相守。偕隐似绵山，躬耕无谷口。今朝逢令辰，何以介眉寿。凿冰取嘉鱼，采兰为肥牡。堂堂予处子，被褐怀琼玖。不义如浮云，岂足娱诸舅。青松冒霜雪，岁寒希阳春。仰绝高天覆，俯凭坤厚仁。婉娈怀袖间，蔼如狐白温。尸鸠未均养，所嗟俱贫辛。长息刺绣文，次息倚市门。终岁何劬劬，钱刀无一存。龙绡匪冬衣，燕麦匪朝餐。徒持孺子颜，嬉笑相承欢。葳蕤三珠树，上有孤凤凰。凝神慕姑射，尧舜如秕糠。大子歌离骚，中子进椒浆。小子射白鹿，为脯陈高堂。勤劳文伯母，勖以追圭璋。日抱金乌飞，月怀灵兔翔。精华相呼噏，为命与天臣。西王有青鸟，奉使何温恭。朝登麻姑台，戴胜相随从。中妇献缃襦，小妇调丝桐。阿母乐欣欣，饮酒颜鲜红。兰花结萱草，千叶开芙蓉。念我托神仙，不昏如青童。幽幽匏瓜星，独处银河东。罗浮五色鸟，绛翎是君王。生男为鸿鹄，生女为鸳鸯。嗟余有两妹，口噤难衔将。风雨日漂摇，尝忧巢穴伤。侯光方赁舂，令晖日缝裳。穷苦不遭时，令母怆中肠。婿贫若珠玉，女淑宜糟糠。庶几抱潜德，来共拜嘉庆。神龙何光彩，乘道而浮游。非阴复非阳，归我太清居。暮如蓬海月，为母掌中珠。朝如扶桑霞，为母身上襦。天下乃尘垢，真人色不渝。虽无人爵荣，其乐如华胥。愿亲且安坐，清琴听徐徐。"}