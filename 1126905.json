{"id":"1126905","title":"病起荆江亭即事十首","dynasty":"宋","author":"黄庭坚","text":"翰墨场中老伏波，菩提坊里病维摩。近人积水无鸥鹭，时有归牛浮鼻过。维摩老子五十七，大圣天子初元年。传闻有意用幽侧，病著不能朝日边。禁中夜半定天下，仁风义气彻脩门。十分整顿乾坤了，复辟归来道更尊。成王小心似文武，周召何妨略不同。不须要出我门下，实用人材即至公。司马丞相昔登庸，诏用元老超群公。杨绾当朝天下喜，断碑零落卧秋风。死者已死黄雾中，三事不数两苏公。岂谓高才难驾御，空归万里白头翁。文章韩杜无遗恨，草诏陆贽倾诸公。玉堂端要真学士，须得儋州秃鬓翁。闭门觅句陈无己，对客挥毫秦少游。正字不知温饱未，西风吹泪古藤州。张子耽酒语蹇吃，闻道颍州又陈州。形模弥勒一布袋，文字江河万古流。鲁中狂士邢尚书，本意扶日上天衢。惇夫若在镌此老，不令平地生崎岖。"}