{"id":"555965","title":"丙午年首夏患足疾六月淫雨大作狱屋中水深二尺许囚板漂没六七日始退重此湿感不能步履今一载矣殊觉衰惫恐倏殒灭为十招魂以自慰卧起慷慨援笔立就词固不能尽工也丁未年四月二十五日作 其八","dynasty":"明","author":"杨爵","text":"风尘远迩，薄暮茫茫。此际劳人，孰不永伤。悲万里天，断九回肠。谁乘危机，忧我君王。我魂寥落，便欲长往。呜呼魂兮魂兮，努力炯炯。人谋既臧，天步可永。"}