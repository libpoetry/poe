{"id":"1111570","title":"绍兴丁巳二月三十日同晏元老冯应礼罗君瑞游龙多山访飞仙遗迹以两诗书事","dynasty":"宋","author":"何麒","text":"世路聱牙赤水过，故升天险问龙多。书中旧识唐公昉，图里又闻冯盖罗。绛阙岧岧双鹤下，青空杳杳八鸾歌。一篇跳出孙樵语，未应虚皇玉字科。丁令梅仙梁市客，穿云随我上虚无。携持赖有竹都尉，偃蹇更逢松大夫。山积五仓窥石□，霞拖九芒觅丹炉。圣泉闻说经汤旱，中有龙蟠不用雩。"}