{"id":"1236007","title":"越上九日感怀七首呈韩明善先生","dynasty":"元","author":"张仲深","text":"霜横江上秋，月照天外海。政兹风景遇，客子颜色改。异乡难为情，赖此清尊在。央央黄金花，幽姿自潇洒。世无彭泽翁，千载谁来采。耿耿岁云莫，索索多悲风。孰云客窗静，亦有床下蛩。起来独盘桓，幸此良景逢。油然开我颜，清赏谁与同。浊醪有真趣，可惜儿女容。行吟会稽岭，坐啸蓬莱峰。冉冉群动息，月在山之东。登高旷玄览，寓目销我愁。峰峦滴朝润，萧条气含秋。客边得佳节，虑静境亦幽。况乃岁稔登，遗禾弥道周。糟床注新酿，已免沽挈忧。幸此足斟酌，好景庶可酬。岂知故园月，今夕在兹楼。一笑欲忘言，岁月何悠悠。越山郁岧岧，越水何涓涓。爱此山水区，征途滞青年。兰亭访陈迹，俛仰追昔贤。茧纸匪故墨，千载空遗编。引流泛羽觞，一醉西风前。雅量斟酌之，浩歌陶自然。褰衣涉清流，兴尽足未倦。杖藜访林丘，荒塘衰草遍。客中恨寥寥，及此情眷眷。为采篱东花，寄彼山阴彦。归欤复归欤，浣笔书所见。爱酒古所有，我性亦自耽。匪为酒作荒，奈此风景繁。旅况政索莫，庶用除心烦。蟹螯荐新酿，霜橙压黄柑。心交可酬酢，岂为事盘飧。三叹尊俎傍，身在天东南。亹亹圆象运，苒苒青岁阑。策策西风鸣，耿耿客子寒。客子行路难，况乃衣裳单。萸盘荐重九，雅歌和清弹。黄华被幽径，拒霜明空园。所乐忘所悲，慷慨有馀欢。不知乌帽欹，邈矣追龙山。"}