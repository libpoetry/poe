{"id":"109727","title":"沂水·饮马临沂水","dynasty":"清代","author":"纪昀","text":"饮马临沂水，沂水流不息。行人疏地理，每寻曾点迹。剽剟庄老谈，支离增训释。春风咏浴意，三子且难测。纵使游其间，微契吾安识。况乃名偶同，何事强缘饰。颇闻万巨艘，转运资其力。大矣川后灵，神功无旷职。疏浚良有程，源流非易悉。愿告守土臣，儒者求其实。"}