{"id":"551992","title":"得萧武子书喜赋","dynasty":"明","author":"孙传庭","text":"去岁知君文战靡，遣使迎君江之沚。那知一往绝音耗，我心忡忡曷其已。纵横道路满豺狼，浩淼况隔大江水。咄嗟逾夏复秋冬，屈指殷勤数景晷。疑君昔别语疏狂，羞堕青云淹乡里。又思君固饶襟期，岂为敝貂遂尔尔。云何彭蠡一月期，经年曾不致双鲤。愁来两鬓为君秋，庐岳嶙峋暮山紫。出门有客揖余言，袖出一函磨折齿。开函惊见君姓名，令我大叫发狂喜。持读彷佛见颜色，离绪纚纚披满纸。为道芒山下榻时，吏隐朋亲同兰芷。问我梦兰事若何，又道蚌珠新添子。我读未竟欲起舞，僮仆相咤胡若此。吁嗟武子，我本乾坤落漠人，为君忧复为君喜，两人之情可知矣。"}