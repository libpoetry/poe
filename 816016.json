{"id":"816016","title":"烛影摇红 闺 情","dynasty":"清","author":"曹尔堪","text":"杏苑春娇，薄寒犹禁梨花信。踏青时节做轻阴，芳径苔生晕。轻曳弓鞋未稳。殢游心、芹泥微润。鸳鸯成对，游戏波心，双双相近。闲闷侵寻，泪痕犹带红潮印。生憎燕子入空梁，似说离人恨。金鸭篆烟方烬。晦流黄、晚风成阵。十三楼畔，廿四桥边，归期偷问。宿世良缘，蓬莱弱水看清浅。神仙会里捧瑶浆，碧藕排高宴。今夜流苏半卷。到擘阮、吹箫庭院。缓斟低唱，银箭频催，翻嫌夜短。红袖多情，挑灯一送秋波转。回头惨淡动离愁，万里关河远。嘈杂华堂弦管。恍疑是、梦中来见。伤心何处，塞上悲笳，惊飞孤雁。"}