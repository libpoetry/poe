{"id":"812116","title":"横霞仙馆杂事","dynasty":"清","author":"孙原湘","text":"佛容光艳世无寻，供养端宜紫竹林。我愿将身化童子，朝朝合掌拜观音。只道粗才定品差，幽兰偏比别人家。回瞋一笑思量著，原是梅花第一花。为恐狂奴思不禁，朱樱宛转避春禽。星妃微露莲花舌，未许沾唇已许心。画堂相见倍矜严，眼角眉梢尽避嫌。六幅湘裙风不动，暗传心事与鞋尖。郎来深坐绿窗纱，看我梳成两鬓鸦。当着小姑留不得，待伊临去唤煎茶。含情低首不轻抬，还恐当窗女伴猜。趁着金针重度候，看郎偷眼看侬来。相邀姊妹出花前，人自徐行我转先。闪过小屏山一角，任郎偷搦指尖妍。春社如云紫陌过，重帘窣地注娇波。谁知帘外萧郎立，促膝温存半晌多。戏取茶瓯当酒杯，手拈红豆教郎猜。怪人料事偏奇中，手握双钩不肯开。欲度樱桃味与郎，背人离坐走佯佯。玉瓯一点波罗蜜，分付消魂自去尝。问郎底事病双眸，可恨银灯可闷愁。好避绿窗风日煖，如何还写字蝇头。仙骨姗删响佩琚，径来檀几泥相如。玉纤替按云蓝纸，只道贪看倒薤书。"}