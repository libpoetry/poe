{"id":"1105404","title":"堪笑","dynasty":"宋","author":"方岳","text":"堪笑平原血溅衣，但知忠义未知机。命悬鬼貌千秋事，年及悬车自不归。堪笑萧生入受遗，八年师傅不相知。偶离廷尉痴如昨，直等朱游和药罙。堪笑刘安苦学仙，云中鸡犬事茫然。早知官职乃如许，悔不人间差自贤。堪笑山阳汉鼎移，智如文若岂难知。定嫌佐命居人后，略一昌言死亦痴。堪笑张华死不休，谩精象数古无俦。中台星拆何曾识，祗识龙泉动斗牛。"}