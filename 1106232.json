{"id":"1106232","title":"读庆元党人家乘","dynasty":"宋","author":"王迈","text":"群伪欺天日，宋臣去国时。朝扶皇帝玺，暮植党人碑。楚众齐难胜，刘安晁遂危。抵龟公赞决，几事并先知。方喜儒宗用，无何学禁严。甘心师管晏，绝口说伊濂。天岂斯文丧，人忧善类歼。一鸣公甚伟，直气戢群憸。石显权倾帝，穰侯势逼王。群狐争伺夜，丹凤独鸣阳。阊阖辞天仗，洋川佩郡章。谁尝舒亶唾，有舌巧如簧。侂怒如关虎，曦谋比井蛙。公乎拚一死，国尔自忘家。庾亮尘难污，刘舆腻莫加。修名与姱节，皎皎玉无瑕。本朝诸大老，谥议两忠公。公去道乡远，名垂太史同。一时无显位，千载播清风。韩吕多孙子，毋须添乃翁。时流酣富贵，雅道冷如菰。甘附武韦势，相师张孔谀。识污随灶婢，气短事家奴。使读忠公传，还能泚颡无。"}