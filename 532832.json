{"id":"532832","title":"送姚伯子还润州旧隐","dynasty":"明","author":"黎民表","text":"久作燕台客，几经秋月白。秋月复春花，年年故园隔。手把严安书，家储无甔石。却扫平津门，垂翅长安陌。昨夜梦归来，五湖荷花开。杨帆从此去，要路不须媒。北固青山在，长江流绿苔。更寻江总宅，相期中散杯。浮云尔何物，壮志空摧颓。余亦乘扁舟，雷平披草莱。"}