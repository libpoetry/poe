{"id":"227647","title":"游紫罗洞·爱君秀句轻封侯","dynasty":"宋代","author":"李若水","text":"爱君秀句轻封侯，恨不捧杖从君游。高人岂合世间著，紫罗洞边能少留。我今痴坐数椽底，饱阅炎凉只如此。何当一叶弄云涛，鸥鸟请盟波影里。颜郎才思天下无，亦与我辈同朝晡。故乡萧疏不堪说，秋风落日号群狐。百年駸駸行且乐，不必华堂围绣幕。烂醉出门霜月孤，荷锸休随任填壑。"}