{"id":"550079","title":"漂母祠","dynasty":"明","author":"范景文","text":"世间谁谓男子智，跨下侯王眼不识。尘埃物色有英雄，众人所难妇人易。一饭博换千金来，千金不受名乃至。衿鞶者流如是奇，言下寻绎有深致。进食吾以哀王孙，岂以壶餐因为利。功臣事业纯臣心，望报不可皆此类。圮上黄石教子房，子房用之赤松避。吾悔不用蒯生言，惜哉未达漂母意。"}