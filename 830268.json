{"id":"830268","title":"俶玉和雪诗并示与含晶酬倡诸作用倒叠韵奉酬","dynasty":"清末民国初","author":"陈宝琛","text":"煮雪取歰不取甘，看梅赏北莫赏南。南枝开残北枝好，雪歰茗苦逾醇醰。时晴论诗过君夜，瓶笙泠泠花影毵。归来对花发孤笑，剩酌村酝聆农谈。闻君和作再接厉，倒戟突出偏师戡。含晶健者颇与牧，张左右翼陵襜褴。苏黄押韵有家法，险重全用神力担。纵横荡决吾不逮，闭壁早避君舍三。猎场色变心转喜，漫以搏虎方斗䳺。道山峨峨残雪尽，冻月在树邻钟韽。篮舆觅句正迟客，酒面仰向花前?。意君冷斋鼻涕尺，池上巡遍千岩嵁。为花销魂从花笑，春风微入天心参。吟成瀹水细自品，调符忽下存渔潭。鼓山少梅吾欲补，了了空色皈瞿昙。香南雪北定何是？沧浪宗旨君其谙。"}