{"id":"1252661","title":"杂诗三首","dynasty":"元末明初","author":"郭翼","text":"靡靡轻薄子，沓沓肩相摩。营营樊中蝇，扑扑火上蛾。趋利不顾生，是非搆谗邪。所得不既少，所丧良已多。凄风遍大野，不久当如何。滔滔夏孟月，桃李春已矣。庭前两支子，其叶互相倚。梧桐一高盖，碧气荫清美。昽昽屋东日，连阴密如齿。当昼无穿影，西枝覆流水。铺床终日坐，儿女且驩喜。有酒辄持饮，聊乐我云耳。贵者日以骄，富者日以侈。古人已云亡，谁下白屋士。京畿连大宅，新赐公侯第。桂树夹道生，台观迎风起。歌麟玉阶侧，栖凤金窗里。秦娃当妙选，赵舞飘轻体。大儿尚书郎，小儿参国议。中儿权最隆，出入侍天子。七叶轻汉貂，八达哂周士。冯唐亦何命，白首贱如此。"}