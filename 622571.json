{"id":"622571","title":"姚永言自维扬至过访","dynasty":"明","author":"郭之奇","text":"为客羁怀远，遭春幽兴长。飘泊盈千绪，流洄叹一方。我友东南俊，逸气表维扬。相思能命驾，就我春江航。舟楫寒温外，茶酒出篇章。手中白缟带，腰下锦奚囊。双眸含碧水，数语摇轻霜。是时杨柳岸，停午动烟光。岂惟七分读，能流百丈芒。忆共冰天署，生刍束芸香。词英兼宿辈，同时避雁行。君才真杰立，我意日徬徨。相携视冥漠，举世尽茫茫。离群忽三载，膺背永相将。不意金陵水，遥分白玉堂。高谈竟晨夕，薰然耳目张。独念蓬飞子，每疑素业忘。非缘今日会，此游空自忙。相逢姑劝志，焉敢问行藏。明朝重执手，前期或细商。"}