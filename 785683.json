{"id":"785683","title":"纪事 其七","dynasty":"清","author":"黄遵宪","text":"四年一公举，今日真及期。两党党魁名，先刻党人碑。人人手一纸，某官某何谁。破晓车马声，万蹄纷奔驰。环人各带刀，故示官威仪。实则防民口，豫备国安危。路旁局外人，各各捩眼窥。三五立街头，徐徐撚颔髭。大邦数十筹，胜负终难知。赤轮日可中，已诧邮递迟。俄顷一报来，急喘竹筒吹。未几复一报，闻锣惊复疑。抑扬到九天，啼笑奔千儿。夜半筹马定，明明无差池。轰轰祝炮声，雷乡云下垂。巍巍九层楼，高悬总统旗。"}