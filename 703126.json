{"id":"703126","title":"碧桃花","dynasty":"明","author":"谢晋","text":"轩前一树碧桃花，洗尽浓华瑩倍加。自念靓妆无艳色，开时长负客来誇。轩前一树碧桃花，底事东君别有涯。几度自开还自落，不随红紫竞韶华。轩前一树碧桃花，温润丰姿绝玷瑕。寄语水晶帘幕下，红尘飞不到窗纱。轩前一树碧桃花，冷笑无言度岁华。蝴蝶飞来人不见，霜禽啼断日将斜。"}