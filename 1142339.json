{"id":"1142339","title":"荷花辱于淫邪陷于老佛几千载自托根濂溪而后始得以其中通外直者侪于道而近世魏鹤山又推本周子之意取泽陂之诗所谓硕大且俨者归之君子焉明伦堂后新池骤著花教授遂见之诗且有取于周子香远之句寄兴远矣因次韵","dynasty":"宋末元初","author":"牟巘","text":"道中何物不生焉，顷刻能开碧玉莲。根脚好时花发越，源头活处水漪涟。唤醒佛土从前梦，细绎陈诗最后篇。霁月光风真洒落，千年此意后谁传。"}