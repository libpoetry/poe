{"id":"731585","title":"夏日走笔赠隋海侯","dynasty":"清","author":"塞尔赫","text":"隋侯潦倒燕市侧，家住山东古即墨。黄金挥尽重交游，不问生涯何稼穑。平生磊落希古人，湖海之气风尘身。年将四十游汗漫，蓟门烟树空阳春。长揖宁知五侯贵，椎埋屠狗同一醉。彭泽归来羞折腰，信陵甘执夷门辔。君不见齐人田单古英雄，振策初从即墨始。火牛一发挫强燕，顿复雄城七十二。翻忆燕齐未遇时，英雄盖代畴复知。与君邂逅一尊酒，问君今日将何为。燕山道路多嵚?，烟云变幻无定期。呜呼隋侯竟安适，徒然结我他日之相思。"}