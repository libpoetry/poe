{"id":"1063892","title":"赠别若虚","dynasty":"宋","author":"释德洪","text":"残暑霁严威，新凉酿归思。梦惊闻松声，两鬓到万事。中情怯离别，此别仍对子。追惟初识面，宁复讣有此。明朝舟洞庭，惊浪银山起。醉眼失湘楚，妙语淩淮泗。我如浮水叶，遇坎当自止。行将看荆山，归老鹿门寺。今不欠无言，但是欠一死。淮山有奇逸，要是天下士。若问寂音老，烦君一举似。"}