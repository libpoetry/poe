{"id":"467150","title":"江右诗社己丑浔阳年会诗草 其二 访白居易草堂大雨不克而返用梅岗起句","dynasty":"当代","author":"陈忠平","text":"草堂何处是，峡口泊游车。绿雨村边笋，黄云陌上花。溪流青石磴，路问老农家。林邈春泥滑，薄裳寒更加。群坐品佳茗，新知并旧盟。香浓逸诗兴，苦酽解春酲。江夜灯凝碧，旅窗尘濯清。深谈不相厌，风雨过无声。翠分匡阜秀，曩昔远人烟。春雨新城阙，孤风旧墓田。我来虽百感，公去已千年。莫问濂溪水，谁还爱此莲。晨钟敲不透，烟湿法天低。寺远微浮影，山深愈转迷。时风翻贝叶，何处坐菩提。铁佛循来历，茫然失所稽。断樯折戟与沙沈，莫问长江水浅深。烟雨一亭真亦幻，波云万叠古而今。独遗胜迹供诗眼，同约春风拂玉琴。若许周郎依旧在，座中无客不知音。久慕西林不关佛，庐山面目此能窥。浮峰烟雨碧如幻，夹涧杏桃红未知。七级浮屠新矫正，千年僧舍尽归尼。旧题残壁依稀在，遥念坡仙泼墨时。春风携雨过东林，幻起祥烟庇荫深。结社白莲多逸士，避尘青鹤一瑶琴。法轮有序因皆果，净土无端古不今。但坐蒲团俱是佛，何劳面壁十年心。琵琶弦拨琵琶行，或为孤愁或为情。白傅何尝青女识，曲衷但向大江倾。一襟烟水长流逝，多少才人无姓名。揾遍春痕春且去，莫教苦雨碍晴明。锁江宝塔立嵯峨，阅尽清波与浊波。一派威仪人造就，六边棱角日消磨。铁牛金铎堂皇在，万棹千舟忐忑过。漫倚危栏谁更问，镇妖事业竟如何。纷说江湖雨及时，声名渐著渐沈迷。三餐饱饭安能足，一县押司原不低。白日祸因村酒醉，黄粱梦值午鸡啼。牢骚自古人多有，莫向寻常楼肆题。烟雨甘棠旧将台，连云战舰鼓相催。当时豪气如亲见，去后儒冠不复来。一水孤悬绝鳌鳖，千楼林立竞崔嵬。柴桑自是英雄地，牧鸭牧州俱有才。"}