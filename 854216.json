{"id":"854216","title":"水龙吟 其二 和朱行父海棠","dynasty":"宋","author":"方岳","text":"昼长庭院深深，春柔一枕流霞醉。蒙松欲醒，娇羞还困，锦屏围翠。豆蔻初肥，樱桃微绽，玉阑同倚。记华清浴起，渭流波暖，红涨腻、弃脂水。燕子来时天气。尽韶风、与诗为地。芳丛雨歇，露痕日酽，英英仙意。莫恨无香，最怜有韵，天然情致。待问春能几，五更犹是，拌今宵睡。"}