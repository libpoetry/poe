{"id":"845586","title":"虞主回京四首 其三 十二时","dynasty":"宋","author":"无名氏","text":"太平时。御华夷。躬听断破危疑。春秋鼎盛，绌声乐游嬉。日升繁机。长驾远驭垂。意在轩羲。恢六典、斥三垂。有殊尤绝迹，盛德魄周施。方将缀缉声诗。扩皇纲，明帝典，绍累圣重熙。高拱无为。事难知。春色盛，逼千秋嘉节，忽闻玉几。颁命彤闱。厌世御云归。翊翠凤，驾文螭。缥缈难追。侍臣宫女，但攀慕号悲。玉轮动，指嵩伊。龙镳日益远空游，汉庙冠衣。惟盛德巍巍。镂玉册，传青史。昭示无期。"}