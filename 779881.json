{"id":"779881","title":"金缕曲 题宛兰簪花小影，兼赠小兰","dynasty":"清","author":"戴延介","text":"水面惊鸿态。记匆匆、鹍弦声里，早输情债。弹到定风波一曲，便有五湖舟载。幸留得、脸痕眉彩。占尽杜家仙侣福，署灵坤、小牒乌丝界。萝屋补、络珠卖。红楼如梦东风外。算番番、生香不断，洞迷房改。莫笑司勋迟问讯，艳说韦郎缘在。又窥镜、遥山横黛。眷翠怜红心婉娩，袖罗边、一握春葱赛。周昉笔，画图再。"}