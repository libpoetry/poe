{"id":"623264","title":"读南华外篇述以四言十五章 其十三 山木","dynasty":"明","author":"郭之奇","text":"木以无用，斤斧弗从。雁以不鸣，身游釜中。不材与材，各有遭逢。先生何处，绝累行空。为木则椿，为雁则鸿。二者之间，一蛇一龙。人物之祖，黄帝神农。云孙日邈，安知道宗。鲁侯忧鲁，皮以灾躬。涉江浮海，大莫可通。虚舟相触，惼心亦融。人能虚己，其孰能壅。毫毛不挫，已成卫钟。意怠之鸟，毕世从容。枳棘之猿，竟日匆匆。陈蔡休食，击槁歌风。木声人声，当人心胸。无受人益，以安天穷。圣人晏然，体逝而终。螳蝉与鹊，忘身若瞢。栗林逆旅，谁私谁公。贤不自贤，何往不崇。林回弃璧，虞人谇弓。不忮不求，胡不大同。"}