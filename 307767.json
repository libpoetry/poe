{"id":"307767","title":"忆旧游·题陈高汉半楼印稿","dynasty":"现代","author":"詹安泰","text":"镇狂涛激枕，瘦石盘云，倦旅年年。未是幽栖客，奈花羞鬓老，梦逐春宽。半楼寄情何处，歌哭总无端。剩片玉玲珑，埋将艳劫，媚与孤欢。雕肝，倩谁省，尽裹锦封泥，汉简唐笺。准儗摩崖去，怕啼烟鹤警，吊月猿寒。醉瓢久拼同守，名字忍人看。只残社凄迷，心期尽日愁倚阑。"}