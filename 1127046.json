{"id":"1127046","title":"和答魏道辅寄怀十首","dynasty":"宋","author":"黄庭坚","text":"堂堂阳元公，人物妙晋东。魏侯多能事，彷佛见家风。长鱼无波涛，坐与虾蚬同。诸山摇落尽，旅食岁时穷。平生弄翰墨，客事半九州。天未逢故人，园蔬当肴羞。酒阑豪气在，尚欲椎肥牛。虞卿不穷愁，后世无春秋。雷行万物春，天震而地撼。闭塞成冬冰，楚越自肝胆。貂狐谅柔温，藜藿自羹糁。相思牛羊下，城鼓寒紞紞。剑埋丰城狱，气与牛斗平。皇明烛九幽，湔祓用神兵。谁言黄沙碛，矢尽鼓不鸣。至今门下士，落涕为荆卿。别时燕辞屋，草黄秋半分。今来冬日至，稍添刺绣文。百年几会合，美酒不屡醺。犀牛可乞角，穷士难荐论。排江鬼瞰室，贯朽粟红陈。君行谁为容，款门定生嗔。谅无绨袍故，尽是白头新。天涯阿介老，有鼻可挥斤。赤豹负文章，岁晚智剞劂。渴饮南山雾，饥食西山蕨。封狐托脂泽，眉颊颇秀发。时时一樽酒，婆娑弄风月。猛虎倚山号，强梁不敢前。失身槛阱间，摇尾乞人怜。男子要身在，万金自保全。云黄雉兔伏，霜鹘莫空拳。生涯共七十，去日良已半。短长相觖望，面尽酒可断。大道体甚宽，窘束非达观。莫问夜如何，醉从鸡号旦。明驼思千里，驽马怯负荷。小人蠹诗书，安乐北窗卧。瓢空且乞饭，儿寒教补破。机巧生五兵，百拙可用过。"}