{"id":"801015","title":"除夕写怀","dynasty":"清","author":"惠士奇","text":"持门赖健妇，颇忆盆孟光。今夕复何夕，洗手调羹汤。辛盘与椒酒，一一亲排当。夜半理梳裹，灯前事晨妆。君姑尚未起，鸡鸣候高堂。□□偕先后，杂佩鸣珩璜。我亦梦到家，身侍阿母旁。乌啼忽警觉，仍在天一方。梦回思往事，石阙空衔悲。缅惟遭丧日，事远尚可追。先君昔迁谪，家细不得随。二载密云尹，溘然遂长违。时余行未至，伯兄适南归。饭含未及视，安用有子为？一棺尚寄旅，僻在城南陲。遥忆今夜奠，纸钱风吹灰。吾闻古丧礼，未葬不释缞。念此痛欲绝，有如刺心锥。哀歌不成曲，我唱和者谁。"}