{"id":"332000","title":"惜余春慢·雨雹","dynasty":"清代","author":"曹贞吉","text":"窈窕纹纱，参差曲槛，无计消他长夏。金钲匿影，石燕穿云，缥缈灵旗来也。隐隐轻雷度时，不惜真珠，抛残盈把。似湘妃游泳，玉徽零乱，冰弦弹罢。又疑是、破阵钱塘，青天飞去，雪霰一时交下。介山昨夜，风雨黄昏，霹雳车凭谁借。怊怅方塘，碧筒出水初圆，怎禁狼藉。助新凉、午梦绳床，彷佛声飘鸳瓦。"}