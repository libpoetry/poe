{"id":"380751","title":"秋思耗·半雨楼闻雁和梦窗","dynasty":"现代","author":"郑文焯","text":"衰帽西风侧，骤雁声催送，暮城寒色。灯院雨昏，晚花中酒，愁浸肠窄。倚歌扇高楼，四弦和泪诉掩抑。见数峰、江上碧。想故国云横，几行归尽，又作早秋南旅，有情堪忆。残夕。檐铃断滴。唤素娥、澹洗铅饰。怕闻邻笛。明朝窥镜，鬓华暗白。误旧约、青鸾信乖，春梦如过翼。念远客、应惯识。漫岁餐稀逢，重门无字寄得。恨隔霜榆塞北。"}