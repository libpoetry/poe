{"id":"731495","title":"捣衣篇","dynasty":"清","author":"永㥣","text":"星河耿耿露零零，碧落光摇六合清。万籁萧条入夜寂，千家断续起砧声。砧声凄绝如含怨，征戍十年不相见。岁月空嗟西逝乌，柔情问遍南来雁。欲凭旅雁慰间愁，翻使离怀难卒休。长向兰闺同跨凤，何须鸡塞觅封侯。此时落叶纷如雨，此际蛩吟傍窗户。唧唧频添思妇悲，凄凄学助愁人语。铁马鏦铮霜露凉，不须机里织流黄。好将一片坚心石，捣尽长安明月光。月华今古不常满，三五充盈二八刬。欲因明月话幽怀，我心匪石安能转。愿将身心化石坚，立向山头望远天。任他日日风和雨，望断关山年复年。闲庭翻作蓝桥驿，空持玉杵成何益。不见裴航返玉京，自捣玄霜度朝夕。夜如何其参欲横，结璘应伴守孤茕。卷衣入户理残梦，梦向金微不隔程。"}