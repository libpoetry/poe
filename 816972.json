{"id":"816972","title":"有感十二首甲午（选三）","dynasty":"清","author":"雷钟德","text":"满眼山河拱上都，乾坤局变古曾无。紫霄竟日天沉醉，碧血中原鬼乱呼。苍海茫茫求大剑，朔风浩浩发阴符。湘累幽怨兼身世，泽畔吟成泪欲枯。海外孤悬一弹丸，百年圣泽自衣冠。突惊瀛岛更尘劫，真见金人泣露盘。技尽娲皇天莫补，冤沉精卫海难乾。可怜剩水残山地，父老犹思撼岳难。庙略清谈领搢绅，中书堂上太平身。极知气数天公事，焉用安危社稷臣。夷甫远筹营兔窟，季鹰秋兴忆鲈莼。过江名士知谁在，太息夷吾一辈人。"}