{"id":"703680","title":"上巢云二首","dynasty":"明","author":"释函是","text":"曾托溪云留半间，十年椎拂未尝閒。已随梁燕辞秋社，又逐霜鸿入楚山。浅草尚多戎马迹，高原休笑鹿麋顽。朝看湖水连天白，拟傍西峰共设关。揽尽湖光释素襟，俯临群岫倚高岑。蹲云遂有牛头石，观水还堪雁影吟。檐际星河连绝巘，下方灯火点疏林。解空住处看弹指，莫负当年游历心。"}