{"id":"608024","title":"观乙未大察报二十四句","dynasty":"明","author":"饶与龄","text":"天曹课群吏，秉公宁有我。炷香矢明神，贤关门钥锁。稽谋必佥同，咨诹恒虚左。簸扬并淘汰，先几求当可。譬如护嘉禾，驱蝗畀炎火。又如济巨川，乘桴屏小舸。甄别洞毫芒，封章达青琐。绅笏同翱翔，轩轾见勤惰。重瞳见屡回，冕旒明堂坐。黜陟无颇偏，八霆咸安妥。以是知治术，赏罚惟信果。凛凛百臣邻，震辣敢自堕。"}