{"id":"807341","title":"水调歌头  汾西侯仲辂示我九日纪梦词二阕依韵奉和 其一","dynasty":"清","author":"陈维崧","text":"月落边墙黑，几扇雁门开。苍然西极风雨，都向二陵来。闻说胭脂小伎，能唱横汾旧曲，家傍古轮台。我欲与之语，红粉最怜才。饮醇酒，近妇女，莫疑猜。世间馀子何限，两手底须推。安得飞狐峪口，偕汝吹箫击筑，一日笑千回。绿酒不晓事，有闷未能排。"}