{"id":"682539","title":"西湖杂曲","dynasty":"明","author":"区大相","text":"城外朱楼映晓霞，酒船伎舸各穿花。少年尽日出行乐，薄暮还寻苏小家。平湖一带绕山根，山上禅宫湖上村。逋客宅边招隐士，鄂王坟上赛忠魂。妆楼舞榭属回堤，垂柳垂杨拂水齐。可惜西湖千顷浪，更无人解钓清溪。泛舟湖上仰神仙，桂楫中流兴渺然。好是米家书画舫，元非越女芰荷船。当筵窈窕善吴音，能唱新词动客心。忽听阳春传雅曲，是谁湖上发高吟。"}