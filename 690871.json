{"id":"690871","title":"厓山吊古","dynasty":"明","author":"李之世","text":"逝水东流怒不回，群峰中擘海门开。两厓波浪成今古，异代衣冠入草莱。远近林峦开罨画，高低云杪缀楼台。英雄千载升沈地，击楫悲风万里来。旌旗十万度楼船，地转穷荒别有天。百战雄图今已矣，九霄龙驭竟茫然。仓皇梦失襄城路，缥缈魂游瘴海烟。何处湘灵悲鼓瑟，满江渔火对鸣舷。崚嶒奇石倚晴霄，大海风云压暮潮。涛覆星辰惊地轴，阵连鱼鸟撼天杓。人亡故国山河在，碑隐荒苔世代遥。无限哀魂招不得，断猿啼处草萧萧。濒危已失三千士，誓死犹存六尺孤。岂是龙蟠跨宝鼎，可堪鳌背奠皇图。云深越徼胡尘黯，霜冷残潮海日枯。独有金牌报国恨，至今风雨泣昆吾。废寝遗陵落照间，白云苍雾洒空山。如闻肃卫趋金闼，是否丰碑掩玉颜。玄鹤夜归华表唳，黄龙朝捧紫宸班。当时辇跸驱驰地，松桧无风响佩环。汴杭回首即荒滨，三徙逢厓事竟真。天地有灵应一涕，风波垂死泣孤臣。何来赤手堪扶国，即去黄冠亦误身。还是中华千古地，长风吹雨洗腥尘。"}