{"id":"790996","title":"十字碑","dynasty":"清","author":"王恩浩","text":"江上麒麟几高冢，大节如山摇不动。十丈丰碑表墓门，幽光能贲泉台宠。十字乃出尼父手，二千年来骨不朽。特笔能存让国心，片石争得名山寿。字迹剥落苔藓青，拿攫犹作蛟龙形。阳冰之篆斯邈隶，对此不觉成蝘蜓。小儒目论好苛细，真赝往往以臆计。辙迹纵云未至吴，千里何难尺书寄。观乐久流上国声，表微讵悖春秋意。讫今访古蓉江湄，字青石赤形模奇。若非至圣亲题字，安得风雷护断碑。"}