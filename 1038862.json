{"id":"1038862","title":"寄富彦国","dynasty":"宋","author":"苏舜钦","text":"自古猾者胡与羌，胡羌相连动朔方。奸谋阴就一朝发，直欲截割吾土疆。遣使持书至阙下，四方物论如沸汤。天子仄席旰未尝，相君日暮犹庙堂。彦国感慨请奉使，誓将摧折其锋铓。受诏驱马出都门，都人走观叹且伤。猾胡闻风已厌伏，聚听大议羞乱常。愿如故约不敢妄，脱甲争献宝玉觞。旆旌威迟还上国，所至观者如倾江。杖父奔蹶喜出泣，妇女聚语气激昂。至尊虚怀坐赭床，中人催入见未央。对久赤日下辇道，翠华影转熏风凉。归来堂上拜寿母，宾车塞破甘泉坊。衣尘未涤又出使，往来绝域如门墙。已知高贤抱器识，因时与国为辉光。不烦一甲屈万众，以此可见才短长。彦国本为廊庙器，何祗口舌平强梁。使之当国柄天下，夷狄岂复能猖狂。"}