{"id":"695670","title":"西苑十二首 万岁山","dynasty":"明","author":"欧大任","text":"五岳来朝日，三山路不迷。长杨秦苑北，卢橘汉园西。珠斗淩空近，瑶峰入望齐。万年同圣寿，何用访丹梯。壶梁移此地，宫禁有沧洲。浴鹤看成沼，疏龙汇作流。波清珠树晚，风急石鲸秋。不羡横汾赏，芙蓉隐御舟。仙仗那劳远，凭高禁籞间。丹丘非弱水，紫气自函关。芝纳诸山献，歌从八伯还。卿云飞不散，长以奉龙颜。宸游几度过，容与棹郎歌。沧海浮员峤，瑶池长碧荷。月从云汉上，秋入露寒多。青鸟西飞急，其如宴乐何。箫鼓中流发，秋风散浦烟。淋池新乐府，汾水旧楼船。赏胜观涛日，游非习战年。甘泉思扈从，回首濯龙川。前朝唯此树，旧史不知名。翠葆临圆殿，苍虬拂古城。石封千岁字，风起半空声。颇似逃秦客，悠悠见太平。窈窕丛霄上，回看佳气浮。苑疑长乐接，台似集灵游。云鹤迎清跸，山烟绕御楼。王褒随所幸，新赋玉园秋。谁道神山远，依然玄圃通。琼瑶无隙地，苜蓿满离宫。吹绿晴湖曲，飞霞小殿东。史臣焚草后，蓂历万年同。西内风烟异，南台见水田。艰难曾稼穑，淳朴一山川。农舍朝炊里，江乡夕照前。谷蚕劳睿藻，豳雅定同传。西转兔园开，曾徵赋颂才。赤麟随驭至，黄鹄下池来。弦玉临风谢，留金罢露台。明良真此日，拜手咏康哉。弄田开汉苑，藉亩表周廛。耒耜豳风后，膏腴灞水前。千箱收夕照，几碓响秋泉。父老康衢颂，惟知祝帝年。路直苑墙东，台因选将雄。云屯丹组甲，月抱绿沉弓。定虏凭骁骑，誇胡笑射熊。君王非好武，频奏幕南功。"}