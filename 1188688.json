{"id":"1188688","title":"蒙山作","dynasty":"唐","author":"萧颖士","text":"东蒙镇海沂，合沓馀百里。清秋净氛霭，崖崿隐天起。于役劳往还，息徒暂攀跻。将穷绝迹处，偶得冥心理。云气杂虹霓，松声乱风水。微明绿林际，杳窱丹洞里。仙鸟时可闻，羽人邈难视。此焉多深邃，贤达昔所止。子尚捐俗纷，季随蹑遐轨。蕴真道弥旷，怀古情未已。白鹿凡几游，黄精复奚似。顾予尚牵缠，家业重书史。少学务从师，壮年贵趋仕。方驰桂林誉，未暇桃源美。岁暮期再寻，幽哉羡门子。"}