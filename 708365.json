{"id":"708365","title":"水调歌头 述怀用苏东坡中秋韵","dynasty":"明末清初","author":"龚鼎孳","text":"小住为佳耳，万事总繇天。乞天判与沉醉、断送奈何年。往日宝刀横吹，入夜清灯疏雨，鬓发暮云寒。吾老是乡矣，双袖百花前。倦司马、穷阮籍，只高眠。宿酲刚醒，又问明月可曾圆。长策琼台采药，小隐于陵织履，雅操仗君全。放眼凭栏久，风露正娟娟。"}