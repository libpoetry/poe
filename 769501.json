{"id":"769501","title":"金缕曲  六月十六夜日望楼对月","dynasty":"清","author":"王鹏运","text":"此夕真无价。俯危楼、罗云四卷，玉檠高挂。袢暑人閒销欲尽，凉韵未秋先借。又银汉、沈沈西泻。凝白阑干尘不到，是天然、爱酒能诗社。令浩渺，最宜夜。乘风敢拟游仙也。检尘襟、卅年缁素，暂时陶写。玉宇琼楼归路迥，高处清寒犹怕。莫轻放、花閒三雅。狂态姮娥应见惯，倚商歌、漫惜知音寡。看独鹤，正来下。"}