{"id":"691031","title":"都督王公阅兵海上歌","dynasty":"明","author":"李云龙","text":"东风吹动碧油幢，帝遣嫖姚视海邦。猎猎云旗过郁水，嘈嘈雷鼓动珠江。列舰如城望不分，角声吹彻大江云。武士各依云鸟阵，元戎亲领水犀军。百尺华楼玉帐开，坐看飞舸蹴天回。老蛟起舞天吴拜，江上长风万里来。虎门诸部捷如飞，日暮横江试铁衣。弦响乍闻侦候报，前锋川口射鲸归。北风萧萧吹江关，白波几度流雪山。将军倚剑飞艎上，却似当年下濑还。金戈指日日华生，玉弩临江江水平。横海楼船得似此，汉家何处校昆明。雨过连营月满篷，一声清啸倚秋风。惊波不动江如练，东望扶桑欲挂弓。鹳鹅飞尽阵云稀，杨柳风前小队归。一曲南征吹不散，又随明月过江飞。"}