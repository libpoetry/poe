{"id":"694628","title":"悼亡四首","dynasty":"明","author":"陈繗","text":"宦游千里远相从，自是生同死亦同。比翼高飞天外鸟，连枝深结径边丛。烟沉古匣梅窗冷，尘掩遗编蕙帐空。此日孤儿多感恨，建江江水正流东。朱弦愁绝破瑶琴，流水无声恨转深。鸾凤楼空春寂寂，鸳鸯瓦冷夜沉沉。半生懿行传闺阃，千古遗风惨士林。除却一经文与史，更无遗子满籯金。数尺朱弦系玉琴，琴亡弦绝两难禁。离鸾有恨佳期隔，流水无声古调沉。鲍叔永遗钟子意，相如应负卓文心。可怜玄鹤庭前舞，犹恋当时再奏音。排田回首泪垂膺，造物于人总不情。堪叹世衰交道丧，更悲邦殄哲人倾。数言已作终天诀，寸步何缘觉旧声。生死交情如不负，敢书心事告幽冥。"}