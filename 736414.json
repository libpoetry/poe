{"id":"736414","title":"壬辰仲冬费滋衡江服懿林中山苏梅仙枉集寓斋用海日生残夜江春入旧年为韵分得生入二字","dynasty":"清","author":"陈鹏年","text":"穷冬在深谷，寂寞怀友生。岂期江上帆，遂此山中行。山中何所有？浊酒陈粝羹。同心四五人，怀抱各相倾。明月从东来，霜露皓已盈。宁知夜将半，瑶琴转凄清。臣罪则当诛，天王荷圣明。文章固小技，珍重同璜珩。自非尧舜时，难免世网婴。小人贵苟全，君子畏令名。鸥盟慎俦侣，各立以屏营。费江名下士，洒落富篇什。况有林与苏，高狂每相及。独笑老陈髯，虫鱼徒摭拾。丹房静无事，良朋偶然集。山高众籁肃，帝座可呼吸。酒阑步山椒，遥青若拱揖。念兹铁瓮城，兵农素和辑。万井锁寒烟，日暮军声入。东南控沧海，烝徒在娴习。近闻楼船军，奔鲸吼山立。仍劳至尊顾，冠盖交驰急。扬子盛帆樯，潇湘忆蓑笠。安得趁东风，细雨春船湿。"}