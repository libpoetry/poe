{"id":"834615","title":"玲珑玉 曹靖陶惠双红豆，云是文正公手植者。名德芳踪，辄触吟绪，拈成此词，寄荅殷勤","dynasty":"清末民国初","author":"姚华","text":"琼颗匀圆，趁开箧，竞穗镫红。春娇正坼，露时记采秋丛。慎重名流手蓻，到云礽收取，凭寄飞鸿。玲珑。闲拈来，词意转秾。料得当年觅植，道种分南国，情托东风。宰相梅花，赋家心，丽则堪同。千年风流如续，称儒雅，窗前一树，也署村农。意无尽，几回看，常在掌中。"}