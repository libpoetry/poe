{"id":"660839","title":"次韵同年郑宪长舟行书事","dynasty":"明","author":"罗钦顺","text":"药裹正关心，凝尘满瑶瑟。忽枉故人书，顿愈无妄疾。长篇屡沈吟，首得防尾失。风波固云恶，高天自行日。那知汹涌时，不有龟龙出。吾命乃在天，颠顿亦奚恤。侃侃开笑谈，底柱屹中立。虽然西江水，未容一日吸。顾此济川舟，何方不可适。终风徒尔为，行云靡留迹。大哉天壤间，自生还自息。此意当谁知，吾目为君拭。君吾榜中英，常情讵能测。激扬肃官箴，钻仰希圣域。变化阴且阳，居然守无极。应悲行险徒，终年长戚戚。"}