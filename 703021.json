{"id":"703021","title":"次帘山黄门韵约游杏庄二首","dynasty":"明","author":"谢迁","text":"风送春香入野庄，花开银杏白于霜。客须知己长悬榻，话到忘形每閧堂。烟外垂杨迷望眼，雨前新茗漱枯肠。舞雩归处宜高咏，先订佳期寓短章。阳和旋逐斗杓回，雨后波㴠绝岸隈。横野被风翻麦浪，空庭粘絮落蜂媒。酒须家酿先春熟，门待朋簪竟日开。赤壁重游携二客，洞箫兰桨几时来。"}