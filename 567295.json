{"id":"567295","title":"横山黄伯子持图索题","dynasty":"明","author":"徐渭","text":"一生纱帔罩乌巾，二女明妆坐绣茵。树底几厨犹未发，神边排榼巳攒鳞。持此佳图今书此，疑是东山谢氏之犹子。拣持二女并叔安，将渡淮淝来赌墅。主人向我捧一尊，谓此比较言不伦。此图乃即是其身，身住暨阳之邑，横山之村。少泉先生是其父，星文侄骆先生妻以女，身为乃祖千顷陂黄叔度之孙。少而狗齐，长而辞乃岳，其耽隐而自逸气飘飘然凌云。"}