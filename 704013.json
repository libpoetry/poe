{"id":"704013","title":"秋夜雨有感言怀二首","dynasty":"明","author":"韩雍","text":"客里逢秋感已深，可堪秋夜对秋霖。江湖未遂希文志，丘壑空悬永叔心。云压戍楼迷画角，风传警枕乱清砧。谁怜怀国思乡处，无限愁肠自苦吟。萧萧浙浙更悠悠，积雨声中起百忧。尘世浮名成厎用，异乡孤客尚淹留。雅怀岂羡笙歌夜，短发深悲草木秋。何日酬恩便归去，吴淞江上伴眠鸥。"}