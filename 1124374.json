{"id":"1124374","title":"挽利路章运诗二首","dynasty":"宋","author":"项安世","text":"畴昔吾乡主簿君，今年丹旐过江浔。老僧尚记辞菹笋，旧吏犹闻却顾金。玉节朱轮行万里，清冰寒露炯初心。南风轧轧鸣归橹，似相蒿城薤管音。宝屏峰上两先生，照见廉贪立懦情。八百万钱同弃屣，四麾一节但空籯。扫除身世朝和暮，分付儿孙白与清。持此横山原畔去，少师秦国有馀荣。"}