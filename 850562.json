{"id":"850562","title":"招竹元珍赏江洲新茶","dynasty":"宋","author":"孔武仲","text":"我生世味薄，所好唯真茶。江南隔浮云，庐岳望苦赊。煎烹逐风土，白水和脂麻。有客自远至，开缄得新芽。乍见真邂逅，失喜成欢哗。掬视未及饮，清香破昏邪。堂堂京邑雄，万货来天涯。念此至灵草，崎岖亦随车。小磨元自携，瑩白无纤瑕。玉尘渐委积，鹰嘴犹交加。汲泉方污埃，上以密叶遮。蟹眼已鸣沸，君来何晚耶。相呼共一啜，如到神仙家。烦襟得浣濯，两目袪昏花。閒居无他乐，赖有此趣佳。煌煌金张门，酒肉争豪奢。冷淡不辄饮，千金赏筝琶。一醒又五斗，颜角如烘霞。蔗浆爽肺肝，金椀嗽齿牙。坐觇吾曹癖，往往笑以嗟。人生乐不同，未用相矜夸。吟罢腹饥吼，空庭噪昏鸦。"}