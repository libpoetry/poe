{"id":"175165","title":"食蛎房·蛎房生海堧","dynasty":"宋代","author":"刘子翚","text":"蛎房生海堧，坚顽宛如石。其中储可欲，虽固必生隙。嵌嵒各包藏，碨{左石右亚}相附积。终逢霹雳手，妙若启扃鐍。鑽灼谅难堪，曷不吐余沥。南庖富腥盘，岂惟此称特。吞航大绝伦，梯脔万夫食。针鳞九牛毛，水嚼逾千百。光螺晕紫斑，{上节下虫}膏湛金色。水母脆鸣牙，章举悬疣密。乌黏力排奡，贴石不可索。妾鱼戏浮波，媚鲘雌雄匹。蟹躁辄磺骛，鳖缩常畏出。车螯不服箱，马鲛非骏迹。江瑶贵一柱，嗟岂栋梁质。骨柔竞爱{左鱼右戈}，多鲠鯯乃斥。蚶虹鲑赤文，肉黑鱼之贼。鲦鱨鰋鲤鳗，鱣鲔鳅鲂鲫。鳙庸而魦，琐冗难尽述。包涵知海量，长养荷天德。贪生族类繁，失地波涛窄。网{上四下毕}人创祸，甘鲜已为厄。纷然均可口，流品当别白。微物倘见知，捐躯不足惜。"}