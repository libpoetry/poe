{"id":"1125458","title":"和邓慎思未试即事杂书率用秋日同文馆为首句三首","dynasty":"宋","author":"耿南仲","text":"败叶扫还飞，秋容肃粉闱。青钱如已选，白璧会须归。燕坐书横案，孤吟月满衣。还同潘散骑，鱼鸟性都违。大轴累千箱，凫中见鹤长。静临窗几读，爽入肺肝凉。誇咤争求胜，疲劳忽自忘。由来京邑贡，正合冠多方。蔼蔼儒冠至，恢恢贤路开。才须金鉴别，人自玉山来。谢客书千卷，嵇康酒一杯。如君富术业，当与雉为媒。"}