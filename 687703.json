{"id":"687703","title":"屏居山中忽闻先帝宾天不胜哀感恭赋以志攀髯之恋","dynasty":"明","author":"安希范","text":"鼎湖仙驭忽高翔，遥洒孤臣泪两行。天语曾闻螭陛下，龙颜忆睹象舆旁。凭馀玉几谟应远，虑重金瓯策定长。早晚轮台应有诏，老羸扶杖望恩光。虽蒙放弃老丘园，旋复衣冠两被恩。岂有涓埃酬海岳，祇惭衰朽负乾坤。草茅迹远阍难叩，葵藿忱微手自扪。望阙不胜频洒泪，未传哀诏巳声吞。"}