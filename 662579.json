{"id":"662579","title":"杂诗二首 其一","dynasty":"明","author":"石宝","text":"辛俞从栾子，宁畏大戮施。栾布事梁王，冒险犹陈词。古人守节义，岂在崇与庳。意定蹈汤火，志明羞诡随。宁为白璧碎，不作脂与韦。宁为钝剑折，不作钩与锥。彼视富且贵，草芥奚足为。正气日沦丧，功名始多岐。射利等趋市，廉耻弃如遗。虽有首阳薇，莫疗夷齐饥。荆卿与灌夫，末路未可嗤。"}