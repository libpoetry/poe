{"id":"737608","title":"上滩行","dynasty":"清","author":"徐葆光","text":"祗命走闽服，崎岖敢易安。纸船托微命，上滩复下滩。上滩逆水怒，求进尺寸难。片石扼我险，力费千篙攒。下滩得水利，双楫如轻翰。穿针与走马，一泻百里宽。顺流虽云乐，触激无坚完。滩师头易白，斗捷摧心肝。上水既失利，小心事惊湍。救堕愁脱手，引汲心胆寒。釜悬船挂壁，溜急鱼升竿。步步自牵挽，力尽终跻攀。于此互乘除，得失如循环。上滩与下滩，请君择其间。"}