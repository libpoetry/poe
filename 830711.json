{"id":"830711","title":"游卧龙冈访朱子筑庵处用朱子韵","dynasty":"清末民国初","author":"易顺鼎","text":"老龙卧垂涎，成此千丈湫。力能沛甘霖，络绎金简投。过时若无用，委弃荒山陬。神功不求试，又岂畏人求。我来访灵境，山路阻且修。双崖呀然开，始见风云幽。太古铁色壁，倒挂三峡流。伟哉造化奇，神鬼莫能谋。哲人惬兹区，卜宅尝屡游。顾名缅英贤，溟漠神相酬。至今寻丈间，名与天地留。吾闻龙为德，出则被五洲。退藏一壑内，有若枯枝樛。吾侪但饱啖，望古真堪愁。徘徊日将暮，烟霭何纷缪。回首望苍崖，寂寞飞龙秋。"}