{"id":"746189","title":"戛寨江涨不得渡反宿夷寨","dynasty":"清","author":"黎恂","text":"雷雨涨蛮江，水急浪掀簸。高没大石矶，例不容鼓柁。篮舆已江边，复返陟嵬砢。欲寻昨宿处，路长计或左。峰腰有人家，种类尽夷猓。男妇足蹒跚，儿童身袒裸。土屋集臭秽，笆篱悬果窳。此岂非吾民，寄宿亦聊可。煮茶良浑浑，炊饭粟颗颗。杂然同一宫，牛羊鸡豕我。献芹者何人，缁布将头裹。长跪前致辞，谓我为民爹。慰勉摩之去，独对山月坐。无膏油奈何，且爇松明火。"}