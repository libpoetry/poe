{"id":"630442","title":"三良","dynasty":"明","author":"释函是","text":"一死安足难，斯人应自观。勋名盖宇宙，恩遇洽肺肝。时异人云迁，慷慨多空言。不可以理揆，理直情易捐。君子慎当念，转瞬分岳渊。李陵终负汉，苏武幸生还。豫让徒自苦，荆轲易水寒。四子皆贤豪，硁硁各自存。衰利从中来，久暂非所存。三良临穴时，抚膺岂偶然。持此必死心，金石不能坚。圣贤行终身，名谊空周旋。此道谁与知，黄鸟哀无期。"}