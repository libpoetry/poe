{"id":"1142516","title":"赠心梅黄教谕","dynasty":"宋末元初","author":"方一夔","text":"太玄八十一，经世加一倍。方圆起参两，奇耦常相配。大哉天壤间，理大独无对。而数行其中，往往不相背。冥探洞古今，幽讨极覆载。吾求之瓦砾，数亦无不在。阴阳如推车，五气如转硙。杂然雾与珠，人物等唾欬。恶或盗蹠寿，善或伯夷馁。人事非不明，所值互吉悔。长平四十万，高下付一概。谁尸造化笔，一一难归罪。君言吾有数，万窍均大块。试将握算推，不出范围内。譬如埏埴人，万器同一焙。前陶或坚牢，后陶或破碎。中间又不同，纯驳千万态。当时君与相，此年有真宰。黄蛇吞舆地，或者非茫昧。八宫卦纵横，四柱数进退。以此尺棰义，合散无挂碍。昔君雄少年，卢雉喝好采。失脚落鹖冠，漕闱双奏凯。尔来相乘除，得失赌一塞。后夜北斗高，灿灿缀小沫。瑟缩蛇入宇，蹭蹬鹏运海。栖栖百巧穷，饶君三尺喙。此来坐皋比，学子富衿佩。喜持秘苑术，远与虚中辈。诸公义财涩，枯槁喜一溉。烦君测五纬，出没更明晦。何时聚白羊，旦暮真可待。"}