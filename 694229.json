{"id":"694229","title":"秋梦","dynasty":"明","author":"陈献章","text":"山斗英魂在，江湖秋梦深。还将百年泪，滴破一峰心。絮酒熏天地，金牛恨古今。龙泉不挂墓，吾欲殉吾琴。南海五千里，不来庄定山。何由到江北，此会非人间。短短目相属，悠悠心自閒。莫言但是梦，好梦亦云悭。夜来何所梦，洗耳白龙池。秋月下相照，天风高自吹。永持一瓢水，细嚼万年枝。山鬼向我拜，先生是希夷。"}