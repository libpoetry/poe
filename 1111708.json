{"id":"1111708","title":"和魏签雪诗上赵守","dynasty":"宋","author":"吴芾","text":"腊尽东君已报春，雪花犹未敛轻尘。二天默祷浑如响，一夜呈祥觉有神。千里妖氛应洗涤，万家喜气欲轮囷。试询治行今谁最，屈指公为第一人。透户穿帘到眼边，陡惊滕六逞威权。禦寒我独忧无褐，得饱人皆喜有年。已见欢声腾比屋，好将盛事被丹弦。此时且莫孤清赏，早晚除书下九天。"}