{"id":"845048","title":"儗曹子建杂诗五首","dynasty":"清末民国初","author":"曹家达","text":"元冥既代德，飘风吹北林。林阴带曲室，清商郁素琴。百感沸零节，梗咽成离音。借问何所弹，将毋游子吟。芳春抛白纻，耐兹寒暑侵。鸡鸣复犬吠，戒备一何深。辛苦不见亮，日暮难为心。河汉夜西流，织女滨其右。牵牛负聘钱，七襄苦不就。相望不相即，感此凉秋候。南箕载翕舌，井垣不成甃。灵匹尚云尔，胡为多病疚。愿为东南风，吹落君怀袖。微云霭清景，淩寒当户牖。佳人去代郡，雁行翔陇首。日月不相假，何言别离久。岂不慕春华，过时成老丑。所愿湘江泪，化作兰陵酒。尺素故迟迟，虚词更何有。结思属遥夜，揽衣巡层楹。星月耿微光，照见幽独情。霜华转寒绿，烟草横阶生。高天见鸿雁，厉疾方南征。感此时节变，忧来如沸羹。妾心如菟丝，愿借松柏荣。君心如浮云，所过随风行。浮云良无根，菟丝常相萦。君言妾心改，指天以为正。中庭一株梅，芳春多丽娴。飙飔飒车尘，閒此山上山。众嫉在娥眉，善媱恣谤讪。怀中青铜镜，惠照旧容颜。"}