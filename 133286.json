{"id":"133286","title":"赋运使张大监道州石山以张诗平地风澜险于水","dynasty":"宋代","author":"项安世","text":"枚回洲边春水生，日光照縠波文平。绣衣使者何世上，彩舟唤客论交情。平生择交不择利，俗子纷纷卧之地。少年所识惟石君，晚岁相从不相弃。一官到处西复东，悲欢得失无不同。谁云我州大如斗，中有千岩万壑含松风。迩来所得尤艰难，人力不到天为剜。幽寻五岭犯炎雾，裹送万里穿狂澜。十夫升前一夫洗，落尽煨尘见云献。回首笑向道州守，此解未如人世险。头颅已过羊肠车，不用更通丞相书。老来得此万事足，摩挲苍璧相倚于。玉帘崭崭何齿齿，质坚德重不可徒。要镌{左土右册}口方玉池，更酌西岭玻璃水。小却盛之数亩园，日夕与之同卧起。客来莫怪我自怜，老子心情正如此。大山嵯峨势千寻，小山左右罗瑶簪。坡陀峭立各有态，面目难异同肝心。叩之其声清以越，如磬之石钟之铁。怕令去作清庙器，潜向江头□□□。江头之月今几年，惯见东西南北客。凛然相对各无惭，惟此主人伴此石。主人说法石解应，夜深哦诗便之听。垠崖划断声雷硍，有语盘空如此硬。与人说石仍说诗，世间此乐谁得之。故人往往解此意，赠以飞瀑和天池。三君相视俱悠然，主人之乐无穷年。只愁清庙要钟磬，早晚捉去调钧天。"}