{"id":"816480","title":"蝶恋花•云间别苍水","dynasty":"清","author":"彭孙遹","text":"黄鸟间关啼不住。断送残春，阵阵桐花雨。几日西窗深夜语。微吟每到销魂处。圆泖潮生西日暮。三老长年，抵死催人去。执手高楼轻别取。锦笺空赠相思句。世事关心难得住。北渚停桡，一夜孤篷雨。不见美人谁与语。空江月落潮平处。黯黯碧云天薄暮。酒冷香残，无计驱愁去。他日重来还看取。玉凫新制惊人句。"}