{"id":"1124156","title":"赠尤检正四首","dynasty":"宋","author":"赵蕃","text":"多书如邺侯，读书如张巡。一代信不数，吾身见能亲。门墙虽云旧，踪迹乃若新。政以沅湘远，无由书疏频。往焉石灰桥，粲粲方秘书。近者南浦亭，皇皇乃轺车。遄归今几年，人望益以储。俱期白兽省，共徯玉堂庐。榜舟浙江潮，僦屋长安雪。寒涛幸少年，积冻还复结。虽逃蛟鳄虞，未免薪刍绝。噂?怅难登，嗫嚅羞妄悦。季秋过庐陵，客有示新录。尤杨两诗翁，间以严州陆。澧兰与沅茝，顿觉无芬馥。何况破囊中，欲探还自忸。"}