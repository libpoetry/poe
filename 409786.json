{"id":"409786","title":"开县戴君海珊属题其弟君厚茂才记吴孝女事遗墨","dynasty":"近现代","author":"方守敦","text":"狂风海上来，伦理为之碎。东鲁圣人书，仿佛惊群吠。江河莫回挽，日月顿盲晦。奈何孝友人，至性终奇异。呼天血泪积，童稚殉亲爱。此见皇降衷，万劫故炯在。伤哉孝女情，作记得小戴。其愚不可及，褒言圣所契。沉痛一寸心，浑然极天地。小人无忌惮，薄俗根本坏。感愤万千端，闻者或愕眙。我昨读斯文，遗墨烂然翠。史馆有贤弟，纪之为国瑞。秉彝民好德，作善天胡忌。乱气腾八荒，高才不永世。吁嗟曹娥碑，千古令人拜。大戴弟兄情，持此可以慰。"}