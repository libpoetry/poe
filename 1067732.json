{"id":"1067732","title":"送人游吴","dynasty":"宋","author":"李彭","text":"朔风号木末，迫此岁时晏。驱车不停轨，客子老昏宦。平生蒋诩径，求羊每娱玩。持觞送落日，抵掌河宿烂。胡为向吴会，雅意访亲串。亲串者谁欤，昂昂金闺彦。嘘枯由涵照，要津藉推挽。念子赴修涂，发轫在昧旦。娟娟所娇儿，嶷嶷赴门限。闺人密缝裳，遐征苦多绽。结束志千里，二事忘一眄。莫遣扊扅歌，愆期发长叹。"}