{"id":"1036851","title":"和张钦夫望月词","dynasty":"宋","author":"杨万里","text":"玉虫晕以贯虹兮学林之颠，阒其宵兮圣贤毕参于前。心超兮千载，忽乎纳自牖兮光寒而静娟。吾兴视兮何祥，望舒推毂兮辚大圜。生两仪兮虚白，饰万物兮清妍。彼何居兮轃兹，挈一规兮破幽偏。代天兮宣精，㧖欹兮恶盈。似道兮日损，缩于一晦弦兮，万斯年而求伸。宅天下兮至晦，镜天下兮至明。烛吾心中之月兮，贯地纬而洞天经。吾奉月兮周旋，月踵吾兮后先。夫君寄我兮三章，招月而与寓目兮，炯笔势之翩翩。想他日之独立兮，过庭而侍侧。谁其耳剽于玉振兮，惟此月知其然。月不予留兮，予亦咏而归。歌三终兮谢明月，何夕复惠然兮临我于亭乎而。"}