{"id":"721852","title":"水东夜雨作","dynasty":"明末清初","author":"屈大均","text":"欲梦惊寒雨，潇潇乱竹间。发因慈母白，身以散官閒。战阵平生事，衣冠一代颜。将归偏未得，咫尺是乡山。三年客始安，两度苦春寒。士马同筋力，华戎见肺肝。居西随太白，逐北至皋兰。明岁桃花发，应从故国看。甚须春雨洗，战血满乾坤。已见三秦克，仍闻百粤吞。地平无北口，天固失荆门。腊酒须斟酌，欢娱寄弟昆。"}