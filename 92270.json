{"id":"92270","title":"过乌沙望大塘石峰","dynasty":"宋代","author":"杨万里","text":"城中长恨不见山，出城见山如等闲。曹溪过了过岑岭，不惟山粗石仍犷。山如可师癞满顶，石如陈三瘿联颈。一路令人眼不开，眼开令人闷不醒。乌沙未到一溪横，水清见底心已清。大塘六峰争出迎，水精笔架琉璃屏。两峰玉笋初出土，三峰冰盘钉角黍。新峰新琢金慱山，雾作沉烟云作缕。忽然前冈平截断，万丈青炎余寸许。山神解怜客子愁，平地跳出苍琳璆。更借天公修月斧，神工一夜忙琱锼。近看定何者，远看真可画。山神自贺应自诧，古来此地无车马。"}