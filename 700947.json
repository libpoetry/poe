{"id":"700947","title":"三水送家大人之任北雍时十月之望","dynasty":"明","author":"梁若衡","text":"岭树燕云此问津，朝来菱彩映江滨。澄清更为忧时急，湛露今承宠命新。虎观谈经环礼乐，彤墀鸣佩曳星辰。匆匆计日长安近，正喜银幡赐侍臣。萧瑟寒风万里程，问衣还苦别离情。藜灯自是家声旧，璧水如同宦况清。雪满新丰催去马，花明帝里喜迁莺。从容匕箸加餐饭，几度临风念远行。"}