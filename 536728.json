{"id":"536728","title":"复张幼于","dynasty":"明","author":"王世贞","text":"荆璞虽自良，在閟谁见赏。鸣球悬东序，匪搏焉为响。托契并冲融，扬辉何高朗。之子邓林彦，髫年吐神爽。鸾姿谢雕饰，蠖伏韬宏养。虽尔时所趣，居然汰群奖。九域衡捭阖，千龄恣偃仰。乃以拙薄姿，当君中心往。御李匪自华，比杨仍差长。树敌牙颊间，抗交云霞上。携手汎具区，所睹但泱漭。日月驰双驭，乾坤发遥想。勖哉爱兰芬，毋使沦霜莽。"}