{"id":"816002","title":"临江仙  有赠","dynasty":"清","author":"曹尔堪","text":"可怪侬家香不散，吴衫到处提携。我方拟似恐难齐。自然真味在，芳麝正填脐。又是碧云才一挽，鸦鬟压耳犹低。遥知年可及垂笄。春宵经夜雨，未解作悲啼。君在梅花和尚墓，想应让与君龛。梅花栽在墓之南。老僧消受得，日日诵华严。快聚夜深愁客散，惟留月影空潭。晓来卧看壁头山。惜花乎病酒，乃似再眠蚕。十亩之间新霁色，爱看桑者闲闲。扁舟歇处野蒿繁。小桥蝌蚪黑，急水队鱼斑。我羡村家风味美，修然茅屋三间。柳阴泥湿麦泥干，晓莺新识路，飞去又飞还。问是谁家游冶子，风流真个无双。两行红袖对银缸，千金全不惜，春色果难降。幔卷湖船怜小凤，山眉引入高窗。偷携鹦鹉浴平江，玉钩藏细柳，记奏陇西腔。万叠玻璃开晓镜，画桡随处堪停。杏花村渚倚红亭。远山平仲绿，幽径寄奴青。学士桥边晞发啸，扶筇应到南屏。莺啼深柳待同听。仙人吹铁笛，小妓索银瓶。疏柳寒村闻暮角，牙樯不骇闲鸥。雁声低度水边楼。冰纹烘雀瓦，雪片压羊裘。画省炉烟犹在眼，故人诗酒绸缪。檀槽玉轸剧风流。周郎能顾曲，平子也销愁。曾向山中消日月，饱看竹翠枫丹。驯猿守洞虎登坛。地炉烧鸭脚，晴叶焙龙团。偶到人间持钵坐，粥鱼声绕空滩。浮生弹指悟邯郸。孤筇冲积雪，百衲护春寒。"}