{"id":"687585","title":"山中谣","dynasty":"明","author":"孙继皋","text":"芙蓉湖边杨柳斜，家家啼鸟村村花。水面歌儿摇画舫，陌头游女渡香车。参差楼阁映山开，往往舟船叠鼓催。树下花阴游子避，朱旗皂盖使君来。黄公涧前春水声，碧山社里有啼莺。流觞按曲纵横坐，选胜探奇偪仄行。船船击鼓与鸣锣，岸岸青帘紫障多。翻尽江南行乐曲，居人犹唱水荒歌。"}