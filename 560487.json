{"id":"560487","title":"怡亲堂为吴叔载作","dynasty":"明","author":"徐庸","text":"三才既判乃有人，实赖父母生其身。乾坤奇耦法天地，在世所重惟彝伦。彝伦攸叙厚人道，老我欲见嗟无因。延陵孙子字叔载，衣冠萧洒多精神。圣经贤传日披览，崇重儒硕交缙绅。肯堂肯搆致轮奂，心在乎孝能怡亲。机丝织就五色綵，并刀剪制衣裳新。承颜往往悦亲意，日夕戏舞宁辞频。金卮潋滟进佳酝，翠釜络绎供奇珍。蛾眉鹤发笑开口，四时景物俱阳春。缅思怡亲有古贤，老莱等辈难具陈。姓名扬播在青史，绝代稀见犹凤麟。而君独能为景仰，驭驾自可追逸轮。云霄行见爱日永，乡里坐使浇风淳。荆州虽云旧所识，倾盖何幸瞻清尘。尔来索我怡亲诗，辞语鄙拙意甚真。观风有待后人采，会见斯世生斯民。"}