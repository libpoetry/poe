{"id":"673035","title":"歌风台","dynasty":"明","author":"杨廉","text":"被酒径泽隆准公，巨蛇溅血污剑锋。鬼媪啾啾夜深哭，红旗昼满山之东。入关坚守牧羝约，亲与降王除面缚。以宽易暴法三章，告谕秦民皆喜跃。董公遮道天遣来，发丧义帝师衔哀。尝闻伯者假仁义，汉伯一著先胚胎。范增趣舞谋自拙，玉斗何辜碎如雪。伤残所过无一言，惟对君王数持玦。一仁一暴胜负分，况有豪杰纷如云。义旗东向无不捷，蹙项直至乌江濆。归来丰沛乘黄屋，醉后高歌仍击筑。千秋游子思故乡，特令此邑为汤沐。我来访台正落晖，两碑对立高墙围。台边古井不可问，千年事往人民非。炎汉开基未为窄，泗上荒台仅寻尺。兴亡百战无代无，登高一啸秋空碧。"}