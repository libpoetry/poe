{"id":"279461","title":"齐天乐·散步台城，和清真","dynasty":"现代","author":"周岸登","text":"落花飞絮台城路，羁游乍惊春晚。稚笋新抽，繁樱渐熟，秧茁平畴如剪。红疏翠掩。看群踏春阳，困眠菌箪。界取青天，蘸霞和露写芳卷。山围潮打似旧，六朝都送了，愁绪无限。鹭岛尘襟，鸾骖坠录，惊惜流光潜转。伤今悼远。笑百舌多言，凤歌虚荐。浪有閒情，替谁眉镇敛。"}