{"id":"678026","title":"与赵思晏赋来青楼虽作而不与","dynasty":"明","author":"戴奎","text":"存耕道人过我游，不减雪中乘兴舟。浮云世事口不挂，语语索赋来青楼。楼中之人奇且伟，肯使馀生在泥滓。春风石上鼓瑶琴，夜雨灯前列图史。有时凭高一撚髭，汀烟沙鸟皆吾诗。钩帘晓挂抟桑影，钓丝晴罥珊瑚枝。方壶蓬岛谁解识，雾散云开翠如织。山势疑将度海来，岚光屡见排檐入。问谁于此赋诗频，哦松大笔尤清新。石门老翁扳桂手，湖山处士吟梅人。嗟予卧疴笔研废，欲作歌诗动经岁。神游意想一语无，几回虚作凭栏势。吾闻仙人好楼居，时能御风游六虚。尔今凡骨倘未换，大药好乞刀圭馀。不然买鱼仍酿术，楼头日与宾朋集。坐令青眼客长来，不独来青见山色。"}