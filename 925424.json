{"id":"925424","title":"黄筌画金盆鸽孟蜀屏风者也一首","dynasty":"宋","author":"苏籀","text":"孟氏观阙尝鲜新，虬虬栱桷翔青冥。可怜当年百事足，鬼眼未遽窥高明。铺首仓琅百楼耸，宝帘珠带关银屏。风台露榭敞锦缬，朝朝暮暮吹竽笙。鹅溪白茧冰雪清，黄史舐笔研丹青。屏间观者诚粲者，醉颊融煖兰膏匀。金槃滴取宫桃露，点?铅朱三昧处。融怡宿粉晕娇红，一片辞枝三月暮。妙趣忘言心独睹，花好更教宫女妒。綵翎降趾戏宫廷，啄哺驯和谢笼籞。蹠石窥盆刷羽仪，天乐凤箫鶱欲举。智者创物仁者守，何嗟及矣何追咎。当时高岸尚微茫，零落萍蓬入谁手。华堂粉壁倚叉竿，五十年前亡是叟。细说盈亏阅今古，我曹知爱当知恶。此间风韵出成都，花上杜鹃啼最苦。见之坐右久弥新，咄咄庸工难与语。"}