{"id":"569027","title":"寿旧幕僚宜兴吴君六十","dynasty":"明","author":"王世贞","text":"我建襄汉牙，君参芙蓉幕。皎镜壶中冰，昂藏鸡群鹤。摄邑贻邑思，辞官鲜官橐。摆脱墨绶荣，经营寝丘薄。溪山相映带，心迹双寂寞。十味茗笋新，两收鱼鸟乐。素封亦何道，红友时斟酌。地僻日似年，身闲梦不恶。念予嗣嘉遁，所愧名未削。远信勤柿栗，饱飧慰藜藿。甲子君一周，精神迥如昨。窃致三叟言，用为千秋药。长作武陵人，桃花任开落。"}