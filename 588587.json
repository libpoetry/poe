{"id":"588587","title":"广居篇梦中作","dynasty":"明","author":"黄佐","text":"乾穹罗万象，坤垕承九霄。赋人成泰宇，结构胡漂摇。真宰莅灵台，旦夕万神朝。龙光溢端冕，日月相为昭。寸田何膴膴，车乘正翘翘。招善不纳邪，邪慝居然消。而我栖其中，相与真久要。澄虑乃安步，于焉得逍遥。采采东篱花，沿途盈翠条。萱然生意满，众芳未尝凋。那知广居外，秋声渐萧萧。"}