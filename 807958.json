{"id":"807958","title":"西平乐  王谷卧疾村居拿舟过讯同南耕赋","dynasty":"清","author":"陈维崧","text":"筱里东偏，俞山北舍，中有隐者茅堂。邻圃钞书，隔溪赊秣，一村风雨归庄。叹壁向霜天陡立，骨为残秋太瘦，多时晒药西轩，终朝行散南岗。我买烟舠过话，柴门下、深巷剧空苍。只须剪烛，无烦烹韭，欲与君言，竟上君床。君不见、石鲸跋浪，铁马呼风，今日一片关山，五更刁斗，何处乾坤少战场。且拥孺人，相携稚子，读易歌骚，把酒弹琴，强饭为佳，慎毋憔悴江乡。"}