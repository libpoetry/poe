{"id":"751897","title":"拟韩昌黎山石","dynasty":"清","author":"毓俊","text":"山石嵂崒横翠微，瀑布洒落银虬飞。银虬喷水洗石磴，山草浓绿莓苔肥。我生酷有山水癖，但恐人世知音稀。手拨烟雾入古寺，僧具蔬笋疗我饥。借宿短榻不知晓，杲杲初日光照扉。上穷峭壁下阴谷，幽篁古木烟霏霏。山禽绕树老猿啸，阴崖森森松四围。白云相逐登绝顶，千仞高冈振我衣。一丘一壑自行乐，何必如马常衔鞿。山岳竦诮陇腾笑，撄情好爵胡不归。"}