{"id":"1029441","title":"安乐窝示元德弟二首 其二","dynasty":"宋","author":"裘万顷","text":"清泉出石窦，白云卧山窝。淋淫乍开霁，原野欢声多。吾庐近西峰，其下林婆娑。解衣坐磐石，持竿钓清波。主人忘机心，鸥鸟亦无他。东鲁与南郭，泰山等峨峨。周子何人哉，自许不啻过。一朝离草堂，山英遂横戈。折辕不得还，如此俗驾何。仰视前修翁，铅刀比太阿。予弟山林人，心平气自和。欢然乐箪瓢，笑彼荤膻罗。好书不厌观，佳句时一哦。烦赓紫芝曲，为我醉时歌。"}