{"id":"1123449","title":"逍遥咏","dynasty":"宋","author":"赵炅","text":"日月无私照，人为似等闲。忙催红叶落，静想白云间。善念皆知有，非缘勿用攀。目前深邃理，那是扣玄关。精心求一善，一善许相宗。利物无穷尽，分明理道通。正邪名恍惚，晓悟见真空。象外行持法，玄言显圣功。百法还丹数，玄门各自深。真空光似日，解脱本由心。迷惑终无应，精修重古今。循环岂暂息，七宝聚高岑。刚气纵横合，无人到所思。浮生看即易，至理杳难知。返覆因兴念，恒持入远期。孤云霄汉外，花见晚霜悲。我说逍遥理，其如要妙深。悟来时顷刻，迷者岂通寻。达即随情遣，真缘不可侵。从来皆是事，巧拙在人心。一法归千法，真如即是真。迷情终不见，达了悟知因。海纳分他境，心平故可亲。但明修鍊路，善业尽随身。真一生天地，因依认宿缘。智高通理性，凡下少周旋。语默何奇绝，幽深隐圣贤。谁人解我意，大道寸心玄。天上与人间，贤愚不暂闲。精修归至理，道大隐玄关。圣境皆奇绝，凡情岂易攀。群仙宽坦荡，却老尽童颜。探玄何妙理，元化得均匀。去住分明纪，终期远大亲。物华堪赏咏，离挠最名珍。碧落翻霞彩，千秋不老春。谁人信我说，我说亦非常。苦行分明乐，缘深解即忙。乖持如似梦，慕道得清凉。影响随声应，玄门可度量。逍遥通大道，物象古从今。一气无穷极，三才妙更深。愚迷皆自缚，圣境可周寻。消息存亡理，先忧力不任。法则定乾坤，千秋与万春。金乌飞绛阙，玉兔弄精神。达识逢堪笑，贤愚本是真。清风摇圣境，仙说洞中人。逍遥闲物外，大道体柔刚。山河穷不尽，人心自短长。尘泥常暧昧，日月瑩辉光。出没机关内，调持迥有方。发愿行平等，天观必照知。贪嗔常不见，善恶岂相规。利益恒将正，勿教乱所思。因缘如响合，变化杳无为。具足人难得，聪明别是非。志诚符感应，清静扣玄机。道大雄名久，真邪有顺违。精专闲彼我，万法一宗归。志节还难得，刚柔说是非。秋霜明至道，春日丽光辉。桂影芳红树，馨香入紫微。无穷天地理，语默自依依。诗中包异境，解者不为非。深信含玄理，幽通是可依。达人皆论道，狂酒败棱威。浩渺寰瀛内，寒暄隐圣机。逍遥名不易，一法贯真宗。入位谁分别，深玄隐大功。杳冥难测度，象外理皆同。洞府群仙侣，三天顺九重。虚无知者少，秘默在丹田。铅化金根树，鼎光玉液泉。相宗难且易，绝妙理深玄。真境犹来是，依经学昔贤。得一便须休，真空象外求。昭然宽世界，幻化似浮沤。秘隐玄中理，幽深事莫投。天涯无畔岸，宝月顺波流。"}