{"id":"629358","title":"题肤功雅奏图","dynasty":"明","author":"吕飞熊","text":"仙人窟宅自罗浮，人世还推第一流。天上星辰供指顾，古来名物备兼收。腾骧早具吞胡气，慷慨曾抒定国谋。辽海风清归胜算，塞垣氛净识先筹。雕戈远振徽猷盛，布帽旋膺宠眷优。幕府几年看赐剑，枫宸今日近垂旒。主张文运称司命，给引冠裳过蹇脩。驽质独惭难御李，鲰生无计效依刘。北门锁钥应重寄，高阁麒麟定许酬。计日升平知不爽，多君全慰旰宵忧。"}