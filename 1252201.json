{"id":"1252201","title":"闻吴门消息二首","dynasty":"元末明初","author":"王逢","text":"百尺齐云半壁开，陪臣犹进九霞杯。蓬星气白干天棓，苕水烽青入露台。尽拟田单收故土，不期高干损雄材。淮鱼断信燕鸿隔，吴树萧萧叶下来。承制除封八巨州，士恬马饱适逢秋。三年弟傲群情懈，十月城围百战休。海岛何人歌为挽，华容有女泪空流。唇亡遂使诸蕃戚，板荡将贻上国忧。"}