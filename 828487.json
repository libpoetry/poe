{"id":"828487","title":"一夕梦至陈仲恕园中花木郁然有小精室为予画竹一幅题语甚多壁间悬其尊人蓝洲先生山水小幅尤精妙醒记以诗","dynasty":"清末近现代初","author":"陈曾寿","text":"钱塘贤俊称二陈，坦荡尤推髯绝伦。旧京隐伏甘一世，谁知元是英雄人。廿年踪迹久阔略，宵来入梦嗟何因。小园花木郁精舍，琳琅满架仍奇贫。兴来为我画风竹，低梢偃叶饶姿神。更题长句寓愤慨，累累押印红泥新。壁悬尊翁之手迹，倪迂小幅尤逼真。当年先师结深契，往还书札逾天亲。使君江汉旧桐邑，至今歌泣伤遗民。老成虽无典型在，可念往迹随飙尘。何时春明更相见，真看入手苍嶙峋。"}