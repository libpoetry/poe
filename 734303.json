{"id":"734303","title":"短歌行","dynasty":"清","author":"杨宗发","text":"有酒当歌，歌亦莫苦。来日如归，曾不俟我。牙须䰄䰄，积水生苔。苔生水枯，使我心哀。青天为舟，日月为桨。渡我百年，他人嗣往。蜉蝣匪短，嵩岳匪长。人悲有余，我乐未央。何用为乐，与彼婴儿。仰视苍苍，生不自知。何用为乐？与彼草木。蒙蒙尔心，俾无饥渴。何用为乐？与彼山阳。朝行九州，夕不遗光。何用为乐？与彼瓦石。中无肺肠，饮食不得。何用为乐？与彼浮云。逢逢天飞，首尾无因。何用为乐？与彼流水。出入鱼腹，长生无死。生死同寄，形影俱虚。但当欢乐，终我须臾。"}