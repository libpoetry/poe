{"id":"332171","title":"八宝妆·咏未央宫铜奁","dynasty":"清代","author":"曹贞吉","text":"渭上西风，渔床晚照，铁网千丝初举。翡翠迷离光映水，一片苔痕凄楚。咸阳遗制，花天月地楼台，蜂黄蝶粉重重护。细字虫鱼绣断，依稀金缕。未央抛掷何年，昆吾村外，湿磷入夜偷聚。惯点缀、鲛宫眉妩，问飞燕、菱花曾贮。思伴侣、铜驼陌上，黄昏听尽潇潇雨。算流落人间，玉箱也出茂陵去。"}