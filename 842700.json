{"id":"842700","title":"七叠前韵答实甫留别即以送行","dynasty":"清末民国初","author":"陈宝琛","text":"欢会不可常，别期蓦然至。诗堂摇烛影，黯黯失春气。君怀浩如云，著纸化愁字。就中挟万感，三复泪潜坠。岂无再至缘，亲布拊循惠。未堪眼前景，梦裹镇留置。由来五都市，真实不敢伪。侧席伫连城，道旁或横弃。行哉瞻四方，何所骋子辔？吾衰不自念，遑敢闵疲瘵？仰膏易为恩，藏器终一试。请看此邦民，攀辕惜去帅。"}