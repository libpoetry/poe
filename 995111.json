{"id":"995111","title":"木兰花慢 其二 寿","dynasty":"宋","author":"黄机","text":"政胡尘满野，问谁与、作坚城。有老子行年，平头六十，无限声名。向来试陈大略，便群儿、啁哳耳边鸣。争识规模先定，破羌终属营平。吾心惟有忠诚。羞媚妩，做逢迎。谓干戈锋镝，动关民命，此不宜轻。听渠自分勇怯，奈何他、天理若持衡。只把从前不杀，也应换得长生。"}