{"id":"708253","title":"桂枝香 其二 咏蟹","dynasty":"明末清初","author":"尤侗","text":"漫寻尔雅。见介士横行，郭索盈野。最爱绀甲青匡，金膏雪炙。吴江公子肠应断，甚西风、酒旗潇洒。相逢何处，沙汀渔火，村庄茅舍。记卓女、长卿初嫁。为彭越低眉，停箸不下。我亦蝤蛑，暗想妆台愁把。香橙手劈吴盐细，欲持螯、谁传杯斝。霜华满地，黄花已老，玉人去也。"}