{"id":"700428","title":"会稽杂咏同周观察作八首","dynasty":"明","author":"顾璘","text":"沧海临东极，稽山建国标。楼船三岛路，玉帛万方朝。旧迹开王会，清风彻使轺。如闻穷徼外，将献越裳谣。勾践城何处，西施宅有村。山灵销霸气，春恨倚香魂。野鸟空啼血，溪花不解言。怒潮来往地，应愧到吴门。王谢人伦表，风流异代师。能书垂典则，高卧系安危。古木围棋墅，寒云洗墨池。蘋蘩何限意，谁遣到荒祠。旧传山水郡，未到问奇观。禹穴灵文秘，秦碑古篆残。梦魂飞月下，台殿隐云端。爱杀长康语，千岩秀色攒。莫惜无飞雪，乘舟向剡中。聚沙春鸟浴，背日晚花红。书卷追随满，诗人赋咏工。玉郎傥同载，高兴讵能穷。春草孤舟远，春波百顷开。镜湖犹在眼，贺监不重来。酒换金龟去，身辞玉署回。文章真小技，跌宕见高怀。城阙经营固，山河控带深。绝怜南渡事，非复上都心。铁马沉云海，铜驼委棘林。祇馀今古限，挥泪向登临。十日山阴道，青山应接重。泛杯虚酒兴，拂幔恼花容。簿领回回乱，渔歌处处逢。支公如可访，捐佩入云松。"}