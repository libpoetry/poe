{"id":"692532","title":"赠傅仲礼","dynasty":"明","author":"杨士奇","text":"猗兰生涧阿，邈与尘氛违。清泉带丛薄，白石相因依。澹无艳丽质，皎洁何菲菲。惠风日披拂，湛露晨未晞。我乐往从之，芳馨袭满衣。爱重不忍折，徘徊暮忘归。籊籊林间竹，上拂青云涯。清虚挺直操，特达含贞姿。四时来天风，锵锵韵笙篪。常与松柏茂，岂为冰霜萎。我乐往从之，潇洒同襟怀。愿言笃永好，载歌有斐诗。"}