{"id":"1131666","title":"挽刘宣教秉二首","dynasty":"宋","author":"廖行之","text":"铭旌摇曳泪沾巾，为惜贤才生死分。乐道喜陪今漫道，高文谁与共论文。西湘岸脚送霜雨，明月岭头留暮云。有子登科真不朽，它年勋鼎慰严君。道义君家振楚荆，嗟君功业负平生。诗书累世有底盛，簿领一官徒尔荣。亲族追思应重惜，慈颜怅望不胜情。灵輀远送松冈外，风雨凄凄猿鹤鸣。"}