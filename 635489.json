{"id":"635489","title":"闻霍西牛说家住富春山之胜跃然欲往赋此订同住之约","dynasty":"明","author":"成鹫","text":"红尘白日分交驰，青山绿水遥相思。年几七十人未归，高才疾足先得之。昨宵稳卧鹅潭上，梦入崆峒自来往。中途邂逅意中人，未问寒暄问佳况。但言家在富春山，别有天地非严滩。松风万壑听不尽，绝无消息到人间。痴人妄想妄开口，深山更有深山否。沉吟半饷方点头，君但能来山便有。"}