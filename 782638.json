{"id":"782638","title":"张侍御平魏阉墓碑歌","dynasty":"清","author":"戴亨","text":"自古阉竖倾朝纲，前有刘汉后李唐。受祸无如明代烈，蒙尘土木汪刘猖。列卿将相尽名士，称功颂德甘奴婢。党籍诛罗作爪牙，一时英俊难逃死。熹庙复宠魏忠贤，烈火毒燄熏高天。醴交势合走东厂，东林善类坑炎烟。磔死何足蔽毫末，铜驼石马高硉矹。粪壤壮丽侔桥陵，名胜何辜遭污蔑。我朝定鼎日华开，曲江风度居兰台。西山偶停骢马足，秽碑镌列何崔嵬。孝男孝孙尽勋戚，一瞬空山飞霹雳。凛然铁笔吹霜风，百年凶臭俄溅涤。吁嗟乎，当年身首已加刑，即今撮土犹夷平。后来貂珰应震惧，张公灵爽山林凭。碧云寺前好云树，去年曾踏盘纡路。振藜穿翠坐高轩，月照千峰俨凝素。"}