{"id":"701388","title":"用渠翁老师韵赠宫谕王槐野主翰留院","dynasty":"明","author":"黄廷用","text":"帝京春色蔼缤纷，匹马嘶嘶恋别群。四海情亲惟共汝，几人风雅可如君。飞旌遥指秦淮树，倚棹回看汉苑云。此地离心殊未已，莺声柳外不堪闻。宫阶清切远尘纷，大雅文章迥出群。献疏欲跻平治世，许身长奉圣明君。今朝共醉尊前酒，明日独吟江上云。宝箓金瓯知有兆，高台偏早凤音闻。"}