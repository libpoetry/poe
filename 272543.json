{"id":"272543","title":"金缕曲·一唱伤心曲","dynasty":"清代","author":"吴藻","text":"一唱伤心曲。古今来、才原妨命，慧难修福。见说玉楼词赋手，偶向软红托足。回首处、山丘华屋。目断湘江云万叠，泪斑斑，不到千竿竹。歌楚些，放声哭。秦嘉逝矣悲徐淑。不如它、寻常燕子，双飞双宿。自是文章知己感，岂为天寒幽独。愿长茂、女贞花木。留得大家椽笔在，辑仙郎、遗稿联吟轴。彤管吏，更须续。"}