{"id":"613453","title":"青镜引","dynasty":"明","author":"李之世","text":"妾有七宝青铜之古镜，重之不减青琅玕。香罗绣帕鸳鸯结，碧玉妆台龙凤蟠。流光团团似明月，清辉烱烱鉴毛发。规影微含翠羽斑，钮环半蚀虫文绝。芙蓉帐暖睡迟迟，夫婿临妆对画眉。兰房昼永垂珠幕，宝靥香凝透玉肌。朱颜冉冉岂相待，青镜迢迢看渐改。憔悴芳心不自持，凄迷春梦知谁在。孤鸾惊影日光沈，镜能照貌不照心。君心安得长如镜，妾貌难于镜里寻。沈吟抚镜三叹息，香帕玉台长拂拭。愿持明镜赠夫君，留与后人照颜色。"}