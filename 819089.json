{"id":"819089","title":"雨后徒步入署","dynasty":"清末近现代初","author":"郑孝胥","text":"湿云重难起，雨气夜不小。河堤决屋顶，汹汹遂至晓。新凉睡味美，惊觉讶非早。披衣趣具食，杂进殊草草。出门沟浍溢，未敢怯途潦。因思宵来势，疑恐小楼倒。楼前甫拆屋，东北豁可瞭。斜风时潇潇，远树淡袅袅。低头或终日，书史粗省了。近来罢午餐，薄粥润吻燥。朝夕出无车，纵步自轻矫。他人笑吾吝，彼浅恶知道。壮夫事事可，妙赏恃怀抱。使吾行负担，亦足营一饱。"}