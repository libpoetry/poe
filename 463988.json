{"id":"463988","title":"鹿门歌","dynasty":"当代","author":"杨雪窗","text":"造物小儿弄微石，攒作此山本无奇。点缀林泉满生意，倘逢高士足幽栖。庞公采药欲云卧，翻令山名籍籍天下知。孟公偃蹇缁尘去京阙，岩扉松月独与夙心期。我向鹿门思二隐，把臂辜、张两英俊。蓦惊缩地傍崔嵬，岫色压眉烟著鬓。攀石转径披榛莽，孤亭迥在飞岑上。西风万里过江来，扫尽秋岚堪四望。下瞰翠微才一握，杳渺渔村小于掌。日沉鸟外客帆轻，帆饱东流鸟归嶂。此巅曾履先贤踪，此亭牢落摩高穹。我侪登览一长啸，苍茫万古揖清风。二公岩宿空霞想，何当结契脱尘网。山中猿鹤定相知，踏破游屐能几两？"}