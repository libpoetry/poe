{"id":"1236876","title":"次杜德常典签玉泉寺秋日感怀韵五首","dynasty":"元","author":"柯九思","text":"万骑时巡九月回，年年望幸寺门开。儿童不识髯龙远，犹问君王几日来。玉殿珠楼漾水光，翠华来幸拂天香。高皇魂魄应思沛，时有祥云护此方。贝叶空闻驮白马，金根不复驾苍虬。当时迎日花如锦，一片人间逐水流。锦缆牙樯天上移，美人争挽绿杨枝。如今泪洒西风急，采尽蘋花晚欲吹。萦波翠荇牵秋恨，泣露红蕖落晓芳。惟有旧时西岭月，自移阁影过朱墙。"}