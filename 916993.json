{"id":"916993","title":"寄题环翠楼","dynasty":"宋","author":"杨时","text":"方壶七万神鳌连，琼台缥缈居灵仙。鲸翻海运成桑田，异境谁使夸娥迁。铦锋四面苍圭圆，巨灵巧以青瑶镌。揉风洗雨净娟娟，修眉浮空秀争妍。清溪回旋泻幽泉，下有澄澜湛洄渊。绣楣雕栏欲飞翻，凌切汉道摩星躔。恍如直跨须弥巅，琉璃凝光围四天。喜君妙龄谢世喧，萱堂慈颜白盈颠。儿童牵衣戏蹁跹，优哉此乐谁与先。嗟予昔以三釜悬，投身世网百虑煎。今乎老矣诚可怜，狙猿何用簪缨缠。子云终须守一廛，诛茅结屋才数椽。薜衣杂佩纫兰荃，手披白蟫玩青编。春晖不报常欿然，虽有至乐安能全。"}