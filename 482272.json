{"id":"482272","title":"和高季迪将进酒","dynasty":"明","author":"王汝玉","text":"君不见云中月，清光乍圆还又缺。又不见枝上花，容华不久落尘沙。一生一死人皆有，绿鬓朱颜岂能久。樽前但使酒如渑，肘后何须印悬斗。咸阳黄犬叹已迟，至今千载令人嗤。请看古来功业士，何如陌上游冶儿。百年飘忽寄宇内，日日欢游能几岁。劝君莫惜囊中金，但趁生前常买醉。临邛垆头绿蚁香，柳花卷雪春茫茫。吴姬越女邀相向，痛饮须尽三千觞。兴来狂笑纵所适，慎勿畏它权贵客。东风吹落头上巾，此日独醒端可惜。一朝绮罗生网尘，妆楼空锁青娥人。酒星不照九泉下，孤鸟自哢山花春。解我金貂，脱君素裘，白日既没，秉烛遨游。君为我舞，我为君歌，歌舞相合，其如乐何？"}