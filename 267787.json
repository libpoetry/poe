{"id":"267787","title":"满江红·为病山、梦湘题匡庐笠屐图","dynasty":"现代","author":"朱祖谋","text":"放杖翩然，问谁是、高霞真逸。有尘外、浮丘袖把，洪厓肩拍。隔郡笺筒分日递，连峰屏障排云出。信肝肠、如雪两诗翁，机同息。浔阳郭，香炉色。记曾挂，西风席。老生涯只欠，苍烟双屐。出世扁舟谁净侣，入山他日犹生客。剩岁寒、风雪梦匡君，空头白。"}