{"id":"992897","title":"送周仲章都官通判湖州","dynasty":"宋","author":"梅尧臣","text":"溪水日霅霅，弁峰日峨峨。中有水精宫，此名其谓何。湖水传玉娘，扬光溯常娥。昔人美清夜，高楼发微歌。风流百年馀，所历才彦多。我尝居其下，醉舞或傞傞。君行贰郡事，结骑黄金珂。容仪苦白皙，度桥鸣橐驼。士女夹道看，秋风吹縠罗。言是公侯家，大体侬弗过。问侬底未辨，撑船入芰荷。应莫劝蚕织，生计非杼梭。"}