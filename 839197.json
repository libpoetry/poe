{"id":"839197","title":"烛影摇红 万生园值雨","dynasty":"清末民国初","author":"严既澄","text":"寒酿秋慵，乱云遮断凝眸处。小桥冥立客怀孤，蝉作低徊语。寥落衰黄掩树。濯残阴黄昏细雨。峥嵘凄抱，拼与销凝，愁心难赋。人在天涯，旧情空逐冥鸿去。自埋孤愤入清游，谁是伤高侣。回首缁尘袭素。盼高寒西风又沮。冷香相对，留取蔫荷，离魂销与。"}