{"id":"691996","title":"寄题子与使君薜荔园","dynasty":"明","author":"李攀龙","text":"太守为园自一邱，遥看薜荔接沧洲。醉来忽下湘君泪，赋罢深知楚客愁。黯淡欲飞天目雨，萧条犹带洞庭秋。惟应日共蓬蒿长，安得聊从仲蔚游。老蔓成帷网四邻，纷纷落蕊霅溪滨。婵媛初服能无客，窈窕空山若有人。杨柳摧残彭泽隐，桃花俗杀武陵春。独怜远道难为理，欲采何由寄所亲。"}