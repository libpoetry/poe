{"id":"985041","title":"九日诗","dynasty":"宋","author":"郭印","text":"去年今日好，在家作重阳。佳菊嗅金蕊，浊酒篘琼浆。妇子相提携，江皋步晚凉。颇思一远眺，平原欠崇冈。今年九日恶，踆踆走路傍。即无新酿白，岂有半开黄。老妇与弱子，千里遥相望。登临眼虽饱，四顾断人肠。自怜如浮云，天风久飘扬。世间功名梦，一枕犹未偿。而此蒲柳年，糊口落四方。五斗计何拙，饥乌谋稻粱。况复事尘土，险艰皆备尝。家有二顷田，可耕亦可桑。赋租愿少镌，翩然归故乡。"}