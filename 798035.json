{"id":"798035","title":"水调歌头  题余氏女子绣西施浣纱图为阮亭赋","dynasty":"清","author":"陈维崧","text":"婀娜针神女，春昼绣西家。闻道若耶溪上，渌水漾明沙。为忆吴宫情事，蓦地养娘来至，羞脸晕朝霞。忙向屏山畔，背过鬓边鸦。一春愁，三月雨，满栏花。西施未嫁，当初情绪记些些。靠著绣床又想，拈著鸳针又放，幽思渺无涯。一幅鲛绡也，错认越溪纱。"}