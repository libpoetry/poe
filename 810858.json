{"id":"810858","title":"沁园春 偶兴同程村羡门作","dynasty":"清","author":"王士禛","text":"春去秋来，林无静柯，川无停流。忆卓女垆边，花笼赵瑟，要离冢畔，霜淬吴钩。剑客从游，酒徒托乘，意气居然横九州。谁知道、看主家厮养，骑尉通侯。十年壮志难酬。但眼底、青尊恣拍浮。谓万户千钟，卿其休矣，千峰万壑，吾又焉求。龙性难驯，鸿飞何慕，争席休惊海上鸥。忘机久、任行歌带索，五月披裘。何处放怀，万里之流，千仞之冈。笑非佛非仙，人称散圣，不痴不慧，古号遗狂。蛮触争残，夔蚿观破，慢世须教觅乐方。谁解识、有秕糠尧舜，啸傲羲皇。门前一枕沧浪。但秋水、逍遥注几章。问旧友谁过，井公园客，新知不厌，负局脩羊。金粟前身，玉清往事，游戏人间傀儡场。须回首、是丽农方丈，早认渠乡。"}