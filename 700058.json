{"id":"700058","title":"水龙吟 三首  寿青溪主者","dynasty":"明","author":"陶安","text":"先生文武长才，五城三岛频来去。绛霄绕室，紫烟炼鼎，青云得路。铜狄摩挲，琳书披阅，玉京游步。想乘牛函谷，飞凫邺郡，今与古、同高趣。一曲青溪回护。自逍遥、蕊宫深处。黄眉洗髓，洪崖拍手，赤松为侣。桃实千年，芝茎三秀，喜迎初度。任九霞、觞满七星车转，看仙童舞。碧天双岫门开，澄澜幽竹环仙境。长庚孕秀，明河借润，孤蟾争炯。叠嶂楼前，桐君山下，几年驰骋。说芹池雨化，杏坛春满，缃卷富、青衿整。桑柘鹅湖佳景。对清樽、且忘毡冷。紫阳罄欬，春雷响震，秋虫声静。老屋无尘，短檠听雪，寒炉烹茗。看回头、捧得诏黄香墨，出中书省。酒阑和梦登程，秋阴压得征鞍重。似华峰霜隼，禹门雷鲤，丹山云凤。滴露松窗，煮泉术鼎，漉冰齑瓮。向金闺高步，羽林雄论，便写就、中兴颂。主将远提兵众。细评量、古人言动。太公韬略，萧何图籍，孔明擒纵。茗荚吹香，芝英产秀，荔支脩贡。更此行、妙处访求贤俊，助明时用。"}