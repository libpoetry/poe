{"id":"350131","title":"迈陂塘·金陵王木齐追送予海上","dynasty":"清代","author":"程颂万","text":"一舟停、佛狸祠下，酒边人与花遇。金焦双送南朝客，海上圆波重聚。相记取。只那夕朱楼，我汝销魂处。帘栊遍数。又露掠篷低，风销蜡黯，草草别君去。人间世，都似看花隔雾。庾郎何必词赋。卅年争笑屠龙技，谁共灵修相诉。聊慰汝。盼等到重阳，买棹江南雨。艳才何补。剩十里青溪，二分明月，兜影照离绪。"}