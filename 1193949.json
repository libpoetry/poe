{"id":"1193949","title":"偶然二首","dynasty":"唐","author":"白居易","text":"楚怀邪乱灵均直，放弃合宜何恻恻。汉文明圣贾生贤，谪向长沙堪叹息。人事多端何足怪，天文至信犹差忒。月离于毕合滂沱，有时不雨何能测。火发城头鱼水里，救火竭池鱼失水。乖龙藏在牛领中，雷击龙来牛枉死。人道蓍神龟骨灵，试卜鱼牛那至此。六十四卦七十钻，毕竟不能知所以。"}