{"id":"703270","title":"予欲复梅花庄已縳茅三间种梅数千本","dynasty":"明","author":"释今无","text":"尚有梅村地，为椽可耦耕。身閒仙易得，心苦事难成。大屋悬长铎，低茅縳直绳。两般生趣味，一笑问溪声。已近朱明洞，仙炉在此间。更谁生白羽，只有换红颜。大药非凡宝，真心本至閒。徘徊迟语嘿，日影已衔山。絮薄轻难煖，山重静更寒。映花松户小，得月夜楼宽。石咽闻溪响，峰奇徙榻看。风炉长不断，沸水炙频乾。洞隐千寻磴，泉飞百道帘。乱藤愁力尽，急响觉神添。树曲盘无壤，厓棱洗去尖。几多青霭色，还向下方潜。"}