{"id":"693458","title":"哭李徵伯三首","dynasty":"明","author":"邵宝","text":"安得惊心语，疑真幸未真。谁能知我意，天乃夺斯人。京国同游地，江湖独坐身。更堪风雨夜，愁绝欲沾巾。信也还非信，东来近有书。病怜秋省误，吟想夜斋虚。标格风尘外，珠玑咳唾馀。不须论旧事，泪满故人裾。多情如子少，忍弃白头亲。晚节吾方爱，中峰孰与邻。月仍留客夜，风亦散朝晨。欲慰无由往，空然北望频。"}