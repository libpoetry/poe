{"id":"507424","title":"甲午九日病中作","dynasty":"明","author":"李昌祺","text":"谪官久于役，俯仰成陆沈。岂顾岁时迈，但忧才弗任。如何孱弱质，兹复病见寻。萧条卧空宇，四壁但蛩吟。山妻忽相谓，重九今旦临。欲沽东邻酒，垂囊久无金。而我听此语，浪然泪沾襟。妇云奚所为，感慨亦何深。拭泪向妇道，尔岂知余忱。老亲隔千里，两鬓吴霜侵。十年违菽水，惭彼返哺禽。纵匪在忧患，有酒宁独斟。妻亦重洒泣，悲感不自禁。妇人亦人子，岂独丈夫心。"}