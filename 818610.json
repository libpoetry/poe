{"id":"818610","title":"百字令 巢南以词见示，用世不售，乃慨然有出世之想。外饰旷观，中实郁而不伸，故其若重有忧者。为和此以慰藉之。君尝搜辑吴长兴伯及赤民节士遗集，校勘行世，故词及之。弼教坊、草桥门者，盖两贤殉国地也。","dynasty":"清末近现代初","author":"柳亚子","text":"彩云飞下，有垂虹亭长，新词寄我。豪气元龙楼百尺，生怕飓风吹堕。旧院风流，新亭涕泪，寰抱空今古。才人未老，准备逃禅真个。劝君忍死须臾，千秋事业，我意怜才苦。绝域从军功未建，收拾名山缃素。弼教坊前，草桥门上，往事堪追溯。东南文献，好烦一一将护。"}