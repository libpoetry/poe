{"id":"211804","title":"花犯·海山昏","dynasty":"宋代","author":"刘辰翁","text":"海山昏，寒云欲下，低低压吹帽。平沙浩浩。想关塞无烟，时动衰草。苏郎卧处愁难扫。江南春不到。但怅望、雪花夜白，人间憔悴好。谁知广寒梦无憀，丁宁白玉炼，不关怀抱。看清浅、桑田外，尘生热恼。待说与、天公知道。期腊尽春来事宜早。更几日、银河信断，梅花容易老。"}