{"id":"813405","title":"新年作三首一示县中宾僚一怀故乡子侄一寄家兄湖南道中","dynasty":"清","author":"李宪乔","text":"衢巷无贫富，新年足喜声。近邻多问索，童稚异心情。壁网看辰扫，厨镫到晓明。谁怜未归客，庭户自凄清。处处迎年乐，家家馈岁频。泥牛排市小，灶马著墙新。镜卜长侵夜，村呼各向晨。屠苏分饮罢，应感未归人。依依远归棹，几日过湘沅。爆竹隔山驿，门符临岸村。慈亲念游子，儿女话乡园。八口分三处，此情谁共论。"}