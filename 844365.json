{"id":"844365","title":"二叔祖母罗太恭人七十晋一寿诗四首","dynasty":"清末民国初","author":"林朝崧","text":"觥觥太守公，我之王父行。一箭取功名，门前旌棨壮。恭人昔来嫔，薳簉贤声畅。生我孝廉叔，秀出诸昆上。画戟鹓班执，峨冠雀翎扬。母因子爵荣，翚翟拜天贶。司徒石窌封，阿杜金钗饷。援古以方今，恩宠何多让？彩衣舞虽罢，兰芽茁相向。才堪宝田守，孝同洗马养。华诞逢古稀，徵词耀屏幛。彤管书妇功，女史职久旷。不才忝诸孙，懿行安敢忘？愿扬圣善风，付与乐人唱。丹山凤将雏，养成毛彩异。上天衔瑞图，飞来鸣盛世。昔我孝廉叔，名织登科记。入为粉署郎，出作朱轩使。固因媚学然，亦缘庭训致。吾闻恭人教，义方无不备。悯近丸熊助，惩惰折葼示。今虽届嵫景，诸孙扳舆侍。尚于含饴际，丁宁开幼稚。一经勉承先，五木戒废事。贻厥有如此，家声未宜坠。会看兰玉枝，百叶长繁炽。秦时巴寡妇，世擅丹穴赀。筑台只旌富，未闻能博施。贤哉我恭人，所宝在俭慈。自奉若寒素，见义则勇为。如坻散仓栗，年荒绝啼饥。编桥压狂澜，免忧蛟与螭。德水饮万家，仁风扇四垂。行不践虫蚁，春不折树枝。人有恻隐念，一动天早知。何况七十年，乐善心不移。至诚感神明，天授龟鹤姿。齐寿与金母，永为女中师。羽人重服食，谓可获高年。闇河采桂实，郦县汲菊泉。谁知此术妄，修短均由天。恭人识道纪，委命顺自然。不求五福备，唯求四德全。迈种天佑之，寿同金石坚。孙曾联五代，玉立扶鱼軿。双双花下拜，齐诵九如篇。是时华堂暮，仰见秋月悬。寿星出南极，光射宝婺躔。亲姻既毕会，敕厨铺贺筵。虽无蟠桃果，来献彩觞前。窈窕梨园伎，霓羽舞翩翩。或弹八琅璈，或鼓云和弦。何殊瑶池饮，法曲奏云仙。"}