{"id":"748929","title":"石门洞瀑","dynasty":"清","author":"魏源","text":"来从不尽山，归入无底谷。谷中鸣百雷，谷外攒苍玉。有呼响必应，环合城墉束。大声劈天来，千丈壁如覆。再坠再飞起，汇此两潭绿。雄豪化清泚，苍翠围寒肃。满壁蛟螭痕，泉声寒佛屋。客踞潭中砥，僧入帘中瀑。四面和松涛，诸天奏琴筑。神物呦潭中，中宵光上烛。何时起行雨，一洗苍生溽。"}