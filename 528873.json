{"id":"528873","title":"邃庵","dynasty":"明","author":"陆深","text":"时惟文明，笃生哲人。若大厦斯搆，巨木既抡。江汉濯灵，于国之南。来游来观，有兹邃庵。于穆邃庵，奠长安之里。先民有言，人远室迩。仞墙既辟，朗牖载启。迈心昭旷，崇志玄始。承明既下，遵此深闳。耽耽渠渠，以造尔后生。孰曰一室，而匪八荒。君子善居，旁达煌煌。凡此煌煌，惟邃之功。故岳深则蓄，川汇攸同。诞求明德，兹庵是出。出则外攘，入则内谧。庸是基程，光我王室。帝用勤止，佥曰允谐。三事是寄，以陟崇阶。对扬休命，执德不回。秉国之钧，邃兹弘开。孰求勿获，胡致匪才。以延我基绪，于皇遐哉。"}