{"id":"1061533","title":"飞鸿亭","dynasty":"宋","author":"李昭玘","text":"平野浩空阔，危甍兀岧峣。腊尽风日好，春回冰雪消。朱弦试挥手，度响何翛翛。此意复谁共，古人今寂寥。眷彼泽中鸿，欻起如回飙。悠然薄天末，去去不可招。愧无双羽翰，万里同飘飖。人生本萧散，知虑劳煎烧。恈恈觇声利，伛偻随纷嚣。安知出世间，造适皆逍遥。帝乡果何在，久愿追松乔。行歌归去来，五斗空折腰。"}