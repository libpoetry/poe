{"id":"206786","title":"张氏东园送王恭父得殿字","dynasty":"宋代","author":"叶适","text":"燕鸿不相须，进趣自求便。余来君其馆，乃复当我饯。一春三月雨，亭树郁雾澱。絮重厄飞杨，花蔫堆紫茜。纵有百壶清，何能一笑遣。为郎昔同甲，四海初会面。凛然抱英特，霜宇抟温霰。雄辞推落笔，一语不可选。重来更纯粹，玉琢金就鍊。汉家阐道术，四达诏群彦。谈经石渠观，会议白虎殿。通方要归宿，立异岂夸衒。子行若微罪，天意委深眷。以其今固辞，可信非始恋。楚势宜绉絺，峡涨难短牵。回舟泊书林，及此未掩卷。"}