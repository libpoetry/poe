{"id":"482360","title":"一壶酒歌","dynasty":"明","author":"周是修","text":"一壶之酒三四客，阁暖炉红窗月白。围炉把酒且饮之，须臾相顾皆春色。酒亦何美意何长，人生百年内，嘉会不可常，且乐今夕同徜徉。飞霜落尽衡阳树，哀鸿叫下潇湘浦。潇湘浦，九疑云隔苍梧路。帝子香魂招不来，空馀竹上啼痕处。放歌一曲壮心悲，天涯漂泊我何为。明当径度禾川水，却望庐陵山翠归。"}