{"id":"178413","title":"李邺侯赞·四海九州","dynasty":"宋代","author":"陈长方","text":"四海九州，如一戯具。运之失机，人与俱仆。嗟世小儿，坐旁窥观。拟指其手，目动心寒。伟兹邺侯，把握是器。南西北东，唯所欲置。先捣范阳，困贼两河。远猷不施，遗孽遂多。藉其余智，指令李郭。尚洗甲兵，二都清廓。再造有唐，如汉子房。留封亦谢，高卧嵩阳。老居上宰，前星嵲屼。诚动昏庸，阴销篡夺。寒暑迭运，今三百年。岩岩英风，俨若在前。我思古人，心焉密勿。伟兹邺侯，才不世出。"}