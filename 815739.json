{"id":"815739","title":"早春闲居十首效天随体","dynasty":"清","author":"钱曾","text":"忽觉春风入短墙，旧游如梦费思量。家资闲破修琴料，口数新增喂鹤粮。病起和云支药鼎，愁来傍月认书囊。有时自笑谋生拙，橡饭菁羹也不妨。噤咋余寒睡起时，竹屏风架旧花枝。酒兵放阵愁中出，诗格归禅静外奇。鸟啄空阶寻柏蠹，风吹间壁响桐丝。从今始识爰居乐，不管身无养拙资。坐觉松窗日影斜，风兰烟蕙叶交加。苔荒断岸鸡头竹，泉护寒庭鸭脚花。小品新疑空记浩，太玄旧义独传芭。到头心事终难定，拟向长堤埋钓车。幽慵甘分为时抛，顾影萧然自解嘲。初柳弄晴垂屋角，残梅飘粉砌庭坳。落霞琴外闻高韵，聚雪蓍中得伏爻。寄语梁间新燕子，春风狼藉旧时巢。蒲团禅榻静相依，庄蝶时琴蕙幌飞。追记昔游悲向秀，留连佳景羡王晞。冥心坐石茶烟细，醉眼抄书字画肥。休怪垂头多怅恨，频年寥落卧牛衣。迭迭云根次第埋，披烟抹雨似层崖。槛边折竹低妨帽，坡上荒莎软称鞋。贝叶抛香催小劫，肉芝作鲊助清斋。幽栖恰比天随子，看月常为诗思差。独向桥边立晚风，披襟无意赋雌雄。暖梳石发移茶具，冷汲云牙洗钓筒。蠖曲未能忘得失，龟焦强欲问穷通。此时门巷还依旧，一半垂杨落照中。莺声蕴藉百劳忙，取次春愁到草堂。闲按贝多翻字古，偶烧波律发炉香。柴车蜡屐荒三径，诗卷棋枰乱一床。还忆茂陵吟赋客，渴来容易耗年光。画轴书签已满函，东阳病客瘦岩岩。棋图却共闲人算，酒库从教老鹤监。花浪冲帘看欲湿，松篁压席听非谗。朝来领得新春意，无限红香被雨缄。蜂狂蝶乱一年年，强把幽怀尽日怜。柳巷泉声朝雨后，竹溪花影午风前。懒多倦赴牛心敌，拙甚虚摇麈尾玄。努力春光好乘兴，莫凭闲事话桑田。"}