{"id":"1115301","title":"人日出游湖上十首","dynasty":"宋","author":"杨万里","text":"放闸冷泉亭，抽动一天碧。平地跳雪山，晴空下霹雳。去时数点雨，归时数片雪。雨雪两不多，山路双清绝。旧腊缘多雪，新年未有梅。殷勤下天竺，隔水两株开。肩舆岂不稳，万象非我有。呼童换马来，湖山落吾手。树隐重重竹，溪穿曲曲峰。林深那有寺，烟远忽闻钟。城中雪一尺，山中雪一丈。地上都已消，却在松梢上。去岁游春屐，苔痕故可寻。人家随岸远，塔影落湖深。客爱清殊绝，僧愁冻不胜。可怜兜率寺，斋供一湖冰。上竺雪来时，四山都作冻。团团玉屏风，围绕浑无缝。此行殊匆匆，天色不肯借。更待海棠晴，满意孤山下。"}