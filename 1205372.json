{"id":"1205372","title":"水龙吟 题湖山胜槩亭","dynasty":"元","author":"张野","text":"翠微曾共登临，冷光潋滟三千顷。玉京佳处，景虽天造，地因人胜。若把西施，淡妆浓抹，两相比并。道此间如对，姮娥仙子，慵梳掠，临鸾镜。满意曲阑芳径。早安排、雨篷烟艇。茶瓯雪卷，纹楸雹碎，醉魂初醒。湖海高情，林泉清意，几人能领。算知音只有，中宵凉月，浸蓬莱影。"}