{"id":"815015","title":"秋兴","dynasty":"清","author":"姚浚昌","text":"碧鸡金马自天开，吴舶黔賨万里来。铁索有桥通佛国，金沙无水洗滇灰。艰难表疏思雄略，险峻江山养异才。回首昔年觞咏地，卧龙跃马不胜哀。闽江山直惠安桥，海气天风万里遥。漳岛南窥珠浦月，仙霞东瞰浙江潮。烟含碧叶槟榔碎，雨过黄梅荔子娇。寂寞钓龙台畔路，吟魂廿载倩谁招。三吴云物冠南垂，麋鹿台空旧俗移。灵药不辞师子远，角钗争炫日林奇。玉箫金管荒盐市，锦缆牙樯罢漕司。太息海陵诸父老，翠华十见到江涯。我朝绝漠三千里，恰克乌梁大帐开。霜黑寒门通虎节，日黄碎叶进龙媒。繻传东海连西海，星拱中台接上台。谁料北庭南牧马，只今宵旰望边才。黑水南回若木东，煌煌大业忆高宗。獒通西旅书频却，雉贡成周译不重。碧海浮槎丹诏去，黄金铸册紫泥封。岂知此日争蛮触，一例羁縻大度容。忆上狼山百尺楼，醉凭危槛望神州。宫中弋绨悲精卫，阁下丝纶狎海鸥。壮士不青俗客眼，书生空白少年头。洛阳岂少徐文远，碧水丹枫独送秋。"}