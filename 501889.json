{"id":"501889","title":"藏晖斋诗","dynasty":"明","author":"释妙声","text":"易贵含章，诗称养晦。进德以愚，明道若昧。瞻彼曜灵，运无停机。匪息于渊，害恒其晖。君子则之，以恬养志。出处语嘿，弗愆于义。继我显祖，庶免以之。或升或潜，允也其时。其时维何，像季师表。骏奔东南，于今有耀。世殊事往，手泽尚存。天相斯文，佑我后人。于乎小子，思绳厥武。丕若诒谋，无念尔祖。无念尔祖，淑慎其躬。爰作是诗，式铭尔胸。"}