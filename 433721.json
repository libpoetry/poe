{"id":"433721","title":"虞美人 二首 暑中雨晴不定，闷人欲死，不得不言","dynasty":"近现代","author":"詹安泰","text":"深烟小雨湘帘静，闲病猜无应。笑桃将梦不曾醒，商略共谁系取旧金铃。鬓华懒向人前说，镜里花难折。飞云片片过横塘，点逗秋情无路问斜阳。轻罗团扇倩谁惜，泪滴江头碧。扶花人去绿阴浓，长日恹恹做雨转无风。芭蕉叶捲莲心苦，别院苔钱古。不成惆怅倚雕阑，昐到晚蝉消息觉微寒。"}