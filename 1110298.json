{"id":"1110298","title":"挽周南夫寺簿","dynasty":"宋","author":"孙应时","text":"越绝佳岩壑，由来说剡中。风流应未远，人物正推公。遽作辰龙梦，真疑冀马空。庆源端有属，列戟看西东。袖手何淹久，神情愈澹然。琴书消永日，齿发任流年。落落平生事，区区九寺联。时人空叹息，宁足尽公贤。早岁儒风唱，中年德望尊。行藏真玉洁，容色自春温。天与清名剩，人钦大雅存。寥寥今孰继，积庆在于门。狱寺平反助，仪曹簿正明。嘉猷新入告，天语重恩荣。起滞方如此，论功百未成。茫茫天理昧，叹惜恨难平。"}