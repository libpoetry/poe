{"id":"213406","title":"烛影摇红·越上霖雨应祷","dynasty":"宋代","author":"吴文英","text":"秋入灯花，夜深檐影琵琶语。越娥青镜洗红埃，山斗秦眉妩。相问金茸翠亩。认城阴、春耕旧处。晚春相应，新稻炊香，疏烟林莽。清磬风前，海沈宿袅芙蓉炷。阿香秋梦起娇啼，玉女传幽素。人驾梅槎未渡。试梧桐、聊分宴俎。采菱别调，留取蓬莱，霎时云住。"}