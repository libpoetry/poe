{"id":"870357","title":"成都遨乐诗二十一首 其四 上元灯夕","dynasty":"宋","author":"田况","text":"予尝观四方，无不乐嬉游。惟兹全蜀区，民物繁它州。春宵宝灯然，锦里香烟浮。连城悉奔骛，千里穷边陬。衯裶合绣袂，轣辘驰香辀。人声震雷远，火树华星稠。鼓吹匝地喧，月光斜汉流。欢多无永漏，坐久凭高楼。民心感上恩，释呗歌神猷。齐音祝东北，帝寿长嵩邱。"}