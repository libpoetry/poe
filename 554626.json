{"id":"554626","title":"送沈秩下第还山中","dynasty":"明","author":"郑文康","text":"沈郎读书如好酒，终日喃喃不停口。愈醉愈贪滋味佳，半夜葩经犹在手。沈郎作文如作画，万象森罗同造化。江湖巨眼一见之，争致千金来问价。读书作文未足奇，胸中抱负谁能知。立心要做三代士，不数汉唐群小儿。相逢俗客腰懒折，共骂书生太豪杰。我言沈郎不独铁作腰，请看沈郎心肠都是铁。昨日当场选乡试，诸子竞陈椒与桂。满前辛辣气多烈，掩却太羹玄酒味。沈郎笑歌归去来，读书更上山中台。人传沈郎颇不乐，我言此子器量非瓶罍。劝君且暂居田野，颜渊称舜何人也。来科夺取黄金榜，上元压倒纷纷先进者。"}