{"id":"640764","title":"阎仲彬山水歌","dynasty":"明","author":"童冀","text":"总章右相之子孙，丹青名家今尚存。老来寓隐吴市门，白头未觉两眼昏。荆关范郭久擅场，彬也醉来下笔亲。吴兴作者何纷纷，眼中忽复见此人。高堂雪壁垂缣素，白日苍茫起烟雾。长林大谷少人行，海阔天低风景暮。蓬莱圆峤不可到，咫尺仙凡隔归路。丹崖瀑布悬秋旻，入耳飒飒悲风度。重冈复岭云气连，阴洞或有蛟龙眠。人间霖雨不易至，便欲辟谷求神仙。丈人偶立秋风前，怅望落日心悠然。明朝拂衣下衡霍，采芝共入商山烟。"}