{"id":"1044245","title":"梁贶之惠酒分饷张伯常朝议","dynasty":"宋","author":"范纯仁","text":"黄衣健卒肩乘壶，口传好语无缄书。为言八使致新酿，赤泥翠笼来兵厨。轸予官冷乏斟酌，补助不足均赢馀。殷勤拜贶兴不浅，对月开縢露华满。金波泻出紫玉瓶，珠光飞入琉璃盏。独酌虽甘少遗味，怀友思贤动深意。走送城西诗酒家，珠玉琅琅发清思。李白一斗诗百篇，刘伶一石高七贤。吏部兴来卧瓮边，贺公眼花井底眠。乃知醉乡路安稳，华胥有国无圻畛。愿君恺乐游其间，千秋万岁欢难泯。"}