{"id":"505203","title":"解红慢 了悟","dynasty":"明","author":"张宇初","text":"本来真性体，虚空遍界圆明现。情尘掩翳心珠暗。溺重渊、灵光不昧，一点煇煌元非远。扫浮云、万象无遮碍，天心见。野花啼乌，閒中舒卷。看沧海桑田几清浅。衰荣代谢常消息，尽愁山苦海，流浪难转。猛省来、乾坤总妙玄。松筠畔、寂寞细玩真源。曹溪路口无阴树，非法非禅。直待一阳生，坎光腾如波捲。谁会取、静饮刀圭浮虑遣。视无形，听无声，言毋辨。这落魄逍遥真可羡。白云堆里容痴倦。共寒泉枯木，高隐壶天。"}