{"id":"1138645","title":"锦瑟清商引","dynasty":"宋末元初","author":"汪元量","text":"玉窗夜静月流光。拂鸳弦、先奏清商。天外塞鸿飞呼，群夜渡潇湘。风回处，戛玉铿金，翩翩作新势，声声字字，历历锵锵。忽低颦有恨，此意极凄凉。炉香帘栊正清洒，转调促柱成行。机籁杂然鸣素手，击碎琳琅。翠云深梦里昭阳。此心长。回顾穷阴绝漠，片影悠扬。那昭君更苦，香泪湿红裳。"}