{"id":"639688","title":"瑶台玩月","dynasty":"明","author":"王景","text":"瑶台台上秋月明，瑶台台下秋水清。道人持杯待月出，气压泰华吞沧溟。嫦娥靓妆倚东井，碾破琉璃几千顷。兴来吸尽金叵罗，舞袖裴徊弄清影。衷肠激烈问青天，何似当年李谪仙。迢迢云海望不极，不知天上今何年。玉阶桂花下如霰，瑶光欲堕明星烂。微霜漂漂沾人衣，城上乌啼知夜半。"}