{"id":"290528","title":"鹫峰寺观旃檀佛像作","dynasty":"清代","author":"毕沅","text":"幽州古招提，只瞻慧日相。几经龙汉劫，依然尚无恙。似现不坏身，来诠秘密藏。千花拥云龛，九龙盘玉帐。容光若雪海，晃朗不能望。闻昔目犍连，运神摄巧匠。三返忉利天，审谛始营创。坎坎伐檀声，人天悉和畅。相具三十二，庄严绝依傍。仗兹接引手，拯溺迷津上。皓月临太空，万川皆一状。视为身外身，所见即孟浪。文殊本无二，焉用辨真妄。试参光明经，一空生灭障。八难暨三途，种种可尊尚。我拟谢尘羁，初地早回向。买取鹅溪绢，绘此胜鬘样。石堂梅万株，香火长供养。非徒烦恼除，兼得寿无量。海山潮音中，松云一鹤放。"}