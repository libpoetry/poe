{"id":"1224376","title":"送李掾自北回归省长沙因简赵宣慰张徵士吕宗二判官","dynasty":"元","author":"揭傒斯","text":"万里风沙断，三湘日夜流。名成亲白首，岁暮客扁舟。黄鹄延归思，丹枫替别愁。眼穿回处雁，心静狎馀鸥。细雨黄陵庙，残阳杜若洲。渐深桑梓敬，翻畏友朋留。送远惭羁旅，临分忆旧游。钟声衡岳曙，帆影洞庭秋。风壤通蛮徼，烟霞拂帝丘。交歌明月市，倾旆压云楼。访菊逢徵士，行瓜识故侯。为言憔悴客，敝尽黑貂裘。"}