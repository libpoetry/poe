{"id":"506863","title":"水竹居为王学士题","dynasty":"明","author":"杨荣","text":"君子尚贞白，尘累皆弃捐。寸心何所似，璧月澄深渊。一从辞故乡，高步青云边。鸣环侍銮坡，俨若瀛洲仙。岁月忽如流，华发今垂肩。兴言思旧林，彷佛潇湘川。万竹密如箦，下有石涧泉。图之当座隅，抚玩心所怜。亭亭立苍玉，湛湛涵清涟。对此足自适，高歌淇澳篇。永言保贞操，勿渝金石坚。"}