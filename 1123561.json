{"id":"1123561","title":"从军滑台","dynasty":"宋","author":"赵鼎","text":"中原何自假游魂，帷幄奇谋妙若神。沙漠宣威元有将，燕然勒颂不无人。山川流恨荒凉地，桃李无言寂寞春。炯炯孤怀竟何补，犹能狂饮吐车茵。碌碌功名安用之，更堪心事巧相违。秪缘叔夜此生懒，更悟渊明前日非。客舍那知春色暮，东风但见柳花飞。潇湘亭下烟波好，送我如将短艇归。"}