{"id":"104125","title":"几道隰州判官","dynasty":"宋代","author":"梅尧臣","text":"清晓赴国门，西风生早凉。天地大道出，苑树短亭傍。相看车马色，共照池水光。举酒酒非浅，明朝谁重觞。话别语难尽，去後空回肠。计彼行路远，几日至洛阳。洛阳多旧友，一一道相望。失意非憔悴，怀昔无悲伤。无由恋中国，不久之南方。音书傥能问，鸿雁亦将翔。此外念出处，便为参与商。到官秋节晚，塞近百草黄。定随刘武威，校猎赤土岗。余方枫林下，野艇泛沧浪。弄月江波阔，罥衣菱荇香。虽知各有适，未免涕沾裳。操袂却引顾，烟芜平夕阳。独回唯鸟影，相与过林塘。明游顿兹减，客心仍未央。"}