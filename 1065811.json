{"id":"1065811","title":"送人泛海北归兼寄诸兄弟","dynasty":"宋","author":"苏过","text":"冥冥天水吞为一，夜依北斗占南北。危楼时吐蛟蜃气，半山忽隐长鲸脊。起看樯头雉尾转，一帆千里日未足。此身何止轻鸿毛，到家始觉是真肉。怪君胡为冒此险，象犀珠玉非所役。凛然风义照古人，尺书为我通消息。我似当时常校尉，掘鼠餐毡从属国。茫茫海阔雁不到，长欲系书空悯默。凭君为语诸季孟，耐事忍惭真子职。面唾勿嫌解自乾，盗金却偿安用诘。杜门只作田舍子，地往江乡乘下泽。三吴想见稻如云，舶还时救陈蔡厄。"}