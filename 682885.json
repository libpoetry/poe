{"id":"682885","title":"赠竹东砂山石虎门花园十景诗 小桃源","dynasty":"明","author":"卞邦本","text":"此中天地著红尘，种得桃花万树新。岁岁东风花盛放，令人错认武陵春。松乔挺挺百千龄，偶尔开蓁得一苓。此物得来非易易，信知人杰地斯灵。一沼湾湾类月形，个中清水玉壶清。不容渔父来垂钓，惟许主人频濯缨。有台天琢近砂峰，却与灵台气象同。若使渊明来见此，等闲何必抚孤松。翠峰高耸白云隈，石丈岩岩绝点埃。一段幽情谁可友，相知惟有松竹梅。孝义忠贞萃一门，声画籍籍动乾坤。千秋万古名犹在，此日维新有令孙。小小幽亭喜向阳，不栽凡卉斗春芳。三株丹桂和云种，有待秋风万斛香。万丈飞虹出碧峰，涓涓一脉对龙宫。若教滴入苍龙口，变作甘霖济万农。源源来脉自天生，转顾四瞻剧有情。孝子状元皆此出，清风千古振家声。猛气雄威亦壮哉，钟成灵修产英才。迄今赵氏书香远，馀韵流风有自来。"}