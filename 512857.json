{"id":"512857","title":"十一月十七日盛仲规乃子乾旋见过","dynasty":"明","author":"沈周","text":"一冬不作寒，阳气殊泮涣。昨夜病枕中，朔风惊耳观。瑟缩朝怕起，高日照海岸。枯林尚砉砉，喧噪鸦鹊乱。门前报剥啄，有客立冻鹳。且云宵征苦，逆楫宿途半。扶惫出慰谢，郁抱从笑散。复云钝舟者，家君庸自讪。此行亦小钝，父子当并案。君父有不钝，文笔捷飞翰。子宜捷其捷，未许仍钝贯。捷钝姑置之，酾酒促烧炭。"}