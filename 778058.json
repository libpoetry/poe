{"id":"778058","title":"大酺","dynasty":"清","author":"况周颐","text":"又海棠收，荼蘼过，芳事难留华屋。红扶灯畔影，话丰台消息，旧游枨触。锦幄香融，玉柈粉晕，吟赏消他丝竹。遽怜春婪尾，倚娇憨莫负，绿醪初熟。记冻彻铜瓶，闭门前度，咏梅人独。番风过迅速。几回见、蜂蝶随雕毂。未用说、清吟洛下，影事扬州，便一枝、尽供题目。十载东华梦，空怅惘、艳翻阶曲。将离恨，黯京国。多少铅泪，襟上猩红如菽。岁华黯惊转烛。"}