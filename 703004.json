{"id":"703004","title":"喜雨二首","dynasty":"明","author":"谢迁","text":"雨来秋后苦嫌迟，犹胜秋前不雨时。炎熇障天愁漠漠，焦枯被野叹离离。蹄涔先慰牛羊渴，秕穟聊充老稚饥。霖雨丰年乖夙志，悲欢随众亦何为。夜听檐溜到天明，喜见陂塘水渐生。芽甲旋萌枯菜色，笙歌忽动渴蛙声。老农蓑笠经时废，野渡舟航向晓横。为语邻翁好相庆，晚禾犹望一分成。"}