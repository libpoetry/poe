{"id":"852279","title":"水仙操","dynasty":"宋","author":"文同","text":"嗟哉先生去何所兮，杳不可寻。舍我于此使形影之外兮，唯莽苍之山林。仰圆峤之峨峨兮，俯大壑之沉沉。长波澒涌以荡潏兮，群鸟翻翻而悲吟。寂扰扰之烦虑兮，纳冥冥之至音。先生将一我之正性兮，何设意之此深。我已穷神而造妙兮，达真指于素琴。先生盍还此兮，度明明乎我心。"}