{"id":"791759","title":"宴集崇效寺赏楸花一首并引","dynasty":"清","author":"缪祐孙","text":"载酒游精蓝，韵事名流介。高楼临遥瞩，超然谢天械。林扶城堞迥，云卷山容泰。钟声吼蒲牢，一一闻梵贝。在昔老比邱，遗图牛腰大。展卷睹故人，题诗寄慷喟。剧谈资昼永，俗虑颇湔汰。繁英垂古柯，静艳拔埃壒。援名蒐雅故，比类椅梓最。释或罗獐皵，录罕迨芳馤。曩见祇林图，厥葩红蔼蔼。坐想兜率宫，天女散如芥。疑兹佛国种，移根流沙外。故能寿而华，体不金刚坏。郢说实鲜徵，宁令阙如盖。貌景聊就质，考订行秘丐。"}