{"id":"579532","title":"寓兴","dynasty":"明","author":"韩殷","text":"画城二月春气和，晴光著树生绮罗。锦袍公子挟金弹，朱颜玉女抱青螺。云盖高出西城郭，踏青斗草黄陵阿。黄头青女一相见，两情摇动知如何。此时我亦正年少，戏将凡眼两摩挲。谁料红云忽飞下，月宫幻出金嫦娥。神骥苍龙并头角，珊瑚玉树交枝柯。一朝翻作巫阳别，吁嗟旧约其蹉跎。张珙无心见明月，牛郎有梦归银河。古往今来只如此，为君翻作多情歌。"}