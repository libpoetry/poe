{"id":"1125162","title":"次韵张姑丈感旧","dynasty":"宋","author":"晁说之","text":"用旧为邦不务新，舜琴何事有埃尘。焚香秘殿期王母，跃马荒郊访异人。尔保丘园为尔土，吾怜盗贼本吾民。四愁不及一枝赋，谁许张衡社稷臣。闻道江头柳色新，可怜不识洛阳尘。景龙门外千钟酒，葆箓宫前万国人。此日凄凉徒费泪，即时兴复愧遗民。浮家逃死知何处，群寇频招未肯臣。"}