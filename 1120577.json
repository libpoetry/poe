{"id":"1120577","title":"古意四首","dynasty":"宋","author":"周密","text":"至人斥八极，独与造物游。大道无端倪，讵可以力求。鹏抟翅垂天，不作醯鸡谋。清啸发林麓，月落千山幽。老马伏枥鸣，终有万里志。枯桐爨下焦，中抱千古意。凡物有所遭，时亦有泰否。古木根柢深，春风有时至。正色无妩媚，大道无狭斜。所以松柏姿，不作桃李华。朱弦已久寂，蛙黾徒相誇。怀哉古之人，此意尤可嗟。南山采薇心，东海乘查意。种竹成繁阴，凤兮久不至。栖迟坐空谷，落日生愁思。所思不可期，迢迢隔烟翠。"}