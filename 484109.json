{"id":"484109","title":"至正戊子下第南归与同贡黄章仲珍雷燧景阳同舟仲珍赋诗因走笔次韵","dynasty":"明","author":"陶安","text":"凤城酒美燕姬歌，禁花红飘金水河。雨香翠岛春昼暖，鱼龙陆海扬风波。天门咫尺到不得，奈此飙摧云翼何。时乎未至应有待，壮年不必伤蹉跎。君看松柏成大材，历岁雪霜谁见过。拂衣南出指归路，回首京阙山嵯峨。日高原头红雾散，潮平沽口青铜磨。牵船溯流狂吹逆，登车避闸飞尘多。黄楼凭河远眺望，身如冥鸿超网罗。客涂笑语浣羁思，词锋捷出如挥戈。天生人才必用世，岂无文藻宣金科。鸾台凤阁总华要，不然玉署联鸣珂。丈夫小挫未为辱，正气耿耿非有它。匣中古砚助神变，铜蟾饱水手屡摩。随身亦有勋业镜，依然照我颜色酡。与君今日动高兴，买酒共酌浇天和。"}