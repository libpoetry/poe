{"id":"700639","title":"剡原九曲九首","dynasty":"明","author":"高启","text":"欲知溪流长，百转来越峤。舟行安能极，岚路入斜照。清景不足娱，昔人岂辞诏。石砚久谁磨，空林闭遗庙。殿中初未仕，高节振衰谢。读书在兹丘，萧然竹间舍。王来有深言，留宿山水夜。谁云南阳翁，独枉将军驾。山折水暂旋，山开水仍往。东陂汇初成，秋色弥然广。碧萝花茸茸，月映石壁上。何时试沿洄，一理烟中舫。密筱覆埼岸，石穴黝而深。居人负薪归，驻听风水音。回看莲花峰，霭霭生夕阴。不有僧钟来，高路谁能寻。石洞篝火入，石室敷床居。白云开层巅，上有丹霞书。神仙不远人，但使粗秽除。何必瀛洲外，茫茫问飙车。危梁渡清濑，逶迤入前渚。犬鸣树蒙茏，烟景暗虚聚。雨中耕叟歌，月下归人语。欲寻仙尉踪，凄凉一茅宇。清晖泛悠悠，东与班溪合。菱叶间荷花，风来秋飒飒。久行愁寂寞，忽有人烟杂。我欲发棹讴，渔郎肯相答。俗驾不可到，有地岙中小。回回别涧通，宛宛连岗绕。人家陵谷暗，不见旭光晓。东作起炊藜，惟应候啼鸟。入江水稍决，霜降未可涉。颇闻往来人，出门即舟楫。前飞惊鹭远，下饮垂猱倢。何处问兴公，风吹赤棠叶。"}