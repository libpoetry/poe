{"id":"675076","title":"南山行寄熊子修","dynasty":"明","author":"王九思","text":"我病一月不出户，云梦先生远相访。殷勤两度入我室，我闻谈笑觉清爽。兴来挟客南山游，阴翳经旬忽开朗。老天有意山灵喜，苍翠排空待吟赏。草堂寺中参古塔，紫阁峰前眺仙掌。陆海混茫万馀里，瀑布飞来几千丈。先生兴狂浑欲飞，醉拈彩笔扫翠微。瑶草琼葩尽收拾，奚囊背得南山归。遗却两枝在茅屋，琅玕五色炫人目。世人不识云梦仙，燕雀纷纷逐鸿鹄。吁嗟乎天风一朝鸿鹄起，燕雀纷纷亦徒耳。"}