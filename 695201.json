{"id":"695201","title":"寿大宗伯甘泉先生二律","dynasty":"明","author":"林文俊","text":"平生用世守遗经，老去真为国典刑。班马文章高汉代，夷夔礼乐重虞廷。身轻似得长生术，名就犹当未暮龄。人物斗南称第一，他年汗简有馀青。岭表衣冠几百年，曲江公后更谁贤。早能见道陈编外，晚却游心太古前。马帐谈经罗俊彦，凤池挥翰待儒仙。须知辅养吾君德，却要伊川在讲筵。"}