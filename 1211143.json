{"id":"1211143","title":"因上人以所画陶隐居留别","dynasty":"元","author":"吾丘衍","text":"真僧寄人间，云影落大地。倏来无本行，暂止宁有意。尝览物外史，觉士吾所钦。扰扰万境中，丹葩耀阳林。往年识因公，古貌白毫相。今年重相逢，远意益疏放。金策挂山壁，衲衣悬竹枝。了然离言辞，明珠净摩尼。陶公古仙人，道备入海岳。写容寄遐思，神交慰寥邈。一镜摄众影，万有道所将。相送湖水阴，空云起苍茫。"}