{"id":"72695","title":"织锦篇·络纬秋啼金井根","dynasty":"元代","author":"陈基","text":"络纬秋啼金井根，佳人当窗织凤麟。流云拂拭春无痕，顷刻化作鸳鸯文。银汉含风星斗摇，虚空迸出黄盘雕。为君裁作宫锦袍，夺得当年卢肇幖。妾家本住牵牛渚，与君误结同心缕。人间怪多离别苦，梦落阳台不成雨。肠断无心为君织，向君抛却支机石。何时头戴莲花巾，相伴双成礼白云。"}