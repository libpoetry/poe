{"id":"531844","title":"燕歌行寿陆宪副","dynasty":"明","author":"黄佐","text":"朔风萧萧越水波，碧洲硉兀云嵯峨。琼轩珠缀临丹阿，玉杯锦席纷绮罗。吹竽击筑奏云和，逶迤鸾舞杂凤歌。态妍曲妙体傞傞，微闻芗泽飘芰荷。娟娟兰玉连枝柯，银鱼朱绂光荡摩。宾从鞍马金盘陀，摇舷载酒鸣鹳鹅。梅花雪落覆绿莎，嘤嘤谷鸟啼松萝。觥筹淩乱星转河，当空璧月扬素蛾。豸冠一笑鹤发皤，朱火照耀苍颜酡。千金为寿岂云多，岁岁年年奈乐何。"}