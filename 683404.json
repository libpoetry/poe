{"id":"683404","title":"龙司理君善得量移之命自徽过访有赠得六首","dynasty":"明","author":"王世贞","text":"为尉不凌守，居官能近民。烟霞行部足，鸟雀讼庭驯。赏自胶东厚，谗仍即墨新。明堂大计吏，圣主独劳神。被幞何其易，辕攀出且迟。赐环它日在，投抒片时疑。我狎风波事，君投山水辞。朱弦毋遽绝，世故有钟期。长沙不吊屈，绛灌乃徒劳。小恨无封事，何烦更反骚。久应明长者，穷好近吾曹。所以马新息，终推龙伯高。辙迹春泥少，谁来恼薜萝。不嫌诗社累，仍傍酒人过。一字官堪薄，千秋仲孰多。武陵花正发，归计莫蹉跎。七尺丰碑在，千人涕泪余。差闻董狐笔，能胜乐羊书。惠泽溪同远，清心玉不如。旌旄倘重过，竹马也轩渠。万事吾难解，孤怀可易开。即今毋贵少，能不小怜才。浊雾霾文苑，雌风冷啸台。新知寻老别，悲喜递相催。"}