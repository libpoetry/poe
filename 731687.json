{"id":"731687","title":"书感","dynasty":"清","author":"孙奇逢","text":"我来千余里，思见英雄人。胸中罗今古，万物待其新。人也而天游，钓渭与耕莘。不然隐君子，山水乐相邻。丘壑适吾意，皎洁不染尘。二者俱悠邈，斯道竟沈沦。乃知古人出，尧舜其君民。退处林泉下，坐使风俗淳。仁可覆天下，亦可善此一身。此字不分明，痛痒总不亲。庸众是非泯，英雄好恶真。此是经纶手，千古无等伦。"}