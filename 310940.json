{"id":"310940","title":"百字令·吴东生司马秋山采药图","dynasty":"现代","author":"邓潜","text":"露苗烟蕊，孕一天秋气，乱峰晴晓。不向桐君寻要录，自挽鸦锄长啸。鹿当童扶，猿将路引，步步寻瑶岛。青山司马，戏抄抱朴全稿。我亦曾著金貂。仙山小谪，浩劫忘真诰。展到天台图一卷，隔世更无晨肇。松下寻师，洞中留月，唤起吴刚好。肉芝一朵，金萱乞奉难老。"}