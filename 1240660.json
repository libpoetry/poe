{"id":"1240660","title":"三阁图","dynasty":"元末明初","author":"杨维桢","text":"金陵新阁空中起，虎踞龙蟠凤双掎。沈檀雕柱阚玉螭，丽华吹笙綵云里。水晶帘空滤明月，三十六宫白于水。红尘巴马四百秋，五城步障五花毬。綵缯山头盖宫殿，山前十二银潢流。健娥五百曳锦缆，金莲吐影上下金银州。二三狎客混歌舞，中有酒悲泪如雨。嘉州讽谏三阁图，秦川别幸千花株。回鹃队，鸦群呼，夜半卷土昌泸渝。黄茅缚髻口衔璧，草降表，王中书。呜呼，《玉树》声中作唐虏，门外崇韬是擒虎。"}