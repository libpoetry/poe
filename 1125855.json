{"id":"1125855","title":"次曲江先寄太守刘宜翁五首","dynasty":"宋","author":"郭祥正","text":"行彻淩江到曲江，史君才业世无双。前人俗政应除尽，盛赋新诗倒玉缸。路绝曹溪孰敢过，主君才辨泻悬河。一时风物应丕变，入眼山川秀气多。韩愈莫吟泷吏问，梁鸿休赋五噫歌。百年荣辱能多少，且倒芳樽养粹和。学佛学仙君自悟，多愁多病我难任。兵厨酒熟青梅小，且置玄谈伴醉吟。落尽梅花君未归，且携樽酒赋新诗。逢人少说瑶台事，得道宁要俗子知。"}