{"id":"951765","title":"和李监仓欲游龙卧山以海风大作不果往","dynasty":"宋","author":"林亦之","text":"枉蒙龙卧篇，如睹藤萝境。十年招隐士，欲到此山顶。坐石诵离骚，掬水弄清影。无人同荷锄，长愧林下景。昨者逢李侯，一笑便欢领。为言有明月，公事且暂屏。骑驴学贾岛，扪虱唤王猛。双镳云外来，斜帽不须整。夜投招提宿，听雨寒更永。论文到昌黎，说诗笑匡鼎。闷人数日风，何时发深省。"}