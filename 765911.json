{"id":"765911","title":"沁园春 题片石夫子独立图","dynasty":"清","author":"熊琏","text":"有句惊人，无钱使鬼，与水同清。望长空万里，萧萧暮景，荒原一带，浩浩秋声。胸里奇书，意中往哲，此外何妨影伴形。馀何有，有奚囊锦灿，彩笔花生。词流从古飘零。惟挥洒、千言舒不平。叹青云梦冷，才人薄命，红尘福浊，竖子成名。门掩疏灯，村丛黄竹，风冷霜高鹤自鸣。谁堪拟，似苍松独秀，皓月孤明。"}