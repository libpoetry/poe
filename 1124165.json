{"id":"1124165","title":"蕃与斯远季奕同生于十二月蕃初五日季奕初十日斯远十八日近辱季奕贶诗犹未获报兹及斯远之寿并此奉颂二首","dynasty":"宋","author":"赵蕃","text":"徐子崖根竹，风雪不掩绿。郑子谷中兰，冰霜已腾馥。二子有此风，宜尔生穷冬。我独何为者，飘然直转蓬。郑子才不疏，徐子文甚勇。一旦召严徐，一旦策晁董。去年萧寺中，杯酒兼旬同。间阔见难合，况乎分悴丰。"}