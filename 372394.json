{"id":"372394","title":"贺新郎·别绪萦怀抱","dynasty":"清代","author":"端木埰","text":"别绪萦怀抱。念近来，安和眠食，娇婴乐笑。蜗角蝇头何足论，且自心存古道。想治郡，风猷清峭。保赤经纶推爱子，坐春台，万姓争欣祷。争颂赞，使君好。爱憎毁誉休争较。一任取，高牙大帱，不堪同调。共有天家司牧寄，我自冰渊励操。公论在，蛮华犵鸟。待得甘棠歌四溢，看神君，气与秋天杳。须不学，宦途巧。"}