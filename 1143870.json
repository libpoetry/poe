{"id":"1143870","title":"雨中饮宾旸次前韵二首","dynasty":"宋末元初","author":"方回","text":"早欲升堂学四科，晚年万事已谈河。花时气色晴明少，海内交游老死多。径醉不须商可否，急归犹欲避谁何。春衣难典黄金尽，寻紫阳溪理棹歌。胸中了了讵同科，混合光尘济贯河。割据市楼才斗大，悬知官酒太灰多。足相娱乐唯君耳，不少盘旋谓我何。勿笑诗成欠流丽，予官采取可弦歌。"}