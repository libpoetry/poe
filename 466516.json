{"id":"466516","title":"后绮怀十六首","dynasty":"当代","author":"刘雄","text":"世事年来渐觉轻，怀卿梦里倍分明。兰心自合居空谷，薤本谁栽感至情。五味备尝缘未绝，三生相守誓先成。人间得失何须问，第一销魂电话声。似觉诗成感众灵，几年歌哭隔银屏。甘拚寸烬春心发，不羡平波古井宁。成目正当佳节近，颦眉未作梦乡停。前尘回首还惆怅，带减腰围鬓已星。门前尽日望深苔，一叶知秋已自来。襟袖三年缄泪重，人天何处迟车回。不堪浮世成生别，屡向心炉拨死灰。卧后清宵祈好梦，梦魂无忌倘相偎。梦中说梦笑当初，瓠落生涯键户居。大有悲欢耽网络，更无心力到诗书。三千女弟怜红拂，一种相思托素蕖。异域飘零卿与我，可能濡沫似双鱼？西湖蜀道两相望，叠韵诗成增感伤。未卜前期失鸿影，重来旧径觅空香。早知汝是痴心女，强指吾为薄幸郎。一片真情天可鉴，却怜无计动红妆。荷叶生时春恨生，重帷深处独调筝。形骸被锁心难住，思忆经年疾已成。落尽梨花悲蝶梦，看残夜月咽虫声。人间天上长如此，但愿金轮且疾行。无分朝朝伴玉容，相怜唯听语惺忪。未尝天女唇中露，已灭飞鸿雪上踪。鱼入深渊游得得，我罹情网缚重重。自知形秽非仙骨，怅望蓬山可再逢？两心长似隔罘罳，三载相思半信疑。谣诼流言偏入耳，雄蜂雌蝶枉同时。无端肠断莫须有，似海情深总不知。文字而今亦成狱，最难消受绮怀诗。未化浓愁似酒醺，虫声每向夜窗闻。孤吟忽觉形骸失，两地长如羽翼分。剪烛期同李商隐，寻春恐作杜司勋。何当携手白云外，归去西山鸾鹤群。生不用封万户侯，当时晤对散千愁。月夜佩环同旧梦，黉宫花草记前游。绕枝乌鹊仍独宿，并颈鸳鸯俱白头。惆怅清狂思何极，为卿拚却一生休。相逢犹记发鬅鬙，好鸟关关山欲应。报汝身能辞万死？怜予泪已费千升。曾经闻雨惊眠坐，更散行云怕日升。执手嘱卿珍玉体，梅花虽好恐难胜。几年心绪惯浮沈，哀乐无端次第侵。习静讵能收意马，忘情才可啸山林。云軿梦断三生约，斗室人同万籁愔。落月屋梁风渐起，徘徊还弄嗣宗琴。难于尘世学玲珑，合住此身仙界中。江汉之湄曾解佩，首阳何日复为虹。寒风庭树伤心碧，残照秋花触目红。后夜迷魂正飞度，知卿思我梦还同。心思纷纭费揣摩，痴儿无计奈痴何。只因七窍玲珑甚，便作三年坎坷过。卿似水晶真易碎，我如铁石炼尤多。梨花底事长带雨，不向东风开笑涡？当时弄玉慕吹箫，似绮年华一瞬遥。已觉浮生元大梦，还成痴语立中宵。化灰化泪怜红烛，经雨经风损绿蕉。我有幽忧沈积久，自从止酒再难消。情劫难消似火然，人寰何路可通仙？不禁哀乐深侵骨，为觅婵娟径入眠。学道我惭无寸进，相思树已长千年。连枝比翼曾盟誓，地远天荒更着鞭。"}