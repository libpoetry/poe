{"id":"191952","title":"刘连州和前韵因道湘中之乐以谢","dynasty":"宋代","author":"陈傅良","text":"湘中足可乐，谁苦愁不禁。娈彼兰蕙姿，固怯霰云阴。贾子天下士，子何念虑深。贞元两御史，南还会於郴。亦复相唱酬，间有亡国音。愚溪更憔悴，中夜起拥衾。而得欸乃句，脍炙循至今。我后五百年，公来适相寻。田畴岁膴膴，狱市春沉沉。宽书日夕下，民蠹祛牟侵。况也省赋甚，小郡至万金。交欢有陆贾，私恨无羊斟。我饱竟甘寝，公暇多长吟。乃知湘中乐，关时匪关心。湘民忘劳力，乐极翻沾襟。却愁吾二人，四牡歌駸駸。"}