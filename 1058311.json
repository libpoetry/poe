{"id":"1058311","title":"咏古十六首 其十二","dynasty":"宋","author":"华镇","text":"窫窳当九门，西山宝驺虞。鸱鸮集上林，丹穴巢鹓雏。奸雄始基搆，哲人晦良图。步兵偶叔末，整辔登蓬壶。身世委杯酒，不以礼法拘。长啸引鸣凤，新诗缀骊珠。慷慨临广武，感激恸穷途。所志岂方外，林下薄踟蹰。恢恢大雅人，矫矫真龙驹。宁愧苏门士，临刑据槁梧。"}