{"id":"1108067","title":"鹊踏枝","dynasty":"宋","author":"仲殊","text":"几日中元初过复。七叶蓂疏，佳气生晴昼。称庆源深流福厚。天精储粹干星斗。喜入高堂罗燕豆。风弄微凉，帘幕披香绣。暂倩灵龟言永寿。蟋桃花送长生酒。一霎雕栏疏雨罢。三月十三，曾是寒食夜。尽日暖香熏柏麝。西施醉起留归驾。酒满玻璃花艳冶。莫负春心，快饮千钟罢。春在燕堂帘幕下。年芳不问东君借。"}