{"id":"1118106","title":"幽居二首","dynasty":"宋","author":"陆游","text":"策府还家又五年，心常无事气常全。平生本不营三窟，此日何须直一钱。雨霁桑麻皆沃若，地偏鸡犬亦翛然。闭门便造桃源境，不必秦人始是仙。横草无功负主恩，一生强半卧衡门。蠹书身世元无憾，伏枥光阴不更论。春雨负薪兰渚市，秋风采药石帆村。更思旋籴场中麦，暖热尘埃老瓦盆。"}