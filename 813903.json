{"id":"813903","title":"梁溪署斋杂咏四首","dynasty":"清","author":"陆汝猷","text":"署冷能消热闹肠，半瓯茶味一炉香。清斋近日添清课，始觉春来昼较长。沈思兀坐午窗晴，静里披吟思倍精。惟有两三枝上鸟，时来啼伴读书声。草舒嫩绿柳抽芽，对此春光倍忆家。料得轩窗兰数本，幽香定发几枝花。几夕吹嘘暖润泥，瀛洲草绿长应齐。杏花等是怀人思，争羡春风骋马蹄。"}