{"id":"1169245","title":"过梅里七首　家于无锡四十载今敝庐数堵犹存今列题于后 忆西湖双鸂鶒","dynasty":"唐","author":"李绅","text":"双鸂鶒，锦毛斓斑长比翼，戏绕莲丛回锦臆。照灼花丛两相得，渔歌惊起飞南北。缭绕追随不迷惑，云间上下同栖息。不作惊禽远相忆，东家少妇机中语。剪断回文泣机杼，徒嗟孔雀衔毛羽。一去东南别离苦，五里裴回竟何补。"}