{"id":"270682","title":"初至西陂寄长安诸子用东陂松风亭韵","dynasty":"清代","author":"宋荦","text":"有脚不踏渌波村，清境往往萦梦魂。今年得请返旧隐，烟水顿洗双眸昏。堂开鱼麦宛世外，略彴近接乐春园。穿花时见孤鹤舞，倚石偶把残书温。空亭林月散清影，祇疑海上升朝暾。孤篁行药遵野岸，扁舟吹笛归衡门。故人天末几怅望，得句难共伧父言。沧浪琴僧期过我，西陂春熟开芳尊。"}