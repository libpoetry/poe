{"id":"564131","title":"襄阳为自古要地抚遗迹吊往事有怀七人焉因各赋诗一首 其二 庞德公","dynasty":"明","author":"孙承恩","text":"庞公大隐流，世利迥莫干。身如野鹤矫，心与浮云閒。刺史不能致，候谒陇亩间。夫耕妻出馌，相对尝怡颜。富贵得几何，忧患来无端。善哉至人训，遗子独以安。鹿门何高高，遂志终盘桓。避世深复深，采药遂不还。惟有遗迹存，高风照人寰。"}