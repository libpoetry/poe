{"id":"124151","title":"玉堂北栏丛竹","dynasty":"宋代","author":"宋祁","text":"玉署凝严处，朱栏封殖恩。其谁赏高节，祗自保孤根。密幹青杠矗，危梢翠纛翻。故林兹地隔，新实几时繁。细籁供风枕，斜阴叠月轩。雀惊冲叶堕，蝉静抱枝喧。戴氏当年谱，梁王自古园。对容金马客，深在玉堂门。本以萧萧擢，还由冉冉存。烟能留暝色，粉解记春痕。拾箨题吟墨，披丛爽醉魂。爱君同省树，不敢为人言。"}