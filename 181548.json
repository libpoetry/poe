{"id":"181548","title":"家有小园比他处果蓏倍登或问郑子何术致此告","dynasty":"宋代","author":"郑刚中","text":"吾闻县官渔海鱼不出，捐以予民鱼乃复。天之生物岂无意，殆欲怜贫补不足。吾家元无二顷田，卒岁何人分半菽。小园自幸有馀地，背负经书力锄斸。年来种植类橐驼，随手高低便新绿。魁然反芋塞区肥，无数桃梅压枝熟。既收弄暖开须麦，又摘多穰过拳粟。虽无蓄积累瓶盎，采摄犹能饫肠腹。天於此圃非偶然，坐作山居野人禄。"}