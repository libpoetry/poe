{"id":"1107558","title":"许相公挽词二首","dynasty":"宋","author":"叶适","text":"容成堂上光华别，谢客岩前意象閒。身到三台良未满，年添九老定谁悭。高期落落尘嚣外，苦论喧喧醉梦间。我欲为公深着语，桂林芝树不同删。行露空多晓色催，夜香烧断作飞埃。松江鲙好凭谁忆，金谷花浓只自开。玉女云中应尽去，仙人雾里更重来。千年一判禁销得，涕掩寒塘错莫回。"}