{"id":"1111988","title":"五用喜雨韵三首","dynasty":"宋","author":"吴潜","text":"暗云泼雨土生香，不假琮黄与璧苍。天道从来关感应，人閒此际换炎凉。青灯可近聊凭案，缃帙堪翻谩启箱。窗外候虫声更急，坐看斜月照堂皇。痴风盲雨骤难禁，撼壁掀窗夜向沈。百种已灰当世念，一团都是故乡心。伏鴽扑堕床头幔，饥鼠衔翻镜上簪。闲打无为坐空寂，谯楼五鼓已侵寻。家家穫稻积如岑，不问山椒与谷阴。沽去村醪醽醁味，吹来陇笛筦弦音。餔儿喜笑迎郎罢，馌妇欢欣就藁砧。雨玉雨珠无此景，须知造物用情深。"}