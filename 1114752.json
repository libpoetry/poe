{"id":"1114752","title":"送郭靖父还金陵","dynasty":"宋","author":"李曾伯","text":"慈恩得隽绿衣归，凡客南来罕似之。名氏已标希吕第，文华要继幼安诗。行登衮衮诸公上，毋鄙区区一尉卑。踏雪同来子先去，梦随鞭影过江湄。忆昨相从戎马间，屡披锦诰慰苍颜。烟尘历遍疆陲役，风雪同谙道路艰。子负此名心已白，我成何事鬓徒斑。一杯握手无它祝，归为移文问北山。"}