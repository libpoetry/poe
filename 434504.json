{"id":"434504","title":"汉宫春 纯甫生朝，且有弄璋之喜，赋此以贺","dynasty":"金末元初","author":"段克己","text":"公子归来，笑平生湖海，豪气依然。黄金散尽，落魄谁识当年。世閒底物，解挽回、镜里朱颜。人共道，愁须殢酒，几回推向尊前。闻说梦熊初兆，喜一枝慰眼，岁晚流连。蟠桃会须结子，运偶三千。诗书旧业，要他时、分付青毡。□□□、庭阶照映，卧看玉树芝兰。"}