{"id":"1207923","title":"题先天观图","dynasty":"元","author":"范梈","text":"学仙之人，与仙为徒。住在匡庐之奥、江湖之区。张公炼丹作龙虎，丹成御气游太虚。后来出者绝代无，何不学仙住玄都？玄都之坛角井孤，上摩万里之黄鹄，下伏千尺之饥鼯。阴森桧筠自太古，斩种力与开辟俱。扶桑朝日挂绝壁，坐见楼观青馍糊。擘崖控弦泻哀湍，春秋云露芝田腴。我亦人间山泽臞，偶陪夔龙宾唐虞。有时一醉黄公垆，振风三日撼不苏。折花不得渡弱水，浑手始识仙凡殊。玉堂学士危与吴，遗我兹山之画图。寻窗数户久叹息，无因置我双樗蒲。独行幽人不受呼，扫叶青涧听啼乌。日暮萝径相萦纡，萦纡萦纡向何处？明朝为借麻姑鹏，我亦骑之天上去。"}