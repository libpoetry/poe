{"id":"189826","title":"和裴仲谟摘白须行","dynasty":"宋代","author":"秦观","text":"仲将题凌云，比讫顟尽白。陆展媚侧室，星星染为黑。人生如寄耳，况复形与色。泽壑藏山舟，夜半输有力。厖眉三不遇，已矣何所惜。二毛赋秋兴，自爱颇姑息。闻诸古竺乾，毛发因地得。数穷反其本，蝼螘得而食。妙年光可鉴，炯若鸦羽戢。映梳渐萧肃，变化了无隙。所以梵志云，昔人已非昔。皤然君勿笑，子羽以貌失。信美如客儿，终翦施摩诘。我作白须行，而得养生术。"}