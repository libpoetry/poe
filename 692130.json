{"id":"692130","title":"九日集殿卿池亭分赋","dynasty":"明","author":"李攀龙","text":"卜幽命词客，冠盖至如麇。白云澹萧晨，黄花媚新酝。洒翰湖山清，开樽鱼鸟近。零露偃池荷，凄风携篱槿。径回片桥出，林瞑寒城隐。临流濯长缨，飘然袪尘坌。寒空鹊岭秀，霁野湖水阔。墟落散城隅，池亭入幽豁。云阴出水鲜，石色含霜活。白鸟下烟际，归鸿起天末。返照款长林，群流乱相聒。紫蟹壮可持，浊醪美堪掇。秋高吹台兴，老剧文园渴。佳节有独醒，吾生岂云达。"}