{"id":"682547","title":"春日城南望春","dynasty":"明","author":"区大相","text":"春还都未觉，春事不相饶。柳拂佳人幕，花停上客镳。易牵芳草思，难度落梅朝。迎暖浮杯蚁，辞寒减皂貂。何由匹佳丽，车马洛城遥。烟光蘋渚转，霁景杏园来。流水看车度，芳尘避扇开。花香连帐幕，草色映池台。绮树催莺啭，长云送雁回。深闺闭思妇，落尽后庭梅。春色忽无赖，客心伤此时。莺调传恨曲，柳挂断肠丝。山霁眉新画，屏开镜乍窥。池穿初出笋，窗袅寄生枝。弦管涩难理，绮罗娇不持。讵堪千里望，谁忍一朝离。"}