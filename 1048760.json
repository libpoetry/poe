{"id":"1048760","title":"和雪三十韵","dynasty":"宋","author":"韦骧","text":"密雪连空散，同云盖野繁。朝晖掩羲驭，暮象蔽天垠。皦皦漫长陌，霏霏集短垣。杉松苍翠夺，禽鸟语声吞。病足樵斤敛，寻踪猎骑奔。金茎迷沆瀣，银界变昆崙。光借寒儒牖，威消贵胄门。酤帘表深巷，爨屋露幽村。可响红炉烬，难忘醁酒樽。竹梢低欲折，梅萼重犹存。没谷吟当楚，离江咏去袁。高才题不尽，妙曲写仍翻。旅雁宵飞戢，栖鸡晓舌扪。塞严添玉垒，林迥化琼园。远岸舟藏鹢，高楼瓦匿鸳。秋涛千浪叠，夜甲万军屯。缀若凝酥洁，堆如琢琥蹲。脂车休旅传，锵佩放天阍。不以多为瑞，谁言即也温。神锋剪何利，地轴卷无痕。暗与春工敌，清随朔吹喷。朽株银作叶，圆沼璧为盆。照耀偏宜月，侵陵只有萱。藩篱白羽插，略彴素虬蜿。汀鹭难求侣，城乌不辨昏。流年垂改籥，危坐祗销魂。自视丰和兆，心穷造化元。纷纷沾动植，渺渺助乾坤。屏盭殊强力，滋枯独养原。芸然知矣否，雨露未成恩。"}