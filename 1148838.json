{"id":"1148838","title":"景龙四年正月五日移仗蓬莱宫御大明殿会吐蕃骑马之戏因重为柏梁体联句","dynasty":"唐","author":"李显","text":"大明御宇临万方，顾惭内政翊陶唐。鸾鸣凤舞向平阳，秦楼鲁馆沐恩光。无心为子辄求郎，雄才七步谢陈王。当熊让辇愧前芳，再司铨筦恩可忘。文江学海思济航，万邦考绩臣所详。著作不休出中肠，权豪屏迹肃严霜。铸鼎开岳造明堂，玉醴由来献寿觞。"}