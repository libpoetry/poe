{"id":"635390","title":"赠陆天士","dynasty":"明","author":"成鹫","text":"男儿读书委穷达，老大无成非所惜。陆生岂是贫贱人，离乱他乡聊寄迹。朝烟仰给管城君，春田耕破端溪石。菜根细嚼牙齿香，铜片不嫌头发白。胸中泾渭自分明，眼前岁月随抛掷。甲子从头数至今，清风明月长为客。孟光不厌伯鸾贫，牛衣对掩王章宅。夜半蓬窗灯火青，万卷牙签伴刀尺。时人要识高士家，请听书声兼纺绩。陆生陆生如命何，听我山翁歌一拍。皇天不负苦心人，相劝及时须努力。盈虚消息会有时，搔首衡门看潮汐。"}