{"id":"922928","title":"元丰己未三院东阁作 元丰戊午夏予尹京治陈氏狱言者以为推劾不尽诏移大理而理官推迹陈氏姻党干求府政纵出重辟事下御史推求己未岁予自濠梁赴台讯鞫卒不涉干求之迹而大理反有傅致之状虽蒙辩正听命久之不得出邑邑不已作诗十篇记一时事非欲传之他人但以示子侄辈使知仕宦之艰耳 其二","dynasty":"宋","author":"苏颂","text":"搆虚为实尽枝辞，直道公心自不欺。众口铄金虽可畏，三人成虎我犹疑。忠邪所赖圆穹鉴，通塞须凭大衍推。况是圣神方烛理，深冤终有辨明时。"}