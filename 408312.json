{"id":"408312","title":"哀闸北次张豫泉先生韵","dynasty":"近现代","author":"冯振","text":"岂真华夏已末日？拱手一朝送东北。贼心宁有厌足时，移兵又向申江出。申江本自温柔乡，酣歌艳舞拥红妆。炮声惊破霓裳曲，谁肯轰轰做一场。十九路军猛狮虎，静如处女不出户。赫然为国抗贼军，逾月无援敢辞苦。往不可谏好图今，举国呼救声欲瘖。迁都长期唱抵抗，拥兵坐视知何心。呜呼国事竟至是，于谁之屋乌爰止。不甘子孙作牛马，男儿尽合闻鸡起。"}