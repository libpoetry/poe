{"id":"296141","title":"小河沿野步","dynasty":"现代","author":"梁鸿志","text":"兴来举足城东隅，美此一水千踟蹰。路人矜誇指衣带，云是浑河之所潴。水边列肆足歌舞，亦有游女褰裳襦。酒船佣保劝我沽，故知石鱼非此湖。独怜此水能绿净，照我七尺清且癯。东流何暇更汝惜，自愧未老颜非朱。三年京国厌尘土，记上江亭愁日晡。天游随地可贫贱，胡为流落依穹庐。此邦冰雪有代谢，腥臊埃壒无时无。水声呜咽如有诉，直似空谷倾城姝。故书读破成腐儒，那能起倒供时须。意中丘壑能我娱，洞庭石屋连具区。归来合眼梦烟水，江南春色谁能图。"}