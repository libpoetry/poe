{"id":"786350","title":"题海外蓬莱图","dynasty":"清","author":"洪繻","text":"大海波涛断复连，撑起炎洲半壁天。沧溟路绝风云渺，鸿濛世界开人烟。安得泰山一枝笔，写作奇观空际悬！悬之咫尺有万里，大块无垠水无边。我思盘古凿混沌，斧凿到此生劖镌。又思共工触不周，触柱为山缺半偏。山头日月自昼夜，山下沧海自桑田。奇气郁勃凌中土，独回万水为西旋。上作赤乌窟，下作蛟龙渊。中包小蓬壶，珠屿水中圆。又有玉山可望不可即，日出插霄玉柱鲜。回望燄峰九十九，烛地熏天火欲然。一热、一寒分冰炭，八潼关里雪绵绵。台地无霜、无雪年复年，山灵狡狯弄使夏泽坚。北极何处鸡笼屿，遥与香炉烛峰相清妍。灵气鼓荡山河动，鹿耳门涛摇星躔。秋风万仞磅礴吐，鲸鸣欲簸昆崙颠。奇奇怪怪无不有，敢问十洲、三岛谁真仙？当年徐福不可到，未将地与秦人传。留之一千万万日，张槎始来天上船。船中载得王维笔，画到蓬莱笔不全。落笔万丈惊五岳，纸上时有烟霞穿。求之愈即去愈远，仙山疑在化工前。我居蓬莱乾坤惯，依稀认得秋毫巅。"}