{"id":"1109819","title":"和陈尉见贻二首","dynasty":"宋","author":"华镇","text":"画栋尘惊燕子来，芳郊时雨敛轻埃。须怜好景分明在，为把愁颜勉强开。仙客有情深赏物，新诗劝我且持杯。更言留得花王住，忍放韶光取次回。燕语莺啼次第新，柳绵花锦曲江滨。且将邂逅天涯客，共看芳妍海角春。须爱日添随日线，莫教花笑对花人。一杯随分休辞诉，况有清歌激绛唇。"}