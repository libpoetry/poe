{"id":"452556","title":"真定安铁胡钜碑歌","dynasty":"当代","author":"钱之江","text":"赳赳班马立者谁，朔州健儿名铁胡。伐石为碑昭盛德，役之臧获三万徒。足瘃骨裂碑乃成，流离半作道边枯。天遣斯民愚且力，执殳颇可为王驱。矧彼晋梁宁有种，窃号乱世偷自娱。卜诸桑田朕曰“吉，三战可获其雄狐。今君此战必无晋，朝食之间复唐虞。汤征自葛周崇密，我后之来民其苏”。弧矢相交军竟溃，不有君子民未孚。张尽空弮呼不得，延颈东市膏礩鈇。古者隹兵不祥物，用之未免干天诛。所以名将多彊死，倔强榛莽存龟趺。不见瀛州长乐老，四朝相业道日腴。"}