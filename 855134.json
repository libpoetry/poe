{"id":"855134","title":"累蒙周开祖使君贬示佳章才拙思荒愧不能报谨勉次韵一萹少叙敬避老匠之意","dynasty":"宋","author":"毛滂","text":"居士称陆莲，香山本流亚。舌端元和风，吹倒两鲍谢。游戏笔砚间，盘礴湖山下。过眼尽诗材，有欲天必借。句源发肝膈，输泻每不暇。欬唾生江河，奔放那可坝。我诗沮洳尔，欲过不足跨。数烦见波澜，意作蹄涔嚇。平生望洋眼，痴胆不知怕。亦识明月珠，相投况非夜。"}