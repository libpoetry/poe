{"id":"1127204","title":"双源六题 水阁","dynasty":"宋","author":"黄裳","text":"水阁上，襟带水光浮。丹桂月来天汉夜，白蘋风起洞庭秋。尘劳人衮衮，潇洒与谁游。钓矶上，閒适向金鳞。秋后江边思脍客，古来溪上得璜人。寻幽寻至此，聊寄自由身。濯缨之水山幽幽，本来似鉴无庸流。到此令人肝胆醒，涤除万累开襟灵。一源莫误登临目，纷纷世上红尘足。宛转双源花在处，花叶重重瑞炎暑。日光相照铅华鲜，翠盖纷纷拥红女。不贪青子老芳容，薰风偷出香无数。乃知源上有神仙，何必夭桃随水去。分外凿私智，役役壮且老。此生本自然，何者削窘我。止水观而心，运用无不可。玉液静中味，万累门外过。时复一杯酒，聊用沃心火。"}