{"id":"178803","title":"晚游新亭·秋至今几日","dynasty":"宋代","author":"张嵲","text":"秋至今几日，山云峰尚奇。新亭独骋望，咏我秋怀诗。碧水萦麓转，幽蝉映叶悲。古藤依翠壁，茂树镜清池。赏会情方适，忧来忽自滋。荒山逃死地，落日故园思。遇乱甘身弃，持心与世违。应人时懒语，兀坐独搘颐。沉思山烟冥，微吟暮影移。只应从此去，寂寞但如斯。"}