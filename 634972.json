{"id":"634972","title":"游小孤山","dynasty":"明","author":"释今覞","text":"彭郎渡头浪拍拍，小孤江心势仡仡。龙口吞天骑二妃，飙轮电驰喧河伯。洪涛怒溅彩霞湿，洄流倒捲琉璃碧。妆台落影夹长镜，鸬鹚拖鱼上岩石。腥风忽起呜呜声，一片江云如泻墨。欲泊扁舟不可前，庵僧引缆度危级。青林迂径曲朱阑，魂绕断崖疑兜率。肃然敛虑万情忘，怪杀征帆名利客。"}