{"id":"768255","title":"春风袅娜 瞻园春步","dynasty":"清","author":"龚翔麟","text":"正吟窗人倦，砚北沉眠。任千缕，袅茶烟。被几声、鶗鴂勾回午梦，满帘粉絮，扑上愁边。料得瞻园，今番花信，开到蔷薇春可怜。偶曳筇枝趁风去，笑桃朱户却依然。一片平芜似剪，胭脂点处，较鸳锦、颜色还鲜。听洞口，水潺湲。紫鳞齐跃，红瓣争牵。倚石思登，扪新萝带，买春无计，数小榆钱。韶光九十，算真真输与，寻香凤子，恣意流连。"}