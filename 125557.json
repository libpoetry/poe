{"id":"125557","title":"念奴娇·八旬加二","dynasty":"宋代","author":"徐经孙","text":"八旬加二，荷君天垂祐，扶持老拙。目送新来檐外燕，手拣好花轻折。比似去年，十分强健，日看朱诗说。篇三百五，岁前尽有披阅。天教两子供官，一男留养，左右相娱悦。五见孙枝三拜授，童冠参差袍笏。四侍鳌峰，拏舟在即，次五今圆月。曾孙淳老，想能随叔嬉劣。"}