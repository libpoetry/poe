{"id":"403698","title":"台城路 落叶","dynasty":"近现代末当代初","author":"白敦仁","text":"嫠弦哀动湘江瑟，秋阴洞庭波语。绿转空沟，红流废苑，不记看花前度。阳山绝处。叹穆马南征，伏沙荒古。惙怛羁人，雁归蓬断奈何许。吴霜飘尽战血，傍丹枫莫识，轩皇残树。别岛尘狂，行宫月落，一样听风听雨。哀蝉似诉。问树树斜阳，为谁凄楚。梦入乌蛮，数峰江山苦。"}