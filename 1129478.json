{"id":"1129478","title":"张荃翁赴浦江丞而丧耦唁荃翁谢穫轩见寄","dynasty":"宋","author":"释居简","text":"蓝田厅壁记，又向浦江镌。棋垒须延敌，吟疆旋拓边。镜空鸾独舞，幌冷鹤先眠。八咏弦难续，麒麟角可煎。绝笑诸郎似乃翁，荃翁又自去哦松。救焚赏必先焦额，欲雨香非后土龙。徵调苦多忘惜日，燮调伤煖不成冬。吴江短楫华亭月，称副茎齑藐万钟。"}