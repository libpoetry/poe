{"id":"377373","title":"摸鱼儿·买陂塘","dynasty":"清代","author":"蒋敦复","text":"买陂塘、旋栽杨柳，柳边长聚鸥鹭。双溪千树村家独，问讯桥名红土。君小住。爱居士、头衔自把清凉署。浮生未误。看风月情怀，烟霞痴痴，高卧此林坞。人间世，第宅王侯几许。夕阳芳草无主。云山四壁堆图画，移取神仙家具。花影度。听弹瘦湘弦，一鹤来微步。柴门日暮。但枯笠寻诗，瘿瓢贳酒，三两素心侣。"}