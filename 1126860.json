{"id":"1126860","title":"次韵胡彦明同年羁旅京师寄李子飞三章一章道其困穷二章劝之归三章言我亦欲归耳胡李相甥也故有槟榔之句","dynasty":"宋","author":"黄庭坚","text":"看除日月坐中铨，一岁应无官九迁。葱韭盈盘市门食，诗书满枕客床毡。留连节物孤朋酒，恼乱邻翁谒子钱。谁料丹徒布衣得，困穷且忍试新年。丁未同升乡里贤，别离寒暑未推迁。萧条羁旅深穷巷，蚤晚声名上细毡。碧嶂清江原有宅，白鱼黄雀不论钱。槟榔一斛何须得，李氏弟兄佳少年。畏人重禄难堪忍，阅世浮云易变迁。徐步当车饥当肉，锄头为枕草为毡。原无马上封侯骨，安用人间使鬼钱。不是朱门争底事，清溪白石可忘年。"}