{"id":"1046172","title":"鹤林","dynasty":"宋","author":"赵文昌","text":"江声撼群山，万马东南驰。盘盘铁瓮城，鼓角缠秋悲。维天有设险，实为奸雄资。阿奴何许来，王业自此基。金陵气已基，虎口馀义熙。潜机寿阳发，凛凛天象垂。划然九州鼎，竟属卖履儿。中原自汉蹶，神器良屡移。黄屋如传舍，与夺谁汝疵。顺守尚有策，嗜杀徒自隳。山阳作虞宾，豚犬犹能知。零陵一累囚，互亡何足疑。凶德一至再，鬼责其何辞。殄歼肘腋来，泉壤悔莫追。惜哉勤王功，一臭万古遗。我登黄鹤山，指顾生嗟咨。茫茫六合内，俯仰几盛衰。尧年与桀日，究竟孰纲维。东去云悠悠，西来风飔飔。把酒呼山灵，听我鹤林诗。"}