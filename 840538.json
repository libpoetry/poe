{"id":"840538","title":"金粟香丈相见沪上出示陶庐五忆诗每集绝句百首由乡邑风土推而至于宦游交旧情深文明沧桑后读之弥足增慨也","dynasty":"清末民国初","author":"夏孙桐","text":"微尘寄人世，起灭海沤幻。去来相系著，爱根不可铲。纷纷已陈迹，空花驻流盼。先生妙吟理，无厚入有间。隐几见江湖，垂白话童丱。赓续至四五，百琲叠如串。吁嗟东海尘，今识言非谩。沈沈虞渊日，宁止桑榆晏。他日陶潜诗，甲子更堪辨。"}