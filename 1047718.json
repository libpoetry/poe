{"id":"1047718","title":"赠别子瞻","dynasty":"宋","author":"沈辽","text":"平生雅游眉阳客，五年不见须已白。借田东坡在江北，芟夷蓬蒿自种麦。相逢不尽一樽酒，故态那复论欢戚。手抱阿武劝馀沥，维摩老夫失定力。老夫寂寂出三湘，更欲卜居池水阳。薄田止须数十亩，田上更树麻与桑。老来正苦迫生事，清明虽近犹可秧。罢亚若可博乾麨，以无易有遥相望。我舟即行不可驻，欲卜后会诚茫茫。他时有信若可寄，不用辛苦为诗章。"}