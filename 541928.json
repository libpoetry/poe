{"id":"541928","title":"寓居东园兰轩主人索诗赋此以应","dynasty":"明","author":"谢榛","text":"迩来城市厌纷扰，借居名园得幽讨。有妾厨下事晨炊，门外苍苔閒自扫。烟火恐妨松竹清，清风宜诗起常蚤。脩竹赤霞映虚窗，不异图中小蓬岛。凿池栽藕生红蕖，叠石成山发瑶草。吾闻此地昔荒凉，始知胜景由人造。王孙布置亦经纶，醉客飞扬倍词藻。百花栏内秋转芳，昨宵风雨为花恼。深沈曲折人忽迷，兹可还丹隐仙老。前起高楼后筑台，徙倚披云天浩浩。太行一发望中横，放浪乾坤此怀抱。共怜满院丛桂香，应忆淮南著鸿宝。坐来且检种树书，地阔根长树更好。待君夜话浊醪杯，月白空庭再倾倒。"}