{"id":"839480","title":"邓司徒祠清奇古怪四老柏歌","dynasty":"清末民国初","author":"方仁渊","text":"司徒庙前四老柏，枝化虬龙根化石。千年灵物卧深山，风雨雷霆劫不拔。一株清而臞，便便硕腹如醇儒。一株古而秀，肌理盘旋皮锦绣。一株斧劈碎条条，离奇老干驾虹桥，枝末腾空干碧霄。更有一株形容古怪出人意，双龙怒斗身跌地。一爪撑空不著尘，蜿蜒天矫明珠戏。苍鳞翠鬣耀眼鲜，昂头皆欲升青天。崔巍郁律洵神物，栖鸾巢凤烘云日。缅想司徒东汉功，昆阳血战土花红。何为香火庙社兹山中，自从高宗睿赏题四字，直与孔明庙前老柏争英风。"}