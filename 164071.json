{"id":"164071","title":"水龙吟·江头雨过黄花","dynasty":"宋代","author":"李曾伯","text":"江头雨过黄花，片帆催向春闱去。两年共我，风舟问峡，霜砧闻楚。定远从军，兹恩策第，岂堪同语。谩咨嗟人事，分明天意，广寒阙、待平步。健笔凌云如许。看新年、榜登龙虎。转头却笑，弓刀塞上，粗官何取。海阔鹏搏，途穷马老，不胜离绪。过旧游、人问征夫，烦为说、戌边苦。"}