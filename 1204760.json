{"id":"1204760","title":"石州慢 次张凝道韵","dynasty":"元","author":"许有壬","text":"足趼尘嚣，目厌纷华，扰扰蜂蝶。击壶未了长歌，又听阳关三叠。平生湖海，可怜牢落新丰，蓬山回首烟霞隔。鹏鴳不同天，任焦明蚊睫。愁绝。停杯为问羲娥，几度东生西灭。俯仰金台，陈迹千年谁接。天空秋老，倚阑南北悠悠，暮云汀树人长别。想见苦吟诗，满吴江枫叶。"}