{"id":"525336","title":"六忆 其二 陈石亭","dynasty":"明","author":"顾璘","text":"流观文章苑，君才如锦机。触手生万象，五采腾清辉。神情既效能，理性亦洞微。蜚声天壤内，调绝和益希。蹇余朴拙资，磨琢夙有依。瓦缶附黄钟，巨细本相违。欣欣里中儿，谬许谐音徽。韩孟岂其伍，皮陆是邪非。所幸山水际，时从萝薜衣。赋咏尽花竹，游衍遍岩扉。临衰忽分散，梦想恒渔矶。微念早相遂，白首终同归。"}