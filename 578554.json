{"id":"578554","title":"景泰元年七月二十日蒙恩致仕八月二十一日早于奉天门阶辞奉旨赐酒饭毕复宣至左顺门赐衣一袭俾归服用内大红纻丝圆领一织金獬豸青纻丝搭护一绿纻丝摺子一退赋诗一首以纪其荣云","dynasty":"明","author":"罗亨信","text":"四十馀年事圣君，归休此日别枫宸。醉来内酝葡萄艳，赐出宫袍獬豸新。人羡风流同广受，自惭衰朽少经纶。故乡剩有佳山水，应觅渔樵为结邻。"}