{"id":"165906","title":"送梅校理子明通守杭州","dynasty":"宋代","author":"晁补之","text":"金明池上柳，人折一枝春。赠子意不浅，东游云外身。人生半刺史，朱绶光四邻。此岂经世怀，但慰垂白亲。钱塘我旧游，颇复识其人。不应山水改，但恐猿鸟新。章台走马客，冠盖尽要津。窃禄我自惭，便面聊障尘。亦思一舟去，共醉西湖滨。时平自行乐，不为千里蒪。归来麒麟上，献纳当及辰。"}