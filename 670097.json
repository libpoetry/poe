{"id":"670097","title":"送徐汝思郎中入蜀","dynasty":"明","author":"李攀龙","text":"岷江东流何渺茫，仙舟西去指华阳。峡深当画暗雷雨，白帝青天豁大荒。一望峨眉山上月，风吹寒影堕潇湘。益州部里占星使，草色春时接夜郎。客将河汉支机石，归自乘槎历七襄。苌弘碧血埋难化，杜宇啼魂怨未忘。胡不为我排阊阖，愿君致之北斗傍。即今叱驭九折坂，金精元气参翱翔。雪峰突兀三飞梁，中挂鸟道通蛮方。司马长卿子虚赋，其文可以陵太苍。临邛小监杨得意，亟荐词臣谒建章。后来此事益寂寞，烟尘万里遥相望。"}