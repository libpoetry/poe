{"id":"11415","title":"送张郎中还蜀歌","dynasty":"唐代","author":"卢纶","text":"秦家御史汉家郎，亲专两印征殊方。功成走马朝天子，伏槛论边若流水。晓离仙署趋紫微，夜接高儒读青史。泸南五将望君还，愿以天书示百蛮。曲栈重江初过雨，前旌后骑不同山。迎车拜舞多耆老，旧卒新营遍青草。塞口云生火候迟，烟中鹤唳军行早。黄花川下水交横，远映孤霞蜀国晴。邛竹笋长椒瘴起，荔枝花发杜鹃鸣。回首岷峨半天黑，传觞接膝何由得。空令豪士仰威名，无复贫交恃颜色。垂杨不动雨纷纷，锦帐胡瓶争送君。须臾醉起箫笳发，空见红旌入白云。"}