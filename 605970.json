{"id":"605970","title":"赋得宦情随日薄","dynasty":"明","author":"卢龙云","text":"当年畏路苦驱驰，往事于今有所思。千山历转听猿道，三径犹临浴鹤池。老作蠹鱼空玩日，杜门却客从真率。时邀社酒问农桑，或向古人寻著述。泉石逍遥赋遂初，蓬蒿密拥一郊居。杖屦忽回方外辙，冠裳再逐府中趋。自甘阅历风尘久，岂谓憣然辞?亩。意气纵横类若无，身世浮沉亦何有。小草谁令复出山，强将名姓在人间。考槃尚忆林园乐，结辔难忘道路艰。看看世事徒劳耳，屈指科名越二纪。薄宦宁能但俛眉，优游却道衡门美。"}