{"id":"647567","title":"为侯主簿题群玉轩","dynasty":"明","author":"王汝玉","text":"使君自是玉雪姿，出宰百里逢清时。手栽江梅绕公馆，天寒岁晚花盈枝。我从天上归林谷，索我挥毫赋群玉。何郎才思已非前，空忆扬州梦难续。亲记承恩从翠华，频过小苑晓看花。玉堂雪霁东风冷，千树璚瑶发素葩。宫壶酒醒疏钟起，身在蓬莱仙岛里。旋卷青绫披素裘，笔端诗成如振绮。披图便欲赋长歌，抚卷其如群玉何。凭谁唤取双青鸟，听我吟翻瀚海波。"}