{"id":"817331","title":"送杨澍三之粤东","dynasty":"清","author":"戴亨","text":"腐烂文章仗琢磨，饥驱万里逐风波。长安亲见知交少，南粤还愁瘴疠多。家返钱塘身又去，书传梅岭雁难过。却伤无计留琴剑，挥泪离亭一浩歌。新州竻竹有荒城，一夕西风吊古情。旧址沙沈文献宅，高标苔没马援名。天涯亭上征鸿断，梦觉关头夜月明。回首那堪家万里，思君祇此亦魂惊。"}