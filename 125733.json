{"id":"125733","title":"清风长吟·宇宙中和气","dynasty":"宋代","author":"邵雍","text":"宇宙中和气，清泠无比方。与时蠲疾病，为岁造丰穰。起自青苹末，来从翠树傍。得逢明月夜，便入故人乡。密叶摇重幄，殷花舞靓妆。两三声逈笛，千万缕垂阳。细度丝桐韵，深传兰蕙香。楼台临远水，轩槛近修篁。盛夏驱烦暑，初晴送晚凉。轻披绿荷芰，缓透薄衣裳。浪走翻翩袂，波生潋滟觞。闲愁难著莫，幽思易飞扬。快若乘天马，醒如沃蔗浆。面前游阆苑，坐上泛潇湘。不可将钱买，焉能用斗理。依冯全藉德，收贮岂须仓。无患兼并取，宁忧寇盗攘。以兹为乐事，未始有忧伤。"}