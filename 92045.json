{"id":"92045","title":"题张季长少卿饰庵","dynasty":"宋代","author":"杨万里","text":"吾友张饰庵，学到贲上白。真贲初非文，至饰亦无色。君看瑄玉姿，岂借青黄饰。宝气不自中，白虹贯空碧。饰庵隐岷岭，英名震京国。鲁论感凤叹，春秋辩麟获。孝庙聘丘园，有来校坟籍。光皇访忠贤，再起贰卿棘。未应两朝旧，不侍九重侧。训词揭昭回，圣意深记忆。盍归赞人文，小却犹讲席。未要从子真，带月耕岩石。"}