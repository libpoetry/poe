{"id":"292180","title":"解连环·春晴骀岩","dynasty":"现代","author":"张慎仪","text":"春晴骀岩。爱杂花生树，香随路转。为探幽、未访茆庵，正藜杖泥松，芒鞋尘软。百级岩根，幸腰足、自来清健。拜一十六丈，古佛金容，达摩罗汉。愔愔禅房昼掩。在薜萝深处，有碑漫漶。取几多、拴帚棕毛，且揩藓披岚，搜寻残篆。移坐梵楼，面山展宴，尝斋馔。归也蒲牢乍吼，暮烟撩乱。"}