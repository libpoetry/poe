{"id":"1053556","title":"送王彦龄承务还河内","dynasty":"宋","author":"释德洪","text":"武陵王郎高韵度，鞍马四方在定住。眼随泉石便吟哦，咳唾珠玑不计数。我亦悠悠事不羁，浪萍风梗随安之。少室山前石兰若，邂逅便与同襟期。兴来岸帻一长啸，清声激越穿云峤。竹林故事独未泯，人物如君独高调。秋风猎猎促鸣蝉，归路千山入马鞭。白袍乌袖宜图画，不羡襄阳孟浩然。"}