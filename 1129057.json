{"id":"1129057","title":"赞三十六祖颂","dynasty":"宋","author":"释印肃","text":"师子体无二，拈花应笑时。然灯从此焰，不断至今辉。谁易阿谁难，多闻不透关。忽解空无我，内海更藏山。无事商那和，翛然了义多。是法不可说，转念摩噜陀。优波耶鞠多，三昧力降魔。法传香种子，意气尚周罗。提多迦初生，光超日月灯。山顶泉迸涌，此路少人行。大士弥遮迦，忆昔阿私陀。邪正通一道，无法不调和。针劄不入婆须密，正念何劳多气力。往劫亲献如来座，襄王国里逢知识。佛陀阿难提，放光从肉髻。逢师论义，得入三摩地。伏驮密多惺惺，父母与佛非亲。五十不行不语，一见本人清净。胁本号难生，泥牛入海耕。随机千万转，无上亦无行。咄哉瞿昙氏，唯富那夜奢。不拘有无种，遍地法莲华。马鸣分身百亿，论数玄诠无极。六通三昧降魔，不用色声气力。迦毗摩罗师，外道成正真。了斯第一义，非故亦非新。龙树非形相，独现圆月体。说法如虚空，非舌谈真理。迦那提婆针投钵，深契无相心解脱。辨因木耳再来人，巧幻不亏于毫末。过去娑婆树，如是罗睺罗。师子同坐食，付般若摩诃。庄严圣王子，僧迦号难提。弃国避世荣，便入三摩底。伽耶舍多人再来，常持圆鉴离尘埃。风铃非响我心应，一返常光更不回。降生月氏国，名鸠摩罗多。宿乘尊者记，不二阿弥陀。阇夜多因地，昔为自在天。一契无作性，大用得言前。婆修盘头尊，曾礼大光明。以杖画佛面，悔过复天真。国名常自在，王子摩拿罗。化鹤成菩萨，动止涌禅河。鹤勒那有智，光大包天地。五道贯色，日月时亲礼。真师子法身，究竟无头尾。赚当盲眼人，华空疑不是。斯多婆舍担板，重鍊出金刚眼。正法不动纤毫，越祖超师无间。德胜王太子，号不如密多。指山还梵志，魔群不奈何。般若多罗法，非广亦非狭。翠竹与黄华，长松并短柏。菩提达磨大医王，全持正法度南方。粉骨碎身应未报，至今不离此心光。直截猛利，立雪断臂。千古万古，丈夫意气。精通无说说，本地亦无生。无生花满地，本传无尽灯。破头山下起清波，流注黄梅不奈何。四度敕宣端不动，尊威妙湛灌娑婆。百鸟衔花未足奇，直须透过始方知。五百众中谁委悉，碓头私许老卢锥。曹溪一滴水，周匝无馀欠。孤峰绝顶浪滔天，大洋海里金刚焰。马驹踏杀天下人，且有什么相交涉。云作枝竿云作花，妙光圆寂含空劫。一口吸尽西江水，子细思量未足奇。身含无尽之虚空，个事元来非拟议。非心非佛又较些，即心即佛犹寐语。十方诸佛入其中，十波罗蜜一光同。十世古今无间隔，十身千亿法身通。"}