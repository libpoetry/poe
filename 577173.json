{"id":"577173","title":"李陵台","dynasty":"明","author":"陈琏","text":"汉家将军文且武，一点丹心期报主。提兵深入单于庭，转斗无前气如虎。五千健儿俱战没，西望长安泪如雨。家声已坠强偷生，北面甘心作降虏。赋诗已送子卿归，握手河梁意良苦。此心应拟作明月，归照茂陵陵上土。当时论录赖司马，大义犹能著千古。生为汉臣葬胡地，白草黄云岂其伍。乌桓城外有荒台，阅历人间几寒暑。偶来登览访遗踪，读罢残碑意悽楚。"}