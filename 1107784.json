{"id":"1107784","title":"拟古","dynasty":"宋","author":"田锡","text":"棠溪出精金，百鍊无馀滓。铸得芙蓉剑，灵辉若秋水。陆可断兕犀，阴亦惊神鬼。照物双影寒，中霄灵气紫。有时风雨至，欲作龙蛇起。海酒与陵肉，宝烛延奇士。酣饮取传观，英图各相视。吐气成虹蜺，将平不平事。大笑荆轲辈，卒如儿女子。中山魏公子，志意邈难俦。朝吸沆瀣精，远与冥鸿游。风高江浪恶，云黄海树秋。青山对独酌，明月在孤舟。心常悬象魏，迹若参公侯。纵横致君术，思一伸良筹。游子中夜心，功名忽嗟暮。黑貂空上书，甘泉方献赋。白日惊壮齿，青云有英顾。收采苟不时，珊瑚亦生蠹。汉鼎鸿毛轻，诸侯争弄兵。吴魏已先定，玄德思功名。据鞍髀肉消，感激泪沾缨。南阳有奇士，三顾精诚倾。龙变得风雨，指麾霸王成。日月若长在，永永悬英声。碧落登真诀，太霄蕊简书。安得松乔子，仙阶一授余。载揽彩虹绥，去登紫云车。飘然远氛俗，志逸如龙摅。曲逆汉功臣，少年尝窘厄。巷馆虽席门，轩车尽嘉客。事魏言不从，说楚谋无获。来归隆准公，罄伸图霸策。绛灌竞生妒，谗非相见迫。封金欲拂衣，将举鸾皇翮。豁达英主心，信遇终无隔。小节不掩名，勋庸自辉赫。祢衡鹦鹉词，挥翰无停缀。狂甚于接舆，才不容当世。身居桴鼓下，心在云天际。黄祖悁忿来，殒之如虎噬。浅水游巨鱼，宜失纵横势。玉树拭不灭，柳带柔堪结。惠然贞归心，皎若天山雪。罗幕生春风，珠帘鉴秋月。沧波燕又归，尺书胡断绝。萱花不须折，安足忘君忧。青铜莫频揽，适令惊鬓秋。谢安壮未仕，定远晚封侯。功名俱磊落，时来岂自由。直言如霜刃，卒发伤人意。痛贯丹诚中，无与金疮理。缄恨若瘢痕，终身难弃置。伺隙果报时，遂陷无情地。虽悔安可追，弗反同奔驷。君子慎枢机，言之岂容易。楚畹种芳兰，发生逢早春。萌芽初蕺蕺，枝叶俄莘莘。幽丛秋既老，芳气冬尔薰。馨香当还风，晻蔼来袭人。百草莫相妒，从之为尔邻。深林莫盖藏，芬然亦自伸。朝采暮采来，虹绶琼瑶人。天风吹雨来，黄土为柔埴。一经女娲手，蹶然含性识。悲哉商子孙，不能述祖德。愚朴变浇漓，化之尤费力。余闻灵凤胶，可以续继弦。又闻返魂香，招魂以其烟。因念三季时，人为世态迁。迁之不自觉，纯信成险艰。中含妒与忌，外即怡温颜。覆人如覆舟，先示其甘言。中夜蹈虎尾，雾海生波澜。投彼机会时，倾亡果忽然。愿得灵凤胶，续之于仁贤。愿得返魂香，返其淳化源。免令古乐府，高歌行路难。广陵秋节半，旗鼓迓灵涛。鳅沈云海远，风激雪山高。壮哉水滨人，游为水中豪。弄涛若平地，轻命如鸿毛。古称公无渡，弱渡堪悲号。凭深良足畏，知险可先逃。甘言毒人药，巧笑刳肠刀。狎玩终罹祸，险甚于滔滔。昭然□圣诫，勉旃于尔曹。赫赫英豪士，韩侯令子孙。千金募死士，博浪报君冤。国耻尚未雪，骥足俄惊奔。待搏如猛虎，未耀同朝暾。霸略师黄石，大计当鸿门。谈笑定安危，功业遂隆尊。鸾皇不啄粟，麒麟不驾辕。将从赤松游，高谢汉皇恩。一旦君臣中，奋宗物论喧。片词为密勿，四皓如飞翻。进退存亡间，以智为身潘。峄阳生孤桐，擢斡八尺高。风雨萌枝叶，鸾皇栖羽毛。天质自含响，众木非其曹。斲为绿绮琴，古人贞金刀。所制有法象，不敢差釐毫。重详旧谱录，试抚观均调。其声清以廉，闻者不贪饕。其音安以乐，令人消郁陶。弹宫听于君，君德如轩尧。弹商听于臣，臣道如夔皋。不觉起蹈舞，形逸同翔翱。愿以七宝妆，荐之于天朝。玉轸朱丝弦，辉华近赭袍。一弹南薰曲，解愠成歌谣。"}