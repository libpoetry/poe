{"id":"670707","title":"再上少宰诵德述怀","dynasty":"明","author":"李攀龙","text":"弱冠登高第，词林拥重名。两朝延侍从，空冀走诸生。身自宫僚备，亲看国史行。稍迁犹八座，加授即孤卿。不尽兼曹美，长馀列署清。文章关王气，儒术定家声。羽翼冲天就，波澜赴海成。见知同笔研，记忆控铨衡。鸡肋才华薄，羊裘物色轻。人应疑画饼，君但入调羹。北斗如相照，南山亦至情。少微虽冗宿，同向掖垣明。"}