{"id":"758076","title":"夜飞鹊 七夕","dynasty":"清","author":"周贻繁","text":"明河静无浪，今夕星期。灵鹊自向南飞。泠泠玉露夜将半，筵前香霭烟霏。闺娃待分巧思，已尘昏秋水，数问蛛丝。闲情纵少，度云軿、莫更来迟。论到隔年离绪，欢意共愁心，重压修眉。回忆长生情话，仙缘永在，尘世何其。悲欢聚散，算人间、此味曾知。但孤鸿心折，支持未了，愿赐期颐。"}