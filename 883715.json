{"id":"883715","title":"仲春上丁知府金部躬率僚寀释奠于先圣既而升公堂命学官讲书窃惟中庸之篇自安定先生常以是诲人阅岁既久嗣音者希某孤陋无似窃慕前哲其启讲也今龙阁黄公尝临之其终讲也金部使君又临之郡儒在列咸与荣观辄成五言律诗二十韵叙谢","dynasty":"宋","author":"朱长文","text":"天意绍斯文，成书在圣孙。一篇穷妙理，万古诵微言。美行敷华叶，精诚固本根。并明参日月，幽赞极乾坤。奥义谁钻仰，真儒善讨论。披云观泰华，行水自昆崙。庠序非才处，诗书素志敦。崇朝羞倚席，暇日废窥园。辨惑开群听，潜心到大原。意将追往哲，学岂为专门。盛府连称治，耆英继典藩。始终临讲席，前后枉高轩。全帐罗金鼎，盈庭倒玉樽。旌旗来有庆，衿佩寂无喧。士识师资贵，民知道义尊。僖公史官颂，郑校相君存。芹藻欢欣意，陵阿长育恩。中材多杞梓，宝器列瑶琨。五纪登朝盛，群英著籍繁。美哉文正学，遗泽洽元元。"}