{"id":"868786","title":"送赵景明知江陵县","dynasty":"宋","author":"叶适","text":"吾友赵景明，材绝世不近。疏通无流连，豪俊有细谨。尤精人间事，照见肝膈隐。忽然奋须髯，万事供指准。汉士兴伐胡，唐军业诛镇。久已受褒封，谁能困嘲摈。四十七年前，时节忧患尽。去作江陵公，风雨结愁愠。昔称长官贵，今叹服劳窘。夜光傥无因，早晦行自引。田园多遁夫，未必抱奇蕴。勉发千钧机，一射强虏殒。"}