{"id":"1237023","title":"题野秀堂","dynasty":"元","author":"项炯","text":"霞际浮玉青霏霏，吴中景物天下稀。三江入海作秋浪，五湖满地摇夕晖。孤鹤忽与白鹭起，神龙或挟赤鳞飞。胡床抱膝但长啸，丈夫安得为轻肥。筑室湖湾种花柳，扫云岩阿坐薜萝。晓雨红披黄鸟路，春风绿漾白鸥波。招隐谁看《大山赋》，扣舷自作《小海歌》。莫收俗物挂眼底，由来胜事吴中多。"}