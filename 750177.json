{"id":"750177","title":"习静园用顾幼耕韵","dynasty":"清","author":"刘秉璋","text":"旧院习已荒，榛芜翳众绿。命匠稍经营，累石间疏竹。习静亦偶然，为迓高贤躅。诙诡语惊人，啸歌声满屋。宾朋亦既醉，主人请继烛。官样与儒风，一齐高阁束。欢笑忽欷歔，惊心羲驭速。皓首百无成，终须同草木。蓬筚多穷黎，众乐惭于独。宠命忝缨组，幽怀寄泉谷。《道德》五千言，止足义已熟。欲乞衰朽身，乡关驰梦毂。一壑犹能专，生平愿已足。此如传舍然，徒尔劳板筑。新诗惠衮褒，盥手百回读。"}