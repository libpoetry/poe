{"id":"674511","title":"积雪初霁陈虚囱过我夜谈赋以纪事","dynasty":"明","author":"李坚（贞夫","text":"闭门七日雪，高卧师袁安。忽闻剥啄声，良友扣我关。整衣出迎客，下马先解鞍。连朝隔言笑，相见各破颜。中堂共劳苦，拨炉火始殷。雪光与月色，缟素侵檐端。天风肆老饕，严威凛相干。呼童热酒浆，解此重围寒。百觞末足多，引满催放乾。诗豪与酒圣，逸兴高如山。白战将夜分，馀勇犹未阑。仆子不解事，催归语澜翻。人生类飘萍，百年良会难。分携莫匆匆，小立且盘桓。记取今宵别，马前月团团。"}