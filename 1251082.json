{"id":"1251082","title":"史君雨为徐知府作","dynasty":"元末明初","author":"陈谟","text":"甘雨注，三农舞。村村歌且谣，云是史君雨。四月欲尽五月来，政恐腴田变硗土。史君五马走青原，神龙腾骧离洞府。翻倒银潢挟阴雾，涧溪争赴长江去，一夕良苗青尺许。老农言，百无苦，昔忧井枯无饮处。陂塘不得潴，鱼鳖为人取。丁男租税且阙供，妇女徒然力机杼。木皮草根纷可煮，何似舂粳仍饭黍。园蔬复葱茜，不肉美堪茹。家牛不卖曰取乳，牲肥酒香枫社鼓。时时取欢觅邻父，醉里长歌史君雨。"}