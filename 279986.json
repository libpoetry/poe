{"id":"279986","title":"铁路乂·苍苍铁路乂","dynasty":"清代","author":"李寄","text":"苍苍铁路乂，山水自相束。束之束不已，彼此俱不乐。閧然林薄閒，积怒遂一发。两急终两伤，波跳石迸落。久之筋力疲，各各自悔怍。水固坦而驰，山亦让而却。毕竟谁是非，冥心付寥廓。独怪岩前松，俯视带戏谑。枝风左右来，洋洋潇洒杀。灵公龛其前，龙虎俱就缚。水石妙音声，供养如天乐。分惠及旁人，刳胸淡领略。明晨蒙雾行，自哂清福薄。"}