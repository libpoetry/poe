{"id":"893237","title":"孟冬驾狩近郊","dynasty":"宋","author":"宋祁","text":"讲事当农隙，于畋法健行。百神奔汉跸，万骑扈轩营。彍弩先驱肃，彫戈后队明。云罗垂列岳，虎落压裨瀛。掠野毛群萃，搜林羽族并。熊罴兆中见，鹅鹳阵前程。叠中星弧妙，连飞月箭轻。雁穷书并坠，兔尽窟兼平。俊鹘交拳击，寒鹰厉吻鸣。舞骖均耳耳，鋂犬斗令令。示祝仍开网，招虞不用旌。才闻大緌下，已见护车盈。行在移銮仗，中涂集幔城。寿觞称帝酒，恩膳遍君羹。雾日曈昽暖，霜原澶漫清。长杨卷衰叶，敦苇拉枯茎。羽猎何烦讽，车攻遂合赓。宁专乾豆荐，要阅建章兵。风入旂常影，天含鼓吹声。九街犹未晚，尧屋已还衡。"}