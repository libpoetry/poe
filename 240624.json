{"id":"240624","title":"再和·年将六秩诸衰具","dynasty":"宋代","author":"王之望","text":"年将六秩诸衰具，漏尽钟鸣行不住。一身许国铢两轻，万里携家斗升赴。五羊大夫习劳苦，三鱣先生嗟晚暮。分为一世数奇人，踏遍九州多半路。早岁尝为梁甫吟，中途已失邯郸步。穷通有命常自乐，幽显无惭方不惧。每读商书戒十愆，不忧汉法干三互。奔走频惊使节光，叨逾敢叹儒冠误。车下夺牛任客疑，水中见蟹从人怒。怨恩肯效儿女语，正直犹希鬼神护。平生事业在方册，将老精神弊泉布。九重德意日边远，十万师徒关外聚。不令圣泽皆下沾，宁免吾皇尚西顾。上为朝廷广霖雨，下令郡邑清蒙雾。乘轺无术漫观风，分陕维贤倚行露。青天云雾昔曾披，绿水芙蓉今密附。郊坰小队连后乘，燕寝清香同妙炷。鸟雀难偕鸿鹄飞，驽骀暂逐骅骝鹜。自怜落落王平子，遇此汪汪黄叔度。但忧温诏趣公归，荫宇不容孤迹寓。"}