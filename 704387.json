{"id":"704387","title":"和顾汝和玉河见白燕","dynasty":"明","author":"黎民表","text":"杏花桃叶尽芳菲，曲水春风半掩扉。玉羽乍窥池上影，霓裳如舞月中衣。画梁多是无心绕，金屋谁同作伴飞。回首凤笙云路杳，雕笼争道不如归。曾是乌衣国里身，玉楼琼榭换丰神。双飞剪出机中素，独立妆成掌上人。月下步摇花有态，水边飘动袜生尘。梁园词客难成赋，洛浦相逢总未真。"}