{"id":"633452","title":"瑞光歌为谷电非作","dynasty":"明","author":"释今无","text":"君不见梧台燕石笑周人，黄金错买凤凰群。世间局蹐那可道，悬黎绿结谁相亲。太颠宝贝隋侯珠，十车鱼目混有馀。六龙驭日日西入，海风吹沙天地黑。湛卢出匣光不割，至今抱璞楚人泣。却秦蹈海宁非痴，击晋守阍更谁识。金谷可怜几斛珠，当时又错换颜色。丈夫意气在四海，黑头不遂白头改。手中有米难排山，云里无梯凤不还。猛虎乍甘卑作鼠，鲋鱼意在升斗间。抽来双铗老龙声，万里随风破渺溟。楼船将军空重士，玉帐但闻啜紫琼。龙蛇自古出大泽，一长不吐羞为客。琅玕作饭不能餐，典却鹔鹴竟何益。舳舻去岁浮鳄渚，星光耿耿长天碧。南飞乌鹊飞栖时，星光却向长襟落。抖之铿然在趾间，神姝缥缈竟难攀。回头失手愕交甫，此珠光怪非等閒。我闻神宝遍天地，当时刳腹开昭关。又闻汲水饮异人，双璧竟产蓝田山。为智为福各有时，飞鸠变铁终无移。去年珠海十万灯，绣幡宝网拖长霓。金钟喧彻寒潮白，阴幽似见鬼神驰。河伯却衔此夜光，疾走韩江照君衣。君今牢骚欲归去，黄金虽瘦功德肥。我作此歌名瑞光，梵音轧轧动南箕。"}