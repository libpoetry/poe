{"id":"1066578","title":"赭山承庆报慈禅院刘希范资政坟寺张参预为神道碑","dynasty":"宋","author":"葛胜仲","text":"故人具鸡黍，相携登赭山。松桂蔚回舍，上已烟霄干。阴风起天籁，误听号惊湍。新寺粲碧瓦，突兀数十间。君恩锡香火，以报顾复艰。亭亭无愧碑，银钩墨初乾。蓼莪避顾孝，汝坟起周盘。罔极畴不念，致此良独难。彭城廊庙姿，报国剑锋寒。末途禦魑魅，鸢堕隔生还。荣枯信反衍，谁能保常安。徘徊积庆堂，老鼻一辛酸。"}