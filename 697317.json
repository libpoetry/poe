{"id":"697317","title":"秋日独游兰阴山五绝句 兰阴山","dynasty":"明","author":"胡应麟","text":"午风吹芒鞋，独往忘日夕。指点山阿人，衡门在萝薜。落景留空山，无人自来往。一片白云中，时闻樵语响。一钵坐禅床，清斋自朝暮。经年不出门，忘却前峰路。探奇兴不尽，秋思满林薄。祇园掩夕阳，小坐昙花落。波光满沙际，夜景湛林樾。山僧抱瓮来，摇动潭中月。"}