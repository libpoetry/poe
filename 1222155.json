{"id":"1222155","title":"楷木杖笏行","dynasty":"元","author":"郝经","text":"两楹梦断坏梁木，天出斯文生宰木。翳云拥雾二十里，虎踞龙蟠泰山足。道德仁义为根株，礼乐枝叶光扶疏。芘荫百代吾道尊，户有弦诵家诗书。中间杨墨常蠹食，重欲剪伐逢老释。崔嵬枯干尚生意，千古堂堂孟韩力。年来旦旦加斧斤，干为扂楔枝为薪。知音抱去甚泣玉，观者掩面如悲麟。大横庚庚紫蛇腹，手板沾恩照绯绿。老儒扶藉见圣人，岂并枯藤与桃竹。斯文将坠吾道亡，不绝一线甚滥觞。岂为区区徇枯木，亦如告朔存饩羊。孔氏家庭手植桧，楷树相望阅千世。乱来秦火几番烧，土黑灰寒共憔悴。灵光殿基秋草深，牧童相唤穿坟林。青蛙乱聒颜氏井，饥乌落日啼白禽。佩玉长裾新进士，回视诗书等閒事。赭袍白马飞将军，阔剑长枪不识字。中原惨惨无神灵，白骨蔽野无苍生。只知下石谁手援，老夫有泪洪河倾。皇极厄会数流血，谁与澄清倒溟渤？摩挲东家扣胫杖，拂拭囊中击蛇笏。会当立圣蠲祆昏，鞭击鱼龙起春窟。"}