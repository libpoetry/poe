{"id":"272183","title":"高阳台·瘦柳依桥","dynasty":"现代","author":"李稚愚","text":"瘦柳依桥，江枫伴岸，水乡十里帆斜。能几番寒，秋深处处人家。西风不管尘寰事，到荒郊、冷换年华。新霜里，红翻柿叶，雪散芦花。登楼却记当年意，有梦闻楚些，歌咽胡笳。不道相逢，依然愁损天涯。薄游早倦人间住，问閒云，何处仙槎。枉凝眸，残照无言，缓送归鸦。"}