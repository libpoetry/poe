{"id":"292184","title":"薄幸·女士贺双卿，才貌清绝，诗词娟秀，误嫁农人，备尝艰苦","dynasty":"现代","author":"张慎仪","text":"绡山闺媛，有如此、锦心绣口。造物忌才成惯例，怎得雀屏嘉偶。任凭伊、饷黍浣衣，遂令人比梅花瘦。把炯炯痴情，鳏鳏私恨，和泪写词多首。自唱了随鸦曲，应和与鸦相厮守。信画楼金屋，谪仙无分，欲销魔焰谁能彀。事喧皖右。付西青妙笔，便传芳泽千秋后。魂兮知否。莫悔青春虚负。"}