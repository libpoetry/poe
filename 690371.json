{"id":"690371","title":"和金怡静见寄韵二首","dynasty":"明","author":"张弼","text":"玉斧曾将宝月脩，归来何事漫多愁。丹经惭负张平叔，白发甘为马少游。浩浩风波何日定，茫茫天地此身浮。好来醉我麻姑酒，鹤背吹箫稳似舟。十载音书百度脩，飞鸿无便祗增愁。安西幕府誇新策，蓟北琳宫忆旧游。白屋谁怜青草没，青山不逐暮云浮。西风一棹俞溪道，来醉黄花倒玉舟。"}