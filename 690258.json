{"id":"690258","title":"登镇南关昭德台","dynasty":"明","author":"张岳","text":"炎荒突兀见春台，皇德昭回气象开。五色光华瞻北斗，一天雷雨动南垓。乘槎拟借搏风力，破浪还看曝日腮。安得坡仙扛鼎笔，表忠高掞静氛埃。振衣千仞瞰飞鸢，望极江山思渺然。百粤风烟画一幅，清时日月镜双悬。天开正朔尊王会，地接金鳌立极年。横海昔贤堪勒柱，高台我辈亦楼船。"}