{"id":"1057355","title":"走笔答郭子隆勾稽","dynasty":"宋","author":"刘弇","text":"春归几何时，绿树阴已满。萧条子云巷，谁借吹嘘暖。常日双柴扉，深扃类休浣。稚燕掠翩翾，疏蝉弄凄断。撷芳聊自娱，并食习成懒。嶷嶷栖鸾郎，蜗居间三款。儿童惮逢迎，应客事谩诞。谢绝高轩荣，祗增鼯鼠短。赖君不吾靳，尚复斗筲算。南薰破笑语，慇勤接訚侃。酸然梅雨天，烦襟斗湔浣。波澜信苦孔，风力到微管。加有建安作，大轴舒愤懑。力关神臂弓，传以青玉笴。自宜造英茎，岂直骈组纂。居然肤寸毫，搜刔入稀罕。讽疾颊涡飞，把持手争盥。索然贫窭家，连挹茂陵碗。久矣吾衰颓，占数还鄙酂。长年苦中乾，更事筋驽缓。比雁自不材，方木宜登散。赫如千尺光，旁烁幽隘窾。处此得无猜，神观迷町疃。谁如富青箱，利器未施䂎。匹马青螺城，戢束聊授馆。愧无青田核，相与申燕衎。曾是翻瓦瓯，掇疏仍瀹卵。虽非夸雕俎，犹喜从跣袒。吾人重解携，兹游未应缵。行看赤骥驹，万里修程坦。"}