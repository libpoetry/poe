{"id":"815891","title":"秋日感怀三首","dynasty":"清","author":"顾绍敏","text":"霜染林皋木叶催，蒹葭秋水隔重隈。美人有怨收团扇，狂士歌呼托酒杯。映日芙蓉依浅沼，撩寒杨柳下荒台。子山词赋伤摇落，秋老江南亦可哀。梦醒孤窗细雨斜，剩将薄病对黄花。心情略似窥笼鸟，岁月浑如赴壑蛇。楚国有人怜息妫，蜀笺无信报秦嘉。天涯知己谁相问，好负羊裘上钓槎。秋来无事不伤神，风物从教又一新。沙雁隔云将别浦，寒蛩覆业渐依人。中郎应自怜焦尾，巧匠何堪笑斫轮。只有闲情忘未得，柴门还对旧松筠。"}