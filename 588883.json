{"id":"588883","title":"天马歌","dynasty":"明","author":"李义壮","text":"先皇法古轻时巡，属车九九磨重轮。长驱八骏日不息，坐令四海无纤尘。先皇去后几千载，内厩名驹果安在。人间牢落仅见此，雾鬣霜蹄如有待。平原苜蓿黄埃深，胡笳一曲胡儿心。明月照南不照北，北风猎猎天河阴。忆昔饮尔长城窟，图画相逢犹仿佛。孙阳老矣王良哀，市上何人收骏骨。尔来千里将何之，驽骖羸服同驱驰。顿令终夜伏枥志，时时梦绕天山飞。四十馀年汗行血，零乱霜花冷如铁。四家将士锦联镳，空言踏破祁连雪。流沙寂寞青海云，钟鼓城头日易曛。都人共指镇国府，至今犹自思将军。塞徼春回尘不动，元戎一出丘山重。房星耿耿十二閒，圉师不数王毛仲。"}