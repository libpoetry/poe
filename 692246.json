{"id":"692246","title":"胡祭酒宅秋菊盛开仆携酒就赏胡有诗因次其韵","dynasty":"明","author":"杨士奇","text":"庭菊芬芳五色并，每因来看得怡情。共怜羁旅增多病，太息交游减旧盟。万事不如閒处乐，一樽聊就故人倾。爱花欲种嗟无地，凭有清诗为借赓。秋风客里百愁并，春雨江南万里情。时序未忘黄菊兴，江湖犹梦白鸥盟。况于衰病淹留际，岂有襟怀浩荡倾。何怪相过旧同舍，一觞易醉句难赓。"}