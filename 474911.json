{"id":"474911","title":"乐府十二首（嘉靖丙寅作） 其八 寝盟","dynasty":"明","author":"皇甫汸","text":"庚戌之秋虏大入，渡桑越碣逾古北。烽火夜照甘泉宫，旌竿昼蔽长安陌。驱我士女蒙毳衣，屠我牛羊为湩食。镇臣气丧，边将兵弛。侵职滥官，勤王者死。决胜岂有帷中谋，主和遂贻城下耻。天子旦集廷臣议，日中不决犹素纸。蜀郡才华久称赵，慷慨挺身言致讨。书生由来剑术疏，往系单于惟饵表。议上始觉龙颜开，司马授策，宗伯举杯。登陴一呼，疾声震雷。胡儿跃马趋风回，群工献寿咏康哉。"}