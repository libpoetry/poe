{"id":"735604","title":"慈仁寺双松歌","dynasty":"清","author":"徐釚","text":"我昔曾游泰岱间，秦松汉柏相追攀。霜皮剥落几千载，雷雨昼黑垂空山。我今走马慈仁寺，便欲追寻怜好事。金元遗迹双树存，未知何人始位置。天鹅驾风正北来，虬龙倒影拂苍苔。白日沈沈不照地，静闻竽籁犹悲哀。长安栋梁尽材杰，独尔嶙峋冻欲裂。惨澹虽遭风雪欺，槎牙不受烟霜折。吁嗟此松何拳局，岂逐疏顽死岩谷。安得商山四老翁，长歌与汝《紫芝曲》。"}