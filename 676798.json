{"id":"676798","title":"过内黄宿圆上人讲堂兼呈张沅洲太守","dynasty":"明","author":"卢楠","text":"宝树开五叶，轮风发光绮。圆公栖碧岩，戒得清莲蕊。延我诸天竺，说法双树底。玄谈莽浩旷，恒河沙瀰瀰。十年始镜彻，澄心见秋水。静卧薜萝寒，彷徨夜中起。仰视天汉端，凉月挂玉垒。魂清境亦寂，万虑俱颓靡。顾彼下世士，纷华竞乡里。何如虎溪客，妙悟参禅理。"}