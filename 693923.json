{"id":"693923","title":"山中小搆姚宝山以诗见贺依答六首","dynasty":"明","author":"陈圭","text":"不见高人久，含情日倚楼。雕龙思绪论，吐凤忆风流。笔底三江泻，胸中万宝褒。何当击舟楫，一过白沙洲。气屈双龙剑，才微五凤楼。振衣登绝巘，濯足俯长流。杖履应谁共，诗书祇自褒。已成遗侣鹤，寂寞宿沙洲。昔与君同学，如登百尺楼。文诠超上乘，声价重时流。志气三秋吐，英雄万国褒。愿言皆脱颖，携手上瀛洲。聆言尘外性，爱此山中楼。种菊开三径，藏书杂九流。田家酒初熟，邻叟日相褒。风雨前溪恶，移船入萩洲。江水通幽涧，山云覆小楼。渔樵堪混迹，天地与同流。日夕牛羊下，秋风禾麦褒。野人争席罢，鸥鸟满前洲。山中读礼暇，时复一登楼。意懒云俱寂，心閒水自流。禽鱼随在适，鹿豕伴人褒。徙倚听渔父，长歌过故洲。"}