{"id":"816226","title":"曹仁宪谨荣寿七言截句","dynasty":"清","author":"黄长春","text":"勋名当代有谁伦，宦迹闽南亦秉钧。家世簪缨看鹊起，堪誇岳降复生申。饱学诗书羡五车，当年月殿挺才华。洛阳自古称多士，谁占文章第一家。寿禄兼名德厚哉，明春博士遥徵来。恩波海甸皆康阜，愿上南山酒一杯。孝经叠锡课孩提，口诵心维化自齐。又值满庭桃李树，几时开向凤城西。"}