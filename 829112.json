{"id":"829112","title":"晓因一病将及三年用特效药后幸有转机写示五首","dynasty":"清末近现代初","author":"吴妍因","text":"海国三秋历万难，劳劳苟冀一家安。但求儿健夫常饱，不计心疲力渐殚。亡命依然勤教读，解兵犹是虑饥寒。从教体弱撄诸病，鲜血斑斑摘肺肝。相偕奔走涉南溟，一舸归来百劫经。阔水遥天念儿女，荒榛断瓦认门庭。旷怀莫解愁凝结，强笑谁知涕暗零。忧患益教成痼疾，冬来依旧血花腥。少陵老病相如渴，二竖浑同急火煎。零露不禁三伏夜，凄风苦度九秋天。焉知冬尽春冰解，岂意花开柳色妍。偶起窥园惊景物，那堪床褥久缠绵。炎凉无间效荀卿，熨体常如模病婴。煦煦哺乌兼子职，慇慇舐犊秉亲情。鸾闺眉亦几停画，巫岫云原不妄行。苦劝就医同入院，连床匝月慰茕茕。双鹣同命夙铭心，只翼伤残两不禁。病若可移甘取代，死如难免誓追寻。拚求海外神明药，那惜床头子母金。且幸春回人转健，冁然我亦一开襟。"}