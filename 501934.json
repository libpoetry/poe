{"id":"501934","title":"题岳阳楼图","dynasty":"明","author":"释妙声","text":"岳阳城南天下稀，飞楼雉堞相因依。云连天阙象纬近，水满潇湘鸿雁飞。洞庭始波木叶赤，元气混茫天地白。蛟龙出吟雾雨愁，肠断江南未归客。何人置酒楼两楹，定是昔年滕子京。可怜风流已冥漠，犹有文章遗令名。君山翠黛秋可扫，湘君归来云缥缈。空向人间对画图，十二螺鬟梦中绕。"}