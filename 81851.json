{"id":"81851","title":"鼠败书·云归雨亦止","dynasty":"宋代","author":"陆游","text":"云归雨亦止，鸦起窗既白。秋宵未为永，不寐如岁隔。平明亟不榻，亦未暇冠帻，检校案上书，狼藉鼠啮迹。食箪与果笾，攘取初不责，侈然敢四出，乃至暴方册。坐令汉箧亡，不减秦火厄。向能畜一猫，狡穴讵弗获？缄縢又荡然，追咎亦何益。惰偷当自戒，鼠辈安足磔。"}