{"id":"1063868","title":"崇禅者觅诗归江南","dynasty":"宋","author":"释德洪","text":"去年社燕前，道人江南住。一笑塞鸿来，又在龙安浦。今年寒食后，归心忽飘絮。不知换秋菊，能复如期否。此生付浮云，忽散还复聚。要之不可必，恐作人间雨。行藏类隐峰，两踏石头路。故山有遗恨，缺典念马祖。落日颓金盆，苍茫烟水莫。离情渺难收，摹写入凝伫。"}