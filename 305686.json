{"id":"305686","title":"秋霁·林子有求题填词图，京沪道中用梅溪韵填此解","dynasty":"现代","author":"黄浚","text":"录梦华胥，叹瓦子春声，顿换秋色。龙汉灰飞，凤巢痕扫，才人枉费心力。欲行又息。缉茅只照淞波碧。念故国。谁道、谢家双燕识归客。暝想海雨，岁晚飘风，竹窗冥冥，环佩摇寂。甚沈吟、笺愁蠹纸，看天惟见种榆白。老我羽商惭记得。最断肠处、日夜点鬓吴霜，窜身江渚，歛魂山驿。"}