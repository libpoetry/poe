{"id":"780460","title":"金缕曲 次日见吾亭词，倚调和之","dynasty":"清","author":"周之琦","text":"桂苑悽芳讯。黯消魂、亭亭镜影，做成眉晕。碧海青天依然在，偏是圆规难认。漫重溯、春前幽恨。两度伤心秋更苦，料嫦娥、泪也金波陨。千里梦，几曾准。清游但说良宵近。望婵娟、瑶台笛里，旧情休问。羽盖霓旌经行处，天路闲愁无尽。待传语、纤阿纡轸。露脚斜飞银兔悄，绛霄长、谁寄人间信。灯炷落，漏声紧。"}