{"id":"1126076","title":"溪亭春日二首","dynasty":"宋","author":"高斯得","text":"嘤嘤春哢沸青郊，老鹤翛然独在皋。澹沲和风眠五柳，冲融暖日醉三桃。尽输乐事归妍唱，肯把牢愁寄续骚。想得旧游时入梦，西堂春草未应薅。岂不怀归蜀道难，故来溪上税浮骖。新诗功次日迁九，潜圣仪刑昼接三。窗竹有情陪素隐，园花无赖恣红酣。要将云淡风轻句，参请宗门老晦庵。"}