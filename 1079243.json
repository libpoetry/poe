{"id":"1079243","title":"题闾丘氏巢凤亭以其子登科胡茂老名之","dynasty":"宋","author":"张守","text":"令君命卿家，一经世遗子。煌煌丹桂枝，寂寞踰五纪。朅来山水县，辟馆贮书史。竹梧森翠碧，鸾鹄自停峙。翩翩丹穴雏，一鸣惊众耳。綷羽览辉翔，百鸟各披靡。英姿凌云气，玉颊编贝齿。唾手取青毡，父老为惊喜。宁无英妙年，亦或拾青紫。上堂拜重庆，此事世无比。勉哉尊所闻，烟霄千万里。五斗暂折腰，百鍊无绕指。矫翼仪舜韶，作瑞明光里。来者玩兹亭，甘棠同勿毁。"}