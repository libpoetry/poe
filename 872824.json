{"id":"872824","title":"送周元特侍郎守宣城","dynasty":"宋","author":"仲并","text":"西风迎公来，东风送公去。尚欲留朱轓，公行不可住。无酒对公倾，有怀为公赋。夫子文武资，亦复廊庙具。刚方仰术业，坦夷见襟度。青衫试州县，机锋微已露。吾意有不可，万夫挽不顾。翱翔诸公间，籍甚当时誉。峨冠上乌台，直谏汲长孺。风云千载合，冕旒一言寤。凛凛议论馀，可使淮南惧。天威瞻咫尺，政涂去跬步。兴逸顿言归，解佩苕溪路。湖山聊寄怀，诗书尚温故。中外岂不殊，进退自馀裕。宣城唇齿邦，望公来何暮。我饥我颦呻，公饭公覆护。举首望旌戟，指期咏襦裤。平生触邪手，不难锄弊蠹。双溪叠嶂间，按堵百无虑。坐席岂容温，当馈意久注。献纳念伏蒲，谋谟怀借箸。行矣股肱良，归作腹心助。要观今周公，声名三吐哺。便当侣夔龙，何止冠鹓鹭。自念接门墙，连岁忘羁寓。鹢首明当飞，骥尾何由附。几日复升堂，青天披宿雾。过雁与来鱼，犹当奉尺素。西去无多程，不诵阳关句。"}