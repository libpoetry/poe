{"id":"790353","title":"玉钩斜","dynasty":"清","author":"章型","text":"虹桥偃卧流泉咽，鬼唱秋坟燐染碧。冷露蘼芜锁暗香，荒蛩啼碎三更月。明月无情漾浅沙，半弯弓影玉钩斜。断肠寸寸红心草，逝魄星星绛树花。春风一度迷楼晓，乌铜屏外笼娇鸟。湖上歌姬粉黛香，镜中天子头颅好。芙蓉憔悴怕经霜，泪墨丝丝剩锦囊。薄命红颜千古恨，一抔黄土掩华妆。至今风雨雷塘夕，白杨萧瑟垂荒陌。双双金盌化鸳鸯，片片罗裙飞蛱蝶。君王遗垄委蒿莱，文狸夜泣吴公台。萤火几星依翠瓦，美人魂魄盍归来。"}