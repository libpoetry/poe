{"id":"1108973","title":"送侍读常尚书绝句六首","dynasty":"宋","author":"刘克庄","text":"蚀月妖蟆俄扫穴，鸣阳丹凤力回天。围腰不爱重金带，洗脚宁登一叶船。季唐兵柄由中尉，先汉铜山赐弄臣。不是银台批敕手，北司将谓国无人。先帝倦勤扬末命，嗣皇访落记孤忠。铜人嘿嘿输伊辈，铁汉堂堂止此翁。粟泉竭泽剥床肤，券封如山泄尾闾。埒国贾胡成小贩，专城太守甚癯儒。瑶编日益百千人，琛税年亏钜万缗。公对玉阶方寸地，细为天子说州贫。制酒何曾把巨觥，抛书不复对寒檠。老儒愿忍须臾死，要看诸贤起太平。"}