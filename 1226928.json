{"id":"1226928","title":"雨中次范德机见寄杂兴韵","dynasty":"元","author":"邓文原","text":"穷巷积阴雨，离居寡悰情。安得壒埃风，逍遥余上征。长日有逝川，春花无晚荣。永怀山泽居，好遁潜英声。于陵方灌园，庞公不入城。此意岂忘世，咏歌以濯清。今我梦江国，噭噭鹈鴂鸣。不忧芳草歇，但恐白发生。归休企前哲，矢言著贞诚。悠悠莫识察，思子携手行。"}