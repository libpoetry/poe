{"id":"559764","title":"十一年送王伯器归丹阳毕姻","dynasty":"明","author":"曹义","text":"寒云羃羃风淅淅，官道梅花吐香雪。故人别我将远行，柳老河边不堪折。携壶祖饯出朝阳，临岐那忍倾离觞。嗟予三载同翰苑，先我承恩归故乡。故乡迢迢渺何处，笑指云阳江上去。云阳江上秋水深，铁瓮城头淡烟曙。到家父子情如何，相亲一笑春容多。登堂举酒介眉寿，彩服戏舞谩婆娑。王郎此行良可喜，不特庭闱奉甘旨。鸾歌凤舞洞房春，花烛摇红新燕尔。锦衾瑞气生香风，流苏帐底春融融。虽然此乐少年事，丈夫志气当飞雄。君不见古之人，私恩公义俱两忘。莫因欢爱误青云，要使竹帛垂功勋。叮咛惜别从此时，后会又是来年期。来年春风二三月，桃花浪煖宜鲸飞。时当大比文奎现，四海群英会畿甸。王郎王郎莫淹留，早来同赴琼林宴。"}