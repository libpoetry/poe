{"id":"703308","title":"送罗澹峰进士入都改除","dynasty":"明","author":"释今无","text":"北入燕台雪未乾，天风吹雁此时寒。几年潇洒淹词客，万里驱驰到理官。禁苑钟声催晓梦，王程宿雾袭征鞍。庾关且莫频回首，千古犹称叱驭难。白社相过意倍投，青门此别路悠悠。明霞出海云成锦，碧树于人气独秋。雁塔高情常得见，凤楼宦况自堪求。知君得遂匡时略，喜见梅花照客裘。"}