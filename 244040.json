{"id":"244040","title":"九月六日泛舟航村而舟人不审误抵道场之麓越","dynasty":"宋代","author":"王阮","text":"千岩矗空蒙，一水还葱蒨。寺从驯虎立，山作盘龙转。嗟予千里来，适此十年愿。初拿莲叶舟，误逐桃花片。重携九节筇，上尽百结线。阴崖滴翠寒，竹韵含风战。树色争烟霏，泓甃靡旱暵。载窥窣堵尖，平视苍铬变。楼阁撑山光，城郭瞰波面。未觉髀肉酸，先苦银海眩。晚寻小溪曲，更得何山便。平畴翠浪涌，返照金色现。回首笑月亭，消息真已荐。"}