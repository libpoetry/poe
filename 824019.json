{"id":"824019","title":"金缕曲 题秋棠图，为周无尽作。无尽又有棠隐女士小传，叙恨凄楚，盖伤心人也，为填此阕","dynasty":"清末近现代初","author":"高燮","text":"此事真无奈。没来由、动人倩影，亭亭增态。两种秋思浑似梦，梦里缠绵何似。忽断送、凄凉身世。一缕残魂仙去也，恐夜深、应化啼鹃泪。长已矣，竟谁使。断肠莫把相思寄。到如今、深藏金屋，花枝委地。纵有画工神妙术，写得渠侬品意。这别样、伤心难绘。天付多情吾已悔，愿与君、同证枯禅味。否则向，花间死。"}