{"id":"635398","title":"初入鼎湖赋事","dynasty":"明","author":"成鹫","text":"羚羊峡束牂牁注，群峰阖辟如门户。雾蒸霞蔚庆云深，龙降虎伏师王踞。相闻邃古轩辕翁，此地曾来开鼓铸。范成神鼎即登遐，留与空王作常住。云顶老人手眼高，开辟恰当无佛处。一区金地万山中，丹梯锁断红尘路。钟磬出林天籁空，松杉匝地秋声聚。磴转羊肠过九回，石横虹影凡三度。芒鞋踏破岭头云，铁钵饶探石中乳。隔山隐隐有人声，举头乍与孤僧遇。手携杖笠摘茶回，相呼相唤同归去。白犬林间不吠人，玄豹山中方泽雾。三堂寂历四门开，百万人天拥调御。孤峰顶上铁浮屠，多宝庄严万德具。七层六面面一灯，灯灯相映交回互。天花天乐下香台，设利流辉遍赡部。夜来宝镜出匣光，高挂东山无影树。一时龙象斫额看，争向指中寻顾兔。无端笑倒老瞿昙，直下金轮行七步。大家稽首大法王，不辨龙蛇与缁素。归堂坐爱月孤明，板响钟鸣天又曙。起来却与老僧期，策杖前峰观瀑布。水帘朝捲风雨生，石发晴梳鱼蛤露。坐久不知云出门，百衲惊寒毛发竖。山穷水尽悄无人，侧耳如闻隔溪语。绝壁闻声不可寻，断崖欲度难飞渡。攀藤直上最高峰，始会蒲团好安措。半閒云住半閒僧，品字柴头三橛芋。山僧久拟谢尘绿，是处真堪送衰暮。自信贫儿免盗憎，薄福不消神鬼护。但须半把茅盖头，誓不因人求解悟。归来举似阿阇黎，多谢山中好盐醋。愿将骨董换空拳，拚与人张杂货铺。"}