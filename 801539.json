{"id":"801539","title":"岔道射虎行为李守戎作","dynasty":"清","author":"金志章","text":"北风卷地尘沙黄，杲杲塞日无晶光。山城荦确少行迹，猛虎昼出蹲南冈。双晴睒睒射惊电，耸尻竖尾如竿枪。咆哮踞地地欲裂，百兽走匿山魈藏。血人于口爪牙利，家家闭户群苍黄。陇西飞将勇莫当，家世猿臂能挽强。须髯猬磔气勃发，直视斑子如跛羊。长弓大箭走相博，瞋目叱咤声雷踉。洞胸贯胁猛竟殪，气焰安在傫然僵。樵苏从此少患害，行李来往仍穰穰。我时驱车出北口，逢君迎谒趋道傍。为余津津淡且喜，英风爽飒神飞扬。须臾健儿舁虎至，馀威尚觉生风霜。羡君除暴真健者，当路岂复忧豺狼。呜呼！当路岂复忧豺狼。"}