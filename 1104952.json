{"id":"1104952","title":"铜陵县端午日寄兄弟二首 寄经父","dynasty":"宋","author":"孔武仲","text":"柳浦移舟带雨行，奔波南北是平生。忽惊佳节临端午，还记当年客禁城。丹杏饤盘深簇火，碧醪倾盏酽堆饧。菖蒲角粽俱如旧，何事樽前醉不成。南北飘然各转蓬，佳辰无路笑言同。铜壶县冷更微雨，白鹊楼高来远风。粽剥雪肤明席上，酒倾玉骨映杯中。区区羁旅无欢笑，遥想华堂屡一烘。"}