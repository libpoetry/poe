{"id":"1235945","title":"重峰寺祈雨后简李元善二律","dynasty":"元","author":"岑安卿","text":"麈尾高挥演大乘，火云不散愈崚嶒。漫同三岛吟诗客，閒访重峰醉酒僧。翠竹阴移凉梦远，碧莲香散暮云凝。归途未即天瓢注，犹有长风解郁蒸。玉勒花骢达宦乘，我惟两脚踏崚嶒。山林不见休官客，云水何如问道僧。老鹤梦回清露滴，佳人信杳碧云凝。五旬不雨心如醉，赖有新篇破溽蒸。"}