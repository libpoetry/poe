{"id":"648531","title":"敬吟","dynasty":"明","author":"薛瑄","text":"人惟肖天地，亦具天地性。性无物不存，存性惟一敬。心敬体不偏，情敬发必中。头敬形端直，鼻敬气肃静。目敬无邪视，耳敬无妄听。口敬不妄言，身敬不妄动。手敬容必恭，足敬容必重。瞬息敬存身，早作敬致用。致用在天伦，天伦敬斯定。夫敬必先义，妇敬必从令。子敬孝必隆，父敬恩必盛。臣敬百职修，君敬万邦靖。兄敬笃其爱，弟敬谨其行。朋友以敬交，然诺必重应。敬则伦理明，不敬百行病。仰惟古圣人，一敬更相命。尧钦帝之宗，舜恭明两并。祗台念禹德，日跻有汤圣。文王安敬止，武王勉敬胜。笃敬传孔业，敬德著周政。敬惟群圣枢，大训迭辉映。下逮河洛儒，绍统开迷径。整肃严堤防，主一谨操柄。惺惺不昏昧，收敛无馀剩。用力在斯须，百体孰敢横。圣途渐可登，圣言良可證。一敬苟不存，万欲皆奔纵。身心坠卑污，纲常灭天正。禽兽将同归，人类孰与共。噫嘻敬怠间，狂圣越天阱。法言述圣谟，匪曰小子佞。"}