{"id":"303594","title":"沁园春·天下纷纷","dynasty":"现代","author":"黄祝蕖","text":"天下纷纷，虎斗龙拿，毕竟何如。幸黄巾不扰，免罹兵燹，青毡无恙，还注虫鱼。齑瓮腌霜，苜盘煮雪，淡薄生涯味有余。园林小，尽半为学舍，半作家居。算来万事皆虚。恁富贵功名且让渠。只榕阴听曲，聊当读史，禾阡散步，足抵乘车。家本清贫，性无别嗜，稍有囊钱便买书。羲皇侣，向北窗高卧，白日徐徐。"}