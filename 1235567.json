{"id":"1235567","title":"贺毅刚中长老住承天禅寺诗二首","dynasty":"元","author":"成廷圭","text":"十刹亲题请疏开，法筵击鼓动春雷。自离南楚传灯后，重为东吴倡道来。两柱承天行日月，六鳌从地涌楼台。灵山诸佛生欢喜，散作祥风遍九垓。海上东来转法轮，祖衣传久色逾新。携将天目山中雨，洒向蛾眉石上尘。行道要从无佛处，开堂须著有缘人。等閒拈出菩提子，百草千花不当春。"}