{"id":"1128779","title":"悼亡三首","dynasty":"宋","author":"谢薖","text":"旧闻林下趣，既见即心降。月冷同秋梦，灯寒对夜窗。孰知身是幻，深念涕如江。仰叹朝飞雉，微禽亦有双。三公吾岂敢，宁为忍饥寒。拟听笭箵雨，潜悲苜蓿盘。烟云昏壁月，霜露殒香兰。伫立东风泣，忘情良独难。去作三泉隔，来归二载馀。临风还念汝，伤女更怜渠。憔悴衣围减，漂零鬓发疏。吾今多病久，谁付茂陵书。"}