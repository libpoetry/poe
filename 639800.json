{"id":"639800","title":"怪木竹石图","dynasty":"明","author":"施敬","text":"大星堕地光如日，一夜海风吹作石。精卫魂惊不敢窥，留待娲皇补天极。石傍老树枯槎枒，古藤屈曲悬脩蛇。鹧鸪踏翻黄竹叶，翡翠啄破苍苔花。千年丑怪何人识，老刚胸次真奇特。兴来掀倒墨池波，鬼迹神踪不能匿。生绡飒飒摇秋飔，古色惨淡寒无姿。天吴拔断蛟龙尾，月露洗出珊瑚枝。张公好古耽清赏，狂客题诗真技痒。冥驱万象入毫端，便觉箫韶画中响。琅玕有实石可栖，赤霄灵翮来何迟。按图为君三叹息，碧雨打门风捲席。"}