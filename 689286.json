{"id":"689286","title":"斋居四首","dynasty":"明","author":"何瑭","text":"斋馆寒灯独不眠，谯楼更鼓晚风传。梦归戏彩花当户，睡起推窗月在天。惊鹊南飞翔夜树，征鸿北去没春烟。诗成欲寄同心友，恐惹閒愁到客边。瑞霭祥光满户庭，高瞻黼座俨威灵。赞传行礼千官肃，工奏登歌众乐停。对越圣容深穆穆，降临神驭远冥冥。江湖翘首层霄上，愁绝孤臣两鬓星。公庭吏散集林雅，斋室端居免坐衙。春满禁城偏此地，风传歌管是谁家。遥瞻紫极怀天表，喜见彤云护日华。潦倒扬雄思献赋，却嫌词藻近浮誇。小斋端坐念离居，佳句传来重起予。霄汉故人俱老矣，庙堂勋业竟谁欤。情同杜甫非耽酒，迹异虞卿懒著书。回首故山清梦断，三年尘土满征裾。"}