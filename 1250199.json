{"id":"1250199","title":"金陵美酒行","dynasty":"元末明初","author":"梁寅","text":"金陵美酒人共誇，千金百金多酒家。绿印青瓶若山积，粉书綵帜明春花。北来南去多豪客，吴歌赵舞当绮席。银铛苾苾松脂香，玉舟滟滟鹅黄色。奈何徼利翻贱价，虚名诳人妄称诧。惟将众药助曲糵，浇薄每异真淳者。钟山老僧酿山泉，醍醐甘露美自然。壶樽惟饷朱门贵，升斗岂论青铜钱。书生病渴尝涓滴，始因酒味知酒德。市楼醉客徒喧呼，山中醇醪人不识。"}