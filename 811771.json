{"id":"811771","title":"龙溪署中登准提阁次韵","dynasty":"清","author":"任崧珠","text":"强邀女伴上层楼，万叠云山望里幽。共喜岚光添粉本，肯因柳色感云浮。垂纶我羡姜诗鲤，扣角谁歌宁戚牛。傍晚钟声听隔院，吟成馀兴尚难休。一声清磬又登楼，倚遍栏杆客思幽。望远却嫌云树蔽，看山最爱夕阳浮。渔歌隐约溪边艇，牧笛横欹陇上牛。同是平生好吟癖，新诗酬唱不能休。"}