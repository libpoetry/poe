{"id":"1247019","title":"伏读高昌佥宪公唐律十二首爱其清新雄杰殆本天成非吟哦造次可得韩退之慕樊宗师文苏子瞻拟黄鲁直体惟其有之是以似之区区虽欲效颦第恐唐突西施耳 其十一 和复登灵山","dynasty":"元末明初","author":"唐桂芳","text":"狂风扶掖上层巅，不见寰区祇见天。白石煮香如饭软，苍松蜕骨似龙悬。盘旋上下羊肠路，经纬东西雁爪川。何许饥猿啼一个，道人惊起不成眠。"}