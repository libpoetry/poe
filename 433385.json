{"id":"433385","title":"除夕啸麓以山游诗急足索和次均率答","dynasty":"近现代","author":"黄浚","text":"几阁文移贷寸閒，便从腊尾约幽攀。山沉雪浪千皴里，诗在烟痕一抹间。拾级喜闻寒豹吠，寻题生笑秃毫孱。游神火马何穷事，说与髡枝总厚颜。落日群峰作骥奔，摩诃庵古树当门。桃符瞥见千村换，岩石回怜片晌温。小市张灯吾已倦，春盘娱岁夜方喧。知君能事催诗急，先向梅边乞梦魂。"}