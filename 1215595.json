{"id":"1215595","title":"赠奉使宣抚伞萨尔二十韵","dynasty":"元","author":"黄镇成","text":"宝历承千祀，舆图冠百王。际天开日月，率土效梯航。累洽规模远，重华法度彰。建官周典礼，熙绩帝文章。总总繁生聚，茫茫辟土疆。枯荄虞阻泽，蔀屋虑遗光。宸阙忧方轸，宵衣寝未遑。畴咨人杰用，直指使华将。旷典临轩重，渊衷布诏详。闾阎遐可迩，冠盖蔚相望。秋气腾鹰隼，朝阳集凤凰。渡江摇岳影，压境重星芒。蠡泽鱼龙窟，闽山水石乡。德音昭两道，威誉耸殊方。人瘼先扶拯，官流尽激扬。煦和深雨露，推断肃冰霜。财力东南竭，饥羌十九亡。茧丝期重惜，琴瑟徯更张。伏谒惭褒櫑，陈诗忝泮璜。愿闻归奏日，竹帛永垂芳。"}