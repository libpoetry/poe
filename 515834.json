{"id":"515834","title":"归朝欢 漳守陈公洪谟有捕寇功膺奖劳之典僚属乞词以贺","dynasty":"明","author":"周瑛","text":"太守胸藏孙武子。十万甲兵盘肺腑。汀州鼙鼓正纵横，用权制变谈笑取。汀纷方如许。漳南随处种禾黍。这太平，左撑右柱，太守用心苦。喳喳喜鹊鸣前署。报道褒书来宪府。蛟龙不作泥涂蟠，凤凰终展云霄羽。化工善陶铸。谁云翻覆无凭据。吹寒炉，石烹五色，看补青天去。"}