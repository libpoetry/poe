{"id":"815583","title":"次韵刘石香寄怀二首","dynasty":"清","author":"翁同和","text":"平生六凿溷天游，文囿名场亦暂留。江上偶然馀一秃，世人犹自说三刘。薄寒正蜡寻山屐，夜雨偏回泛剡舟。万众天涯同怅望，岂容宋玉独悲秋。一沤一发一如来，处处圆明性地开。难得甘黄挛下泽，莫因寒拾钝天台。尖风冷月无边相，瘦竹孤花未易才。山鸟不知吟啸事，看人开卷辄疑猜。"}