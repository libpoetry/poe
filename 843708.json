{"id":"843708","title":"施沄访山长在厦用「寄郑养斋原韵」作诗二首寄赠，并索和章；仍用原韵奉呈","dynasty":"清末民国初","author":"许南英","text":"疏林暮景挂斜晖，转悔今非似昨非。一别真成游子恨，十年竟与故人违！重来彭泽陶元亮，遥忆辽东管布衣。我已无家长在客，守松三度去来归。沧溟东望日含晖，城郭人民叹已非！乱世功名无所用，平生心迹不相违。词章应世东洋体，妇孺还乡大袄衣。我爱鹭江师与友，独存风骨忍言归？"}