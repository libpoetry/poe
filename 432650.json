{"id":"432650","title":"国际桂冠诗人陈汉山自台北寓书附来海上诗简内录吾家兄弟佚诗二十多首故人契阔不通音问四十馀年矣喜感交集赋二律以报","dynasty":"近现代","author":"周采泉","text":"一别悠悠阅岁华，头衔持向故人誇。广张越客千丝网，消受卢仝七碗茶。愧我未能成国士，问君何事滞天涯。星移物换前盟在，燕子飞来认旧家。往事如烟记不真，书来彷佛悟前因。疑年应是比肩友，推爱还如同气亲。卅载欣逢通好日，两间难得有心人。休云病榻无生意，失喜秋边一缕春。"}