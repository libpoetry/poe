{"id":"681795","title":"夏日即事","dynasty":"明","author":"陈良贵","text":"青毡坐对此虚堂，惟有荷风过短墙。早起却怜春已去，閒来自觉日偏长。绿迷隋苑颦杨柳，红褪唐宫怨海棠。光景如流寒又燠，天时未定雨违旸。梅梢细听潇潇雨，草色行吟浅浅塘。尽有蓬门堪问字，更无胜地可寻芳。诗从得句吟偏苦，鬓到中年觉渐苍。赢得芸编频课子，官贫方免此身忙。"}