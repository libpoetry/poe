{"id":"1086238","title":"六月二十五日会同官于贡院用前一绝分韵得相字","dynasty":"宋","author":"王十朋","text":"天作元圣配，公非浅夫相。乘风来帝旁，捧日到天上。兵戎在呼吸，端委见力量。三朝社稷臣，勋业谁辈行。堂堂国伊周，勃辈安敢望。清源始生地，风土至今王。释氏从何得，抱送真不妄。好事榜其堂，嘉名无以尚。何人辄更改，有识为悽怆。端同圣削迹，又类玄覆酱。思贤旧观复，闻风懦夫壮。堂上生辉光，如公名始唱。奸骨死犹寒，如公昔为将。画象出貂蝉，疑公尚亡恙。平生蓼莪心，眷此应不忘。嗟予生太晚，不识天人状。版图犹未复，昼锦无由访。维扬金系腰，叹息为谁放。一麾忽南来，遗迹增慕向。当于异梦处，祠堂为公创。"}