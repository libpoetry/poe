{"id":"1107455","title":"次韵梁谏议吴殿院二诗 江皋晚望","dynasty":"宋","author":"史浩","text":"烟销晴日淡笼沙，伫立江皋望眼赊。金刹倚空知梵宇，青蓑著艇见渔家。时平喜听三京复，乱定还拚两鬓华。丘壑满胸随处好，不妨旌旆过云涯。万古金焦浪拍沙，隔江虽迩到何赊。颇闻敌马轻千里，未省瓜州今几家。阴雨连宵舟懒动，好风吹晓日方华。会须急作登连计，建邺明朝在一涯。"}