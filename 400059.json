{"id":"400059","title":"高阳台","dynasty":"民国末当代初","author":"朱庸斋","text":"蝶梦空寻，鸳盟已冷，青衫漫惹啼痕。花事无多，绿章谁问东君。寸心未忍成灰烬，想连宵、尚托行云。奈如今，一尺江波，难载桃根。故枝犹待春风发，怕离烟恨水，偏误归人。懒卸残妆，也知鸾镜尘昏。落花不管芳菲减，料因循、燕妒莺颦。莫凭栏，衰草斜阳，容易销魂。"}