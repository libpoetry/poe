{"id":"764088","title":"庄椿岁 寿徐坦斋年伯，并寄原一、公肃","dynasty":"清","author":"邹祗谟","text":"鹿城绮席初开，气清天郎兰亭节。风飘紫燕，云迥青鸟，笙歌未歇。京陵娣姒，孝穆儿郎，千秋阀阅。羡三珠玉树，凌王铄谢，又早见宫袍曳。老子胡床高据，对南楼、正谈风月。宫体诗拈，内尊酒赐，语传天阙。绿简裁将，黄庭展罢，屏山香爇。到黑头将军归来，九转才成绛雪。"}