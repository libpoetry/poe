{"id":"1112252","title":"梅花喜神谱 欲开八枝","dynasty":"宋","author":"宋伯仁","text":"斗醉石亦醉，无量不及乱。独醒谁得知，憔悴沧江畔。灯火迫新凉，志士功名重。十年窗下愁，会见金莲宠。蛮触国谁雄，战争犹未息。由此夺虚名，费尽人间力。骐骥无伯乐，尖轻徒竹披。北台深雪里，且读坡仙诗。祭器古不轻，斯焉盛黍稷。内方而外圆，无乃器之特。如盘而柄圭，崇祼以为器。秬鬯次第陈，岂容忘古意。苏秦鞭疋马，六国饱风烟。累累悬肘下，郭外惭无田。鸿门罢樽酒，舞剑事还差。范增徒怒撞，汉业成刘家。"}