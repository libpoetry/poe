{"id":"702399","title":"和于府尹景瞻游金山寺诗八首 游金山寺一首","dynasty":"明","author":"程敏政","text":"隔岸钟声忽报晴，海霞红拂镜中明。秋亭欲抚南鸿背，夜阁遥瞻北斗平。地迥有泉消醉渴，景多无笔寄吟情。壮游直蹴金鳌顶，小住征帆几日程。半夜风涛雪拥洲，水天孤负汉槎游。青山带雨双娥重，白塔凌风一柱浮。野衲漫思迎道左，津人空遣候江头。登临再订他年约，满注春杯扫客愁。波心千古出楼台，长笑人生几度来。终有寸缘分白社，暂收双足洗黄埃。歌成欲斗潮音起，景胜翻疑海市开。遥指红云过江去，煖风初透北山莱。潮落春江倚棹时，一番登览动遐思。长空去鸟人间世，独树危亭画里诗。铜镜未须惊白发，玉壶多遣系青丝。醉来不惧苍苔滑，踏遍南坳与北涯。曾过浮玉扣遗踪，劫火年来迹半空。未觉传衣宗印老，却能留带屈坡翁。病惭海鹤身犹健，饮似江鼋力尚雄。胜赏莫教虚胜日，翠鬟须待暮烟笼。空门依旧瞰潮头，屈指重来两鬓秋。山色有情讥宦辙，江声无计绊离愁。倘从竹里陪佳客，便好尘中说胜游。何似捕鱼人最乐，纱罾长趁夕阳收。振衣冲散薜萝烟，豪俊同来忆壮年。酒令肃于盟践土，诗勋奇似勒燕然。排山浪起鸥边雨，绝海云横鸟外天。却望南徐重怀古，一?寒渌奠诸贤。禽声无数说春愁，远客真应续旧游。锦绣江山图上见，金银宫阙镜中浮。花枝照眼红堪摘，水气侵人翠欲流。潦倒正须文字饮，尊前何必锦缠头。"}