{"id":"432594","title":"感怀二十首","dynasty":"近现代","author":"陈独秀","text":"春日二三月，百草恣妍美。瘦马仰天鸣，壮心殊未已。日望苍梧云，夜梦湘江水。晓镜览朱颜，忧伤自此始。古人重附民，后世重兵车。鲛革与铁釶，兵败于垂沙。田野有饥色，千金购莫邪。将军不好武，守身无与蛇。蜜山多丹木，其下有丹水。中产白玉膏，食之长不死。哀哀世上人，果腹任鞭棰。栖迟尘网中，局蹐待销毁。委巷有佳人，颜色艳桃李。珠翠不增妍，所佩兰与芷。相遇非深恩，羞为发皓齿。闭户弄朱弦，江湖万余里。得失在跬步，杨朱泣路歧。变易在俄顷，墨翟悲染丝。人心有取舍，爱憎随相欺。八骏虽神逸，绝尘犹可追。美哉武灵王，梦登黄华颠。女娃挟赵瑟，歌诗流眄妍。变服习胡射，宗族害其贤。奇计竟不成，美人空弃捐。昔有梁孝王，风流歌吹台。西行见天子，侍从多贤才。相如虽未至，得见邹与枚。旷世无伯乐，骐骝为驽骀。筑墙非过计，领人乃见疑。忠言戮其身，哀哉关其思。周泽即云渥，爱憎谁能期。奈何婴逆鳞，福祸岂不知。鲧死于羽邱，乃因窃息壤。义士与顽民，周师异诛赏。圣贤秉至公，曲直应无枉。人心无是非，是非徒自网。木鸣响焦杀，怪星党天居。人情有忧乐，天意亦惨舒。穆王得造父，八骏供驰驱。如何致千里，辟马驱毁舆。取士必取骨，相马莫相毛。淮南养宾客，所重斗与筲。照蝉不明火，振树将徒劳。哀哉蒙鸠子，托命于苇苕。威风敛羽翼，众口誉焦明。焦明与威风，异命不同声。西巢三珠树，振翮一哀鸣。王母不可见，但忆董双成。猛虎长百兽，梧斗轻重围。群鸟待凤凰，摩天能高飞。人王御万众，勇武世所稀。鲛韅与弥龙，乌足养其威。力父佩璇玉，被服妖不妍。背人傅脂粉，巧笑尾群仙。玉台谒王母，心醉天子篇。高邱一回首，众女空婵娟。魂魄昆仑气，洛洛清溪流。琅玕出西极，光采粲九州。鸾凤一朝去，宫馆颓山邱。崦嵫不可望，望之令人愁。女娃为精卫，街石堙东海。东海水未堙，女娃心已改。夸父走虞渊，白日终相待。奈何金石心，坐视生吝悔。天路绝泥滓，人世终苦辛。一念脱尘网，双足生青云。云中发箫管，悦耳何缤纷。回瞰所来地，泣下为人群。百川深自回，噭焰坐相失。饮羽及石梁，九载甘肃瑟。八表问阴霾，虚白自盈室。十日丽芜皋，光明冀来日。"}