{"id":"684009","title":"虞山谣","dynasty":"明","author":"王世贞","text":"虞山山头日欲黄，谁家健儿出南塘。白帻青韝绿沈枪，席卷百里装艅艎。客归来，坐大府。前门罗棨戟，后堂考钟复雷鼓。烹肥牛，湛清酤，我欲言之丞卿怒。西云障天东日出，安能舞风长不失。铁劵自保前朝身，安能将身作后人。三千健儿尺一纸，倏忽随飙逐流水。君不见一虎伏，众虎死。黄头子，赤头子，汝曹胆落温御史。"}