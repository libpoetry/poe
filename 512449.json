{"id":"512449","title":"中秋赏月与浦汝正诸君同赋","dynasty":"明","author":"沈周","text":"少时不辩中秋月，视与常时无各别。老来偏与月相恋，恋月还应恋佳节。老人能得几中秋，信是流光不可留。古今换人不换月，旧月新人风马牛。壶中有酒且为乐，杯巡到手莫推却。月圆还似故人圆，故人散去如月落。眼中渐觉少故人，乘月夜游谁我嗔。高歌太白问月句，自诧白发欺青春。青春白发固不及，豪捲酒波连月吸。老夫老及六十年，更问中秋赊四十。"}