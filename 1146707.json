{"id":"1146707","title":"谒法门寺真身五十韵","dynasty":"唐","author":"佚名","text":"瞻礼喜成悲，伤嗟不遇师。矌因修曩劫，火寂掩俱尸。神光分皎皎，雁塔起巍巍。弘愿无偏傥，从后请不疑。人天重敬礼，神鬼悉交驰。入海人难睹，腾波世莫窥。供僧添圣福，称象等毫釐。铁网牵沙岸，金瓯出水湄。轮王欣却得，将帅尽忘疲。震日国绝大，岐阳地不卑。累朝曾出现，近代盛修持。万遍磨不磷，千回涅不缁。任从将火试，几见陷金锤。皓色岂能并，晶光尽总亏。真身无点黡，圭璧有瑕疵。安福楼前现，天涯海畔知。懿宗亲礼处，君主见同时。截舌还能语，剜精复旧肥。石光呈瑞质，木有宝灯仪。塔主重修建，檀那各舍资。才兴运人力，早已感神祇。一夜风雷吼，五更砂石吹。不劳人力置，自有圣贤为。海得龙王护，药叉将主司。圣灯瞻处有，光相应心祈。鼓乐喧天地，幡花海路歧。秦王偏敬仰，皇后重心慈。礼佛躬亲到，斋僧偏极绥。教坊呈御制，内外奏宫词。马壮金鞍促，人轻玉勒移。到来心跃跃，回首意迟迟。睿旨遥瞻礼，皇情雅合规。只凭香火力，消得国家危。祷祝烽烟息，犹希稼穑滋。金经雕岂易，宝偈显难思。工匠劳心力，宸聪亦手胝。众缘沾士庶，万卷放僧尼。芝草生高垄，醴泉清满池。红霓呈瑞色，白鹤唳嘉奇。真相非生灭，凡情每自欺。茫茫迷旨趣，劫劫拟何之。达即全无体，玄微只在兹。纵饶心稍转，又被业追随。愿智应难满，胜绝宁每期。不言同哽虎，罕遇类盲龟。像法承衣荫，声光以渐衰。盛筵难际会，逢善莫推辞。学寡渐黄绢，才荒误色丝。感恩频洒泪，泣讽五言诗。"}