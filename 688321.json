{"id":"688321","title":"次丘苏州宫词二首","dynasty":"明","author":"江源","text":"花开花落自年年，薄命生来敢怨天。长信门前春草合，望仙楼上晚妆妍。监宫闭户收双钥，侍女笼灯照独眠。犹胜汉宫人出塞，梦魂容易到君边。莫道宫中离恨长，人间无地不炎凉。越罗敢忘君前赐，秦鬓新添镜里霜。赤凤不来愁汉燕，前鱼将弃泣龙阳。千金羞买相如赋，白首长门也不妨。"}