{"id":"849879","title":"题余君肃曰严忍斋","dynasty":"宋","author":"王迈","text":"君肃吾良朋，天资秀而颖。以忍名其斋，求余为序引。余闻刃制心，其字谓之忍。一忍宽百忧，百动归一静。人心本至明，万善集虚境。外物一障之，天真随晦泯。意猿肆颉颃，气马浪驰骋。以忍作防闲，如物有绳准。圣贤养心学，最切是惩忿。愚者一不校，鲁者三自省。行行无取才，宜为夫子哂。师德岂懦夫，见善必操秉。唾面令自乾，可以愧不逞。公艺忠孝人，家法肃而整。九世有盘盂，一字其要领。愿子继自今，去过贵乎敏。育德必体蒙，辨义直观井。意融妄尽消，心清事亦省。我少染习气，近亦痛除屏。作诗虽警君，且欲以自警。"}