{"id":"644207","title":"登高丘而望远海","dynasty":"明","author":"释宗泐","text":"登高丘，望东溟。溟水方荡激，中有怒吼鲸。耸脊类峰岳，鼓浪如雷霆。嘘涎喷沫云雾冥，扬鬐掉尾三山倾。腹吞巨舟者百十，虾蟹不足饥肠撑。奈何骄悍当海横，官漕贾舶不敢行。鲛人织绡机杼停，神仙局蹐居蓬瀛。天吴既辟易，龙伯亦震惊。徒为虫族长，空有水神名。制御一颠倒，含羞请寻盟。吁嗟彼鲸何尔狞，恃其险恶雄势成。若失此海水，何以藏其形。使居陆阜间，转眼遭剥烹。海滨壮士瞋目瞪，拔剑欲往心悬旌。曷不诉之于上帝，天威下殛无遗生。立见海水清且平，海光不动青瑶璚。"}