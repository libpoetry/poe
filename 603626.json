{"id":"603626","title":"题端铭徐馆丈双寿册","dynasty":"明","author":"杨起元","text":"古称孝子必爱日，一日之养不以三公换。岂谓温清及定省，裘葛轻细进修暖。用力用劳俱有穷，小孝中孝宁知古人爱日之深衷。立身行道为大矣，此岂悠悠能致功。君家双寿表东海，积庆生儿似元凯。五载留君白玉堂，夙夜有怀咏南陔。君不见言公渡江造孔庭，学道弦歌教武城。吴中贤豪先后虽相望，到今只数文学名。况君承明擅著作，百僚师师焉不学。养志曾参善守身，奚在斑衣始为乐。吾亲双白亦远离，与君不遑同一思。长歌祝君且自祝，俱享眉寿无穷祺。"}