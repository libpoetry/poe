{"id":"766227","title":"望远行第六体 蜀国怀古","dynasty":"清","author":"左锡嘉","text":"繁华锦绣，今何处、玉垒珠江依旧。浣花人去，折柳桥横，只剩断碑残甃。怕听鹃声，啼破一场春梦，都付绿稀红瘦。对西山、凭吊春归时候。知否。王孟故宫零落，便殿宇、尽成溪阜。拾翠锦江，踏青绮陌，谁贳卓文君酒。还幸芙蓉屏障，海棠香国，留得斜阳亭堠。但云低天暮，何堪回首。"}