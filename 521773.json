{"id":"521773","title":"蒲葵扇歌送何朝宗教谕之同安","dynasty":"明","author":"顾清","text":"天生蒲葵作凉箑，野人乍见呼棕叶。柄端出叶叶作摺，里棱外棱刚鬣鬣，中攒边展凤翎接。边际筠丝压妥贴，通体天成此人合。汉宫纨素出剪裁，南阳白羽须编排。丹青组绣却走避三舍，纸屏石枕尚觉非全才。先生南海我北海，一叶轻凉为谁采。翩然乘风致我傍，簟几一时颜色改。君今去我向闽关，扇亦收藏箧笥间。明年把扇京尘里，相忆千山重万山。"}