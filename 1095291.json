{"id":"1095291","title":"谢张丹霞序疏藁","dynasty":"宋","author":"释居简","text":"裳织新云锦，交寻旧布衣。荆蛮九鼎重，岭海一官微。心事渊明是，天时伯玉非。谈高方谔谔，调古独巍巍。亦有兰为佩，能无简绝韦。灌缨东涧水，访旧北山薇。老我家何在，颠风鹢退飞。袜头常反著，车辙每殊归。但觉乌仍好，端知骥可睎。草中同臭少，爨下赏音稀。煮字徒相饷，忘言合见讥。牛腰繁卷轴，蚌腹欠珠玑。重借言如史，轻因鼠发机。毳云甘寂寞，华衮借光辉。鸡肋初无取，云斤不足挥。楼宽长挂榻，月好许敲扉。踵息宁乖众，心声愿听希。李虽嘲杜瘦，孟不与韩违。末路宜多助，孤军伫解围。载驱惭款段，忍负镂金鞿。"}