{"id":"1119275","title":"颂","dynasty":"宋","author":"陈易","text":"密坐研穷省细微，到头须是自忘机。应无祖佛能超越，岂有冤亲更顺违。历历孤明犹认影，巍巍独步尚披衣。翻嗟会得昭灵者，也道寻师得旨归。个中端的有谁知，知者归来到者稀。即见即闻还错会，离声离色转乖违。山青水绿明玄旨，鹤唳猿啼显妙机。有意觅渠终不遇，无心到处尽逢伊。"}