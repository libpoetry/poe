{"id":"1237261","title":"山居吟","dynasty":"元","author":"清珙","text":"满山笋蕨满园茶，一树红花间白花。大抵四时春最好，就中尤好是山家。年老庵居养病身，日高犹自未开门。怕寒起坐烧松火，一曲樵歌隔坞闻。山厨寂寂断炊烟，冻锁泉声欲雪天。面壁老僧无定力，又思乞食到人间。此事谁人敢强为，除非知有莫能知。分明月在梅花上，看到梅花早已迟。茅屋低低三两间，团团环绕尽青山。竹床不许閒云宿，日未斜时便掩关。一片无尘新雨地，半边有藓古时松。目前景物人皆见，取用谁知各不同。山形凹凸路高低，石占云头屋占蹊。地窄栽来蔬菜少，又营小圃在桥西。移家深入乱峰西，烟树重重隔远溪。年老心閒贪睡稳，厌闻钟响与鸡啼。半窗斜日冷生光，破衲蒙头坐竹床。枯叶满炉烧焰火，不知屋上有寒霜。深秋时节雨霏霏，藓叶层层印虎蹄。一夜西风吹不住，晓来黄叶与阶齐。老来无事干怀抱，竹榻高眠石枕斜。梦里不知谁是我，觉来新月到梅花。独坐穷心寂杳冥，个中无法可当情。西风吹尽拥门叶，留得空阶与月明。"}