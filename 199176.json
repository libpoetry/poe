{"id":"199176","title":"冬望·霜余荆吴倚天山","dynasty":"宋代","author":"曾巩","text":"霜余荆吴倚天山，铁色万仞光铓开。麻姑最秀插东极，一峰挺立高嵬嵬。我生智出豪俊下，远迹久此安蒿莱。譬如骅骝踏天路，六辔岂议收驽骀。巅崖初冬未冰雪，藓花入屦思莫裁。长松夹树盖十里，苍颜毅气不可回。浮云柳絮谁汝碍，欲往自尼诚愚哉。南窗圣贤有遗文，满简字字倾琪瑰。旁搜远探得户牖，入见奥阼何雄魁。日令我意失枯槁，水之灌养源源来。千年大说没荒冗，义路寸土谁能培。嗟予计真不自料，欲挽白日之西颓。尝闻古者禹称智，过门不暇慈其孩。况今尫人冒壮任，力蹶岂更余纤埃。龙潭瀑布入胸臆，叹息但谢宗与雷。著书岂即遽有补，天下自古无能才。"}