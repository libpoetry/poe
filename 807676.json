{"id":"807676","title":"永遇乐  题惠山松石","dynasty":"清","author":"陈维崧","text":"虎踞龙僵，狮蹲象偃，人立而偻。铁干盘拿，铜根倔强，势欲排天去。老苔秋缚，怒涛夜吼，捲尽苍茫今古。镇支离、千围古翠，祇容冷云堆絮。谁眠其下，却惊石丈，横碍松根蟠处。鸟雀呼风，儿童敲火，碧汇千钟乳。铜驼头角，石鲸鳞甲，哙等何堪信伍。看月下、颓然二老，幻成翁妪。"}