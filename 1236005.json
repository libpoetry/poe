{"id":"1236005","title":"古意三章","dynasty":"元","author":"张仲深","text":"美人撷秋华，英英照秋水。人好华亦好，光辉两鲜美。临风怅离居，愿言寄君子。蜚蜚天上鸿，圉圉水中鲤。浮湛两茫茫，心怀澹无似。石间见明月，贞心谅如此。西邻有处子，蛾眉妒阳春。见月不敢窥，见华不敢颦。吉徵未云卜，秉心守天真。永保心不渝，但恐色易沦。它时事君子，白头宜相亲。蠢蠢八育蚕，飒飒二叶桑。桑飞蚕亦老，妇女丝在箱。天寒响机杼，岁暮供衣裳。物晚终有成，远为君子将。但愿君子心，迟莫毋相忘。"}