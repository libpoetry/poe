{"id":"1144533","title":"咏史 司马宣王","dynasty":"宋末元初","author":"陈普","text":"诸葛诞谋非是诞，令狐愚计未为愚。豺狼颈项何堪抱，千载犹悲误托孤。燕鹊寒巢不暂宁，百年盗贼不曾停。豺狼首领皆回顾，曾见青衣立汉庭。蒋琬费祎亦如虎，孙权天险据江湖。曹年石马来何暮，也畏平沙八阵图。伦杀淮南炎杀攸，天将造化马为牛。古来逆种并奸息，不问贤愚统是愁。家门营立事方新，已畜倾巢覆穴人。出尔到头终反尔，寡孤何用必随身。"}