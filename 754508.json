{"id":"754508","title":"题养蚕图","dynasty":"清","author":"刘文如","text":"昔年蚕事传馀杭，以纸裹种来维扬。一冬霜雪不甚冷，几番任向书楼藏。时光又到二三月，焚香试拜马头娘。蜷蜷细种活如蚁，手持鹅羽亲分将。此时食叶须细叶，买叶却向城北乡。一篮嫩绿不沾雨，青青颜色含轻香。头眠刚到声寂寂，无风无雨调温凉。越中仆妇最谙此，命伊率事居西堂。二眠二起渐多食，分箔满室还满床。夜来添叶直到晓，声如笔落纸奔忙。三眠已老不食叶，腹中嫩丝含清光。素丝吐尽结成茧，可怜自裹如入囊。草山簇簇摘不尽，珠丸玉果盈倾筐。缲车向风取凉意，轻轻抽得冰丝长。从此织成罗与绮，从此染成玄与黄。传与江城田舍妇，曷不努力兴蚕桑。"}