{"id":"860790","title":"李仲高石君堂","dynasty":"宋","author":"王灼","text":"三吴黑风吹地拆，太湖浪高一千尺。龟鼋两山压湖心，岁岁飞涛恣冲射。山骨虽坚亦破碎，穴穿根断瑰奇出。古来石品称上首，罗浮天竺乃其乙。吴蜀相望天东西，而从何处得此石。初逢颇惊丑怪状，徐视不见镌镵迹。月暗烟昏鬼神怒，沙平草短狻猊掷。或云王孟窃据时，曾是宣华苑中物。奸雄败灭化为土，独此顽然苍玉立。流落几家到李氏，命名以君相主客。为君榜堂诧乡人，爱赏不啻连城璧。金珰中官来奉使，一时气燄手可炙。利诱威胁拟夺去，仲高誓死君之侧。先世所宝吾敢坠，贵人缩首三叹息。会昌丞相乃远祖，嗜好夙有烟霞癖。平泉山居付梦想，石上刻字空照日。朱崖精爽虽可畏，洛阳群盗旋充斥。故知幽胜岂易保，天公似向人间惜。政须洒扫堂上下，置酒招我无难色。酒阑气壮拂衣起，摩挲石君话畴昔。"}