{"id":"943700","title":"再次韵作招隐篇","dynasty":"宋","author":"陈造","text":"我家五亩园，泉细地不渴。载酒噬肯游，开门谁汝遏。典衣买花栽，种十八九活。繁华出荒秽，天巧容人夺。三径纡晓步，两部厌晴聒。长日岸帻啸，看人曳裾谒。伸屈较倚伏，烜赫藏戾孽。蛮触胜负间，吾老饱所阅。孰知花药畴，细炷沈檀屑。此乐彼莫顾，渠爱我已割。微吟会心处，山鸟亦欣说。焉得喙三尺，佳处为君说。秋兰媚幽芳，野竹挺高节。当知陶一觞，可敌萧八叶。骈来作螟蠃，独立耿玉雪。"}