{"id":"499269","title":"题美人便面","dynasty":"明","author":"黄廷用","text":"五色云边桂子芳，翩翩神女下巫阳。环姿伟态真艳逸，宛若游龙乘云翔。绿鬓飞浮蕉叶翠，庄姝绝胜胡石苍。削肩细腰垂藻羽，环佩珊珊罗绮长。玉指纤纤情脉脉，花枝持赠谁家郎。劳思效爱不可得，笑对花开意更狂。楚王梦中款颜色，髯卿画里面如妆。朝朝暮暮怀君袖，秪恐恩深妒秋娘。纵使君恩没新古，曾奈天时有熇凉。何况盛年易彫遇，虚度春风当断肠。可是杜陵老饥客，隔水看花倍离伤。年年司马青衫湿，吁嗟明月碧帘廊。"}