{"id":"165664","title":"凤凰台上忆吹箫·才短宫慵","dynasty":"宋代","author":"晁补之","text":"才短宫慵，命奇人弃，年年故里来远。记往岁、莲塘送我，远赴荆蛮。莫道风情似旧，青镜里、绿鬓新斑。佳人怪，把盏为我，微敛眉山。从来嗣宗高韵，独见赏，青云忧绝尘间。谩回首、平生醉语，一梦惊残。莫笑移花种柳，应备办、投老同闲。纵枯槁，松桧奈得霜寒。"}