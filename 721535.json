{"id":"721535","title":"吉祥寺古梅","dynasty":"明末清初","author":"屈大均","text":"受命生南国，孤根不可移。寒光含雨雪，元气在茅茨。空寂无人见，芳馨祗自贻。上林松柏尽，珍重岁寒期。一夜东风拂，春回半死根。瑶华答霜雪，硕果孕乾坤。岂有山川秀，居然鸾鹤尊。惟应招隐士，来此日攀援。枝枝经百折，终不畏冰霜。到地花仍发，横空影自长。月中那可得，人外始闻香。夜夜难为寐，因君拂石床。山中长自傲，不愧此寒饥。冰雪归玄鬓，乾坤寄缟衣。朝随晴日放，暮作白云飞。一自冥心坐，闻香每发机。白云开半树，香已遍晴春。明月曾无夜，空山岂有人。风惊飞瀑断，雪洒落花匀。坐久石床暖，氤氲一气新。"}