{"id":"771631","title":"月蚀复洛翘","dynasty":"清","author":"许传霈","text":"四月甲子岁癸酉，月有食之既八九。乐官奏鼓啬夫驰，村妇揳搔庶人走。角尾互交失常经，星辰错落灭牛斗。浮云掩蔽经须臾，玉盘捧出候长久。有客为我说象纬，日月之蚀在某某。当年故事寻羲和，此日天心无休咎。又谓日食阴掩阳，伐鼓公朝集矇瞍。扶阳抑阴理宜然，扶阴抑阳莫擘剖。精理灏气贯古今，斯人斯言难翕受。粤自二曜启鸿濛，两仪本不分先后。赤黑之气侵于房，在上临下良非偶。天子临殿变食居，诏使宗伯下朝右。焚香诞告观象台，御史大夫齐稽首。扶阴即是扶阳心，日月璧合黄人守。若以祲灾为寻常，天变不畏复何有。程老谈天何醇醇，长篇发自悬河口。子午两位决去从，赤黄异道明可不。愿布此情海内人，终身戴天识高厚。安得儒臣万言书，朝端又见黄岩叟。"}