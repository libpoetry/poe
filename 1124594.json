{"id":"1124594","title":"元应善利真人祠","dynasty":"宋","author":"唐仲友","text":"周道昔波荡，王子生不辰。忠言谏壅川，亲意不我亲。天壤不可支，厌此浊世尘。乐师尔何知，吾将去上宾。吹笙洛阳道，邂逅浮邱公。方瞳一莫逆，精思嵩高峰。剑舄我何有，飞驭凌刚风。时闻凤凰鸣，隐隐丹霞中。弦月何皎皎，缑山何巍巍。上有白鹤驾，聊与时人期。后天凋三光，何必千年归。金阙帝有命，吾非丁令威。帝念下土民，山川分百灵。命汝右弼君，秘宇开金庭。阖辟阴阳机，五岳趋朝缨。暇日帝汝思，时时来玉京。桐柏亦何有，清辉照琼台。众泉注金石，万木罗琳瑰。玉室静窈窕，鹤辔纷徘徊。紫云拥飞盖，知是真仙来。丹符列素奏，黄水晞云浆。吾道固欲传，世人殊可伤。授汝紫阳周，语尔茅山杨。食之仙人芝，引袂同飞翔。丹邱壤千里，水旱固所司。吾民实可矜，有守孰不祈。应汝捷影响，乐岁免阻饥。万民齐叫阍，天子远亦知。天子锡荣号，贲我灵宫祠。吾道岂加损，群心自瞻依。峨峨芙蓉冠，剑佩明朱衣。自周迄于今，千载弥光辉。外传炯遗迹，真诰垂微言。子微有妙笔，罗列丹青传。我生后诸子，倾心慕真诠。像设俨如在，白云聊续篇。"}