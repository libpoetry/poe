{"id":"704494","title":"别履祥兼柬曾主事刘给事三首","dynasty":"明","author":"黎贞","text":"楚楚丰仪观国宾，东曹三载擅精神。一经学问由先世，三语风流冠昔人。彩鹢蒹葭香浦月，仓庚杨柳凤城春。青年事业应能致，独有忠勤善立身。相知长忆令先人，三世通家复有君。洒翰墨花翻彩鹢，弹冠行色照青云。文园不但才情艳，洛下应增纸价新。石壁关山分手处，绿波春草澹晴曛。户部端严秉至公，黄门言论气如虹。早年郡邑声名重，一旦风云步武同。环佩清班联玉笋，箫韶大飨锡彤弓。君行捧刺通名处，为报沧洲属老翁。"}