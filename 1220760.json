{"id":"1220760","title":"悲东姚","dynasty":"元","author":"周霆震","text":"吾州姚氏城东营，四年杀贼不为名。一门忠义死相继，报国何重身何轻。无端毒蛇生肘腋，嘘送黑云朝蔽日。绦鹰咫尺呼不来，瞬息东藩失坚壁。老姚忠血赤贯天，江南野史何人传。殒身三世匪官守，异日合寘忠臣先。郡兵北来思蓄锐，群盗凭城转无忌。请看妇女与儿童，说著姚家总垂泪。"}