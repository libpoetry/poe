{"id":"154373","title":"李太尉·昏雺翳紫极","dynasty":"宋代","author":"文同","text":"昏雺翳紫极，横霓势光大。妖威集凶冀，忍秽实中赖。奸铓日增剡，谁汝触取害。骄根愈自固，所植利孱昧。容容彼群辅，竄伏皆鼠辈。侧视况示敢，肯复形叹慨。太尉汉中士，气引八极外。岌然处大麓，天下耸风采。自开煮饼祸，贼意已莫快。移书沥愤胆，语激益睚眦。罹冤卒用此，数与六九会。基兹被沈酷，燮免乃天贷。高忠揭万古，宇宙莫能载。垂晶耀简策，粪土视广戒。归来葬墝埆，祠冢兹俨在。宏垣敞深豁，巨木森晻暧。神灵皎如日，过者知再拜。同愚忝郡寄，公里曰境内。心期款举像，所顾官有碍。精衷托明酌，举手向东酹。"}