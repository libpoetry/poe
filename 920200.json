{"id":"920200","title":"次韵刘京兆石林亭之作，石本唐苑中物，散流民间，刘购得之","dynasty":"宋","author":"苏轼","text":"都城日荒废，往事不可还。惟馀古苑石，漂散尚人间。公来始购蓄，不惮道里艰。忽从尘埃中，来对冰雪颜。瘦骨拔凛凛，苍根漱潺潺。唐人惟奇章，好石古莫攀。尽令属牛氏，刻凿纷斑斑。嗟此本何常，聚散实循环。人失亦人得，要不出区寰。君看刘李末，不能保河关。况此百株石，鸿毛于泰山。但当对石饮，万事付等闲。"}