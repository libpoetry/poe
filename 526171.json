{"id":"526171","title":"高司寇义塾","dynasty":"明","author":"顾璘","text":"圣代人文备，名家义塾脩。先公垂典则，奕世衍弓裘。礼自儒门有，规仍古道求。移风期至鲁，设教慕从周。造物开灵秘，揆方协远猷。山川划增胜，堂构焕相缪。子姓青衿集，诗书素业流。光仪歌振鹭，异种跃骅骝。瑚琏须追琢，丹青岂赘疣。有才终大用，唯哲善贻谋。礼乐关王化，贫穷匪士忧。颇闻弦诵习，今已遍东瓯。"}