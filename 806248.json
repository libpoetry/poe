{"id":"806248","title":"新雁过妆楼二首 其二","dynasty":"清","author":"李慈铭","text":"玉宇澄空，初凉地、秋声渐到梧桐。小庭夜静，愁绪碎搅吟蛩。窣地栏干谁共倚。乱萤飞度竹间风。恁匆匆，绛河旧影，来约新鸿。争知星期乍过，怎钿箫翠管，取次成空。谢家池畔，香雾自上帘栊。清晖暗怜玉臂，怕重到、针楼疑梦中。星星鬓，便亸鬟如故，妆镜羞同。"}