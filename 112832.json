{"id":"112832","title":"望黄山词","dynasty":"金朝","author":"陈炳","text":"望黄山兮峨峨，见接天以葱青。纷群峰兮怪奇，眩百变兮幽明。朱砂汤兮山椒，下白龙兮甚灵。袭深潭兮百尺，夜有光兮晶荧。山中泉兮娱嬉，坐蛇虺兮隐形。岁徂夏兮不雨，农失望兮麕惊。禾稼郁兮满野，垂槁死兮无成。诉哀恫兮神祠，牲豆陈兮芬馨。巫夸诩兮后先，龙跧处兮皇宁。合归云兮九霄，麾雷公兮震霆。前丰隆兮戒路，叱雨师兮建瓴。予朅来兮江东，元砻竅兮储瓶。井邑荒兮穷谷，门两版兮常扃。汎泼襫兮良勤，几视日兮占星。粟升斗兮莫饱，将填壑兮鳏茕。官吾卑兮何求，职水旱兮忧矜。愿时以云兮又以雨，黄之田兮世世可耕。"}