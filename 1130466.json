{"id":"1130466","title":"真觉真赞","dynasty":"宋","author":"释慧空","text":"一千五百人善知识，大坐当轩取意描。眼上安眉犹不荐，面前球之更相饶。德山师之师，岩头师之友。有是师，有是友，而负一千五百人善知识之地，而于法道大成也宜矣。至若开雪山，则忠懿闽王为之檀越。办众事，则兴圣国师为之服勤。定其宗，则有云门偃。正其派，则有玄沙备。自馀棱展劲孚，鹅湖镜清流，皆分光四海，若揭日月。呜呼盛哉，瞻之仰之。杀人老贼面前，球子井赃捉获。"}