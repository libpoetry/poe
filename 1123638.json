{"id":"1123638","title":"咏梅六首","dynasty":"宋","author":"赵蕃","text":"十月江南路，梅花次第开。殊方孤病眼，高兴阙诗材。几日风鸣屋，连宵雨浥埃。曾令四郊觅，未见一枝来。腊前能几日，年后不多时。五岭无千里，东亭共一陲。胡为欺北客，未即见南枝。或谓冰霜候，还忧衣褐为。老眼从昏翳，高情未脱遗。虽云谢能赋，政尔动相思。彼自无妍鄙，渠宁可磷缁。犹须藉名胜，相与厚襟期。纵乏幽人宅，犹馀大树祠。带山仍带水，宜饮亦宜诗。勿待全开后，当乘半放时。昏昏廓阴雾，皎皎上朝曦。溪北溪南路，山前山后居。兴来随杖屦，意到总林庐。触目常怀尔，关心相忆余。虽然风月趣，千里故非疏。几日寒如许，梅花好在不。汝虽甘寂寞，吾自念深幽。静坞无车马，清溪足鹭鸥。何当细扶杖，随处小迟留。"}