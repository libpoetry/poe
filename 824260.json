{"id":"824260","title":"满江红 酬蜕盦见寄，并呈今稀，用元韵","dynasty":"清末近现代初","author":"宁调元","text":"草露铜驼，再回首、已伤心极。剩禾黍、高低几处，人民非昔。信国慨时丁百六，鄂王悯乱行三十。听鸡鸣、风雨夜潇潇，猜来日。茫茫恨，何当涤。盈盈泪，空横臆。料功名富贵，更不相逼。水远山长谁是主，鸟啼花落春无迹。应同怜、诗酒了今生，衫儿碧。"}