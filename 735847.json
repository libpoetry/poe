{"id":"735847","title":"左宁南与柳敬亭军中说剑图歌","dynasty":"清","author":"陈维崧","text":"宁南嚄唶大出师，军中百戏无不为。浔阳战舰排千里，夜阑说剑孤军里。虎头瞋目盘当中，其意自命为枭雄。说时帐前卷秋月，说罢耳后生悲风。军中语秘听者死，寂不闻声夜如水。左坐一将军，右坐一辩士。辩士者谁老无齿，魋颜摺胁丑且鄙。得非齐蒯通，乃是柳麻子。此翁滑稽真有神，少年趫捷矜绝伦。青春亡命盱眙市，白发埋名说事人。宁南置酒军中暇，爱翁说剑真无价。横刀讵趣提汤烹，洗足宁来踞床骂。飘零大树蔓寒烟，翁也追思一惘然。西风设祭悲鼓越，夜雨传神倩郑虔。感恩恋旧缠胸臆，故国无家归不得。恶少王侯尽可怜，三更镫火披图泣。"}