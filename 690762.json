{"id":"690762","title":"壶江即事二首","dynasty":"明","author":"张煌言","text":"倦飞无路且投閒，沧海人来第几湾！真觉壶中留日月，犹疑画里对江山。飘流蜑户还相笑，偃蹇柴门长自关。闽越波涛千里阔，那能有梦寄刀环！壶天乍可一枝安，歧路危机转自叹。骇浪扁舟轻似叶，重围匹马跳如丸。创深已信伤弓数，痛定应愁捲土难。但使胡尘终隔断，余生犹足老衣冠。"}