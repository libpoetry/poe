{"id":"684855","title":"示晚内四首","dynasty":"明","author":"王彦泓","text":"磨耗雄心渐已空，十年醇酒妇人中。如今换却看花眼，一事才堪学卧龙。醒即闲行醉不归，看云起早月眠迟。狂踪不待卿垂念，天下男儿睡魇时。所乏唯容语意深，阳朱泣旅获知音。知卿不费闲膏沐，掩却男范好德心。布裳椎髻即无妨，周姥传诗莫记将。解道谢娘飞絮语，任教天壤笑王郎。"}