{"id":"1044956","title":"介亭","dynasty":"宋","author":"孙觉","text":"真人昔未起，奔鹿骇四方。连延天目山，两乳百里长。有地跨江海，无种生侯王。中宵燎穹旻，列石表坛场。朱旗大梁野，英气吞八荒。寥寥百年后，故物亦已亡。所馀彼巉岩，峰巅屹相望。主人承明老，星斗工文章。筑亭紫霄上，坐客苍株旁。攀云弄明月，晓星生扶桑。禹山隔波涛，简书永埋藏。愿逢希夷使，水土还故常。"}