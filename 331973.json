{"id":"331973","title":"台城路·为熊封题金陵览古诗卷","dynasty":"清代","author":"曹贞吉","text":"骑驴踏遍台城路。秋风更兼秋雨。朱雀航边，莫愁湖畔，有底关情如许。英雄割据。叹铁锁销沉，龙骧飞渡。弹指声中，匆匆暗送六朝去。金床玉几尽变，变凉蛩满院，动人愁处。梦里三生，奈何频唤，禅榻鬓丝千缕。精灵虎距。和冷雁哀猿，江山重数。呜咽寒潮，芦花飘正苦。"}