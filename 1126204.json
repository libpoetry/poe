{"id":"1126204","title":"癸巳圣节二首","dynasty":"宋","author":"曹勋","text":"堪舆亨会接洪基，郁郁葱葱动紫微。理契弈秋专国手，德兼周武一戎衣。恩言下浃皆中道，帝意终潜复九围。升济群生归大业，同心亿万仰天威。晓云绀瓦不飞霜，瑞霭融春十月阳。电绕璇枢开上瑞，虹流华渚叶珍祥。威腾紫塞天骄外，日拱苍龙阙角傍。今岁泰坛伸谒款，是宜万寿咏无疆。"}