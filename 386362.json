{"id":"386362","title":"沁园春·鸦","dynasty":"清代","author":"刘琬怀","text":"寥落晴光，阵阵西风，吹归暮鸦。正小楼晚色，夕阳黯淡，平原远景，老树杈桠。秋燕辞南，宾鸿恋北，毕竟云山何处家。都同调，萧萧索索，如此生涯。天然图画堪夸。宛一幅、倪迂墨笔斜。补柴门流水，半弯新月，孤蓬断岸，几点芦花。漫说凄凉，休悲寂寞，终古垂杨意未赊。苍茫里，看相依翼翼，互语哑哑。"}