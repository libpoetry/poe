{"id":"845224","title":"绮寮怨 冬夜","dynasty":"清末民国初","author":"樊增祥","text":"淡月幽窗如画，墨梅横一枝。四五点、冷蕊疏花，无人处、自照冰池。霜柯惊飞冻鹊，谁家笛、故学秦女吹。想弄珠、玉指生寒，蟾辉里、缟袂归去迟。瘦沈自宽带围。轻裘紫绮，针神几费柔荑。闷拨垆灰。这情绪、有谁知。银屏雪儿何在，觅旧谱、自填词。相逢甚时。明灯照棋局，应有期。好是昭州颜色，软帘新退红。试玉砚、冰缬微凝，朱扉掩、绮日云烘。家常羊肝半臂，黄绵袭、暖甚金线狨。侧帽纱、索笑南檐，梅花下、处处逢放翁。小盏试斟紫茸。煎茶素手，何时竹里相逢。寄语渠侬。一瓯雪、待春风。文园十分消渴，掌上露、不胜浓。霜华暗融。西台一株柏，青到冬。"}