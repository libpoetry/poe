{"id":"601819","title":"黍珠春永篇为博罗张太宜人","dynasty":"明","author":"郑学醇","text":"君不见魏元君，玉笈亲承大洞文。冥心至道纬真气，一朝总辔腾秋旻。又不见麻姑仙，金眸乌爪神翛然。擘麟行酒坐欢笑，蓬莱水浅三千年。仙家灵异皆如此，不独鲍姑与何姊。鲍姑大药黍为珠，何仙炼就芙蓉蕊。珠黍庵连云母溪，石楼突兀铁桥西。乃知罗浮是仙宅，群真往往凌丹梯。张家夫人谢家女，朱颜皓发列仙侣。姓字先标玉札中，会须帝阙遥翀举。嶍峨仙令似刘文，佳儿早拜中书君。中郭列职成均彦，鸳鸾接武咸超群。中书秩进尚书郎，黄麻紫诰重辉□。北堂大耋初逢日，御命过家进寿觞。寿筵开向鲍仙圃，麻姑行酒职娟舞。玉案纷擎枣似瓜，雕盘复进苍麟脯。福祉骈膺日日新，张夫人亦魏夫人。扬休百拜频嵩祝，愿戴皇图亿万春。"}