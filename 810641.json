{"id":"810641","title":"归草堂","dynasty":"清","author":"毛国翰","text":"羁人怀乡土，关塞千里违。及兹见家门，尚疑魂梦归。儿女出门迎，言笑牵我衣。我行岂不久，再及霜雪飞。入室叙悲欢，盘餐慰我饥。恐伤行客心，有泪不敢挥。极知艰虞意，默视瘠与肥。皎皎明月光，夜深鉴我帏。昔出有完裾，今还失所依。凄然顾庭户，岁晏无春晖。慈山习先隐，游钓安可忘。门前采樵路，今昔同雪霜。腰斧想所历，苍苔仍石床。西风吹蟠木，恻怛中情伤。孤生易为感，此心焉得将。仰视日月驰，天高恨茫茫。闾门久寂寞，墓地空荒凉。骨肉况多乖，生死各一方。徘徊念故土，涕湿尘沙黄。平生峥嵘志，垂老对家乡。"}