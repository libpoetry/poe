{"id":"814691","title":"宿普定却寄雪楼舅新平四首","dynasty":"清","author":"郑珍","text":"蠕蠕此毛骨，静念夫为谁。若无异乎物，于彼何等差。蟠桃有美实，千载谁与期。力有及子孙，聊谋一日炊。少小诸儿中，舅氏谓可语。耕种亟失时，厥咎宁在雨。感公父母心，犹念媒此女。久无飞鸣想，氋氃况能舞。一载平夷城，两石平夷谷。刷龟不成毡，悬鳣呼树木。念公更南去，老别情舐犊。势固难相从，何时当来复。抱痈不忍割，全外而溃里。我观麒楦场，似无一足恃。万针事履底，落地即污滓。明月四更头，私心欲如此。"}