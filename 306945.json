{"id":"306945","title":"城东老媪行","dynasty":"现代","author":"涂世恩","text":"树老怕心空，人老怕路穷。衰媪年七十，茕茕家城东。衣食数间屋，送养若孙童。邻人切切言，所苦双耳聋。须臾警吏来，云当马路冲。大府限时日，拆让莫从容。媪闻无可语，俯首泪横纵。警吏出门去，兀坐犹忡忡。邻人乃相谓，官言法即从。自拆木石完，官拆尘土封。举首谢邻人，数载沐情浓。今当从此别，消息各飞蓬。夜月照床头，束带悬其中。阁阁声未绝，媪已返幽宫。观者窃悲叹，死生理亦同。末世会有此，谁云非令终。客闻起长喟，独往吊悲风。媪骨想未冷，寒日明败墉。"}