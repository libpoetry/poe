{"id":"686762","title":"秋郊别意为汝南孟翁补作二首","dynasty":"明","author":"边贡","text":"驱车循广术，言返故乡县。晨光一何绮，熹微散秋甸。宛宛墟曲中，盈盈露华泫。因之感游寓，物候倏已变。岂薄骨肉情，遥重桑梓恋。桑梓在何许，蔼蔼汝南村。绿丛带长薄，清川映柴门。言别上春时，当秋始来还。禾黍一已穫，膴膴见高原。落日樵牧归，凉风散鸡豚。登堂见邻叟，呼儿具盘飧。依依丘中情，款款醉后言。即尔足为乐，安用乘华轩。"}