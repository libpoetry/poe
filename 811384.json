{"id":"811384","title":"论诗次铁庐韵","dynasty":"清","author":"丘逢甲","text":"元音从古本天生，何事时流务竞争？诗世界中几雄国？惜无人起与连衡。迩来诗界唱革命，谁果独尊吾未逢。流尽玄黄笔头血，茫茫词海战群龙。新筑诗中大舞台，侏儒几辈剧堪哀。即今开幕推神手，要选人天绝代才。台上风云发浩歌，不须猛士再蒐罗。拔山妄费重瞳力，夜半虞兮唱奈何。北派南宗各自誇，可能流响脱淫哇。诗中果有真王在，四海何妨共一家。彼此纷纷说界疆，谁知世有大文章。中天北斗都无定，浮海观星上大郎。芭蕉雪里供摹写，绝妙能诗王右丞。米雨欧风作吟料，岂同隆古事无徵。四海横流未定居，千村万落废犁锄。荆州失后吟梁父，空忆南阳旧草庐。展卷重吟民主篇，海山东望独悽然。英雄成败凭人论，赢得诗中自纪年。四海都知有蛰庵，重开诗史作雄谈。大禽大兽今何世？目极全球战正酣。"}