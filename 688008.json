{"id":"688008","title":"题画 水仙","dynasty":"明","author":"成鹫","text":"长抱平生水石心，仙葩相对理瑶琴。连成也解移情处，明月清风何待寻。枯树无心作此奇，春风先到向南枝。生憎野雀无情谓，飞上梢头逐蝶儿。剪剪东风白雪香，乌衣宝树玉成行。昭阳莫道无颜色，净洗铅华见靓妆。北堂曾种宜男草，几度春秋几度花。乐事世间应不少，忘忧宁待佩仙葩。日永朱明见物华，清池红藕正开花。荷衣恰称骚人服，翠盖亭亭罥紫霞。静坐亭阴影渐移，群芳相对却先知。丹心向日非无谓，碧砌花开正午时。何须九畹羡三湘，幽谷无人也自芳。莫道丹青芗泽少，却缘入室不闻香。一径幽姿迥不同，漫随红紫笑春风。螳螂不是当车者，接叶攀条隐绿丛。晴日芳园丽景舒，一池菱芡杂红蕖。閒心也有临渊兴，野鸟何妨亦羡鱼。紫瓜垂蒂野花黄，群动蜎飞趁众芳。却笑蒙庄随物化，何如高枕梦羲皇。东篱秋老百花黄，灼灼幽姿淡淡妆。不羡南金堪比色，冰心先已许柴桑。绿叶丹葩迥自殊，何须琪树秀三株。清风袭袭生衣袂，一笑相看人姓卢。"}