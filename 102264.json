{"id":"102264","title":"守湖州·方丈仙人出渺茫","dynasty":"宋代","author":"苏轼","text":"方丈仙人出渺茫，高情犹爱水云乡。功名谁使连三捷，身世何缘得两忘。早岁归休心共在，他年相见话偏长。只因未报君恩重，清梦时时到玉堂。绛阙云台总有名，应须极贵又长生。鼎中龙虎黄金贱，松下龟蛇绿骨轻。霅水未浑缨可濯，弁峰初见眼应明。两卮春酒真堪羡，独占人间分外荣。"}