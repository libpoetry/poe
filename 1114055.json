{"id":"1114055","title":"蒙恩除荆湖广南宣抚兼知潭州具奏辞免","dynasty":"宋","author":"李纲","text":"得罪明时忽六年，生还新自海南边。分甘伏死巉岩下，岂意犹还大将权。老似廉颇徒喜饭，才非祖逖敢先鞭。一封沥血输诚恳，深冀皇慈为恻然。昔年宣抚两河间，行次覃怀已召还。壮志久拚身似叶，巧言终使罪如山。士风欺蔽犹前日，君命牢辞秪厚颜。回首追思七年事，孤危易感涕空潸。"}