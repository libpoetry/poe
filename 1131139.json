{"id":"1131139","title":"阅古堂八咏 牡丹","dynasty":"宋","author":"韩琦","text":"极塞将何奉燕娱，牡丹池馆一株无。谁人会我栽培意，欲见吴宫小阵图。从来良守重农桑，何事栽花玷此堂。已爱昔贤形藻绘，更移嘉卉伴馨香。东君于此最多情，先与黄金撚画成。何似亚夫坚壁地，因人千古得嘉名。叠叠云根渍古苔，烟峦随指在庭阶。主人未有铭功处，日视崔嵬激壮怀。堂下开畦植药苗，更将灵种悉名标。吾心尽欲医民病，长得忧民病不销。遥派分流过近阶，潺潺终日泻琼瑰。谁知到此幽闲地，多少馀波润物来。小桧新移近曲栏，养成隆栋亦非难。当轩不是怜苍翠，只要人知耐岁寒。边俗稀曾识此科，南方地暖北寒多。孤芳莫念违天性，无奈深恩爱育何。"}