{"id":"238622","title":"题王茂悦郴州白水奇清园","dynasty":"宋代","author":"高斯得","text":"灵区有异产，化国无潜珍。坡公论人物，我则赋奇清。壮哉此白水，谁其泻青冥。薶藏富媪啬，抉剔天公嗔。霹雳起神物，赑屃擘巨灵。阳山得瀑谷，永嘉赖斧斤。乃知出世事，须待开物人。倒悬讶瑶池，吹立惊沧溟。千穗落晓镜，万仞垂天绅。清寒入山骨，霏润沾人巾。麕{上鹿下加}为瘦爽，草木皆坚贞。臞仙挹瓢饮，俗士湔尘缨。度堂匪秩宴，筑馆先储英。函书静秩秩，子佩来侁侁。清风谦溪像，古柏文翁庭。从容讲道要，宛转余诗情。谪仙一派妙，休文八咏新。兹惟佳山水，我尝驻骐骃。平湖尚芜漫，绝境宜荆榛。按图重慨叹，岁月今峥嵘。壮观夸好句，窘步欹丰擎。聊以赠我友，无庸寄山神。"}