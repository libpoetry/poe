{"id":"825382","title":"赵尧生侍御属题唐人写金光明经","dynasty":"清末近现代初","author":"郑孝胥","text":"袖中有谏书，不顾上怒喜。直声虽如雷，贪墨殊未止。史鱼事无道，伯玉耻君子。心肠一木石，面目安能改？缘何独佞佛，正坐文字美。结习不易除，觉痒因有技。以经名其室，意特重唐楷。谁能白世尊，何以置此士？欲识坚牢神，现身祇公是。"}