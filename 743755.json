{"id":"743755","title":"题金桧门徒先生自书观剧诗册","dynasty":"清","author":"王苏","text":"少时藏弆先生书，五十六字蟠骊珠。高句丽纸老蚕茧，河南笔妙包欧虞。岂知翰墨有瓜葛，门生门下称生徙。能诗光禄守家法，书画不许寒具污。急搜行箧出真迹，珍比遗笏归魏谟。瓯山不见锡山远，兰亭真本人间无。朅来晋陵访老守，衔杯共补消寒图。酒阑郑重出诗册，册纸虽破墨未枯。当时观剧卅绝句，丝竹陶写聊自娱。识是先生暮年笔，书成醉倩门生扶。何期零落入书肆，肯令散乱抛中衢。贤孙购得谨什袭，赵璧价抵千瑶瑜。架笔安用青珊瑚，荐地安用红氍毹。人生如戏戏易散，登场傀儡空喧呼。若非老笔传幻景，焉得冷眼留真吾。如今试问吟风阁，更有何人唱鹧鸪。"}