{"id":"811905","title":"次韵寄怀黄晦木","dynasty":"清","author":"吕留良","text":"驿马别一朝，阁上话三夜。最恨箬篷船，柔橹当艄架。相思比日车，昼夜转无罅。岂谓经半载，过秋不待夏。馅饼废堆盘，醇醪罢洗斝。年年为友朋，三江历九坝。每云经此涂，如罪流不赦。母老令弟丧，今宁即离舍。道路有高五，駏蛩昔倚藉。渠今复南上，君岂能北下。念此令人痛，泪迸檐溜泻。又闻抱微疴，应坐愁不化。人生老头甜，或同倒啖蔗。莫添红炉炭，肝肺怕薰炙。饥冻过毒矢，日日当心射。家翁做不堪，痴聋术可谢。研墨作君书，踟蹰过半夜。踟蹰欲何为，窥盎复视架。想君卧破屋，镫火穿壁罅。岂无木绵衣，未冬先典夏。但用江西窑，莫求哥定斝。但搭日行船，不怕长安坝。姜桂性不移，物理渐轻赦。曾约石榴红，襆被到寒舍。忽忽篱豆黄，梧桐叶相藉。吾亦苦痁鬼，中虚变暴下。至今两颊窊，时时复洞泻。内伤脾胃病，饮食颇难化。五心一烦热，便忆冰与蔗。引领黄昏汤，来起此番炙。泥水绝高名，读书兼猎射。从来霜雪姿，不向北风谢。"}