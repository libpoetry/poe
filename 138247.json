{"id":"138247","title":"病中有作·吾年七十五","dynasty":"宋代","author":"吴芾","text":"吾年七十五，一朝忽患瘧。仍害及老妻，对床更撼铎。寒时寒如冰，热后热如灼。既去还复来，如与我有约。连日莫能休，尽室皆惊愕。饮啖一不忺，形骸顿如削。细思岂无因，良由赋分薄。本是农家子，只合事耕作。既已得美民，复有归田乐。已是无福当，又不知惭怍。遂至瘧鬼憎，故意来相虐。作诗告天公，纵我有过恶。愿天少垂怜，疾痛且潤略。但速赐之死，莫令我知觉。一生缠世网，正欲解其缚。假使寿百年，宁免此一著。不如早归藏，且免论强弱。我非畏死人，久已办棺槨。"}