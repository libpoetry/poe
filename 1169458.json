{"id":"1169458","title":"送人","dynasty":"唐","author":"李咸用","text":"少皞开宫行帝业，无刃金风剪红叶。雁别边沙入暖云，蛩辞败草鸣香閤。有客为儒二十霜，酣歌郢雪时飘扬。不甘长在诸生下，束书携剑离家乡。利爪韝上鹰，雄文雾中豹。可堪长与乌鸢噪，是宜摩碧汉以遐飞。出南山而远蹈，况今大朝公道。天子文明，团团月树悬青青。燕中有马如龙行，不换黄金无骏名。荆山有玉犹在璞，未遇良工虚掷鹊。一壶清酒酌离情，休向嵩中随雀跃。"}