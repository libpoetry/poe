{"id":"1089405","title":"次韵才叔赋菊屏","dynasty":"宋","author":"许及之","text":"宾主铛坐成三丁，以菊分题君得屏。两屏夹立君中坐，君其吉兆当屏星。化工开花等儿戏，园子结花象物形。宗英乘船正荡漾，而我对塔方岧亭。人幸似花同臭味，花亦与人共芳馨。菊潭之水明且清，楚畹之英驻而龄。细思杜老看谁健，争似刘伶终不醒。男儿闻健且饮酒，良辰莫作痴冻蝇。"}