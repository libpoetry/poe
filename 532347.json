{"id":"532347","title":"有题","dynasty":"明","author":"朱浙","text":"壶山南来兰水东，水杉河柳相茏葱。中间两族分周姓，山川结秀生诸公。东族夔夔翠渠叟，清德斯世参天功。西族巍巍双竹翁，鸿名刻鼎垂无穷。缤纷台省难指屈，锦衣象简青云骢。瑶环瑜珥皆万镒，治之不敢求良工。珠湖吴子真国手，礼罗非我求童蒙。已见三冬立尺雪，霫霫次第薰春风。彬彬文字成杼轴，撝谦抑损各相崇。我沗西周傍倚玉，早与吾友同磨攻。义方师道两堪赋，绵才惭愧笔如虹。"}