{"id":"700148","title":"答与新弟题蓉湖庄四首即次其韵","dynasty":"明","author":"顾可立","text":"皋鹤终非凫雁俦，秋风肯为稻粱留。须知不忆鲈鱼烩，自抱清琴卧旧邱。欲采芙蓉不自由，芙蓉湖水绕阶流。门前终日无人到，只与青山共一楼。龙头龙尾属群公，添我湖山又一峰。借问游人都不识，朝霞暮霭若为容。近郊近郭即山林，人境吾庐不解深。风自掩门云自锁，飞飞鸥鹭共相寻。"}