{"id":"805352","title":"风流子 秋怀","dynasty":"清","author":"万锦雯","text":"长天望不极，秋容淡、羁客渺何依。念牢落一身，愁来影共，伶仃诸弟，别后音稀。销魂处、叶兼疏雨下，鸿带断云飞。新梦砧回，独堆残卷，矮窗灯映，自掩重扉。年华容易去，浮生事、无奈日与心违。两鬓星星欲点，犹未知归。想菰米波漂，谁寻鸥社，钓丝烟捲，莫扫鱼矶。辜负西溪好景，益悔今非。"}