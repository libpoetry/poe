{"id":"738326","title":"邯郸道","dynasty":"清","author":"张泰基","text":"侵星发沙河，寒风叫骚屑。南行邯郸道，沙深马蹄没。碛砾击车轮，硠磕声不绝。轰然一怒掷，我骸惊欲裂。县以山尽名，地胡犹屹?。丛台竟何有，渠水空幽咽。因思古名都，累代生人杰。杵臼尽客忠，罗敷完女节。壮哉蔺相如，叱秦拌颈血。立功拜上卿，回车甘屈折。孰谓人素贱，乃独凭口舌。故址我欲寻，行程不得辍。万古苍烟中，英雄尽扃鐍。不见抱枕翁，富贵才一吷。"}