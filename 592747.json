{"id":"592747","title":"沙海","dynasty":"明","author":"欧大任","text":"秋风大梁城，沙海浩漫漫。临坪一以叹，哀壑多危湍。成周昔东迁，九鼎定洛门。天命虽未改，郏鄏难久安。楚人问大小，睥睨尚百年。何哉梁君臣，日夕谋窥关。齐欲发士卒，颜率说以难。利害在一时，祸福各有端。即事刎喉轻，倾辀已多艰。怀螫匪云毒，挟重将盘桓。东秦得百二，何有赵与韩。亲雠更异心，唇齿骇易寒。已矣勿复言，太息摧心肝。"}