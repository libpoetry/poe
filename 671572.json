{"id":"671572","title":"寺中观吴道子画水","dynasty":"明","author":"凌义渠","text":"千年壁画伊谁始，观者但言吴道子。即觉万仞跃空间，敛神对之尺有咫。奔势疑将裂壁飞，夜夜殷涛撼双耳。落月斜窥冷欲翻，俄听霜钟曙初起。天女时披无缝衣，抱香独自愁沾履。连云城阙早风烟，黄河故道久迁徙。有唐以后历物多，终朝如在簸淘里。眼看长川去不回，澹澹一杯来何已。"}