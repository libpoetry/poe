{"id":"651698","title":"送王秀才","dynasty":"明","author":"薛瑄","text":"历下山川秀，高亭古制存。朱阑环碧沼，绮席拥金樽。李杜来宾客，机云列弟昆。清言鸣佩玉，雅奏杂篪埙。自昔称名胜，于今数大藩。云烟通海岛，峰岭接天门。正是霜空肃，那堪叶落繁。高城连粉堞，周道驻华轩。良会今如此，高情可更论。芝兰争奕煜，鸿雁各飞翻。天上归宁后，还来叙作欢。"}