{"id":"644654","title":"题童贤母卷后","dynasty":"明","author":"方孝孺","text":"南山有乔木，柯叶敷重阴。匪惟雨露滋，土瘦根本深。童氏秉孝义，兄弟同一心。构获良足多，先泽久浸淫。卓哉贤母行，乡邦迭嗟钦。妇道尽恭睦，庭训肃规箴。救殍麾廪粟，收宗散籯金。生业随日增，善积祥庆寻。绳绳螽斯应，玉立兰芽森。玄理谅靡僣，令德斯鉴临。垂?既有始，济美宜自今。永言引弗替，百世流徽音。"}