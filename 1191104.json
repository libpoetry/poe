{"id":"1191104","title":"秋雨联句","dynasty":"唐","author":"韩愈","text":"万木声号呼，百川气交会。庭翻树离合，牖变景明蔼。潨泻殊未终，飞浮亦云泰。牵怀到空山，属听迩惊濑。檐垂白练直，渠涨清湘大。甘津泽祥禾，伏润肥荒艾。主人吟有欢，客子歌无奈。侵阳日沈玄，剥节风搜兑。坱圠游峡喧，飕飗卧江汰。微飘来枕前，高洒自天外。蛬穴何迫迮，蝉枝埽鸣哕。楥菊茂新芳，径兰销晚馤。地镜时昏晓，池星竞漂沛。欢呶寻一声，灌注咽群籁。儒宫烟火湿，市舍煎熬忲。卧冷空避门，衣寒屡循带。水怒已倒流，阴繁恐凝害。忧鱼思舟楫，感禹勤畎浍。怀襄信可畏，疏决须有赖。筮命或冯蓍，卜晴将问蔡。庭商忽惊舞，墉禜亦亲酹。氛醨稍疏映，雺乱还拥荟。阴旌时摎流，帝鼓镇訇磕。枣圃落青玑，瓜畦烂文贝。贫薪不烛灶，富粟空填廥。秦俗动言利，鲁儒欲何丐。深路倒羸骖，弱途拥行轪。毛羽皆遭冻，离褷不能翙。翻浪洗虚空，倾涛败藏盖。吾人犹在陈，僮仆诚自郐。因思征蜀士，未免湿戎旆。安得发商飙，廓然吹宿霭。白日悬大野，幽泥化轻壒。战场暂一乾，贼肉行可脍。搜心思有效，抽策期称最。岂惟虑收穫，亦以救颠沛。禽情初啸俦，础色微收霈。庶几谐我愿，遂止无已太。"}