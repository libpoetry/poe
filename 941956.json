{"id":"941956","title":"巢湖神母庙诗","dynasty":"宋","author":"陈炳","text":"舟之来兮风高，荡汩潏兮帆招。燎薰在堂兮洁涓牲牢，望神俨然兮敛衽，愿速济我兮不崇朝。舟之去兮风微，波渺瀰兮迅于，飞帆拂兮茫无涯。眼眩胆栗兮将安之，我有愿兮惟神焉依。秋深兮木落，葭苇萧骚兮清日薄。神兮今焉在，吞吐月星兮独处廓。神甚仁兮宁以为祸，愚有弗虔兮幸贲过。天地一叶兮相继，神无波涛兮骇我。"}