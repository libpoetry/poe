{"id":"835467","title":"夜合花 和孙季蕃","dynasty":"清末民国初","author":"王闿运","text":"眉语兜欢，颊窝添笑，教人无那凉宵。凤帷双掩，香魂暗共钗摇。爱袅娜，作憨娇。把云衣、绉折红绡。翠鸳浓睡，防他梦醒，莫把镫挑。前度暗咽琼箫。怨春风梦远，枕上遥遥。罗裙半幅，误翻酒污难消。香篆冷，钿云飘。好留仙、捻住纤腰。怕伊重见，眼波溜处，羞也么潮。"}