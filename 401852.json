{"id":"401852","title":"渔家傲","dynasty":"民国末当代初","author":"饶宗颐","text":"素月流空成白昼。衰兰不复愁春秀。舞蝶轻风闲处斗。人归后。腰身怯比亭前柳。暗水涓涓青始溜。云烟变灭携盈袖。自倦风埃非病酒。凭栏久。伤春莫负今时候。趁暖单衣犹恻恻。抬头万里寒云积。怆念平生怀远国。行不得。新条嫩绿曾相识。湖海年年长作客。关心露饮西园侧。江草江花供枕席。人何适。明朝疏雨成行滴。"}