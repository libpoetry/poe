{"id":"306513","title":"东风第一枝·锄经招饮小黄山馆赏梅，庸斋约演此调","dynasty":"现代","author":"黄咏雩","text":"冷眼看人，冰心傲世，水云香梦清浅。半规璧月钩愁，永夕翠禽慰伴。相思无那，应忆取、天寒人远。谩惹起、一曲玉龙，吹作万方哀怨。词赋手、众芳尽管。铁石骨、冻时尚惯。折枝欲寄天涯，索笑自酬岁晚。空山猿鹤，好携醉、黄昏池馆。便为我、呼醒东风，长护万花春暖。"}