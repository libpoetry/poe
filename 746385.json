{"id":"746385","title":"万寿寺七松韵","dynasty":"清","author":"陈沆","text":"不雨何为怒涛吼，绿云横铺三十亩。生平入寺不拜佛，兹乃绝倒支离叟。二松在左二松石，三松当中相配偶。旁一大榆羞老丑，掉头意欲墙外走。灵根日月照不到，元气自贯天地后。我疑七松皆老龙，七龙上天成一松。不然何故非枝叶，一一变化鳞鬣同。传闻寺建自珰宦，幸未刻画遭俗工。譬如高人寄庑下，俊骨肯受凡夫容。六时常觉声沸耳，一尘不生何处风。安得长欃白木柄，斸取琥珀千年红。不愿食之寿无穷，亦不愿作十八公。但愿骨节撑玲珑，春气不死冰雪胸。歌成似闻松太息，白鹤下来烟外立。"}