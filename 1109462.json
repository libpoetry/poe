{"id":"1109462","title":"和张寺丞谢惠河鲀韵二首","dynasty":"宋","author":"刘宰","text":"先生盛德信光亨，微物将诚愧晚生。春岸正当馀雨过，寒江尚想小舟横。一奁走送惭迟暮，两舍相望欠割烹。未必甘芹解知味，王公当谅野人情。鼎来佳句仰谦亨，春入池塘草正生。清夜拟陪檐雨酌，暮天应对碧云横。逍遥庄叟一枝稳，富贵齐人五鼎烹。戟卫肃迎挥手去，苏州应愧此时情。"}