{"id":"368734","title":"安公子·眼底江湖暮","dynasty":"清代","author":"杨玉衔","text":"眼底江湖暮。那边宜著渔竿处。一角孤山香海雪，算梅花堪语。地僻左、狂澜不到鸣榔浦。莺比邻、近接青青树。拥夕阳丘壑，亭长头衔新署。此意凭谁诉。拍阑生怕惊鸥鹭。似鲫西台游眺客，几曾逢皋羽。事到此、菟裘息壤臣归路。莫浪吟、惹起鱼龙舞。谢西子多情，倩云又留人住。"}