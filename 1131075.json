{"id":"1131075","title":"和微之游湖春夏秋冬四绝","dynasty":"宋","author":"韩维","text":"冰散玉珂微弄暖，梅含金粉巧矜新。道人不管年光逝，贪作诗章等待人。花边鹭立红云里，林下人行翠幄中。炎暑吾今知所避，全家移入广寒宫。败荷衰折水西流，极目清光好放舟。幸有主人频卜昼，肯同俗子更悲秋。画舫新成水拍堤，悲丝急管韵参差。吟风啸月年年事，未省曾经兴尽时。"}