{"id":"816212","title":"寄兴","dynasty":"清","author":"黄文仪","text":"知音千古本来稀，老我空山乐茹薇。鸟入松云深得所，鹤盘海屿倦来归。一潭活水秋垂钓，半榻春风夜理徽。最是可人枝上蝶，南园草绿故飞飞。春风秋月足怡情，静里频敲磬几声。鸟语喃喃亲睡觉，花香脉脉梦魂清。无穷诗思云千叠，洗濯尘襟水一泓。万虑俱空缘不起，掩关终日听涛鸣。结想名山静里天，身閒无事日如年。鸟啼花落云生石，水净沙明月印川。泛泛小舟红蓼渚，行行拄杖白云边。安居如此真吾乐，鸟弄歌笙当管弦。看破红尘淡外求，把将万事付东流。升沈有分情何著，俯仰无惭乐更优。茗椀薰炉供静趣，行云野鹤伴閒游。一丝不挂神超越，作德由来心日休。"}