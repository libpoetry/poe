{"id":"1127261","title":"六祖传付偈颂 二祖","dynasty":"宋","author":"黄裳","text":"有地有花空具色，无花无种色含空。混成一物谁圆就，但向无言一化工。受果时来合见仙，香山禅定想多年。少林得旨圆融了，不在中间与两边。华岂曾生种亦无，迩来何事得神珠。尘凡不悟无为旨，但笑高人一似愚。曾穷庄易到源渊，三教从来共本根。自到少林应已悟，后来谁为晓宗门。宿来缘累尚相拘，何事圆成未自如。十地三乘谁便了，了时犹待到无无。"}