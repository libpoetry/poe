{"id":"1131964","title":"次韵答王子贤所寄五首","dynasty":"宋","author":"黎廷瑞","text":"钓竿閒却下渔矶，采采香芹不自肥。举步毫釐千里错，回头四十二年非。已将明镜悲华发，更遣缁尘染素衣。饥食肉糜应是好，倚门日日望儿归。牛奋箕张谤易生，更堪枉矢与搀枪。五穷缱绻奴休送，三至仓皇母亦惊。逸少自惭君有誓，李期谁谓尔孤鸣。东风吹尽芝山雪，略放梅花一树明。夜读新诗重惘然，绝怜尘土过年年。月供那有千壶俸，日费元无一块钱。庞老何心更城府，陶公素志只园田。桃源不在乾坤外，欲问渔郎觅钓船。"}