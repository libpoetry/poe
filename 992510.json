{"id":"992510","title":"和原甫同邻几过相国寺净土院因观杨惠之塑吴道子画听越僧琴闽僧写宋贾二公真","dynasty":"宋","author":"梅尧臣","text":"青槐夹驰道，方辔下麒麟。朅来游绀宇，历玩同逡巡。吴画与杨塑，在昔称绝伦。深殿留旧迹，鲜逢真赏人。一见如宿遇，举袂自拂尘。金碧发光彩，物象生精神。岁月虽已深，奇妙不愧新。惊嗟岂无意，振播还有因。乃知至精手，安得久晦堙。二僧感识别，请以己艺陈。或弹中散曲，或出丞相真。览古仍获今，未枉停车轮。"}