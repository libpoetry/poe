{"id":"467128","title":"鹧鸪天  与严霜、无斋同和寂园老人并效其体","dynasty":"当代","author":"陈永正","text":"谁遣春愁两处同。相怜有望却难逢。情缘风里丝丝断，密愿花时屡屡空。鸿雁北，海江东。应无留意为残红。何堪一夜乌啼老，澄水依前似玉容。浩浩风尘污敝衣。柴关石路几人归。书生坐觉蓬蒿老，火灭时惊蝙蝠飞。怜素月，赋琼枝。去留无定费寻思。残宵更有盈襟泪，流到清光欲尽时。车马辚辚路正悠。孤云暧暧眼中收。几曾摊卷能消日，岂便依栏坐怨秋。空感慨，忆绸缪。帝乡东望不能愁。王郎本爱山河美，何时登楼复下楼。沧海千寻不可量。几时真见有耕桑。青江一雨翻黄浪，赤凤终朝舞白凰。炉已冷，麝无香。梦回四壁有馀光。欲缘新径看桃李，也自无言萎夕阳。服食求仙事渺茫。生陵长水有奇方。嵇康罢锻馀锤灶，阮籍全身托醉狂。回白眼，变刚肠。文章劝进已苍凉。裈中群虱俱安乐，灭邑焦都总未妨。秋水滔滔有浅深。搴衣谁与问浮沈。知君欲蹑逢山鬼，投杖真看化邓林。哀腐玉，毁销金。未灰江海十年心。途穷一洒同袍泪，豺虎眈眈恨不禁。午醉迷离暮始苏。阶桐百尺未全枯。沈沈红日何劳逐，扰扰青蝇但欲驱。丝作茧，露成珠。秋风无事到庭除。黄花孤特将安托，赖有渊明酒一壶。试马台高又一临。千年事去太骎骎。只嫌尘土浮天角，不觉风雷撼地阴。流水逝，霸图沈。龙蛇争斗岂无心。金舆玉几将安在，行见新坟宿怨禽。"}