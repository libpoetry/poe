{"id":"821409","title":"金缕曲 为履川画山水，五叠罅韵","dynasty":"清末近现代初","author":"汪东","text":"坐我苍峦罅。记渝州、冬春高会，玉盘行鲊。祅火腾空丸迸落，狐蜮居然工射。直守待、扁舟东下。幸有吾庐堪终老，倘过从、风雨心无怕。人世事，一瓢挂。淋漓墨汁看飞洒。笑何曾、山摹黔蜀，蜀山如画。但愿戎衣能定一，自此放牛归马。许静听、寒山钟打。醉入群贤诗酒社，问谁欤、交到忘形者。游且卧，枕相藉。"}