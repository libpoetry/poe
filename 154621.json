{"id":"154621","title":"任居云栖枝阁","dynasty":"宋代","author":"文同","text":"峨峨仙鸾山，杳杳山上阁。道傍问耕者，居云之所作。居云倜傥士，缰锁不可缚。读书三十年，议论写不涸。纵横入众艺，深晓不止略。自笑与世疏，回首念岩壑。安排事幽隐，终老期此托。结茅层峦巅，退此篱下雀。栖枝榜其号，意岂羡鹏鹗。时兹入岑绝，寄愤满寥廓。江风拂危栏，涧月满疏箔。独横古溜琴，远意追淡泊。萧萧履霜操，隐隐天外落。飘扬杂仙籁，泛响度林薄。其谁其高兴，唯此猿与鹤。愿言解尘缨，一赴方外约。"}