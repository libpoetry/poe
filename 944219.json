{"id":"944219","title":"赠张德恭","dynasty":"宋","author":"陈造","text":"少日试推敲，未脱蜂鹤病。世间十全手，噬肯爱三请。即今悔少作，草草生气盛。逢人忍脩缩，拜手博是正。往往掉其臂，百叩不一应。赑屃仰前修，萎惫不能劲。从君父子游，似颇识蹊径。使君唾隋珠，枚叟每后乘。郎君撞烟楼，楚珩复相映。两豪五字律，万象一清镜。剩馥副群趋，馀风振不竞。邮城望迎銮，未敢惮奔命。向来从渠后，无乃瑩吾听。回省多岐亡，满冀一语订。此篇尤爱我，见推乃见警。政使元白前，向君亦脩敬。"}