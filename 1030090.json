{"id":"1030090","title":"挽刘监庙","dynasty":"宋","author":"廖行之","text":"去岁与君别，高谈气如虹。酒酣出三诗，遗我意何穷。归涂度黄花，偶遇衡人东。问君无恙否，报言近已终。闻之骇且疑，期君后凋松。分携数月耳，鸡年何遽逢。还家仅弛担，走哭悲填胸。夫君乡评高，孝友古人同。一第晚乃得，权门肯投踪。暂出不少留，翩翩若冥鸿。力学老不倦，进得新有功。惜哉干国资，已矣浮云空。最怜亲白发，行路为惨容。赖是有子贤，接踵翔蟾宫。朝来哀笳发，湘江雨濛濛。月岭挂寒斗，霜林号凄风。斯人重难见，夜台情得通。"}