{"id":"769898","title":"喜迁莺•偶忆","dynasty":"清","author":"彭孙遹","text":"佳人难得。更名士风流，倾城颜色。候日衣轻，辟寒钿细，打叠受他怜惜。为雨为云时候，非雾非花踪迹。分明似，似琪树交枝，瑶禽联翼。当日。定情处，缠绵珍重，此意千金值。世世生生，朝朝暮暮，长似为欢今夕。回首人间天上，往事依稀堪忆。前身是，是蓬山伴侣，玉清俦匹。"}