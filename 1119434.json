{"id":"1119434","title":"上巳溪上燕二首","dynasty":"宋","author":"陈造","text":"后溪分占羽觞浮，雷隐欢声半棹讴。况我闲官似犀首，为渠领客作鳌头。玻瓈影里妆光腻，桃李香中步障留。病骨得晴堪近酒，与君同拜醉乡侯。杜若洲边卓旆旌，佳晨一醉万金轻。春光仅有一分在，天气可能三日晴。解道兰亭亦陈迹，肯吟楚些怆幽情。人生到处皆儿戏，笑看争标斗两鲸。"}