{"id":"1113990","title":"上饶道中杂咏三首","dynasty":"宋","author":"李纲","text":"半世区区何所求，南来岂为稻粱谋。烟岚远近浓还淡，石濑萦回咽更流。云外钩辀听处好，溪头略彴渡时幽。何须更论他年事，且把风光慰旅愁。鬓毛萧飒寸馀冠，蒙犯风霜却岁寒。但使孤忠能感激，岂辞远谪备艰难。苍苍云木留深景，渺渺深溪泻暮湍。独坐苦吟山寺冷，照人孤月正团栾。漠漠烟村一笛风，溪山都在夕阳中。遥看天色暮云碧，渐见山头野烧红。闽岭风烟知已近，浙江书问恨难通。暝投山寺凭虚阁，隐耳犹听响暮钟。"}