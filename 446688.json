{"id":"446688","title":"金缕曲    答赠","dynasty":"当代","author":"蔡淑萍","text":"倚槛心潮激。忆当年、转蓬飘梗，岁华虚掷。眉上鬓边何所见？唯剩风霜痕迹。塞外客、曾羞人识。慷慨唏嘘虽非惯，奈沉思细想长叹息！更此际，向君泣。竟将何语明胸臆？叹神州、十年误尽，几多春色！徒费伤时伤心泪，闻道生当勉力。上百尺、危楼听笛。望断江天回肠转，却无端枨触还凄恻。孤雁远，暮山碧。"}