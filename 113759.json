{"id":"113759","title":"再答明略·挟策读书计糊口","dynasty":"宋代","author":"黄庭坚","text":"挟策读书计糊口，故人南箕与北斗。江南江北万重山，千里寄书声不还。当时朱弦写心曲，果在高山深水间。沽桐满腹生蛛网，忍向时人觅清赏。廖侯文字得我惊，五岳纵横守严城。万夫之下不称屈，定知名满四海非真荣。富於春秋已如此，他日卜邻长儿子。一丘各自有林泉，扶将白头亲燕喜。秋风日暮衣裳单，深巷落叶已如弹。数来会面复能几，六龙去人不可攀。短歌溷公更一和，聊乞淮南作小山。"}