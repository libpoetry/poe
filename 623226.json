{"id":"623226","title":"十二夜中宵风雨如晦梦回口占","dynasty":"明","author":"郭之奇","text":"厌见鱼龙舞，愁从蛱蝶翩。笙歌归篥管，云幕掩鞦韆。虽遇良宵景，应知乐事偏。张鳌谁共赏，立马自相传。万户销星彩，千门避火延。斋场临瓦砾，法鼓竞喧阗。碧落方虚冷，勾芒或徙迁。人间俱寂寞，羁馆合沉绵。难贳烘春酒，兼无买月钱。不须灯久照，翻畏影侵眠。梦入华胥远，神依疑阙旋。忽疑开九阖，犹许揖群仙。长跽为天问，支颐令我还。惊魂回枕上，风雨正潇然。"}