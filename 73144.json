{"id":"73144","title":"念奴娇·白莲用仲殊韵","dynasty":"元代","author":"张野","text":"水风清暑，记平湖十里，寒生纨素。罗袜尘轻云冉冉，彷佛凌波仙女。雪艳明秋琼肌沁露，香满西陵浦。兰舟一叶，月明曾到深处。谁念玉佩飘零，翠房凄冷，几度相思苦。异地相看浑是梦，忍把荷觞深注。碧藕多丝，翠茎有刺，脉脉愁烟雨。江云撩乱，倚阑终日凝伫。"}