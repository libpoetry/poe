{"id":"687024","title":"遁迹山中日有幽事因即涧沐云卧草栖木食为四题与子中兄子彦弟同赋以自释 涧沐","dynasty":"明","author":"刘崧","text":"涧沐爱深冷，晨光净如练。日出发未晞，白云满吾面。閒依青石磴，云卧此林下。回风忽吹散，揽之不盈把。秋草深数尺，我栖在其间。英英鸿鹄志，乃与雉兔班。山木各抱实，我饥日方长。何曾劳种植，愧尔自甘香。"}