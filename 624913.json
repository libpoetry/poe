{"id":"624913","title":"题紫阳朱夫子画像","dynasty":"明","author":"林隽胄","text":"尼山闻治世所宗，斯道经天行地同。岩岩邹峄闲先圣，由兹而降经尘封。大道为公不终秘，登堂仿佛闻丝桐。汉室诸侯抱残缺，未能阐发开愚蒙。周程张邵接踵起，维时文在天所钟。紫阳夫子毓关南，更知后起难为功。格致诚正八字张，微言大义无疑恫。当其投匦上书日，说书崇政达四聪。中遭谗邪道将废，未几天朗日昭融。历祀于今且数百，王鈇圣灯咸率从。瞻仰肃拜效赞叹，绘天赋海徒冥濛。"}