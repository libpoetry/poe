{"id":"1113352","title":"心老得法天柱修静能道黄龙会中诸耆旧及他宗派知名士辛酉秋应供兹院刻意行道讫无应者明年夏末一日弃去将适焦山图岩以栖老焉丐余诗以行为作三绝句","dynasty":"宋","author":"张嵲","text":"经年于此忍朝饥，又见秋山草木腓。满口阳春无和者，却将锡杖向空飞。道人别我焦山去，拟卜穹岩毕暮年。帆来帆去澄江阔，我亦心驰落照前。口如布谷本无语，身似虚空何所还。观音岩迥出云雨，好住幽窗望小山。"}