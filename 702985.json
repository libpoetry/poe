{"id":"702985","title":"和答西涯见寄诸作致仕述怀韵","dynasty":"明","author":"谢迁","text":"别时已怪雪盈颠，一别于今又八年。诏许具瞻归绿野，寿绥平格荷苍天。满门桃李兼新种，华国文章续旧编。遥想城西行乐地，平泉过雨正涓涓。梦里相逢喜欲颠，追随笑语似当年。幽怀方拟同寻壑，妙手俄闻辍补天。零落交游增旧慨，太平歌咏入新编。陶情剩有杯中物，肯向花前不尽涓。"}