{"id":"449093","title":"渡江云  元日访春","dynasty":"当代","author":"陈永正","text":"岁华愁里尽，更谁报说，花讯到吾居。已迟城外约，何意才来，又说倦春途。出门一笑，奈匆匆、别意难抒。空目随、芳尘去后，独自向郊隅。愁余。篱前香冷，水曲烟垂，换当时情素。犹自怜、冲寒莺怯，隐雾红姝。千娇几日欢缘结，到飘零、料似人癯。幽恨远，单车归雨平芜。"}