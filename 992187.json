{"id":"992187","title":"志来上人寄示酴醾花并压砖茶有感","dynasty":"宋","author":"梅尧臣","text":"京都三月酴醾开，高架交垂自为洞。素叶层层紫蕊香，酿归光禄春生瓮。东陌西池走钿车，芳林广囿飞朱鞚。二年不到大梁城，江边泪滴肝肠痛。况兹齿发渐衰老，已是忧愁不如众。宣城北寺来上人，独有一丛盘嫩蕻。去岁游吴求不得，今朝还喜自持送。眼底虽同往日看，樽前所忆皆成梦。又置新茶采雨前，鸟觜压砖云色弄。对花却酒煮香泉，强咏才惭非白凤。"}