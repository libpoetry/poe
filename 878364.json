{"id":"878364","title":"达摩渡芦图","dynasty":"宋","author":"刘克庄","text":"长啸生风白浪起，高桅千尺如折箠。佛狸百万不敢渡，师跣双髐踏一苇。视鲁叟桴差简捷，比博望槎尤俶诡。岂小儿女狡狯然，亦大神通游戏尔。老胡西来纷文字，遍东西旦撒种子。塔藏共礼熊耳骨，壁观谁得少林髓。吾闻至人未尝死，岁晚翩翩携只履。学人其如初祖何，应身已度葱岭矣。"}