{"id":"584731","title":"闻蝉","dynasty":"明","author":"黄衷","text":"鸣蝉来何时，淩晓忽历耳。长林雅阒寂，胡乃复着此。初疑青搂姝，妙曲发皓齿。又疑思妇吟，万恨咽流水。怅然感幽悰，推枕歘以起。踟蹰盻炎云，乘离节方弭。爱是精洁姿，讵忍蛙黾比。即如昌黎翁，一动见蠍喜。南山古樾多，佳荫足安止。眷尔口腹需，风露芳且美。啾啾遍城邑，启爨儿女子。怕有痀偻夫，脩竿后来拟。"}