{"id":"825410","title":"曾士元求题其母节孝刘太夫人柏石画册","dynasty":"清末近现代初","author":"郑孝胥","text":"处世有百艰，胜天惟一德。移冬以作春，视此石上柏。节母行至高，健顺实殊特。孤嫠振门户，贻训资简策。诸孤得其孝，母气禀自昔。交游尽英彦，声誉竞推激。韩苏赋此画，取义各有适。子瞻称天命，终始介如石。退之羡平地，枝干遂万尺。坚贞母以之，苏论诚不易。吾当诵韩诗，馀庆真所积。"}