{"id":"812234","title":"女戎图","dynasty":"清","author":"朱景英","text":"衷甲韬弧结束奇，据鞍顾盼学男儿。兜鍪侧处瑶簪脱，时复春风鬓影吹。汉关秦月雁门霜，猎猎风驰古战场。剽斗健儿身手好，晓寒曾试薄罗裳。军书三万替爷名，陇首秋云识此情。能辨雌雄谁具眼，断章还取木兰行。洗氏军容锦伞标，秦家名号亚嫖姚。那知隔幔传经者，亦偃红旗出翠翘。"}