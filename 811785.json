{"id":"811785","title":"今年春雨极多而吾乡水无储蓄四月中泄钱湖以种稻数日又竭有感而作","dynasty":"清","author":"全祖望","text":"七乡旱泄钱湖水，三日俄成涸辙鱼。天帝似应怜瘠土，杞人空自念农书。谁家闭籴思安枕，有吏催科尚满车。自古勤民在沟洫，长官何以奠句余。宣房沛泽未全消，蒿目流民叹不毛。万户尽资农部食，诸君谁念圣躬劳。犹传淮泗河防亟，又报荆吴米价高。天末逐臣如鴳鼠，惊心先在甬江皋。澄湖旧足三河注，嘉泽谁将片石磨。忆昔置田驱积菶，于今抟土阏洪波。饥金穰木原难料，堰废堤荒可奈何。夜向重霄觇月晕，神皋那得骤滂沱。"}