{"id":"149092","title":"送赣士刘虞卿赴省","dynasty":"宋代","author":"曾丰","text":"赣岂无杰才，少有中我律。君以谒求交，相见便相入。赣岂无杰观，少有投我笔。君以题求诗，相许便相及。况加积业斋，亦入缘督集。岂其夤缘深，姑以臭味密。初知若久要，三岁如一日。质稳不受浮，疑非自赣出。辟雍诸伟人，大抵旧相识。其高固天资，所揉亦气习。谁使地块高，未放未马逸。今听鹿鸣歌，催赴兰省急。行时梅欲华，到时梅欲实。愿言子如梅，华实俱蔚蔚。笔头驱六丁，榜首争甲乙。青衫拜白头，人子愿始毕。"}