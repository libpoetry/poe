{"id":"1145230","title":"太上皇老君哀歌七首 其六","dynasty":"隋","author":"无名氏","text":"吾告时世人，修道宜殷勤。恩亦不虚生，神明必报人。昔有刘仲伯，精诚于道门。勤恶使从善，岁会集群贤。香火日夜勤，亦能感仓天。命尽应当死，众神与表天。三魂飞杨澌，七魄入死星。右神削死藉，左神著生名。伺命来极济，左相踏地瞋。普告二十狱，拔出仲伯身。三魂还复流，七魄还入身。血脉还运转，百节方更坚。面目更端严，肉骨更鲜明。死臣三七日，寝尸还更生。"}