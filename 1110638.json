{"id":"1110638","title":"石门寺四首","dynasty":"宋","author":"朱松","text":"橘刺藤梢罥客衣，直缘微禄得奔驰。悬知投老归田味，只似登山困睡时。行穿苍麓瞰平冈，踏破青鞋到上方。城市纷纷足机阱，却从山路得康庄。林栖相唤出幽谷，我亦欲起天未明。枕中决决响山溜，一似荒城长短更。真功那复叹蒸沙，静笑饥肠日夜哗。老褐不须供茗粥，朝餐吾已办丹霞。"}