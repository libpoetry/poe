{"id":"1129499","title":"送方岩出帅平峒寇","dynasty":"宋","author":"释居简","text":"草木犹知旧姓名，妖狐折胆在先声。乡来笔下三千字，今日胸中十万兵。直把文章为小技，横遮江汉隐长城。油幢坐啸祛锋镝，六合清风白羽生。漠漠江城度柳花，江南春事又天涯。绿抽秧颖秋占稼，碧凝檀云晚未衙。风动十连咸自化，夜严千灶静无哗。书生只事毛锥子，试把轻裘缓带誇。"}