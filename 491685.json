{"id":"491685","title":"鸬鹚曲","dynasty":"明","author":"刘崧","text":"芦花断港腥风起，鸬鹚船来泊沙嘴。联翩满艓黑如云，载入寒江猎潭水。渔家自来养鸬鹚，不畜网罟兼缗丝。年深驯狎识情性，举手呼名相应随。船头鸣榔杂喧閧，黔喙玄裳歘飞哢。乱石深掀锦鬣翻，惊波暗掣金鳞动。忽然抛掷向空中，衔戴巨鱼争力雄。渔郎惊救誇敏捷，承络叉挺无遗功。小鱼倒吞森似束，终然入口不到腹。充胡塞吭却归飞，吐向蓬窗动盈斛。欢呼携负入城府，委玉倾银贱于土。饱同水鸟沙上眠，醉共海鸥月中舞。雌雄生小常相依，得食后人偏得肥。杨柳矶头时聚立，桃花潭上却翻飞。往年布种沔湖里，近日船中亦生子。不惜今年教养成，死时却葬沙头地。我怜此鸟义且驯，供养渔家秋复春。鸟中岂无鹈鸪与白鹭，一饱贪馋便飞去，形貌虽奇焉足数。"}