{"id":"197507","title":"李三朝奉哀词","dynasty":"宋代","author":"王柏","text":"羌与公别兮几二十年，思渺渺兮路曼曼。棹剡溪兮乘兴，访故迹兮怆然。下晋齐之拜兮如梦，挑灯道旧兮犹平生欢。我少公兮六岁，悼彼此兮华颠。解予佩兮授予馆，言未终兮岁已阑。会公疾兮孔炽，怛翳穷兮技殚。闻易箦兮数语，意穆穆兮词严。湛神爽兮不变，验学力兮深坚。自磐川与玉局兮，交一世之名贤。宜公之好修兮，羞芳蕙而糗荃兰。退静处而莫我知兮，老冉冉其流连。厌尘世之轇轕兮，倏昭明而遂仙。幸与公兮永诀，抚往事兮自怜。言告言归兮迈迈，有怀渭水兮渊渊。栖迟故隐兮，全纯愚而孤处。当岁莫之急景兮，闻公窀穸之有端。皎皎兮懿行，卓卓兮瑶镌。函泳以适意兮，凤冈樵隐之遗稿。纂记以广业兮，春秋言辞系之巨编。岂待是而不朽，掩既往之孤搴。兰风之臯兮望不极，歌薤露兮有泪悬泉。"}