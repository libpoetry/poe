{"id":"1114536","title":"宇文德济约游崇庆值客不果从德济有诗次韵二首","dynasty":"宋","author":"李流谦","text":"午枕风轻睡足时，起来閒掩竹间扉。登山剧欲君联臂，出户那堪客挽衣。失脚半生沈世网，掀髯一笑见天机。青山好去应须去，蘧瑗于今已觉非。跨海仙人安在哉，幽寻款款不须催。云萝有约遽相失，杖屦几时能独来。半日清谈容易废，百年幽抱若为开。新诗小慰参差恨，快读聊将劝一杯。"}