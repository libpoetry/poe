{"id":"248977","title":"游园咏·谅兹境之可怀","dynasty":"魏晋","author":"湛方生","text":"谅兹境之可怀。究川阜之奇势。水穷清以澈鉴。山邻天而无际。乘初霁之新景。登北馆以悠瞩。对荆门之孤阜。傍鱼阳之秀岳。乘夕阳而含咏。杖轻策以行游。袭秋兰之流芬。幕长猗之森修。任缓步以升降。历丘墟而四周。智无涯而难恬。性有方而易适。差一毫而遽乖。徒理存而事隔。故羁马思其华林。笼雉想其皋泽。矧流客之归思。岂可忘于畴昔。"}