{"id":"813106","title":"旋里既久亲故犹诿陲不已，赋此自遣二首","dynasty":"清","author":"张洵佳","text":"惯听冯驩倚柱歌，床头金尽复如何。谊关朋友通财急，累重妻孥索债多。物理须从盈处悟，人情休讶近来苛。春江水暖游鱼集，倘遇冰凝便不过。当年贱子叹途穷，强学吹箫韵未工。港浅岂能通大海，霜高何处乞春风。无求始觉人情厚，有累谁知宦橐空。今日从违无一可，几番惆怅为诸公。"}