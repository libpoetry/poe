{"id":"988077","title":"北山之英","dynasty":"宋","author":"崔敦礼","text":"强敌骄兮晋多垒，忽登山兮望廷尉。风霾兮杀气昏，突枪櫑兮乱钩陈。予君麾兮从君钺，战陵西兮捍溪栅。虹食垒兮火焚旂，公之死兮去如归。公有子兮愤争先，勇没地兮羞戴天。父死忠兮子死孝，令名扬兮日月照。物有始兮岂无终，得所归兮孰如公。喜幸生兮畏义死，语昵昵兮顾妻子。草木尽兮粪土委，闻高风兮汗流趾。"}