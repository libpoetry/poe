{"id":"673648","title":"送何廷秀之任福建","dynasty":"明","author":"李廷美","text":"我闻先生未出仕，丹凤之雏骥之子。腹中经史五岳云，笔下词源三峡水。早探月窟攀天香，春官典礼列帝㫄。金玉持心槿荼节，文绣为服齑盐肠。年来移典秋台狱，朗然一朵光明烛。平反人疑张释之，果断时称包孝肃。纷纷势利鸿毛轻，公馀半榻和风生。小轩可比石渠富，空庭不减玉堂清。狂澜百折东下疾，砥柱中流山屹立。三公八俊少相知，五侯七贵谁能识。天官冢宰新拜麻，鉴衡一举怜才华。荐书三上沐俞允，欢动吾闽亿万家。凤池日暖雨初歇，绯袍金带辞丹阙。匹马驱驰蓟北尘，孤舟荡漾淮南月。吾闽僻在天南边，海滨邹鲁旧相传。士有恒心贾有积，女勤蚕织男勤田。忆从草寇相荼毒，穷乡半是逃亡屋。野树风凋柯叶枯，水田堤溃蒿莱没。天门万里天不知，复有苛政如茧丝。金珰赫赫益响震，玉壶凛凛连颠危。我曹滥厕衣冠列，闽水闽山久离别。逢人偶说故乡情，顿觉愁怀心内热。先生于我最相亲，此行百责难重陈。致君尧舜平生志，务令八部皆阳春。"}