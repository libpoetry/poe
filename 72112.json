{"id":"72112","title":"至正丁酉冬昆山顾仲瑛会客芝云堂适时贵自海","dynasty":"元代","author":"谢应芳","text":"赤眉横行食人肉，逃我昆山采黄独。上书不伏光范门，忍饥宁负将军腹。玉山燕客客满堂，黄柑新带永嘉霜。分金四座炫人眼，漱玉三咽清诗肠。山中椰瓢大如斗，吴姬擘来荐春酒。酒酣遥指洞庭山，为问木奴曾贡不。频年两浙阅兵戈，黄甘陆吉不相过。此时共食此佳果，胡不取醉花前歌。愿言海内无征战，汉廷还有传柑宴。白发吴侬能上天，野芹亦献蓬莱殿。"}