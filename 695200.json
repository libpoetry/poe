{"id":"695200","title":"斋居二首","dynasty":"明","author":"林文俊","text":"空庭谁种万琅玕，赢得斋时对榻看。座起午烟应瀹茗，帘垂暮雨漫焚檀。燔柴何幸逢周典，簪笔也曾忝汉官。今日甘泉谁扈从，梦回星月近瑶坛。焚香扫地拥氍毹，却饮辞荤称病躯。卧向青山三日后，消来杂念半分无。风应扫雾开千嶂，雨为清尘遍九衢。郊罢愿颁宽大诏，坐教海宇尽欢娱。"}