{"id":"118548","title":"白须·中岁谬学道","dynasty":"宋代","author":"苏辙","text":"中岁谬学道，白须何由生。故人指我笑，闻道未能行。我笑谢故人，唯唯亦否否。老聃古道师，白发生而有。佛告波斯匿，汝有不白存。亭中掌亭人，何尝随客奔。客去不用留，主在亭不毁。墁墙支折栋，在我不在尔。道成款玉晨，跪乞五色丸。肝心化黄金，齿发何足言。"}