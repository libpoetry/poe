{"id":"156098","title":"正仲次韵谢证明亦翁之作此意佳甚不次韵为报","dynasty":"宋代","author":"舒岳祥","text":"人言乍见易得好，以我观君久更佳。古来善友晏平仲，顾沮孔子胡为哉。不如寒拾两相遇，抚掌吃吃笑口开。虽然是中有机事，笑人恶念自堕邪。不如见恶亦弗笑，恻然悯悟自叹嗟。醉翁四十早自号，君上五十衔始题。好翁地位君须到，除拜甚称何歉怀。他衔叙爵此叙齿，称位不以官高低。他年同入隐逸传，佑须羊马卧青苔。"}