{"id":"782556","title":"送国云浦之蓬溪县任二首 其二","dynasty":"清","author":"戴亨","text":"男儿抱伟志，富贵非所希。因循竟无成，日暮伤路歧。赖有青云交，时吐胸中奇。今复去万里，再见知何时。高馆列绮筵，纷纶进华词。临觞不能饮，默坐含酸悲。年老别离难，况是平生知。束带候明发，宾众出郊畿。行李已戒途，望望情远驰。情驰结中夜，髣髴见容仪。愿言慎始终，慰我长相思。"}