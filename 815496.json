{"id":"815496","title":"秋游石湾二首","dynasty":"清","author":"徐庭翼","text":"载酒携囊海上游，石湾风景正当秋。晴开万井新洲近，水落千寻古岸浮。席帽峰前看舞鹤，仙人桥畔听吟鸥。主人醉倒不知返，直羡渔翁弄钓舟。数里云冈花鸟閒，一声渔笛起前湾。清光骇目浑无地，翠色横空别有山。守洞老猿惊客唳，傍沙雏鹜弄潮还。西风万顷江涛涌，红叶纷纷晚照间。"}