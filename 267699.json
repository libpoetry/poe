{"id":"267699","title":"声声慢·城北一废园新营花树，激流植援，游事甚盛","dynasty":"现代","author":"朱祖谋","text":"城痕烟结，镜曲香销，巡阑远避尘红。未近黄昏，无人冷翠濛濛。西邻旧家双燕，倚娇瞋、新妒雕栊。寻胜处、是檐虚岫纳，屧响廊空。谁信伤春倦客，费临花娇马，愁对巫峰。多宴心情，飘镫阑夜偏浓。尊前几人，閒泪背东风。浇与珍丛酒醒未，堕娇云、一片梦中。"}