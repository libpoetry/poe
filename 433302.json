{"id":"433302","title":"杂感四首","dynasty":"近现代","author":"盛世英","text":"圣明天子昔蒙尘，哀痛纶音下紫宸。烂额焦头犹昨日，卧薪尝胆更何人。高谈新法输时辈，努力神州仗老臣。此际治安须善策，莫教苛敛累生民。年来百废一齐修，搅海翻江动九州。宫室衣冠卑古制，语言文字仿欧洲。武灵胡服饶雄略，商鞅奇才策壮猷。旋转乾坤诚有济，侏离左衽亦何羞。一自新章出禁闱，中原文武道全非。郊庠上座张黄口，戈盾连营换黑衣。万姓髓乾还血尽，诸公脑满又肠肥。由来成败无心计，但祝累累捆载归。朱丝绳直素冰凉，枘凿方圆好自量。苏轼肯阿王介甫，贾生空遇汉文皇。饱经浮世沧桑变，拼老馀生翰墨场。不是数椽先业在，山深林密早潜藏。"}