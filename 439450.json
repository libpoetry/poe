{"id":"439450","title":"书怀继元弟裕之韵四首","dynasty":"金","author":"赵元","text":"蓍龟不须问，我命只自知。多生堕宿业，世网缠绵之。骅骝受羁衔，大笑跛鳖迟。跛鳖亦复笑，缩首甘自卑。何必参漆园，物理本自齐。槟榔可消谷，志士常苦饥。穆之万人雄，犹不免此讥。我懦更多病，区区欲何为。钟鼎不可倖，藜藿分所宜。安能如黄蜂，为人填蜜脾。清白傥少污，后人何所贻。初学悔大谬，篆刻工文辞。年来厌酸咸，淡爱陶潜诗。爱诗固自佳，其如未忘机。回头四十年，言动俱成非。谁能逐世利，日久常规规。惟当种溪田，与子常相期。窗扉有生意，山间春到时。长安冠盖尘，游哉不如兹。西畴将有事，老农真吾师。不见元鲁山，梦寐役所思。遗山乃其后，僻处政坐诗。时复一相过，照眼珊瑚枝。奇书多携来，为子卧听之。少从白衫游，气与山峥嵘。一念堕文字，肠腹期拄撑。多机天所灾，室暗灯不荧。拈书枕头睡，鼻息春雷鸣。泰山与鸿毛，何者为重轻。蹄泓与渤澥，谁能较亏盈。如能平其心，一切当自平。嵩箕有奇姿，出云何悠然。云山足佳处，留客今几年。有子罢读书，求种山间田。栗里愧渊明，香山惭乐天。二老已古人，相望云泥悬。得酒邀月来，对影空自怜。摄衣欲起舞，稚子不须牵。"}