{"id":"811837","title":"蓟门秋兴","dynasty":"清","author":"刘逢源","text":"微霜昨夜下边城，小队轻装猎晚晴。箭似饿鸱双翼堕，石疑伏虎一军惊。桃花马饰黄金勒，竹叶醪倾白玉觥。醉尉灞亭谁敢问，夜深毳帐打球声。无复熊罴守翠微，行人驻马立斜晖。人间已见传金碗，箧里徒惊举玉衣。雁掠荒云啼队道，鼠缘古瓦下园扉。经途谁奏通天表，泪湿龙髯愿已违。"}