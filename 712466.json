{"id":"712466","title":"送王令诒赴都补官","dynasty":"明末清初","author":"陈恭尹","text":"老不出门行蹩躠，只是年年送人别。白髭一别几茎生，老笔难工反成拙。犹记去年春酒开，君驰驷马从西来。四方朋好日高会，玉笙银管宵中催。是时君有潘州役，所至葱葱若遗迹。今年相送入罗浮，已谢为邦作嘉客。丰鳄湖边山绕城，著书仍是旧经生。封章却自天曹下，车马还从帝里行。珠江八月炎威解，数幅蒲帆向风挂。路迥唯凭叶县凫，舟轻欲笑坳堂芥。往时朋旧各分飞，赋别江头老布衣。虽乏骊珠佐行色，犹当洗耳待金徽。"}