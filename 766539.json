{"id":"766539","title":"忆旧游 题凤桥倚棹图，许太彦直振身为陈珊葆校书作。","dynasty":"清","author":"黄燮清","text":"记船移六柱，水点三篙，问讯鸥波。偷放寻春假，泥珊裙醉艳，宝扇微歌。楚弦惯咽凄语，离绪织愁梭。怅画里青山，虚名白鹊，未解填河。蹉跎。少年事，怕晨奁夕镜，瘦减双蛾。我亦伤迟暮，算黄金铸恨，两处谁多。彩云散作零梦，如剪断秋罗。便有约重来，桃花易落人奈何。"}