{"id":"1108643","title":"南康赵明府赠予四诗和其首篇二首","dynasty":"宋","author":"刘克庄","text":"曾掌兰台纂旧闻，亦瞻玉座和来薰。戆愚漫有诛奸笔，疏拙元无乞巧文。执简自知愧南董，免冠谁肯救朱云。消磨不尽惟诗在，社友寻盟意尚勤。二老风流接见闻，馀香未远尚堪薰。明师岂不使人巧，老仆安能重子文。策蹇何由追抹电，化龙吾亦愿为云。从来作圣功夫处，不在生知在积勤。"}