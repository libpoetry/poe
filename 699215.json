{"id":"699215","title":"舜原佥宪饮予锦屏山阁四首","dynasty":"明","author":"翁万达","text":"天边鹓鹭惜离群，高谊招携有使君。槛外新收千雉雨，尊前遥落万峰云。山灵喜奉吏仙旆，阆苑兼传豸史文。胜地相逢情烂熳，留连江上夕阳曛。古刹名楼烟雾稠，坐疑天地一虚舟。听歌不碍琼叶下，倚槛倒看银汉流。仙洞阴苔封碧溜，谁家玉笛横清秋。青袍白马非吾意，黄菊紫芝当暂游。幸陪芳躅共登台，细雨灯前对举杯。紫盖层峦盘郡起，嘉陵清气带江来。拿崖岸树翠相乱，入眼花枝湿欲开。伏窦灵泉如有意，傍筵流出故流回。路悬石磴缘崖入，径绕松篁度涧游。峰起崔嵬移日观，江浮青翠簇蓬丘。遥空秋色团高扇，落日歌声动玉楼。巴女不知摇落早，采芳犹竞芰莲舟。"}