{"id":"703992","title":"题尘清亭","dynasty":"明","author":"韩雍","text":"亭上花枝覆草塘，亭前流水引源长。移来湘浦千竿雨，分得濂溪十里香。吟到碧天明月上，醉眠白石晚风凉。太平自有无穷乐，不为吹笙杂鼓篁。一尘不到草亭深，雅称秋台铁石心。星聚衣冠占太史，风流觞咏继山阴。柑分低树和烟摘，酒出行厨带月斟。宾主淹留归路晚，满天风露夜沈沈。"}