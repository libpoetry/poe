{"id":"654874","title":"喜雨诗","dynasty":"明","author":"倪岳","text":"都门二月东风早，布谷声声弄清晓。农作将兴土脉融，田翁屈指春多少。黄尘飞扬白昼昏，暖日渐烈天无云。商岩何人慰渴望，为我一洗枯槁根。兀坐书斋深叹息，忽听新雷起西极。霢霂微施造化权，空濛已谢沾濡力。起来细数檐头声，随风润物如有情。东郊多稼足生意，上林芳树抽繁荣。万汇生成藉时雨，优渥今看遽如许。击节长歌云汉诗，闵雨忧勤荷明主。"}