{"id":"1117888","title":"幽居二首","dynasty":"宋","author":"陆游","text":"殊方飘泊向谁论，小住僧庐亦所欣。得饱罢挥求米帖，爱眠新著毁茶文。摘蔬篮小沾清露，斸药锄轻带湿云。从此生涯足幽事，宦游虚用半生勤。剡曲故庐归未得，暂从地主借茅茨。桃花春水梦不到，菰菜秋风心自知。彊健犹穿几两屐，荣华正似一絇丝。此心炯炯无人会，烟雨苍茫独立时。"}