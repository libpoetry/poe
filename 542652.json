{"id":"542652","title":"寄怀户部翟员外十韵","dynasty":"明","author":"谢榛","text":"大雅昔同社，为郎书报迟。黄花寒自发，白雁夕何之。边饷烽烟处，中怀鼓角时。山林忧共系，岁月道相期。聊取浮生醉，宁求异代知。家无步兵酒，世有嗣宗诗。计部劳心力，功臣重鼎彝。乾坤吾老矣，霜露自凄其。汉室存元气，漳流寄远思。风胡今不见，龙剑失雄雌。"}