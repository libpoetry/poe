{"id":"1082149","title":"德元盛暑中观刈稻憩于茂林间爱其繁密因加芟治名曰绿阴轩以诗相示戏为作此","dynasty":"宋","author":"刘才邵","text":"焦先但作蜗牛庐，真与蜗牛壳相似。当时虽省营筑劳，把茅盖头已多事。珏溪樵客意高远，几欲巢居如上古。茂林深处即幽居，树作檐楹根作础。经始全资木居士，竹夫人来共胥宇。删繁聊藉刈禾镰，补罅不须修月斧。山中熊馆作比邻，梦里蚁城真别墅。葱帐不容逋客归，药房闲咏骚人语。月钩斜挂褰云箔，霞绮高长当朱户。瑶砌无尘透晓霜，珠帘隔雾连天雨。洞门虽开亦非开，当空凿出高崔嵬。凭虚公子见之喜，便约亡是公同来。更容明月作不速，宾主谈辩声如雷。画空题诗记真赏，要与幽人作榜样。是中无欠亦无馀，一任傍人说半藏。莫言基址真牢固，夜半负之人莫悟。玉川胆怯不须论，觑著地皮捲不去。须防毗耶无垢师，擎向手中便进步。要当石头具道眼，本自无来今不住。饶他百倍有神通，到此一筹无用处。"}