{"id":"267695","title":"哨遍·七星岩","dynasty":"现代","author":"朱祖谋","text":"午禽啼断苍烟，砉然堕地秋星碎。天风四咽，泉飞转侧，云移向背。上界斋钟，初寮佛火，沈沈石气。对诸峰离立，萧寥水槛，浑未觉，鱼龙戏。一径岩扃溪次。洞云深、孤猿惊睡。导人双炬，砂床绣发，湫奁镜委。欲理元言，锄芝客去，安禅无地。倩僧雏细拨，马蹄歰藓，辨开元字。"}