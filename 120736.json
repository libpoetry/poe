{"id":"120736","title":"离伏龙·北风鏖屯云","dynasty":"宋代","author":"陈造","text":"北风鏖屯云，倦鸟白昼迷。筛为县麻雨，寒气晚凄凄。何以赠行客，去和一尺泥。卒徒淖莫前，草棘取新蹊。可能辞滞留，十步九颠隮。穷我恐非天，问子谁见挤。少日忧患海，有眉未肯低。流年况衰病，纵死非孩提。戚欣何足云，寿夭久已齐。秀色浮岭路，清音淙上溪。会心各姿态，捋须忘惨凄。山灵山无情，斩新献诗题。"}