{"id":"648824","title":"题张氏秋月轩","dynasty":"明","author":"杨士奇","text":"开轩对秋月，皎若白玉盘。光辉上下澈无际，洞然八极天地宽。山河微茫影可识，拂云桂树常团团。太虚无尘万籁净，玉绳璀璨金波寒。是时秋气澄，俯仰皆奇观。灵台湛湛俗不染，坐与月色相盘桓。念昔少小家西陲，爱此明月同襟期。黔南蓟北行欲老，惟有明月长相随。月轮万古行乾坤，年年常阅秋与春。平生双眼炯如月，阅人富贵兼贱贫。谁其胸中如月明，烦卿一阅世上人。"}