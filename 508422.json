{"id":"508422","title":"和陶诗 咏三良","dynasty":"明","author":"李贤（原德","text":"三良昔事君，志期补阙遗。所以各献忠，殷勤在防微。眷任日益隆，随君侍燕私。腹心既已托，谋谟入彤帷。君恩有如此，臣职胡敢亏。生死各有命，安能与同归。古无殉葬礼，斯事诚乖违。治命弗克遵，霸业何足希。伤哉黄鸟篇，深为斯人悲。讽咏未终什，能不泪沾衣。"}