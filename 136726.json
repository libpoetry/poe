{"id":"136726","title":"听赵琴士鸣弦","dynasty":"宋代","author":"白玉蟾","text":"我寻屏迹到猿啼，云满山前花满溪。高峰壁立七十二，风生两腋天可梯。炼师两鬓东风黑，绀天不流月光白。檐牙咬雨昨已晴，松幄张空夜瑟瑟。兴浓抱石玄以轻，得意七弦横玉绳。膝头指弄响玲玲，灿然夺目三十星。初如雨滴芭蕉夜，久坐梧桐猿啸罢。宛然幽涧听鸣泉，偶杂修篁戛清夏。先疑易水渡荆轲，已转似劝无渡河。美人金帐别项籍，壮士铁笛吹孟婆。不然双雉两南北，或者妇牵苏武服。弦中何似湘妃怨，指下为甚明妃哭。又非林下感蟏蛸，更匪胡笳叫晚秋。自然雁声下遥塞，忽觉蝉噪过南楼。君休弹终我畏听，满怀今古兴亡病。苍梧云愁虞舜远，鼎湖云出轩辕冷。一声一声复一声，不管世间银发生。弹尽天涯夕阳影，又向山中弹月明。胡长卿，去已久，韩飞琼，无此手。玉帝闻未曾，人间空白首。柳花霏霏满江城，城外海棠红泪倾。恐君余思更未已，为我春昼闻晴莺。"}