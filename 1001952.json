{"id":"1001952","title":"过南安接孟使君辞警策多矣复承遣诗追惠遂足度岭所赋梅还谢万一","dynasty":"宋","author":"曾丰","text":"坤元分气谓无间，南崖北崖才尺寸。地寒地暖差之半，乾元分气谓无颇。南枝北枝能几何，春早春迟差尔多。我来幸未全失策，南枝早退不留迹。北枝晚出犹弄色，惊见北枝问南枝。寒香羞受时辈知，随清风入孟郊诗。诗之视梅类高致，孟之视诗浑细事。至大至刚浩然气，其诗拔我尘埃馀。其气充我情性初，吾自觉吾非故吾。"}