{"id":"1221999","title":"游苏子美沧浪故园","dynasty":"元","author":"袁易","text":"昊穹积长阴，寒日光炯碎。虚徐少城隅，物色入遐睇。苏侯故台沼，芜没今谁记？依依故址存，惨惨回飙厉。谷传魑魅啸，地失神灵卫。伊人百夫特，文采倾当世。立朝罹罔罗，抱影投荒裔。皂淹天马逸，鸷困秋鹰鸷。空馀意气雄，摩荡山岳锐。生存且飘泊，身后何嗟异。下泉虽冥冥，精爽不可閟。孤城千载归，秋风九皋唳。"}