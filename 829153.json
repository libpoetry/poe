{"id":"829153","title":"三姝媚 次史梅溪韵","dynasty":"清末近现代初","author":"吴湖帆","text":"冰华流羽瓦。正纱窗吹寒，雨丝飘洒。小曲幽坊，几探春帘底，送人花下。漫折垂杨，难系住、萧郎骢马。断梦离痕，多少新愁，试看裙衩。还记西楼消夜。伫画烛烧残，漏声初罢。后约星桥，奈绛河风警，聘钱无价。绮陌红梨，生怕与、荼蘼同谢。但把鹅绡和泪，从头细写。垂丝千万缕。看烟疏红桥，系人情绪。陌上相逢，算倚楼王粲，一番曾赋。拂水盈盈，还忆得、京华前度。过尽隋堤，流水栖鸦，黯然如许。凝对斜阳官渡。正帝子悲吟，小蛮慵舞。梦远秋残，怕晚蝉消息，怨声悽楚。笛里阳春，吹不转、玉关风露。谩省江潭摇落，依依自语。"}