{"id":"424308","title":"高阳台·月夜泛湖至彭祠，光景奇丽，杏丈高吟来人买得渔舟度岁华之句，余亦有浮家意。感赋此解","dynasty":"近现代","author":"袁思亮","text":"鬓影吹凉，眉痕替月，烟绡卷尽宫罗。露脚斜飞，点尘不到鸥波。水天共色秋无价，似泛查、人在银河。动清吟、惊起双鸳，好梦梨窝。彭郎祠宇新题换，自神州劫后、未忍重过。曲曲回阑，蘋飔微飐残荷。湖山不负清游兴，赚词人、心上秋多。更何时、一棹莼丝，一笛渔歌。"}