{"id":"830683","title":"归宗寺看月","dynasty":"清末民国初","author":"易顺鼎","text":"碧空无云雨所洗，长风舒波一万里。大月入户天苍凉，幽人揽衣坐惊起。孤光远映金轮峰，唤取空山生海水。是时孟夏甫过望，太阴未觉亏全体。老蟾飞镜入匡庐，骊龙吐珠出彭蠡。一片愁心天地青，半空岛色星辰绮。法宫钟鼓宵沈沈，雄压天声万山趾。长廊可饭数百僧，浊酒相呼二三子。夜深人稀声籁绝，犬吠虫吟清可喜。诸天寂寂守龙象，下界纷纷斗牛蚁。诸僧鼾睡了不闻，佛亦无言垂两耳。绕庭千遍看未足，更欲开门觅山鬼。愁入天边坏塔孤，梦飞海外神州几。吾闻世界本沤浮，何况人身一稊米。百年易尽如风镫，聚散死生皆偶尔。要持屡劫妙明心，一学昭文绝成毁。君知今夕是何年，佛在虚堂正弹指。"}