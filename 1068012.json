{"id":"1068012","title":"题卢鸿草堂图","dynasty":"宋","author":"李彭","text":"丈室幽云织翠微，卢生草堂云作扉。阴崖绝壑鸟迹稀，扶藜纵观拂云霓。心知丹毂赤吾族，要须爱身如爱玉。三十六峰幽意足，何必鉴湖分一曲。老仙宁上登封坛，一夜茧生双足间。不知此图笔笔妙，岩峦映带冰霜颜。集贤学士从省归，僧床卧观昼掩扉。绣鞍那补尘化缁，不如卢郎驾鸿飞。老色苍颜今采薇，故山风烟常满衣。眼明见此社中客，尽谢东阡与西陌。"}