{"id":"219081","title":"中秋次韵·秋浦堂前有清集","dynasty":"宋代","author":"章甫","text":"秋浦堂前有清集，久客思家泪痕湿。连年客里作中秋，今岁还家又无及。山中茅屋冷如水，应念征尘何日洗。边鸿也解寄归音，旅燕亦能辞故垒。滔滔四海知音谁，公家公子岁寒期。殷勤为我拨新酿，暖热向我哦好诗。我生志愿良自足，肯向天涯长碌碌。愿君腰金佩鸣玉，从我羹藜饭脱粟。秋风舟子两相催，侧帽长吟归去来。开帆转柁清溪口，还山要趁重阳酒。"}