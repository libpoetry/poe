{"id":"1067869","title":"游资圣庵遇明光明祖首座","dynasty":"宋","author":"李彭","text":"久从招提游，妙趣崖谷迥。自谓颇造微，何由昧斯境。绛气霭秋空，白雪屯夜永。华屋荫修椽，皎月浮藻并。坏衲逢阿师，苯尊发垂顶。简默近道要，虚夷发幽省。念昨分手初，霜飙虎溪冷。及兹再会面，老色藏秀整。属予妄缘息，值子尘事屏。循涧意无穷，扪萝度前岭。"}