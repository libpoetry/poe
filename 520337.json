{"id":"520337","title":"予登西山送目太白山绝顶积雪齐云耸若冰柱时天风满衣飘飘然真有神游象外之趣既而清思顿发遂作长歌以写兴云","dynasty":"明","author":"朱诚泳","text":"乾坤万里春熙熙，赐浴温汤来古郿。闻说西山多胜绝，兹晨喜我停车旂。爱山自笑真成癖，夙驾星言登?㟪。徐行踏破白云堆，小队飘摇图画里。绝顶人传万仞高，天枢咫尺天风号。罗衣不奈翠岩冷，坐久清寒生发毛。凭高却讶尘寰小，太白遥看入空杳。层层积雪碍星辰，银海光摇射琼岛。几回欲下又徘徊，长安回首飞黄埃。恨隔弱流三万里，何缘冲举栖蓬莱。镇日看山厌尘俗，便须烂煮蓝田玉。紫皇寿我三千秋，来往青冥驾黄鹄。"}