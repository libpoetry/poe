{"id":"692646","title":"灯下吟四首","dynasty":"明","author":"杨起元","text":"平生怙恃是吾天，弃我先今只七年。蓬叶连根飞不定，雨来空有泪潺湲。不毁今来五十强，森森梧梓与山长。慈亲大事如襄毕，只好留身礼法王。五十年来赤子身，不知何假又何真。沧溟一叶飘飘去，直上天门见二亲。哀哀父母我劬劳，羞药双慈色若焦。愧尔怀间真赤子，或时嘻笑或时嗥。"}