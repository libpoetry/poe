{"id":"115880","title":"叙十五日事","dynasty":"宋代","author":"张耒","text":"五更闻钟自惊起，坐守残灯具冠履。昏昏睡眼正团花，独爱当庭月如水。强驱睡味谁不仁，漠漠黑甜留两眦。忽惊左掖涨风埃，已起上阁锵环佩。平明原庙焕金碧，饥投散幕走寒饵。纷纷仆仆酸两胫，肉食当然贱何事。走马回家百不问，扫榻伸腰真有味。起来炊熟日亭午，槐叶新成庭覆翠。翻书弄翰老自笑，饱食安眠计难遂。古来高士不入城，肯听鸡鸣踏朝市。"}