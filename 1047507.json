{"id":"1047507","title":"阳羡浮翠亭","dynasty":"宋","author":"沈辽","text":"江南山川若奔鹿，下照江流翠相瞩。朝望长干暮石牌，山头年年春草绿。我昔长爱江南游，当时少年今白头。人生匆匆寄幻事，六朝得丧惟荒丘。阳羡本自江南州，水边孤烟千古愁。沙禽关关夜相呼，稻粱自足知何求。我生已如不繫舟，投老为谁计沉浮。腰间墨绶亦偶尔，此地欣与心相投。行归三吴卜幽隐，不复更到枚回洲。渔父丈人莫相笑，解带于此聊迟留。"}