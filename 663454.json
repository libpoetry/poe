{"id":"663454","title":"送盛医官归吴中","dynasty":"明","author":"边贡","text":"昔我游东吴，访君阊门郭，石井泉边晚开酌。兴来同上春雨亭，醉里不知江月落。扁舟一为别，几见薜萝春。我绾曲台绶，君垂钓台纶。震泽霜波愁外渺，虎丘云树梦中亲。四年不得一书札，只问江头来往人。昨朝觌面凤池曲，鹤骨棱棱犹在目。料君应恐惊世人，角带乌巾强随俗。世人久知吴下名，喧传卢扁今再生。药丸到处衽席起，大门小户争扳迎。东楼一夜乡心发，忽著荷衣向人别。憎君归计何太忙，水上风烟触炎热。玉芝瑶草满山家，住日应多来日赊。愿留丹诀与知己，晚岁相寻凌紫霞。"}