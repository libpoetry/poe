{"id":"1130299","title":"次韵朝阴二首","dynasty":"宋","author":"释德洪","text":"辘轳晓汲罢，幽响闻馀滴。不知雨毛空，但觉炊烟湿。闲居少过从，屋角寒藤入。夫子独念我，问讯常络驿。时来款柴扃，饥饱共休戚。此诗丽如春，妍暖破岑寂。如追蓟子训，可望不可及。稻田翠浪翻，风叶朝露滴。按行阡陌间，归来袍裤湿。駮云漏日脚，窗户空翠入。当年走京尘，日莫驰山驿。此生弹指间，强半是悲戚。朅来效支遁，买山老闲寂。君真许询辈，诗语时见及。"}