{"id":"769533","title":"花犯  用清真韵","dynasty":"清","author":"王鹏运","text":"渭城西，丝丝倦柳，催人试愁味。雪欺霜缀，休更说腰肢，风外纤丽。玳筵旧日清歌倚，投壶天正喜。尚仿佛、云屏寒浅，添香偎绣被。梨园至今散如烟，风尘共吊影，惊心彫悴。肠暗断，凝碧上、管弦凄坠。东风飏、落花似雪，谁更识、龟年愁病里。算付与、龙钟双袖，潸痕清泻水。"}