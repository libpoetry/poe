{"id":"1129553","title":"卢蒲江雪夜约同直省中出示采菊读书煎茶种橘四诗索危秘书诸名胜同赋","dynasty":"宋","author":"释居简","text":"拙须务速巧须迟，尽巧依稀与拙宜。除却艺兰纫楚佩，反骚只有落英诗。糁葵负腹愧便便，偶上蓬莱借榻眠。梦过子云还问字，梦醒龙液冷无烟。亭亭古砌剪霜苔，密琐疏棂冷不开。纱帽笼头防俗客，小团新锡上方来。青压低枝欲破香，秋迟风燥未曾霜。枳蕃江北令人笑，更试仙山与道乡。"}