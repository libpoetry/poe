{"id":"891565","title":"缘识 其十四","dynasty":"宋","author":"赵炅","text":"酒一杯，深深情不足，倚槛迢迢青草绿。举目烟飞匀灼灼，柳摇似舞春风曲。叶嫩舒张芽遍拆，触处芳菲寻未得。妖妍艳艳为谁流，莺衔花坠落人头。世间万事难裁剪，乐送楼台声远远。断续高低去复来，稀疏雾郁松枝偃。暄和思满郊，燕拂绿杨梢。暖日倍添红杏密，从容闲被野禽嘲。"}