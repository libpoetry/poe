{"id":"386816","title":"金缕曲·春午花枝亚","dynasty":"清代","author":"樊增祥","text":"春午花枝亚。掩重门、熏垆茶臼，煮香庭榭。君是江南老名士，记得开天旧话。又恰似、江州司马。闲向紫桐花下立，怅下邽、明日清明也。抛手版，对芳斝。梅花老屋钟山下。燕飞来、斜阳不见，旧时王谢。庾信生平萧瑟意，醉后溪藤自写。难得是、西园良夜。绣谷春风今寂寞，忍白头、重看扬州画。银烛泪，为君泻。"}