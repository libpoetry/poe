{"id":"837856","title":"沪上军兴感作","dynasty":"清末民国初","author":"谢汝铨","text":"繁华租界说黄浦，物产船车纷散聚。环球人种百万户，嘘气成云汗作雨。此间疆域显分部，莫辨河山谁国土。既不重文唯用武，时复强宾喧夺主。碧眼胡儿大腹贾，雕梁画栋筑堂庑。细民脂膏争剥取，满贮贪囊营别墅。虽无苛政猛于虎，却有金钱力为蛊。越女吴姬妙歌舞，清宵丝竹不知数。渔阳何意动鼙鼓，兄弟阋墙战卫鲁。瘦鼠畏猫潜破堵，饥鹰索兔下苍莽。圉圉沉波鱼脱罟，喃喃寻屋燕巢树。列邦告急书驰羽，终是奈何天莫补。吁嗟乎，既悲左右割肱股，勿复腹中伤脏腑。"}