{"id":"1247183","title":"暮秋怀郑居贞","dynasty":"元末明初","author":"蓝仁","text":"季秋霜露降，草木日已衰。暮登城门丘，遥望沧海涯。鸟鸣求其群，况在远别离。美人美如玉，梦寐恒见之。飘萧紫凤毛，照耀珊瑚枝。海水不可越，丹砂讵能期。滟滟杯中酒，泠泠桐上丝。岂无一日欢，念子来何时。少壮难合并，流光倏如驰。悠悠逝川叹，渺渺停云思。"}