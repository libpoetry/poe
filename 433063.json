{"id":"433063","title":"乙酉冬赴三防鸟爪村感赋","dynasty":"近现代","author":"席子研","text":"风景殊阛阓，遥岑青入边。人言显者至，民在古之天。地势弹丸脱，山形四面圆。平生劳跋涉，彳亍更跚然。暗手迷前路，行行晓雾封。桥支三尺渡，楼压一村峰。白酒珍牛酱，红泥印虎踪。山高瞻瞩远，云树郁重重。到此入聋国，人言聩不闻。柴炉烘积雪，竹瓦走流云。老树沈阴翳，前山低暮曛。村氓蛙伏地，肃客意殷殷。经旬天始晴，枕畔来鸦声。一家团席卧，十里负锄耕。地僻少文诰，年荒多攘争。顽愚关痛痒，何以慰苍生。"}