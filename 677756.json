{"id":"677756","title":"中秋文闱宴集","dynasty":"明","author":"王褒","text":"盛时属文运，俊乂期登庸。三载荐多士，四方罗文雄。眷兹九秋半，气候何空濛。婵娟出东岭，浮云敛层空。闱棘今夕会，折桂此时同。华堂入夜开，展席来相从。流辉照尊俎，微寒薄帘栊。柏台共济济，薇垣独雍雍。主醉乐且多，宾回兴未穷。揽衣望霄汉，烱烱明光宫。人坐辨天上，鸟飞疑镜中。合并不尽欢，佳期谅难逢。洗杯濯清沼，移榻当修桐。倒倾殊未已，所思悟其终。徘徊一分手，千里入飞蓬。飘飖望南陌，别过东城钟。"}