{"id":"1131426","title":"挽新安恭荣王诗","dynasty":"宋","author":"虞俦","text":"安僖折派庆源长，宪靖猗兰奕叶芳。可但词章誇华白，更馀政事说龚黄。两宫密侍清閒燕，三事荣分衮绣光。生死哀荣难得似，宸纶一品赠真王。弁峰苕水挽将归，北第南园自一时。过眼浮名真是梦，回头乐事总成悲。荆兰膝下同黄壤，鸿雁行中失白眉。曾是汝阳门下客，凄凉空咏八哀诗。"}