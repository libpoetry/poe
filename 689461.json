{"id":"689461","title":"宝应杂诗","dynasty":"明","author":"吴与弼","text":"萍梗何劳计，簟瓢且寓居。清心宜雨树，供病庆时蔬。身惫多便枕，神疲少近书。故人频问讯，吾道近何如。随遇安时命，寻幽养性灵。登临多古意，讲诵有儒生。所贵知通塞，尤宜适寝兴。当为斯是理，不必计枯荣。远近搏空翼，高低接树花。晓烟香正妙，新霁日初斜。积学如攻木，无谋似算沙。知非吾辈晚，堪鄙又堪嗟。隐几焚香罢，巡檐待月来。客怀不落莫，诗兴颇悠哉。处世怜无赖，为儒愧匪才。先师去日远，蒙吝藉谁开。"}