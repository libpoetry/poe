{"id":"459857","title":"提壶劝酒歌","dynasty":"当代","author":"卢青山","text":"山中有客名提壶，劝我沽酒行山隅：“山前山后云卷舒，山上山下尾毕逋。与公相得无龃龉，此时不饮将何如？山溪山石随公趋，山鬼山魈捋公须。为公妩媚将公扶，公如不醉岂非愚。出山三里溪先污，隔山十里唯通衢。卖笑鬻歌金有馀，嚇鹓舐痔人人车；食人譬食鸡犬猪，避山如避弹雷区。岂公所好容公居，公如有尾宁泥涂。携筇独屐行崎岖，公无美酒谁呴濡？南山北山姑置诸，东山西山亦无殊；樵山弋山唯公需，公苟有酒何所无。我无佳物赠公娱，提此三壶任公驱：酒壶其一系公襦，莫失莫忘公友于；唾壶其二公之奴，半酣能击歌呜呜；药壶其三中宽虚，公既醉矣眠公躯。更有一壶不劳予，山中日醉神踌躇。赤松洪崖无公逾，公所居山不即方壶乎”。"}