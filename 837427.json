{"id":"837427","title":"地震纪灾","dynasty":"清末民国初","author":"郑国藩","text":"闻昔宋世潮地震，山圮泉沸栋宇倾。迩来八百五十载，馀气激荡未全平。戊午履端才三日，忽然簸撼雾埃生。坊表摧颓墙壁倒，远近但闻呼号声。洪水坌涌地绽裂，泥沙呿噏喷相并。初疑共工不周触，乾坤纽解?匉訇。又疑彗星猛冲击，世界毁灭劫运成。烛龙失曜六鳌逝，巨灵敛手孰支撑。人物颠仆衢路上，四顾骇愕目空瞠。老佛恻然舍身起，截断右足将地擎。须臾震定入内看，骨肉完聚互相惊。环观吾庐竟无恙，天意似怜寒士清。蜉蝣蟪蛄亦何有，传闻北地方用兵。"}