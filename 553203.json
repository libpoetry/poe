{"id":"553203","title":"题山水图","dynasty":"明","author":"郑真","text":"我家四明东海上，万里空青高迭嶂。云霞变幻见天机，谁把丹青写形状。三神蓬岛杳茫中，佺期往往来相从。玉佩玲珑散寥廓，凤箫龙笛鸣春风。试与临流弹绿绮，净洗平生尘俗耳。曲终袖出书一编，妙诀人间夸不死。十年为客向长淮，荆山涂山屏扆开。帝乡汤沐视丰沛，仰睇翠华天上来。甲第楼台若云起，富贵煌煌耀金紫。凭谁共赋考盘阿，布袜青鞋丘壑底。童君高住五老峰，卧看瀑布悬晴空。扁舟一叶独归去，欲招李白巢云松。笑我天涯空落魄，已觉丹砂负然诺。尺书渺渺附玄鸿，为向山中问猿鹤。"}