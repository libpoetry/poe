{"id":"793174","title":"由金阊至虞山归舟纪事","dynasty":"清","author":"陈式金","text":"夏初偶泛金阊棹，两岸云山看缥渺。缥渺云峰掩映姿，秀色可餐系我思。山边结屋吴江彦，礼恽斋中云万变。拙政园亭卅九图，引人入胜增人羡。来朝打浆访诗僧，五百梅花香暗凝。廿载缘悭曾未面，归舟怅惘月初升。再棹虞山访良友，园开画隐周旋久，主人好客频呼酒。登山先仰藏经薮，楼外三峰更翘首。石壁层层劈剑门，沸水流珠四霏走。破山寺前扪古碑，碧水环流松绕池，千顷苍茫云过迟。出山小契耕烟祠，心香一瓣尊吾师。石梅溪畔还夜饮，小亭映水流萤随。燕园诗隐骚坛著，想见当年八斗誉。不是名居第一流，而今恐入云深处。赵侯两园次第游，依山负郭地各幽。山中竹径新修构，倚笛排空百尺楼。息园更共观乔木，清池路曲如幽谷。阴阴密翳雨疑飞，野烟凝霭连深竹。清游未罢又归舟，回首篷窗犹顾复。人生行乐贵及时，何辞蜡屐相驰逐。一条带水接吾乡，儗欲移家住山麓。"}