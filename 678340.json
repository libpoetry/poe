{"id":"678340","title":"云巢歌为陈焕文赋","dynasty":"明","author":"顾禄","text":"我本云间人，夙契云山缘。闻公巢云处，爱作云巢篇。公家云巢在何许，会觇秀出云海边。山头日月白云起，云峰万朵浮青莲。山人结屋入云去，置身直上云松巅。云萝千尺覆户外，槛下百道来云泉。云翁住其下，日与云周旋。或携云鹤游，或伴云龙眠。飧云英兮漱云液，被云衣兮驾云軿。有时看云发高咏，落笔往往凌云烟。浮云世事岂能绊，萧散自是云中仙。我欲乘云走相觅，云路峻绝难夤缘。尔来山人弃云出，我今亦是青云客。云骑桥南古汴津，一笑相逢云水白。问公别云今几年，侧身东望云茫然。又挂云帆拂沧海，归去自种云中田。"}