{"id":"96321","title":"寄雷丈朝宗","dynasty":"宋代","author":"赵蕃","text":"忆我前年秋，驱羸赴行在。凄凉醴陵门，公独枉轩盖。客中遇还使。素书仅一通。计之曾未达，公起使广东。而我困流徒，日月无定止。逮今得还山，莽莽舟在水。长沙公寓乡，来往维其常。傥复后此使，音问政渺茫。如公所抱负，外斂中甚富。遄归定非晚，入待帝左右。车行过怀玉，寄声到林谷。容我复驱羸，宵征戒童仆。"}