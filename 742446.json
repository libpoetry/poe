{"id":"742446","title":"兰语篇","dynasty":"清","author":"鲍倚云","text":"幽芳不知春，春赴桃蹊水。回波忆旧雨，冥濛晓烟里。畴昔子慕予，窈窕竟奚似。目成山之南，清川渌如此。萧萧秋雨恶，檐端孕花蕊。酷腊酿奇寒，土乾未滋蚁。引领期入房，吹衣北风起。根垡暗已朽，处堂昧生理。怨长交不终，媒劳复谁倚。酾酒与花盟，花光去若驶。荪兮独自愁，何人信予美。"}