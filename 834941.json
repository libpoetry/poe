{"id":"834941","title":"金菊对芙蓉 对菊","dynasty":"清末民国初","author":"何振岱","text":"丛菊花黄，词人发白，风前相映分明。道不嫌老丑，如汝伶俜。迟开至竟还能久，管世间、飞絮浮萍。帽檐斜插，端应未改，少日心情。小掬盏水清泠。荐义熙一叟，聊替方棂。恁天阴雁过，秋气峥嵘。自将热泪■■洒，耿忘言、淡守孤馨。金釭夜静，更扶香影，画上绡屏。"}