{"id":"1211499","title":"北人上冢","dynasty":"元","author":"萨都剌","text":"南人城南逢清明，北人望北号哭声。人生何处问南北，春秋霜露俱含情。天涯芳草何青青，杜鹃口血花冥冥。酪浆一壶麦一饭，香火照日藏流萤。自言家住大河北，闽巅相望六十六。血气寻寻呼应声，音容皎皎常在目。虚名薄利非良图，故山松柏号夜狐。儿身有禄亲不待，亲坟无主儿义辜。低头再拜襟尽血，行路人情为惨切。纸灰低拂绿杨风，杯沥浇残沙上月。人言朔客铁心肠，谁无半饷情惨伤。游宦既知离别苦，何如拂衣归故乡。"}