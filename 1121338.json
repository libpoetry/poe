{"id":"1121338","title":"病中","dynasty":"宋","author":"林逋","text":"坐钓行樵那不倦，寻云看月亦应劳。烦襟入夜权宜减，瘦格乘秋斗顿高。猿下任窥煎药鼎，客来慵动碾茶槽。床头卧架直闲却，免有情憀揭悼骚。遗编坐罢披三豕，小轴行当倦伍禽。廉肆有徵常遇困，刀圭无状为攻深。长卿痟渴应难奈，玄晏清羸已不禁。约缚隐囊聊阁膝，忘怀未得是微吟。"}