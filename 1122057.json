{"id":"1122057","title":"白居易有望阙云遮眼思乡雨滴心之句用其韵为秋思十首","dynasty":"宋","author":"郑刚中","text":"积雨荡阑暑，一凉才有望。夜气入灯花，细影摇书幌。枫叶飞红薄，梦到吴江上。孤笛过蒹葭，鲈鱼出烟浪。觉来空惘然，猿子啼青嶂。顷随千官群，晓入丹凤阙。侍立近金炉，下殿香未歇。宫槐零露清，马稳宁忧蹶。日近长安远，福过难辞拙。圣主骨肉恩，孤臣眼中血。天高不碍眼，矫首见尧云。况复烟雾清，八荒静无尘。垂空不可状，变化何轮囷。摇知五色光，上下藏北辰。我今在人世，怅望那得亲。凉至欲饮酒，此兴不可遮。手提皤腹罂，倾之若流霞。可但饮文字，搜寻到鱼虾。忽焉见妙理，眼乱皆成花。方知水底眠，杜老言不誇。天边定何物，洗此瘴乡眼。初如黄金盘，便似白玉椀。明河注其中，无处光不满。举杯对之饮，万虑觉萧散。竹风吹我睡，不得终夜款。西风催户西，落叶动相思。柏香穿石鼎，孤起学游丝。帘垂草亭静，篱菊弄幽姿。万物同一气，荣悴只如斯。哦诗诗未成，览镜添霜髭。南方秋不悲，奈我居异乡。不见枫叶丹，但怜菊花黄。扫迹燕如客，斜书雁成行。梦中清愁阔，云此是潇湘。潇湘连洞庭，何处是东阳。忆昨离帝都，一别遂如雨。庄舄虽不病，亦作越人语。茅屋终夜寒，单衣昼还暑。荷叶未全蛀，桃花已微吐。西湖莲藕香，今也在何许。日落红练净，山近空翠滴。争枝鸟未栖，闭户人先息。孤坐明月中，寒光入胸臆。衣润毛骨冷，万劫尘土涤。谁知茅檐下，我独对姑射。老松成偃盖，瘦竹抱虚心。清风度其中，瑟瑟韶濩音。听之遂熟寐，飘然归故林。三洞既微款，赤松亦幽寻。高楼访沈约，四窗桐叶阴。"}