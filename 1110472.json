{"id":"1110472","title":"到象州寓行衙太守陈容德携酒见过二首","dynasty":"宋","author":"孙觌","text":"万里南来亦偶然，一杯相属岂非天。直从尺五城南社，行尽潮阳路八千。三夜故人应入梦，五浆客舍有谁先。使君遥簇花间马，欲伴愁人到酒边。饤坐黄甘噀手香，堆盘丹荔照人光。莫辞蜑酒一尊赤，会压瘴茅千里黄。未省谗言遭薏苡，直将空腹傲槟榔。酒醒梦觉知何处，树影参差月满廊。"}