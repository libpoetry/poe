{"id":"811506","title":"述怀","dynasty":"清","author":"冯云骧","text":"人生各有命，富贵安可求。静心服道素，泉石恣优游。冥鸿达者羡，文牺志士羞。伤彼陌上花，疾风吹未休。去为沟中泥，妍华讵可留。南山有古木，曾不畏高秋。猗猗兰蕙香，露濯鲜华好。采为君子佩，过时恐枯槁。兰蕙何易衰，茂茂菉施草。丈夫怀远猷，乘时苦不早。意气矜豪雄，日月赠人老。身世叹悠悠，忠信以为宝。"}