{"id":"1073323","title":"谢曹中甫惠著色山水抺胸","dynasty":"宋","author":"陈克","text":"曹郎富天巧，发思绮纨间。规模宝月团，浅淡分眉山。丹青缀锦树，金碧罗烟鬟。炉峰香自涌，楚云杳难攀。政宜林下风，妙想非人寰。飘萧河官步，罗抺陵九关。我家老孟光，刻画非妖娴。绣凤褐颠倒，锦鲸弃榛菅。忍将漫汗泽，败此脩连娟。缄藏寄书篆，晓梦生斓斑。"}