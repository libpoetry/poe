{"id":"721296","title":"园居杂诗三首","dynasty":"明末清初","author":"陈恭尹","text":"有月鸣莺早，无风乳燕高。倚檐花刺帽，循竹露沾袍。散诞从吾得，驱驰与世劳。晓凉开卷罢，耕凿语儿曹。野色浮千树，池光鉴一峰。高标人外秀，新绿雨边浓。此地颇安堵，他乡时举烽。楼头数杯酒，伫立到昏钟。乾鹊来何处，高巢占一桠。可能知喜气，空自恋贫家。就食雏争母，教飞翼碍花。老夫图稳卧，未许报窗纱。"}