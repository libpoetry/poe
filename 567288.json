{"id":"567288","title":"瀛洲图","dynasty":"明","author":"徐渭","text":"瀛洲自是神仙住，谁将笔力移来此。碧瓦长栏十二层，红云断岫三千里。碧瓦红云缥渺间，令人一望损朱颜。当时文采琳琅重，今日青红图画残。画史一人阎立本，笔底不讹笑与哂。窄袖长袍十八人，面面相看灯捉影。后来界画始何人，豆粒作人马成寸。却疑此是李将军，烛暗酒深何处问。"}