{"id":"162129","title":"题冀缺图","dynasty":"宋代","author":"李兼","text":"耕夫自立苗且耘，饷妇相敬礼如宾。画工貌出态闲暇，不是如今愚野人。古之农者盖如此，馌彼公田同妇子。山林自信有真乐，隐逸传中无姓字。吾不能走马章台街，画眉狼籍贻讥谐。又不能卖酒临邛市，奔妻万古不灭耻。遗风后世岂无存，半在东阡烟雨村。不见杵臼梁家妇，犹能亲举案前餐。"}