{"id":"273758","title":"凄凉犯·如社星散，半樱、霜厓诸子相继下世，匪石有感怀之作，同用白石韵","dynasty":"现代","author":"汪东","text":"石城二月嬉春处，河楼不断弦索。慢妆劝酒，诗题细字，袖边裙角。东风太恶。看花影、随风荡薄。甚匆匆、吞声去国，生死堕冥漠。还诧孤身在，感逝伤离，地偏歌乐。赋秋句好，展新声、共悲摇落。听雨挑镫，想深夜、何曾睡著。到归时，笛里更与诉旧约。"}