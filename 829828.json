{"id":"829828","title":"蝶恋花","dynasty":"清末近现代初","author":"袁克文","text":"又向花间寻断梦。几度欢来，几度愁思重。病酒年年谁与共？朱楼听彻梅花弄。翠枕欲抛珠琐动。次第东风，何日春相拥？量取閒愁随处送，相思只合江南种。小语当楼尘乍远。灯火依依，未计更长短。香暗花明帘不卷，半窗新月眉痕浅。何事春蚕重作茧。翠袖殷勤，对此谁能遣？欺梦东风犹款款，柔情渐入愁肠转。"}