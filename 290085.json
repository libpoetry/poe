{"id":"290085","title":"霜花腴·赠孟劬","dynasty":"现代","author":"郭则沄","text":"旧京倦笛，占绮秋、天香唤起词仙。花影帘低，药烟窗暗，吟怀梦味俱閒。楚兰自怜。系暮愁、分付骚笺。尽荒波、老却沧鸥，禁他留眄水云寒。鹓侣几人长健。叹残山满眼，去住都难。白社樽疏，青门身懒，归鸿负约年年。怨歌漫传。算倦游、还恋危栏。劝清欢、补理巾裘，镜霜珍重看。"}