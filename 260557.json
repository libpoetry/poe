{"id":"260557","title":"游晋祠·官闲屏骑从","dynasty":"金朝","author":"赵秉文","text":"官闲屏骑从，意行无涧冈。青山尽处山口转，清溪宛与青山长。古城尚隔叔虞庙，水气先入单衣凉。溪行不十里，乔木森千章。灵泉万古流不竭，荡云沃日摇精光。素月落圆甃，青天入方塘。棹歌中流箫鼓发，击波惊起双鸳鸯。脚踏船舷掖两生，明月照我欹巾裳。两生为我歌，与子嚼一觞。兴来洒墨三四行，使汝名似湛辈香。歌罢忽惆怅，欲归且徜徉。清风明月本自无尽藏，青山绿水何处非吾乡。世閒风波老可畏，物外日月初不忙。安得此溪化作百斛酒，狂吟大醉三万六千场。一朝忽骑赤鳞去，归来晋溪流水依旧空茫茫。"}