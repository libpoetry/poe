{"id":"1068799","title":"大年耆年各赋长篇投名诗社中顾景蕃及伯初子温二侄传诵喜甚子温有诗因次其韵","dynasty":"宋","author":"张扩","text":"诸君总能诗，字字秉忠信。联章辄惊人，我老终不近。朝来试披读，花雨乱巾衽。独惭草元迂，浪说周易准。至今覆瓿谤，文字愧小谨。昨观两雄篇，词采溢肝肾。高参风雅淳，俯谢边幅窘。谁能报殽役，怒语激先轸。吾军老而怯，望敌倒戈盾。会看两犹子，秋风横雁阵。"}