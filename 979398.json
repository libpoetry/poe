{"id":"979398","title":"次韵都尉王晋卿天驷监邂逅作兼呈坐客","dynasty":"宋","author":"晁补之","text":"平生杜元凯，学问光奕世。戚联帝室未要论，烜赫功高羊叔子。赤霄翔舞须威蕤，孔翠文章岂其累。崇台作山池作湖，富贵所要声名俱。酒樽诗句得过薄，小隐山城殊未疏。曹侯词翰诸公客，惯听清歌耳倾侧。天闲两骥看追风，晴轩忽下饮河虹。拳毛妙画不可见，颜公笔精如对面。邓张不醉无揽辔，烧烛林间鹊飞起。第语曹侯继张燕，邻榼如渑不忧浅。"}