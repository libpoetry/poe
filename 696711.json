{"id":"696711","title":"白纻歌二首","dynasty":"明","author":"郑善夫","text":"白纻歌，白纻舞，吴趋青童越素女。翩翩绮縠鸾凤举，流宫转徵清激楚。玳筵璚膏君莫忘，卿云灿灿世将昌。赤日时下舒以长，令君黄耇乐无疆。兰陵白纻色胜银，裁缝舞袖当上春。调筝考瑟宴嘉宾，送意尊前未敢亲。东方将明乐不违，主人欢笑客忘归。钟鼓齐发且复希，矫视云端双鹤飞。"}