{"id":"1253192","title":"病中辱周彦明吴彦冲下顾荒寂长篇短句间见层出懒拙不即奉答姑述唐律十解以谢","dynasty":"元末明初","author":"唐桂芳","text":"谁觅家居大小溪，溪头树影可齐齐。清秋晒杮皴皮熟，白日悬猿背面啼。远客醉归愁险路，病翁懒出怯深泥。夜来南斗觇奇气，怪底文星独向西。先生何事困山囚，澼絖于今尽建侯。石骨有棱宜碍路，溪流无罅却通舟。绿荷倾盖二三尺，红槿开花千百头。惭愧陈琳草檄手，才疏意懒更悠悠。梧桐将雨荐新凉，烂烂欃枪夜放光。悯晋尪羸惟有骨，医秦狂暴却无方。栗里可怜非隐所，桃源毕竟是仙乡。摩挲病眼关山隔，老滴西风泪数行。先子平生笃爱真，时儿聪慧每誇人。孝扬未尽三牲养，翰墨犹存百世珍。夜梦音容偏恍惚，每怀恩德倍酸辛。回头豚犬催吾老，但愿无忘骨肉亲。造楮山翁操国柄，一时物价赴低昂。渔梁水落青螺出，鸟道天晴白果香。误喜病怀相唯诺，空遗老笔擅文章。平生周子通家契，昨拜兄茔涕泗滂。水落山溪路可通，惜无佳客为谈空。气吞湖海文尤壮，胸满乾坤道不穷。家少黄金单嗜酒，愁添白发欲成翁。冰壶冻损寒梅蕊，自向茅檐待日烘。平生爱慕程文学，一见浑如骨肉亲。侨寓厌听芦叶雨，故乡未老蕨芽春。骚坛高筑成勍敌，佛屋相依结近邻。大小溪头田百顷，山鸡野鸭未为贫。杜陵一览众山小，好事元戎况有亭。红树深明朝雨暗，白鸥飞尽晚烟青。关河表里连城郭，日月东西绕户庭。眼力欲穷千里外，动人霜角酒初醒。山耸牛头来北极，水分雁爪向西倾。曾无障碍云填道，每有光辉月满城。十万貔貅归号令，三千熊虎佐威声。何如携取谢安妓，笑拍阑干岸帻轻。丞相单传知府裔，而今厚泽见闻孙。清风黄阁三台贵，皂盖朱幡五马尊。利市乍颁联玉果，斓斑初试出金盆。分明头角真英物，拟待槐边恣讨论。"}