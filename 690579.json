{"id":"690579","title":"甲戌旧郡公韶阶徐公督学以诗币见寄赋此驰谢","dynasty":"明","author":"张萱","text":"一水蒹葭两岸枫，怀人秋色满天东。遥思画隼黄堂客，为恋灵椿白发翁。远志自知非小草，祥鸾何事羡冥鸿。圣朝木铎今虚席，慎勿淹留旧桂丛。解绂归来翰墨林，千秋自命喜书淫。奇人问字披帷至，佳客论文载酒寻。入梦国香兰馥馥，趋庭相种玉森森。善榷洞口云常满，为报苍生望雨霖。"}