{"id":"807256","title":"满江红  郝元公署中食饼忽有茂陵之忆赋词志感","dynasty":"清","author":"陈维崧","text":"落拓无家，叹三匝、曾栖汝颍。记那日、绿窗闲与，姬人说饼。溲粉宛同春絮薄，映空绝似杭罗净。笑鹦哥、偏爱啄香粳，吴儿性。才半载，归乡井。拚两地，悲萍梗。算不因烽火，几成薄倖。闻说衮师年尚幼，戛羹解向厨娘竞。只今宵、入手恰输他，团圆影。"}