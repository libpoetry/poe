{"id":"1007597","title":"酒边见烧各赋一体","dynasty":"宋","author":"董嗣杲","text":"淮山烧色起，阴剥应期约。开辟界限定，蠹根不藉钁。焦枯烬无踪，艳阳春有脚。爆烈狐兔窜，惊迫魍魉烁。尖危腾斜燄，汊角迸横焯。死卉沸沉烟，游云避浮虐。入夜光尤皎，逮晓焮自若。蛰虫潜穴散，猛虎奔渊跃。势欲凌虚霄，倏忽风掠绰。荧荧断续见，江流飏昭灼。青黄数宵陨，何在事采斸。远客诧希遇，俯仰发叹噱。斗杓指东寅，天公又斲削。霜气逼衾重，对眠向溪阁。"}