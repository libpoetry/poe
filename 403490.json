{"id":"403490","title":"齐天乐 寄念娟邵武","dynasty":"近现代末当代初","author":"刘蘅","text":"雁声啼白荒山草。秋光更催人老。念子殊方，长年橐笔，愁送离边昏晓。孤游倦了。问客里怎消，雨凄风峭。卖卜佣书，细思还是故乡好。高亭迥出树杪。觅沧浪旧迹，诗思幽渺。蓿苜生涯，篝灯课子，别有欢娱怀抱。君归务早。正洲桔垂红，渚鱼堪钓。望极溪篷，倘先春信到。"}