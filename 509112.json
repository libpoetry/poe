{"id":"509112","title":"赠赵征夷凯还京师","dynasty":"明","author":"韩雍","text":"桓桓将军赵征夷，人中豪杰军中师。一朝拜命佩金印，提兵百万来边陲。边陲蛮夷流毒久，保险为巢争死守。将军奋甲独先登，百万雄兵谁敢后。阵前号令雷风奔，日色昼暝天为昏。马蹄溅乾荔江水，剑锋斫断藤山根。兔窜狐奔弥百越，网罗处处无疏缺。坐看群丑尽成灰，万里妖氛一时灭。将军振旅归柳营，黄童白叟皆欢迎。自言生长乱离久，不图便见时承平。人言将军有神力，杀气棱棱厌群贼。贼中遥望畏如神，狄青铜面何须饰。藤山磨厓纪厥功，贼党不敢窥其中。从兹两广正疆界，马援铜柱翻成空。将军伟烈超今古，马援狄青何足数。圣主才无南顾忧，锡封定见分茅土。赞军台老不知兵，却喜心同见功成。题诗送君凯还去，天涯万里难为情。"}