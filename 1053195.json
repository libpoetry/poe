{"id":"1053195","title":"访彭门太守苏子瞻学士","dynasty":"宋","author":"释道潜","text":"眉山郁茀眉水清，清淑之气钟群形。精璆美璞不能擅，散发宇内为豪英。煌煌苏氏挺三秀，豫章杞梓参青冥。少年著书即稽古，经纬八极何峥嵘。未央宫中初射策，落笔游刃挥新硎。翰林醉翁发奇叹，台阁四座争相惊。逡巡传玩腾众手，一日纸价增都城。同时父子擅芳誉，芝兰玉树罗中庭。风流浩荡播江海，粲若高汉悬明星。前年闻公适吴会，壶浆跪道人争迎。浮云流水付幽讨，下视世网鸿毛轻。野人弱龄不事事，白首丘壑甘忘情。神仙高标独未识，暂弃萝月人间行。朝吴暮楚失邂逅，惝恍夜梦还茕茕。迩来旅食寄梁苑，坐叹白日徒虚盈。彭门千里不惮远，秋风匹马吾能征。铃斋吏退属幽款，一看挥麈银河倾。"}