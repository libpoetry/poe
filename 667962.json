{"id":"667962","title":"寄刘松石","dynasty":"明","author":"王廷陈","text":"镇拥三边重，衔兼八座荣。韬钤临玉障，仁义即金城。神武虽无敌，天威亦有征。塞烟烽里合，陇月笛中鸣。直应师方壮，恩驱命始轻。何云无上策，已见戢佳兵。虎豹争为用，风云立可生。书随飞箭去，檄至倒戈迎。百胜非天幸，诸戎不日平。横行边地拓，独坐塞尘清。质子趋周道，降王诣汉京。歌钟时自劳，戍鼓遂无惊。定远元投笔，终军枉请缨。不言防众忌，求退为功成。但使龙庭灭，宁邀麟阁名。"}