{"id":"1088313","title":"寄题宜春使君定叟张兄隐斋","dynasty":"宋","author":"朱熹","text":"大专槃万生，异体实同气。云胡分彼己，直以私自蔽。君家桂林伯，德学妙一世。闭户不忘忧，缨冠矧行义。眷言介弟贤，四益谨先畀。千里各分符，一心同尽瘁。远题斋户册，来表栖息地。系述写心胸，俯仰资惕厉。阳嘉既涤荡，阴慝失封闭。介然彼苛痒，嚇若我黥劓。拊摩极哀恫，征取敢常艺。战兢一日力，洋溢四封被。君看物我间，隐显岂殊致。愿反振民功，更懋根本计。"}