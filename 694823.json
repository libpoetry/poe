{"id":"694823","title":"待元美不至二首","dynasty":"明","author":"宗臣","text":"书来有意问沧波，晓起柴门抚旧柯。孤楫中流杨子暮，白云西去秣陵多。双龙一别各风雨，五斗相逢今薜萝。寄语湖边垂钓者，好寻虾菜待君过。谁传消息到湖西，欲来不来空杖藜。昨日合门开枳橘，早时孤艇散凫鹥。愁人碧草戎戎短，候客清尊夜夜携。二十四桥今寂寞，未应重为玉箫迷。"}