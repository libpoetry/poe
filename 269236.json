{"id":"269236","title":"一日十八日寅初生女芳","dynasty":"现代","author":"吴妍因","text":"男似蓝田玉，女如沧海珠。生女不生男，其田殆荒芜。生男不生女，为海亦偏枯。妻既两生男，自憾一女无。数载强节育，一旦防制疏。不觉有所得，惴惴心纷如。但冀门设帨，复恐户悬弧。是夕临大期，腹痛若剖刳。急起为速医，不惮霜载途。须臾偕医至，入门闻惨呼。俄顷告蒂落，肥婴坠呱呱。痛定问奚似，言弗与母殊。闻之倚枕笑，身倦意态舒。诩为己所欲，昊天乃不孤。妻既乐生女，我亦庆获雏。为祝珠与玉，灿灿罗庭除。他日一耿光，经天若金乌。行烛长夜旦，兼煦万物苏。勿仅慧且淑，皎皎耀名都。"}