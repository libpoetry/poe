{"id":"1131302","title":"次韵十诗 喜闲","dynasty":"宋","author":"楼钥","text":"投闲时以醉为乡，人既相忘我亦忘。雨足已期南亩熟，风清更爱北窗凉。昼观碧落云千叠，夜看中庭月一方。时援素琴聊自遣，谁能更作凤求皇。杜陵郑老共襟期，门外红尘弗与知。近日颇荒攻愧课，多时不见适斋诗。竹深荷净相留处，月白风清偶会时。地僻衣裳俱自懒，黄冠野服澹相宜。"}