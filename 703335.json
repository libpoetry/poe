{"id":"703335","title":"秋日喜螺浮张给谏见访即订四百峰之游率赠","dynasty":"明","author":"释今无","text":"多君访我度江来，共话名山去路催。十一游时惭羽翰，三秋去日爱宗雷。锦帆珠浦驱朝浪，玉律金风动蚤灰。泛泛一鸥无所着，元从物外事登台。仙俦未许问流年，偶就鹓行道尚全。省掖文章师陆贽，天门星宿照张骞。丹砂自养甘霖料，青琐难閒览眺船。蚤晚枫宸归献替，遥知圣泽赞名贤。"}