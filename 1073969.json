{"id":"1073969","title":"枢密胡公进诸子于学年方冠强记博览颖悟过人某每过公清夫廉夫立侍公侧赋巨题押强韵率有奇语叹爱之余作诗传坐客云","dynasty":"宋","author":"孙觌","text":"于菟生而斑，骐子堕地走。眈眈百兽长，矫矫六龙友。家庭传吉梦，释氏曾抱送。英英玉雪如，连璧见二仲。读书夜不眠，历历数十年。吟成一寸烛，笑拍郊贺肩。聚讼破三语，下笔先风雨。妙句出锦囊，陈言陋盐絮。辟易四坐惊，难弟有难兄。传观莫放手，掷地有金声。"}