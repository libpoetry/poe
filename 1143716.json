{"id":"1143716","title":"次韵沃梅泉见寄咏稼隐相过之乐并督作诗","dynasty":"宋末元初","author":"方一夔","text":"星聚何曾奏少微，浮萍桂海偶相随。掺袪东阁吟梅处，眵目寒窗点易时。自叹两翁馀口业，悬知千载有心期。啼猿唳鹤初无事，怕有行人怪说诗。梅压沧浪密复疏，临流几度濯緌絇。侯封富贵归千首，身计行装挂一壶。文饮暂教吾辈共，骚坛谁道我军孤。汾亭洗尽筝琵耳，重理丝桐縆老梧。"}