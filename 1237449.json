{"id":"1237449","title":"五月调兵赴绥阳","dynasty":"元","author":"黄镇成","text":"五月南征亟出师，黄尘眯目汗流衣。衰翁偃仰犹嫌暑，惭愧军中几日归。五月农家半未耕，更闻田鼠食苗萌。辕门昨夜飞书急，十户三人赴调兵。五月公私乏见储，师徒野掠竟何如。自怜无力操戈从，未敢偷安饱饭居。五月炎蒸日似年，金龙山下有林泉。不知杖锡何时去，裹饭从师借榻眠。"}