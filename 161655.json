{"id":"161655","title":"题韦同年聚远阁","dynasty":"宋代","author":"王炎","text":"尘蒙万家市，中有壶公天。翚飞倚空翠，吞纳无中边。江远益渊回，山远益清妍。云霞之敛散，竹树之芊绵。羽鳞之翔泳，舟车之往还。物色四面来，输入檐楹间。境远心亦远，意将隘入寰。我尝观洞庭，水与天相连。流光浮玉镜，万象皆包涵。又尝登天柱，众丘如髻鬟。孤鸿灭没处，寓目行中原。蓬转堕江城，此身缚微官。今代韦表微，懒着进取鞭。尚记千佛名，亦许时扣关。自疑脱凡骨，揖此楼居仙。江山开画笥，使我思悠然。是中有真趣，可得不可传。客至勿挥麈，但与浮觥船。"}