{"id":"464062","title":"永遇乐 对海","dynasty":"当代","author":"郭汉城","text":"大海奇哉，奔腾恣肆，无边无际。才咽金乌，忽铺排起，一片清光丽。迢遥河汉，银车踯躅，天上也贪凉意。问彼姝、蓐收睨影，此时泑山眠未。升沉日月，早消磨了，倥偬几多星岁。就里堪怀，凭栏拍剑，火热心头味。也知狂直，书生意气，老去情犹难已。对沧溟、欲乘寥阔，因风飞起。"}