{"id":"247567","title":"暮春呈会法师","dynasty":"现代","author":"石任之","text":"苍碧拘人如系圄，念念啮藤有二鼠。偶观自反病废身，是非纷妄天未与。我辈何为来此间，芬陀利华出海渚。初月梵堂岩径微，流霞松火扫花煮。会师清羸虚白生，闲立浮云镇来去。寒潭柏影涤俗氛，潜息鱼龙听夜语。万法空音贝叶宫，拨开病眼燃千炬。宝界先识严身花，净土唯心造归所。一业所感未来生，我惭痴在骨深处。帝乡别时冻未花，归来春暮色香沮。结习如烟散不收，万虑成灰吹仍举。潺湲灌顶消积疑，默坐移时千万绪。在笼在野俱在心，试以群魔为法侣。雪山半偈能舍身，觉性了时辞逆旅。"}