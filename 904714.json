{"id":"904714","title":"徐童子弹琴极聪慧诗勉其学","dynasty":"宋","author":"李石","text":"髧如丫角垂两耳，口诵黄庭调绿绮。诸公拂榻乃肯留，疑是前时徐孺子。我琴挂壁久不弹，浙声分作蜀声看。但得古人指下趣，转觉良工心事难。欣然过我同一笑，旧曲重闻如再少。咸韶本自凤凰鸣，筝笛任誇蚯蚓窍。孺子孺子年更痴，十三大胜陶家儿。阿端不识六与七，随分牵衣觅梨栗。"}