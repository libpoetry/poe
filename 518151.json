{"id":"518151","title":"送罗生伯达升国学","dynasty":"明","author":"唐文凤","text":"梧桐生高冈，绿叶何葳蕤。所托既得地，畅茂谅亦宜。醴泉溉其根，甘露濡其枝。凤凰鸣哕哕，朝阳影离离。谐和五音具，孕材良且奇。神灵不敢惜，哲匠频顾之。斲成美琴瑟，登歌清庙时。罗生秀而整，有若碧梧姿。持此欲安往，伥伥求所知。论心必有遇，世岂无钟期。何当献天子，再歌南薰诗。"}