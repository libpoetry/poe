{"id":"731282","title":"戊申春日行次蓟门登独乐寺阁","dynasty":"清","author":"高塞","text":"春雨湿归鞅，行色藉以沐。落日投蓟门，遂寄禅宫宿。谁为初地功，高楼倚空筑。梯云历层楹，聊纵千里目。回飙递晓钟，薄雾笼寒竹。芳草丽郊原，新林变川陆。岂意路道人，复此慰幽独。临风思近睽，倚槛恣遥瞩。渤海杳漭沆，盘山互纡曲。安期驻秦銮，广成降帝屋。圣哲既已往，陈迹遗岩谷。空同与沧溟，烟波恒断续。"}