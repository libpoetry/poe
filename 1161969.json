{"id":"1161969","title":"秋闺月","dynasty":"唐","author":"权德舆","text":"三五二八月如练，海上天涯应共见。不知何处玉楼前，乍入深闺玳瑁筵。露浓香径和愁坐，风动罗帏照独眠。初卷珠帘看不足，斜抱箜篌未成曲。稍映妆台临绮窗，遥知不语泪双双。此时愁望知何极，万里秋天同一色。霭霭遥分陌上光，迢迢对此闺中忆。早晚归来欢宴同，可怜歌吹月明中。此夜不堪肠断绝，愿随流影到辽东。"}