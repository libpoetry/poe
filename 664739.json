{"id":"664739","title":"送吴慎之令铜梁","dynasty":"明","author":"康海","text":"忆昔与子游乡学，短褐彯彯俱总角。千人过眼无一堪，私拟君才当颖脱。以兹常听万里鸣，岂意萧条饭场藿。我昔应时官翰林，世间名士空相博。转觉君才近所无，垂老科场意羞缩。奋迅因求勾漏閒，声华晔晔今非昨。苟能行事何足猜，丈夫要见青天阔。国家名公不可数，俱向专城事民瘼。君不见汉庭黄霸与鲁恭，至今名誉振天地，何况当时为列公。"}