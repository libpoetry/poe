{"id":"816777","title":"踏莎行 佳人","dynasty":"清","author":"董俞","text":"绣袜留香，罗裙拂翠。盈盈绝称韶光媚。漫将团扇掩娇羞，风流偏解怜夫婿。燕妒双栖，莲惭并蒂。酒酣百种春情昵。小屏低槛月朦胧，云鬟压枕花香细。陌柳飘绵，园梨糁雪。红亭绿酒人离别。春光不是别离时，别离偏向春时节。旧梦无痕，新愁似结。乱鸦啼处山千叠。渔灯点点隔江明，蘋似带雨波声咽。狼藉金铺，飘零玉溆。蔫红皱白随风舞。残枝袅袅怨斜阳，玉环飞燕俱尘土。蝶泥馀香，莺辞荒圃。画桥客散濛濛雨。美人睡起正凭栏，娇波凝瞩愁无语。桃片萦烟，梨花堕雪。画楼惆怅闻啼鴂。红妆掩泪诉东君，低回欲向枝头别。可是娇姿，风姨妒绝。顿教一夜芳菲歇。而今算做未开时，何须檀板悲歌咽。"}