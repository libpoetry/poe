{"id":"424138","title":"疏帘淡月·闻式僧事，感慨赋此","dynasty":"近现代","author":"黄光","text":"禅房昼坐。忽草逐门开，花从钵堕。平地风波，突起任他扬簸。盼归云衲斜阳里，问东君、如何裁可。心忘三昧，目迷五色，转移飞祸。念平昔、莲华静课。萦尘梦难醒，金刚严锁。柳絮何因，特地结成空果。夜叉白日猖狂甚，笑缁流、鹿苑难躲。且安瑶室，咒来自得，水澄烟妥。"}