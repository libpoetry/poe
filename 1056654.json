{"id":"1056654","title":"麻姑山诗 问玳瑁石所出","dynasty":"宋","author":"吕南公","text":"陂陀土中石，含彩若龟贝。伊谁攻取之，传玩诧奇怪。山家厌搜凿，养草事蔽盖。閒名偶流闻，尚自困酬对。咨嗟人间世，岂直文为害。大有可用姿，难能免侵败。他山石不美，粗杂等顽块。奈何亦争求，烂漫入磨扢。情知既有物，顺以除恶爱。不然悠悠生，孰在形器外。"}