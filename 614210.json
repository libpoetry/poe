{"id":"614210","title":"秋日得何襄武同陈子明见怀之作次韵辄答","dynasty":"明","author":"李之世","text":"林馆俄惊物候秋，长空渺渺暮云流。湘帘半捲疏萤度，竹径微曛宿鸟投。古洞长封烟树暝，碧天凉浸露华收。张罗户僻无人到，退院僧閒有偈留。漫以通家怜孔李，何来高咏到元刘。挥毫逸思盈缃帙，说剑雄心傍蒯缑。共向驼山誇胜会，应怀旧侣隔芳洲。当年泛雪曾回棹，何日披云更续游。湖海才名推倚马，沧江吾道狎眠鸥。高梧滴露涓涓净，丛竹经霜色色幽。酒垆岂是河山邈，迟尔相携典敝裘。"}