{"id":"1122484","title":"上李大参","dynasty":"宋","author":"度正","text":"坐对江山古与稽，熏炉一线入云霓。闻思草木忧春雨，轸念桑麻病夏畦。有美荇蓠泥不滓，无言桃李下成蹊。青天瑩彻明如鉴，下照毫釐自不迷。云间龙鹤隐峰峦，袖手何妨此考槃。秋老未须愁菊悴，春回宁复讶梅酸。风吹雁字成簪盍，雪压鸥盟阅岁寒。万卷皇坟谁可续，为言执事劝加餐。"}