{"id":"814486","title":"曹仁宪谨荣寿","dynasty":"清","author":"林扬声","text":"一团和气配乾坤，德化施行俗可敦。羲瑟农琴期近古，村箫社鼓乐沾恩。鹤飞谁唱东坡曲，燕会共开北海樽。为祝期颐长不老，升平人瑞庆公门。香焚宝鸭烛金莺，道是使君此日生。品拟黄花秋色淡，节徵古柏岁寒荣。登龙士共三多祝，附骥余同再拜赓。应识他年归去后，还将洛邑会耆英。"}