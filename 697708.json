{"id":"697708","title":"闻杨学士士奇卧病赋诗寄简十首","dynasty":"明","author":"胡俨","text":"昔年我病公南去，公病今令我北思。怅望停云千里隔，竹窗樽酒负佳期。东里先生懒著书，新栽花竹似郊居。病来对客无谈笑，麈尾高悬室自虚。近见椷书到玉堂，忽闻伏枕意难忘。形容不是缘诗瘦，坐卧多因爱竹凉。词垣罢直已多时，窗户流尘生砚池。事业到头须努力，年过五十未应衰。见说新来坐不眠，重屏围暖拥青毡。但闻子敬歌桃叶，岂有杨枝伴乐天。不见堂前雀送鳣，只闻幽室药频煎。越人亦有方堪寄，却恐桓侯笑未然。闻道维摩面欲焦，他乡相忆客魂消。亦知松柏苍苍色，纵使经霜未肯凋。先生何事最关情，人道如今太瘦生。故旧年来多老大，题诗不觉泪纵横。看看腊尽又逢春，想见春来气象新。造物小儿徒自苦，先生已办逐傩人。昔年染翰共承恩，今日看云忆故人。两鬓萧萧空自老，不才未有报涓尘。"}