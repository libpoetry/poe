{"id":"816447","title":"祝英台近","dynasty":"清","author":"龚翔麟","text":"露禽喧，风信老。吹散漷阴道。四听花鹃，悔煞别离早。销凝长把留题，春山团扇，记香泪、当年和扫。五亭杳。秋潮曾扣歌船，归寻翠筒钓。蓦地相逢，影拨芡盘照。无情最恨篙师，峭帆催挂，又新雁、一绳云杪。一帘花，三尺枕。春梦几曾醒。轻逐柔绡，髣髴转蓬径。去寻水蝶岩蜂，重逢俊侣，正好约、园林烧笋。小槐顶。添声遮了新蝉，催回载诗艇。红镜穿纱，移遇半床影。柳蛮唤噙瓯香，金眉教洗，写不断、相思归兴。雪痕深，梅信浅。纸阁夜微暖。多病文园，辜负绿樽满。晓风残月歌成，桃鬟何处，且自拍、红犀轻扇。赋情倦。冻禽声里魂消，长亭短亭半。不顾愁人，小鹢去如箭。许侬招个红襟，春楼剪影，莫误了、花时银蒜。"}