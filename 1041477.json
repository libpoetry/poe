{"id":"1041477","title":"和永叔十九韵送魏广","dynasty":"宋","author":"刘敞","text":"信陵贵公子，仁义不挂口。犹有三千客，名声极高厚。而况贤者门，四方所奔走。岂无青云士，磊落照前后。我虽非其人，慕用意殊久。差池混出处，百望乖一隅。羁旅陈蔡间，忙如丧家狗。担簦始自致，倾盖许白首。中堂陈诗书，高会置樽酒。岂惟听馀论，复喜识宾友。魏侯希世珍，颇为平生旧。他时恨契阔，并生喜邂逅。危冠切浮云，长剑挂南斗。同志此莫逆，孤游信无负。切磋变新巧，綵绘饰馀丑。自谓当穷年，如何复分手。士生得所师，文学致不朽。吾衰莫自力，子壮谅何有。当取天下名，还为生人寿。"}