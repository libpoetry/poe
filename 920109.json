{"id":"920109","title":"题阎立本画水官","dynasty":"宋","author":"苏洵","text":"水官骑苍龙，龙行欲上天。手攀时且住，浩若乘风船。不知几何长，足尾犹在渊。下有二从臣，左右乘鱼鼋。矍铄相顾视，风举衣袂翻。女子侍君侧，白颊垂双鬟。手执雉尾扇，容如未开莲。从者八九人，非鬼非戎蛮。出水未成列，先登扬旗旃。长刀拥旁牌，白羽注强拳。虽服甲与裳，状貌犹鲸鳣。水兽不得从，仰面以手扳。空虚走雷霆，雨电晦九川。风师黑虎囊，面目昏尘烟。翼从三神人，万里朝天关。我从大觉师，得此诡怪编。画者古阎子，于今三百年。见者谁不爱，予者诚已难。在我犹在子，此理宁非禅。报之以好词，何必画在前。"}