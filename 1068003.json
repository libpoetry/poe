{"id":"1068003","title":"送所借书还王生","dynasty":"宋","author":"李彭","text":"邺侯家藏三万轴，牙签新若手未触。此翁眼如九秋鹰，一过成诵不再读。愧非玄晏独峥嵘，复愧王郎著论衡。案头萤乾太苦相，久假不归何痴生。开州公子好奇古，胸中宝笈森四库。安用邺候插架书，向来借我纸上语。频年多病百不如，准拟传书学截蒲。还君一鸱细故尔，莫厌时时开锁鱼。"}