{"id":"269877","title":"并蒂芙蓉·次晁次膺韵","dynasty":"现代","author":"吴湖帆","text":"翠幕情话，认靓妆倩影，同心连蒂。回照合欢屏，映人面多媚。翩翻闹红殢绿，伴侣飞璚逞双瑞。喷香嚼蕊。问鸳鸯朦胧，悠悠谁记。云霞髻鬟四卷，倚青房悄语，披襟寻思。出浴水乡中，便倾盖相戏。还随画船醉拥，艳说风流天仙子。凌波步美。恁幽栖护纱深意。"}