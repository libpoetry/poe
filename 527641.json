{"id":"527641","title":"东海太守行赠徐以敬","dynasty":"明","author":"何景明","text":"西曹大夫，东海太守，且停尔车饮我酒。二十读书饱经术，腰下组绶无一尺。一朝天子赐五马，十年官至二千石。汉家盗贼满山东，十城九城荆杞中。玉食常怀股肱郡，苍生久慕循良风。况君兄弟皆甲第，出入光辉无与比。兄飞仙舄宰王畿，弟握侯符长千里。四世五公自此始，不见关西杨伯起。"}