{"id":"627975","title":"访王问溪那邕村居","dynasty":"明","author":"何绛","text":"开春日晴霁，篮舆出郊阡。疏林换新叶，莺啼碧树巅。东风吹缊袍，乱石鸣幽泉。行行入深竹，迢遰过前川。田园亦既种，桑麻长户编。多谢素心人，殷勤开竹轩。相邀入茅屋，鸡黍陈杂筵。酌我樽中酒，挥以琴上弦。兴至辄倾杯，高谈妙入玄。任真有殊乐，古人贵自然。"}