{"id":"427112","title":"摸鱼儿·吊江户樱花","dynasty":"近现代","author":"黄侃","text":"恨无端送春风雨。繁樱零坠无数。辞枝还爱随流水，一片也无寻处。卿已误。愿莫把韶光携往天涯路。为谁独苦。算祇有啼莺，一般痴绝，尽日绕空树。飘零恨，尽与卿卿对诉。人间谁解愁绪。他乡正拟长相聚，不奈子规能妒。卿识否。卿别后绿阴千树都无主。伤离不语。知甚处重逢，他生未定，还恐化飞絮。"}