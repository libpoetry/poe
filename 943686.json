{"id":"943686","title":"再次韵","dynasty":"宋","author":"陈造","text":"谷岩蛰石燕，帝阙锁丰隆。入怀疑有无，惬此靡微风。晴空寄望眼，已快鹤出笼。向来阴雨馀，缺然贤圣中。庭竹忽乾鹊，云衢亦轻鸿。新诗照老眼，姱嫭欺群红。飞仙款幽寂，珩璜韵丁东。稠叠挹胜槩，孰谓吾天穷。花神怜客心，密密灵犀通。冗官况暇豫，令节聊从容。少徐泛觞醉，或有解佩逢。倾城试新妆，户户虚帘栊。未用椽笔飞，坐诧十吏供。乐事易陈迹，此叹今古同。当时序兰亭，一一言由衷。嘉会青帝惜，芳情吾辈钟。繁香与丽人，相映媚以丰。沥酒劝羲驭，西去忍匆匆。迟暮冀如愿，百违今一从。澜翻笑谭口，几成呫嚅翁。"}