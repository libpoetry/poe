{"id":"1222866","title":"次韵瑾子过梁山泺三十韵","dynasty":"元","author":"袁桷","text":"大野猪东原，狂澜陋左里。交流千寻峰，会合百谷水。量深恣包藏，神静莫比拟。碧澜渺无津，绿树失其涘。扬帆鸟东西，击楫鸥没起。长桥篙师歌，短渡贩客止。天平云覆幕，湾回路成砥。鹰坊严聚屯，渔舍映渚沚。柳丝翠如织，荇带组交薿。出日浮钲金，明霞纡绶紫。一歃浇肠回，三颒慰颡泚。高桅列鱼贯，远吹生凤觜。前奔何无休，后进复不已。绕如林乌旋，疾若坂马驶。飘飘愧陈人，历历见遗趾。流移散空洲，崛强寻故垒。波清凫聚阵，日落鱼会市。土屋危可缘，草广突如峙。莲根涨新圩，蒲芽护荒坻。水花碧团团，云叶白迤迤。浚修出飞泉，阐辟搜故址。缅思重华帝，允属夏后氏。彝伦著箕畴，伟功传迁史。目力渺无穷，行迹端可纪。前村捋柔桑，沃壤接良耜。馀芳锦堆烂，宿麦翠围侈。乃知东鲁儒，终作中朝士。养源汇滉瀁，包荒纳遐迩。驱驰屡经过，感叹复慰喜！南还幸遂愿，永雪洗耳耻。"}