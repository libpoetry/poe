{"id":"380962","title":"彩云归·九日城东亭登高","dynasty":"现代","author":"郑文焯","text":"危亭锁翠倚崇冈。带虚岚、故国斜阳。看冷枫、暮色馀霞散，波路迥、暝入秋乡。更堪催、小城寒信，到西风雁行。向此念、旧游天远，立尽昏黄。茫茫。登临百感，镇销凝、海涨尘荒。昨宵酒醒，何处残笛，又绕空梁。甚百年、悲秋未了，只恁风物凄凉。伤心是、簪到黄花，绿鬓先霜。"}