{"id":"813316","title":"唐申拟古","dynasty":"清","author":"李长霞","text":"行行重行行，哀此生别离。别离难为情，而况赴戎机。圣主方殷忧，安顾子与妻。从军今几载，饷绝恒苦饥。天风吹败箨，部伍各东西。岂乏忠义心，举世少见知。事至日天运，理实由人基。回车驾言迈，日夕望五原。郁郁茂陵树，目极但寒烟。汉武本雄才，远略思拓边。西服夜郎郡，北靖祈连山。羽书不近塞，何由达甘泉。晚世弛纲纪，和虏在偷安。寡义安知舅，饰懦藉仁言。留此青冢草，愧彼汉臣颜。东城高且长，飞楼与云霁。中有彼姝子，被服罗裳衣。容华世莫睹，上与仙人期。下者不敢仰，恐为祸所基。妙语闻九天，邈不可似思。可化油油云，下泽苍与黎。客从远方来，云是江汉民。流氛遍南土，家室无完存。大将日高宴，而以捷书闻。可怜七萃士，涣然若浮云。远近事剽掠，安辨寇与军。好乱岂天性，贼众多饥人。"}