{"id":"902139","title":"过屈平昭君故宅","dynasty":"宋","author":"张嵲","text":"夔州之山皆入云，夔女寝陋男不文。山川历历应如旧，昭君屈平犹荒村。三百篇后无继者，始作离骚绍风雅。君门九重难叩阍，欲登阆风聊蹀马。精衷写尽君不闻，徙倚怀沙泪盈把。汉家靡曼盈六宫，明妃容与如春风。琵琶何能慰行路，槛槛毡车随去鸿。椒兰得得在修门，独任先生作放臣。妃嫔无数贮金屋，秪遣王嫱犯塞尘。万古江山虚秀气，二人贤色皆钟美。天之生此谅应难，一弃单于一沈水。远色苍苍难致极，吊古徘回泪沾臆。二宅遗基自古存，石岩天深秋日昏。沧波渺渺流遗恨，后人谁为赓天问。"}