{"id":"1081429","title":"舟中呈耿元直","dynasty":"宋","author":"赵鼎","text":"念昔一笑相逢初，我时尚少君壮夫。十年再见辇毂下，我鬓斓斑君白须。落魄朋游嗟我在，艰难兵火与君俱。酬恩未拟填沟壑，强颜忍复陪簪裾。浩然胡不径投劾，老矣难堪归荷锄。田园坟垄乱戎马，是身是处长羁孤。解维汴岸一篙水，小舟漂兀如鹥凫。对床推枕坐叹息，此行未肯悲穷途。胸中炯炯时一吐，与生俱坐宁籧除。只今云台罗俊彦，鄙贱老丑憎朴疏。跃马食肉付公等，浮家泛宅真吾徒。与君转柂从此逝，秋风万里吹江湖。"}