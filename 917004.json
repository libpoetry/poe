{"id":"917004","title":"谢詹司业送酒","dynasty":"宋","author":"杨时","text":"郑公负才名，流落四十年。高视隘八荒，天寒坐无毡。忘形赖司业，时与送酒钱。嗟予樗栎材，臃肿世所捐。云何附青云，拜赐追前贤。开壶对青樽，内愧颜腼然。公乎廊庙姿，直干上参天。袨服群娃宫，不虞姑争妍。骅骝误一蹶，万里终腾骞。朝燕暮刷越，驽马安能先。玉瑩本无瑕，宁须事磨镌。宣室久虚席，兹行定详延。陋儒气填臆，感慨聊自宣。辱惠不知报，强歌成短篇。"}