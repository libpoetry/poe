{"id":"591800","title":"冬日圣驾幸万岁山恭赋","dynasty":"明","author":"欧大任","text":"会稽昔受计，涂山曾合符。皇览遵时豫，宸游协前谟。肆瞻万岁山，奠彼玄武区。上冠青霞峤，下澄碧波湖。绛氛久磅礴，苑中得方壶。卜馆筑祈年，议礼齐鲁儒。季冬朔云吉，乐岁欢以愉。驾出即伊迩，警跸先传呼。勾陈伏严卫，招摇备前驱。旬始建曲旃，天狼奋威弧。驭风六苍虬，望坛俨龙趋。天童奉苍璧，玉女持金炉。英韶合九奏，歌筑延以歈。封泥瘗玉简，白云起须臾。回盻秦汉辙，驰骋万里途。何如格群神，行不役千夫。霈泽答玄穹，望幸劳东都。升中举盛典，永垂皇家图。"}