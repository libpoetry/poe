{"id":"278573","title":"从军行·北狄寇边郡","dynasty":"现代","author":"马君武","text":"北狄寇边郡，飞电羽书急。军人别慈母，整装赴前敌。母亦无所恋，母亦无所愁。生儿奉祖国，岂为家室谋？儿父战死日，儿生未十年。不辞教养劳，望儿成立贤。教儿读历史，往事足歌泣。祖国岂不美？世界昔第一。教儿练身体，丈夫之本领。周处杀三蛟，项籍力扛鼎。教儿习射击，典钗买枪剑。刺肌戒爱国，隐隐字可见。儿今年二十，投身事戎行。父志既已继，母愿志已偿。北狄吾世仇，膺惩今所急。祖国尺寸地，不许今人失。母亦无所愁，母亦无所恋。不望儿生还，恐儿不力战。"}