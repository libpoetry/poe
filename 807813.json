{"id":"807813","title":"沁园春  咏慈仁古松送陆荩思归钱塘","dynasty":"清","author":"陈维崧","text":"种自何年，金邪元邪，穆乎高苍。恰崩涛乱泻，熊啼兕吼，枯根直裂，虎跛龙僵。客有将归，我来树下，万斛藤萝漏夕阳。摩挲歇，笑树犹如此，时代苍茫。青春正好还乡。只唱罢阳关易断肠。记前月挥鞭，将游梁苑，今朝分袂，竟返钱塘。世事何堪，人生难料，杮叶翻时又悼亡。归休恨，有一湖晴渌，西子新妆。"}