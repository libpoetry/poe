{"id":"721916","title":"携公新栖仙掌峰诗以赠之","dynasty":"明末清初","author":"屈大均","text":"大士何年至，禅房此净居。长留仙掌在，定是散花馀。具体同西华，骈枝出太虚。参差霞色映，君爱削葱疏。七星岩壑外，一朵水芙蓉。亦有仙人掌，何如玉女峰。磬声惊乱叶，棋响落长松。云卧吾将汝，年年紫翠重。一路从天井，螺旋出白云。飞花床上乱，瀑水掌中分。入定宜蝉响，閒行及鹿群。莫教人看奕，仙日易斜曛。石琢楸枰好，泠泠暖玉敲。声兼松子落，影与竹阴交。步处花随杖，斋时鸟下巢。橘中吾欲隐，可许共烟梢。"}