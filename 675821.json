{"id":"675821","title":"兰室歌","dynasty":"明","author":"徐威","text":"我闻有客来瀛岛，赠君一本无名草。九天沆瀣洗逾香，万里扶摇吹不老。奴薜荔兮婢女萝，甲马营中无襁褓。试向屈原骚里寻，又对文王琴中讨。始知此草有芳名，古来君子同生道。馡馡新茁马氏儿，穆穆还为谢家宝。君今移种读书堂，春风秋露长相保。声名都在此中传，不必区区问商皓。"}