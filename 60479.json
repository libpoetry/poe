{"id":"60479","title":"题竹·独行湘江浔","dynasty":"明代","author":"庄昶","text":"独行湘江浔，见此丛篁幽。风雨日冥晦，万雀声啁啾。垂垂正结实，恐为鹓雏谋。岂无九苞羽，飞下十二楼。延伫久不见，此意良悠悠。我因王者瑞，极意垂鸿猷。采之欲往食，道路阻以修。问之在何所，乃古西康州。西康有西伯，已矣三千秋。至尊应昌运，致此能无由。清时一再睹，咄哉何所求。"}