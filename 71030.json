{"id":"71030","title":"东风第一枝·老树浑苔","dynasty":"元代","author":"张翥","text":"老树浑苔，横枝未叶，青春肯误芳约。背阴未返冰魂，阳梢已含红萼。佳人寒怯，谁惊起、晓来梳掠。是月斜、花外幺禽，霜冷竹间幽鹤。云淡淡，粉痕渐薄。风细细，冻香又落。叩门喜伴金尊，倚阑怕听画角。依稀梦里，记半面、浅窥朱箔。甚时得、重写鸾笺，去访旧游东阁。"}