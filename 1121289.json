{"id":"1121289","title":"次韵希父见寄二首","dynasty":"宋","author":"林季仲","text":"晚窗落莫雪飞花，点缀山翁两鬓华。好办青铜买村酒，共撑小艇访渔家。觉非便合如陶令，得趣何劳问孟嘉。只怕故人腾踏去，短檠谁与话天涯。腊前墙角见梅花，雪后墙头见月华。满引浊醪无一事，尽收好处入吾家。结庐君待归安固，抱瓮侬今老永嘉。莫道青山便遮断，春风浩荡没津涯。"}