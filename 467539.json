{"id":"467539","title":"楚三人诗 上留田","dynasty":"当代","author":"胡云飞","text":"步出东南郊，野地何萧条。借问谁家亩，农事乃遽抛。岂因耕作苦，悲我徒劬劳。谷价日以贱，捐赋日以高。曝背六月暑，所获无釐毫。不如入城去，为仆胜稼苗。李公农家子，闻之泪涕涟。归来万言书，危哉盛世篇。农人一何苦，农业一何艰。但愿在上者，留心下民田。书成挂冠去，不肯取俸钱。黄鹄飞飞，一举千里，下瞰城郭，人民如蚁。豪门之游，快乐如仙，贫贱之流，不直毫钱。但读万卷书，休为千里行，一朝异乡客，性命何太轻。官吏收之去，狡徒竟私刑。哀号中夜发，平明尸骨横。乃知今之牧民如网鲤，在水者困出水死。劝君勉为池中物，君不见，孙家子。巫山高，峻以崇，其下三峡水，百折到巴东。巴东女儿贞且烈，弱躯刺贼刃如雪。有司乃谓：杀人者死。群情汹汹怒涛起。抗暴何辜女何罪，邸报不传口传耳。当政不敢触民意，女儿归来泪同喜。巫山之高不可量，民女不可欺，民之口，不可防。"}