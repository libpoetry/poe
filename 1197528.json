{"id":"1197528","title":"荣木","dynasty":"魏晋","author":"陶潜","text":"采采荣木，结根于兹。晨耀其华，夕已丧之。人生若寄，憔悴有时。静言孔念，中心怅而。采采荣木，于兹托根。繁华朝起，慨暮不存。贞脆由人，祸福无门。匪道曷依，匪善奚敦。嗟予小子，禀兹固陋。徂年既流，业不增旧。志彼不舍，安此日富。我之怀矣，怛焉内疚。先师遗训，余岂云坠？四十无闻，斯不足畏！脂我名车，策我名骥。千里虽遥，孰敢不至！"}