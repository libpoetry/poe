{"id":"1119646","title":"和陶渊明二十首","dynasty":"宋","author":"陈造","text":"作计忧患场，贤圣颇中之。淮乡酒价贱，希复独醒时。齿发变今昔，抚己属负兹。清坐挹饮客，辞费未免疑。客欢我怡然，此戒何妨持。壮岁锐著述，瞢欲藏名山。中间忽自哂，聒聒厌多言。弃置杯中乐，雕锼耗岁年。不知百岁后，何益空名传。薄俗不难化，君子要得情。善政良易孚，循良本无名。一从吏海邑，我暇民乐生。阱填虎自避，心冥鸥不惊。且了饱饭课，不问报政成。不念建德游，枉作心奋飞。一溺狂泉饮，坐受人所悲。吾乐有馀地，醉乡真可依。酹觞初问涂，嗽醪便知归。弃置近药裹，改弦计扶衰。欢趣固自若，谁谓志愿违。捐金得嘉旨，举室更笑喧。老子旧小户，醉帽每先偏。即今省酒费，或办归买山。吏隐有定趣，县债当亟还。乘流遇坎止，毕世佩此言。张竦诋陈遵，彼此竟谁是。徐公今似优，昔行未容毁。中年覆觞过，畏病乃能尔。儿辈无真见，缊袍贤锦绮。海乡亦好春，红紫纷蕤英。黄鸟托庭柯，啁?如有情。知我得碧涛，似劝花前倾。岂知好饮客，静坐耐耳鸣。茹津拆红泥，鲸吸看后生。肮脏老眉面，岂是趋世资。谬著百僚底，躄躠彊折枝。深知才用短，敢谓时命奇。归耕不顾计，更问婚娶为。何向不贫贱，肯为寸禄羁。公朝不遗才，荡荡天门开。杂遝尽奇士，腾凌舒壮怀。有客寻遂初，与时自作乖。脱粟傲肉食，官居当岩栖。东州拜玺书，西州迎芝泥。夫也商声讴，满屋金石谐。诗书孰践履，簿领甘沉迷。平生独往愿，万牛挽莫回。自公有至乐，诗卷还坐隅。得句一吐之，嬉然忘穷涂。百世一俯仰，万象付驰驱。吟情当饮兴，其乐皆有馀。役心声利场，咄咄彼何居。卯金穿窬雄，典午盗有道。当时附炎人，忍耻称国老。延之终代北，范粲车上槁。矫矫竹林俊，曲糵岂真好。陶公诸公右，烱若横道宝。不就酣湎逝，亦恐自标表。访书酒诰空，扬子浪伤时。颂德誉大人，刘伶颇费辞。人生意行耳，暇复商略兹。用己律世人，一信起千疑。规规滞所然，在物宁非欺。我心受风舟，漂然随所之。人生无贤愚，彼是皆梦境。矻矻迷所求，冥冥睡未醒。此心方放纷，息念乃要领。冲风有惊波，揠苗无佳颖。梦觉怅今昔，吾其默自炳。暇日坐北窗，好风竹间至。楚骚偶到眼，开卷已心醉。爱君君子心，湛身抑其次。自靖各所安，苟难岂所贵。非渠工语言，谁遣忘肉味。愦愦绮纨儿，客或大其宅。长公抱胸奇，所向有削迹。穷达吁可惊，贤否乃什百。请君勿此计，计之当浮白。九品宁用评，四并良可惜。细阅史氏书，宛若身所经。梦录以命之，过影纪亏成。一尧间十秦，寒暑倏变更。我起千岁后，游心于大庭。俛仰海尘扬，鼓舞天籁鸣。纷纷阅过前，表立俱志情。达观无畦畛，自狭叔季风。典书有佳酿，饮徒常眼中。彼醉我俱适，未觉介胜通。刚制免寂寥，政复人得弓。少从师友间，雅意效一得。中年弹尘冠，欲起复回惑。初无辅时具，吾责良易塞。即今禹绍舜，群俊萃王国。臣犹自知之，环省每悯默。昔人蚁壤游，方复诧贵仕。回首辞穷约，投分感知己。邻鼓惊边隅，得无豢养耻。战酣日为却，血尸三百里。推枕视窗日，前事皆可纪。向来心营营，乃始得真止。彼此谁贤愚，所持那足恃。陶翁出宰县，径去亦天真。闲居诗成集，古雅仍深醇。坡翁访赤壁，临流双鬓新。小袖补衮手，千篇准过秦。两翁阅当世，眇若毫端尘。熙丰望义熙，爱君最忠勤。向非与道俱，宁尔著语亲。自我诵遗编，行身少知津。敢忘炷炉香，亦复垫雨巾。鼎鼎盖棺前，期无愧斯人。"}