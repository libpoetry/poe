{"id":"960921","title":"听筝","dynasty":"宋","author":"姚勉","text":"春檐雪乾初日长，帘花深压梅影香。美人帐中午睡起，钗横鬓亸慵添妆。文窗窈窕鲛绡绿，卧按古筝横漆玉。微揎翠袖露春葱，学弄梁州初遍曲。拂弦轻揠三两声，问渠学曲成未成。已成未成君莫问，听取軮轧伊嘤鸣。七弦一似焦琴样，立雁参差相下上。左按天孙织锦丝，右斡仙人飞海杖。轻拔浅揠声短长，疾徐洪纤抑复扬。瓶笙吐韵出蚓窍，云车碾响升羊肠。双龙晓日吟秋水，孤鸾春风悲镜里。清猿嘹喨万松间，雏莺惺松百花底。平生有耳喜此听，手不能作心自醒。除却高山与流水，琵琶箜篌俱径庭。楼中弄玉吹箫侣，同学丹山凤凰语。凤凰凤凰来不来，萧史行云在何许。"}