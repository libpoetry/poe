{"id":"711605","title":"梅子潭纪梦","dynasty":"明末清初","author":"陈恭尹","text":"浮云离离，飒其风雨。扁舟独寐，梦我严父。曰嗟曰嗟，汝行良苦。悠悠道路，矧兹鼙鼓。自汝之先，未绝如缕。有孑其传，于今为五。无曰予薄，诸灵所怙。敬汝慎汝，无忘先祖。再拜以跽，小子稽首。暂别我父，日月以久。郁郁予心，如结予口。牵衣欲言，捧亲之手。其衣烨然，其手载温。乃欣乃奔，乃蹶于门。起而傍偟，尚闻其言。疾呼我父，其人曷存。维舟摇摇，维雨彭彭。风回一壑，万竹之声。牛衣转侧，如卧春冰。行渐老大，实惭所生。激激潭水，舟乎济之。浩浩亲恩，心乎系之。烈已前人，乌乎继之。我歌我谣，庶几励之。"}