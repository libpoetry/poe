{"id":"493976","title":"憩庐山东林寺和王阳明先生壁间韵","dynasty":"明","author":"郭之奇","text":"百里山行迷碧草，息心对山觉山好。六朝僧去忽千霜，三秋招隐惟五老。一峰初上晓松哀，瀑布声闻客绪开。舍车纵步过东寺，山僧谓我结莲来。莲社年来孰为首，我亦渊明性耽酒。颓颜独倩菊英滋，酣情易令苍山朽。祇今望阙复趋庭，云舍南溟动远汀。他时散发罗浮上，对望仙庐九叠青。"}