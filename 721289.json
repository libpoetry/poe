{"id":"721289","title":"漫兴三首","dynasty":"明末清初","author":"陈恭尹","text":"借屋增江口，悠悠十八年。力穷群籍内，身老众人前。曲巷来风满，闲门得月偏。有生同是寓，终恋墓边田。简讨吟诗地，江门匝海涛。渊源洙泗远，磊落楚云高。近世无真气，斯人也自豪。文章本情性，笑汝小儿曹。少师生民杰，善谏何雍雍。马地飞雄笔，龙墀泣剑锋。独当天下难，乞老海头峰。百八年来事，良时不可逢。"}