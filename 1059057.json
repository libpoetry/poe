{"id":"1059057","title":"再酬仲孺","dynasty":"宋","author":"邹浩","text":"龙团方启封，数子已惊视。端如肖壁人，骑羊入城肆。又如金谷姿，不合楼前坠。囊衣本酸寒，茶具无一是。纷纷诘邻家，浪欲学拥鼻。秋空辄云雷，秘惜乃天意。未敢还巾车，且集诸生试。岂非今年芽，岁月与君异。直须如印刓，诗驿趼来使。念君才患多，落笔有馀思。盈编故可期，河流几时泚。君应嘲马肝，不食亦知味。"}