{"id":"685616","title":"挽孝廉罗翊文二首","dynasty":"明","author":"邓云霄","text":"彩笔纵横夺锦鲜，科兼文武得先鞭。论文结社称诗友，痛饮狂歌是酒仙。日落槿花悲短景，名传桂籍亦长年。探环化鹤非君事，魂去应登兜率天。龙性如君未易驯，飘然潇洒更清真。生前不受一尘染，殁后空留四壁贫。菽水难供黄发母，麦舟犹待素心人。凭谁为报东风道？寒谷年来急望春。"}