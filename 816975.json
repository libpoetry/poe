{"id":"816975","title":"自黄县至宁海州道中作","dynasty":"清","author":"雷浚","text":"自离黄脽来，行行渐沙砾。不知身入山，山远青屴崱。雪压山气沈，透空转缥碧。斜阳来照之，倏忽成霞赩。变幻不一时，陆离兼五色。是日行未远，鸡栖日将夕。疲投茅店宿，山月店门白。山行古乘樏，厥制似即屟。汉时始用轿，隃岭平妥帖。我行山海间，我车阻高冈。无轿不得进，有木真豫章。似梯桄以绳，似网似箕张。用驾驴背行，云宜山路长。山辎名不俗，采之入诗囊。四更山月落，星光淡原野。仆夫恃谙练，驱驴出道左。昏黑望前林，明白顾后火。行行阻深涧，对岸高砐硪。鸡鸣知逼村，覛路无一可。路旁似有人，呼之乃树也。蹇驴啮径草，我稳山辎坐。此时脱遇盗，倾刻当无我。东岭透朝霞，西岭烟雾锁。四顾默无言，一身万峰裹。上山势似难，登顿从无失。下山势不留，往往多差跌。一跌幸无伤，雪后铺如茵。人驴同扶起，扑雪如扑尘。绝壁两崖分，中通路一线。人马鱼贯来，去来厄捘腕。捘腕犹可避，马碍岂容旋。出门戒欲速，崖口伫少间。少间一仆下，疾行呼不来。徐徐山辎入，壁上绣古苔。沈沈山中宅，未识何人居。历历山中村，绿窗俯通衢。岂不虞盗贼，世乱此晏如。自入东莱境，道路无妇女。汲水临深涧，浣衣来楚楚。山僻偶一见，此风胜邹鲁。皇天夜雨金，万夫朝死斗。牟平土不谷，民穷何述富。帝敕金星下，驽力试补救。又恐逸则淫，金沙杂纷糅。拣之更鍊之，辛苦同芸耨。我行升高山，下视人辐辏。询云淘金户，蠕蠕聚万首。稍近皆败絮，腾趠如猿狖。此邦本不肥，尔生亦太瘦。"}