{"id":"1008044","title":"荆棘中杏花","dynasty":"宋","author":"谢枋得","text":"墙东荒蹊抱村斜，荆棘狼籍盘根芽。何年丹杏此留种，小红濈濈争春华。野人惯见谩不省，独有诗客来咨嗟。天真不到铅粉笔，富艳自是宫闱花。曲池芳径非夙昔，苍苔浊酒同天涯。京师惜花如惜玉，晓担卖彻东西家。杏花看红不看白，十日忙杀游春车。谁家园里有此树，郑重已著重帏遮。阿娇新宠贮金屋，明妃远嫁愁清笳。落花萦帘拂床席，亦须飘泊沾泥沙。天公无心物自物，得意未用相陵誇。黄昏人归花不语，惟有落月啼栖鸦。"}