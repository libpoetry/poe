{"id":"643049","title":"寄题万峰阁为越僧作","dynasty":"明","author":"胡奎","text":"巍巍乎万峰之阁兮，乃在句践之国梵王之家。不知何年始开辟，但见层峦叠嶂涌出无数金莲花。想当大禹疏凿际，神输鬼运纷如麻。衔石走精卫，补天驱女娲。星联棋布互参错，奇形诡状何㠂岈。踞者如虎豹，蟠者如龙蛇。断者如截肪，峭者如削瓜。穹然古佛顶，螺髻青鬖髿。纷若越女鬟，一一盘宫鸦。又如祗王园中宝树下，诸天幡盖杂遝相纷拿。娑竭珠宫夜光白，明月照海皆金沙。我闻胜景有如此，恨不一往乘飙车。上人山中来，笑语生烟霞。中藏万峰秀，文采摛天葩。风流远接许询辈，佳句往往传中华。昔闻支道林，好骑神骏騧。历览山水窟，逸思令人嗟。我诗无根蒂，政如焦谷芽。安得从师极登眺，东游云门与若耶。寄谢山灵勿相拒，待我一饭餐胡麻。"}