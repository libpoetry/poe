{"id":"1051461","title":"送施历城辩归常州","dynasty":"宋","author":"苏辙","text":"高人不受尘土侵，三年浙江藏何深。久闲物理有相复，历城官事森成林。乘时敛散逐十二，鞭挞逋负徒哀矜。一杯相属未尝得，百亩归去将安能。潜逃虽出知者后，黾勉尚见仁人心。归期忽告三月尾，强留不顾千黄金。河豚虽过鲈鳜在，粳稻正插风雨淫。酒肴劳苦罄邻里，期会迫隘思僚朋。山川吴越我所爱，扁舟佗日要追寻。滞留未用便相诧，半年岁月行骎骎。"}