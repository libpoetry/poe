{"id":"1127998","title":"李德夫司理即永康官居辟小轩赋诗二首求京花和韵遣送","dynasty":"宋","author":"程公许","text":"老于俗嗜异酸咸，枯木无心倚碧岩。花事因循浑漫与，吟边荒落几曾芟。似闻公馆小轩辟，遥揖灵峰万石渐。竹素堆床官事省，燕梁日永语呢喃。西洛风流压众芳，十分国艳与天香。护持翠幕千窠锦，羞涩青铜两鬓霜。不怕眼花疑保福，且将色相问空王。书窗不要笙歌杂，茗椀相娱味更长。"}