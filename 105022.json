{"id":"105022","title":"秋风篇·秋风白虎嗥","dynasty":"宋代","author":"梅尧臣","text":"秋风白虎嗥，长庚光如刀。水源缩窍穴，木根潜脂膏。啄实已细毳，啮枯皆竖毛。鬼啼竹篱梢，月黑为朋曹。小儿莫畏声，破管偶值遭。挂掇青红蕡，拆剖皱刺韬。熟坠存虚房，瘦歛由失薅。西吹几万里，乃起东海涛。衡舂困龟鱼，白沫丘岳高。原扬烂屋茅，岸裂枞船篙。贫门易狼藉，远游难撑操。驱云失巫宫，迸雨入楚壕。搅空神兵发，穿窟乖龙逃。唯恐五色石，女娲补不牢。摆落缺西北，赤子何熬熬。常娥近天箕，学簸不学溞。欲使糠粃尽，撼死千岁桃。王母不敢诉，倚日黄人豪。自与穆天子，终朝醉酕醄。後得汉武帝，述以再种劳。因之来横汾，作辞心切忉。"}