{"id":"745798","title":"后梁招讨王彦章铁鞭歌呈景缦楼太守","dynasty":"清","author":"冯云鹏","text":"王铁枪，威名扬，十荡九决人莫当。斗鸡小儿视晋王，斩其来使如犬羊。末帝昏乱枭鸱张，屡建奇勋匿不彰。老臣冤愤摧忠肠，授以劣卒驱沙场。失守中都败递坊，招讨一死梁即亡。谁拾此鞭犹收藏，赤心报国金煌煌。中都在注西南乡，递坊之镇不能详。荒祠古墓风悲凉，嗟哉梁亡，招讨不亡，人死留名鞭亦香。令我拂拭心徬徨。凛凛犹见王铁枪。"}