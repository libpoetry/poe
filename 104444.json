{"id":"104444","title":"缙叔以诗遗酒次其韵","dynasty":"宋代","author":"梅尧臣","text":"君尝谓我性嗜酒，又复谓我耽於诗。一日不饮情颇恶，一日不吟无所为。酒能销忧忘富贵，诗欲主盟张鼓旗。百觚孔圣不可拟，白眼步兵吾久师。君多赐壶能以遗，向口满碗倾玻璃。醇酿甘滑泛绿蚁，从此便醉醒无期。既以乐吾真，亦以泰吾身，莫问今人与古人。"}