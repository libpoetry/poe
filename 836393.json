{"id":"836393","title":"琐窗寒 其一 松蒿隐归梓出朝阳门，词以志哀","dynasty":"清末民国初","author":"叶昌炽","text":"刮面惊沙，朝阳门外，素车南下。丹旐飘扬，桥畔萧萧鸣马。叹金门十载郎潜，魂归谁与杯重把。但西风踯躅，衣冠如雪，道旁送者。斯人今不作，念吾党何依，礼堂长夜。精亡脉极，都为虫与注雅。矧茂陵剩稿无多，盛年早共应刘谢。为料量齾翰残篇，清泪如铅泻。"}