{"id":"752604","title":"舞狮曲","dynasty":"清","author":"顾瑗","text":"鸡娄大鼓声渊渊，南村北里车骈阗。神去神来送迎毕，广徵戏具娱新年。寻橦缘曲走长索，吐火吞刀相继作。陡然变出狻猊形，一啸长风振林薄。盘旋上下声咆哮，寒光凛凛拳金毛。锯牙磨厉地欲裂，铜头?视天为高。一狮倒曳一狮走，郁怒追逃气犹吼。兴酣直欲吞万牛，目中久已无三狗。吾闻狮子产大秦，波斯品类尤威神。国初远略振殊俗，重译贡作天家珍。如今沧海方腾溢，杀到角端都骇逸。越南驯象久无闻，何处瑶光呈异质。春镫闇闇动征轺，逆旅光阴不自聊。乡中狮子乡中舞，谁辨黄超与白超。"}