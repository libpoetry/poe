{"id":"436730","title":"张信夫梦庵","dynasty":"金末元初","author":"段成己","text":"忆昔邯郸道上行，半生回首梦初惊。而今始觉非真实，过眼浮云万事轻。觉时常笑梦时讹，梦觉其閒争几何。聊尔藏身大槐国，閒看明月上南柯。一身栩栩复蘧蘧，为蝶为周我自如。寤寐人閒第游戏，此身无地不华胥。世味迷人又不知，纷纷蕉鹿竟奚为。山翁正坐山堂上，笑问黄粱第几炊。"}