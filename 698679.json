{"id":"698679","title":"水调歌头 答王浚川司马","dynasty":"明","author":"夏言","text":"黄金明魏阙，白日照燕关。岁岁花香柳媚，春色满长安。只怪鹦声太巧，底事燕巢无定，昏暮马蹄还。为渠双鬓白，添我寸心丹。问苍生，多困苦，甚凋残。独使至尊忧切，忍放一身闻。感叹明良相遇，说到圣贤出处，风雨对床寒。寄与浚川老，莫学谢东山。昔年芗水上，终日掩柴关。相伴碧空猿鹤，无复梦长安。几见林花开谢，坐数鸥群朝暮，时共野云还。不愁生白发，那用觅金丹。到如今，芳草远，桂枝残。只为波涛浩荡，舟楫怎容闲。谁作甘霖济旱，安得盐梅调鼐，广厦庇酸寒。但须垂竹帛，底羡勒燕山。汉兵朝出塞，胡马夜临关。咫尺云中烽火，羽檄满长安。幸赖君王神武，报道天声不杀，黠虏望风还。庙谟皆帝力，仁义炳如丹。是何心，甘战斗，恣贪残。忍使农耕荒却，机杼尽抛闲。堪叹沿边饶将，可惜连营劲卒，冻苦雪霜寒。果谁驱铁骑，直捣贺兰山。绿槐阴合匝，黄鸟语间关。檐外数竿修竹，日午报平安。朝退簿书多暇，睡起吏人初散，林暮鸟仍还。兴来时命酒，何暇问烧丹。夜堂深，凉雨后，烛花残。简点平生心事，云在意俱闲。浪说朝阳鸣凤，漫道中流砥柱，宝剑照霜寒。总为君恩重，当年别故山。平皋松十里，紫气接函关。覆野乱枝如盖，上有鹤巢安。落日嵩云片片，秋水洛川渺渺，林黑雨龙还。昔闻广成子，曾此炼神丹。慨经罹，秦火后，六经残。我爱两程夫子，守道乐安闲。一自神龟呈瑞，天启中原文物，奎壁夜芒寒。白发司农老，筑室占青山。隽才名翰苑，雅望重贤关。照眼玉壶冰鉴，性度自安安。曾向湖南问讯，咫尺龙门迢递，万里使车还。寻仙游五岳，分我玉柈丹。望钟陵，春草碧，杏花残。几度寄书无雁，彩笔画堂闲。追忆舟樯北上，怅望林丘高卧，祇恐旧盟寒。那知开口笑，今日共蓬山。微飙生竹院，凉月照松关。避暑南宫仙署，藤枕石床安。望切琼楼玉宇，思入雪山冰壑，八极驭风还。雨添荷叶碧，露洗海榴丹。坐来深，香烬冷，漏声残。静看银河清浅，天阔水云闲。想象水晶帘箔，恍惚琉璃宫阙，潇洒玉壶寒。更欲骑黄鹤，吹笙近碧山。朝回望行盖，离思绕江关。正喜云龙相聚，公去岂心安。莫学尧夫康济，且辨杜陵药饵，聊选马卿还。底须访仙灶，自有活人丹。问年龄，才五十，未衰残。况有九重眷注，能便早投闲。从古圣君难遇，海内苍生无数，犹未免饥寒。相看临潞水，有梦到樵山。清霜飞画楝，柏府昼长关。炯炯台端孤月，林静夜乌安。我爱汉庭老吏，本是玉堂词客，江海召初还。冠峨金豸角，袍绣鹤头丹。酒杯深，檐花纤，剑歌残。几度笑谈今古，坐久藉余闲。总是杜陵高格，只有谪仙豪兴，郊岛太癯寒。知音谁大雅，文藻落江山。太极原无象，梦觉亦非关。天性浑然心地，定静自能安。只为一团私欲，便有许多驰逐，长往不知还。洪炉难着雪，点铁要须丹。叹言湮，嗟教弛，慨经残。可怪支离末学，弃实尚虚闲。须辨小人君子，方识霸图王道，水火异炎寒。斯文天未丧，万古仰尼山。鸣雨歇深院，高门闭重关。虚室凉生枕簟，昼寝梦魂安。天外好气时至，林际断霞孤映，鸦带夕阳还。庭交莎草绿，砌拥蜀葵丹。暑气销，暝阴敛，角声残。起步檐楹徙倚，聊得簿书闲。却忆年时故里，曾唤小舟载酒，草阁枕江寒。月明歌绿水，云静看青山。我有先天气，日日透三关。走上昆仑绝顶，奔入绛宫安。飞洒鸦桥甘露，凝结玄珠黍米。八九互回还。风雷起中夜，龙虎护初丹。又何妨，铅汞老，药苗残。静里调停心息，呼吸自闲闲。出入原通橐龠，烹熏不须垆灶，水热火偏寒。兴来游八极，醉里度三山。飞锡还归定，蒲团且闭关。借问九年面壁，四大怎生安。都落黑风鬼国，那是慈航彼岸，谁手买珠还。我佛原无法，众生自有丹。一棒打，千相灭，万灯残。才被风幡勘破，寂寂镜台闲。水上莲花稳坐，芦叶江心径渡，圆影浸波寒。离诸烦恼障，尔是清凉山。漫顶伊川帽，徒扣紫阳关。不见宫墙数仞，何处把身安。着眼岐路差错，举步草茅梗塞，古道竟难还。原无钻孔铁，空慕点颜丹。大音微，玄酒浊，太羹残。只为多添注脚，翻使六经闲。信口谈何容易，下手便成颠倒，都不疗饥寒。蹄涔诧沧海，蚁垤笑丘山。戏彩南衙日，篝灯北郭年。回首富春山色，几度梦依然。记得长安走马，携手琼林归醉，又隔廿年前。却惭黄阁老，相对柏台贤。念交承，论往昔，重惊怜。莫惮驰驱波岭，豸绣映青天。久识外台风采，行睹中丞节钺，开府大江边。甘霖滋大旱，巨楫济长川。今夜中秋月，独坐对高天。休问古今圆缺，心赏自年年。更上小楼南望，千里故园何处，风露九霄寒。把尽长安酒，不似在林间。傍花吟，随鹤舞，伴鸥眠。但得身闲无事，何用月长圆。少日功名富贵，老去江湖丘壑，出处道须全。丹心将皓魄，秋水共娟娟。"}