{"id":"708341","title":"玉烛新  上元狱中寄忆","dynasty":"明末清初","author":"龚鼎孳","text":"天街风定后。想画鼓云繁，绛龙星就。虎城豹柝，轻烟外、逗出铜龙春漏。侯家锦毯，醉不了、珠场花候。谁信道、青鬓孤臣，今宵雪霜盈袖。依稀烛下屏前，有翠靥绡衣，月明安否？小眉应斗。恨咫尺、不见背灯人瘦。香柔粉秀。猛伴得、英雄骚首。千古意、唯许冰丝，平原对绣。"}