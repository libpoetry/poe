{"id":"231110","title":"以毅斋曾先生诗法曰能以无情作有情子熊举以","dynasty":"宋代","author":"陈起","text":"西禅欲南阐，胡僧越海来。一蹴嵩山云，支分五岐开。逢人问灵源，要识老牛胎。半生苦迷此，所见只瞢哉。有时面壁求，眼底仍飞埃。谁知机凑到，却自诗中回。无中写出有，金枝生蒿莱。再拜先生语，段段空中裁。当此意会处，高唱还自咍。如得合浦珠，如获荆山瑰。方信春力到，无地匝苍苔。可怜思花人，区区羯鼓催。我今得密旨，敢熄炉中灰。瓣香为南丰，用酬开灵台。"}