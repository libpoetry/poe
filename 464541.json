{"id":"464541","title":"水龙吟 阳叔葆求题尊人悔庵词钞，先经遐庵点定，赋此归之","dynasty":"当代","author":"章士钊","text":"桂林不少风情，问今日、吟残还几。几多词客，一麾远出，为寻芳意。继轨常州，别标临桂，谈何容易。况岭西怀抱，岭南抒写，原不是，同乡事。未必遐庵立异。却从头、勤勤点记。如今到我，前身既谬，那谙风味。只觉情多，玉田白石，参差都是。似无须重叩，西堂当日，悔于何处。"}