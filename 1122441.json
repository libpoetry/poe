{"id":"1122441","title":"归括苍和杨嗣之吏部烟雨楼韵四首","dynasty":"宋","author":"姜特立","text":"谁发天悭得胜游，佳名收拾更无留。郑虔祁岳今谁是，为扫阴沈万壑秋。几重绿树暗罗纨，多少空濛远近山。物色联翩吟不断，使君佳句玉连环。绝唱从前恨未多，骚人墨客浪经过。直须吏部杨夫子，始奈楼中烟雨何。宴坐帘旌捲翠微，朝昏万变发新姿。锦囊莫怕岚霏湿，带取风光入凤池。"}