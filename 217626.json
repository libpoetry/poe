{"id":"217626","title":"瑞鹤仙·败荷擎沼面","dynasty":"宋代","author":"赵长卿","text":"败荷擎沼面，红叶舞林梢，光阴何速。碧天静如水，金风透帘幕，露清蝉伏。追思往事，念当年、悲伤宋玉。渐危楼向晚，魂销处、倚遍阑干曲。凝目。一霎微雨，塞鸿声断，酒病相续。无情赏处，金井梧，东篱菊。渐兰桡归去，银蟾满夜，水村烟渡怎宿。负伊家、万愁千恨，甚时是足。"}