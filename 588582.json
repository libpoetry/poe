{"id":"588582","title":"答黎惟仁惠酒肴兼柬梁思伯","dynasty":"明","author":"黄佐","text":"闭关守元命，太和摄流形。鸢鱼各自适，玄天本无声。所以谢密亲，胸次遗将迎。柬书懒不观，口实奚经营。忆昨承嘉惠，璀璨罗前庭。旨酒逾凉州，侑以果与蒸。时自斟酌之，独醉还独醒。东风吹庭绿，好鸟来嘤嘤。虽无座上宾，贲然如友生。室迩人自远，岂必长合并。尧舜几千年，其心一以精。羹墙至今在，所贵恒思诚。不见唐棣花，翩翩良可明。千里犹接迹，寤寐向班荆。龙潜且蠖诎，时哉观我生。"}