{"id":"568304","title":"送朱玉洲游南雍","dynasty":"明","author":"陆深","text":"玉洲胜绝天下无，皎如秋月悬冰壶。连城岂为索高价，千顷直欲吞江湖。几年东海抱绝艺，迩来长安称钜儒。黄金殿前看落笔，满纸一一骊龙珠。庭前郎君名进士，门下诸生朝大夫。自有鳌头须手致，更从北阙向南都。千金骏骨非难事，万里鹏风有壮图。太史近占乾象好，题诗赠汝还怜吾。听我题诗作吴话，终当把酒话莼鲈。"}