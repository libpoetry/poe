{"id":"791904","title":"大雪戏成","dynasty":"清","author":"殷葆诚","text":"卷地北风吼竟夕，天上玉龙斗正剧。残鳞败甲堕长空，曾不崇朝到处白。再接再厉战犹酣，十荡十决怒难释。雨师风伯各猖狂，月姊星娥皆辟易。阵云片片冻不飞，杀气团团冷相积。群山起伏矗营屯，枯树纵横森矛戟。老农仰首笑颜酡，稚子科头嫩肌赤。欣然告语兆丰年，来岁仓箱多米麦。阴阳搏激战奚伤，陋绝腐儒弭兵策。"}