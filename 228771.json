{"id":"228771","title":"中原行怀古","dynasty":"宋代","author":"汪莘","text":"汉家中原一百州，故老南望空悠悠。问君北贼何足道，坐守画地如穷愁。不共戴天是此仇，生不杀贼死不休。诸公但能安身计，更无一点英雄气。遂令多士皆沉醉，绝口不复言时事。恭惟主上天勇智，皦日平生复仇志。秋色平场千万骑，望裹亭亭黄屋至。六军拜手呼万岁，报恩便欲无生意。西风萧瑟天无云，牙领蟠冢愁黄曛。白衣不得见天子，道人何得愁朱门，可怜泾渭胸中分。愿起沔阳死诸葛，作我大宋飞将军。"}