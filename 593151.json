{"id":"593151","title":"立春日风雨仍泊石亭馆魏甫佳甫携酒同宗良贞吉孔阳饮舟中得桡字赋成韵","dynasty":"明","author":"欧大任","text":"章江不可渡，今复驻双桡。客困亭仍泊，君来笛暂邀。稍堪忘节序，犹自候风潮。腊暗催梅萼，青新入柳条。沉云歌扇湿，急桨酒船遥。满酌开怀抱，清欢慰寂寥。鸿飞惊屡下，马冻立频骄。莫奏箜篌曲，离魂已半销。"}