{"id":"739951","title":"黛流村新营所在","dynasty":"清","author":"王太岳","text":"昔予点朝簪，本自沧洲吏。一辞京雒尘，适会田园志。卜筑代岩栖，嘉招惭远至。遂赁伯鸾舂，颇授扬雄字。林闾结架小，郊扉能画闭。灌溉发阳翘，荒耝豁蒙翳。剪彼恶木荫，畅此芳菲意。非惟娱徂年，兼得闲外视。扶杖听风篁，披襟纳山翠。片雨洗青天，寥寥元古思。"}