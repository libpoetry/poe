{"id":"804175","title":"鸯歌行","dynasty":"清","author":"施补华","text":"鸯歌十五工胡装，双吹辫发珠玉光。丰貂之冠孔翠饰，锦衣璀璨从风扬。春山连绵眉黛长，举袖轩轩来慰郎。援琴抱鼓坐一旁，调和音节初登场。胡歌咿呀听难晓，但觉闲情相缭绕。也似江南儿女痴，愁恨偏多欢乐少。歌声和沓舞参差，看君含笑把金卮。红闺昨夜春风暖，梦到君边君未知。"}