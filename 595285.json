{"id":"595285","title":"长安道","dynasty":"明","author":"陈绍文","text":"遥瞻帝宅崤函里，上应乾枢下坤纪。险设秦关百二重，纡蟠汉甸三千里。金殿玲珑日下开，玉楼缥缈空中起。武将纷垂列土缨，文臣习曳朝天履。三月烟花满帝城，王孙公子重横行。紫骝飞电过槐市，朱毂扬尘度柳营。吴钩乍拂光含鸊，隋弹初抨巧落莺。骄奢喜结萧朱绶，豪侠争驰孟解衡。五侯苑囿红尘绝，叠嶂回塘互明灭。花榭斜开碧玉栏，柳亭细转黄金埒。投辖重淹紫绂游，挥金讵惜华筵设。翠釜交腾海错馨，雕盘杂进山珍洁。落日谁能一挽戈，更看璧月悬东阿。烛霞掩映摇珠户，香雾空濛隐绛罗。吴姬羽节回鸾舞，赵女鹍弦学凤歌。势移山岳犹嫌小，利截江河未觉多。浮荣过眼如云散，壮士悲歌徒慨叹。涸水焉容纵壑鳞，空霄竟戢凌风翰。梁殿秦宫花里摧，石崇越魄楼边断。万事不如归去来，南山白石终难烂。"}