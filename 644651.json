{"id":"644651","title":"邻父携酒相饮","dynasty":"明","author":"方孝孺","text":"夷惠俱可慕，清和合天真。汨予流俗中，岂暇思古人。抱拙耻为佞，遇物展殷勤。虽无失巳尤，事过每自嗔。邻翁偶相访，延坐列主宾。为言秫田登，愿我尝其新。巨榼倾浊醪，鸡黍杂前陈。持杯强劝饮，礼率意态亲。顾予寡德业，无以给北邻。何阶及尔辈，愧此风俗淳。酒酣述往事，所历多苦辛。却忆全盛时，无言指苍旻。世运有隆替，玄造岂不仁。父老且少安，汝本三代民。九重敦政教，万几尽经纶。行当?嘉泽，鼓舞歌圣神。"}