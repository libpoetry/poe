{"id":"697213","title":"送大司马张公还朝四首","dynasty":"明","author":"胡应麟","text":"赤羽初销万灶烟，朱旌重闪入朝年。鲸鲵观筑三吴外，虎豹关清百越前。西北风云驰剑履，东南日月护楼船。莫誇定远封时事，一代殊勋太史传。中天名岳降崔嵬，望里三娥雪色开。父老竞传司马谕，君王遥借卧龙才。长城乍起当周甸，大海初澄傍越台。纵是抽毫难和客，幕中犹许孟坚来。氛祲天南逼大荒，独持双斧到钱塘。三年幕府蟠蛟蜃，一夜辕门缚虎狼。淮蔡櫜鞬争伏谒，朔方旗帜尽飞扬。宾僚漫拟从军乐，手定铙歌十八章。大纛生风入帝城，双龙遥夜雪花鸣。馀皇十万清吴塞，练组三千肃汉营。淝水苍生偏听捷，潢池赤子竞输诚。何人第一麒麟上，彩笔词埸更主盟。"}