{"id":"779404","title":"金缕曲 戏述懒","dynasty":"清","author":"顾太清","text":"晓起临妆懒。觉年来、闲身多病，神思苦短。谁耐宫鬟梳浮渲，管甚胭脂浓淡。更谁问、画眉深浅。辜负描花新样好，度金针、怕引丝丝线。蔷薇露，不须盥。研池积水生苔藓。任窗前、花花叶叶，随风飘卷。开卷难成终卷读，断阕无心重按。又不是、春醪醉晚。瘦比黄花慵似柳，绣罗襦、随意腰围缓。懒之病，最难遣。"}