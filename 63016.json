{"id":"63016","title":"得也字戏为解嘲","dynasty":"明代","author":"韩上桂","text":"卿相事业彼哉，簟瓢道味回也。关门仙客骑牛，塞上老翁失马。夷甫立名非真，偃师构象是假。机性能忘灌畦，忮心不怨飘瓦。受金折胁蔑污，秉翟锡爵渥赭。鸡肋薄味休寻，蜗角微名须舍。蟠木轮囷离奇，王侯不穀孤寡。西山弱蕨堪餐，东篱黄菊满把。天清雁队缴加，水落鱼梁网打。三命五命徒然，一丘一壑聊且。阴崖久綍丰茸，古洞乍开豁鋋。第安墐荜茅檐，不羡布衣兰若。僻径柳丝烟迷，幽斋桐叶露写。花朝鸟语四闻，山午钟声几下。佩结琼瑶采含，服制芰荷香惹。懒出却步朱门，痛饮攒眉白社。竹垆鼎沸烹茶，石涧泉潆涤斝。雨后小摘瓜蔬，盘中薄蓄菹鲊。种秫百斛供酣，割蕉千叶披洒。淮桂结缘小山，郢雪扬歌大雅。曼倩诘屈陆沈，淳于滑稽炙枿。尧勋舜烈糠秕，周礼孔书土苴。试诵《逍遥》内篇，请植广莫荒野。卷葹拔心复春，反舌无声值夏。鸴鸠笑比鹍鹏，樗栎寿胜梧棨。悬弓影忌照杯，铸剑金防跃冶。枉教盗铃作聋，何事吞炭为哑。但处材不材间，勿问鸣弗鸣者。"}