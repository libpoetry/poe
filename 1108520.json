{"id":"1108520","title":"六和二首","dynasty":"宋","author":"刘克庄","text":"那复熏衣事早朝，杖藜时赴野人招。谋身不善交韩吕，度世犹堪访贺乔。杖有百钱寻酒盏，家无一物止诗瓢。君看莘渭三王佐，何似夷齐万世标。生怕将军手涴靴，安能柔软舞灵和。艰虞夷甫方谋窟，老懒尧夫少出窝。时事累棋如许急，春愁抽茧未为多。终南一径非常捷，自是吾徒问路蹉。"}