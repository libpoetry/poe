{"id":"682870","title":"秋日过钟海月先祠杂兴","dynasty":"明","author":"区越","text":"原田积潦稻成空，老釜扬尘灶息红。谁与贫人共年谷，层楼独见树高风。一上骚坛话未休，沾毫染翰岁将周。巫山巫峡多秋兴，杜老新诗字字愁。未将身世等虚舟，总是閒人也白头。骚客夜吟惊叶落，美人秋倦为花愁。太白诗成泣鬼神，鲍分俊逸庾清新。切磋斯道千年在，白首如公有几人。"}