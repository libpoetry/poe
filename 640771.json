{"id":"640771","title":"题苏平仲咏梅花卷","dynasty":"明","author":"童冀","text":"我怀苏子瞻，白发谪岭南。当时梅花有佳句，至今清气遗江潭。江南见耳孙，气貌殊不凡。平生不识耕与蚕，经史六艺俱沉酣。昔年横经坐太学，壁水浩荡恩波涵。高堂忽念垂鹤发，丹陛一夕辞朝簪。归来结屋依苍岩，白日对客惟清谈。我家茅屋深烟岚，门前绿树垂黄柑。徵书一夕下岩穴，长江万里随风帆。云根黄独如斗大，十年无梦携长镵。读君新诗如梦觉，令我一唱叹者三。逋仙旧居偶一过，夜雨苍苔荒石龛。南枝久己化荆棘，缟衣无复来毵毵。我方束书上京国，百拙自叹无一堪。长途两脚倦行役，黄尘扑面羞青衫。明年傥遂归田约，白首相见期无惭。"}