{"id":"416492","title":"飞雪满群山   冬闺用蔡友古均","dynasty":"近现代","author":"胡先骕","text":"枝噤昏鸦，烟沈金鸭，冻笳凄断谯门。霰珠飘瓦，霜风砭骨，暮天低压重云。晚来寒意骤，惯惊散、璿闺梦痕。脸霞红褪，螺鬟翠减，衔恨倚笼熏。凭省念、官梅春事烂，奈打窗斜雨，催送黄昏。泪花偷飏，孤欢细忆，那时宝钿同分。撩人情绪恶，几愁损、眉山怨颦。天南天北，金钱暗掷禁断魂。"}