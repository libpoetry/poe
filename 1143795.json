{"id":"1143795","title":"喜刘伯宣尚书至五首","dynasty":"宋末元初","author":"方回","text":"闻说尚书至，欢声沸道傍。饥民应复饱，暑气顿成凉。此老今能几，吾徒尚有望。略容对谈麈，小缓理归航。湖滨文字饮，一别五年馀。未死须重见，将诗屡当书。事元无可说，意自不能疏。近日知来信，顽躯百病除。所至无嚬蹙，当今亦鲜哉。名誉非易致，悦服有从来。汉令更泉币，吴侬告水灾。忽闻自天下，何策可春回。湖海襟期落，山林骨相寒。自惭知道晚，未觉忍穷难。缺米临炊籴，逢花就担看。尚能中酒圣，肯讳作诗酸。于世已无求，公来特少留。相期一会面，动隔几年秋。鼎贵曾何乐，常饥亦不忧。端能专凤沼，未必胜渔舟。"}