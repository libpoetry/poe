{"id":"693012","title":"题日本画扇应制","dynasty":"明","author":"汪广洋","text":"戎装两两控骅骝，沙濑风高碧海头。画裤轻衣驰白日，雕弓长箭射清秋。军容炫耀争先出，地势萦回取次游。保守固知宜讲武，当思安集在和柔。驺从如云列满涂，囊盛櫜载走諠呼。信知岛屿多殷富，故拟丹青入画图。海底珊瑚光耀出，松根琥珀等閒无。缅怀楚国何为宝，珍重遗编作范模。"}