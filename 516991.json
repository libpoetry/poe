{"id":"516991","title":"投分宪万佥事三十韵","dynasty":"明","author":"龚敩","text":"圣代敷文教，台官肃宪纲。吏尘清上国，化雨沐炎方。华衮曾亲补，龙泉肯钝铓。心肠坚铁石，闻望美圭璋。冰皎当空月，春随满路霜。羽仪专楚地，威望振饶阳。压水朱旗稳，浮波彩鹢长。自天垂德泽，连郡仰休光。持斧先求隽，埋轮竟劾梁。庙廊声誉蔼，寰宇姓名香。大本需培植，斯文藉主张。尊经传鲁史，论道对虞庠。唤友林莺切，推贤泮藻芳。明明修礼乐，济济重纲常。往昔来徵辟，愚蒙赖举扬。晓星随去棹，春雨湿行装。天意怜衰朽，人心乐退藏。不才淹岁月，多病愧冠裳。忝窃三年禄，宁窥数仞墙。仲由先入室，贾谊亦升堂。宦拙官宜冷，形劳鬓已苍。于时复何补，揆道更难忘。皂帽真慵裹，青衿匪自强。斯须成濩落，积久见荒唐。寡与朋簪少，恒饥稚色凉。致身难即鹿，处世若亡羊。客诧工齐瑟，人歌类楚狂。途穷遭白眼，时难厄黄杨。趋走非吾事，飘蓬岂异乡。铭心知赏激，拭目睹明良。"}