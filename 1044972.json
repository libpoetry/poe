{"id":"1044972","title":"和杨掾月蚀篇","dynasty":"宋","author":"徐积","text":"元丰之元岁戊午，斗柄斜指西南维。月行赤道日南陆，营丘分野星虚危。昨夕既望复今夕，盛若不损盈不亏。安知变起在顷刻，突如有物侵其肌。其始色变甚苍黄，须臾赤黑相合离。良久烟焰极薰燎，一团白玉烧为灰。黄琮苍璧不可辨，枯株死兔将安归。孰乌其吻吞巨皿，孰丹其汗流墨池。如食非食始为薄，有物无物不可知。虾蟆何物敢张口，麒麟何故敢争斗。是何星曜敢侵犯，自是其形不可久。君不见对月数眉毛，须臾引臂不见手。嗟吁天上之神物，乃有如此事。所蔽至甚不可解，凶而家室亡而身。不然借使幸而免，后世讥笑遭恶名。君不见汉朝贾生文有馀，其心大勇其才疏。当时如必用其术，纷纷不免危其躯。鼌错堂堂蔽于刻，公孙规规蔽于谀。谷永之才蔽权势，有若鹰犬供指呼。霍光虽贤亦有蔽，何不早去显与冯子都。刘歆致位为国师，岂若扬雄久以为大夫。蔽于太高李膺辈，蔽于已甚陈蕃徒。窦武不断蔽可痛，柬之不忍蔽可吁。王允所蔽在无权，荀彧所蔽不早图。萧瑀之蔽入于佞，王衍之蔽失之虚。牛李虽奇蔽朋党，机云虽俊蔽附趋。王导蔽怨杀周顗，遂良蔽诬杀刘洎。崔浩蔽强杀其身，所蔽若此甚可畏。我爱安世真朴忠，匿名远世归至公。有私见求坚不许，以私求谢绝不通。诸葛武侯为将相，心迹皎然无所枉。有罪至亲而必诛，有功虽雠而必赏。谢安知婿王国宝，不以身蔽能辨早。人心自是说而服，不顾四肢与肝脑。苻坚之师号百万，一战而北若摧槁。我吟此篇不足录，却忆唐衢忠义哭。古人今人何择焉，大抵人心蔽多欲。月之所蔽惟须臾，须臾蔽去明如初。人之所蔽何太甚，至于终身不悟不可除。月乎月乎，明哉明哉。善去其蔽，何速之如。君子法之，所以改过。贤者法之，所以知非。勇决之徒，所以奋发。感慨之徒，所以嘘欷。我虽老且病，龊龊无所为。犹能对月吟歌诗，安得慷慨之士如桓伊，把笛为予吹。"}