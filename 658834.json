{"id":"658834","title":"荆溪杂兴六首 其五 善权洞","dynasty":"明","author":"王鏊","text":"湖海有洞名张公，天造伟丽非人功。善权气势更若雄，奔流下瞰如惊虹。洞门有地平且丰，孤石涌起何巃嵷。高厓绝壁青复红，恍如身入天帝宫。幡幢宝盖陈西东，虺隤巨象披蒙茸。狻猊张吻吞豹熊，亭亭玉柱立当中。银山对峙如屏风，盐堆突兀米廪崇。畎畎畎亩水所钟，石梁交贯空复空。人言此去路莫穷，东至扶桑西崆峒。我疑二洞俱仙踪，地下有路应潜通。前堂后宇相始终，不然气象胡乃同。灵山福地神所封，嗟我欲往将焉从，嗟我欲往将焉从。"}