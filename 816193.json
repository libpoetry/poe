{"id":"816193","title":"咏怀","dynasty":"清","author":"鄂尔泰","text":"丈夫不苟得，自处审所难。多愿长恻恻，小心日拳拳。旷达不敢出，激烈非所安。终惧昧道要，拘鄙愧高贤。材力苦不广，天地岂不宽。嗟嗟西林子，徒乃损肺肝。下策取富贵，上策学神仙。二者成两失，相将食与眠。谋身贵有术，得计良独偏。子遂无此心，欲语增羞颜。天道有终极，人事互更迁。造物讵不仁，斯理固自然。勿为失者笑，勿为得者欢。凉风来北窗，得失谁复言。"}