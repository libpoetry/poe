{"id":"119266","title":"夜卧濯足·海民慢寒备","dynasty":"宋代","author":"苏辙","text":"海民慢寒备，不畜衾与裯。虽苦地气泄，亦无徒跣忧。逐客久未安，集舍占鸺鶹。念昔使胡中，车驰卒不留。貂裘溯北风，十袭犹飕飕。中涂履冰河，马倒身自投。宛足费冯翼，千里烦帣韝。十年事汤剂，风雨气辄浮。南来足忧虑，此病何时瘳。名身孰亲疏，慎勿求封侯。"}