{"id":"1108158","title":"访石林叶少蕴观文二首","dynasty":"宋","author":"刘一止","text":"卿云覆其上，草木争鲜新。竹露先参差，晴曦破萧晨。万石纷拱揖，静默自主宾。似中有老仙，云霞焕精神。朝暮林壑间，搜抉出怪珍。风攲青箬笠，雨垫乌角巾。山灵指相谓，个是夔龙身。如何轻世累，萧散意许真。了知衮衣贵，未若岩石亲。功名乃弃馀，道德受咨询。我来追步趋，且复结胜因。剧谈到羲轩，愧此真天人。夔龙在丘壑，神物发幽秘。森然万琼瑰，参错分位置。踞地猛兽伏，拿空孤鸟厉。先后相长雄，突怒疑攫噬。各以奇自列，宁谓我独嗜。羊酪非不珍，莼羹有至味。郑公信骨鲠，我但见妩媚。种竹被崖峦，恶木不得地。荃兰偏九畹，秽草惨无类。造化初何心，被物自殊志。那知此岩傍，阅世等如寄。愿言赋丹青，远近同一视。"}