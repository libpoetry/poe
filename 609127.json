{"id":"609127","title":"至自崆峒同年朱兵宪觞于颍川上","dynasty":"明","author":"区大相","text":"昔闻有上士，独坐山之岑。轩皇好妙道，羽驾此来临。曰余厌雌伏，遇物表冲襟。夫子守雄镇，匡时无俗心。风云追夙契，山水叶幽吟。马放仙童牧，途容圣侣寻。倚筵张水次，锦幔接峰阴。乐恍钧台奏，觞盈玉醴斟。风来朝气爽，雨过暮流深。坐见石梁没，回看山翠沉。不能陪上略，遂欲返中林。此意何人解，因君扬素琴。"}