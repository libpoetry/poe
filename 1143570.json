{"id":"1143570","title":"杂兴四首","dynasty":"宋末元初","author":"于石","text":"屋上青山屋下云，清泉为镜石为屏。客来问我谋生计，一卷家传相鹤经。偶种阶前竹数根，引风招月伴清樽。春来为爱临阶竹，今日翻嫌竹碍门。采药归来竹径凉，满身草露湿衣香。怕惊幽鸟穿林去，不扫松花卧石床。四围绿树岩藏屋，一枕清风竹满轩。醉里不知山雨过，醒来惟怪瀑声喧。"}