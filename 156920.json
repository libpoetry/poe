{"id":"156920","title":"杂述·欲士心胸塞","dynasty":"宋代","author":"林泳","text":"欲士心胸塞，高人眼目醒。罗浮夜半日，南极海中星。观心无别法，问梦有前人。夜或长于夜，身还外此身。万种由心造，千灵并我生。病中闻蚁斗，司处喜驴鸣。天因断鳌立，人共倮虫生。积气元无物，含灵总有情。坏衲归杜窖，还舟上玉天。莫疑佛富贵，不信鬼神仙。功名只可笑，时命偶相当。鸡豕能为帝，蚍蜉亦有王。色界真魔界，仙乡半醉乡。错寻醒酒石，痴觅返魂香。生白灵观妙，飞玄隐韵奇。不嫌崇有论，却爱步虚词。叱诃郑玄日，挦扯义山时。谁信冢中易，人疑昆里诗。檐夫通笔意，海客悟琴心。禅法空中得，书生纸上寻。"}