{"id":"703700","title":"秋怀八首","dynasty":"明","author":"释函是","text":"梧井初寒山气清，一时双眼最分明。捲帘却爱窗间瀑，倚杖犹怜霜下英。师席谬膺惭祖道，佛恩难报愧馀生。谁能无我难为直，白首于人可任情。五陵游侠猎寒原，谁向西飙听夜猿。老去逢人惟有笑，病来瞑目但无言。道心寂寞秋林远，世故参差夕鸟喧。睹史何年传胜事，支那终日闭无门。人事飘摇如败叶，道怀凄冷对秋山。谁当独善甘遗世，且趁馀閒暂掩关。因地自惟同广漠，痴心真欲向人寰。一声鸿雁清虚上，已觉全身共往还。一从见说虚空讲，不觉西山在目前。五色摩尼非数量，一真法性绝中偏。心知已涤身名累，踪迹何妨姓字传。敢较亮公同与异，孤怀吾欲问皇天。万顷秋波蘸碧空，朝霞夕照两玲珑。远山如画填枫叶，近水微波惊夜龙。借境怡情非有道，修名绝俗岂真风。翛然独坐虚窗下，静对千峰谁与同。丹黄浓淡晚山幽，豪富翻怜万户侯。过客闻猿频下泪，颓龄对菊不知秋。悲欢久向无心度，景物还同有意留。说与时人应笑煞，金文已上白云头。秋风入座晚萧萧，谁信无心境自销。良夜何人敲竹树，深云有梦渡河桥。已知世乏调鹰手，犹自口吹引凤箫。但劝相逢须著眼，莫将难易误晨宵。劫外安身自不难，深云一觉夕阳残。青山买断招巢鹤，白昼乘凉倚竹竿。世事不干尘网尽，佛灯谁续曙襟寒。生来血性从天植，鞭入泥牛入海乾。"}