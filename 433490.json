{"id":"433490","title":"赠宗孟四首","dynasty":"近现代","author":"黄浚","text":"林君维闽英，始面岁己酉。是秋吾买舟，归里为娶妇。登舷觏君子，鹤瘦谓髯叟。谛观颜如玉，其气甚清厚。吾方弱而噤，未敢讯谁某。湖滨林公祠，邂逅共杯酒。自兹越三春，京国再执手。旧痕君岂忆，我怀殊不朽。癸甲盛造党，吾亦厕众喧。闽才君称最，吾闻佛言言。当时诚微疑，中心藏弗谖。瞢腾十五年，历谤道始尊。虽和有不同，自有耿介寸。乡枌后来士，孰能闯其藩。即论临池妙，睥睨羲鬼奔。因书见为人，秀奡留道根。闽乱胥及溺，君归宁手援。留髭良清苍，刬去愈瘦劲。城东双栝庐，实表君子性。问君日何慕，高论矫媮政。置之勿尔劳，兴废有定命。平生梁沧江，雾豹晚堪敬。析津昨相过，念君独危行。自言附姻亚，择女得谢咏。同浮海西槎，干莫炯交映。兹辰定东望，再拜当温凊。君闻必开颜，明德比馀庆。世衰党怨急，抵黜遂及我。固知理宜然，意亦实相左。纷纷誇攀龙，少俟竟鳖跛。犹吾崔大夫，何事盛舂簸。嗟君勇制法，骇浪未忘舵。辟徵遽见及，不畏权贵哆。皇天或哀矜，几辈富而哿。弧辰美扬觯，文辩并駊騀。狂言祢谁诛，一笑宥炙輠。"}