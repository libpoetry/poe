{"id":"739686","title":"广应寺双松歌","dynasty":"清","author":"祝维诰","text":"山门突兀迎诸峰，曲廊阴合双白松。蟠根下固穴泉石，直干上走缠虬龙。支撑太古驻日色，泛扫碧落窥云容。流胶入地互凝结，元气护顶相交冲。昨来对此忘坐卧，夜半独起无人踪。海涛乍惊泻岩壑，天风直与开心胸。灯光深閟佛殿黑，星影寂照僧寮重。因思前代巨珰盛，祝釐争致金钱供。琳宫绀宇不可数，未审物力来何从。丰碑久蚀赑屃倒，惟有两树留秦封。笙箫遥接鸾鹤下，烟露近承霄汉浓。投阶败鳞自斑剥，梳空香叶犹丰茸。经声梵语有时出，山妖木魅何由逢。冰霜已历千百载，天年幸保经春冬。扶持倘非龙象力，枝柯那得余横纵。"}