{"id":"1111828","title":"送明老游雁荡五首","dynasty":"宋","author":"吴芾","text":"昔年曾作雁山游，倒指今踰四十秋。叹我岂劳蝴蝶梦，羡师重到大龙湫。师到龙湫谒矩罗，为言别久渴心多。当年见处祥光满，试问今还记得么。吾儿此地偶钟英，绍我家风尚典刑。所幸吾师知此意，殷勤为我谢山灵。方欣林下共谈禅，底事深公挽出山。千里同风无道俗，何妨一笑便言还。遍参尊宿走诸方，老去才能返故乡。涨水飞云前辈语，他乡莫更久徜徉。"}