{"id":"543555","title":"八哀诗 其五 大司马西蜀张公佳胤","dynasty":"明","author":"胡应麟","text":"张公产岷峨，夙抱文武略。伟哉沈深度，宛若未雕璞。通籍游皇都，浩气贯碧落。出宰河阳县，解褐遘盘错。奸萌起肘腋，万众互骇愕。一顾摧凶渠，势若反掌握。及乎任西曹，亟闯五子幕。大敌逢李王，奋勇与之角。遂登作者坛，文誉不落莫。功名浸鼎盛，岁月旷著作。三关树高牙，敌胆慑沙漠。呜呼壬午事，大手睹挥霍。潢池舞鳅鳝，白日走蜃鳄。明廷廑南顾，大吏咸塞缩。维公奋臂出，长虹耀千莫。首刷闾阎忧，六街静鸣柝。渊谋秘胸腹，远智运龙蠖。声色了不动，从容卧帷幄。一朝令辕门，群小悉面缚。累累九青兕，一一就脯臛。人怀顾复惠，士有更生乐。武功既荡平，文事稍恢拓。飞檄凌扶桑，露布入平乐。长裾曳曹丘，敝屣接东郭。帝嘉定边勋，飞诏下京洛。本兵属运筹，九塞遵东约。胡为殒长城，骤失北门钥。回思瀫江涘，单骑访岩壑。迓我钱塘郊，恍忽共濠濮。诧我雍然音，一代恣腾攫。手迹宛若新，足音遽寂寞。矫首铜梁里，大树日萧索。"}