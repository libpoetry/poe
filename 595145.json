{"id":"595145","title":"昆都耸翠","dynasty":"明","author":"何维柏","text":"孤峰立霄汉，万木森青苍。振衣时一登，流盼睐大荒。昆都自昆仑，岧峣宗衡阳。屏山亘横石，白云秀东方。西樵挹我前，大雁列我旁。灵郁合浈武，迢迢浮大江。罗浮指顾间，沧海东茫茫。广土万馀里，惟兹奠中央。众山互联络，奇胜独昂扬。灵窍发天籁，花名吐异香。下有千仞渊，蛟龙时潜藏。上有千年枝，可以栖凤凰。吾坐二十载，蹑足探孤芳。结茅山南麓，胜事日徜徉。竹门度幽禽，松风韵清商。门户事探讨，默坐澄心腔。冰壶镜杜溪，翠草交周窗。缅然景前哲，亦有崔与张。崔张日以远，江门浩汤汤。泰山入青徐，叹彼道路长。决策时及早，驱车历周行。今人亦古人，后生当自强。壮行在初学，时发贵含章。从龙云致雨，起凤天际翔。他年纪胜迹，兹山讵能忘。"}