{"id":"1125980","title":"自述九首","dynasty":"宋","author":"钱时","text":"山翁何处是便宜，正是晴窗睡足时。庭户无人春寂寂，入帘幽鸟语高低。山翁何处是便宜，正是冬窝独坐时。不是惺惺强无事，实无个事可思为。山翁何处是便宜，正是池边独立时。一饷柳风轻拂面，婆娑斜日弄金丝。山翁何处是便宜，正是凭栏晚眺时。忽地小桃当面笑，著何言句可酬伊。山翁何处是便宜，正是西郊散脚时。天地春风和气里，绿杨堤上瘦筇枝。山翁何处是便宜，正是溪头雨足时。水鸟傍人飞又去，一湾新绿绕长堤。山翁何处是便宜，正是吟边得句时。长向升平风露里，满天和气属吾诗。山翁何处是便宜，若个便宜合属谁。千古英雄誇好手，到头都没个人知。毫分缕析较便宜，若个便宜总不知。总是自家家里事，十分明白十分疑。"}