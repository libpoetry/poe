{"id":"721714","title":"怀嘉兴周青士缪天自","dynasty":"明末清初","author":"屈大均","text":"嘉禾高士在，门径尽花林。不逐鸳鸯去，那知菡萏深。一从船上别，三向镜中寻。长水连双带，牵人日夜心。一棹自秋泾，穿桥出杳冥。朝辞学绣里，暮至弄珠亭。不寐因明月，相思是洞庭。湖中山影少，祗有一螺青。燕梢船太小，祗载美人心。影向花中得，香从镜里寻。白鸥分独宿，黄叶代悲吟。几夕当明月，因君一鼓琴。往日招寻处，春波与月波。桃花西子里，锦带大夫河。玉乳秋梨好，霜螯冻蟹多。花帆亭咫尺，清夜亦相过。"}