{"id":"1113258","title":"秋暮书怀","dynasty":"宋","author":"张舜民","text":"秋日平凉客，栖迟泮水间。家贫思得禄，性懒要长閒。欹枕时闻雁，登城忽见山。征西旧时将，大半发毛斑。客舍无前后，分明似一舟。瓶罂生计小，儿女长年忧。糊口身将老，谋归岁聿周。布衣今复敝，莫问黑貂裘。忆昔曾游处，俄经二十年。重来人不识，独想事依然。北海知刘备，荆州小仲宣。如何骑骏马，徼倖学开边。濯濯荒山麓，娟娟孤女祠。晓泉开宝镜，秋月画蛾眉。拾翠来泾汭，行云过北池。犹胜青冢魄，埋恨九原悲。旅鬓茎茎白，霜梨叶叶红。可怜非类者，同落有涯中。万物齐为马，劳生独转蓬。此行江海外，便作狎鸥翁。再到崆峒寺，题名尚宛然。存亡如昨日，筋力想当年。祸福归玄鸐，晨昏听杜鹃。此间无虎豹，好著养生编。节物推移速，登临感慨多。寒云飞陇首，残叶下朝那。代北惭归马，洮西尚凯歌。惟怜鏖战骨，寂寞掩山阿。冶谷鸦仍乱，空同日欲曛。关河围绝壁，鼓角壮中军。自纳和戎策，还停草檄文。征西好规矩，后世见忠勤。爱静无由静，思归不得归。干时虚碌碌，怀往迥依依。菊酒还吹帽，玄霜未授衣。知他蘧伯玉，曾悟少年非。"}