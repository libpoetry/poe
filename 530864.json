{"id":"530864","title":"言将北上述志一首荅苏从仁恩王子衡","dynasty":"明","author":"杨慎","text":"我辞承明直，矫志青云端。销声绝车马，卧痾对林峦。甘此皋壤怡，谢彼飙霭干。晨夕咏凿井，春秋歌伐檀。奔曦岂不疾，国火三改钻。游子恋所生，不获常怀安。微尚何足云，弱质良独难。衡门坐成远，尘冠行复弹。已负濩落性，更从樗散官。进阻岩廊议，退抱江湖叹。矌哉宇宙内，吾道何盘桓。"}