{"id":"698009","title":"掖邑张南溪老友以赵见亭侍御诗扇见遗用韵寄答二首","dynasty":"明","author":"赵完璧","text":"日攀危磴俯回溪，游赏清樽迥自携。花气喜涵香霭榭，潮声惊落矗云堤。修篁对酌风前舞，好鸟窥人林外啼。醉里狂歌閒里卧，簪裳回首是沙泥。衰翁无复志磻溪，山海逍遥一杖携。寻话野僧春日寺，听蝉高柳夕阳堤。閒情不遣花空落，清赏曾教鸟自啼。遥向旧知挥醉笔，休教翰苑鄙尘泥。"}