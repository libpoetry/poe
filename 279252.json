{"id":"279252","title":"戚氏·题祁阳周王受天球忆梦词后","dynasty":"现代","author":"周岸登","text":"谱钧天。簌簌尘起紫震轩。绮陌鞭丝，冶春词句，染芳烟。泠然。叩琼关。回风悄送碧云閒。愁抛顾曲心眼，破子谁与舞家山。古怨如诉，今情多感，御沟水响潺湲。更莺捎燕掠，头管腰鼓，红闹春喧。撩我梦忆当年。昆乱竞奏，小谱换丝阑。秦筝紧、善才歌板，共惜娟娟意缠绵。置酒痛饮，那堪鞠舞，要眇君前。唱残旧曲，改拍新声，宛转倾笑相延。定子当筵好，输君梦觉，镜里悲欢。怕有天魔幻境，伴诗魂、醉醒梦仍连。百篇妙比红儿，忏情绮障，终古愁无限。奈帝台、春尽犹羁绊。徵本事、瑶想花颜。念旧游、未怯高寒。任旗亭、画壁梦痕残。剩青衫泪，京尘漫浣，倦枕书眠。"}