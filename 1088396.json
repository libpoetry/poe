{"id":"1088396","title":"谢张彦辅留别之作","dynasty":"宋","author":"朱熹","text":"一别屡更岁，思君无已时。知君亦念我，相望两嗟咨。我病卧田间，君行护疆陲。隐显既殊迹，会合安可期。今年定何年，有此一段奇。我来五峰阳，君归九江湄。闻君肯来辱，欢喜不自持。迎君紫霄峰，举觞白鹅池。强健初共欣，艰棘旋相悲。相顾出危涕，薄言首东岐。留连十日饮，怆恨八哀诗。散怀水石幽，遂忘筋力疲。雄篇既鼎来，逸韵方穷追。云胡遽告别，牙纛风披披。揽祛不得留，酌酒前致辞。愿君酬此觞，去上白玉墀。国论罄忠益，庙谟参设施。一请正纪纲，再请诛羌夷。及时树勋业，慰我空山饥。"}