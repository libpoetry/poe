{"id":"698684","title":"减字木兰花 睡起二阕","dynasty":"明","author":"夏言","text":"梦迷江雨。睡起不知红日午。欹枕沉吟。唤醒当年吐哺心。案头黄卷。恰似从前都览遍。怀抱慵开。那得知音好客来。午窗睡起。南风忽送西山雨。小坐凭轩。又报催诗吏打门。时拈药裹。多病欺人年老大。底事关心。可是商家济旱霖。圆荷的历。一朵高花围众碧。承露团团。绝胜仙人掌上盘。孤妍绰约。未数千葩并万萼。幽意谁知。小小盆池也自宜。"}