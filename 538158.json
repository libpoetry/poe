{"id":"538158","title":"真定刘使君子易月夜宴城北池亭观捕鱼","dynasty":"明","author":"王世贞","text":"钓渭客宁贵，如棠公岂频。水光回拍槛，秋色散惊缗。吹沫星飞动，穿深月隐沦。生涯捐浩荡，末路赴逡巡。雪压金盘细，霜飞玉箸新。异乡王肃茗，南国季鹰莼。尔自烹鲜理，吾何祝网仁。风波仍病骨，天地渐穷鳞。万事徵渔父，孤怀信校人。无烦问濠上，庄惠定谁真。"}