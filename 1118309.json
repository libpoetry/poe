{"id":"1118309","title":"雪中忽起从戎之兴戏作四首","dynasty":"宋","author":"陆游","text":"狐裘卧载锦驼车，酒醒冰髭结乱珠。三尺马鞭装白玉，雪中画字草军书。铁马渡河风破肉，云梯攻垒雪平壕。兽奔鸟散何劳逐，直斩单于衅宝刀。十万貔貅出羽林，横空杀气结层阴。桑乾沙土初飞雪，未到幽州一丈深。群胡束手仗天亡，弃甲纵横满战场。雪上急追奔马迹，官军夜半入辽阳。"}