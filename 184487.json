{"id":"184487","title":"李允蹈以诗见诒走笔和之李号能诗诸贵人客也","dynasty":"宋代","author":"孙应时","text":"四海夥人物，百年各驰驱。持身付埃尘，扰扰竟何须。临邛家四壁，洛北饭一孟。白首颇光劳，不愧初心无。男儿胸中奇，玉虹自呵嘘。沧浪振幽洁，沆瀣餐云腴。养性一无累，经世乃其余。芙蓉为掌衣，秋兰为佩琚。西游略昆仑，东征拂玄菟。乘风羾天门，九阙请三呼。太息治安策，中流资一壶。河山洗祲氛，日月行天衢。凌烟千载容，丹青为君铺。请君辨此事，勿待余子俱。我懒复无用，藜羹守故书。敢云骊龙睡，妄意渊中珠。"}