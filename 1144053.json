{"id":"1144053","title":"立夏明日行园无客五首","dynasty":"宋末元初","author":"方回","text":"衲朝裌暮午衫单，始觉春归不再寒。些子幽花三两亩，霎时啼鸟百千般。世情落落全相背，诗律平平略放宽。连日饮徒偶焉往，自炊香薤五盘餐。春来何啻酒千瓶，百日醺醺一日醒。朱笔点诗垂欲困，黄鹂啼树急须听。沾沙不湿收微雨，倚柱无言立小亭。芒屦犒僮人一緉，为耘恶草莫教青。尚欠佳篇与送春，祇缘醉卧动经旬。偶无载酒相过客，始是吟诗自在人。喜见笋芽穿瓦石，都忘雨点渍衣巾。园林全赖东风力，莫道南风便有神。爱栽竹树爱栽花，新筑船轩傍石斜。古庙炷香知某客，半山摇扇望吾家。閒看红袖穿林去，可著冰纨作画誇。说似渠侬应未信，诗翁烦恼政如麻。葺圃疏畦日荷锄，六旬老叟尚何图。卧床迫夏犹毡褥，宴几经春只药炉。群窃花枝相侮易，合携竹杖与驱除。千金万卷皆捐弃，更有心情计较渠。"}