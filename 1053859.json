{"id":"1053859","title":"马当夹阻风","dynasty":"宋","author":"孔平仲","text":"蒿田荻野无人烟，我来日暮双系船。半夜星斗垂栏干，银河倒影摇清川。人言神物当会合，铁缆缠绕安如山。五更汹汹有声至，车骑蹴踏乾坤翻。怒雷殷殷雨随下，黑风三日不见天。此中道路多险恶，正在马当小孤之两间。三江五湖所钟聚，直下无底旁无边。掀腾摆触作意气，更无拘束随所便。巨矶突若虎头出，黄沙莽作车轮旋。端居不动尚股栗，谁敢身试蛟龙渊。自吾汎洛涉淮泗，间关淫滞今半年。庐山苍翠已在目，毋用急进干忧患。不如宿留会澄霁，淹速有数非偶然。篘中酒熟聊一醉，春梦酣酣牵昼眠。"}