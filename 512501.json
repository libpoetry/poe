{"id":"512501","title":"大石状","dynasty":"明","author":"沈周","text":"望望秦馀杭，首尾行不了。大石突其居，翘然一拳挢。山体厚藏骨，吐秀此特表。正类抱中婴，头顶露于褓。形大气则散，趣足在于小。其深虽未即，远观已自好。顷来莫能穷，继至敢草草。循墙道林麓，记曲乃遗杳。登登觉向峻，渐渐驾木杪。猊峰据门左，呵禁口欲咬。有磴沿百级，有殿嵌山造。并殿跨偃石，悬身龙袅矫。行人自其下，恍惚怖四爪。转高蹐其背，股慄身亦掉。镇脑结佛亭，所仗力可扰。四壁满题句，贵贱成杂扫。同游惩涉险，旋踵促及早。次寻岩间寮，蜂房互窈窕。缘势尽西向，局地窄接缭。云栈中贯穿，所历平地少。山静日自长，石瘠人亦槁。坐僻觊居安，传奇被游搅。阳厓诧唇掀，阴窦疑目窅。虚含风飂飂，湿映云稍稍。众绉不可熨，乱舋龟拆兆。层叠百宝合，正绀或厕缥。亘此金刚座，千古不可剿。危椒压屋脊，雷雨常怯倒。草木亦作怪，牢络万藤茑。苍松长深根，本矮枝节老。斜见山桃花，微红映丛筱。草异传多药，采掇未谙晓。欲宿偿三过，衾裯悔忘抱。既夕气更佳，延月象倍皎。尚欠一踏雪，意先有璚岛。情状要细述，言语未获巧。不期诸?嵬，拄腹早韫藁。宛然紫芙蓉，为我一手拗。东坡昔袖去，援例我非狡。山僧苦著相，便觉生烦恼。"}