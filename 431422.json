{"id":"431422","title":"和咏老除夕书怀七律两首","dynasty":"近现代","author":"王益初","text":"苍狗白云急景驰，那堪两鬓已成丝。鸡虫得食何劳计，身世荣枯欲问谁。情绪千般萦夙梦，悲欢一例付新词。衔杯欲剪西窗烛，又是邻机晚放时。岁月悠悠兴未阑，白头犹作少年看。冷烟袅袅篆香馆，清漏迟迟滴水盘。东壁光催残腊尽，茅斋独唱一灯寒。良宵谁共郫筒饮，炮竹声喧万象欢。"}