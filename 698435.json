{"id":"698435","title":"山居八事诗 耕田","dynasty":"明","author":"唐之淳","text":"饭牛每遇夜半，犁田喜及春初。但祝五风十雨，不愁官税私租。耕云东坞西坞，饮水前溪后溪。野老时能叩角，家童已解扶犁。饮食秋菘春韭，不辞短瓮长瓶。汉阴丈人知己，北山隐者同盟。云护灵苗胜雪，日蒸香气成霞。自拟老来扶疾，傍人错道医家。雨露香生蓓蕾，烟霞满贮笭箵。学得卢仝煮吃，去从陆羽修经。煎茶煮药供炊，拾薪扫箨归迟。山北山南万树，斧柯不到青枝。道士传将种法，山僧乞与松栽。日日閒中爱看，不论晴雨须来。节下洗出繁叶，向阳留护高枝。待取好风凉月，不教雨怪云奇。"}