{"id":"1049796","title":"凌敲台呈同游李察推","dynasty":"宋","author":"郭祥正","text":"腊月欲尽春风来，壮士寻春上高台。金乌慢飞光徘徊，照散冰霜天地开。梅花披香柳烟袅，狂杀钱塘苏小小。玉箫金笛鸣高楼，怅望传书落青鸟。吾曹强饮三百杯，老去功名安在哉。欲驾飞鱼入东海，王母为我倾金罍。莲华变碧蟠桃熟，仙家四时应不速。醉来拍手乘紫烟，游遍洞天三十六。高歌杳渺春风里，我怀清澈西江水。腐儒往往咍吾狂，犹幸扬雄作知已。脱君身上蜀锦袍，解我腰下并州刀。更沽美酒共君饮，不负今朝春思豪。"}