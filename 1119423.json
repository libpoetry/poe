{"id":"1119423","title":"次韵程帅二首","dynasty":"宋","author":"陈造","text":"满怀披雾慰生平，到日音容隔暮城。想见舟中留郭泰，可能酒处欠公荣。韦家相业应门户，谢氏才华况弟兄。愧我携儿在尘滓，寸田硗埆望茨京。人间尘不到筹边，诗老乘閒思涌泉。千佛香名仍世继，一灯素业自家传。斗城一去嗟多病，宾幕重登便半仙。要看诸郎各行马，染须膏面计留年。"}