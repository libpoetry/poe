{"id":"540696","title":"题张平山古山春色图","dynasty":"明","author":"赵完璧","text":"张生雅抱奈尔尘世何，走笔驱此一段太古之嵯峨。辟开天地不可纪，杳绝人寰知几多。青壁崭岩以直上，幽谷窈窕而莫窥。云澹澹兮空寂，气苍苍而陆离。隐乎清飔浙沥于穷壑，蔼兮幽芬逸泛于危巇。林莽凄旷，悄乎无人。一鸟不鸣，暗泉磷磷。苔老麋鹿迹，烟涵草树春。巢由秘高踪，车马违惊尘。中有金仙之宝刹，浮图隐隐重霄拔。高僧姓字不可闻，钟磬沈沈隔断云。閒情独抚悲氤氲，一生肠断在人群。我忖张子怀，景中情亦偕。龙钟老夷门，霞想终难谐。聊复快写幽旷心，使我亦得展慰挥千金。"}