{"id":"731161","title":"龙翰福先生","dynasty":"清","author":"弘历","text":"今古既殊宜，其教亦异施。古方教数年，今为出阁时。忆半舞勺岁，皇考抡贤师。即从师授经，讵惟习《少仪》。循循既善诱，严若秋霜披。背诵自幼敏，匪曰诩徇齐。日课每速毕，师留为之辞。以此倍多读，胥益平生资。谁知童时怨，翻引老日悲。不失赤子心，能无缱绻思。呜呼于先生，吾得学之基。"}