{"id":"813315","title":"旅行杂诗","dynasty":"清","author":"李长霞","text":"疏柳隐孤村，颓阳下烟岭。结屋背巉岩，列槿临清泠。远圃散黄华，新蒲擢紫颖。馀晖照平畴，高下禾黍影。对此羡幽栖，何事慕华省。驱车牛山麓，枯蓬卷黄埃。山寒春草短，风急苍松哀。中有齐王墓，蔽亏任蒿莱。饥乌鸣其颠，野鼠穴其隈。白骨安识此，人生多所怀。去去莫复顾，重顾令心摧。昨发于陵城，今过伏生里。荒陇春不耕，残碑断犹峙。饥兔走陂陀，惊鼠缘松杞。缅怀祖龙时，生也为博士。焚书识先机，遁迹归桑梓。却徵甘草莱，传经赖女子。衰贱固云然，渝节亦所耻。鄙哉叔孙生，朝仪媚君旨。"}