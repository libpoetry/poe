{"id":"536884","title":"竹窗歌题同年周叔夜父卷","dynasty":"明","author":"王世贞","text":"主人卜筑松江曲，数武茅斋一窗竹。主人之节清且素，况与此君共朝暮。婵娟蹙拂摇曙烟，主人自为汲湘川。寒飙夜雨天籁发，主人行歌互相答。疏影历历声珊珊，入帘翠色秀可餐。主人为主君为客，倦鹤閒云各分席。主人对君一撚髭，世上小草吾何知。谁道新篁发平地，咫尺便有摩空势。嶰谷裁将鸾凤音，中山尽吐龙蛇气。即看雨露天上来，无数琅玕次第栽，主人不乐何为哉。"}