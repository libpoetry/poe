{"id":"765119","title":"安阳行","dynasty":"清","author":"张晋","text":"空城哑哑啼饥乌，夕照明灭残垒孤。安阳旧事记仿佛，驱马来过心踌躇。卿子冠军非丈夫，策人何智身何愚。一朝拜将握兵柄，四十六日留中途。猛虎贪狼尽劲旅，下令欲杀胡为乎？秦强赵弱俨指掌，赵灭安见秦可图。如何筹划不及此，饮酒高会方欢娱。军中士卒食半粟，天寒冻饿无完肤。重瞳旁耽叱咤起，快论侃侃良非诬。帐中晨起忽见杀，诸将谁敢相枝梧。吁嗟兵卫等儿戏，即此已可知其余。当时渡河壁钜鹿，未必不被章邯屠。矫杀固然有定罪，自取僇辱非人诛。我闻用兵贵神速，或骄或慢皆可虞。高谈毕竟成空虚，游魂寂寞依荒芜。坐而运策不如义，此语千载资胡卢。"}