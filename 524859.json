{"id":"524859","title":"辱泾川公惠诗谈止足之分奉答三章 其三","dynasty":"明","author":"顾璘","text":"食桂亦足辛，食梅亦足酸。至味贵适口，安用珍龙肝。夸毗好怪异，旁观损人欢。杨雄抱清静，车毂恶朱丹。杜钦事薄游，龌龊簪小冠。有名映千古，何必论饥寒。赫赫卫与霍，巡游扈祠坛。出师燕然北，功成竟镌刊。高明鬼所瞰，竟致倾覆患。鹊巢岂不高，飘风自见残。象齿徒云长，厥身因以燔。所贵儒者事，功德与立言。富贵真小物，一掷轻弹丸。贤哉大司马，遗子独以安。戒酒虽短章，齐物因大观。巨细罔玷缺，完此白玉盘。高朗惟日月，自卑仰弥难。发蒙及小子，志气豁且轩。"}