{"id":"760981","title":"满庭芳 西馆新阴，花枝可撷，匆匆不知春过半已。","dynasty":"清","author":"郑文焯","text":"行锦花阴，隔纱春语，好风香出梅梢。翠尘帘捲，新树过人高。休惜年芳晼晚，沧洲梦轻付吴桡。低回处，江南旧燕，零落谢堂巢。东风，还似客，梨云粉冷，蕙雪红销。近清明歌酒，愁欠谁浇。一卧西楼听雨，閒情倦，别枕笙箫。前游续，山塘载月，斟酌过横桥。"}