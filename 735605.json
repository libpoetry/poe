{"id":"735605","title":"题方邵村画青藤古坞图","dynasty":"清","author":"徐釚","text":"第六桥头花正飞，云居洞口莺乱啼。晶帘如水展图画，青藤䆗窱蚴蟉垂。千曲盘拿罥石骨。会稽曾种田水月。冶湄主人复好奇，烟霞自抱龙蛇窟。十年结屋恒山巅，青羊白鹤时周旋。一朝献策挟手板，双凫忽坠西湖边。薜荔含颦山鬼啸，陶公谢客称同调。夜月弹琴玉树凉，相羊直欲凌壶峤。自言此图貌故山，松花落尽藤萝斑。龙眠妙手今周昉，细皴巨劈摹荆关。吁嗟方干旧是神仙姿，鸣珂曳组黄金墀。玉河烟树春如梦，游戏人间称画师。青藤冶湄好风格，尤喜雄谈兼岸帻。茑月松阴少闭关，柏台兰省终前席。我家南州旧草堂，兔葵燕麦俱荒凉。何当从君乞数行，竟须归种洞庭傍。"}