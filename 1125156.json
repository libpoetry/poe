{"id":"1125156","title":"次韵郭帅和杨使者张茶马溪庄诗","dynasty":"宋","author":"晁说之","text":"溪庄吟兴浩如神，不似逢时富贵身。云外黄羊眠竹影，月中赤鲤戏河滨。扬雄奇字情宜密，张令清谈分自亲。顾我婆娑徒怅望，柴车霜雪未堪巾。才气雄豪夙会神，暂劳旌旆远劳身。使华灿烂高秦岭，笔阵纵横落渭滨。音出琼瑶疲讽诵，韬轻虎豹贵和亲。何妨戏作蜂腰句，要看时宜折上巾。"}