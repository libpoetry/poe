{"id":"140633","title":"看涧水自警","dynasty":"宋代","author":"张镃","text":"昔往灵隐山，寺前贪看水。木阴鉴晖彩，泓渟绝尘滓。游鯈惯饼饵，敲栏聚如蚁。坐玩岂不佳，直须波浪起。开闸放三板，惊雷奔壑底。如油石上苔，老澱光瀰瀰。衣裳任溅洒，轻飚飒盈耳。归来尚入梦，睡觉思未已。累年罕游山，深居远廛市。林卉渭丛茂，穷幽并余美。疏涧弥百寻，萦纡带蘋芷。因风作微澜，绿皱偏可喜。有时日向晚，湾处閒徙倚。簟纹韡縠皴，风平一齐止。瑠璃莹不动，最爱中间里。拟将拄杖探，恐破难整理。拟将瓦砾投，恐涴难揩洗。夹岩桃树影，迎望青迤逦。飞禽既归宿，独留老居士。足痺未忍去，更欲置床几。长绳系羲轮，不容落西汜。倏思家中景，非同借来比。已拚閒到老，从老閒至死。自此晴便看，其看岂涯涘。冥然心有语，功父吾戒尔。操行益孤高，谨终当似始。灵襟永虚洁，内外非二体。行住坐卧处，泥渠亦清泚。免令东有言，人污贻我耻。"}