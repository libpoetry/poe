{"id":"695780","title":"哭王敬美二首","dynasty":"明","author":"欧大任","text":"阊阖天高鸿雁疏，修文君去重欷歔。珊瑚沧海千言里，騕袅中原万里馀。病赋归来匡阜社，死留消渴茂陵书。寄将一掬南州泪，还忆枫林策素车。风起萧萧古白杨，七哀何处不心伤。虚疑懒似才中散，宁复斋如老奉常。绿绮无弦歌已绝，青山有剑路空长。可堪絮酒天涯去，匹练吴门更渺茫。"}