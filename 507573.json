{"id":"507573","title":"富溪八景富 其八 再赠","dynasty":"明","author":"李昌祺","text":"下邳壮节伊谁如，谈兵早读孙吴书。夜庐母冢辄流血，晓陷敌阵随捐躯。西江都帅誇贤子，为子为臣亦如此。承欢敌忾嗣前人，岂直相传袭金紫。大廷宠赠祖父功，明威昭勇官资崇。碑烦史笔制词美，诰锡奎章题字浓。怙恃九原嗟不作，想像音容空泪落。致养无由奉笋鲑，竭诚但愿倾葵藿。裨校同推智略深，亲恩国事两关心。吾知燕颔封侯相，汉代将军重见今。"}