{"id":"702423","title":"丰城涂处士夫妇哀挽","dynasty":"明","author":"程敏政","text":"百世家声出豫章，萦垣乔木几斜阳。豸冠重写丰神伟，蠹简犹存手泽香。些曲漫成蒿里怨，吟筇閒倚菊篱荒。季方风节元方孝，身后谁能有二郎。母仪真足重台端，联德应无愧伯鸾。白日雨寒神剑合，华堂春暖寿卮残。梦陪鹤驭身难返，恩宠龙章姓不刊。冢上谁题慈孝碣，淳风留与后人看。"}