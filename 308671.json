{"id":"308671","title":"高阳台·秋夜坐雨","dynasty":"现代","author":"陈祖绶","text":"洒竹生凉，弹蕉打碎，萧条早作秋声。敲破疏窗，耳旁听渐分明。吟秋不问秋深浅，但挑灯、牵动愁情。觉愁来、无似秋多，梦也难成。吹笳况近霜天候，怕江城雁语，沙渚蛩鸣。人远书迟，萧斋厮傍寒檠。湿云刚送征鸿过，盼佳音、稳递邮程。甚因由、耽搁明朝，数遍残更。"}