{"id":"692438","title":"题竹送民则弟南归","dynasty":"明","author":"杨士奇","text":"用舍行藏皆有命，山林朝市岂关心。故乡归去谢尘累，吟坐武公淇澳林。叨禄词垣四十年，白头无补日忧悁。羡渠拂袂还山去，潇洒云林一散仙。沃壤自耕三亩秫，水边林下澹无荣。高车驷马多颠覆，得似幽人隐趣清。深溪文献三百载，水竹园田清绕居。归及宗家敦六行，还勤简册乐三馀。匡山先生乡达尊，临川道学有渊源。脩齐堂上遗书在，莫负青春细讨论。"}