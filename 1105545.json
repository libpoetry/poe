{"id":"1105545","title":"前日寓邑偶值乍寒陈刘二生济我以衣童生济我以衾既别为二诗以赠 赠陈元佐刘士宗","dynasty":"宋","author":"王十朋","text":"肌体生鳞须飒毛，衰年怯冷欲儿号。无人来绽韩公袄，有友能施范叔袍。入手乍惊儒袖阔，披身尤喜义襟高。书生忍冻谁相顾，共弊轻裘赖我曹。凛冽霜风夜薄人，谁能煖我曲勾身。寒欺三幅范衾陋，睡美一宵姜被新。体粟不愁生旅舍，鼻雷想见撼比邻。梦回却念君兄弟，苫块无眠痛慕亲。"}