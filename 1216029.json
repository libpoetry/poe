{"id":"1216029","title":"郊祀庆成纪事三十韵","dynasty":"元","author":"周伯琦","text":"圣皇严报本，盛典谨升烟。练吉三冬首，凝衷半载前。治仪遵简质，变食致清蠲。玉路依辰出，帷宫宿次迁。六龙扶日御，八骏转星躔。周陛觚符偶，穹坛象体圜。反初共鉴燧，视涤庀牲牷。碧汉银河丽，清霄璧月妍。大裘华衮袭，端冕藻旒延。济济簪缨从，将将佩绶联。虎贲环卫复，驹首荐坛先。稿秸重蒲越，陶匏间豆笾。崇牙钟在簴，列玺案张毡。高燎馨香彻，全烝体物虔。邸圭明缫藉，雅奏动宫悬。爵献牺先湩，尊澄酒尚玄。英茎歌沨沨，干羽舞跹跹。六变灵歆矣，三登礼肃然。升中诚意格，昭配孝思宣。祝史恭承俎，神人俨自天。祥光通夕烛，熙事告晨竣。汉畤真巫俗，周官最史编。天移金阙近，云拥翠华旋。筦籥晴雷殷，旂常采凤骞。千官班拱北，兆姓颂尊乾。敛福敷同宇，流恩荡八埏。明堂朝正盛，宝鼎笑方绵。天保赓新雅，思文咏旧篇。灵祗诃社稷，符瑞效山川。景命齐天运，垂休亿万年。"}