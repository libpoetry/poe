{"id":"1048225","title":"昨日辄以鄙句奉谢重辱长篇为贶再藉来韵和答次韵","dynasty":"宋","author":"韦骧","text":"屋梁晓影初日暾，银潢下沃昆冈焚。铁骑腾突方追奔，玙璠入水体自温。翩翩梦翼飞天门，异香气力能返魂。真珠倾写琉璃盆，青铜古镜磨尘昏。知音听凤裁龙孙，重然宝剑垂荒坟。扶摇九万观化鲲，君诗体格能并存。大言软语清兼浑，搜索物象穷乾坤。琼笺碾出花无根，字字馥郁如芳荪。至宝无价难轻论，洪波荡纵长鲸吞。元化运转通昆崙，探颐不见雕镌痕。胡为及我穷陋门，守护固乏育与贲。美材谁荐为牺樽，羃之疏布饰以琨，致用清庙非常恩。"}