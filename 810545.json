{"id":"810545","title":"游道士谷","dynasty":"清","author":"于祉燕","text":"入山若入瓮，石棱啮履敝。划然一壁开，青松蟠腹内。息足老子宫，啜茶文公地。鼓钟谢凡响，鸡犬含仟意。蹇裳清流中，抛杖白云外。绝顶长啸罢，一掷尘埃事。西岭出层霄，东峰拂高鸟。纡回千径通，诘屈百灵绕。石疑虎豹蹲，树俨龙蛇掉。畏践荦确翻，惯扪松鳞老。古塔未易登，仟诗读难了。耳聋觅前呼，目眩俯下杪。挟胜兴益浓，辞幽心尚杳。到麓瞻所历，不辨但窈窕。"}