{"id":"813567","title":"永遇乐二首","dynasty":"清","author":"李慈铭","text":"纱幌银屏，今宵还醉，花影深处。饤坐菱香，纕衿芷老，总是伤心侣。当年风调，丝囊羽扇，问有几人能语。只筵前，盈盈画烛，泪痕为我偷注。一时莺燕，恁争持、罗带题遍，伤春好句。谁分而今，白头萧飒，难卖黄门赋。只馀横笛，米家歌里，略记贞元风度。还愁问、帘前月色，尚如旧否。如此乾坤，叹菰芦里，竟无人出。投笔封侯，请缨系颈，此辈成何物。英雄惟有，使君与操，把酒何堪论列。奈邓禹、笑人寂寂，中流空击江楫。天涯回首，黄巾铜马，荆棘纵横行迹。帝不负卿，通侯使相，虎䩨貂冠屹。奈无颇牧，用之为将，马腹鞭长难及。堪惜此，鸾飞凤舞，一带山色。"}