{"id":"700348","title":"暮泛秀江","dynasty":"明","author":"顾璘","text":"桂岭望何极，孤舟行转迷。秀江斜景里，衡岳乱云西。宿雁冲帆起，哀猿傍客啼。多愁厌乡梦，夜坐听鸣鸡。游梁方失意，适楚更悠悠。寒野牛羊夕，空江雁鹜秋。腐儒悲末路，幽兴狎扁舟。欲向桃花水，垂纶待白头。路转清江外，舟移锦石中。爪香分绿橘，目艳对丹枫。检药防山瘴，陈诗叙国风。冒霜梳短发，应愧鹿门翁。石壁攒江狭，风樯逆浪飞。渐看湘国近，转与客心违。芳桂临波发，遥岑隔雾微。明妆浣纱女，妍笑竞斜晖。蓬舠依濑转，筦簟枕肱眠。急浪鸣舷过，危峰就幕悬。茭蒲时碍楫，鱼鳖不论钱。自喜幽襟洽，浑忘物役牵。"}