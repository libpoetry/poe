{"id":"108822","title":"耳耳·耳耳非佳语","dynasty":"宋代","author":"康执权","text":"耳耳非佳语，陆陆难为颜。我生胡不淑，多戚长鲜欢。摇落复已绿，春风满江干。最灵起予兴，欲言骨肉酸。园桑推为薪，桃李亦半残。翘荛企晴燠，九室十更寒。飞钱如美色，乃入贵者阑。丘闾有谷卖，穿櫩朝无{左饣右亶}。不售信蹙隐，徒手良抱叹。宛转愒余息，沟壑分雨间。吾辈正不免，遑暇卹彼瘝。"}