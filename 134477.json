{"id":"134477","title":"和景仁缑氏别后见寄求决乐议虽用其韵而不依","dynasty":"宋代","author":"司马光","text":"至乐存要眇，失易求之难。昔从周道衰，畴人旷其官。声律久无师，文字多缺漫。仁皇闵崩坏，广庭集危冠。纷纭门笔舌，异论谁能殚。或欲徇陈迹，竅厚潜锼剜。或欲立私意，妄取旧史刊。古今互龃龉，大抵皆欺谰。景仁信其说，墨守不可干。贱子欲面从，谁与换胆肝。必求此议决，深谷为崇峦。何如两置之，度就中和看。天地育万物，生成适暄寒。圣人保四海，皇极至阜安。乐理亦如此，炳烯犹朱丹。啴缓与噍杀，折衷遗两端。兹道敬不由，芒刃难婴髋。鲁乐最为备，雍彻施三桓。齐韶犹肄习，太公避陈完。唐民听伴侣，不复含悲酸。乃知乐有源，钟鼓皆波澜。昨者清明初，榆火始改钻。景仁从许来，倾都咸聚观。诸公竞邀迓，非独惜春残。议乐不复对，书夕且穷欢。来时桃李农，去日勺药兰。三旬只须臾，驶若阪上丸。轘辕逢雨别，惝恍归骑单。东西步步远，回首祝加餐。仍冀勉中和，心广体自胖。"}