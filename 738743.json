{"id":"738743","title":"次韵查俭堂主事移居","dynasty":"清","author":"伊福讷","text":"墙角几叠倪迂山，高檐冷滴松梢烟。市南屋宇苦喧隘，此间气象何萧然。左桐右竹蹊径别，顿令杖履疑林泉。平台三面敞虚碧，隔城翠霁浮晴川。飘风偶送市声远，飞尘不到苔阶前。主人习静悦幽赏，聿来正值初寒天。瘦藤倚石霜色老，文纱卷日晨光妍。位置家具各得所，依稀风趣思南田。初白移居富吟咏，佳话传自康熙年。琳琅继和复今日，玉峰交映增便娟。三径已迟求仲至，一榻应待徐生眠。层轩看月树入画，石栏点笔人如仙。何必山亭与涧户，自无俗状能攀缘。第五桥边夕阳路，临风载诵《停云篇》。"}