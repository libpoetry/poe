{"id":"1007498","title":"江城忆游庐山逢隐者","dynasty":"宋","author":"董嗣杲","text":"饭馀睡相魔，啜茶即退舍。支藜强窥园，试此双不借。逐胜思秋初，曾命庐山驾。飞瀑醒心眼，流派从空下。狂欲诛茅依，可使不知夏。披襟纳西风，溪风荡虚榭。凭阑眺夐绝，极望大田稼。韬光有畸士，相逢顿生讶。遗踪扣地主，颇觉倦邀迓。失言徒自咎，其实非予诈。山居俗事简，难律世情嚇。归栖公宇净，颜发苦衰谢。家遥二千里，托兴相慰藉。因晤隐者讷，天性两难亚。初非钓虚名，又非求善价。束缚全孤贞，老欲就閒暇。约略斯人心，执一不易化。眺此五峰云，矍然发悲咤。企脚北窗坐，月漏松叶架。无眠亲短檠，怀孤嫉遥夜。"}