{"id":"769495","title":"凤凰台上忆吹箫  社集香草亭赋箫","dynasty":"清","author":"王鹏运","text":"明月依然，玉人何处，画桥流水参差。记短歌催酒，惜别年时。休问笛家旧谱，寒食近、烟柳丝丝。怜消受、分香手汗，浥润唇脂。孤飞。野云迹渺，还一舸烟波，自和新词。问岁寒叠鼓，春梦应迷。何事潜蛟夜舞，歌慷慨、怀古增悲。频吟弄、夫君未来，要眇谁思。"}