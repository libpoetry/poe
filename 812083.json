{"id":"812083","title":"再和百堂","dynasty":"清","author":"孙原湘","text":"裙剪湘云佩紫霞，春风消息露年华。愁来不忍看残月，痴绝还思葬落花。有器难收倾地水，无程可纪上天槎。姻缘只好如鸿燕，海北江南各一涯。果然重到不嫌迟，无奈空言祇益疑。痴愿莫真成马角，愁身早已入蚕丝。强为排解翻添恨，待觅商量恐受嗤。听得邻娃倚夫婿，教依新样画蛾眉。"}