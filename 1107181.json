{"id":"1107181","title":"琅邪三十二咏 琅邪山门","dynasty":"宋","author":"韦骧","text":"双鹤栖华表，仙山自此通。云霞自扃锁，尘土若为攻。十里开幽径，松阴互蔽亏。山翁心亦侈，步幛用青丝。路转翚檐出，山回秀气多。亭名不须看，对镜已如何。谢屐低前齿，登临势渐雄。岚光动衣袂，知在翠微中。路作两岐分，亭多聚白云。无心本无恋，于此尚纷纷。醉翁虽已没，遗构在山阿。不比陶潜石，清时乐自多。流泉渟处阔，跨石石桥横。题柱无踪迹，茫然薛老名。两窦涓涓泻，无何后却前。谁能来酌饮，回意学相先。云木气氤氲，风光日日新。丰谣随五马，来此听班春。凿渠疏白石，绕槛走清泉。不为流觞醉，来当涤万缘。晋王曾此隐，释子住何年。泉石无今古，图经有后先。有意寻幽胜，跻攀固所怀。如今岭路稳，鞍马不须回。架巘及依崖，轩窗次第开。等为方外客，于此更清怀。岌岌淩霄汉，风传宝阁香。三朝神翰在，奎壁夜交光。笔力真奇伟，磨崖几百年。勿嫌人贵耳，此学世无传。宫相湮沦久，兹泉日夜生。泉存人不见，空复著虚名。殿角滀泓澄，源高登地灵。老僧来洗钵，不畏白龙腥。诘曲小轩斜，酴醾一架遮。春风零落后，浑似雨天花。踏石穿林去，披云就坐来。禅翁寂乐地，猿鸟肯相猜。小蹊回石角，缔构倚山腰。一片幽栖地，谁令便可招。石洞何年有，名传事或非。那知为雨后，却向此中归。松竹繁阴满，峰峦秀色并。暑风从此度，别是一般清。竹里藏深井，栏镌大历春。不知开凿后，几过鍊丹人。砻石施丹雘，凌云势亦孤。如何千种相，并在一浮图。不独烟霞窟，天然石作庵。坐禅遗迹在，岩溜自香甘。东面双峰缺，遐瞻万里平。朝朝沧海日，先向此中明。了了还未了，都忘了始真。登堂知此意，方悟死前身。曾有长安客，题为望日台。樵苏人不测，到此亦裴回。造化非无意，都如图画中。犹嫌未奇怪，更出石屏风。胜概当冲要，回环拥翠峦。烟云藏不得，如在掌中看。会峰亭下路，斜带法华池。不待观池水，尘迷已顿离。山中时节早，地势近春华。岁岁东风至，先看傍砌花。"}