{"id":"684414","title":"溪边即事呈友人四首","dynasty":"明","author":"王廷陈","text":"岁晚人犹隔，汀寒昼不哗。松门当远岫，竹槛俯平沙。鹭宿依冰片，鸥飞乱雪花。如闻子猷棹，乘兴到山家。空斋滩响入，塌岸水痕除。竹杪喧檐马，芸边走壁鱼。门无题凤字，村有卧龙庐。曲巷寒门里，空传长者车。推窗迎峤立，垂钓凿冰开。未叶先生柳，馀花处士梅。鸟从烟里度，人向雪中来。暝色青溪上，缘君首重回。佳景每自惬，幽期孰与论。林开延岫色，沙圮灭溪痕。洗药穿松叶，移尊傍竹根。江山待词客，几杖向谁门。"}