{"id":"650257","title":"重午日侍从内苑观击毬射柳应制","dynasty":"明","author":"金幼孜","text":"大明丽天圣人作，弘宣治化昭礼乐。华夷向风四海清，人和岁丰物咸若。翠华五载重巡幸，经营北都同卜洛。惟时帝京值重午，习武驰毬戒程约。霓旌凤盖天边来，禁苑清晨张御幄。腾腾虎士尽貔貅，剑戟相摩耀锋锷。毬门结束正当中，两朋左右杂相角。玉花骢马络青丝，锦衣绣服相煇烁。吹箫伐鼓杂鸣笳，马前奋击争挥霍。星飞电掣合变化，神珠宛转当空落。翻身奋臂挽雕弓，白羽交飞向寥廓。穿杨百步巧难工，分筹得隽咸惊愕。至尊有喜动颜色，御前敕赐恩尤渥。侍臣载笔预簪花，宫壶赐饮黄金爵。酒酣献寿效嵩呼，倾竭丹诚比葵藿。作诗再拜进蓬莱，欲拟长杨惭谫薄。神功圣德不可名，万岁千秋等乔岳。"}