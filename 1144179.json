{"id":"1144179","title":"夏景 衣冷欲装绵","dynasty":"宋末元初","author":"刘辰翁","text":"老厌人间热，单衣就冷泉。不知清到骨，故欲转装绵。萝月满襟雪，松风半臂仙。顿疏桃竹瑩，拟就柳花眠。倚倦思燕玉，全生愿蜀毡。温汤无去路，搔首听潺湲。石洞元无暑，泉声洒面凉。衣疑中夜冷，绵欲此时装。洒洒惊荷雨，披披变葛霜。拟将洴澼絖，换却薄罗裳。中道怜班女，温言忆楚王。骊山在何许，我更念温汤。"}