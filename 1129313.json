{"id":"1129313","title":"颂古七首 德山小参不答话。","dynasty":"宋","author":"释克勤","text":"大冶烹金，忽雷惊春。草木秀发，光辉日新。不费纤毫力，擒下天麒麟。全威杀活得自在，千古照耀同冰轮。话作两橛，句中眼活。龙头蛇尾，以指喻指。撞著露柱瞎衲僧，塞断咽喉无出气。拟议寻思隔万山，咭嘹舌头三万里。大定等虚空，廓然谁辨的。女子与瞿昙，据令何调直。师子奋迅兮，摇乾荡坤。象王回旋兮，不资馀力。孰胜孰负，谁出谁入。雨散云收，青天白日。君不见马驹踏杀天下人，临济未是白拈贼。石笋抽条，泥牛吼月。谁料同舟自胡越，应机涌出须弥卢。一念不生，何处雷，无处雪，金刚宝剑当头截。如是不是，去却药忌。拟犯封疆，全军失利。杖头突出古菱华，举世风流出当家。百草头出没，三界外遨游。从布漫天网，虚下钩鳌钩。摇鳞振鬣撼乾坤，兀目昂头洪浪喷。棒雨点，喝雷奔，肯将争战定功勋。钟在扣谷受响，池印月镜含僧。曾非展事投机，岂是预搔待痒。点铁成金，举直措枉。一箭雕一双，一掴血一掌。君不见疏而不漏兮恢恢天网。夜明帘外千峰秀，鸾镜台前万象虚。扫踪灭迹，不立锱铢。谁为佛殿，谁是香厨。敲出凤凰五色髓，击碎骊龙明月珠。"}