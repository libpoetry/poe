{"id":"269300","title":"念奴娇·敬次先恪斋公用姜白石韵题一蒲团外万梅花图","dynasty":"现代","author":"吴湖帆","text":"万峰深处，忆升平朝市，往来诗侣。三十余年桑海幻，云梦阴晴难数。古刹依然，危楼无恙，几度经风雨。钟声隐隐，赚人多少新句。此地野鹤蹁跹，閒云自在，何日携筇去。寂寂蒲团空影外，一片梅花香浦。展卷题名，凭阑话旧，小作溪山住。留连佳境，几忘寻棹归路。"}