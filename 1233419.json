{"id":"1233419","title":"奉府帖赐高年帛晚宿孝义山中赋","dynasty":"元","author":"黄溍","text":"捧檄去州邑，承筐布明恩。讵敢期税驾，惟知惧乘轩。时春雨新已，嘉木阴正繁。农人有耕作，羽虫亦飞翻。感彼物情适，念此王事敦。悠悠迫长路，靡靡穷郊原。庶与遗老逢，幸聆长者言。持以荐芹曝，无惭贲丘园。低徊白日晚，寂寞苍山根。吾行匪游衍，此怀谁与论。"}