{"id":"773256","title":"宿碧云寺叠韵","dynasty":"清","author":"丘逢甲","text":"闻说新岩境更奇，笋舆未及敛昏时。鸦驮落日栖林早，龙带归云入洞迟。一路烟霞春引梦，万山风雨夜催诗。天花散尽禅心静，丈室维摩是我师。麟尾凤头次第游，最嵚崎处最清幽。满庭花影天香坠，半夜钟声佛水收。古涧吐云藏宝刹，空山吟月忆琼楼。题诗尘壁存鸿爪，也当东坡玉带留。"}