{"id":"831557","title":"到家","dynasty":"清末民国初","author":"林朝崧","text":"昔从海上去，今从海上还。海上何所见？万仞留青山。山中有芳树，树下即归路。落帆鳌西港，驱车乌日渡。启途未亭午，到家已曛暮。黯黯水生烟，冥冥山吐雾。入门灯烛光，奉母上高堂。兄弟两三人，彩服来迎将。婢仆解装囊，子侄罗酒浆。王家钟会郝，宋家郊会庠。相看疑梦幻，相将诉离肠。"}