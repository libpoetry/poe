{"id":"507475","title":"丙寅端阳述怀","dynasty":"明","author":"李昌祺","text":"岁月易流迈，佳辰届端阳。闲居昧时序，节日如平常。空园积雨霁，蒿艾如人长。萧条掩关卧，蝶梦方悠扬。老妻唤我起，盘饤劝我尝。小孙颇慧黠，学语声琅琅。举目见之喜，欣然挥一觞。俭约固予分，泰侈非所望。冥观阴阳运，隆替乃其常。吾生幸休退，用舍安行藏。前修有善训，岐路多亡羊。且复醉蒲醑，毋将忧自戕。"}