{"id":"702773","title":"与俞原肃留别十首","dynasty":"明","author":"董纪","text":"别时容易见时难，莫作寻常客子看。二十年来逢一度，四千馀里到长安。别时容易见时难，愁上心来有万端。传语不如亲会面，临行欲发又盘桓。别时容易见时难，对酒当歌且尽欢。不就目前同一醉，明朝何处盻征鞍。别时容易见时难，屈指凡经廿岁寒。更去更来能几度，并州已作故乡看。别时容易见时难，渺渺春江送木兰。三叠阳关休唱尽，一声凄楚一心酸。别时容易见时难，无计相留看牡丹。去向洛阳城里过，不知何处可凭阑。别时容易见时难，和恨和愁写一摊。若遇后来相忆处，聊将纸上笔踪看。别时容易见时难，我钓吴淞尔钓磻。遮莫子牙钩饵大，四腮风味属张翰。别时容易见时难，芳草萋萋不忍看。况是春深无雁过，到家谁与寄平安。别时容易见时难，两地相思总一般。世上此情何日已，除非石烂海波乾。"}