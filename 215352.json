{"id":"215352","title":"我所思寄黄吉甫","dynasty":"宋代","author":"王安石","text":"我所思兮在彭蠡，一奁寒晶径千里。天低绀滑风静止，月澹星渟尤可喜。亦复可怜波浪起，琉璃崩嵌涌颠絫。万斛之舟簸一苇，超邑越都如历指。岸沙雪积山云委，云半飞泉挂龙尾。跳空散作平地水，牛乳芳甘那得比。萝茑冥冥荫演迤，稍上寻源出奇诡。像图释迦祠老子，台殿晻霭相重累。石槽环除逗清泚，松竹静深无虎虺。其徒翛然弃尘滓，虽未应真终适己。黄侯可与谈妙理，视弃荣宦犹弊屣。每采紫芝求石髓，我欲从之倦游徙。谷城公孙能若此，五老闻之当启齿。寄声五老吾念尔，相见无时老将死。"}