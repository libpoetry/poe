{"id":"692430","title":"题少师建安杨先生行乐图","dynasty":"明","author":"杨士奇","text":"圣明图治任忠良，正倚纯诚柱庙堂。画史但知尘外意，青山为写午桥庄。马蹄踏遍龙沙路，载笔频年从属车。且缓驰情向萧散，禁中颇牧有谁如。手扶金鼎事调元，玉署贤劳四十年。待致雍熙却归去，丹山真作地行仙。水色山光绝世尘，长松千尺绕龙鳞。何妨添我青藜杖，俱是蓬莱顶上人。玉堂金马同三纪，晏岁梅花雪共妍。庐阜武夷归去日，东西来往挟飞仙。"}