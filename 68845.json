{"id":"68845","title":"盆中树·橐驼已矣树多病","dynasty":"元代","author":"王冕","text":"橐驼已矣树多病，后世谁能谕官政？盘根银节入盆盂，岂伊妡生之本性？童童结盖拥绿云，皮肤转卷生虫纹。幽人重之如重宝，置诸座右同佳宾。时时玩赏勤拂试，要做人前好颜色。自怜无路接春风，惭愧荆榛得甘泽。人言此树受恩爱，我独悲之受其害。既无所资无所求，何故矫为阿媚态？嗟哉木命既有亏，其所玩者何为奇？君不见石家珊瑚高且贵，今日根株在何地？又不见李家花木比异珍，于今野草秋烟昏。姚黄魏紫夸艳美，看到子孙能有几？人生所重重有德，耳目之娱何足齿？我知万物各有缘，胡不听之于自然？平原太谷土无限，樗栎能与天齐年。此树那宜此中种，器小安能成大用？愿君移向长林间，他日将来作梁栋。"}