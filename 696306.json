{"id":"696306","title":"和北吴歌","dynasty":"明","author":"范景文","text":"层层柳色水平池，三里孤城月照陴。山雨楼空钟罢响，开门忙杀卖糕儿。龙潭月冷澹无波，自昔瀛州带九河。北望燕京南接赵，土人犹说古悲歌。钩盘击浪注东来，风捲蹄轮碾作埃。搔首筑堤人不见，最高传自祭风台。野旷烟平写意图，垂杨深处隐城隅。月明桥断吴家渡，古井风吹响辘轳。石马寒嘶卧古松，地老幽魂向此中。穷杀城南耕瘠土，年年冢畔哭秋风。秋水蒹葭绿雨敷，冷香亭外碧澄湖。画船泛月人争看，道是潇湘好画图。元宵踏月月如银，士子焚香拜圣人。道遇女郎走百病，南关灯火一时新。春来多半是风沙，雨后新晴一抹霞。梨白桃红杨柳绿，蘋婆花似海棠花。芳郊走马踏青行，随意空城春草生。绿柳阴中鞦韆影，游人知道是清明。雨当三月贵如金，夜望云生早看阴。风刮土龙鳞爪动，杨枝洒水叫甘霖。春锄带雨润如酥，风送农歌动地呼。怕说城中飞檄至，修堤河上点丁夫。连窝驿枕卫河隈，乘传何堪前站催。白米江鱼随处有，麦黄水涨送船来。凤仙浸指甲尖绯，架上石榴簇作围。茉莉南船新寄到，百钱买得一盆归。春饥指望到秋偿，未老新蚕已典桑。风刈雨锄浑旧事，如今岁岁打飞蝗。菜香瓜熟枣离离，正是田家快活时。官苦徵逋私苦债，隔邻含泣卖妻儿。屋破村荒照月明，寒灯络纬夜三更。机杼声残眠未稳，唤起男儿事早耕。家家酿酒泛黄花，初熟携将问狭邪。一曲新声听不了，留眠过夜醉琵琶。蓟北雪飞十月天，孤村云冻破炊烟。风酸路滑行人绝，犹见老僧驴背眠。桃符门挂映春联，爆竹声中又一年。队队轻衫香笼袖，斗鸡日费几千钱。白衣赛会竞烧香，簇拥如花看道场。小扇频遮移步缓，旁边立住少年郎。闻催新饷倍生愁，岁岁加编未得休。一邑硝黄三十万，出关重复派车牛。黍稷才收便摘花，一年最苦是农家。霜来九月秋原尽，又见风吹麦陇斜。十家九尽垫官钱，敲扑声高欲彻天。昨日相逢开口笑，徭差新改一条鞭。阔袖高冠士气驯，从来文事亦彬彬。近科只说丙午盛，十五人中举六人。乡里儿郎也解歌，时兴曲子土音哦。最难听是声哀急，不为关情唤奈何。青丝斜纽挽双鬟，斗草才同姊妹还。闻说郎来亲插戴，背人偷觑倚窗间。北吴原不是东吴，古意如今问有无。击筑馀风劳想像，一时俗尚喜言苏。红亭带柳板桥横，古道西郊送客行。谩道征轮怜下国，彤云咫尺望神京。齐讴变调和初成，一字吟来一字情。便带虎丘山下去，船回月上试新声。"}