{"id":"229986","title":"寿外舅富顺赵使君","dynasty":"宋代","author":"度正","text":"天家积庆如江河，千枝万叶鲁卫毛。声名赫赫照今古，骨相飘飘多俊髦。惟安懿王迈种德，当时庙社遗勋劳。本支百世端未艾，绵绵瓜瓞更崇高。只今中兴得旦奭，夹辅日月参夔皋。自馀材德踵相望，磊落抱负皆英豪。或持皮帛登台省，或奉符竹分旌旄。金川丈人最后出，平生力学勤持操。高谈奥论不可到，一洒万字无停毫。聊将圭撮试当世，已被天语加崇褒。从此公道更开泰，未必奔走悬三刀。念昔南宫陪俊翮，偶附骥尾辞蓬蒿。因蒙顾盼被收录，得拜门下恩则叨。自怜薄命薄如叶，十年再尔吟离骚。世间情态已百转，每叹慈爱终坚牢。今逢佳节揆初度，欲荐眉寿酬甄陶。丈人丈人听我语，我语憔悴空啾嘈。白圭三复古亦少，缁衣改为今可遭。人言恺悌必富贵，恺悌富贵何由逃。不愿归来一尊酒，但愿努力登三鳌。我欲执鞭追壶中之日月，荐海上之蟠桃。"}