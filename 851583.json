{"id":"851583","title":"保州道中","dynasty":"宋","author":"文天祥","text":"昨日渡滹沱，今日望太行。白云何渺渺，天地何茫茫。落叶混西风，黄尘昏夕阳。牛车过不住，毡屋行相望。小儿骑蹇驴，壮士驾乘黄。高低叶万顷，黑白草千行。村落有古风，人间无时妆。宋辽旧分界，燕赵古战场。蚩尤乱涿野，共工谪幽邦。郭隗致乐毅，荆轲携舞阳。臧卢互反覆，安史迭披猖。山川一今古，人物几兴亡。江南佔毕生，往来习羊肠。天马戴青蝇，电秣驰康庄。适从何有来，如此醉梦乡。感时意踟蹰，惜往泪淋浪。厉阶起玉环，左计由石郎。天地行日月，万代乘景光。昼夜果可废，春秋诚荒唐。吾生直须臾，俯仰际八荒。来者不可见，远游赋彷徨。"}