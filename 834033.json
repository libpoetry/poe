{"id":"834033","title":"高阳台 其二","dynasty":"清末民国初","author":"易顺鼎","text":"浅靥欺霜，低魂诉月，睡余云鬓犹松。却忆年时，翠微高处携筇。杜娘身世真休说，倚银屏、惯听秋风。最悤悤。绿艳红娇，酒醒无踪。枯禅证后秋如海，甚愁根未断，色淡香浓。冷到花心，情天万感都空。横波漫照三生影，写飘零、付与惊鸿。镇惺忪。吟遍瑶阶，梦遍璇宫。"}