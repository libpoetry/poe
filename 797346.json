{"id":"797346","title":"满江红 乙巳春，由杭买棹赴山右芑由夫子署，寄怀湘君四嫂","dynasty":"清","author":"吴尚憙","text":"兰棹才移，去匆匆、锦帆难缓。抬望眼、春波渺渺，素心人远。敧枕罗巾红泪在，拂衾别梦清宵短。念知音、判袂几时逢，肠先断。空对著，垂杨岸。青青柳，丝难绾。叹天涯羁旅，孤灯相伴。跋涉聊怜西去路，殷勤我盼南来雁。倩回风、迢递寄愁心，人如见。"}