{"id":"554619","title":"承恩颂","dynasty":"明","author":"郑文康","text":"君恩重如山，又若海水深。臣躯等一羽，承之讵能任。薄才误蒙收任使，三载微劳何足齿。玉音颁赐过褒嘉，上及双亲下妻子。恩从天上降，明同日月光。幽明思报苦无策，但祝圣寿齐天长。更愿儿与孙，尽为犬与马。为犬守宫墙，为马清塞野。边尘不动内廷安，方遂区区感恩者。"}