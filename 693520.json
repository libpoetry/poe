{"id":"693520","title":"容春轩六咏 瞻尼坛","dynasty":"明","author":"邵宝","text":"画里瞻尼父，庭前即杏坛。春风吹绿树，真作泗滨看。横渠复古心，纸上聊云尔。我画我中庭，亦复横渠纸。两树分红白，同然见复心。开花还结子，吾道古犹今。秋菊有黄花，有朱亦有素。靖节醉东篱，为识花心故。万古水中山，一峰山下石。古貌独苍然，不受风涛蚀。石钟以声名，无声安取此。风水月明中，我忆东坡子。"}