{"id":"693290","title":"庚午除夕写怀二首","dynasty":"明","author":"苏仲","text":"碌碌天涯走只身，一生行止任天真。极知直道难容世，敢更低头学媚人。天地几翻成又败，龙蛇须看蛰还伸。茫茫世路无知己，欲访渔翁楚水滨。满城箫鼓送年光，我自焚香坐小堂。迁客久知才力薄，老年争得簿书忙。功名恁是浮萍草，世事无过块垒场。明日春风频引望，岳阳楼下水茫茫。"}