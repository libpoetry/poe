{"id":"1216594","title":"题李白观泉图","dynasty":"元","author":"张翥","text":"玻瓈杯中春酒绿，醉墨淋漓牡丹曲。平生合置七宝床，白纻乌纱美如玉。阿瞒荒宴百不理，宁记宫花衔野鹿。何物老妪生此儿，偷向金鸡帐中宿。高将军才奴隶耳，误使脱靴吾所辱。要留污袜踏鲸鱼，鼠子何堪烦一蹴。寻常沟渎不可濯，何处容伸遭污足。翩然却下匡庐云，五老峰前看飞瀑。"}