{"id":"943884","title":"次韵解枢干二首 其一","dynasty":"宋","author":"陈造","text":"我方首儒冠，颇亦易此人。尚友卑自汉，读书考先秦。士或暗郑朴，识面蕲卜邻。计疏志空勤，敝帚浪自珍。口前齐东语，瞢欲润帝纶。学如村社酝，百醨间一醇。老檗媚衰红，饱阅姚魏春。顾惭误题品，五字极清新。君才允文武，行矣拱帝宸。余年念桑榆，归去侪编民。"}