{"id":"1117405","title":"依韵和王安之少卿六老诗仍见率成七首","dynasty":"宋","author":"邵雍","text":"六老皤然鬓似霜，纵心年至又非狂。园池共选何妨胜，樽俎相欢未始忙。杖屦烂游千载运，衣巾浓惹万花香。过从见率添成七，况复秋来亦渐凉。六老相陪卿与郎，闲曹饶却不清狂。过从无事易成乐，职局向人难道忙。烟柳嫩垂低更绿，露桃红裛暖仍香。乘春醉卧花阴下，恰到花阴别是凉。六翁谁让少年场，老不羞人任意狂。同向静中观物动，共于闲处看人忙。天心月满蟾蜍动，水面风微菡萏香。肯信人间有忧事，新醅正熟景初凉。六人相聚会时康，著甚来由不放狂。遍地园林同已有，满天风月助诗忙。文章高摘汉唐艳，骚雅浓薰李杜香。水际竹边闲适处，更无尘事只清凉。六客同游一醉乡，又非流俗所言狂。追游共喜清平久，唱和争寻警策忙。荐酒月陂林果熟，发茶金谷井泉香。千年松下麾谈麈，襟袖无风亦自凉。见率野人成七老，野人唯解野疏狂。编排每日清吟苦，趁辨递年闲适忙。夏末喜尝新酒味，春初爱嗅早梅香。问君何故须如此，不奈心头一点凉。林下狂歌不帖腔，帖腔安得谓之狂。小车行处莺花闹，大笔落时神鬼忙。门掩柴荆阛阓远，墙开瓮牖薜萝香。一般天下难寻物，洛浦清风拂面凉。"}