{"id":"939132","title":"同彭漫者寄铅山诸友韵送彭归武夷","dynasty":"宋","author":"陈文蔚","text":"兀坐谁与邻，院古槐阴静。美人东南来，共此炎夏永。危衷慰孤清，羁迹不待屏。十载怀愿见，一日良独幸。开樽共有酌，当月免对影。所讲根理致，坦然见心境。诠评寖及诗，语我挈裘领。云何方浩浩，遽尔中耿耿。归理武夷棹，梦寐江南景。吾曹贵晚节，莫辞霜露冷。世事如予何，遗编且重整。"}