{"id":"839583","title":"君山望江","dynasty":"清末民国初","author":"徐搢珊","text":"芙蓉城北君山隈，长江东下何喧豗。金沙淘尽太古雪，岷涛万里从西来。我登绝顶尚残醉，眼前惶惑不可记。远送斜阳起暮寒，触拨苍茫万古意。因记当年楚相老，而今冢上空秋草。珠履三千安在哉，满山叶落西风扫。十二银山春复秋，风光仍似旧时好。松风亭上促膝观，欲仿枚笔只汍澜。"}