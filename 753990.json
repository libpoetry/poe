{"id":"753990","title":"读王孟诗偶赋","dynasty":"清","author":"李含章","text":"中允文章健笔扛，出关无计敢从降。新愁应继庾开府，老泪曾悲张曲江。阙下新词谁第一，河中名士古无双。平生别有伤心处，几按岐王乐府腔。彭泽高风许独攀，清姿落落绝人寰。月中杨柳词人去，雪后梅花野客閒。归梦应栖桐柏观，羁魂终绕鹿门山。若教明主非相弃，床下何因复放还。"}