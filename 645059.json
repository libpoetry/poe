{"id":"645059","title":"送萧检讨引高南归","dynasty":"明","author":"解缙","text":"新雨不成泥，軥舟树上啼。征夫怀远路，家在大湖西。别家今几度，杨柳江边树。念乡车轮下，渐是中年路。万事中年尚可期，人生且莫长别离。长别离，向何方，九河落花晴浦香。玉雎斑斑凫乳黄，南望不见二高堂，奈此游子思故乡。我家萧君济世早，功成身退合天道。当时未必去者贤，挽不回之卧烟岛。后来亲阅亏成事，始识从初去时好。我不能赤手缚虹霓，又不能委身同草木。生逢尧舜时，肯受泥涂辱。昨者误奋龙门雷，蝘蜓嘲之自云足。忧者举觞酬白日，惟有皇天照空谷。张公云，吴江生，我有千载意，不羡身后名。为君写作送行曲，曲中摧曳难为情。君行不听，我意不平。明日买船棹秋声，送秋东下窥沧瀛。飘然如去白玉京，须君禹穴相逢迎。相见不见须相待，客行虽迟心不改。"}