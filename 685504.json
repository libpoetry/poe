{"id":"685504","title":"夏日米君梦吴翁晋载酒过斋头席上同赋二首","dynasty":"明","author":"邓云霄","text":"雨过苔痕绕砌生，客居终日罢逢迎。叩门谁载贤人酒，怪尔偏知隐吏名。谈久竹风吹短麈，坐深花影落残枰。淹留正好期华月，向晚虚堂暑气清。高枕西窗午梦阑，翛然对客若无官。闲来转觉三生妄，静后还怜一室宽。近市臣心同止水，断金交谊比丛兰。醉归直待喧声歇，门外红尘不忍看。"}