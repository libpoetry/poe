{"id":"700550","title":"短歌赠罗女文二首","dynasty":"明","author":"顾璘","text":"钟山嵯峨入紫冥，百灵献秀开金庭。大江奔腾龙虎跃，千峰散落南天青。道人筑室天印下，丘壑重重到茅舍。谢墅花骄罗绮春，秦淮舟泛星河夜。人生强健早归来，日月持光送酒杯。麟阁功名有时命，何须长恋黄金台。桥东曳杖隐沦客，抱琴来寻莫相绝。世路羊肠莽荆棘，江上渔舟独潇洒。五湖何地非吾家，相逢并是同心者。北风起兮雪片飞，山川摇落鸿雁饥。地映吴天白如扫，唯见松柏青依依。大鱼浪跄飞不得，小鱼僵死手可拾。妻孥白饭尽一饱，岂向朱门乞残炙。黄天荡深万鱼聚，我与老翁荡舟去。"}