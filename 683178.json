{"id":"683178","title":"秋兴","dynasty":"明","author":"王九思","text":"霜落长城万草枯，三边兵甲尽防胡。千年充国屯田计，万里嫖姚出塞图。寂寞鱼龙沈瀚海，哀鸣鸿雁忆菰蒲。閒情欲共伊人语，白露蒹葭水满湖。秋风昔伴逐臣回，此日逢秋意转哀。贝锦有言䜛巷伯，黄金无梦到燕台。土阶步月青藜杖，草阁看花浊酒杯。垂老光阴吾愿足，补天自有出群才。"}