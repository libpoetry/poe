{"id":"754588","title":"织女叹","dynasty":"清","author":"席佩兰","text":"秋月已如雪，秋风已如铁。孤镫取寒光，有女当窗织。废我一宵瞑，看丝乍盈尺。废我两宵瞑，看丝不成匹。岂不畏龟手，此心凛无逸。昨日入城提蟹筐，东邻嫁女耀丰妆。彩币千百束，绮罗十二箱。龙章象服何煌煌，平生不识蚕与桑。归来泣对机中锦，知与谁人作嫁裳。抽刀断机不如寝，又听络纬啼金井。"}