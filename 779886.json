{"id":"779886","title":"梦芙蓉 戊辰闰五月十七日，同涧宾泛舟山塘有赋","dynasty":"清","author":"戴延介","text":"远天云点墨。趁青蘋风起，白鸥迎楫。一层塔影，浮动卧龙活。空濛山翠泼。眉痕黛远吹碧。绿净玻璃，看画桡划破，燕瘦飐波立。无多雨丝烟叶。笛竹声酸，心事总悱恻。西施可网，应傲五湖客。文园原病渴。梅酸不解今夕。归梦重寻，愿飞随钗凤，栖傍小鬟侧。"}