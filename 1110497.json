{"id":"1110497","title":"端午日帖子词 夫人閤五首 其四","dynasty":"宋","author":"孙觌","text":"画阁方裁扇，寒塘又凿冰。蓬壶山四彻，何处是炎蒸。仙宇赐符时，仙蓂叶尚稀。晓来金屋静，同侍玉皇归。杳杳画梁巍架杏，沉沉香壁静涂椒。宫前夜祝君王寿，日上黄炉炷未消。交飞寿斝长生殿，竞泛仙舟太液池。不似世间多暑气，天风淅淅万年枝。辟恶何须荆楚艾，蠲炎不待邵平瓜。仙飙昨夜来阊阖，玉宇清凉大帝家。"}