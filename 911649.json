{"id":"911649","title":"仲夏朔汰卒群鬨惊扰居民内外凛凛抚而赉之而后少定人情忧畏警夜愈严一夕霈雨群心顿苏张倅作喜雨诗见示因和其韵","dynasty":"宋","author":"杜范","text":"居家多惰拙，为国常隐忧。有时发鲁叹，乃或遭楚咻。坏證至束手，错事皆从头。收污挑怨愤，作劳睨嬉游。变成生悍卒，祸已延数州。胡然近辇毂，岂不闻高侯。大决多所伤，小安其可偷。悍心未熨帖，转手即寇仇。嗟哉逢不辰，老矣何所投。人力岂足恃，天意或为谋。连夕蒸霮䨴，崇朝洗歊烰。巷陌收燥坌，河渠涨浊流。仰首戴恩育，欢心谁怨尤。国步自兹稳，吾志将何求。高人赠我诗，妙语清于秋。口诵殊未已，头痛顿已瘳。欣然万宇气，快以一笔收。仁邻幸可卜，旧好今自修。愿言为明时，却顾思远猷。王度殊未饬，人情过则休。朽索难系马，机心或惊鸥。君方抱经济，我当归樊丘。"}