{"id":"13288","title":"酬李十一尚书西亭暇日书怀见寄十二韵之作","dynasty":"唐代","author":"武元衡","text":"鼎铉昔云忝，西南分主忧。烟尘开僰道，旌节护蛮陬。任重功无立，力微恩未酬。据鞍惭齿发，责帅惧春秋。高德闻郑履，俭居称晏裘。三刀君入梦，九折我回辀。时景屡迁易，兹言期退休。方追故山事，岂谓台阶留。遐抱清净理，眷言兰杜幽。一缄琼玖赠，万里别离愁。巴岭云外没，蜀江天际流。怀贤耿遥思，相望凤池头。"}