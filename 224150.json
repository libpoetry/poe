{"id":"224150","title":"送外舅杜侍御使陕西","dynasty":"宋代","author":"赵善括","text":"建隆以来论人物，得士与古相低昂。人才历数仁祖世，后生嵬琐无复望。老成寂寞典刑在，杜公玉立映班行。少时学问圣贤说，松柏岁寒观老节。得官乌府不须臾，正色空闻动帷闼。铄金众口未必然，天与石城慰萧屑。王师顷缚山西酋，朝廷却怀西顾忧。凉州旄钺何足恃，岐陇须公勤传邮。平生经国有雅意，乘流得坎惟所植。作官施设要近民，金马严徐等儿戏。诏书宽大人乐生，吏民安业政令行。金城那可无粟守，尧舜与民宁并耕。茶盐资国何必古，俗儒狥民不知务。精神折冲在本疆，要以雍容待仓遽。知无不为公自欺，岂弟君子神所私。秦山渭水照车马，属城列县观威仪。此行属任良不恶，金于新佩明光墀。谁言直谏居同少，淮南盗铸烦抚绥。时平王度式金玉，岁晚汲公还见思。"}