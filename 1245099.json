{"id":"1245099","title":"送蔡士廉舍人奔讣还四明","dynasty":"元末明初","author":"丁鹤年","text":"公家东海滨，我昔共乡县。今同寓鄂渚，十年不一见。公从藩府典礼仪，入侍须早出每迟。不将汎爱要乡誉，直以孤忠结主知。雪松贞操寒逾劲，冰蘖清声老更驰。府中诸彦皆人杰，政事文章称二绝。重公质朴古人风，平揖下堂腰罄折。身名俱泰心独悲，甘旨亲庭千里隔。一朝海鹤寄云椷，阿翁已作蓬莱客。仰观乔木战飘风，五内分崩面深墨。我闻往吊始见公，我足蹒跚公发白。相看话旧重咨嗟，少日风流那复得。花明春泛越王湖，月皎秋寻贺公宅。赏花弄月秋复春，诗酒清狂多故人。直倚青年骄白日，岂知碧水扬黄尘。从此东西各星散，我忆同游如梦幻。秋风江上漫思鲈，夜雨关河愁听雁。公当大事赐告归，片帆东下孤云飞。里中长老久相待，一见喜极还沾衣。傥问题诗者谁子，道即辽东丁令威。"}