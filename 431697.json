{"id":"431697","title":"柬汪瑞芳同学","dynasty":"近现代","author":"刘凤梧","text":"病卧危楼日掩门，最难消遣是黄昏。霜浓兰叶无荣色，雪重梅花有泪痕。明月半窗秋水影，新词一卷楚骚魂。廿年多少伤心事，旧雨飘零孰与论？曩年江皖记旧游，磨碎轮蹄几度秋。一夕西风生白发，十年春梦醒红楼。亭荒不放高人鹤，齿折甘为孺子牛。万斛曲尘清未得，泪波空向故园流。"}