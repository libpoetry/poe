{"id":"1235826","title":"题画十首","dynasty":"元","author":"吴镇","text":"草堂仍著薜萝遮，地僻林深有几家。莫道春风吹不到，门前依旧鸟衔花。杜红兰若满汀边，烟际平林似辋川。安得宽閒如此地，看山坐老夕阳船。岩壑春深万绿齐，隔林黄鸟尽情啼。山翁不记灯前语，为约红楼试品题。灌木苍藤护草堂，流泉汩汩绕渔梁。书声遥送斜阳里，谁道空山白昼长。清霜摇落满林秋，漠漠寒云天际流。山径无人拥黄叶，野塘有客漾轻舟。万木凋残众岭寒，诛茅栖息易为安。朝来犹有寻幽者，不畏崎岖磴百盘。千仞颠厓势欲倾，飞流溅眼雪花明。长风卷入层云去，都作天台暮雨声。雨歇重林烟树湿，风来虚阁晚窗凉。幽人倚遍阑干久，始识山中兴味长。忆昔相逢武水头，行行送上木兰舟。遥怜落日蒸溪上，野色风声几许愁？"}