{"id":"1199674","title":"赠石崇诗","dynasty":"魏晋","author":"曹摅","text":"昂昂我牧，德惟人豪。作镇方岳，有徽其高。英风远扇，峻迹遐招。攻璞荆嵎，滋兰江皋。朝采芝蕙，夕玩琼瑶。岂乏䂥石，乃收艾萧。髦俊在位，多士盈朝。虽欣嘉愿，惧忝班僚。人亦有云，上明下直。匪唯具臣，谔谔在侧。谠言既奏，朝有正色。翰飞冲天，必假羽翼。咨余承乏，与属备职。曾无补益，徒竭心力。龙旗反旆，鸾驾回轼。愿寻尘轨，以除其逼。美兹高会，凭城临川。峻墉亢阁，层楼辟轩。远望长州，近察重泉。郁郁繁林，荡荡洪源。津人思济，舟士戏船。得厕大欢，屡蒙宾延。饮必酃绿，肴则时鲜。仰接温颜，俯听话言。嘉我乃遇，遭彼频烦。浮蓱依水，寄生附林。托根清流，委积重阴。愿树之茂，乐川之深。太阳移宿，葵藿倾心。至诚苟着，虽微难禁。况与夫子，利齐断金。敢敷中怀，贡之所钦。"}