{"id":"472527","title":"览古诗十首 其七","dynasty":"明","author":"张元凯","text":"大朴日已漓，小智恒自伐。汉廷功名士，石奋能超越。醇谨本少文，中涓受书谒。洵美一家让，万石供岁月。建归入子舍，忘已垂白发。庆误坐车中，乃甘肉袒罚。马尾数何勤，中裙浣无歇。抱拙竟奚为，履道罔有缺。眷焉简帝心，尊宠独昭揭。功高信越辈，骄矜中道蹶。"}