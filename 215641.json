{"id":"215641","title":"亦作两篇·巫山高，偃薄江水之滔滔","dynasty":"宋代","author":"王安石","text":"巫山高，偃薄江水之滔滔。水於天下实至险，山亦起伏为波涛。其巅冥冥不可见，崖崖斗绝悲猿猱。赤枫青栎生满谷，山鬼白日樵人遭。窈窕阳台彼神女，朝朝暮暮能云雨。以云为衣月为褚，乘光服暗无留阻。昆仑曾城道可取，方丈蓬莱多伴侣。块独守此嗟何求，况乃低徊梦中语。"}