{"id":"1196451","title":"哭刑部侍郎乔公诗","dynasty":"唐末宋初","author":"徐铉","text":"举世重文雅，夫君更质真。曾嗟混鸡鹤，终日异缁磷。词赋离骚客，封章谏诤臣。襟怀道家侣，标格古时人。逸老诚云福，遗形未免贫。求文空得草，埋玉遂为尘。静想忘年契，冥思接武晨。连宵洽杯酒，分日掌丝纶。蠹简书陈事，遗孤托世亲。前贤同此叹，非我独沾巾。"}