{"id":"466461","title":"踏莎行　十二月二日","dynasty":"当代","author":"卢青山","text":"藕叶枯时，梧桐落后，池塘只有斜阳柳。深寒远意两无穷，无如暮色平苍岫。明岁花光，昔年红袖，春边料见人消瘦。长冬已自不堪熬，那堪更想春时候。衰草侵天，层云不渡，萧萧北浦连南浦。黄昏细雨自春寒，何堪落向长冬暮。漫说将来，但从前数，锦笺费尽无谁与。梅花细摘更无聊，依然抛向江流去。"}