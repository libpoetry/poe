{"id":"687396","title":"勉诸孙四首","dynasty":"明","author":"孙承恩","text":"汝辱冠裳列，常儿已不同。名称须务实，令始要图终。笃教非吾力，劳之在汝翁。百年先世德，期汝振家风。学海今初涉，工夫未有涯。即看童子耳，敢以大人期。澹薄吾无遗，承传汝自为。祖孙原一气，爱汝故孜孜。吾祖肇文基，严亲益大之。我承犹强勉，汝父仅支持。到汝应愈重，投艰实在兹。世途多偪侧，振起是男儿。草有薰莸异，人因习染殊。今朝同队侣，他日几贤愚。白日联翩去，青春递续催。再看三二载，便是大人为。"}