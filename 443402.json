{"id":"443402","title":"西湖月","dynasty":"当代","author":"魏新河","text":"经年再到西泠，泛两桨秋痕，一天风色。醉多醒少，今非昨是，翠波如昔。流光虚度也，漫记得花间行乐日。待总把、年少欢踪，分付画船歌席。推篷试望南屏，弄镜里青螺，水边词笔。叩舷吟啸，三围列黛，半湖浮白。流连佳丽地，恰便有西山吹笛客。最堪寄、苏小清歌，怎生去得。"}