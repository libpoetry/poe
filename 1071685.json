{"id":"1071685","title":"送葛亚卿欲行不一过仆","dynasty":"宋","author":"韩驹","text":"吾庐偪仄门三尺，惭愧春风巧相觅。叩关惟许葛王孙，有时藉草倾馀沥。汝不如南池主人车载客，红旗皂盖行远陌。又不如东郭公子柳藏门，青娥绿发坐开樽。是身牢落终何为，人不汝嫌汝自嗤。伸眉一笑能几时，忽闻春尽王孙归。春风欲尽犹有情，飘英堕絮俱伤神。王孙未归迹已扫，秣马膏车何太早。明日一杯愁送春，后日一杯愁送君。君应万里随春去，若到桃源记归路。"}