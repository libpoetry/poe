{"id":"1225548","title":"送阿里择之都目之浮梁","dynasty":"元","author":"赵偕","text":"古人在畎亩，尚不忘乎君。为官不尽职，何以为人臣。吾观四海内，茫然浩无垠。兵甲尚未息，伤哉此良民。省台与州县，冠盖多如云。真知小民苦，落落今几人。先生业儒术，其才尤出群。皇朝有此老，合置要路津。白发已满鬓，青衫不挂身。郁郁淹下僚，壮志何由伸。天寒途路长，北风扬沙尘。勖哉加餐饭，此外安足云。"}