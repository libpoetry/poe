{"id":"898329","title":"赠张公贲","dynasty":"宋","author":"张耒","text":"我昔为诸生，奉书谏议公。后来辱称奖，礼数宾客同。决科甫弱冠，年少气如虹。归来陪后乘，不责醉后恭。孤舟梁宋郊，旅态萃百穷。拜公睢阳府，笑语若春风。人事不可期，俯仰异吉凶。平生丹灶术，马鬣哭新封。十年得吾弟，怀旧涕沾胸。清平守家法，眉宇肖德容。交臂是非外，为僚兄弟中。东轩语长夏，葵竹罗青红。西舍雪夜欢，玉颜醉瑶钟。欲饮径相就，三更叱阍翁。鲸吸绝遗滴，山颓信倾峰。搜抉尽酱茹，楂梨倒筐笼。通宵两沈醉，午起头如蓬。人生定当尔，事去挽惊鸿。河梁系君马，一笑喜相逢。怜君碧纱幌，夜泪哭苇丛。我方困齑盐，酸寒官辟雍。同寻旧游地，尘壁罥丝虫。啼鸟古寺间，夏阴小园空。酒市逢好好，琵琶失?珑。歌舞一分散，宾僚亦西东。忘情犹一叹，齐物论非通。官冷隐朝市，端能信予慵。人生当富贵，子盍自磨砻。便当隐五车，一一贮心胸。功就蚁作垤，丛成蛇化龙。北郊分袂归，作恶惊儿童。长谣代晤语，发子一笑哄。"}