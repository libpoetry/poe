{"id":"388386","title":"齐天乐·见萤火寄碧梧姊","dynasty":"清代","author":"谈印梅","text":"纤云捲尽星河淡，疏萤乍飞幽径。树杪筛风，萝梢挂月，山气经秋先冷。流光不定。看点点吹来，槐烟破暝。十载离乡，旧游回首漫重省。新凉初散馀暑，瑶阶曾见处，梧坠金井。罗扇轻挥，珠帘巧入，浴后画栏同凭。添辉弄影。想静映琴书，自生吟兴。此夕天涯，照人清漏永。"}