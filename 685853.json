{"id":"685853","title":"雪鸿池上月夜别友人二首","dynasty":"明","author":"卢宁","text":"江阁萧萧吹朔风，平皋翻雪飞冥鸿。玄谈深夜忍谋别，明日芳樽谁与同。断岸暝烟青雀舫，疏蓬鱼股赤罴弓。空帷细忆襟期话，凄切银床一叶桐。澄心共藻芳池水，浪迹看君真泛凫。阿阁望随云外远，小亭愁与月同孤。莫听风笛伤南浦，且系兰舟倾玉壶。后夜有怀何处寄，一藜寒影对河图。"}