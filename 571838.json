{"id":"571838","title":"冬夜集顾升伯斋中剧谭偶成","dynasty":"明","author":"袁宏道","text":"荆火激焦声，釭焰吐红腻。吴酒贮杨妃，幽香泻荷芰。格外发狂谭，一呼醒群睡。凉飔入檀林，败叶皆香气。人间尘土事，了不关肠胃。百年深障习，一分留文字。抽空出妙丝，劈天展高翅。碌碌彼人奴，馀膻蔽天地。铅刀笑鱼肠，枭毛遮翡翠。铸金哭坡仙，百世想标帜。"}