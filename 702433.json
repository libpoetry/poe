{"id":"702433","title":"饮英国公凝眺轩","dynasty":"明","author":"程敏政","text":"池阁新开帝苑东，偶来亭上一尊同。彩虹拔地纡高树，玉笋排云入半空。晴亟尚沾花下雨，暑残仍爱柳边风。隔墙语笑相闻处，只似江南罨画中。上公清致出尘凡，几许云根叠翠岩。花为奉亲时下幄，酒因留客剩开函。嘉蔬不责新园课，奇石犹镌旧内衔。周览未穷归未得，半帘斜日下庭杉。"}