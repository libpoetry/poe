{"id":"1089277","title":"招朱法曹赵宰赵予野饮 其二","dynasty":"宋","author":"陈造","text":"自公置簿领，来作一笑适。表表三英粲，各各万夫特。揆予自侨寓，人诧有此客。风烟入挥毫，江山皆动色。尚友古所贪，解后归来得。今朝乡思动，招邀话暌隔。非复向轩豁，但有新凄恻。吟诗尚尔工，把酒不能吃。县知短长亭，小蓬云月白。还应蘧蘧梦，蜚堕清江侧。"}