{"id":"694984","title":"除夕二首","dynasty":"明","author":"庞嵩","text":"驹隙驰风奈尔何，年光六十五回过。悬眸北阙恩光旧，回首南荒感慨多。云谷去年埋碧玉，天关今日忆行窝。无情最是风回雁，欲寄音书恁付那。宇宙吾家本自宽，谁将三广隔篱看。偏饶父子同舟话，况有师生伴岁寒。岂必送穷贻鬼笑，向来随分觉吾安。目中伎俩年年在，流水时光惜去湍。"}