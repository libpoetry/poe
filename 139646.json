{"id":"139646","title":"喜迁莺·鬓霜盈握","dynasty":"宋代","author":"魏了翁","text":"鬓霜盈握。叹刍牧荒墟，稻粱衰索。落日牛羊，晚云鸿雁，傍地飞空无托。牧人困和雨睡，田父醉连云酌。醉梦未醒，虎嗥川谷，麕惊林薄。离别。谁不恶。心事同时，都不论离合。眼底时几，鼻端人物，谁辨北征东略。最怜世途局趣，只道书生疏阔。无可赠君，松阴庭院，菊华篱落。"}