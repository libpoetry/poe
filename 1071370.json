{"id":"1071370","title":"题周彦约壶斋","dynasty":"宋","author":"汪藻","text":"化人谒帝游清都，俯视宫室如积苏。那知神仙隐朝市，云窗雾阁在一壶。古来志士守环堵，宅弥万里乾坤俱。君今官冷百僚底，世人未识文于菟。故营容膝尺度足，卷藏风月吞江湖。客卿笔墨共游戏，维摩床坐同跏趺。钩帘终日屏尘事，卧听秋雨鸣菰蒲。伊余想像未得往，一读妙语清而腴。遥知坐稳肉生髀，满壁但挂归来图。功名富贵会相迫，恐此骨相山林无。平泉绿野看他日，莫忘筑室愚溪愚。"}