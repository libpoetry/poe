{"id":"843970","title":"广州杂诗","dynasty":"清末民国初","author":"陈宝琛","text":"既秋愿夏又经时，岭海衣冠已似棋。使者欲行吾再至，嘉鱼下酒话官仪。满岁平亭有颂声，西江万目属韦平。独怜绿净亭中月，曾照论诗过四更。二卵三言失此才，酒欢几日倏成哀。风波舟楫愁无那，却渡珠江掩袂来。海外分无徐福岛，盛时犹说郑和舟。解歌黄鸟真明哲，龙斗蜗争恐未休。"}