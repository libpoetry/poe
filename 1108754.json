{"id":"1108754","title":"挽吴君谋少卿二首","dynasty":"宋","author":"刘克庄","text":"昔为枢掾侍延英，蓦听胪传第一声。仙籍香浮广寒殿，奏篇纸贵洛阳城。亲逢明主真千载，曾谓斯人止九卿。惟有一端差慰意，鹤山大字扁堂名。立德尤高似立言，常嗟此语欠精论。邺侯架冷惟书在，董子陵荒有策存。太息晚犹条世务，大招未易返骚魂。薤歌不尽云亡恨，直待碑成慰九原。"}