{"id":"200558","title":"汪正夫云已厌游湖上顾予犹未数往遂成长篇寄","dynasty":"宋代","author":"郑獬","text":"君已厌折湖上花，我犹驱迫坐两衙。须知乐事属閒客，日日携觞不在家。况君才力自少对，取次落笔成天葩。春风湖上与之敌，豪放丽绝无以加。幽岩绝壁无不到，欲缘云汉寻天槎。顷属胜游不得往，犹如野马绊在车。眼看红英零落尽，长条已被绿叶遮。春芳虽晚犹得在，山丹正好红相夸。终当摆去百事役，与君共蹑南山霞。虽老犹能沃金叶，卞娘送以双琵琶。已教楼下排花舫，醉到碧山春日斜。"}