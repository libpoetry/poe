{"id":"810981","title":"旷庐遣兴二首","dynasty":"清","author":"王季珠","text":"百年伟业付空谈，独有闲情不尽含。种德无功馀腐气，翻书有味比饴甘。崎岖路易欺疲马，继续丝还吐老蚕。近审中朝朋辈少，一枝春未递封函。广厦难容况敝庐，古人未许赋同居。性缘傲物多多悔，交过中年渐渐疏。畏事竟成战败马，亡书直似放生鱼。花名载入群芳谱，近十年来考究虚。"}