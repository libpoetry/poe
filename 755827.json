{"id":"755827","title":"书福山王婉佺夫人列女传注后","dynasty":"清","author":"刘韵","text":"更生西汉儒，举行冠群彦。立朝遇闇主，宫寝恣荒宴。戒昧司晨鸡，谣起涎尾燕。忧深托讽谕，表进《列女传》。精胜匡衡疏，谲异谷永谏。七篇举其纲，百人萃厥选。王政首母仪，阴教系治典。其次及贤明，家国佐安奠。仁智德乃尊，贞顺性斯善。处变重节义，遴才取通辩。有劝必有惩，孽嬖居其殿。徽音慕肃雍，容饰薄盼倩，上自翚翟贵，下逮荆布贱。众美既毕陈，四德亦备见。鞶鉴昭千秋，搜讨信云遍。谁欤续补辑，两京厕名媛。纵增彤管辉，未免时代舛。昔闻大家注，训故藉排纂。又闻《长康图》，丹青妙独擅。恨生千载下，古本失流转。东海有女宗，观书目如电。徵诗订三家，集解编八卷。残文补阙漏，奥义畅推衍。同时得梁氏，振绮罗文献。笺释足并行，汉学留一线。披函日循诵，淑范生敬羡。颇思绘屏风，遗像识真面。联代铸金事，朝夕薰香荐。远愧孙夫人，列传系序赞。三复中垒书，述古发长叹。"}