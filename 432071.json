{"id":"432071","title":"和罗干卿烛花三首仍用蒋苕生韵","dynasty":"近现代","author":"张采庵","text":"蜡尽三条坐冷茵，心灰还发穗华新。非关羯鼓催繁艳，自有铜芝报好春。送去金莲银茧护，抒开红袖翠眉颦。飞蛾也似东风蝶，飘落琼蕤最恼人。清辉华绚紫茸茵，开到亭亭照眼新。绽绿初停宫禁夜，摇红深护洞房春。轻绡幢焰笼双喜，锦帐深光解百颦。为惜寒风飐零落，妆成不唤捲帘人。浪逐杨花坠绿茵，西窗银蕊夜来新。三更别梦长垂穗，一点芳心不为春。轻绽翠华微笑影，高堆红泪可怜颦。凭君莫遣金刀剪，乡户来朝迓远人。"}