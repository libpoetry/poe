{"id":"785701","title":"春夜招乡人饮","dynasty":"清","author":"黄遵宪","text":"春风漾微和，吹断檐前雪。寒犬吠始停，众客互排闼。出瓮酒子酽，欹壁烛奴热。花猪间黄鸡，亦足供餔醊。团坐尽乡邻，无复苛礼设。以我久客归，群起争辩诘。初言日本国，旧是神仙窟。珊瑚交枝柯，金银眩宫阙。云馀白傅龛，锦留太真袜。今犹骖鸾来，眼见非恍惚。子乘仙槎去，应识长生诀。灵芝不死药，多少秘筐箧？或言可伦坡，索地始未获。匝月粮惧罄，磨刀咸欲杀。天神忽下降，指引示玉牒。巨鳌戴山来，再拜请手接。狂呼登陆去，炮乡轰空发。人马合一身，手秉黄金钺。野人走且僵，惊辟鬼罗杀。即今牛货洲，利尽西人夺。金穴百丈深，求取用不竭。又言太平洋，地当西南缺。下有海王宫，蛟螭恣出没。漫空白雨跳，往往鱼吐沫。曾有千斛舟，随波入长舌。天地黑如盘，腥风吹雨血。转肠入轮回，遗矢幸出穴。始知出鱼腹，人人庆复活。传闻浮海舟，尽里十重铁。叠床十八层，上下各区别。牛羊豕鸡狗，万物萃一筏。康庄九达间，周庐千户辟。船头逮船尾，巡行认车辙。其人好楼居，四窗而八达。千光璧琉璃，五色红靺鞨。杰阁高入云，明明月可掇。出入鬼仙间，多具锁子骨。曾见高縆伎，行绳若飞越。犁鞬善眩人，变态尤诡谲。常闻海客谈，异说十七八。太章实亲见，然否待子决。诸胡饱腥膻，四族出饕餮。饤盘比塔高，硬饼藉刀截。菜香苜蓿肥，酒艳葡萄泼。冷淘粘山蚝，浓汁爬沙鳖。动指思异味，谅子固不屑。古称美须眉，今亦夸白皙。紫髯盘蟠虬，碧眼闪健鹘。子年未四十，鬑鬑须在颊。诸毛纷绕涿，东涂复西抹。得毋逐臭夫，习染求容悦。子如夸狄强，应举巨觥罚。谬称夜郎大，能步禹迹阔。试披地球图，万国仅虮虱。岂非谈天衍，妄论工剽窃。一唱十随和，此默彼又聒。醉喝杯箸翻，笑震屋瓦裂。平生意气颇，滔滔论不歇。到此穷诘屈，口钳舌反结。自作沧溟游，积日多于发。所见了无奇，无异在眉睫。《山经》伯翳知，《坤图》怀仁说。足迹未遍历，安敢遽排讦。大鹏恣扶摇，暂作六月息。尚拟汗漫游，一将耳目豁。再阅十年归，一一详论列。"}