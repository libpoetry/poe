{"id":"1017621","title":"日本国光禅人旋乡求语","dynasty":"宋","author":"释绍昙","text":"大唐国，日本国，临风放出辽天鹘。不隔重溟见得亲，依然却被重溟隔。光禅拚不顾浑身，咬定牙关力访寻。白浪堆头航一苇，普通年远只如今。焚香扣我西来旨，三十乌藤敲出髓。非佛非物亦非心，拟议白云千万里。结成不共戴天冤，怒气蒸云走出门。这回必要讨分晓，归问阿爷隆长老。"}