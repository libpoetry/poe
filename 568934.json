{"id":"568934","title":"张幼于舍别墅为言子祠敬用志美","dynasty":"明","author":"王世贞","text":"句吴诚佳丽，其始未雕朴。三让道故尊，居然一鱼服。人文萃东鲁，垂晖耀南陆。言游遂北学，与商获偕目。以彼弦歌化，革此诸离俗。遂令大江表，儒林被膏沐。洵美张仲生，尚友一以笃。家有五亩宫，傍托素王宿。愿言祀言子，寒泉配幽菽。窃陋法护施，庶希范氏躅。文学千载标，沾沾意良足。俎豆乎其间，非子谁当属。"}