{"id":"811920","title":"秋怀","dynasty":"清","author":"多隆阿","text":"茫茫四望且高歌，如此秋光可奈何。亦解情长添挂碍，那因才短便蹉跎。吟蛩避冷多偎砌，病叶将飞尚恋柯。寂寞山林天又晚，残霞如缕上烟萝。无须画笔写秋山，鳞次云山四面环。入座偏宜岚气绿，映门更爱夕阳殷。欲监白水何嫌淡，极重黄花不讳悭。昼有尘缘宵有梦，问渠那日得清閒。襟怀恬淡欲无尘，挹取晴光别样新。好客清于千岁鹤，秋山雅似六朝人。环斋古木当屏幛，堆案残书作比邻。记得前峰松径下，春间曾此坐花茵。一林黄叶系诗魂，缓步苔阶踏绿痕。水降深秋犹泛藻，烟凝薄暮渐偎村。敢誇玉尺能量物，欲觅金环待报恩。萧瑟西风撩乱起，纷纷落叶打柴门。"}