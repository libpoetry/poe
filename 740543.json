{"id":"740543","title":"蕴山以近诗寄惠州舟中点定漫书纸尾","dynasty":"清","author":"翁方刚","text":"此事辟如作画然，得意乃在笔墨先。龙晴一点却飞去，金针欲渡何由缘。道子之笔项容墨，尚闻洪谷讥其专。象外虽云得摩诘，设色何必非龙眠。吾观营邱华原辈，胸中本有全山川。层峦叠嶂架楼阁，野桥细路分水泉。天然远近与向背，依约脉络相蝉联。然后淡浓视意到，变化开阖非言诠。此须多识多阅历，目存心鉴日复年。位置乃能一一合，孰为粉墨黄朱铅。洎乎神来气来候，但见一片成云烟。向来所取尽糟粕，或进于道通于禅。裹粮方能办远适，求鱼且莫思忘筌。不到解衣盘礴裸，敢希神妙秋毫巅。谢生新诗录寄我，正值惠州初放船。短篷晴日为点定，罗浮日日横几前。偶因即自悟妙理，再书纸尾词牵连。生如问我何处得，得自远麓空江边。"}