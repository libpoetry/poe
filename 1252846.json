{"id":"1252846","title":"漫兴三首","dynasty":"元末明初","author":"王冕","text":"白雾黄烟惨百蛮，长年不见鹤书还。江河万里归沧海，山岭千重走剑关。白首词臣空堕泪，青春才子强回颜。旧愁新恨知多少？都在閒花野草间。关中险固凭三辅，陇右勾连接四川。簇簇楼台悬日月，盈盈花草烂云烟。飙回海上沙飞雪，雨足江南水拍天。可笑华山陈处士，风流文采却贪眠。青山隐隐带滦河，金碧光中望馺娑。五谷不生羊马盛，二仪殊候雪霜多。打围阵合穹庐转，警跸声传御驾过。漠漠黄沙天万里，壮心未解说风波。"}