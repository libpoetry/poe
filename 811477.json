{"id":"811477","title":"送谢四之桃源","dynasty":"清","author":"丘逢甲","text":"谢子患难友，行义侔古贤。浮海同归来，买山苦无钱。云有桃源居，先世曾垦田。今晨暂辞我，借得渔人船。翘首眺八极，满目多风烟。但求避世地，宁希拔宅仙。君沿桃花水，或得古洞天。仙人多贤达，当与君周旋。径将今世人，置之太古前。莫便不归来，令我思渺然。昔者陶靖节，为文工寓言。凿空出渔人，飞花满仙村。遂使啖名者，处处名桃源。蓬莱古仙岛，清浅生沙痕。沧桑一转瞬，变迁安足论？变迁犹自可，况复成沉沦？龙伯钓鳌后，三山今无存。恐君到桃源，已异昔所闻。租税遍桑麻，丁役及子孙。桃花斫为薪，渔舟觅无门。君当废然返，就我同灌园。送君古渡头，黯然为销魂。颢气海上来，莽莽风尘昏。"}