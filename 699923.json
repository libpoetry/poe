{"id":"699923","title":"无题四首","dynasty":"明","author":"郭辅畿","text":"春寒小院似深宫，却笑闺情拟未工。愁种迸生冬后笋，远书疏断夜来钟。生憎月色团圞白，更妒桃花自在红。何必天涯方是别，合欢床外即西东。年来多病总情魔，编得新词付雪歌。无据灯花将夜去，有心蕉叶奈春何。仙人亦慕私奔乐，我法当严薄幸科。一万二千修月户，是谁学侠窃嫦娥。秋云曲曲瘦如眉，玉露初寒叹别离。鹦鹉杯前曾细语，芙蓉江上只相思。泪摇烛影风先觉，梦到君身月已知。枕畔温柔真隔世，坐花微笑是何时。玉镜台前玉手分，黄莺花里骂离群。能传笑语惟凭月，欲访寒暄只遣云。欢梦化为含笑树，泪痕染作石榴裙。销魂不敢窥芳草，满眼春光总忆君。"}