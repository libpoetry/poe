{"id":"577952","title":"送赵司勋给假归浙","dynasty":"明","author":"邓林","text":"重阳节去秋将晚，北风猎猎吹南雁。故人别我归赋欤，临岐握手情无限。忆昔修书游木天，识君今已二十年。天潢分派公族浚，冰玉为质人中仙。少年读书破万卷，海天空阔鹏程远。秋风折桂步蟾宫，晓日观花游上苑。石渠论列集钜儒，君从璧水来与俱。书交当世知名士，遍阅人间未见书。归来再历霜台试，高出时人几头地。逼人富贵来骎骎，唾手功名良易易。冬官庶务称浩繁，郎署优游十载间。封章判牍无滞事，哦诗沦茗多馀闲。政成入向明光奏，冢宰盛陈君绩茂。进阶已觉大夫荣，锡诰尤蒙恩宠厚。君司勋级我司封，我居西署君居东。金兰胶漆衷情旧，风雨寒暄苦乐同。玉瓶酌尽阳关酒，可别此生平文□。岸上行人歌竹枝，船头羌笛吹杨柳。布帆十幅挂长风，极目江天连断鸿。蓟门苍树苍茫外，吴会云山缥缈中。淮河鲤鱼红尾短，相思只恐书来缓。驿路逢梅只自吟，江亭见月同谁玩。富阳咫尺近临安，十景江山画里看。梁尹出郊迎吏部，家严望阙拜封官。扫墓焚黄赠先妣，存没沾恩有如此。天光赫赫照林丘，画锦煌煌耀桑梓。亲恩已报君恩深，知君臣子一生心。两全忠孝垂青史，赠言如赠双南金。"}