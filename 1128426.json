{"id":"1128426","title":"礼部尚书洪公挽歌词","dynasty":"宋","author":"葛立方","text":"沙场握节仗时髦，说舌纵横小六韬。委质肯轻从晋鼓，摛文空见泣秦牢。冷山韵语名如斗，莲泺危言命若毛。岂料归朝才十稔，白杨声里寿原高。守节冰天十五霜，归来飞语又炎方。正欣射雁还幽窖，旋复飞鸢堕瘴乡。位不当材仅喉舌，寿难酬德遽膏肓。八龙共侈荀门庆，虽厄龙蛇殆不亡。高材博识服簪绅，玉树瑶林绝点尘。氏族源流推肉谱，春秋褒贬藉调人。膝间韵磬传山水，枰上枯棋战楚秦。妙处不传今已矣，遥瞻遗像泪沾巾。"}