{"id":"1131835","title":"胡长文给事挽诗","dynasty":"宋","author":"蔡戡","text":"中庸天下有胡公，儒者端宜给事中。华国高文推大手，回天谠论罄孤忠。晨班玉笋人何在，夜赐金莲事已空。惆怅故园招隐地，唯馀猿鹤怨西风。大才深结九重知，亲洒宸章出禁闱。壶遂暮年非不遇，谢公雅志或相违。虎龙倍觉钟山重，龟鹤还从蜀道归。故吏门生半天下，空垂老泪一沾衣。"}