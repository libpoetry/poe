{"id":"548663","title":"送郑大夫晋明备兵川南","dynasty":"明","author":"余继登","text":"岷峨西南一片石，巉岩久与人寰隔。洛泸潏泊万仞流，岚烟瘴雨纷相射。汉家丞相曾廓清，至今枭獍犹充斥。两川幕府称骄兵，一夫裂眦争脱帻。驱逐大将如婴儿，妖氛黯澹天无色。纵横漫说釜鱼游，跳梁尚惧荓蜂螫。灭寇虚言壮士规，借筹还仗书生力。大夫胸中富硕画，司马署中声甚籍。朝来受诏明光宫，慷慨夕出长安陌。春明门外罗祖席，大夫此行何赫奕。腰下雕弧月一弯，袖中宝剑霜三尺。马蹄踏遍栈云黄，岭?啼彻江天白。虎符应令魑魅愁，神羊坐使豺狼辟。吁嗟乎巴人夷女盈路侧，满眼疮痍尽苍赤。标柱休言汉将功，理绳且效龚生策。何时刀剑易犊牛，顿见干戈易麻麦。"}