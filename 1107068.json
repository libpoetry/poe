{"id":"1107068","title":"哭陈兴宗先生三首","dynasty":"宋","author":"邓肃","text":"森森松竹锁春风，半掩柴门一径通。独步水云情似鹤，对人谈论气如虹。诗书当日三冬富，光燄他时万丈雄。忽驭冷风径归去，长庚依旧耿秋空。齑盐昔者谩儒宫，苇白茅黄处处同。十载从公烦点铁，寸毫令我稍披聋。一泓渐笑牛蹄水，万里初观羊角风。欲反三隅嗟已矣，两行衰泪付春风。满腹悲辛谁与言，叩门不应更依然。一斑昔我尝窥豹，五色还公自补天。新陇只今堪挂剑，枯桐从此不调弦。典刑今有阿戎在，定与相从对白莲。"}