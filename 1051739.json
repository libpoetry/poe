{"id":"1051739","title":"与宁节推游聘君亭邂逅广汉同游分题得聘字","dynasty":"宋","author":"彭汝砺","text":"汉衰至桓灵，王室既不竞。豪杰死党锢，奸嬖偷权柄。娟娟彼孺子，德誉南州盛。耕稼以自食，羞诣安车聘。彼非硁硁者，而欲为奇行。未能比禹稷，夫岂惭蘧宁。我登斯亭上，悠悠发幽兴。高山知仰止，池水不可泳。鱼戏芙蓉花，凫杂参差荇。嗟叹之不足，俛仰成讽咏。"}