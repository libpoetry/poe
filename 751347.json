{"id":"751347","title":"赠刘明府用东坡喜刘景文至韵","dynasty":"清","author":"蒋节","text":"应人一任牛马呼，学道于此窥其隅。平生未著《绝交论》，贫窭自觉交亲无。刘侯肫挚独念旧，闻风已足敦薄夫。江淮相聚喜会合，期奋迅翮争抟扶。那堪飘泊感节物，又见荍麦将生须。迩来闭置苦岑寂，似橐驼坐毋乃迂。昨者有约蜀冈去，欲酹卮酒怀欧苏。藉兹眺远豁襟抱，隔江山色如彼姝。倒衣命驾堪从子，狂言屡发可容吾。知君有句证鸿雪，凭阑定忆钱塘湖。"}