{"id":"747416","title":"苗先路同年寒镫订韵图即送游泲南","dynasty":"清","author":"张穆","text":"河间古君子，葩经少研寻。独于六义内，得其不传音。清庙有大瑟，空山余断琴。一弹复再鼓，泠泠韶頀心。绝学溯原始，才老初钩沈。又越六百载，魁儒出亭林。五书初印布，天汉光珠参。吾友勤耄学，力单稽古忱。十部稍恢廓，七韵新酌斟。乃于江段书，攻辨戈鋋森。寒镫耿独寤，馆树巢文禽。声谐意弥惬，一笑形讴吟。里耳苦多昧，无由测渊深。村谷有三友，廿年占盍簪。今当数载别，离群叹曷禁。小诗极妍妙，雅奏饶古风。时时裁寄我，无忘相砭箴。傥闻鲁丝竹，老学圣所歆。"}