{"id":"278116","title":"补梅庵·昔闻市朝隐","dynasty":"现代","author":"沈尹默","text":"昔闻市朝隐，今见丘山性。循隙遵荒途，服御迫从政。高怀缅前修，倞志崇逸行。灵峰何年辟，山寺弥幽夐。故老厌喧嚣，颇言寄觞咏。风雪满天地，不踏孤山径。寒葩岂终荣，根枯随岁竟。三椽写新构，百树复前盛。障岩修竹密，凿土方池净。惬心在寓目，苍翠深相映。栖止爱长夏，非必悦冬令。沈冥契妙理，世缘绝将迎。幽籁发清虚，知情信予圣。"}