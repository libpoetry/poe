{"id":"950975","title":"米元章四大字诗帖赞","dynasty":"宋","author":"岳珂","text":"四诗之作，句新而词伉。两轴之书，意轩而神王。合此名迹，奇变万状。予得此诗，季春既望。风激海而溅雾，月穿云而崩浪。开函卷舒于小万有之上，作而叹曰，是可以领略山川之清壮矣。予方望紫烟之岫，具黄篾之舫，友二妙于百载，寓三叹于一倡。正使持此而列衡门之素壁，亦足对云锦之九叠，而夸瀑布之千丈也。"}