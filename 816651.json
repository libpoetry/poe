{"id":"816651","title":"戊子元旦四首","dynasty":"清","author":"程素绚","text":"爆竹声惊一岁新，雪光如水水如银。焚香却爱祥烟结，临镜轻施黛色匀。厨下初添留客馔，堂前时见拜年人。小姑出阁怜无伴，折取梅花当赏春。举目遥看万象新，一年今日是良辰。暂停针线显无事，初换绮罗稳称身。处处院中都剪彩，家家门上帖宜春。别来暗把心香祝，愿祝亲为百岁人。堂前缓步祝芳辰，小婢随行笑语亲。一路梅开春有色，六街门掩昼无尘。灵尨当户知吠客，寒雀窥帘不避人。忽报姑家夫婿到，忙从窗里暗藏身。华堂香煖锦铺茵，鸟语频催柳色新。扫径尚余千树雪，闭门团聚一家春。呼童沽酒炉添火，款客烹茶鼎沸银。虽有诸多谋利者，也从局外作闲人。"}