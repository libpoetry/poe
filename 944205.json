{"id":"944205","title":"题徐居士遁庵","dynasty":"宋","author":"陈造","text":"世网谁所张，四弥天宇大。万情本一机，矻矻同此在。徐君经世心，心乃超世外。趣静缘有动，无显奚用晦。姑为辟俗去，示世无吾待。结庵定其迁，初不惮一再。容膝得胜处，外物了纤芥。有山自烟云，有水可灌溉。百丈峙翠屏，千寻拖碧带。床头三圣书，会意谢分挂。天山得要旨，肥遁元非内。此名扁此室，吾诗傥容配。"}