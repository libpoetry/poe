{"id":"635363","title":"游石碣山作","dynasty":"明","author":"成鹫","text":"山僧住山今老朽，逢人说山不去口。从前所闻见则否，过眼一过为刍狗。何如此山世希有，一幅云林好心手。周遭方广盈十亩，土肥泉滑峰棱瘦。中有天地外无漏，山光水光昼复昼。两两石楼如老叟，大者兀坐小回首。大楼之左小楼右，长松低枝与石斗。众石伛偻若奔兽，前行麋鹿后猿狖。聚为月窟丰其蔀，仰首窥天通石腠。散为玉衡布星斗，横数八八纵九九。路断不断见遗构，有声无声狮子吼。相传古寺废已久，残碑半缺成蝌蚪。殿角生尘佛面丑，圆镜当中无净垢。八门顶礼还抖擞，踏破前人旧窠臼。归来大笑别良友，此山取作逋逃薮。君心我心无避就，终当去去去莫后。把茅盖头瓮遮牖，坐断云根观远岫。不信名山有神守，管取洞天归两肘。君不见藏山于泽未为固，夜半有力负之走。窃负而逃逃者谁，字曰迹删名曰鹫。"}