{"id":"1110339","title":"读通鉴杂兴","dynasty":"宋","author":"孙应时","text":"南山击缶正乌乌，东市匆匆坐一书。说道中兴无过事，太阳侵蚀总缘渠。簿书流汗走君房，那得狂奴故意降。努力诸公了台阁，不烦鱼雁到桐江。清浊无心陈仲弓，圆机聊救汉诸公。末流不料儿孙误，千古黄初佐命功。柴门三叩略从容，感激聊酬大耳公。常日驱牛趁春雨，人前元不似英雄。渭上耕屯望一秋，鼓行那复更迟留。落星误尽痴儿辈，长说宣王抗武侯。建安社稷看文举，正始风流倚太初。天地一身无处著，诸人休苦恨狂疏。平生作意轻羊舅，岁晚何心佞羯奴。为问荆齐是三窟，此时容有宦情无。莫怪新亭泣楚囚，王公原不办中州。石头门外千年恨，他日相思一涕流。"}