{"id":"800549","title":"上滩","dynasty":"清","author":"张尚瑗","text":"顺流船似箭，逆流船似绊。衢睦地势殊，牵挽程难算。江底清无泥，齿齿白石粲。船石相磨治，荦确冰初泮。深者四五尺，浅或未及半。牵船蹋冰行，挽衣不掩骭。胶浅难施，肩舁杂呼唤。已前而复却，欲迎或还捍。一滩抵数里，一里或数滩。滩滩行相续，侵晓到日旰。惶恐黯黕名，熟闻心已惮。岂识瀫纹江，惊湍尔许悍。长歌行路难，击楫发三叹。"}