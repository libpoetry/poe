{"id":"229971","title":"送王中父制干东归探韵得限字分韵用离别不堪","dynasty":"宋代","author":"度正","text":"汉使东南来，幕府皆异产。英英江左家，浩浩富编简。几年翔学海，屡荐升士版。大焉合訏谟，小亦堪论譔。横身借前箸，逸气薄云栈。向虽稔声名，曾未陪笑莞。邂逅解白眉，轩豁蒙青眼。俊游得从容，微辞略往返。扁舟赋归程，骏马驰平坂。上策今安在，时髦贵谨柬。中规傥前定，外患岂足划。善保千金躯，欲语意无限。"}