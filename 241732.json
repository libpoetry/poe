{"id":"241732","title":"子瞻尚书惠涵星砚月石风林屏作歌以送之赋","dynasty":"宋代","author":"范祖禹","text":"端溪千仞涵明星，虢山木古藏阴灵。苏公赠我此二宝，使我坐卧瞻云屏。我观天地间，有物皆流形。或从清空入幽谷，中夜陨石翻阶蓂。齐谐志怪不能状，欲说但恐同优伶。公游浙江探禹穴，长啸宇宙临沧溟。手攀天河弄星月，醉落大笔还微醒。故分星月入我室，光照窗户风生庭。长林偃绝壁，晚色寒青冥。似闻洪涛卷万木，直干不折当风霆。玄云欲落雪。夜久孤灯荧。报赠愧无青玉案，苦吟徒使鬼神听。"}