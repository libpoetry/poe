{"id":"314505","title":"双声子·夜凉于水","dynasty":"现代","author":"薛建吾","text":"夜凉于水，恨长如丝，无言深掩重门。孤鸿身世，飘萍踪迹，何事马足车轮。衾寒似铁，孤枕上，多少啼痕。伤情切，总难寐，更更寒柝愁人。想当年，方琴瑟静好，金闺乐事无伦。天零红粉，缘悭华首，无端玉碎珠焚。任花朝月午，徒惹起，怨旧愁新。幽怀正苦，一声雁惊，又过南云。"}