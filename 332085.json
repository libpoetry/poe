{"id":"332085","title":"百字令·三台鼎峙","dynasty":"清代","author":"曹贞吉","text":"三台鼎峙，俯清漳如带，东流凄切。数载谯南泥水路，射猎读书人杰。横槊悲歌，临江洒酒，一片雄心热。二乔何在，东风吹浪成雪。更忆绣虎蜚声，陈思才调，舞蔗中郎绝。缥缈西园飞盖处，宾客应刘心折。吴蜀君臣，魏家父子，人物皆英发。何哉青史，世龙犹自羞说。"}