{"id":"835319","title":"霜花腴 彊村示我九日词，感和","dynasty":"清末民国初","author":"沈曾植","text":"碧澜霁色，敛新寒，秋山为整妆容。碧空禅撩，颠毛病秃，还来落帽西风。人閒断蓬，著泪痕染遍江枫。度关山万里云阴，伤禽不是楚人弓。古往今来多事，尽牛山坐看，哀乐无穷。坏井蛙声，危柯蚁梦，台边戏马悤悤。骑马老公，莫青袍误了吴侬。仗萸觞辟恶湔愁，愁来还荡胸。"}