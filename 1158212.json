{"id":"1158212","title":"太湖诗 其九 桃花坞","dynasty":"唐","author":"皮日休","text":"夤缘度南岭，尽日穿林樾。穷深到兹坞，逸兴转超忽。坞名虽然在，不见桃花发。恐是武陵溪，自闭仙日月。倚峰小精舍，当岭残耕垡。将洞任回环，把云恣披拂。闲禽啼叫窱，险狖眠硉矹。微风吹重岚，碧埃轻勃勃。清阴减鹤睡，秀色治人渴。敲竹斗铮摐，弄泉争咽嗢。空斋蒸柏叶，野饭调石发。空羡坞中人，终身无履袜。"}