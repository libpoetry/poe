{"id":"325727","title":"水龙吟·清明次计伯英韵","dynasty":"清代","author":"张惠言","text":"陌头试问垂杨，清明多少春人至。芳尘十丈，娇云千片，飞来容易。胡蝶须边，黄蜂翅底，搓成花味。看昨宵寒重，今朝暖透、春一样，游情异。剩有无家燕子，过花期、未收愁睇。绣户无踪。海山何处，也随花戏。欲向残红，殷勤说与，留春无计。只东风不到，重帘隔断，游丝天际。"}