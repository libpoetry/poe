{"id":"722019","title":"病起作","dynasty":"明末清初","author":"屈大均","text":"愁因春色豁，病逐岁华除。岂欲长居世，惟思更著书。身惭枯木在，心恨死灰馀。那得长为蝶，翩翩向太虚。物化何妨速，蜉蝣即是仙。如能生羽翼，便作一高蝉。抱影归明月，遗音在碧泉。泠泠风与露，吸饮病长捐。处顺吾何事，馀生且复留。药劳贤太守，方得古丹丘。未死终无用，非仁岂有求。自今除痛苦，更得几春秋。伏枕已多时，春光总未知。儿欢梅结子，女喜柳垂丝。杖好扶须力，冠轻戴莫移。郊行殊未可，两失野人期。"}