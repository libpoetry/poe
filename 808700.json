{"id":"808700","title":"病起柬谢寒村先生","dynasty":"清","author":"严遂成","text":"治病如治兵，命医如命将。人尽号能军，心巫术则匠。繄予苦炎热，疟鬼敢献状。喉焦咸阳火，腹涨桂岭瘴。宜以水犀济，而乃火牛抗。宗老幡然来，具大法眼藏。中虚知鲁弱，外强见随张。颠趾以出之，夜决黄河防。急攻除务尽，慎守养用壮。僵蚕竟喂叶，枯鱼倏跋浪。觋言鬼神力，攘功姑自诳。箫鼓罗酒浆，丛祠浩歌唱。"}