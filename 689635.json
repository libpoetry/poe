{"id":"689635","title":"洪武癸丑九月十八日为外兄集贤大学士张东谷贺八十","dynasty":"明","author":"宋讷","text":"甲午重经癸丑年，人间八十地行仙。名齐绿野堂中相，望重香山画里贤。卿士月华临故国，老人星彩丽中天。九龄已立开元业，有酒何妨醉寿筵。致政官高旧集贤，治平功业至今传。衣冠洛下耆英会，福禄人间甲午年。忧世丹心生白发，过庭彩服映青毡。年年重九重逢九，来会瑶池祝寿仙。天为邦家产俊贤，凤池乌府宠荣全。累朝事业应传后，当代轩裳不愧前。节去重阳多九日，寿高潞国过三年。从今种秫为春酒，醉看耕耘二顷田。淇水门前绿绕烟，投闲野服胜林泉。天生上相重阳后，人颂高年五福先。三辅声华京兆尹，六曹才望太平贤。香山九老谁相似，刑部尚书白乐天。莫说光阴入暮年，岁寒松柏操同坚。丹枫陛下三朝老，黄菊篱边九月仙。故国鲈鱼张翰鲙，高门冠盖李膺船。一时朝士知谁在，独有先生晚节全。"}