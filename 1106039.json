{"id":"1106039","title":"比在阜城寺中韵所得语还里任伯首和之因并录传冀有相广者","dynasty":"宋","author":"王安中","text":"縠纹春雾轻，簟理秋涛平。天风一披拂，全体有馀清。是中自不恶，我怀陶渊明。层城填华屋，政尔无好风。沉沉古殿闭，一洗万浊空。端知黄面老，真有清净功。风襟得清泠，世味增淡薄。委蝉观四大，缚虎视六凿。中肠过饥雷，益悟非妄作。炎曦正流金，凉风在何许。障袂日中来，逃暑真得暑。晶瑩玉壶冰，终不落尘土。日月行天机，无意作炎夏。百巧求一凉，勤我晨及夜。君子有四时，盍归扫吾舍。便凉即嗜眠，煮茗还破睡。不为蚁穴战，犹寻蟹眼沸。果欲梦何梦，应知味非味。小学倚在门，大学升在堂。众星自伏见，两曜常晖光。伊我思古人，踽踽复凉凉。我观扬子云，不解子舆语。浩然天地间，忍事草玄苦。烛龙临太空，鉴火君自取。"}