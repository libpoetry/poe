{"id":"878275","title":"四和","dynasty":"宋","author":"刘克庄","text":"手援鍪弧先奋呼，盛气直传入国都。屈盘硬语押险韵，有似兵家使诈愚。专场自矜觜距黠，覆军讵意肝脑涂。堂堂老将号令肃，中营外栅如联珠。曾呼项羽作竖子，亦斥李陵为降奴。彼望麾幢已披靡，此遗巾帼聊揶揄。深藏区脱避石矢，密设鹿角埋桩株。始犹哆口学张籍，俄乃掩面如唐衢。毋庸奏凯论功级，且可按甲休师徒。献俘奚异获长狄，讳败谨勿书朱儒。君家人物盛典午，或披鹤氅击唾壶。坐观士稚无铠仗，冷笑群谢皆裤襦。安知出奇电雹速，靡待掩耳并瞬矑。再衰三竭乃引去，裹创饮血自救扶。铁鎗漫留姓名在，玉麈有益成败无。凭轼姑与君王戏，弃甲宜按军法诛。尝闻匹夫不可狃，蜂虿有毒况国乎。嗟余久矣精锐铄，驱使不禁诗酒虐。蝉嘶今懒事章句，鲸吸旧宁论升较。磨石胡庭要勒铭，策勋辕门因舍爵。备严岂虑偏师攻，理到何妨异议駮。周公尚存祓禊礼，子贡讵知观蜡乐。祈年卜稼信当务，崇饮饰游不宜数。弟子服矣鸣吻悲，似听于菟啸风壑。寒墐户牖不敢窥，顾惜床庐愁见剥。志士之愿在时清，穷人所忧惟岁恶。但当击缶赛蚕官，一壶村酒醉杨朴。"}