{"id":"454899","title":"秋风红叶行","dynasty":"当代","author":"张海鸥","text":"君不见，秋风起兮枫叶红。霜天远影又归鸿。客子临风孑然立，落叶纷披叹飘蓬。君不见，天寒酒冷无红袖。词客独怜红叶瘦。秋池水涨风敲竹，孤灯夜雨听滴漏。漏断天明乌鸦号。海东红日逐波涛。征帆隐隐水云际，雁阵秋声又相高。何来浪子舞长刀。何来墨客弄狼毫。何来溪畔飘潇女，为谁浣洗任劬劳。遥看山头积雪白。落叶无边迷阡陌。箫声断续蝉声稀，枫叶如丹醉行客。馆旁大山名丹泽。山中飘渺多魂魄。弘法大师神清肃，端坐千秋传经策。晨昏络绎焚香客，执着叩破茫茫额。却看海月生残夜，凡夫怎解乾坤坼。又看高高富士山，何时焚尽俗生厄。人来人去无留迹，唯有枫林照水依然红赫赫。枫叶逢秋自在红。我执红叶叹匆匆。人生难如红叶永，岁去年来无始终。千林万木郁葱葱。雾绕云环默默峰。静观世事悠悠变，物换星移总从容。忽忆步兵卧枫林。湛湛长江动歌吟。穷达荣辱浑常事，名士风怀万古歆。又忆风流杜司勋。停车爱晚意气殷。扬州梦醒十年酒，又醉霜叶卧白云。最感李杜情恻恻。落魄犹恐枫林黑。祸福虽然不可测。但祈明月千里长照诗人好颜色。高山流水固怡心，故人入梦尤难得。天外长怀故园秋。踏雪怜枫怎解愁。频将卮酒销残梦，又恐枫残客子眸。玉人万里盼归舟。问君何事苦淹留。君不见岁月无涯人生短，时光难复鬓边秋。君不见志在四海好男儿，逢秋亦解忆妆楼。拔山盖世楚霸王，犹恋虞姬半面羞。樱花红叶虽然好，怎解闺中寂寞秋。念此归心忽似箭，且将书卷一囊收。中夜徘徊枫树林，缓拾红叶写清讴。弘法山前深稽首，且任白云红叶栩栩凌风载归鸥。"}