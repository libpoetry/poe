{"id":"866903","title":"赵宗判请游岩溪","dynasty":"宋","author":"包恢","text":"三山来由北岩溪，三十里近何崛奇。地辟天开几千期，神藏鬼秘人莫窥。竹溪黄溪何派支，太白子厚名始垂。未知此溪发其谁，河潢自天磐石资。含霜夺日森旌麾，岩电银海增双辉。出千古秘此一时，潭间归来为发挥。宝藏骤兴福所希，溪宜有灵潜自嗤。非公遇我我遇伊，昔无今始有己知，宜为知己加护持。成鼎可绝魅与魑，游骑可驰骥与骐。两山插天天犹低，如城夹地地莫巇。混混中间流天池，往来深藏龙与螭。巨石万状磊不羁，奇木万种名莫推。始度石梁堂少栖，方见主人心远而。此身恍在何天涯，非人间世如惊疑。须臾缓步行委蛇，双龙之湫气杳微。进前宿云云欲迷，叠嶂高张熊虎旗。凫潨石门互变移，翠密玉练冰雪飞，壁立万仞文公题。愈上愈高青云齐，书堂屹立天然基。如有千岩万壑姿，一览俱尽无纤遗，主人惠我何多为。时方六月三伏期，但觉清冷生冰肌。清境清赏何加兹，更醉似酒醇不醨。饱水饱石浑不饥，更饱一德充肝脾。大帅如古刺史规，溪变为好政可追。仆如柳子有许疵，溪改为愚尝自悲。主人爱客忘尊卑，畏日与彼爱日晖。洒然执热清风吹，洗尽尘襟无毫釐。主人昔年咏浴沂，盈科放海川之师。源流素蓄万顷陂，傅岩磻溪隐未宜。高冈凤合朝阳曦，猿鹤知主无催归。欲羡形容无好辞，斐然狂简嗟非诗。"}