{"id":"1242353","title":"齐天乐 其八","dynasty":"元末明初","author":"邵亨贞","text":"当年放浪苏台下，长从故人诗酒。茧帖飞花，鹍弦度曲，思绕阊门杨柳。星霜易久。怅十载分携，几番回首。沧海尘昏，屋梁落月尚依旧。山林何处寄傲，不如人意事，长是八九。有客传书，多君玩世，况是不忘衰朽。明朝见后。纵少壮难追，好坏还有。醉墨淋漓，浩歌开笑口。"}