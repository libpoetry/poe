{"id":"502629","title":"行路难","dynasty":"明","author":"王恭","text":"古镜蟠龙野苔色，赭颜欲改青须白。三尺鱼肠烛下看，玉壶击碎心未寒。悠悠漳水轮台树，信陵平原渺何处。骑射纷纷杜宛儿，骄嘶紫燕跃青骊。铜驼陌上春风煖，田窦门前客应满。白头执戟不迁官，尽日草玄门自閒。雪风萧萧面如割，史云桁上无全褐。君不见羊肠九折坂，覆辙相寻岁华晚。君不见瞿塘滟滪滩，败蓬如舞落惊湍。田文失势冯驩去，廷尉门空鸟啼树。二君所见何太迟，署门谢客徒尔为。食客满堂尽珠履，剖胆输肝竟谁是。阶前车马若云屯，倏忽苍苔生满地。感激令人气不平，中宵起坐待天明。唯有君家梁上燕，秋去春来无世情。"}