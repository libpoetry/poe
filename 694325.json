{"id":"694325","title":"饮酒","dynasty":"明","author":"陈献章","text":"酌酒劝公公自歌，三杯无奈老狂何。坐忘碧玉今何世，舞破春风是此蓑。一笑功名卑管晏，六经仁义沛江河。江门诗景年年是，每到春来诗便多。君莫停杯我为歌，我今忘我是谁何。避人懒弄船头笛，对影非无月下蓑。庐阜春云眠华岳，江门秋水钓银河。竹弓挽住閒人手，渐觉年来射鸭多。"}