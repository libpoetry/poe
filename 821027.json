{"id":"821027","title":"拜星月慢","dynasty":"清末近现代初","author":"汪东","text":"瘦竹通桥，垂杨萦路，步绕回堤千转。屐齿苔痕，任东风吹遍。最惆怅、几日轻寒薄暖。天气嫩、绿繁红偷换。崔护重来，隔桃花人面。记当时、暗结秦箫伴。空回首、事逐轻烟散。一片芳草斜阳，惹天涯幽怨。判今宵、梦怯残镫馆。梁閒燕、转侧闻长叹。剩怜取、一寸春心，系连环不断。"}