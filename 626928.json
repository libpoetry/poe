{"id":"626928","title":"答周发公并贻乃弟角长","dynasty":"明","author":"梁宪","text":"吹箫乞食芦中人，头白归来沧海滨。母在颠危未敢死，辱身囚首作顽民。卖药偶然到城市，君之季弟见我喜。特为搆馆城西隅，爱我敬我如父子。我愧德薄学力疏，椎鲁狂直性又迂。百事无能有裨益，十年敬爱情逾初。人生知己诚不易，况以千秋为道契。侧身天地忆古人，宇宙茫茫无位置。君齿长我十馀载，爱我敬我如昆弟。益见君家兄弟贤且难，使我感叹泪汍澜。蚌珠生于泽，璞玉生于山。山泽之民日习见，相与弃掷若等閒。胡贾岂不爱其殷，剖股藏珠意何苦。卞和岂不爱其足，刖足几回犹泣玉。我非珠与玉，日习何能免弃掷。感君兄弟伤时厄，为君重歌哽呜咽。"}