{"id":"404111","title":"玉人歌·庚辰，一九四○年。寒夜闻檐马，和玉繠、慈溪","dynasty":"近现代末当代初","author":"黄咏雩","text":"窗眉下。正了鸟无声，明蟾低挂。步虚琼佩，仙子倘来下。青丝片玉丁冬响，此是何声也。总愁人、悄念家山，郎当雨夜。事去恨盈把。又纸鹞风惊，金童泪洒。铁讶蕤宾，韵绕画梁罅。檐花敲落镫花碎，霜点鸳鸯瓦。问伊谁、更会铜铃说话。"}