{"id":"273447","title":"柴扉杂咏·吾家古洧水","dynasty":"现代","author":"杜关","text":"吾家古洧水，成都营别巢。通顺桥西畔，聊以结衡茅。临流辟柴扉，倚岸横板桥。一路之字曲，两树矗门高。引水池其面，架木杓其腰。佳卉滋其根，恶木诛其条。何以蔽墙阴，一柳一株桃。何以翳庭除，一架一葡萄。此君不可无，修竹何萧萧。梅竹为妻婢，兰桂森儿曹。多栽花与果，杂植瓜豆苗。小屋八九间，不虞风雨飘。定目观游鱼，乘兴泛轻舠。盈盈隔一水，已足避尘嚣。所惜干戈扰，频年纷驿骚。世乱贵亦贱，时清穷亦豪。但使太平期，予乐真陶陶。即此适吾适，胡为自忧劳。"}