{"id":"439797","title":"陌上桑","dynasty":"汉","author":"两汉乐府","text":"今有人。山之阿。被服薜荔带女萝。既含睇。又宜笑。子恋慕予善窈窕。乘赤豹。从文狸。辛夷车驾结桂旗。被石兰。带杜衡。折芳拔荃遗所思。处幽室。终不见。天路险艰独后来。表独立。山之上。云何容容而在下。杳冥冥。羌昼晦。东风飘遥神灵雨。风瑟瑟。木搜搜。思念公子徒以忧。"}