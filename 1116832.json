{"id":"1116832","title":"和陶答庞参军六首","dynasty":"宋","author":"苏轼","text":"我见异人，且得异书。挟书从人，何适不娱。罗浮之趾，卜我新居。子非玄德，三顾我庐。旨酒荔蕉，绝甘分珍。虽云晚接，数面自亲。海隅一笑，岂云无人。无酒酤我，或乞其邻。将行复止，眷言孜孜。苟有于中，倾倒出之。奕奕千言，粲焉陈诗。觞行笔落，了不容思。丱妙侍侧，两髦丫分。歌舞寿我，永为欢欣。曲终悽然，仰视浮云。此曲此声，何时复闻。击鼓其镗，船开橹鸣。顾我而言，雨泣载零。子卿白首，当还西京。辽东万里，亦归管宁。感子至意，托辞西风。吾生一尘，寓形空中。愿言谦亨，君子有终。功名在子，何异我躬。"}