{"id":"687879","title":"次韵升卿弟","dynasty":"明","author":"庄昶","text":"拖犁蚤穗已成科，拾穗有人行且歌。弋路自来还自去，今人心契古人多。泯泯日长人独坐，关关风静鸟同歌。尘心生死全消未，天损分明不爱多。七尺自临潭底影，一瓢不聒树头风。安心了了无言说，兴味都归半醉中。彼此衰荣并一空，夜来急雨战惊风。午窗忽启初晴日，宇宙无端过眼中。"}