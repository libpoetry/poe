{"id":"749711","title":"题瑞邸所藏宋文丞相蕉雨琴拓本","dynasty":"清","author":"孙福清","text":"竹如意，击已碎。玉带生，交偏耐。《正气歌》成天地晦，半壁江山竟陆沈。千秋留得孤琴在，庐陵大节照青史，手抚冰弦泪如水。金瓯堕地缺不完，何况区区桐与梓。岂知忠愤所郁金石开，一弦一柱铿风雷。冬青树老天水黯，丰城宝气难终埋。移宫换羽惊弹指，流水高山有知己。遗响销沈六百年，一朝物色归藩邸。我观丞相琴，如见丞相心。西台恸哭故人远，东山丝竹君恩深。柴市风酸悲绝调，蕉窗雨急凄余音。七条飒飒森寒玉，古篆苍凉土花绿。谱出天风与海涛，哀音怨乱难终曲。祇今声价重球琳，三尺焦桐抵万金。澹墨数行留粉壁，夜深仿佛听龙吟。"}