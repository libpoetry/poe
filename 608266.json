{"id":"608266","title":"行自西关经黎司勋林太史邓廷评故居晚登北山","dynasty":"明","author":"区大相","text":"肃驾阅林坰，回镳历江岛。归马不待策，悠悠遵故道。故道多遗庐，即事念同好。哀哉二三子，捐世一何早。忽忽十年间，斯人骨并槁。秋风折璚柯，斗光埋剑宝。既兴酒垆感，复切山阳悼。登高望所思，逝川何浩浩。往者不可追，一樽聊自倒。孰是天地终，而能长寿考。"}