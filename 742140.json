{"id":"742140","title":"赠杜西林孝廉","dynasty":"清","author":"百龄","text":"典坟瀹灵府，文字余芳馨。清浊流派远，判若渭与泾。作者入堂奥，秘钥门常扃。纷纷饤饾家，何由窥仪型。杜子老斫轮，甘苦皆已经。皋比教不倦，光风嘘户庭。理窟洞观火，词源高建瓴。肘腋驱万卷，囊括无畦町。当其兴会至，洋洒笔不停。一读三叹息，春夜镫荧荧。金钟发妙响，扣之惭寸莛。脂炭向矮屋，蕊榜联文星。及今斗杓回，起蛰来春霆。"}