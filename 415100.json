{"id":"415100","title":"扫雪行","dynasty":"近现代","author":"宗远崖","text":"昨夜北风雪闭门，门前皓皓无馀痕。举足没膝不能出，茫然一顾摇精魂。家人呼童持帚至，雪亦作声示予意。一片冰心空自知，清白辄为人所弃。往时孟郊发天葩，世诮寒瘦争浮誇。子实类郊吾亦尔，胡不相得还相加。闻言惘惘作痴立，叱使勿扫童惊泣。回身陡觉风如刀，割取寒光照愁入。"}