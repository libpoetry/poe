{"id":"466043","title":"鹧鸪天 辛卯春正二首","dynasty":"当代","author":"王蛰堪","text":"去日惊回又一春，祗消帘月与温存。无端病酒还供泪，几许深哀可语人。残客梦，苦囚身。不堪回首溯前尘。他年了得今生债，宿世凭谁问果因。谁解平生未了缘，都来恩怨怎消删。情方炽处嗔犹好，酒半酣时恨也难。怜并蒂，指双鸳。愁痕无处不相关。且教闲却熙荃笔，一任芳缣独写兰。"}