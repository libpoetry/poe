{"id":"1224385","title":"送玄上人","dynasty":"元","author":"揭傒斯","text":"清江古镇封溪道，灵峰寺中玉泉好。灵峰上人天上归，亲见六龙天上飞。涌金门外潮来去，曾是钱塘江上住。十里松风六月寒，梦寐犹思径山路。自参天目老禅师，始信灵峰路不迷。却被无端徵诏起，等閒来往不曾知。黄河万里从西下，吕梁百步如奔马。归去山中问玉泉，应向海门深处泻。"}