{"id":"222762","title":"登师姑岩见城中大阅恍如阵蚁因思旧从戎吏亦","dynasty":"宋代","author":"蒲寿宬","text":"晨起扪层巅，苍茫见尘市。鼙鼓生远陴，壶蠭在幽耳。遥知细柳屯，于时阅军士。俯彼万铠群，微哉一窖蚁。初集如慕膻，俄拥如聚米。或圆如旋磨，或方如缘几。隐隐床下声，牛斗差可拟。未熟黄粱间，忽慢大槐里。昔在群蚁中，不知蚁是己。长揖谢孙穰，微笑辞翦起。蛮触胡为哉，鸡虫今已矣。醉眼未醒时，此真尺与咫。更陟最上头，须弥亦芥子。"}