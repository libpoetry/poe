{"id":"352564","title":"孤鸾·次虚斋先生梅词韵","dynasty":"宋代","author":"张矩","text":"塞鸿来早。正碧瓦霜轻，玉麟寒少。昨夜南枝，一点阳和先到。黄昏半窗淡月，照青青、谢池春草。此际虚斋心事，与此花俱好。算巡檐、索共梅花笑。是千古风流，少陵曾道。争似油幢下，对一枝春小。江城惯听画角，且休教、玉关人老。好试和羹手段，向凤池春晓。"}