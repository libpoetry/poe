{"id":"693299","title":"老梅二首","dynasty":"明","author":"苏仲","text":"铁干乾坤品最奇，不分南北总相宜。常支老大癯仙骨，抹却纤毫艳女姿。林薄幽幽清不减，风霜凛凛节难移。暗香疏影黄昏外，浪说孤山独有诗。凭君著眼看南枝，此是乾坤造化机。冰骨自从逢雪月，玉龙飞出上阶墀。诗成湖外真堪赏，梦幻罗浮亦可疑。评品未公黄太史，山矾安敢并驱驰。"}