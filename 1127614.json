{"id":"1127614","title":"别张袁州五首","dynasty":"宋","author":"彭龟年","text":"爱民有诚心，发用非己私。齐王累己见，乃以小大移。冠履自贵贱，痛痒一体随。万事有定理，应之当坦夷。傥以我好恶，定非真是非。光风霁月中，宁许栽藩篱。富贵不可求，名节可不修。韩公三上书，所愿略不酬。柳子百世文，莫洗一日羞。要须外无累，乃免罟获忧。青青最高松，藤萝所绸缪。繁阴岂足羡，试看风露秋。袁人思君侯，事事皆甘棠。君侯亦念之，疾苦如己伤。向来趣引输，诏许仍旧章。抗疏论不足，古人所未尝。此请久不下，公归奏明光。渠侬未知公，尸祝无相忘。弦急无和声，行疾多窘步。从容应万变，乃有天下度。先生经纶才，所至祛百蠹。一州直易耳，治者弗敢措。弱翁霁威严，犹被功名误。孰知观过仁，一蹴超圣处。平生学不力，莫移资禀偏。疏愚寡周防，戆直绌巧谝。出身仕官府，何幸依仁贤。朴樕本无庸，刻画几成妍。江湖政浩荡，云汉难攀缘。何以慰我思，一语当韦弦。"}