{"id":"685710","title":"七夕三首","dynasty":"明","author":"邓林","text":"七夕如常夜，双星故隔河。浪传牛饮渚，谁见袜凌波。天上人难识，世间巧自多。欲将圆缺意，对月问嫦娥。迢递天河路，飘摇博望槎。仙郎犹有妇，荡子可无家。度日忧王事，逢秋感岁华。乡心成百折，城鼓已三挝。夜久银河转，天空玉露零。遥怜儿女辈，独看斗牛星。雁断沉书浦，萤流拜月亭。何当乘兴去，共蹑凤凰翎。"}