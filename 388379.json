{"id":"388379","title":"迈陂塘·丛","dynasty":"清代","author":"谈印梅","text":"甚纷纷、繁花乱叶，重开生面如许。巢湖貌出群仙会，水佩风裳无数。相映处。看两两三三，似共盈盈语。冯夷起舞。想桂楫云旌，水天空阔，飘渺翠澜句。迎伸曲。待唤词人重赋。江乡几回凝伫。柳堤花巷春波远，休问古祠高树。问艺圃。但竹菊梅兰，自昔联芳侣。伊谁毫素。把石势沙痕，风形雨态，别写岁寒谱。"}