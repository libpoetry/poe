{"id":"604275","title":"赠别谢垂之馆宾解帷还宝安","dynasty":"明","author":"张萱","text":"清音阁下江如练，五色飞来云冉冉。谁悬绛帐领春风，高霞万片供驱染。毫挥纸满人皆惊，前身可是谢宣城。龙气渐看辉北斗，鹏抟犹未徙南溟。骊峰主人陶靖节，犬子豚孙总痴绝。年来不觅栗与梨，相携共立程门雪。籯中有经传素王，焚膏继晷声琅琅。安得随君举六翮，翩翩天路相翱翔。蒲帆不系榕溪树，笑拥皋比何处去。愿君莫忘百尺□，时时寄我惊人句。"}