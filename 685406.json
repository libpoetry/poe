{"id":"685406","title":"拟香奁八咏 黛眉颦色","dynasty":"明","author":"贝琼","text":"才歌愁易敛，欲画思难任。雨过峰犹湿，春归柳未深。汉宫休竞学，秦镜莫重临。不是嫌施粉，翻疑病捧心。曲如天上月，纤似树头禽。尽日窥青锁，如何别到今。何限相思泪，年年苦别离。当春羞客见，终日为君垂。落粉和双玉，残红界一丝。仙人辞汉日，公主嫁胡时。凤蜡流应少，鲛销拭已滋。空弹银甲尽，却恨锦书迟。罗袜淩波小，潜行辇路中。东风吹不散，南陌去谁同。艳想莲双拆，痕留月半弓。定知争拾翠，应怕践残红。喜蝶无情扑，灵犀有意通。如何珠百琲，小妾妒翔风。朦胧歌玉枕，蛩语夜何长。羽化为胡蝶，神游蹑凤皇。金屏残宿火，翠被怯新霜。不识天涯路，相逢马上郎。关山度辽水，云雨会巫阳。不奈风铃搅，惊回月半床。丁香花百结，宛转若为生。蛱蝶描初半，鸳鸯刺未成。重将藕丝续，独看柳花行。入户羞双燕，停针怪一莺。那知天女巧，翻为雪儿轻。困懒春犹剧，无人识此情。字忆开元日，清光尚自全。不知人远近，犹似汝方圆。一别乌衣后，三回白雁前。芳心偷自祝，吉语定真传。玉兆符龟灼，银河待鹊填。可能如子母，无术学神仙。新妆自时世，宝镜拂尘埃。妒雪重施粉，看花莫近台。春风玉树并，秋水白莲开。瘦怯空光照，娇怜颜色回。初酣妃子酒，更点寿阳梅。有约西园会，邻娃不用催。发乱朝新沐，兰汤试手慵。年衰空自洁，人远为谁容。花委随飞凤，水动浴蟠龙。到地青丝滑，掩月黑云浓。向日晞初薄，临风绾更松。休疑华山女，此地复相逢。"}