{"id":"1107451","title":"上普安郡王生辰","dynasty":"宋","author":"史浩","text":"朔风吹律酝霜严，帝遣神仙下斗南。阙月溯弦金作缕，非烟效瑞锦成岚。平生漫吹欣相遇，一瓣浓薰已遍参。欲向今朝伸善颂，世间唯有达尊三。银潢双派毓诸昆，始信閒平不足论。画戟森严韬虎豹，玉阶芬馥蔼兰荪。明光殿下纡莱服，命衮丛中上寿樽。长立首班扶帝社，是为天下爵之尊。寿乡日月缓征辕，箕翼光芒万古存。龟上碧莲波荡漾，鹤归华表影翩翻。笑看曼倩三偷果，坐阅刘晨七世孙。绿发扶疏受修日，是为天下齿之尊。堂堂玉立冠宗藩，中有澄波挠不浑。彩笔英辞追电影，黄钟和气散春温。不言自是行天运，独智何妨入圣门。忠孝一心唯戴主，是为天下德之尊。"}