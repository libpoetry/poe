{"id":"700862","title":"杂诗","dynasty":"明","author":"梁以壮","text":"秋气四山寂，拂云欲弹琴。聊以发清啸，天风吹我衿。我衿白露零，起立空山岑。耿耿不得寐，遥望烟云深。无聊策短筇，薄采苓与芩。合以舒烦郁，寒泉照吾心。性僻寡所欢，山水乃夙嗜。嘿以相感深，安必仁与智。登岳拂虹鬐，临湖探鲸鼻。乾坤豁四空，襟怀复何累。鸥鹤相去来，麋鹿不招至。子明服鱼轻，洪厓饮液醉。微尚岂在多，激楚伫兰次。即恐出泥涂，曳尾向人坠。何不决蹯去，补导日为事。往事不再得，来日讵可知。红颜乃有待，白首徒伤悲。气志逊年少，年少骄所期。拟彼老已丑，拟我少且姿。眄彼东流水，老少瞬息移。气志亦复在，老去情相随。命无百年固，无闻复何为。搜奇入层岩，乃得一片玉。文章贵不雕，温润照人目。抱之且十袭，毋乃保双足。叶公称好龙，燕石乱心曲。物珍非其年，毋为贾祸速。李斯忆黄犬，石崇悔珍宝。上蔡打猎时，直欲射鹿倒。锦障十里开，亦复自欲老。快心不知极，江河势瀚灏。天岂爱骄盈，彼已得志早。胡不鉴劳人，终日求草草。草草不易得，百端在怀抱。人生富贵心，役役谁能免。炙手冷可热，涸鱼流乃转。文鳐飞触纶，四足鲤亦软。化虎能食人，已非貙氓面。守如处子身，身岂遽云贱。犊子但随时，颜容莫与辨。炼石可补天，聚灰可止水。人力尽能为，变故亦无已。水流不争高，乃安而无滞。入岩发怪想，登峰欲穷视。吾心万状生，万物乃妒忌。所以达人心，贵适而已矣。槿艳不耐风，松坚不籍雨。人生几变更，迅电讵入土。毋为大行獶，轻试自伤努。刍狗爱岂终，巴蛇以象取。为乐自有初，北门亦何窭。饥屑药为糇，渴饮木为乳。相彼黄莺儿，高并婴母赤。秋气木叶零，四空渺无机。天心尔飞鸣，顾盼山梁侧。如何海上鹠，外貌似相得。阴晴慎往来，险恶如鬼蜮。万事从中来，有酒可解忧。云烟变倏忽，微阳照西楼。步兵乞校尉，供奉市上留。人前趋不急，风尘伤貂裘。醉卧不复忆，空庭飞白鸥。"}