{"id":"685378","title":"壬子冬至日过来青堂三首示勉中祖南二友","dynasty":"明","author":"贝琼","text":"浪迹依刘表，忘形见陆生。山中酿酒熟，雪后具舟迎。好学来诸子，论诗过二更。穷愁一披写，杯尽更须倾。衣冠且从俗，犹有晋风流。我爱陶贞白，人称马少游。蜂房寒未割，鸡栅暖宜修。不必论三仕，何如号四休。扰扰知何事，人间即梦间。试从千佛转，能见几人閒。水落元通月，云行不碍山。长歌和樵者，日暮抱薪还。"}