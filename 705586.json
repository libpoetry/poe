{"id":"705586","title":"王将军挽歌","dynasty":"明末清初","author":"陈恭尹","text":"南方有义士，姓王名曰兴。十三学杀人，十五手搏狼。三十建义旗，姓名惊一方。天子锡虎符，作镇鼍江阳。翠华日以远，地绝军弥张。百战环冈州，九死披残疆。海滨富斥卤，重林与连冈。高者掩云日，远者浮沧茫。煮波致财货，铸冶成刀枪。宫室何所居，天家侯与王。稿粟何所馈，从驾子与娘。心胆何所赠，海内豪与英。献客合浦珠，薰客珠厓香。客处未觉寒，袄褥先盈箱。客寝始觉单，妻妾忽侍旁。敌兵四面来，众士各逞强。将军跃上马，命客持一觞。独出挥长戈，两目流电光。直取首来将，生挟归戎行。顾饮所持酒，昔热犹未凉。相持及三月，敌骑皆奔亡。来时三万人，半还仍重伤。奏功自间道，涉瘴徂昆明。黄金三千镒，玉帛各有筐。天驷方驱驰，下臣效刍浆。臣兴昧死上，帝曰兴卿良。赉爵列五等，高兽盘银章。其名曰虎贲，将军荡南荒。敌人闻之惧，选士盈千骑。来者左右贤，其军督责之。不得此弹丸，若辈何生为。上天仍助虐，其年兼荐饥。将军察天命，命匠搜良材。斫以为巨棺，彩霎悬葳蕤。约日出合战，敌怯不敢来。坚壁十里外，迤逦兴长围。沟垒内外防，突援无所施。始从戊戌夏，两及中秋期。战士饭草土，抱骨还登陴。所忧负将军，吾侪死犹归。将军曰呜呼，共尽终何裨。我乃报深恩，汝当存宗支。乃命幼子九，先出卑其辞。卜吉结欢会，敌将不致疑。是夜一更终，将军诀所知。皎月当中天，千秋同此时。语已还闭门，沐浴更裳衣。夫人翠凤冠，有母头如丝。侍妾十五人，左右皆肩随。肃肃何雍雍，俱集园东陲。上有古梅树，樛结垂高枝。白石为几席，月露明苍苔。将军命夫人，拜别而慈闱。拜毕与将军，四拜中间居。十五妾罗拜，窈窕无参差。夫人命斗酒，有脯形如圭。深藏待今夕，各当行一卮。卮尽且先起，母与君稍须。将军及母入，烛影何迷离。夫人十五妾，自挂临中闺。阿母大惊呼，将军言勿悲。著我锦绣袍，麒麟当心开。戴我七梁冠，簪缨郁崔嵬。玉带与玺书，次第皆抱怀。置敕中堂上，花烛荣且辉。望阙遥谢恩，臣死有馀辜。下阶十二拜，天地及四隅。徘徊望西堂，有虎顾其儿。平生爱此图，拜汝今同灰。卷图附敕下，释服趋房间。房中何穹隆，火药堆如山。将军踏小几，自解夫人缳。次及妾十五，列置火药端。出户著朝衣，捧敕仍来还。一声母急出，火烈焰贯天。鸡鸣部曲入，白骨空巑岏。举哀建素旒，合敛归巨棺。敌人亦流涕，况在同肺肝。卜葬三山阳，隐约题墓门。陈子作挽歌，播之永不刊。"}