{"id":"910570","title":"有酒作","dynasty":"宋","author":"李新","text":"富贵日厌意，志愿男子多。饥寒一身赘，奈此两臂何。有子立参肩，于人犹负痾。食菜色染颜，肘露枯树柯。柴门旷宾从，汝往张雀罗。不粒尚犹可，无酒伤天和。半世友孙生，斗禄才免薖。割腹送名酒，一饮衰颊酡。弱子知有酒，走戏如投梭。铁也未抵醉，阿林先缓歌。环守独脚锉，杯到倾长河。我若不饮酒，顾影已婆娑。仰看颓檐日，去去疾沧波。"}