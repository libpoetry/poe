{"id":"1234763","title":"种松","dynasty":"元","author":"许谦","text":"青松如秧针，植在山之蹊。岂惟娱心目，岁寒以为期。未饱雨露恩，那识栋梁姿。蓬蒿塞三径，埋没谁复知。秋风陨百草，秀色不少衰。虽然咫尺根，已见佳种奇。君看二十年，腰大数十围。雪霜挺坚操，云汉擎高枝。时有白鹤来，凡鸟那堪栖。兔丝与凌霄，冉冉相附依。青松本贞固，不逐众物移。大器固晚成，何用嫌暮迟。愿言坚汝节，黾勉待岁时。"}