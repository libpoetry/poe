{"id":"1251916","title":"白头吟","dynasty":"元末明初","author":"戴良","text":"莫把白头吟，来调绿绮琴。蜀客当年聘私室，两情总向琴中得。谁信黄金买赋时，已是青蛾辞宠日。兔丝春来托女萝，雪霜未至尚缠柯。若个人心如草木，不到白头妾遭逐。妾有嫁时绿玉簪，时时插髻悦君心。一朝坠地双股折，恰似君心中道绝。我簪纵折犹共藏，君心一绝去他乡。"}