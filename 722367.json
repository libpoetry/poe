{"id":"722367","title":"东湖曲","dynasty":"明末清初","author":"屈大均","text":"东湖水接珊瑚洲，吏部开为万里流。高阳虽有酒池好，那得人人尽拍浮。虎门潮水与湖通，士女如山出镜中。香气皆为荷叶气，颜红尽似荔支红。天生一片素馨田，来作炎洲士女妍。多食荔支颜更好，楼船不隔碧纱烟。处处龙舟金鼓来，兰桡桂楫沸如雷。东江水斗西江水，夺尽花红暮未回。堤畔青楼隐柳阴，笑声时与水云深。东家蝴蝶西家燕，飞入芙蓉不可寻。船船尽挂宝镫来，万朵芙蓉火里开。明月满天照不入，光中人影乱楼台。善才三两弄蛮弦，水马如飞欲上天。羡杀金花倭帽客，夺标能得一婵娟。"}