{"id":"185107","title":"春初过王仲礼教授小园","dynasty":"宋代","author":"曾几","text":"幽居倦孤寂，俗驾难追攀。相携筇九节，径造茅三间。三卿贫无事，况得独冷官。衡门静如水，委巷深于山。自言学为圃，虽小殊可观。始至度略彴，徐行转阑干。当阶艺红药，坐待青春还。春还未数日，草树犹清寒。殷勤小梅花，一笑冰雪颜。煮茗当酒醴，言诗替吹弹。君知静中胜，得此良独难。相戒勿浪出，黄尘点人冠。"}