{"id":"176748","title":"夜泊富池·望穷破寺楼","dynasty":"宋代","author":"董嗣杲","text":"望穷破寺楼，趁月沙岸泊。更深河汉淡，砧杵出篱落。凄然不得睡，俄顷风作恶。遥程已不计，心胆尚陨获。移舟傍深缆，稳借今宵托。不须叹邅回，所苦在离索。知身寄何处，只得呼樽酌。波涛晓方定，掀篷卸空橐。托目祠宇新，榱桷灿丹垩。共指甘王灵，古墓出林薄。"}