{"id":"545234","title":"赋八诗后鄙怀不能己巳伏枕呻吟再成八律共前什计十六章辄命使者焚之几筵次公有灵当为我击节三神之顶浮一大白也 其四","dynasty":"明","author":"胡应麟","text":"绰约仙山大海东，神人何事暂乘风。裁花已见潘安似，掷果将无卫玠同。入座朝霞明远岫，披襟寒月挂长空。屋梁此夜看颜色，犹作当时梦寐中。"}