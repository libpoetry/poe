{"id":"873672","title":"次韵明仲游栖云阁","dynasty":"宋","author":"刘子翚","text":"溪山步步开图障，山影更随溪荡漾。回环两县烟雨奇，一目尽奄长桥上。乾枫枯柳澹不春，欢伯为解愁城屯。书空咄咄亦良苦，抵掌呜呜聊任真。山房竹阴生晚寂，客醉忘归主忘客。沉机已寄谢安棋，逸兴何惭阮孚屐。道人栖云乐其天，孰知为仙孰为禅。定应风蜩足枯槁，绝胜磨蚁争回旋。"}