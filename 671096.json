{"id":"671096","title":"呈鹿太公一百韵","dynasty":"明","author":"魏学洢","text":"赴难趋燕市，潜身向范阳。日斜怀剧孟，风古遘羲皇。跂德投村坞，涓心拜草堂。道颜函浑噩，高谊薄穹苍。谅直衷无滓，端凝动有坊。格言森矩矱，朴性爱农桑。俊杰尊冰鉴，乡氓敬彦方。典刑黄发备，硕望白眉良。晔煜精神湛，绵延福祉昌。使君当日政，吴国到今扬。封事传金匮，遗碑匹汜乡。乌衣矜世胄，白帢故乡装。韵叶芝兰静，门流荇藻香。愉容齐醴酎，正骨贱膏粱。霈泽中为汇，鸿波衍愈长。赤驹喷汗血，紫燕曳晶光。介节惊阛阓，英声震庙廊。叩阶争内帑，仗剑出危疆。齿嚼谋逾厉，髯掀气自昂。矢弧誇饮羽，旌节诩悬狼。猛志匡中叶，雄心盖大荒。参云鋋棘白，照日旆旌黄。痛饮喧军倅，欢歌入建章。此心靡敢懈，多事许承襄。翁本千寻干，坚同百鍊刚。诒书休念父，努力只勤王。日月销兵气，星云耿夜芒。平生交砥淬，忠孝勉劻勷。雕鹗无凡鷇，长离又独翔。奇文卑藻缋，宝色炫琳琅。万国推冠冕，千群惮颉颃。异才辉燀赫，王父憺徜徉。炽盛追攸始，逡巡谢弗当。莳瓜循别墅，占黍候方塘。蔼蔼祗如旧，源源方未央。曾孙肩递亚，颖质璧成行。跨竹宁馨子，擎书窈窕郎。探怀寻枣栗，得饵问餦餭。倚膝身何软，牵须吻欲张。互嘲频咄咄，逸去更洋洋。乐趣兹为极，愁端总可忘。健躯兼矍铄，砂碛恣趋跄。骋马恒辞镫，关弓不避强。竖标真迥俗，作戏亦逢场。疏奕随清簟，高讴侑巨觥。东游期泰岱，南眺梦苏杭。卓荦谈名胜，飞扬羡裹粮。繇来垂宦橐，一意事田庄。负雪灵椿勍，临风玉树芳。旁观咸色动，语次却神伤。自叹衰颓日，常依慈母傍。视阴催食至，抚背讯衣凉。母子互相察，晨昏习以常。弄孩纷蹀躞，怡老巧相羊。五世驩焉聚，百龄稳可望。潘舆俄息驾，陶幕掩空房。境熟疑犹在，悲来悟已亡。含辛收拄杖，抆泪对匡床。声咽堪酸鼻，余闻更断肠。蒿忧谌罔极，蓂算讵为殇。怪事凭空降，吾亲罥世殃。触邪师廌角，搆祸起貂珰。缇骑奔腾出，槛车竭蹶忙。只身羁犴狴，酷暑困桁杨。大命危于线，严威灼若汤。九天终靳露，六月决飞霜。生子庸如犬，穷途状似獐。脚疲空踯躅，眦烂只傍徨。慈训潜相怵，戎心憯莫量。破巢忧殄灭，广柳速逃藏。草字模糊半，愁肠次第详。南行情怛怛，北望涕浪浪。儿已寻安宅，爷谁送水浆。无人与我信，有眼总如盲。魂荡浑难系，形枯迫欲僵。人生徒缩朒，惴死亦羞惶。长者兴怜悯，高言发慨慷。舆情争忿忿，天道岂茫茫。共谅身如璧，何愁舌有簧。螫深今且散，氛尽转成祥。解绊驰騕袅，开笼放凤凰。千年虚射塔，七日莫依墙。死孝从无济，艰贞刻自将。孙嵩欣寓赵，张禄怯逢穰。径僻稀行旅，帘开得左厢。拯危情激烈，排患语铿锵。幕雀人争鄙，池鱼众屡防。丈夫别有异，长笑谓何妨。架帙纷纷启，园葵款款尝。暂行呼厩马，重到授衾囊。见我缠凄楚，更端引悦康。铭恩何可报，拊臆不胜怆。老父娱家巷，先生泛野航。斯言诚获践，小子剧能狂。浊酒乘新舸，轻帆挂短樯。遍穿薜荔洞，乱舞芰荷裳。事过惊疑伏，时平志气飏。浩歌摧下里，苦调带秋商。燕叟英雄槩，吴山艳冶妆。哑然供一笑，跪进介眉觞。"}