{"id":"721257","title":"三堂诗 文章经济之堂","dynasty":"明末清初","author":"陈子升","text":"迥异凌云构，惟衔昔日恩。文章与经济，何以副王言。文章聊复尔，经济亦何为。谁识小堂上，高高天语垂。夷犹君莫问，栖息草堂深。自有卢鸿业，非同泽畔心。群山环四面，独立江中屿。天际有归舟，遥遥日延伫。阿五皤然老，尝游五老峰。归来环堵内，高卧对云松。五老攒一峰，五峰尊一老。奚必商山翁，穷岩拾芝草。"}