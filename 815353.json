{"id":"815353","title":"再拟老杜诸将","dynasty":"清","author":"赵翼","text":"绝檄兵戈未凯旋，将坛别筑选亲贤。龙骧飞渡无停晷，骠骑承恩正少年。过海地非头痛国，翘关人有肉飞仙。先声早落么么胆，神策军来一抵千。援师连夕解诸罗，五月重围久枕戈。万死虫沙今更活，一城雀鼠已无多。樵苏渐出炊原树，胔骼新移葬野莎。回首无须更思痛，国恩深处比沧波。移兵直捣穴巢偏，旅拒犹思喘息延。伏不斗曾遭贼侮，杨难当岂畏城坚。盗魁窜后跟重茧，鬼妾俘来发两鬈。有路可追终就缚，世间岂有焰摩天。经年万帐拥貔貅，何事今才破竹收。也是灾民应暴骨，从来上客在焦头。勒铭鹿耳红毛屿，洗甲鲲身碧澥流。太息熊津老都督，胡为不自取封侯。西南北已武功皆，何意东溟起瘴霾。戎索疆才恢玉垒，职方地肯弃珠厓。兵收裨海蓬瀛岛，星贯穹霄毕昴街。从此万方清晏奏，岂徒韩笔纪平淮。"}