{"id":"1115211","title":"拟乙巳南郊庆成二首","dynasty":"宋","author":"杨万里","text":"已醊方诸月底泉，更升爟火桂梢烟。熉黄幄坐明金炬，太紫虚皇下碧天。玉路旂常龙十二，绣衣卤簿虎三千。万人随驾还阊阖，看夺金鸡雪柳边。上瑞今年特地奇，大田多稼与云齐。星沈析木天街北，波静昆崙渤澥西。帝在紫坛神在次，穹如苍盖月如圭。一人执玉千官肃，万马和霜不敢嘶。"}