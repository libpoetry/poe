{"id":"694193","title":"十二月词效李长吉体 正月","dynasty":"明","author":"陈琏","text":"东郊美人迎新春，春光茫茫烟满津。江头水生杨柳新，色染鹅黄犹未匀。和风丽日催兰蕙，淑气融融塞天地。无心去理阳春曲，闲把修娥斫双绿。采桑南陌头，陌头花开风力柔。吴媮向人扬清讴，花底怨春胡燕愁。社雨初晴路如洗，轧轧车声转流水。罗裙翠袖香风起，芳草萋萋暮烟紫。七星挂城宫漏残，别院悬帘秋水寒。琐窗梦断莺声老，满地落红闲不扫。脉脉芳心向谁道，蝴蝶飞来满芳草。光风淡淡春云热，江上菖蒲想堪结。春住春归总不知，愁看十里杨花雪。平塘水流声溘溘，波凝鸭绿琉璃滑。横船醉眠白昼长，浦口梅风歌扇香。老红堕地花已稀，幽篁娟娟弄粉姿，美人怅望别离时。湘帘捲秋水，玉簟凉冰肌。鹍弦诉幽怨，凤笙吹参差。杯浮甘露浆，井汲铅华水。歌罢綵云空，南薰四筵起。赤帝来，火龙出，下土炎炎畏红日。翠华摇摇宴水晶，仙风泠泠透骨清，何须赤脚踏层冰。星桥驾乌鹊，秋竹度秋萤。舞衫嫩凉结，纨扇幽恨并。蘼芜花正发，衰兰色已零。霄寒紫罗荐，露湿芙蓉屏。孀妾耿忘寐，此心常独惺。桂影月中现，桂香天外飘。玉佩湘娥解，锦瑟佳人调。灯青兰膏煖，灰寒沉水消。城鸦啼粉堞，河落曙萧萧。井梧叶落银床冷，月下孤鸾吊寒影。院宇沉沉清似水，闪闪光摇烛花紫。长歌白纻敲悬珰，绿香绣幕愁夜长。鸳鸯瓦冷霜华薄，剪剪轻寒透罗幕。银缸吐花凝幽光，击钟挝鼓饮华堂。万籁沉沉夜方永，玉兔无声堕寒影，酒阑人散笙歌静。雪花六出碎琼芳，九成宫阙参差光。一声白纻樽前起，琵琶枨枨寒玉指。火井温泉何处寻，氍毹醉卧雕房深。湘筠冻折琅玕玉，冷逼青楼起寒粟。依微和气酒中回，龟甲屏风照银烛。"}