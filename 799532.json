{"id":"799532","title":"酬冀州判张君","dynasty":"清","author":"范当世","text":"王孙荡百产，不肯市翁仲。猥云崇惜之，物色那可动。张君老明经，犹食监州俸。关门自读书，潇洒不听讼。且喜吴公来，三分百姓供。馀膏泽胥吏，兼足买书用。去年三缺令，以公实其空。奥灶忽易位，当时媚者众。胡为食烟火，归来气犹洞。客里逢端阳，劳公忽赠送。菜根飞盐花，肥枣满青粽。媵之两三品，清德遍可颂。我无报投物，作诗为公诵。食饱诗亦酣，陶然羲皇梦。"}