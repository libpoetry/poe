{"id":"1115007","title":"遣兴三首","dynasty":"宋","author":"李龏","text":"弱龄性淡泊，郑圃吾其师。及兹拙生事，穷窘常经时。无方可纾急，何以宣中怀。柴门蔽残席，咏书倦徘徊。呼儿促觞至，目玩天云飞。山鸟送新响，日迟花露滋。颓然醉檐下，不省何如时。虽非富贵乐，富贵乃所乖。疏松碎明月，密竹筛清风。亲交昔与别，若谓行相从。延企邈不及，音容随想生。谅彼亦耿耿，飞爽留空形。援琴不能寐，意乃多于声。晤言岂无偶，眷眷讵可忘。编蓬谐夙心，尊古岂文义。所得靡有言，应酬聊尔尔。室中无莱妇，童弱偶成四。团栾宁无思，达此天亦蜕。客来问长须，新醅可篘未。行行陟高冈，一顾俯烟水。客去不肯留，吾归且休矣。"}