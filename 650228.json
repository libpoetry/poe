{"id":"650228","title":"赠周子瓛致仕还永丰","dynasty":"明","author":"金幼孜","text":"驱车欲何适，驾言归故乡。朋游具觞豆，饯送临周行。忆昨佐花县，志气殊非常。琴堂席未暖，行役嗟靡遑。京华历寒暑，鬓发皓已苍。布衣与蔬食，澹泊常自将。只今七十馀，谢事何匆忙。为感圣恩厚，悲歌激中肠。徘徊不能别，念此故意长。山川邈迢递，大江浩洋洋。去途日已远，驰景曜征裳。愧无千金赠，为子增慨慷。归哉慎自保，南北永相望。"}