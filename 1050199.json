{"id":"1050199","title":"题净众院赠蒙禅伯","dynasty":"宋","author":"郭祥正","text":"南州三百寺，此寺最辉焕。石开千丈渠，泉飞日华乱。供僧无定员，连床接云汉。经营始十载，物物悉已换。上人固多才，不独悟禅观。其师老黄蘖，简肃众所惮。承音既亲切，妙顶醍醐灌。登门已清凉，定步济彼岸。融融接软语，群疑自消泮。每游即忘还，微风洒尘汗。"}