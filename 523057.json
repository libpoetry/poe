{"id":"523057","title":"叉鱼行","dynasty":"明","author":"李梦阳","text":"汉江七月黄水涨，男妇叉鱼立江上。岸斜波紧喣泡转，千人目侧精相向。巧者十叉五叉中，血飞银尺翻金浪。鳊鱼中叉独更稳，顿之泥沙半倔强。我舟其时行遘此，仰视皇天色惆怅。深山药苗熟流汝，一毒江河万形丧。鲦鲨糜烂不直钱，小琐暴弃同蚶蟓。走鲵吞泓吞山滚，蹴踏犹能开浩荡。渡子徒誇好身手，如飞快桨谁曾傍。夜风大声吼盘涡，地坼澒洞豗鼋鼍。如瓮之蛟手可得，蛇龙岂复安巢窝，消息定理鱼柰何。"}