{"id":"539309","title":"新安汪惟一徐子与门生也李于鳞作长律题其竹丘卷云截作武陵溪上笛方知马援有门生惟一出以示余则于鳞仙逝矣感叹之馀辄步以赠","dynasty":"明","author":"王世贞","text":"万竹霜秋逼坐清，一丘君计已垂成。扬州筱簜真为美，王氏琅玕旧有名。坼地苍鳞争峭茜，干云翠尾出峥嵘。中山郁作龙蛇走，嶰谷裁将鸾凤鸣。若遇嵇康须把臂，偶同张荐欲逃荣。渭滨业就封堪素，梁苑篇高席不争。欲识汪伦歌日面，还怜李白醉时情。武陵何限伤春语，并入山阳笛里声。"}