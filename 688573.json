{"id":"688573","title":"山斋杂咏 白云","dynasty":"明","author":"许继","text":"幽谷吐灵气，清明凝上浮。遥升群峰顶，薄空蔼悠悠。映日光且洁，因风捲欲收。无心自摇曳，寓迹宁滞留。怡我静者妙，聊用忘馀忧。碧霄静风露，纤翳久已灭。清辉满瑶台，素影流银阙。苍茫九万里，皓若冰玉洁。天步夜迢迢，但见疏星列。高怀自无欲，对此方洞彻。幽兴何所极，远有天际山。高空静无滓，秋入层峰间。微风扫烟黛，薄云笼晓鬟。黛鬟不足惜，何物乃相关。谁言是中意，使我心独閒。"}