{"id":"202144","title":"少华山·少华连延翠烟永","dynasty":"宋代","author":"李廌","text":"少华连延翠烟永，细路缘云上高顶。奇峰西奔入秦蜀，幽谷南通接荆郢。昔年蛟龙忽变化，怒蹙山巅压州境。山灵吐怪助豪强，地轴狂推如转梗。盘龙七社万户余，卵覆巢倾伸臂猛。近来又说神羊岭，六里横开罅如井。居民惴惴已忧疑，惟恐蛟龙怒还逞。勿令岸谷复颠移，鼓铸神功烦禹鼎。"}