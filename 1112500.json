{"id":"1112500","title":"挽徽宗皇帝词五首","dynasty":"宋","author":"张扩","text":"假乐兴周治，无为见舜心。七朝传远业，十闰纪功深。厚泽沦肌骨，隆名秩古今。丹成自仙去，黼扆不重临。甚盛帝王德，不言天地功。皇图光永泰，圣祚绍元丰。化被要荒外，民跻富寿中。如椽谁秉笔，炳炳诏无穷。制作跻尧禹，规摹陋汉唐。方丘排异议，晟府焕新章。睦族民归厚，临雍国有光。奎文连五阁，轮奂俨深藏。内禅超千古，恭闻脱屣轻。勋高终不伐，道大自难名。玉几音疑在，桥山兆已成。九重兴舜慕，悲泣见墙羹。风伯开尘雾，神符八骏游。寿尧方请祝，归启已兴讴。万里忽清宴，五兵终罢休。他年北邙路，王气接天浮。"}