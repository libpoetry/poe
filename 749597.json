{"id":"749597","title":"石梁观瀑歌","dynasty":"清","author":"姚前枢","text":"昙华亭上风浪浪，昙华亭下波汤汤。石梁一线亘绵邈，铜殿铜塔遥相望。跳波激浪息万籁，飞泉淜湃调笙簧。似嫌水势太平直，中流故遣山屏当。山石搏水水愈怒，奔腾偏与山低昂。何年猛士拔剑刺，山裂倾翻万顷玻璃浆。不然卷起天河倒泻地，明珠碎玉滚滚随银潢。耳聋目眩魂魄悸，仿佛神仙鸾凤参翱翔。我欲乘风振袂起，抛撇下界驱神羊。洞天卅六遍历访，药炉丹灶求真方。天风吹我衣凉，瀑溅我裳。同游促归去，四顾心徬徨。山灵笑我志不决，俗骨未化徒自狂。飘然撒手下大荒，栖真何日寻仙乡。"}