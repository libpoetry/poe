{"id":"432873","title":"虞美人 院庭湘桃海棠已花，休沐日独赏，赋此","dynasty":"近现代","author":"姚鹓雏","text":"脂香粉艳闲庭午。遮莫惊风雨。近来衰病负春红。却许破颜一笑寂寥中。枝头翠羽啁啾久。燕子归来否。定巢无计莫思归。只有闹花胡蝶满丛飞。嫩黄万缕门前树。惯送离人去。便教相守老江潭。也复攀条惆怅说何堪。缁尘九陌长安道。尽诩春光好。板桥流水月如银。肯向东风闲斗舞腰新。"}