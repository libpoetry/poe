{"id":"807259","title":"满江红  三用回韵与几士兄言怀并示珍百云臣竹逸诸同志","dynasty":"清","author":"陈维崧","text":"蹶尽霜蹄，休再问、龙城马邑。计决矣、我宁作我，北山之北。焉用文之身既隐，未尝闻仕如斯急。见长沮、桀溺耦而耕，趋而揖。麻与苧，连宵缉。松共桂，和云湿。任园官荬苦，霜畦苋涩。米号长腰舂碓煮，子名苍耳挥锄拾。问挂来、牛角是何书，渊明集。"}