{"id":"721124","title":"陌上桑","dynasty":"明末清初","author":"邝露","text":"旭日嵌璅窗，泛澜煜绮疏。流辉绕玉镜，敛粲曳华裾。苞兰甲韶岁，昭质中破瓜。清扬睇远山，朝云烂缃襦。开轩对南陌，光耀倾城隅。城隅共翘首，杲日出秦楼。提筐跂遥隰，倾城逐嬉娱。皓腕捋远扬，秀泽掩银钩。双环映女桋，女桋失脩姱。蛾眉列翠卷，翠卷避鲜华。脱絇登条椅，葱倩烨凝脂。上攀摇淑景，下盼生流霞。如何陌上人，见此不踟蹰。行者见罗敷，且复立斯须。居者见罗敷，伛偻作卷娄。坐者见之立，立者见之趋。使君见罗敷，起式充襜褕。凭熊舞衢往，当路柅彤车。高情越小闲，遣吏致区区。彼美粲淑姬，可与晤言不。罗敷眺清矑，不敢前致辞。罗敷善鸣筝，弦语调音疏。使君贵识曲，倾耳听名讴。初为濮上弹，上宫俨相于。次作阳春调，韶景逼通都。都人士与女，唧唧秦家姝。佳人美无度，夫婿快且殊。何用识夫婿，丛台接天衢。白皙耀朱茇，绿鬓专城居。柱后惠文冠，腰间古鹿卢。冠引通都士，剑值千万馀。行拥青丝骑，归燕明月庐。改柱入清商，冰华浸太虚。谡谡藐姑唱，漻漻涤烦纡。曲阕音讵亏，使君意气消。"}