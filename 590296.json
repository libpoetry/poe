{"id":"590296","title":"丁未归舟会昌写怀","dynasty":"明","author":"张天赋","text":"会昌城外山苍苍，会昌城下水汪汪。天风送我东归航，潇然图书何物长。收拾清风做一囊，收拾明月做一箱。风月满载归叶冈，白云堆里閒徜徉。有时披风风味香，有时抹月月色光。有时频酌酒无量，有时狂吹笛无腔。有时狂歌彻穹苍，有时把笔挥毫芒。寒制芰荷为衣裳，饥采紫芝为口粮。渴饮月窟为神浆，倦来高枕卧北窗。梦魂不入利名场，怡然亦敢誇羲皇。芒鞋信步无颠僵，看饱花红柳绿庄。百年乘云还帝乡，风清月白终茫茫。"}