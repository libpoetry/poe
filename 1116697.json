{"id":"1116697","title":"次韵杨公济奉议梅花十首","dynasty":"宋","author":"苏轼","text":"梅梢春色弄微和，作意南枝剪刻多。月黑林间逢缟袂，霸陵醉尉误谁何。相逢月下是瑶台，藉草清樽连夜开。明日酒醒应满地，空令饥鹤啄莓苔。绿发寻春湖畔回，万松岭上一枝开。而今纵老霜根在，得见刘郎又独来。月地云阶漫一樽，玉奴终不负东昏。临春、结绮荒荆棘，谁信幽香是返魂。日出冰凘散水花，野梅官柳渐攲斜。西郊欲就诗人饮，黄四娘东子美家。君知早落坐先开，莫著新诗句句催。岭北霜枝最多思，忍寒留待使君来。冰盘未荐含酸子，雪岭先看耐冻枝。应笑春风木芍药，丰肌弱骨要人医。寒雀喧喧冻不飞，绕林空啅未开枝。多情好与风流伴，不到双双燕语时。鲛绡剪碎玉簪轻，檀晕妆成雪月明。肯伴老人春一醉，悬知欲落更多情。缟裙练帨玉川家，肝胆清新冷不邪。秾李争春犹办此，更教踏雪看梅花。"}