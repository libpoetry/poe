{"id":"1110566","title":"何利见新居四咏 种德堂","dynasty":"宋","author":"孙觌","text":"种德固自期百年，阴功可以宥十世。地灵崛郁荫万家，门大峥嵘纳千驷。老椿已老卧山根，戢戢阶庭满兰蕙。王郎故有青毡存，郑公又改缁衣敝。桃李卧开樱半吐，嗟我怀人道伊阻。偶来见此衣上云，忽去已作山下雨。青青可藉草忘忧，昵昵如闻花解语。举鞭试问并州儿，酩酊醉翁在何许。玉辂亲巡万里沙，金鞭断折五侯家。胡尘阗空箭满眼，天地黤惨推龙蛇。何郎筑室山间曲，桃花流水空藏遮。一榻清风驾两腋，尚嫌蚁斗静中哗。竹坞松窗静者居，醉乡一梦追华胥。乱山攒青霭崷崒，老树偃翠横扶疏。主人投辖防客走，醉倒自有蛾眉扶。烁烁笼灯红一朵，孤芳独自占春馀。"}