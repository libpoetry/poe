{"id":"246273","title":"台城路·金陵怀古","dynasty":"现代","author":"王蛰堪","text":"六朝遗事馀踪迹，台城向秋消领。玄武湖光，鸡鸣寺塔，依是东南形胜。景阳故井。算空惹幽怀，更劳题咏。几费然疑，倩谁为指旧宫径。江山但存过影。柳摇堤漾处，王霸难凭。买醉寻歌，惊尘换劫，一霎千年衰盛。沧桑漫省。又统序新张，承平初定。目断秦淮，雁云添暮冷。"}