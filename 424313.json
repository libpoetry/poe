{"id":"424313","title":"宴清都·秋感","dynasty":"近现代","author":"袁思亮","text":"怕展登楼眼。西风外、乱愁如草难剪。重阳近也，茱萸待插，雁行凄断。惊心满地烽烟，又怅望、家山梦远。料泪波、流向潇湘，修篁秾翠都染。纵教掷锦徵歌，筹花斗酒，人意先懒。幽兰结佩，残荷制服，落英抄饭。芳情信美何用，莫一例、霜啼露泫。拚今生、冷坐枯吟，年涯暗遣。"}