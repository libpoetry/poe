{"id":"807924","title":"贺新郎  腊月初六日是余生日即亡妇忌辰也词以志痛仍用前韵","dynasty":"清","author":"陈维崧","text":"嫁与黔娄矣。忆糟糠、揾他不住，两眸清水。为我悬弧翻梵夹，下到瑶签第几。直絮得、鹦哥流涕。今日莲幢余转拜，愿相怜、再世休如此。花簌簌，堕成雨。安排果繫干支耳。记当年、代占鸡卜，遍央邻里。更唤街南盲妇到，弹动香蛇弦子。推测尽、五行生死。磨蝎早知真见祟，便长贫、忍客京华里。朝飞雉，寒难起。"}