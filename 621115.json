{"id":"621115","title":"渡江有述","dynasty":"明","author":"黎遂球","text":"花柳东南映别筵，江涛飘撼渡头船。霄高往见云摩水，地坼功怜木济川。飞鸟欲归停岛树，神鱼将起喷波烟。二仪象阔分吴野，八卦风雄近楚天。潮汐互吞时候转，阴晴中漏雨阳穿。千层激浪俄喧号，一泻湍洄忽沸漩。山立作门排闼过，寺浮如舰与钟悬。回看乍觉人声断，逆渡犹吹帆影前。土俗顿殊城两岸，辰炊隔望渺重渊。中原此去愁多事，枥马频嘶又著鞭。"}