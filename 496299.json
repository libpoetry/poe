{"id":"496299","title":"苏武慢 次虞韵，写怀一十二首 其十","dynasty":"明","author":"夏言","text":"十载长安，半生禁闼，饱历燕山冰雪。下石危机，铄金谗口，幸保此身孤洁。天子神明，重瞳朗鉴，邪正辨如胡越。自归来、圣眷犹存，厚禄音书未绝。屈指间、两听春莺，三瞻秋兔，镜里未添白发。无虑无营，无嗔无喜，此是长生要诀。北郭池亭，东山花鸟，闲处风光自别。任逍遥、物外烟霞，不管人间岁月。"}