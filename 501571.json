{"id":"501571","title":"题彦璋刘簿秋山读书图","dynasty":"明","author":"林弼","text":"龙川簿领山东刘，家住营丘山之幽。读书山中松桂秋，自言嘉遁胜宦游。寒光落日低草树，绿野平芜接蹊路。书楼远在山深处，下视人寰莽回互。有时清诵落涧谷，山风萧萧壑云暮。山风忽吹牙签落，壑云不掩红光露。世间清乐在山居，人生真乐惟拥书。山中拥书乐其乐，求如君者能几欤。梅边隐君得隐趣，执笔写景成画图。披图浩叹非故吾，箠楚未脱勾稽拘。何当拂袖归林庐，携书我欲君与俱，秋山猿鹤惊相呼。"}