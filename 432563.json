{"id":"432563","title":"蔷薇谣三首","dynasty":"近现代","author":"连横","text":"晔晔蔷薇花，生在蓬蒿里。无力卧晚枝，含笑临春水。娇小不知愁，酒晕朝慵起。初日照红妆，艳色惊西子。晔晔蔷薇花，移根在金屋。豆蔻香正浓，荼蘼梦未熟。慈云倏西归，夜来风雨恶。斑泪湿罗衣，佳人爱幽独。晔晔蔷薇花，当春在何处？芳心难自持，忍为容华误。愿作出水莲，勿为沾泥絮。顾影自徘徊，紫皇未肯驻。"}