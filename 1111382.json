{"id":"1111382","title":"四时宫词各一首","dynasty":"宋","author":"许棐","text":"因见落花心觉悟，薄罗襟上泪痕乾。容颜纵似花枝好，能得君王几日看。碧玉凉梳落枕边，懒梳双鬓学新蝉。恩情不及班姬扇，纵是炎天亦弃捐。凉夜谁同玉簟眠，湘波冷浸一枝莲。君王不学中秋月，处处分身处处圆。雪压长门消未尽，夜衾堆尽旧宫罗。鸳鸯瓦下垂冰箸，未抵思君玉箸多。"}