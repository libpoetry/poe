{"id":"702462","title":"挽过野舟六绝","dynasty":"明","author":"程敏政","text":"岁毂如流水，霜华满鬓催。沧江虹月在，不见米狂来。举世皆如梦，虚堂昼掩扉。几人名利窟，回首解忘机。芳林围石坞，人指薛泾原。此日归真宅，端然识寓言。谈屑多吴体，才华似郢人。一编窥豹稿，谁复和阳春。凤翥鹏鶱后，冲霄一鹤翔。九原知不憾，林立见三郎。远客询遗行，何如汉郭君。墓前新白石，应刻蔡邕文。"}