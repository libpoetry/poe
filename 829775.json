{"id":"829775","title":"金缕曲 惜别","dynasty":"清末近现代初","author":"赵熙","text":"湿了春归路。正凄凄、牛毛细雨，草生南浦。白日当天三月半，偏又阴晴无据。望自井、重重烟树。半载慈香将进酒，算馀生、第一开心处。杨柳岸，唱金缕。诸公尽作诗人主。奈荒年、边声隐隐，晓风如诉。眼中之人吾老矣，苦为向平留住。到今朝、子规催去。此去荣州书伴我，梦醒时、故旧如相语。萧瑟极，庾开府。湿了春归路。甚今番、青青杨柳，渭城朝雨。不尽阳关三叠唱，三月月圆三五。未分手、便思重聚。知有前期那忍说，请青山、拦著斜阳暮。君信否，梦中语。车声碾出鹰关去。到荣昌、行程一半，小餐留住。回望酒旗风絮影，知道故人何许。况乡关、半年如雾。是事口中衔石阙，莽神州、老泪无流处。千万绪，别君苦。"}