{"id":"815890","title":"亡友潘节士之弟耒远来受学兼有投诗答之","dynasty":"清","author":"顾炎武","text":"生平不拟托诸侯，吾道仍须历九州。落落关河蓬转后，萧萧行李雁飞秋。为秦百姓皆黔首，待汉儒林已白头。何意故人来负笈，艰难千里愧从游。十年离别未言还，楚水枫林极望间。野雀暮归吴季庙，寒涛秋拥伍胥山。人琴已逝增哀涕，笠屩相看失壮颜。独有士龙年最少，一朝词笔动江关。"}