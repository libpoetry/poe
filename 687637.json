{"id":"687637","title":"五禽言","dynasty":"明","author":"孙绪","text":"泥滑滑，归人须及晴乾发。一朝陷泞失通衢，曲街其柰王生袜。泥滑滑。不如归去，衡茅尽有栖迟处。十亩沙田野水滨，庙堂钟鼎饶忧虑。不如归去。脱却布裤，后园桑柘浓如雾。去年紬绢尽输官，今年幸遇廉叔度。脱却布裤。行不得也哥哥，乱山险恶豺狼多。狂飙飞砾天地暗，岐路纵横将柰何。行不得也哥哥。提葫芦，沽美酒，伊傅功勋竟何有。比邻新酿隔篱香，瓦盆随处堪濡首。提葫芦，沽美酒。"}