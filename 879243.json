{"id":"879243","title":"满江红 其八 和王实之韵送郑伯昌","dynasty":"宋","author":"刘克庄","text":"怪雨盲风，留不住、江边行色。烦问讯、冥鸿高士，钓鳌词客。千百年传吾辈话，二三子系斯文脉。听王郎、一曲玉箫声，凄金石。晞发处，怡山碧。垂钓处，沧溟白。笑而今拙宦，他年遗直。只愿常留相见面，未宜轻屈平生膝。有狂谈、欲吐且休休，惊邻壁。"}