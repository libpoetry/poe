{"id":"666270","title":"昊天赠崔子","dynasty":"明","author":"薛蕙","text":"昊天单威，亦孔之棘。?莫有戾，不宁我国。我国斯瘼，我民用卒。如何昊天，云不我恤。国之方将，尚曰靡卜。国之既痗，伊何能谷。昊天降讻，弗遂弗畜。哀今之人，胡俾夭㭬。有萚者木，维其频矣。民之劬劳，不遑辰矣。戎作在圉，内有寇奸。王事弘多，宁有其殚。国既大废，君子于解。三事朋友，莫之能诲。卿士大夫，曰予弗逮。昊天鞠怒，则莫肯悔。忧心孔疚，念及我友。彼人有言，我孔之耻。曰予维服，忧我父母。舍是弗思，忧我天子。曰彼在位，曾不可耽。如贾弗售，载反其琛。懿尔君子，亦徂于南。送子出宿，悠悠我心。昔我迈矣，朋友相予。既愆于卒，我心如沮。匪往匪来，云我靡处。之子于行，忧心孔瘉。瞻卬昊天，则莫敢迩。既夷既届，则不我咎。君子于行，尚顾其后。大命不忒，爰其有止。"}