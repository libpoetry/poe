{"id":"842740","title":"缅侨叹","dynasty":"清末民国初","author":"陈宝琛","text":"开眼见杲日，出门愁飞埃。冬晴气爽况春旱，夏潦秋涨将何哉？前者不归后且来，娶妇生子死便埋，嗟而岂若贪殉财？无田可耕乃至此，时节先垄宁忘怀？积赀难餍乡里望，有吏如虎胥如豺。中伤不售恣剽劫，要赎殃及坟中骸。令君见惯厌雀鼠，循例批答谁亲裁？部文宪檄只益怒，上吁无雨空闻雷。一廛异域岂得已，邦族欲复心滋灰。流人幸蒙圣主念，傥置一吏贤且才。护商万国有通则，行见同轨滇边开。"}