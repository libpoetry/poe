{"id":"502664","title":"书邓子静耕隐","dynasty":"明","author":"王恭","text":"阿翁隐处何潇洒，竹屿南头凤丘下。守道偏将谷口人，养拙应同汉阴者。而今发白老丘樊，带经也或究微言。生平不梦五陵道，嘉遁羞过七贵门。世人未解此翁意，此翁心迹孤云是。低头不肯揖陈蕃，食力何曾愧徐稚。脱略凡机无世情，幽人野鹿伴经行。秋风别墅黄花酒，夜火山厨绿芋羹。有时濯足苔溪晚，放犊寒陂不知远。几片青山荷蒉歌，半林落叶同僧饭。盘石悬萝地更偏，独携高兴寄秋田。且喜琴书应有托，蔡邕虽老仲容贤。"}