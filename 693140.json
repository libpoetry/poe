{"id":"693140","title":"咏钱五首","dynasty":"明","author":"沈周","text":"个许微躯万事任，似泉流动利源深。平章市物无偏价，泛滥儿童有爱心。一饱莫充输白粟，五财同用愧黄金。可怜别号为赇赂，多少英雄就此沈。匾匾团团铜作胎，能贫能富亦神哉。有堪使鬼原非谬，无任呼兄亦不来。总尔苞苴莫漫臭，终然扑满要遭搥。寒儒也办生涯地，四壁春苔绿万枚。轻形薄质具阴阳，乏足能行乏翅翔。聚散本由冥数定，有无何著老夫忙。一缗牵欲人人逐，四字编年代代详。昨日卖文留短陌，免教愚虏诮空囊。存亡未了复亡存，欲火难烧此利根。生化有涯真子母，圆方为象小乾坤。指挥悉听何须耳，患难能排岂藉言。自笑白头穷措大，不妨明月夜开门。三老虽誇济世才，亦能为福亦为灾。举枚慧眼观穷达，具片虚心摄去来。数减至三无足陌，铢轻惟五尚称财。祇除义士并廉吏，万贯填门不易开。"}