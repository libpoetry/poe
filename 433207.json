{"id":"433207","title":"清平乐","dynasty":"近现代","author":"顾随","text":"晕头涨脑。忘却天昏晓。镇日穷忙忙不了。那有工夫烦恼。閒言閒事閒情。而今一笔勾清。领取忙中真趣，这般就是人生。眠迟起早。都把愁忘了。磨道驴儿来往绕。那有工夫烦恼。我今不恨人生。自家料理调停。难道无花无酒，不教我过清明。鸦鸣鹊噪。妙处谁知道。听说疲牛还吃草。那有工夫颊恼。天公真没天良。催人两鬓成霜。愁里翻身坐起，我能享乐穷忙。天公弄巧。捉弄閒人老。近日忙多閒苦少。真没工夫烦恼。任他春瘦凄清。新填数首词成。唤起天公听我，仰天大笑三声。"}