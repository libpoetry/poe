{"id":"761427","title":"玉蝴蝶  金眉生归凤曲，用吴梦窗韵","dynasty":"清","author":"蒋春霖","text":"水面乍开妆镜，弄波风起，惊堕疏蝉。翠楫香空，画眉声咽江边。怨歌长、蹋摇心苦，攀折误、叱利威寒。忆前欢。绛绡缄语，红泪阑干。愁端。凭谁代理，槛移病药，锦护双莲。因甚琼箫，不招綵凤过楼前。湿青衫、自题秋恨，怜翠袖、犹熨春暄。梦如烟。数峰青断，凉月娟娟。"}