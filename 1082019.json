{"id":"1082019","title":"次韵呈天台宰","dynasty":"宋","author":"左纬","text":"仆也不自知，爱诗已成癖。有作盈一囊，无人为捃摭。将求识者观，千里事行役。扬舲入武林，祢刺久未释。一日谒尚书，尚书为虚席。号仆以诗人，声名从此得。日上尚书堂，见公于侍侧。公时访天台，颇恨未尝识。洎仆将告归，赠言羡好色。岁月不我留，八年如顷刻。俄闻绾铜符，无乃慰平昔。自古神仙才，多居隐吏职。岂不见王乔，叶县飞双舄。又不见葛洪，句漏流丹石。付公以天台，人事有中的。兹山八百里，窈窕多奇迹。桐柏古洞天，金庭在其域。三灾不能侵，历数无终极。景命今始兴，吾君寿千亿。公名亦俱传，何啻登仙籍。仆虽生此邦，仙果未得食。今日返问公，何处桃花碧。公疑我骨凡，未肯言消息。骨凡安敢辞，此桃亦终觅。"}