{"id":"1244075","title":"从军别","dynasty":"元末明初","author":"郭钰","text":"将军披甲控紫骝，美人挽辔双泪流。六月炎埃人命脆，军期稍缓君须留。彼为兄弟此为仇，朝为公相夕为囚。岁岁年年苦征战，黄金谁足谁封侯。烟尘暗天南北阻，英雄尽合回田亩。当时儿戏应门户，不谓虚名绊官府。马鸣萧萧渡江浦，重唤奚奴再三语。将军临阵尔为御，莫把长鞭鞭马去。"}