{"id":"1234930","title":"月氐王头饮器歌和贯学士韵","dynasty":"元","author":"祝蕃","text":"单于宝刀寒映雪，月氐髑髅饮冤血。泥丸真人辞绛宫，曲生时能醉其骨。阏氏夜帐葡萄香，拍拍春霞滟秋月。贤王起舞谷蠡歌，传饮欢呼两耳热。灯前人影半阑残，灯后青燐已明灭。持杯本为浇嶙峋，胡然对此伤精魂。弓蛇犹能致惑疾，智瑶岂是无心人。头颅如许当速朽，生擒误入仇家手。忍将鸣镝射头曼，吁嗟降王亦何有。后来汉使渃水东，犹待留犁浇盟酒。"}