{"id":"731460","title":"射虎行","dynasty":"清","author":"弘晓","text":"山深围广路阸塞，郁葱林木高百尺。人马横邪雁翅排，岚气迎眸寒威逼。仰看众岫罗如星，层颠俯视曦轮升。合围未毕方前进，忽闻一阵寒风腥。纵目遥看咸住步，言是山君当歧路。掉尾张牙正负隅，马怯人惊面相顾。猛兽不除人必残，猎士鼓勇如林攒。相持搏击两不让，岩头立马真奇观。我皇亲自率禁旅，一箭横胸洞肺腑。从兹恶劣得剪除，扈从诸臣齐蹈舞。昔闻射虎但耳闻，何似随銮目见真。圣君神武本天纵，盛事应当记史臣。"}