{"id":"502573","title":"阜阳陈果之爱日堂","dynasty":"明","author":"王恭","text":"慈竹隐疏幔，慈乌巢近林。春阳发众汇，寸草齐倾心。懿彼堂上人，辛勤嗣徽音。至恩谅莫酬，廓然天地深。以兹常爱日，承颜竞分阴。常虑日苦短，徂年易骎骎。皇天锡难老，菽水当在今。何必太行颠，望云伫层琴。客游阜阳墅，闻风感微忱。谁持大手笔，以著贤母箴。南陔久不作，为君起讴吟。"}