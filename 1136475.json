{"id":"1136475","title":"赠笔工杨日新","dynasty":"宋末元初","author":"方回","text":"黄钟九寸裁为律，六吕六律相配匹。嶰谷参差十二筒，猗管城子从此出。上古苍颉初制字，后人蒙恬始造笔。吴云不律燕云弗，韵书又以律为聿。曰方曰册刀削之，削之笔之作以述。析竹蘸墨丝其端，龙图龟书就篇帙。秋兔拔毛号毛颖，愈奇愈巧愈精密。脩管执之以为柄，短管窍之以为室。其实不过一毫端，良工于此有神术。锋但欲齐忌太尖，翠羽鼠须俱不必。老夫平生学欧颜，晚脱场屋涂注乙。著书弃笔如丘山，使年将及三万日。眼花尚能写蝇头，笔不如意辄怒叱。江淮笔工千百家，孰甲孰乙我所悉。鸡距散卓杨日新，不落第二亦第一。"}