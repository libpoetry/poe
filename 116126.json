{"id":"116126","title":"咏双槐·花开虽可怜","dynasty":"宋代","author":"张耒","text":"花开虽可怜，采色不坚久。譬如玩冰雪，随执随去手。可悦则生爱，爱灭恼随后。美好称不祥，此语端易究。中庭两苍槐，老枿独晚秀。残春余十日，万叶舒欲覆。森森翠羽盖，植立分左右。波涛起风夜，幄暮护炎昼。其荣无可悦，衰变亦何咎。欲攀无足玩，欲撷无足嗅。泊兮初无情，淡也故可守。病来捐众嗜，味道有真觏。寄言两苍翁，请与汝此寿。"}