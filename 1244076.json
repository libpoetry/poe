{"id":"1244076","title":"寄从弟铎及弟铨","dynasty":"元末明初","author":"郭钰","text":"牡丹台前春色满，杏花初开柳芽短。雾气扑帘翡翠寒，池光荡日凫鹥煖。好花时节俱在家，银钱买酒不用赊。长生共祝千岁寿，远信相期八月槎。烹鸡斫鱼宴亲旧，弟也甚恭兄甚友。功名好在太平时，骨月独完离乱后。蹇余抱病向天涯，每从佳节长咨嗟。苏秦六印终何益，半亩还须学种瓜。"}