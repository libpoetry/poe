{"id":"1240054","title":"余将军篆书拓本歌（即忠襄公阙也）","dynasty":"元末明初","author":"张羽","text":"余将军，守舒州。舒州之城大如砺，长江西来绕城流。贼船如云压城破，将军提剑城头坐。剑未动，虏已奔，鲸鲵蔽江江为浑。孤军六年二百战，王师不来城自存。无兵犹足战，无食安可支？岂无爱妾与爱马，杀之不解壮士饥。力尽矢竭将奚为？仓皇絺舌骂不已。义士千人同日死，只今还有尽忠池，碧血清泠化为水。将军持节东州时，作此篆书形崛奇。妙墨已随神物化，好事当时临得之。虽非其真意独在，垂金屈玉蟠蛟螭。我拜重是忠臣迹，秦相虽古其人非。呜呼！将军此书配者谁？请君摩取浯溪石上中兴碑。"}