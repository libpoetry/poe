{"id":"1214195","title":"金山龙游寺","dynasty":"元","author":"周权","text":"金山突兀摩青冥，六鳌驾海来蓬瀛。风涛卷雪撼不动，中流涌出毗耶城。山僧眼底乾坤阔，俯瞰朝暾乘落月。钟声薄暮来蜃楼，灯影晴霄入蛟窟。马衔韬怪苍龙蹲，听法卧护孤云根。参旗历落倚阑楯，金碧照耀沧海门。天光万顷涵虚碧，扁舟独舣玻瓈国。六朝兴废几英雄，往事云浮江露白。穷高一览双眼明，天风洒我毛骨清。淮山数点不可写，矫首九万抟风鹏。"}