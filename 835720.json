{"id":"835720","title":"玉烛新 咏梅，用美成韵","dynasty":"清末民国初","author":"陈锐","text":"江雁人归后。乍梦绕南枝，草堂诗就。嫩晴缀玉，胜簪处、一缕香魂还漏。楼台似旧。但绛雪、凭阑消候。残角里、又是黄昏，无言暗笼烟袖。芳苔泪锁冬春，渐老去难攀，故乡知否。素娥漫斗。临水照、那似天然清瘦。何郎句秀。想月夜、林边搔首。听鹤语、招手仙云，高寒细奏。"}