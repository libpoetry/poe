{"id":"1224822","title":"苏伯修往上京王君实以高丽笠赠之且有诗伯修徵和章因述往岁追从之悰与今兹暌携之叹云耳","dynasty":"元","author":"陈旅","text":"往年饮马滦河秋，滦水斜抱石城流。青城丈人来水上，揭谢苏王皆与游。顾予滥倚桥门席，日斜去坐鳌峰石。夜凉共饮明月尊，醉眠更听高楼笛。滦河九曲流溅溅，自我不见今三年。苏郎又扈属车去，伫望弗及心茫然。龙门峡中云气湿，山雨定洒高丽笠。别意遥怜柳色深，归心莫为鹃声急。不才未许收词垣，赋成何日奏《甘泉》。人言凡骨难变化，为我致意青城仙。"}