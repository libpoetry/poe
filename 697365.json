{"id":"697365","title":"秋夕纪梦十绝","dynasty":"明","author":"胡应麟","text":"芙蓉一枕自徘徊，恍惚钧天帝子台。长啸八公携手去，万峰云色驾蓬莱。足蹑安期两赤虬，飞行忽到海西头。青山一片昆崙顶，乱落星河满蒯缑。晓入瑶池殿里行，珠帘斜捲月华明。天姝十万花如绮，不省何人是智琼。十五神鳌戴白云，三山长揖魏元君。不须远问灵飞箓，玉佩金珰尽秘文。永夜银河送客槎，吹笙遥赴阿环家。狂抛织女支机石，携手扶桑万尺霞。龙蹻泠泠踏紫烟，罡风吹向大罗天。白云满地秋如水，十二琼楼独自眠。一局王乔对未残，飞书何处到青鸾。骑龙夜赴西池会，三百明星乱玉盘。玉榜琼楼次第开，梯仙灵境乍徘徊。花前舞罢山香曲，万朵红英落绛台。树树桃花玉洞前，成都卖药已千年。秋来跨鹤腾空去，月满仇池第一天。缥缈群仙列上清，天都齐送佩环声。归来莫道无人见，两袖霞光罩赤城。"}