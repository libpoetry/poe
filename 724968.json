{"id":"724968","title":"咏博山香炉诗","dynasty":"南北朝","author":"刘绘","text":"参差郁佳丽，合沓纷可怜。蔽亏千种树，出没万重山。上镂秦王子，驾鹤乘紫烟。下刻蟠龙势，矫首半衔莲。旁为伊水丽，芝盖出岩间。复有汉游女，拾羽弄馀妍。荣色何杂揉，缛绣更相鲜。麇麚或腾倚，林薄杳芊■。掩华终不发，含薰未肯然。风生玉阶树，露湛曲池莲。寒虫悲夜室，秋云没晓天。"}