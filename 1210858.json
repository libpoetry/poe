{"id":"1210858","title":"赠裕之","dynasty":"元","author":"杨弘道","text":"尝读田紫芝丽华行，惜哉紫芝今不存。日者见君诗与文，知君在嵩少，神马已向西北奔。国家三年设科应故事，君亦未能免俗，东入京西门。低头拜君昂头识君面，碧天青嶂秋月升金盆。未省田紫芝，何以称臞元。乃知紫芝文词固丰艳，至于题品人物犹作泾水浑。入城市井喧，出城草木蕃。嗟我废学胸次愈迫隘，但觉扰扰俗物遮眼昏。天下本多事，君子宜慎言。譬之山之鄙人，终日木石间而不见玙璠。"}