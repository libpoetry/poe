{"id":"1120035","title":"送陈持中赴四明节推二首","dynasty":"宋","author":"陈傅良","text":"更无人未识东州，晚得吾宗第一流。编磬在县金奏合，清冰出壑玉壶秋。喜才一见还分袂，怀欲多言但倚楼。亦有鄮山三四友，可令观政话然不。前修恨不为同姓，更有跫然喜似人。岁晏得君颜面好，天涯从此尺书频。政须有力同扶世，业已将名自绊身。它日云台勋绩上，南阳应记旧比邻。"}