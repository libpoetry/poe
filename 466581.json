{"id":"466581","title":"北川八景 羌寨瑞雪","dynasty":"当代","author":"伯昏子","text":"连寨银山舞玉龙，粉桥冰涧奏淙淙。倚栏何处一声笛，飞入新醅色愈浓。赤练澄霞破霭开，楼头神石亮皑皑。浴晖峻影依山出，一片林禽绕祭台。听猿迷殿赏画楹，径入太虚光璀瑩。惊此沧桑几寸石，乃由滴水百年成。闲泉空壑觅幽芳，漫说仙人采药房。涤得尘忧俗虑尽，花荣花谢又何妨。高峡深湖碧胜天，游云倒映为谁怜。漾波不肯无情去，要与山盟结永年。谁遣五丁崩蜀山，哀歌犹荡断云间。今宵残牖看新月，犹照清魂渡曲关。羌管满城歌满衢，融融新宅阖欢愉。玉轮一夜转龙舞，自是升平风日殊。史公探穴辨慈恩，杨子遗铭指画存。山女今捞赤琼石，斑斑犹带洗儿痕。"}