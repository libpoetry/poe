{"id":"114868","title":"和甫得竹数本于周翰喜而作诗和之","dynasty":"宋代","author":"黄庭坚","text":"初侯一亩宫，风雨到卧席。前日筑短垣，昨日始封植。平生岁寒心，乐见岁寒色。翩翩佳公子，为致一窗碧。忆公来相居，筮吉龟墨食。人言陋如何，我自适其适。白眼对俗徒，醉帽坐攲侧。人知爱酒耳，不解心得得。阿堵绝往还，此君是宾客。清风吹月来，懽甚齿折屐。有节似见圣，无言谅知默。数回长者车，犹恨地未僻。阴雨打叶时，曲肱自宴息。心游万物初，何处寻辙迹。从来修竹林，乃是逸民国。"}