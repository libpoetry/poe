{"id":"149790","title":"南湖书院","dynasty":"宋代","author":"赵汝譡","text":"捍川始成邑，巡甸遂建都。千载倚修堤，三吴达高涂。卫军弛马牧，令尹司官湖。濬中深有蓄，丰外坚无虞。往昔水冒没，伤哉人愁吁。雨常夏潦盈，旱必秋田枯。民功念久隳，邦患諗预图。忽惊华构敞，岂为从览娱。溪落露鲂鲤，草长戏鸥凫。丹霞出云表，翠巘亘天隅。缅怀谢公言，希迹岩栖徒。且复与闾里，共守桑府区。"}