{"id":"113873","title":"招子高二十二韵兼简常甫世弼","dynasty":"宋代","author":"黄庭坚","text":"我行向厌次，夏扇日在摇。甘瓜未除垄，高柳尚鸣蜩。驾言聊摄归，飞霜晓封条。负薪泣裘褐，公子御狐貂。岁月坐晼晚，鬓颜飒然凋。道德千古事，斯文非一朝。往者我不及，後生多见超。吾党二三子，士林耸孤标。小谢抱周易，忘言独参寥。崔郎楚左史，二典考舜尧。王生风雅学，谈辩秋江潮。洒笔惊有司，小敌谓可骄。安和摴蒱局，临关败三枭。三生数步隔，屡赴茗碗邀。小谢殊未来，我觉百里遥。问之忧菽水，心虑极无聊。父怜母不诃，日以浊酒浇。此道如鼎实，念子羹未调。古来有亲养，回也乐一瓢。不田鹑生宎，在物乃为妖。吾言有师承，可信如斗杓。诗以解子忧，亦用当子招。"}