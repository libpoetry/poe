{"id":"689984","title":"感事二首","dynasty":"明","author":"张宁","text":"羽书昨夜报居庸，百万雄师下九重。天子垂衣临大漠，群臣端笏扈元戎。禁中已乏回天谏，阃外谁成辟地功。千古澶渊扶日毂，令人长忆寇莱公。宝马朱轮接上游，时危谁解奉天忧。鼎湖龙去英雄尽，剑阁云深日月愁。玉辇已随边地草，青山依旧汉宫秋。元勋野死潼关破，误国何人更首丘。"}