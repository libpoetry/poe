{"id":"400546","title":"丹凤吟","dynasty":"民国末当代初","author":"饶宗颐","text":"竹外苔枝禽宿，莫似扬州，官梅东阁。云中青鸟，传语暂投深幕。春云可剪，夕阳如梦，裁作罗衣，犹过蝉薄。只惜伊人此际，一水家山，娇雾遮断楼角。可念陌头细柳，朔风二月吹更恶。无数青青草，被繁霜浓染，能不凋铄。秋千闲挂，触蕊逐风先落。双泪伤春，牵绪乱、似丝丝盈握。化斑点点，生怕人认著。"}