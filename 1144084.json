{"id":"1144084","title":"以采菊东篱下悠然见南山为韵赋十首","dynasty":"宋末元初","author":"方回","text":"九日已过一，嘉菊无人采。晴轩醉馀芳，赖有我辈在。胸著酒斗许，意阔浩如海。谁能起九原，共与推千载。儿女较唇舌，我岂尔能浼。生者不聊生，死者已鬼录。死视生或优，冥默谢耻辱。侧闻田野间，十人九饥腹。奈何值狼贪，尚欲肆荼毒。客去醉眼冷，独坐数残菊。我诗无所师，意略与古同。豪士见之笑，寒苦啼秋虫。采菊忽见山，不辨南与东。奇句忽天来，目断孤征鸿。岂有学圣贤，而不忍饥穷。移石甃缺路，折竹樊疏篱。檐间见一蛛，悬身堕长丝。随风有所罥，罗络纵横施。胸中密经纬，似不过一饥。用意尔许恶，何待网成时。平生天外心，异乎诸子者。著鞭无前途，焉用取竹马。乍争祖逖先，肯出桓温下。黄钟晚遭毁，轰雷釜鸣瓦。细玩郊沙爻，可不举需疋。不谓予坦率，即谓予缪悠。冷官尚难为，热官何可求。寂寂雀罗门，无复车前驺。但恐严光足，终胜张禹头。客来且一觞，十觞未遽休。士衡怒鬼子，仲氏不谓然。云间对日下，此语亦浅旃。丈夫贵有立，声名动万年。青蝇能肆污，白璧讵改妍。君但满酌我，一笑吞青天。不见渊明面，渊明心可见。问何以见之，老菊耐霜霰。尚欲招祖谢，岂不鄙湛羡。市朝纷屠剥，禄位甘苟贱。高举能免此，学陶亦云善。正始有遗音，衣冠落东南。典午赖群贤，历年百有三。吾闻运甓人，功与王谢参。晦俭佐宋齐，卖国尔乃甘。陶氏独有孙，饥死终无惭。今日见此山，明日见此山。有时或不见，乃在云雾间。世事亦如此，反覆多阻艰。阴晦待其晴，山色终当还。俗诮勿与竞，誓死保此间。"}