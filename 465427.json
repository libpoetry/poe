{"id":"465427","title":"高阳台 和吴镜予重九原韵","dynasty":"当代","author":"熊希龄","text":"又是重阳，嗟予老病，流年镜里堪惊。红叶黄花，悲秋心绪层层，沧桑阅尽兴亡史，只铜驼，荆棘纵横。更伤心，如此江山，狐鼠横行。嗟嗟十万黄巾，恐无家可恃，那有归程，赤手空拳，问天天道何凭。忧民尽是欺人语，看纷纷，悍将骄兵，最难听，号冻啼饥，一片悲声。"}