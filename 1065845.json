{"id":"1065845","title":"松风亭词","dynasty":"宋","author":"苏过","text":"乱一水兮清泠，绝尘市兮郊坰。郁松风之参差，忽飞构兮危亭。悲风来兮号沧溟，寒月出兮款户庭。听万籁兮发无形，感穷岁兮物彫零。帘舒卷兮度飞萤，白露下兮霭疏星。二江东来兮势建瓴，千山右绕兮环翠屏。彼柴门兮昼常扃，屏外物兮返视听。嗟世故之迫隘兮，夫何异于圄囹。幸此身之日远兮，□可逃于天刑。望神仙其咫尺兮，想羽人于杳冥。或命驾以遨游兮，兹弭节而少停。友群仙兮役万灵，骖鸾鹤兮驾凤軿。愿执鞭兮展軨，愧凡骨兮膻腥。余师首阳之清德兮，超千古而犹馨。伟三闾之谅直兮，高众人而独醒。慕子房这明哲兮，学辟谷以引龄。呜呼虽九原之不可作兮，庶斯人以发硎。"}