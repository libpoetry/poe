{"id":"199716","title":"简梁子辅·比报趋魏阙","dynasty":"宋代","author":"晁公溯","text":"比报趋魏阙，俄从三馆游。此地非人间，清绝乃瀛洲。时应陪群仙，记帝蓬莱丘。中有白玉京，五城十二楼。胡为凭熊轼，复溯巴江流。观者尽惊叹，怪子不少留。无宁薄蓬莱，顾欲守一州。自云见帝所，侍御皆和柔。始知未链形，难与洪崖俦。不如在下土，为民除疮疣。属予持汉节，夙夜愧且忧。日闻民呻吟，盖甚鱼挂钩。幸子为之王，其病往必瘳。何由使有邦，人人得贤侯。"}