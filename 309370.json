{"id":"309370","title":"月下笛·题江憬吾丈赠张丽人二乔墓志拓本","dynasty":"现代","author":"赵尊岳","text":"石以文贞，花侔质丽，艳尘千古。披苍藓遥忆三城旧眉妩。窥奁璧月成双影，早慧业人天澈悟。尽梅坳春寂，能消铁石，广平一赋。芳绪。莲香句。更彩笔镌苕，百花深护。棠梨怨，杜鹃犹作吴语。白云已分红桑后，算那日埋香有土。抚断碣义熙年，栗里闲情几许。"}