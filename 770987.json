{"id":"770987","title":"念奴娇九首 其一","dynasty":"清","author":"蒋敦复","text":"最难消受，是落花时节，一声声雨。费尽伤春闲气力，多谢啼鹃辛苦。酒薄侵愁，灯寒压梦，长日如年度。无情草碧，天涯妨我延伫。记得前事关心，又小楼昨夜，东风如虎。禅榻萧条欺短鬓，不是双鬟妙舞。破寺吹箫，中年抱病，更有何人妒。黄昏几阵，沈沈帘影催暮。"}