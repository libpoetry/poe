{"id":"813968","title":"忆秦娥 美人足。以下三首社集分赋","dynasty":"清","author":"陈世祥","text":"双莲小。是伊行处成香草。成香草。一弯三寸，量来还少。午帘小立苔声悄。绿阶点定相思稿。相思稿。若教掌上，着人情饱。才出幔。玄云拖缕舒来缓。舒来缓。手围坠地，八盘加半。香丝腻玉妆台畔。约鬟未就嗔郎唤。嗔郎唤。枕函兰泽，怎教批判。香罗幅。柳丝一尺围红玉。围红玉。泥人入抱，刚刚如束。欠伸无力牵郎宿。欲扶不得娇难掬。娇难掬。回身笑睨，怕他明烛。"}