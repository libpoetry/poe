{"id":"676305","title":"宴姜侯公堂长句","dynasty":"明","author":"傅汝舟","text":"姜侯平生最清苦，今日高筵槌大鼓。千回异味出脩竹，百转新声入疏雨。肉食祇应供宦达，客游何敢当宾主。真缄长者赐缱绻，故为野人破规矩。忆昔与侯交不稀，府中常坐两布衣。白泉太守每下榻，黄堂诸公时叩扉。北风忽散南云会，朱汪哭母张陈归。太守近始到百越，高郎远自游两畿。参辰落落存北斗，侯亦南迁此州守。三年长寄海上书，八月重斟菊边酒。楚凤抽身避鹧鸪，鲁鸡徙翅逃风后。沧溟钓竿不负人，日暮高天共回首。"}