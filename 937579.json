{"id":"937579","title":"沁园春 其十八 庚子岁自寿","dynasty":"宋","author":"陈人杰","text":"未省吾生，石室云林，金门玉堂。但吕公来说，风神清怪，甘公来说，寿禄高强。果若人言，自应年少，曳紫鸣珂游帝乡。何为者，更风尘牢落，歧路回皇。替人缝嫁衣裳。奈未遇良媒空自伤。岂平生犹欠，阴功活蚁，从前未卜，吉地眠羊。岁晏何如，时来便做，但恐鬓毛容易霜。今休问，且揆予初度，满引金觞。"}