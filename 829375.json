{"id":"829375","title":"挽陈韬庵年丈","dynasty":"清末近现代初","author":"陈曾寿","text":"旧学资开济，深心念始终。彭年供阅世，汉鼎慭馀功。跋涉忘衰暮，绸缪见至忠。堂堂青史在，希遇古谁同。朝露伤元祐，残阳感义熙。白头天所相，晚节世犹持。玄素回天愿，端明大雅诗。丹书陈在几，望吕一凄其。世换空耆旧，公希大父行。虚衷逾敬礼，引坐愧文昌。京国交期远，行园直日长。从龙馀几在，回首涕浪浪。"}