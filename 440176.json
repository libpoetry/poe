{"id":"440176","title":"水龙吟 己丑上元咏梅恭祝蛰师并晦窗先生耆寿","dynasty":"当代","author":"问云","text":"绿筠遥上灵峰，绛绡香噀寒烟翠。夔公歌赋，癯仙餐雪，浅眠云被。特地烘晴，柳边羞见，过鸿声里。记流澌暗咽，簪花一笑，经年恨，分襟易。隔是天涯杖履。甚檀心、敛眉差似。背风幽独，霜斤凿瘦，诗肩斜倚。未惜添筹，管教芳圃，饮阑春醴。倩龙媒驾与，更揩金镜，照酡颜醉。"}