{"id":"190695","title":"本心参政约游西山分韵得顶字","dynasty":"宋代","author":"徐集孙","text":"仆仆事行役，度尽千峰顶。恣览亦云倦，困卧殊未醒。西爽俄见要，前约欲重订。结习若犹在，宁复计两胫。天际豁轻阴，溪头横短艇。摇手谢篮舆，信步蹋荒径。适意自忘远，迷途谁为詗。此翁平生意，故自略畦町。何妨一笑回，呼童催煮茗。两年已三至，我如饫五鼎。无乃大属厌，徒欲逃酩酊。老笔忽先倡，高标谁与并。尚记去载游，金碧光炯炯。何处非吾乡，一气相溟涬。"}