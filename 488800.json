{"id":"488800","title":"赠子鲁金中丞","dynasty":"明","author":"佘翔","text":"东南王气郁如云，万里雄才独见君。节钺光悬金鹊印，楼船声震水犀军。星罗霄汉勾陈色，风动华夷露布文。城郭吹笳清瘴疠，辕门建纛播氤氲。三章频按豺狼吏，片刺偏容鹿豕群。下士时时勤吐握，行歌处处乐耕耘。玉衡一代工摛藻，铜柱千秋重勒勋。自曳长裾趋幕府，草茅何幸沐馀芬。"}