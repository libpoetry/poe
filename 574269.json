{"id":"574269","title":"谢徐员外送石子歌","dynasty":"明","author":"邵宝","text":"秋官西来自三衢，赠我石子舁十夫。问渠安所收拾此，急水滩头激浪馀。君何太劳我太迂，谁知古意皆可书。世间奇货玉与珠，我独爱此珠玉如。君看磊磊复落落，长短圆方不须凿。万壑千岩雨送来，沙与揩磨波与濯。皎然洁素蔚然青，夏造殷因亦惟错。寻常碌碌未足论，顾我一卷方华岳。我行两浙西复东，布帆几飏严滩风。一罂置此二三子，澄清激浊胶无功。而今万辈皆我润，润泽不与他山同。便将罗列阶左右，朝夕相看作良友，坦然函丈坚且久。君不见一番雨洗一番明，中涵云气上应星。"}