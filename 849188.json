{"id":"849188","title":"春山","dynasty":"宋","author":"卫宗武","text":"青山四时好，春至尤盛丽。润泽散冲融，华滋出枯悴。云根鳞甲动，风柯羽旄曳。群芳间点染，一碧互经纬。组绣列障陈，缋画崇屏倚。嵬昂如帝尊，黼黻俨衣被。我老得馀暇，时来领胜事。穿云度舟楫，披雾纵屐履。涓泉幽响生，鸣鸟繁声脆。天然成妙奏，人籁恶可拟。息游返靖庐，纷华以静对。独坐勘古书，冥观参物理。光景犹驹驰，色象亦蝉蜕。至人善观山，夫岂悦浮靡。懿此静秀姿，万古挹清致。"}