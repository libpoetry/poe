{"id":"745580","title":"骗马行","dynasty":"清","author":"张深","text":"倾杯一曲勤政楼，四百马舞金铃秋。名驹仅充木床玩，壮士亦抱盐车愁。我朝练马马日编，勇技灵随马势变。人如鸟隼马如龙，骨腾肉飞堪百战。云阴漠漠平沙开，健儿三五躤柳来。短衣窄袖气精紧，色目迭出矜奇侅。一人反引如猿狖，一人侧起苍鹰骤。一人倒立足穿花，倏忽鬃前倏尾后。倏然马腹小可藏，筋斗一落千丈强。全身离鞍脚出镫，欲起不起歌《伊》《凉》。阴阳两手疾于磨，电在飞仙膊下过。挑抽凿剃托吊剪，鞍背从容任掀簸。有时对面两骑驱，交臂暗度马不知。有时连环八蹄骋，左超右踔无停时。马乎岂竟解人意，马亦随人作游戏。伎完人马两从容，汗喘俱无神采异。漫夸曲踊逾三驼，迅捷轻趫未足多。千秋万岁奉天子，信是京营曳落河。"}