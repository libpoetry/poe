{"id":"704670","title":"哭梁海曲","dynasty":"明","author":"薛始亨","text":"故国追欢三十秋，晚来避地共离忧。大夫世业唯经笥，处士终身一钓裘。墓木剑悬期季札，灵床琴在恸王猷。定知化鹤归城郭，不似寻常但首丘。谢家裘马忆芳年，乱后须眉便皓然。六十馀龄犹尔健，一旬微疾遽难痊。精灵李贺修文客，筋力渊明下噀田。何处要离堪并冢，几声邻笛泪如泉。"}