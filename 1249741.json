{"id":"1249741","title":"过无锡书所见","dynasty":"元末明初","author":"谢应芳","text":"朝发吴门东，暮宿锡山下。隔墙语呜咽，云是流移者。生来本村居，白首事耕稼。居城仅期月，区区避兵马。狂奴称老虎，咥人空四野。城降人出关，方□虎遭呙。里胥俄促人，负郭一网打。监官驱上船，寸步不少假。不知遣何之，骨肉忍相舍。□□哭声悲，涕与泪交泻。同行千数人，瘦骨皆□把。铁索连系颈，俯首若喑哑。天高恐未闻，尔悲知者寡。"}