{"id":"178202","title":"东门送郎吏行寄承旨宋侍郎","dynasty":"宋代","author":"王禹偁","text":"西门送仆射，鞍马照路光。南门送贰卿，冠盖遥相望。东门送郎吏，舣舟隋堤傍。郎吏诚隔品，同直白玉堂。丈人况知己，振拔在举场。怜才惜我去，深劝离别觞。醉中不记事，烟水空茫茫。醒来闻鸣橹，呕轧摇斜阳。犹疑在禁中，残漏寒丁当。回望银台门，五云遮帝乡。聚散本如此，升沉庸何伤。丈人名位峻，只久登岩廊。平居倦朝请，高论思退藏。圃田有别业，古木罗修篁。艹亭寒萧萧，池波碧泱泱。尝云拂袖去，可以傲羲皇。丈人果能尔，识度非寻常。安车比疏广，辟谷如张良。再拜愿丈人，寿考仍康强。自念山野士，不解随圆方。宦途多龃龉，身计颇悲凉。行将解簪笏，归去事农桑。幸容操杖履，酒扫近丘墙。"}