{"id":"1081409","title":"舟行著浅夜泊中流","dynasty":"宋","author":"赵鼎","text":"雪涨秦淮水，春生白鹭洲。洲前棹歌发，送此一叶舟。转柂起帆席，快甚谁能收。舟师拙于事，遂作中滩留。支撑莫动摇，喘汗徒呀咻。弹绳测河道，篙竿伺潮头。疏篷鸡栅低，兀坐如拘囚。仰羡双飞鹄，安得从之游。日落暮云碧，波光澹如秋。四顾渺无极，黯黯令人愁。黑风卷半夜，大浪掀中流。傲兀不能寝，取酒聊相酬。人生天地间，大海一浮沤。风水审如此，蛟龙应见求。未脱干戈地，敢为身世谋。醉酣还就枕，吾已信沉浮。"}