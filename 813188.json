{"id":"813188","title":"续李舒园元沪读郁离子诗十二首","dynasty":"清","author":"张晋","text":"楚人患狐扰，多方弗能捕。有客进奇术，教之作象虎。蒙皮出牗下，狐见气果沮。仓卒蹄而踣，砻伏缩如鼠。他日豕暴田，反奔亦遭卤。遂谓执此方，百兽何足数。野田惊有驳，急趋莫能阻。驳威不可当，真虎且难御。雷呴而前攫，磔死无处所。屡试不量力，久假乃自取。不死讵肯休，虽悔复何补。所以齐悯王，遗笑于千古。武城郭门外，阜垤集鹳鸟。朝来讶骤迁，巢于墓门表。鸟乃识天雨，见机亦云早。谁知水患兴，墓门且为沼。徘徊发长唳，翘翘巢难保。悲哉非不智，择地何草草。不见高飞鸿，厉翮摩苍昊。小人行龌龊，不肯自洗湔。失足非所惜，且愿人同颠。君子慎其趋，耻与相周旋。子侨与诡随，夜踰邻人垣。邻人恶其扰，坎涂置溷焉。子侨既先堕，诡随亦被牵。涉虚方踵至，冒冒而来前。子侨戒诡随，掩口使勿言。伹免无相咥，友朋亦可捐。中心最叵测，子侨真非人。冶容侮之招，丽服盗斯启。荣瘁无定在，倚伏固其理。良梓笑丛棘，櫹櫹不足齿。托根向穷崖，自谓得所止。日月留其晖，风雨被其体。八音发和鸣，五色绚文采。抱日而浮光，匠石见之喜。棘乃振条吟，君言亦过矣。泰运苟未开，栋梁安足恃。剪之为黄肠，腐肉同一委。一入冥冥乡，太阳不照尔。吾长不盈尺，大亦不踰指。天不畀以材，扶疏而魁瘣。樵夫掉头趋，飞鸟侧翅徙。既无子之忧，不羡子之美。所得亦已多，何遽效尔梓。腐肉能致蝇，肉尽不足奇。蝇既食腐肉，生蛆类愈滋。蛆蝇两相生，辗转无穷期。矜者谄之宅，讳者欺之媒。因矜施以谄，因讳投以欺。谄欺苟弗拒，慕效群相师。君子防淫邪，修辨如良医。屏媒而坏宅，谄欺安所施。陵鲤本非龙，好者卒不悟。豢养乃用蚁，真情已毕露。言非竟遭抶，左右莫不惧。卷屈倏然伸，旁观佯警怖。徙居閟深宫，一朝穴甓去。商陵视其迹，悼惜何时遇。雷雨忽交作，真龙下庭树。谓为豢龙来，矢蚁邀一顾。大震商陵死，此事非无故。以蚁食真龙，那不逢其怒。泗滨有美石，可以谐八音。取之荐郊庙，声价比璆琳。宝秘不敢亵，曾为夔所钦。孟尝求作磬，父老喜不任。斋戒肃使者，拳拳意何深。置石于外朝，已拂父老心。乃为下宫碣，颠倒谁能堪。弗谢而出走，仰天叹浮沉。一石既失信，秦越交相侵。趋驾谢父老，迎石表厥忱。贤士辱泥途，哀哉匪自今。芊叔为楚尹，报政课上最。楚王譝于朝，叔敖独相咥。臣有里中人，洿池以为利。吴客称善渔，里人喜且爱。为之具舟楫，妙技思一试。远不走江湖，近欲取池内。里人蹙然谢，鄙言幸勿怪。是则吾固有，客术复奚贵。芊叔鲜令政，不能及境外。啖王剜王股，视此得勿类。孽摇产怪鸟，一身戴九头。一头偶得食，八头争不休。飞毛复洒血，呀然等雠仇。九头俱被伤，食卒未入喉。海凫咍而笑，不思实堪羞。九头非九身，同源而分流。得食归一腹，何遽相残蹂。寄言人间世，斯理须善求。勿为海凫笑，同室操戈矛。犨工盗牛术，扼害掺其机。制此如芒钩，系以八尺丝。以钩牵其舌，宵夜牛相随。彼盗亦有道，斯语不我欺。石羊喟然叹，世人那得知。是即治盗法，乃为盗用之。汪罔资食兽，不能俯而捕。僬侥资食蜩，不能仰而取。相率扣帝娲，喋喋诉厥苦。帝娲太息言，是非吾能与。大块造汝形，原不分细巨。口鼻与耳目，心腹与肠腑。长亦无所减，短亦无所补。长短贵善用，此论足千古。核仁虽幺微，枝干若可睹。卵壳即块冥，中亦含毛羽。核仁及卵壳，为之是在汝。唐蒙与薜荔，俱生松朴间。相与谋所丽，唐蒙论何偏。谓朴不材木，惟松堪周旋。茯苓产其下，雨师食而仙。其膏化琥珀，贵重齐琅玕。老干耸霄汉，疏叶响管弦。薜荔咥咥笑，掉头不谓然。山以金被凿，石以玉受镌。有美不自蔽，安得终天年。彼且困斤斧，何况能我全。朝来果见伐，唐蒙亦死焉。顾视荔与朴，柯叶仍纠缠。"}