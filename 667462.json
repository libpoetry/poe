{"id":"667462","title":"听松阁拟陶","dynasty":"明","author":"叶茂才","text":"道胜无喧寂，心远境自超。况闻松风清，如奏咸与韶。泉声和松韵，山色增松标。云来弄松影，月出娇松梢。应接不能暇，此景谁来描。我本渊明徒，未肯轻折腰。半截滁阳牧，脱屐辞清朝。愿为山泽臞，避地依僧寮。鸿磬乐衎衎，蠖屈亦嚣嚣。嚣嚣非远俗，在俗心逍遥。尘襟日以浣，静理日以饶。岁寒以君盟，因之访松乔。谁为后来者，相与溷山樵。"}