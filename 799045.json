{"id":"799045","title":"绛都春 为吴亮侪题木棉图","dynasty":"清","author":"杨玉衔","text":"天花四散。似火簇骊珠，烧空璀灿。沸耳鹧鸪，三月风光蛮春晚。交龙衔烛冲霄半。更旁缀、鳌灯千万。越王台下，餐霞吸露，送寒迎暖。又见。波罗古庙，临巨澥、撩起蛰虬宵战。标夺赤城，甲楮云绵烟丝乱。庭燎高举诸仙宴。酌手盏、琼浆酬劝。侑觞绛树，双声莺簧调转。"}