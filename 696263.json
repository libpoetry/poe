{"id":"696263","title":"自励","dynasty":"明","author":"罗钦顺","text":"昔闻爨下桐，乃充伯喈琴。知音苟不作，山水徒高深。平生守章句，中岁勤温寻。新知能几何，淘沙初见金。圣贤谅非远，万里行自今。精诚神所相，无虞力难任。以兹恒夙夜，聊欲忘华簪。峨峨数仞墙，百官纷济济。眇兹墙外躯，所见谅无几。高门日夜辟，欲入谁余柅。柰何迷不思，窜身荆棘里。紫阳基下学，象山明自然。支离与径捷，彼此尝交镌。百年公论定，毕竟谁为偏。昔闻昌黎语，轲死失其传。皇极久不建，西教擅吾权。投人剧妖冶，落网无愚贤。孰辨真顽空，拘肆成痴颠。良心一以溺，作圣何由缘。二程开兴运，勠力扫腥膻。涵养须用敬，致知学攸先。神功合内外，彝训肃昭宣。谁哉乐易简，径欲遗陈编。自然岂不贵，无乃流于禅。孤风邈难嗣，缺月澹寒川。近来白沙老，应执九原鞭。缅思原泉句，今昔几尼渊。宁知下学功，是水可澄鲜。"}