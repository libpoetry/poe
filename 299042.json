{"id":"299042","title":"摸鱼子·青溪春泛","dynasty":"清代","author":"袁绶","text":"趁新晴、相邀綵伴，河干同上烟艇。垂杨阴里兰桡捷，划破琉璃千顷。风力紧。度隔岸、红楼一缕箫声迥。斜阳弄暝。指青粉亭台，碧油窗户，依约晚妆靓。双飞燕，掠水争夸轻俊。墙边来去无定。三弯两曲春如海，多少六朝金粉。鸥梦稳。浑不管、凉波摇瘦秋千影。船唇小凭。看雾薄笼烟，星疏缀月，画出可怜景。"}