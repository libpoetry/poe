{"id":"823092","title":"齐天乐 今宵酒醒图，和频伽韵","dynasty":"清末近现代初","author":"赵熙","text":"明朝此客知何地，樽边画桡先动。醉浅无眠，愁多畏晓，柳下月明相送。双星一梦。忍带泪牵衣，唤声珍重。小小灯花，结将红豆做情种。阳关休劝更饮，酒阑思昨夜，鸳被还共。隔水鸡声，收风鱼浦，消尽脸潮红涌。离亭树拥。问甚日归妆，紫骝亲控。我亦屯田，画中眉翠耸。"}