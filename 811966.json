{"id":"811966","title":"春兴","dynasty":"清","author":"孙元衡","text":"春台花满赤嵌边，万里流光海市妍。鱼鸟之间游化国，图经以外问桑田。波吞广漠原无地，帆饱曾飔欲上天。自识浮踪真在梦，烟中著脚镜中旋。霁晓空天散冷光，飓风三日断横洋。归营戍卒春逃瘴，阅世山翁夜吒霜。红刺桐花围郡邑，碧筼筜笋拂沧浪。流年冉冉无聊赖，枉有高歌学楚狂。北阙南乡思不禁，抛将身事任浮沈。宦情老隔鲲鹏路，归梦遥逢睍睆音。槛外花光红露满，门前春气碧云深。忘机习静饶生意，叶叶甘蕉展故林。万里浮云著眼轻，狂奴阅世太纵横。不耕不织夫何益，能啸能歌亦有情。醉后作诗招旧鬼，花时对月忆前生。市朝须信无长策，孰是逃名孰近名？门有烟波屋有林，笥无华衮橐无金。芳春逸兴花同发，永夜遥情月共沈。鹦鹉螺前开笑口，蠹鱼编里问初心。散人乞得閒官职，天外应须著冷吟。宜雨宜晴三月閒，朝登岛屿暮沙湾。嘘云睨日千金缕，腹海边天两碧环。林下学占争唤鸟，槛边閒译最深山。一生心折陶元亮，止酒篇从此际删。"}