{"id":"432303","title":"沪上感咏十二首","dynasty":"近现代","author":"杜关","text":"穷达安有命，诗书偏误身。先鞭曾著我，壮岁不如人。夜读仲宣赋，秋思张翰莼。数看雁南去，霜信落江滨。东北尚多难，悲秋剧苦辛。天涯犹故我，海外有孤臣。板荡中原局，安危百战身。辽阳馀痛在，首恶尔何人。不战师先溃，仓皇去若飞。天王自明圣，大帅忍依违。身败名俱裂，兵穷将独肥。谁怜宋卿子，坚垒失戎机。枉负皇天宠，城亡土易崩。乌啼箕子国，鬼哭汉家陵。反噬伤饥虎，高飞失饱鹰。至今悲傅燮，孤节独峥崚。竟使长城坏，谁云执法尊。一江涛共怒，三字狱成冤。马革空酬志，雄心未报恩。不堪听杜宇，月夜唤孤魂。何处求林马，空言斩海鲸。火攻悲赤壁，水战误昆明。控拆三千弩，苍茫七十城。几人握兵要，卧听鼓鼙声。东伐岁云暮，天寒风怒号。主恩逾挟纩，将命不同袍。筹策楼空寄，投戈枕自高。频年输饷费，可惜曳兵逃。忍割商于地，遗黎尚爱君。辅车依虢叔，弱冠忆终军。北极馀兵气，南溟有寇氛。中流谁砥柱，独立看孤云。圣主终仁孝，深宫奉母仪。未开玄圃宴，况惜露台赀。㬻瘦民犹病，财输国易疲。蹲池有老凤，何以慰天慈。泄遝天方蹶，言官谪戌边。宁知汲黯直，竟学史鱼贤。朋党声援厚，君恩忠孝全。穷途谁洒泪，先后共怆然。一统犹全局，群凶满四方。羯胡终猾夏，张楚亦称王。盗国供私饱，焚台启夜行。可怜后庭妾，七日学宫妆。屡上严安疏，枢臣忌讳多。公忠争欲战，私议酿成和。仙隐留侯策，秋吟杜老歌。防边仍孔亟，讵谓息兵戈。"}