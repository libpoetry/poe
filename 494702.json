{"id":"494702","title":"走笔赠孝子国子学录加博士杨君成章宗道归道州","dynasty":"明","author":"湛若水","text":"杨君孝行世所闻，孝诚直达通高旻。有司奏授录国子，大哉圣明重孝理。始知天人一理同，六堂化育如春风。只今引年拂衣去，天子三留留不住。加之博士表其孝，孝廉足以立世教。系帆白下勤问道，归心如箭行草草。千圣圣学将无同，请君归问无极翁。"}