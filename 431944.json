{"id":"431944","title":"北海端午日招集西园","dynasty":"近现代","author":"佟绍弼","text":"莫作龙舟竞渡心，酒边随遇足高吟。才华未许谁专擅，人物翻疑古在今。名士头衔从不愧，美人心事故难任。端阳北海西园约，勉尽清酤盏盏深。谁为骚人识岁时，高冠长佩只交讥。中年怀抱吟难尽，少日声名叹已非。蒲粽聊分童稚闹，兰桡坐惜雨风违。关心疵厉伤农事，节物徒增旧俗微。"}