{"id":"669474","title":"京师尝吴粳","dynasty":"明","author":"高启","text":"新粳粲如玉，远漕来中吴。初尝爱精凿，想出官田租。我本东皋民，少年习耕锄。霜天万穗熟，恣啄从饥乌。日暮刈穫归，妻孥共欢呼。茅屋夜舂急，风雨江村孤。晨炊满家香，荐以出网鲈。如今幸蒙恩，遨游在南都。门前半区田，别来想已芜。长年盗寸廪，补报一事无。投匕忽叹息，饱食惭农夫。"}