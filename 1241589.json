{"id":"1241589","title":"楚妃叹","dynasty":"元末明初","author":"刘基","text":"江汉扬波六千里，上有巫山矗天起。锦衾一夕梦行云，万户千门冷如水。闻道秦兵下武关，君王留连犹未还。山深不见章台殿，汨罗冤泪空潺湲。尚忆前王好驰逐，宫中美人不食肉。回狂作哲须臾间，至今相业归孙叔。楚宫无复如昔人，况有神女如花新。悲来恨新还忆故，谁能断却巫山路？"}