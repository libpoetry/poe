{"id":"693813","title":"四时词四首","dynasty":"明","author":"陆釴","text":"满地花阴翡翠凉，半帘红雾水晶香。黄鹂似惜春无主，啼遍宫门不过墙。柳花台榭汗销香，荷叶池塘趁晚凉。十里翠萍鱼点破，软沙深处见鸳鸯。架上絺衣卷翠丝，手中团扇怯风吹。侍儿不识人心别，还把红盐洒竹枝。梦断巫山独拥衾，笙歌声迥夜沉沉。无情不似铜龙漏，滴碎长门一寸心。"}