{"id":"742468","title":"赠程厚孙时为厚孙作书与汪容甫定交","dynasty":"清","author":"黄景仁","text":"繄余抱黯陋，研弄鲜精业。横陈抚遗经，诘屈口先嗋。而解嗤俗儒，鲰论何哮呷。识字得未曾，异同先摭扱。赪颜强师承，抱膝未见韐。细或吹牛毛，纡或旋螺甲。虚或逃芒荒，挺或走偪狭。六籍坐泥蟠，铿响谁与擖。何如返崇山，沈冥守云匣。何如老秦壁，甓甃任颓压。虽然千百年，名义固非乏。缅维炎纪英，纷纶工羽翣。名象微言该，训诂精理洽。下际闽洛彦，阐圣在心法。亦坐门户烦，孽庶相攻劫。所贵观其通，不废如裘袷。亦如导支流，纳浸需启闸。亦如冶洪炉，金沙融一霎。谁为同心言，痒处与搔掐。迩欣遘程子，高谈快倾峡。为难有家世，此任在肩胛。杰观卓不群，雄步坦无跲。觇所下帷处，望气已为愶。百城富拥桓，万轴架盈邺。时出金石啸，声发不能喝。遐哉作述心，旷世共呼?。告我独学难，业成资辅夹。奈何威凤资，友我等凫鸭。我识江都汪，投分差可恰。匪特经无双，群言工贯插。平时气炎炎，可望难可狎。论文忽幽渺，境拟月寒硖。遂与俗殊尚，狂名纷喋喋。知君求友殷，招来为飞劄。文阵各挽强，敌勍两无怯。我为壁上观，目定不及眨。名山让公等，吾行荷锄锸。"}