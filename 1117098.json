{"id":"1117098","title":"诸子将筑室以画图相示三首","dynasty":"宋","author":"苏辙","text":"还家卜筑初无地，随分经营似有时。多斫修篁终未忍，略存古柏更无疑。画图且作百间计，入室犹应三岁期。得到安居真老矣，一生歌哭任于斯。旧庐近已借诸子，新宅分甘临老时。万里松楸终独往，四方兄弟亦何疑。竹间疏户幽人到，林上长松野鹤期。已觉高轩惭卫赐，可怜黄犬哭秦斯。积因得果通三世，临老长闲自一时。久尔观心终未悟，偶然见道了无疑。南迁北返吾何病，片瓦尺椽天与期。自断此生今已矣，世间何物更如斯。"}