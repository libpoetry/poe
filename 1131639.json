{"id":"1131639","title":"和罗舜举","dynasty":"宋","author":"廖行之","text":"岸岸花飞客思浓，拍空烟水与天东。暮云横岭依依碧，朝日翻波衮衮红。鸥共忘机元自适，鼍犹鸣鼓定谁攻。凭栏万里危楼望，愁绝江南一笛风。对酒怜鹅满意黄，江天风暖水纹香。诗情到底能多助，官事由来未苦忙。晴雨不妨春自好，醉醒何择我非狂。几时容与扁舟去，浩荡烟波情兴长。"}