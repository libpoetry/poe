{"id":"1222830","title":"车行二十八韵","dynasty":"元","author":"袁桷","text":"乘车古云贵，此意昔空羡。河流露枯沙，桑本接晴甸。大车蓬蓬前，小车辚辚殿。高原缩先登，却立骇所见。隆如龟戴壳，缚如蚕裹茧。效驾何昂昂，帖耳复恋恋。高冈互回伏，远树时隐见。禅趺恣掀簸，尸寝作瞑眩。初疑肝胆倾，渐觉手足颤。两耳传鸣雷，双眸瞥飞电。萦回蚁旋磨，局促虫负版。气奔惊七还，心呕复三咽。地轴从此翻，日轮肯同转。轩鞫怒交撞，戚速急欲战。马悲望云嘶，牛走见月喘。恶箠恣调伏，詈语极鄙贱。中宵不知劳，亭午辄告倦。揩摩髀消肉，舍弃足成趼。薾惭朝飧薄，重胜春酲湎。土雾散游丝，沙尘起飞面。咫尺方欲离，顷刻已莫辨。素衣缁渐化，玄发白新变。人言道途苦，我意舟楫便。雍容渐追昔，丽缛时想缅。软轮贵尊贤，下足表置传。曳柴清时羞，高盖群牧选。况兹轨辙同，及此寰宇遍。诗成记劳勷，旅次时慰唁。"}