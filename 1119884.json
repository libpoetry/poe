{"id":"1119884","title":"挽族父承务郎衡之三首","dynasty":"宋","author":"陈著","text":"人物瑞丹霞，翛然绝点瑕。宽心无厌客，急义不谋家。一室琴棋画，四时风月花。晚来满山菊，消得澹生涯。庭桂出心根，天风香满门。初封缘子贵，上寿称君恩。正尔需三釜，胡然梦九原。有馀无尽泽，留下长兰孙。当年延桂塾，承乏愧无能。以子视宗族，如家安友朋。春风文字酒，夜雨诵弦镫。古首凄谁续，心安泪欲冰。"}