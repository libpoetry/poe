{"id":"429792","title":"大风雪中登六和塔","dynasty":"近现代","author":"黄浚","text":"凌寒欲为云栖游，仆夫畏风遮道诉。便寻雷峰眷遗迹，栴竹理安翠如故。炮车云起意凛冽，隔岭已闻江声怒。忽惊涌地得孤标，并觉飞花暗江树。天风摧胸雨注面，窣堵嵯峨渴奔赴。崩腾百万玉龙死，野次仓皇皆缟素。涛头乘势排银山，顷刻西兴失寒雾。伟哉化工借吾力，万古濛濛入横顾。平生九能无一似，黾勉登高傥能赋。半天未敢拍阑干，正恐惊风吹断句。"}