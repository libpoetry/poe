{"id":"232781","title":"陈将军哀词","dynasty":"宋代","author":"周文璞","text":"扞环城兮保赤子，归王所兮执弓矢。虽有妻子兮不如兄弟，嗟全家兮南向而死。护行殿兮卧旗鼓，统伍符兮莫余侮。故宫芜兮胡作主，哀将军兮鬓垂素。气力绝兮委尘土，后来孤童兮不胜测楚。天阴阴兮英寂寂，曰余兄兮有庙食。偕友于兮往作配，贺铁驷兮戴云旆。山中人兮望余归，江鼯翔兮花乱飞。"}