{"id":"815483","title":"大将","dynasty":"清","author":"徐时栋","text":"恭承诏命入江东，指顾平蛮胆气雄。大将视师犹境外，累臣归骨已舟中。受缨信有终军策，赐乐谁论魏绛功。文告遍传长叹息，伊人失计是和戎。卷甲投戈罢戍边，夜来幕府令喧传。安排庐井多新作，欢笑鸡豚解倒悬。不信乱生真式月，岂知狄至在期年。贾生肯有欺人语，系颈单于早眼前。偶来浦溆任㣶徊，不料樯倾楫亦摧。陷淖尚思游涌逸，献俘争看溯江回。未妨快意诛长鬣，何必骄心脯就魁。闻遵将军谋静镇，新来千骑乍惊豗。飞炮如雷晓夜喧，羽书历历望兵援。帐中四面歌声惨，海外孤城士气冤。犹使解扬来诓宋，可怜先轸竟归元。江心古寺招魂奠，何日奇功慰九原。海上危峰镇不移，地形天险界华夷。雄关已击重门柝，间道曾无一旅师。晋国山河原表里，卫公阵卒太支离。平倭尚有前朝碣，斜日昏黄总制祠。妖氛遍地海天昏，又见舟师破虎蹲。弃甲复来难睅目，守陴皆哭早销魂。已知将去军无托，焉得唇亡齿独存。百里封疆谁寄命，但余荒谷报君恩。明州净土急膻腥，黯淡姚江陨将星。走保会稽吴入越，群囚冶父帅听刑。守关尚未知山道，伐木空劳塞海陉。可惜斯人无将略，孤忠耿耿照丹青。"}