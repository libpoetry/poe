{"id":"90581","title":"池口移舟入江再泊十里头潘家湾阻风不至","dynasty":"宋代","author":"杨万里","text":"北风五日吹江练，江底吹翻作江面。大波一跳入天半，粉碎银山成雪片。五日五夜无停时，长江倒流都上西。计程一日二千里，今踰灩澦到峨眉。更吹两日江必竭，却将海水来相接。老夫蚤知当陆行，错料一帆超十程。如今判却十程住，何策更与阳侯争。水到峨眉无去处，下梢不到忘归路。我到金陵水自东，只恐从此无南风。"}