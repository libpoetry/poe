{"id":"1032482","title":"金石台遥碧堂","dynasty":"宋","author":"黎道华","text":"三真驾鹤朝上清，金童前导双霓旌。去如抟风不复返，至今雾雨愁青冥。空山楼观才烟霭，山根水作青罗带。道人绿发映方瞳，呼吸岚光餐沆瀣。瀛洲有路接蓬壶，欲往从之无飞车。白浪如山海风恶，此时目断空愁予。何如散发一堂上，水色山容相荡漾。赋诗把酒弄清晖，酒人奇胸诗益壮。三真在天今几秋，瑶林琪树连琼楼。会看云鹤下尘世，金石岩前寻旧游。"}