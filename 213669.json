{"id":"213669","title":"庆春宫·无射商赵中钱得闲园","dynasty":"宋代","author":"吴文英","text":"春屋围花，秋池沿草，旧家锦藉川原。莲花分津，桃边迷路，片红不到人间。乱篁苍暗，料惜把、行题共删。小晴帘卷，独占西墙，一镜清寒。风光未老吟潘。嘶骑征尘，祗付凭阑。鸣瑟传杯，辟邪翻烬。系船香斗春宽。晚林青外，乱鸦著、斜阳几山。粉消莫染，犹是秦宫，绿扰云鬟。"}