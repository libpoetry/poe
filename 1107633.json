{"id":"1107633","title":"文太师挽歌三首","dynasty":"宋","author":"司马光","text":"汾晋地形美，古今多钜贤。况承勋烈后，宜有庆灵传。著位登朝古，声华出众先。起家从此始，圭组遂蝉联。美化流民物，薰然遗爱多。栾公当日社，邵父至今歌。庭有三鳣集，门容驷马过。欲知馀庆在，公鼎格平和。夏屋封何处，山田有卧牛。蟠根走伊水，回首负嵩丘。忠孝家风备，哀荣礼秩优。龙鸾舞宸翰，万古照松楸。"}