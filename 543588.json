{"id":"543588","title":"章生持所业游余门诗勖之","dynasty":"明","author":"胡应麟","text":"火云峥嵘照林薄，赤日团空坐如灼。高堂褦襶者谁子，云是香溪少年章敏学。少年十九能作诗，沾沾欲问扬云奇。先生四十发种种，抗颜肯受庸人嗤。新诗读女吾动色，东野穷愁浪仙僻。电光雷铗双芙蓉，烂漫苔痕土花碧。君不见神物不遇张司空，万古丰城白虹泣。"}