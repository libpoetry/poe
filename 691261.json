{"id":"691261","title":"西湖十咏 苏堤春晓","dynasty":"明","author":"李孙宸","text":"春风昨夜到雕阑，十里楼台宿雾看。何处春游试兰桨，玉人犹怯晓风寒。长堤一望雪初残，六出飞花带月寒。堤畔踏歌歌正好，湖光疑在郢中看。半亩清池古寺东，锦鳞濲水戏春风。即令风雨为龙去，应在经台香钵中。柳色沿堤万缕青，晚风微月系渔船。画船散尽笙歌罢，留得莺簧枕畔听。绿水连天月在湖，骊龙深夜弄明珠。清光处处供娱赏，谁托冰心问玉壶。绿水溶溶泛芰荷，洛神湖上步淩波。晚风吹酒不成醉，妒杀香魂罥绮罗。十里蒹葭十里秋，平湖深处隐龙湫。夜来吐作三珠弄，不碍寒空一镜收。南北高峰插汉斜，居然天外两莲花。月明清啸商风起，吹落峰头片片霞。丹崖翠壁出浮暑，倒映湖光入画图。任说雨晴无不好，何如返照望西湖。清歌妙舞未从容，画舫香车日日逢。独有南屏山上寺，僧閒时打夕阳钟。"}