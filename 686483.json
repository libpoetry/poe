{"id":"686483","title":"遣怀","dynasty":"明","author":"申佳允","text":"抱影萧萧昼掩关，竹窗松几墨花寒。双龙气掩青萍剑，五岳光凌紫箨冠。真幻禅锋惺后悦，赢输弈局静中看。烧灯倚徙悬高榻，细雨霏微鹤梦残。春明久已赋怀归，南国秋山澹客衣。游戏一官聊寄托，栖迟三径任依违。花慵白日呼僮睡，草郁青轩看鹤飞。明月相思梨树白，渔竿冷落滏阳矶。雨声滴沥马声嘶，野水青烟听唱骊。春树冷魂云淰淰，月明客梦草萋萋。溪堂鸥隐寒暄习，山寺鸡鸣信宿题。长揖梅花浇酒别，读书枌社一青藜。"}