{"id":"690882","title":"秋雨遣怀效白香山","dynasty":"明","author":"李之世","text":"城隅半是水烟居，怪底先生掩敝庐。性懒逢人多不栉，门常简出为无车。南桥惯兑长腰米，北海新尝有翼鱼。地僻官閒何所事，碧窗焚蒳了残书。秋来刚道晓烟清，淫雨狂飙掠地行。黎母江前潮嘴长，飓风祠下浪头平。信巫野俗多禳鬼，经寇流民盛说兵。自笑儒臣空窃禄，青袍随队学将迎。妒风佞月几评章，案上狂涂墨数行。漫与侏儒分月俸，时从黎婺觅名香。尊开稔酌堪娱客，带解椰阴可纳凉。共指垂虹占霁色，微微城角吐斜阳。信来渡海有奇缘，残梦依稀二十年。诗以閒情追白傅，迹因流寓忆坡仙。宜泉绿茗烹金粟，贴座青毡绽木棉。浪说官贫无罪过，俸缗时给写书钱。"}