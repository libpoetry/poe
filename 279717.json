{"id":"279717","title":"汪奂之寄示和苏文忠定惠院寓居月夜偶出","dynasty":"清代","author":"李振钧","text":"寂寞黄州左迁客，清宵回忆南冠夜。当时岂独蛰龙愁，瘐词几毙银铛下。仁皇遴得宰相才，孤臣感激泪如泻。文章报国自一事，勋业若成韩范亚。汤火徒嗟魂梦惊，水曹自笑头衔借。先生讵以诗名传，斯人何必同陶谢。偶因月夕哦幽词，长江绕郭渔樵舍。元修菜嫩密酒冽，何须渴慕江南蔗。奇才众忌鬼欲愁，结习难忘天亦怕。莫言谢客对妻子，但恐饥寒遭怒骂。"}