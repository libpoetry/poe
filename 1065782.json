{"id":"1065782","title":"送赵仪之丞汝阴","dynasty":"宋","author":"苏过","text":"先师诏后人，学优仕有馀。治身犹农功，勤惰报亦如。公子生华屋，翛然山泽癯。胸中一丘壑，结发谈诗书。闲平风流在，自与常人殊。清华通帝籍，簪受辉里闾。我独求试吏，十室聊卷舒。未起青云心，且与黄卷娱。淮壖留荐饥，待子活焦枯。前贤迹相踵，咏歌载西湖。麦秋未可期，往哺当勤劬。作诗聊祖道，请以书邻虚。"}