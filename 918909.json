{"id":"918909","title":"送洪内翰知太平府","dynasty":"宋","author":"沈继祖","text":"文章有正派，此派公独传。中绝仅如线，鸾胶真续弦。自有科举累，吾道几弃捐。相挻入茫昧，一律争谈玄。谁洗新学肠，少愈自圣颠。斯文日琢丧，未丧关诸天。上帝实惠顾，为时生此贤。高文破崖岸，天地发大全。论事似陆贽，实录如史迁。绪馀寄吟咏，直追风雅篇。根本于丘轲，道德其渊源。如奏清庙瑟，三叹遗音存。如闻阳春曲，和者奚寡焉。公昔在西掖，丝纶代王言。胥吏俱腕脱，思涌惊飞泉。玉堂久挥翰，夜席屡为前。禁中得颇牧，可但词采专。草书招赞普，传檄定幽燕。欲清塞北尘，自许素志坚。经纶天下手，绘像期凌烟。异论忽矛盾，去国何翩然。申伯宣辅相，有时于蕃宣。帆锦落天东，寒色与江连。雪意聚忽散，雁字整复偏。行行采石江，斗酒酹谪仙。古来文士贵，宠数极异恩。金井沃醉面，落笔动至尊。愿言投谮者，以雪千载冤。伟哉扶靴气，宁复事拘挛。异世傥同调，一系五湖船。"}