{"id":"434703","title":"跋群獐出谷图","dynasty":"金末元初","author":"王寂","text":"我家崆峒南，丁年习骑射。每忆逐群獐，应手相枕藉。一行吏风尘，此事更何睱。朝来阅短幅，归兴辄命驾。丹青知谁欤，想与二易亚。看猿良独痴，失林还可讶。尔躯幸无罪，尔肉鲜可炙。毛脐竟自贼，何异狨与麝。水草苟自足，慎勿害农稼。恐逢曹景宗，数肋不汝赦。"}