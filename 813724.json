{"id":"813724","title":"读谷原清隐庵感旧诗却寄温州","dynasty":"清","author":"汪仲鈖","text":"蛤吠蝉吟几夕阳，精庐小驻记槐黄。当时诗酒真成错，此地湖山故著狂。佛供尘龛浑面熟，朋联雨榻各形忘。前因似梦无端醒，茧纸题愁远寄将。春风桃李各言姿，台隶群芳又一时。棋局收来元息诟，琴弦绝后那求知。悠悠眼且横双白，踽踽袍宁染一缁。豹隐怀文吾纵愧，只今坚守浪翁规。冲寒去唤隔江䒀，眠食他州胜旧无。射圃将军陪缓带，经斋弟子对肥壶。灵丹或许陶公乞，丽句还从谢客摹。雁荡龙湫疲应接，梦魂何暇到南湖。寂寞为床摈影聊，药匙茶筅送昏朝。三楹老屋攻无蚁，百轴残书护有猫。摹古但蕲车合辙，违时安觊树同条。思君一语何由面，梅雨潺潺发短谣。"}