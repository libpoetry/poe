{"id":"554420","title":"题黄子久画","dynasty":"明","author":"胡俨","text":"我昔趣召上北京，巨山五老遥相迎。太守邀我开先行，篮舆十里松风清。溪流涓涓石齿齿，采得灵蒲杂芳芷。读书堂前空翠寒，漱玉亭边古苔紫。高高瀑布落悬崖，千仞玉梁何壮哉。飞流响彻碧潭厎，双涧分奔万壑哀。山人石上展瑶席，坐对云屏倚空碧。浩荡长吟李白谣，登临不用谢公屐。此时正值秋七月，短鬓萧萧爱林樾。轻雷送雨过前山，一襟爽气飘寒雪。同行佳人晚相呼，月明归路闻啼乌。扬帆直度九江去，回看山色青模糊。每忆兹游清兴发，梦入仙家白银阙。仙人邀我宴瑶台，枕上觉来犹恍惚。大痴老人绝俗尘，画图最得匡庐真。青天削出芙蓉秀，香垆可望不可亲。看图那知岁年老，山中木落秋风早。昨日人来问旧游，白云满地生瑶草。"}