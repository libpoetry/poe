{"id":"547147","title":"日观峰歌","dynasty":"明","author":"于慎行","text":"岱岳峰头一片石，天光杳杳连空碧。我来夜扫石上云，未明看见海中日。日出海东几千里，茫茫不辨云与水。天鸡啁喔海上啼，东方霞气半边紫。忽然潋滟琉璃丹，一泓捧出赤玉盘。长绳斜挽不得上，半时方到扶桑端。扶桑枝叶成五色，海水明灭一线白。日旁云气如连山，目中欲识鲛人国。平明日高海水乾，满天翕赩红气团。三山金阙流安在，六鳌背骨秋霜寒。忆昔秦帝东封年，欲浮白浪游灵仙。驱石作桥不可涉，金支翠羽空西旋。几时得见海中出日三千丈，脱屣妻子如浮烟。眼前朱生信豪士，侧帽大叫石上眠。我亦欲取巨石填东海，挥戈且止羲和鞭。六龙不停日如矢，仰天呜呜酒热耳。"}