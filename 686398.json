{"id":"686398","title":"第一楼秋兴","dynasty":"明","author":"叶春及","text":"万石楼高切太虚，家贫还得此楼居。青山入户寒偏瘦，绿鬓逢秋晚渐疏。北郭长楸朝骋马，西邻明月夜吹竽。成都扬子惟清净，门外无人只著书。秦军汉将昔临关，曾闪旌旗五岭间。南帝殿庭随桂水，左丞坟墓满枫山。潮声实见迎秋早，栈道虚疑出塞难。万古圣朝形胜地，海滨真有虎龙蟠。罗浮山下古循州，万里风尘客倦游。北望九连关塞险，西闻三峡甲兵愁。霜高越徼凋军寨，月满祯城照戍楼。烽火海丰犹未息，江湖空抱杞人忧。"}