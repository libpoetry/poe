{"id":"174965","title":"清晖阁·台府填都会","dynasty":"宋代","author":"韩元吉","text":"台府填都会，乃与山水期。青溪带秦淮。渺若万顷陂。主公金闺旧，官曹日追随。闭阁理万事，朱栏俯涟漪。晴波纳远景，摇荡扶桑枝。浩然江湖兴，颇与鱼钓宜。风月朝暮佳，轩窗有余姿。向来非无人，未发此段奇。嗟我老病躯，时来瞩须眉。停杯待举网，屡醉倒接{上四下离}。意适反无语，欠公壁间诗。只今入幽梦，官居类鸡栖。公亦那久留，濯缨咏来思。不知凤凰沼，何如习家池。新霜著群木，归舟颺旌旗。寄言坐上客，酒至幸勿辞。"}