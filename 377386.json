{"id":"377386","title":"贺新郎·赋卖长门未","dynasty":"清代","author":"蒋敦复","text":"赋卖长门未。叹长卿、萧萧四壁，谋生何计。门对青山酤绿酒，似此美人名士。令千古、魂销心死。妾自蛾眉郎犊鼻，算神仙、眷属同游戏。茅店冷，夕阳里。前驱负弩重来矣。想当年、侧身佣保，累卿蕉萃。富贵于人原自有，肉眼输他女子。看一辈、王孙而已。吟到白头愁薄倖，道炉边、旧事休忘记。琴绿绮，几知己。"}