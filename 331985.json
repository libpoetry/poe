{"id":"331985","title":"摸鱼子·西直门外作","dynasty":"清代","author":"曹贞吉","text":"北邙边、高低丘垄，纵横无数羊虎。玉鱼金碗何时葬，又见断碑如础。魂自语。须认取、文章功业难凭据。白杨老树。战一片秋声，向人头上，飒飒作凉雨。西州路，败笠青衫羁旅。缁尘扑面来去。黄芦苦竹千秋恨，都付纸钱飞处。天已暮。想入夜、云旗风马精灵度。荒凉三户。共塳上狐狸，山中木客，同结岁寒侣。"}