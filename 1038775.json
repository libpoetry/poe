{"id":"1038775","title":"东山吟","dynasty":"宋","author":"张方平","text":"我思古人兮，有东晋太傅谢公者其庶几。英才乃是孔明辈，风流更觉茂弘卑。东山游兮不归，妓携手兮嬉嬉。晚年拂剑兮一起，为苍生兮安国危。笑言指挥兮八千师，氐秦百万兮溃而夷。朝之君臣兮犹燕巢于幕上，公对枰兮解颐。吁嗟公之车兮逢白鸡而遽止，青山空兮已而。"}