{"id":"1122545","title":"次山谷韵","dynasty":"宋","author":"洪刍","text":"妙峰宛在水中央，上有庄严清净坊。坏衣盘礴蜗牛角，法窟窈冥师子床。万象森罗一拳石，千顷汪洋百谷王。不减乘槎到牛女，拟取支机问下方。宝石峥嵘佛所庐，经宿何年下清都。海市楼台涌金碧，木落牖户明江湖。千波舂撞有崩态，万栋凌压无完肤。巨鳌冠山勿惊走，欲寻高处垂明珠。"}