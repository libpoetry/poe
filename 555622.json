{"id":"555622","title":"忆昔行赠李石叠","dynasty":"明","author":"杨爵","text":"忆昔相别兰若里，而今咫尺如千里。叹我老作放逐臣，喜君又为苍生起。我思古人获我心，忧国忧民结念深。未说江湖与廊庙，恻恻尽是此胸襟。何以示之有周道，知君不愧此怀抱。化理从教险地敷，调元应得丝纶早。昔闻阙辅试萧翁，今见中州借寇老。拜手天庭出帝畿，燕街草色映旌旗。想象郊堤多杨柳，为君无由折此枝。到处争迎旧宪使，春雨秋霜遍远迩。吁嗟吾民正倒悬，愿君此去爱如子。"}