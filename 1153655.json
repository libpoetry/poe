{"id":"1153655","title":"感古四首 其一","dynasty":"唐","author":"卢仝","text":"天生圣明君，必资忠贤臣。舜禹竭股肱，共佐尧为君。四载成地理，七政齐天文。阶下蓂荚生，琴上南风薰。轮转夏殷周，时复犹一人。秦汉事谗巧，魏晋忘机钧。猜忌相剪灭，尔来迷恩亲。以愚保其身，不觉身沈沦。以智理其国，遂为国之贼。苟图容一身，万事良可恻。可怜万乘君，聪明受沈惑。忠良伏草莽，无因施羽翼。日月异又蚀，天地晦如墨。既亢而后求，异哉龙之德。"}