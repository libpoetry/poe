{"id":"1130304","title":"和杜抚勾古意六首","dynasty":"宋","author":"释德洪","text":"一尾掣电去，万蹄让雄长。迩来随磨驴，驱逐付厮养。顿尘忽骄嘶，逸韵发奇想。公眼如支遁，神骏蒙击赏。岁月走舟壑，不能老乔松。何如取尘劫，安置弹指中。我老世不要，闭关师道踪。自欣方得计，人笑伎之穷。长松援丈萝，无事登青冥。因缘偶然尔，初非出经营。我受气类似，抡材置勿听。翟公亦痴绝，书门议交情。午梦清断续，殷鬓飞蚊鸣。微风亦见戏，故掩读残经。相见洞天晓，雾重花冥冥。秀句吐奇丽，乃尔未忘情。秋晚凋红翠，幽怀到眉峰。玉纤弄彩笔，落纸翩惊鸿。道山归计好，高情付疏慵。何独谢夫人，特有林下风。暮年一杯春，愁边赖开拓。醉乡归路稳，城郭见隐约。万事付颓然，破帻风堕落。胸次竟何有，八窗洞空廓。"}