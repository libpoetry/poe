{"id":"713113","title":"制府石公见招以在乡不及赴越日谒谢","dynasty":"明末清初","author":"陈恭尹","text":"世有勋劳重，公为社稷臣。凤书来紫阙，龙节到朱垠。地极三江永，恩移六诏春。貔貅增气色，魑魅避威神。海以无波贡，川馀未效珍。养心唯寡欲，至德在安民。持重山为令，澄清古作伦。棠阴皆陕召，苗雨即周郇。两浙称慈父，中州现佛身。去思存异地，来暮幸躬亲。屡赋柔薇长，频看偃草新。星霜臣节著，岁月国风淳。一物皆沾被，微生况贱贫。弓招承下及，薪采偶逾旬。光霁欣初视，刍荛亦见询。白头绮里季，三祝华封人。宽政容疏放，生涯任钓纶。只应与耆老，击壤咏深仁。"}