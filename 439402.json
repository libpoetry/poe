{"id":"439402","title":"代王簿上梁孟容副公二首","dynasty":"金","author":"刘迎","text":"妙年椽笔赋长杨，一日声名满四方。天上风流青琐客，人间嘉庆绿衣郎。锦囊看读金花诰，画戟閒凝燕寝香。预恐政成趋急诏，海沂无计驻王祥。自笑微官马骨高，十年霜鬓雪刁骚。长林丰草未适性，尖帽短靴安得豪。名宦真同一鸡肋，簿书空束两牛腰。故园清兴湖山里，归去经营一把茅。"}