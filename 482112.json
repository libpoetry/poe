{"id":"482112","title":"题林盘所学民家藏温日观葡萄","dynasty":"明","author":"许伯旅","text":"张颠草书天下雄，醉笔往往惊群公。温师作画亦若是，我知画与书法通。葡萄何来自西极，枝蔓连云引千尺。世间画者谁最高，温师自有葡萄癖。当时豪贵争邀迎，掉头辄走呼不应。酒酣耳热清兴发，挥洒始觉通神灵。东家雪练西家帛，布地待师师不惜。芒鞋踏墨云海翻，满把骊珠轻一掷。百年画意谁见之，破幅萧条今尚遗。心垢都除入清净，不尔妙悟何能为。忆我携书客淮右，大官都送葡萄酒。寒香压露春瓮深，风味江南未曾有。林君对此心忉忉，谓余亦种葡萄苗。何当酿酒二千斛，愁来一饮三百瓢。"}