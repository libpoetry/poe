{"id":"770866","title":"秋霁","dynasty":"清","author":"王时翔","text":"有屋临溪，恰乍上帘钩、荡漾寒碧。紫萼兰香，翠房荷气，一时并难分得。水禽格格。带波飞破斜阳色。最可惜。杨柳、病秋眉眼似无力。何事对景、暗拍雕阑，悄思当年，曾列歌席。幸而今、冰瓜玉藕，相招犹是爱吟客。贪坐夜凉新露积。正起愁处，多谢竹院邻僧，醒人清磬，唤人横笛。"}