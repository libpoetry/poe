{"id":"350484","title":"买陂塘·连句录别","dynasty":"清代","author":"程颂万","text":"乍连宵、风风雨雨，天公已把春葬（子大）。玉箫吹得湘魂醒，还为落红惆怅（木斋）。帘一桁。逗万古春愁，织作真珠浪（中实）。清尊莫放。算酒变湘江，湘江变酒，都是泪痕酿（由父）。将身罥，万树桃花如网。个侬依旧无恙（子大）。尊前剩有何戡在，凭话旧时眉样（木斋）。弦索响。听水阁潇潇，还似吴娘唱（中实）。桃根双桨。应许学当时，鸱夷一舸，烟水五湖上（由父）。"}