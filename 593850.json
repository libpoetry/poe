{"id":"593850","title":"东征诗赠开府梁公三首 其二","dynasty":"明","author":"欧大任","text":"辽河日以阴，下营一何长。匈奴十万骑，土蛮狡而狂。幕府肃东征，威震及朔方。清野尽收保，师行遂张皇。一军薄鞍山，一军驰沈阳。定策捣胡垒，戈甲耀日光。出塞二百里，努力事战场。刃胡殆千级，杀气天苍茫。海北三四州，分旗扫边疆。恺旋旆言入，露布归明堂。铭勋勒崔嵬，彤弓受言藏。丈夫志万里，咏言增慨慷。"}