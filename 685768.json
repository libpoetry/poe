{"id":"685768","title":"玉笥十咏（曾伯曼命题） 玉笥晴云","dynasty":"明","author":"邓雅","text":"三十六峰杳难分，上有佳气常氤氲。安得良工拂绢素，画我山中眠白云。紫盖突兀青天位，老鹤结巢松树枝。坐看山色净如染，正是东风过雨时。紫霄何年驾綵虹，三十万里登瀛蓬。至今岩洞有遗迹，碧桃烂熳摇春风。望夫化石千古名，玩月如人千古清。梅花峰上月皎皎，此物无情如有情。寻僧几向山中来，芒鞋踏破青青苔。双林绝似东林好，亦有白莲无数开。孤山山中小有天，时有隐者来盘旋。梅花如雪千万树，徙倚月下怀逋仙。谁拖素练千尺长，乃是绝壁飞流浪。上人洗钵坐崖石，惯闻水乐鸣铿锵。茧溪下从西北流，明月正照芦花秋。秋光涵映一匹练，天地与我同虚舟。化龙楼阁成墟丘，世人无梦登瀛洲。倦来偶枕松下石，天风六月凉如秋。岱宗如何齐鲁青，鲁侯昔祭山之灵。江淮远隔数千里，空山落木看祠庭。"}