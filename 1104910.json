{"id":"1104910","title":"熙宁口号","dynasty":"宋","author":"孔平仲","text":"日坐明堂讲太平，时闻深诏下青冥。数重遣使询新法，四面兴师剪不庭。万户康宁五谷丰，江淮相接至山东。须知锡福由京邑，天子新成太一宫。祇因铜落久纷纷，砥砺廉隅自圣君。能使普天无贿赂，此风旷古未尝闻。近闻寇盗理戈殳，太府输金入大炉。百鍊刚刀斫西夏，万钧强弩射单于。百姓命悬三尺法，千秋谁恤两端情。近闻崇尚刑名学，陛下之心乃好生。"}