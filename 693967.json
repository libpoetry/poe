{"id":"693967","title":"厓门吊古四首","dynasty":"明","author":"陈邦彦","text":"万顷烟波接杳冥，双峰如阙控重溟。草藏宋血还馀碧，浪洗胡尘尚带腥。鱼腹有灵迎玉玺，龙髯无地树冬青。中原极目今戎马，凭吊先朝一涕零。百万貔貅一壑中，后人空自说三忠。每疑木石衔精卫，时向烟波现白虹。燕市可堪仍履地，海灵谁复断孤篷。慈元旧殿今芜没，愁杀江门老钓翁。日日扁舟访海滨，莺花寥落度深春。驭戎异代俱无策，汉帝繇来自有神。荒树几行催蜀魄，怒涛千尺泣波臣。数乘此险惭明发，只恐微丹后古人。往事苍茫不可寻，东风吹雨昼阴阴。精魂拟共湘波怨，遗恨长留越客吟。赖是圣朝回汉甸，只今邦计仗南琛。舂陵佳气中兴日，借取当年义士心。"}