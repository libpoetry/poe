{"id":"429397","title":"碧云寺","dynasty":"近现代","author":"黄浚","text":"青山无近姿，眉目恃松栝。梵居位其腹，泉响细殊聒。入门拾高层，古佛守圯闼。稍进排榛芜，頫瞻备巀嶭。劫馀双老楸，肃立侍莲钵。僧雏逆吾侪，触热但掩褐。讯言来何自，何苦犯炎暍。导游龙舌泉，浮瓜疗吾渴。应真像犹俨，塔石粲不齾。缅怀耶律公，勋业照胡鞨。跨山遗兹寺，烈绩表幢碣。坐令后来人，题字墨屡泼。山阿留秀语，欲和气已夺。焉知陵谷急，今古等一抹。桑门孰云逃，贤劫不自脱。同归凭吊资，未救国命活。岂如恣游衍，尽意趣快豁。向来山贼名，乃附成佛末。斯言非寓卮，镌汝在天阙。斜阳睪若闻，松叟兀相咄。归欤覵云堆，乱峰如拱笏。"}