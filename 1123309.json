{"id":"1123309","title":"八景歌","dynasty":"宋","author":"赵汝燧","text":"嗷嗷哀鸣肃肃羽，魂清意爽爱湘楚。西风作恶阵脚散，斜行千点下烟浦。飞力已困日且晡，便欲就宿依寒芦。大者居中围以奴，丁宁缓急相惊呼。嗟此何景兮平沙雁落，丹青欲尽未易著。晚日放晴雨脚收，楚山千里江吞秋。上水风生荻花渚，漠漠幅蒲天际浮。轻云骤掩目力断，云消似过芳洲半。危樯逐乌惟恐缓，燕子争飞先到岸。嗟此何景兮远浦帆归，丹青欲尽殊堪嗤。朝氛吐吞影模糊，嫩日隐见光卷舒。湘峦滴翠石径滑，远近憧憧人趁虚。天风作意扶霁色，嘘拂昏翳半明灭。槿篱髣髴橘林隔，一竿斜插酒旗揭。嗟此何景兮山市晴岚，丹青欲尽良独难。云拥黄昏朔风急，长空杳杳水拍拍。六花舞白遍三湘，失却寒峰翠千尺。片琼屑玉响群林，芦丛萧瑟声更清。冻月开奁俄吐晴，银宫一色上下明。嗟此何景兮江天暮雪，丹青欲尽不可得。西颢沆砀露华白，河汉浩浩浴素魄。平湖万顷摇银光，祇留君山一点碧。帝子扬灵驾飞龙，鼓瑟来游水精宫。声彻桂娥亦敛容，叶下北渚袅袅风。嗟此何景兮洞庭秋月，丹青欲尽那免拙。楚天浓云如墨泼，通宵滂沱翻江阔。寒声遍撼蒹葭林，要将秋容洗到骨。杜若洲有鸿雁栖，震凌喧梦时惊疑。钓翁醉睡却不知，桩脱缆断船偷移。嗟此何景兮潇湘夜雨，丹青欲尽浪自苦。西岭骤暗销残晖，芷岸兰汀堆夕霏。数声撞空九天半，知有招提隐翠微。风助馀音响崖谷，萧萧暝港孤舟宿。禅关栖鸟争寒木，归僧疾步穿山麓。嗟此何景兮烟寺晚钟，丹青欲尽焉能穷。积雨初过湘水满，夕阳荡金接天远。影挂寒罾江步斜，红残茅檐沙巷晚。小艇泽畔收钓缗，鼓枻沧浪歌濯缨。醉眼西望送沉轮，系缆篱根穿锦鳞。嗟此何景兮渔村落照，丹青欲尽无由妙。"}