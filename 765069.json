{"id":"765069","title":"倦寻芳 客武昌赠歌者杨郎","dynasty":"清","author":"徐釚","text":"烟迷鄂渚，露湿樊山，小春时候。琥珀才浮，滉漾酒船如绉。月落声随雁柱涩。影怜人比黄花瘦。最堪愁，把衣香褪了，薄寒初逗。叹蓬瀛、一番清浅，铅泪消磨，青衫依旧。擪捺骊珠，喁喁儿女窗窦。骚屑漫须抛玉笛，欢娱且自拈红豆。更难忘，屏风立地，个人还幼。"}