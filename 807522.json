{"id":"807522","title":"念奴娇  周弇山携具八关斋同亦人恭士诸君子万弟快饮风雨飒至炎熇尽解词以纪事","dynasty":"清","author":"陈维崧","text":"狂飙挟雨，恰冰车铁骑，一时砰击。倒拔南湖高十丈，无数巨鱼人立。饱啖哀梨，横驱阵马，徙倚清凉国。临风一笑，猬毛须捲如磔。记否烟雨楼头，旧游星散，多少南和北。二十馀年吾竟老，赢得暮云堆碧。只有周郎，仍然年少，同作天涯客。无多酌我，为君起弄长笛。"}