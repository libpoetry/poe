{"id":"556772","title":"寒夜偶过吴峻伯读其山中诸篇分得天字","dynasty":"明","author":"宗臣","text":"北风吹折西山巅，长安有酒斗十干。下马逢君辄成醉，北斗倒插栏干前。主人为我开瑶编，读之一一山中篇。满地茏苁走白石，四壁纷纭行紫烟。天目之峰几千万，忽然并挂金华笺。泠泠屋上鸣飞泉，滚滚杯中注百川，使我对此心茫然。当时我有百花洲，垂杨十里沧江边。织女为我栽白榆，太乙为我栽青莲。狂时上抱明月舞，醉来忽枕浮云眠。有时赤脚踏龙渊，蛟龙窟宅时时迁。只今一别三四年，风尘车马徒相牵。梅花岁岁怨其主，芳草日日私自怜。欲归不归谁之愆，何时与君同上江门船。二十四桥歌婵娟，直从白浪寻青天，千秋万载凌飞仙。"}