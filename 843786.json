{"id":"843786","title":"王泳翔纳宠，戏作催妆诗贺之","dynasty":"清末民国初","author":"许南英","text":"苜蓿凋残豆蔻鲜，春风二月嫁人天。痴男原不移痴志，勉读召南第十篇。久为西席忽东床，礼分遥知叙桂堂。本是王郎渡桃叶，翻教桃叶渡王郎！频频顾影若无俦，八尺湘帘且下钩。秘却大乔无限恨，自移奁镜自梳头。钗头坠凤髻盘鸦，妆束今朝俨大家。对镜自怜还自喜，从郎细语索宫花。淡红衫子怯轻寒，彻尽琼浆烛未残。香草笺诗还记否？手拈衣带恣人看。巧思制出笔囊新，囊笔兼囊执笔人。漫向明窗书小楷，买丝劝汝绣针神！"}