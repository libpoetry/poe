{"id":"1045164","title":"还崔秀才唱和诗","dynasty":"宋","author":"徐积","text":"元白有馀势，孟韩无困辞。子美骨格老，太白文采奇。当时大道久破碎，人人文字萎薾而支离。天生数子将卓卓，鸱鸮正成群，一鹗摩天飞。嗟君不与数子共，使君逸气填塞无所施。我来虽无知，黄金白玉看如泥。自从诗卷一入手，掣然直上青云梯。十宵不睡亦不困，厌宾日日关柴扉。秋风猎猎吹横河，苍天万里生银波。起来半夜吸一口，睡魂酒病都消磨。"}