{"id":"1145969","title":"登三台言志","dynasty":"隋末唐初","author":"李世民","text":"未央初壮汉，阿房昔侈秦。在危犹骋丽，居奢遂役人。岂如家四海，日宇罄朝伦。扇天裁户旧，砌地剪基新。引月擎宵桂，飘云逼曙鳞。露除光炫玉，霜阙映雕银。舞接花梁燕，歌迎鸟路尘。镜池波太液，庄苑丽宜春。作异甘泉日，停非路寝辰。念劳惭逸己，居旷返劳神。所欣成大厦，宏材伫渭滨。"}