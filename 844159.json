{"id":"844159","title":"扫花游 吴门早春和文十叔问韵","dynasty":"清末民国初","author":"易顺鼎","text":"听风听雨，向江上吴宫，又还听雪。早梅未折。怕因循过了，试灯时节。软玉年华，似被昆刀暗切。澹黄月。唤花外笛声，吹起三叠。人远芳讯绝。忆载酒横塘，那回鸳楫。画篷一叶。怅秋娘渡口，水寒筝咽。应被春嗔，旧日心情顿别。艳悰歇。对天涯梦云休说。断云做暝，正水驿无花，画船来悄。雪残未扫。看阊门半掩，那知春到。久欠西施，莫共吴王斗草。系孤棹。叹人远五湖，归雁都杳。心事空缥缈。对残霸宫城，旧家池沼。追游趁早。画十年影事，东风吹帽。江上初梅，笑我垂垂欲老。暮寒峭。问青篷载愁多少。"}