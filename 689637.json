{"id":"689637","title":"浚县知县项如英筑野遣人远馈酒殽仍寄诗相问随用韵以答其盛意为后日之会一笑","dynasty":"明","author":"宋讷","text":"天台高士项斯贤，诏牧黎阳治化宣。事业远符殷傅说，文章曾赋汉甘泉。双罂酒美劳人送，一纸诗新染翰传。自愧非韩亦非孟，不知君许作忘年。天姥精英产一贤，来从筑野事承宣。臣心东注朝宗水，士节清悬瀑布泉。桃李河阳潘岳种，弦歌鲁邑子游传。政随春雨东皋足，伫听歌谣大有年。治平天子久招贤，卓鲁循良陋董宣。奕世英姿温若玉，挥毫吟思涌如泉。琴堂政暇留宾话，泮水功成勒石传。祥凤景星争快睹，识君从记甲寅年。"}