{"id":"224712","title":"再别谯宰·相逢恨不早","dynasty":"宋代","author":"史尧弼","text":"相逢恨不早，相别苦相逼。相对若无言，相望恐相忆。夙期夫君深，寤寐先已识。岁晚飞双凫，此地见颜色。为我作眼青，窈窕间心臆。谁言淡如水，有味宁忘得。尘里讵可堪，高才未宜抑。平生赵魏优，教育傥其职。菁菁在中沚，行矣要封植。扶摇那知程，聊尔六月息。"}