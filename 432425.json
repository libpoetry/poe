{"id":"432425","title":"六月与冰如同舟自上海至香港，冰如上陆自九龙遵广九铁道赴广州归宁，余仍以原舟南行，舟中为诗寄之","dynasty":"近现代","author":"汪精卫","text":"怅望孤烟袅驿楼，零丁我亦泛扁舟。天涯不用遥相问，一样轮声一样愁。一去匆匆太可怜，只馀巾影淡于烟。风帆终是无情物，人自回头舟自前。沈沈清夜欲生寒，倚遍回阑意未安。遥想檐花灯影里，正携小妹话团圞。难得抛书一晌眠，梦回灯蕊向人妍。此时情况谁知得？依旧涛声夜拍船。"}