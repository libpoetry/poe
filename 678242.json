{"id":"678242","title":"月峰歌为平山上人赋","dynasty":"明","author":"林环","text":"月峰歌，孤峰壁立何嵯峨。遥岑深夜露寒魄，碧空景泛琉璃波。禅心自与秋空并，皎洁圆明两辉映。一毫不扰天境澄，万籁收声俗嚣静。兹山住锡今几年，上方殊胜犹依然。林泉自喜足幽憩，机关已觉忘尘缘。九夏三冬戒律精，空岩草木应知名。相期后夜访高致，长啸一声山月明。"}