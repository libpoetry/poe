{"id":"1071373","title":"蜂儿行","dynasty":"宋","author":"汪藻","text":"蜜蜂以蜜为生涯，为人采蜜安于花。霜蜂尝恐奇祸作，深崖大壑悬其家。生儿孚乳自毫末，幼成玉蛹肩相差。分房戢戢莲绽子，拥户娟娟兰茁芽。惊猜肯使樵牧近，千尾负毒争防遮。那知长安贵公子，酒酣咀尔不摇牙。登盘未辨翅与股，百金购买囊红纱。琴鱼漫传仙物美，桂蠹空取蛮方赊。吾闻厚味古所戒，暴及胎卵宁非奢。合围火攻无脱者，举族孥戮奚罪耶。厥包作贡自谁始，从今可吊不可誇。"}