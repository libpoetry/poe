{"id":"189396","title":"题钓台·谁云孟氏死","dynasty":"宋代","author":"金履祥","text":"谁云孟氏死，吾道久无传。我读子陵书，仁义独两言。仁为本心德，义乃制事权。怀辅存体用，治乱生死关。乃知严先生，优到圣贤边。归来钓清江，夫岂长往人。汉道终杂霸，文叔徒几沈。何如对青山，俯仰日油然。我来一瓣香，敬为先生拈。陟彼崔嵬冈，想此仁义心。"}