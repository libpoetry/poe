{"id":"1131828","title":"有感","dynasty":"宋","author":"蔡戡","text":"宦涂欲海久沉冥，自念虚为一世人。不向精微穷性理，多于蹇浅敝精神。休论今古无穷事，且乞江湖自在身。富贵功名付儿辈，一丘一壑任吾真。仕路驱驰老不堪，自怜踪迹遍东南。人间失意常八九，海内同心无二三。蝴蝶梦中心自适，蜗牛角上战方酣。要知世事皆虚幻，且向禅林更饱参。老来触目总堪悲，点检尊前事已非。方叹娇娆随月落，何堪樊素与春归。梨花著雨还空委，柳絮因风只欲飞。唯有庭前柏子树，岁寒相对两依依。蚤岁登瀛浪自期，一为俗吏困驱驰。平生不得文章力，老去宁求世俗知。到底粗官是男子，从渠了事笑痴儿。全家饱暖还知否，欲报君恩力已疲。我本湖山一老僧，业缘未断尚贪荣。重来且了前生债，死去宁须后世名。已绝尘嗔心不竞，那堪衰老病相萦。散花天女今何用，为问维摩作么生。百年光景急如梭，揽镜登楼奈若何。岁月不堪供把玩，亲朋已觉渐消磨。功名自是身心懒，忧惧端由患难多。富贵傥来非我有，恍如一枕梦南柯。"}