{"id":"1127988","title":"和史子修投赠二首韵时被命至玉堂","dynasty":"宋","author":"程公许","text":"儒习平生祇自酸，可能学古到商盘。风尘世路知难拗，潢潦词源恐易乾。已愧登瀛联俊彦，那堪上水费嘲弹。饕荣愧乏经时策，安得军中有范韩。历尽羊肠足力酸，湖山正好暂游盘。羁愁等是如鸿集，乡信难忘问鹊乾。瓦屋三间非易借，蒯缑长铗莫多弹。玉川那用轻参尹，沽酒谁为赤令韩。"}