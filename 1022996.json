{"id":"1022996","title":"偈六十九首 其三十一","dynasty":"宋","author":"释道宁","text":"琉璃殿上，古佛舒光。明月堂前，昙华布影。不用南询弥勒，何须东觅文殊。华藏门开，任君瞻仰。或舒或卷，尘尘普现色身。或放或收，处处毗卢境界。不舒不卷，寂尔无根。不放不收，是真常住。丝毫无碍，统摄圣凡。自利兼他，古今不坠。夜半不须敲玉户，天明凤子笑衔花。"}