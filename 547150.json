{"id":"547150","title":"前赠李本宁歌","dynasty":"明","author":"于慎行","text":"一别十五年，再别十二春。人生百岁苦不满，可堪几作别离人。前年君入蜀，为李醉歌为陈哭。酒挹玉华山色青，泪洒嘉陵江水绿。去年君入越，曾讯朱公访禹穴。邀欢又作湖上吟，沈侯细腰可已折。今年君向燕京游，千骑朱衣唱八驺。道旁忽问鲁狂叟，半夜停车南陌头。我病伏床君坐膝，呼儿出酒陈曲室。相看如梦烛影残，屈指良游话夙昔。我年多君两岁强，君头如漆我如霜。浮沈聚散不盈眦，回首万事空茫茫。北风吹雪角晓寒，车帷欲裂嘶马酸。莫言岁晏别离苦，更有时危道路难。知君词赋满人口，六符鼎足多故友。君王倘复问同时，旧日岁星人识否。"}