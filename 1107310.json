{"id":"1107310","title":"和杨良卿韵新自兴元归见贻二首","dynasty":"宋","author":"冯时行","text":"饱听玉帐报平安，猿鹤关心又乞閒。再理十年君杖屦，来分一半我云山。歌能著意倾愁斛，酒解将红染病颜。老去世情销未尽，尚希东阁管窥斑。人间平地有危机，归去应先未辱时。少著青衫元自懒，老簪华发更何疑。向曾汩没痕犹在，尚此廉纤愧自知。惟有冥鸿心一寸，从今寤寐考槃诗。"}