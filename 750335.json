{"id":"750335","title":"天妃闸","dynasty":"清","author":"王彬","text":"清晨登闸望，插流如箭激。未至目已眩，少近舌频咋。下流如镜平，上流如立壁。以指遥度之，相去岂咫尺。跳珠溅沫不暂停，五里以内闻其声。以闸束水水愈怒，狂呼大吼相争衡。我身在闸意已惊，一船早向闸口撑。船腰牢系百条缆，辘轳四面皆纵横。一声爆火船头鸣，千夫著力牵长绳。欲上未上船直立，船前船后传呼急。摇旗鸣鼓何??，宛共蛟龙争窟宅。官趋吏走齐倥偬，一船努力如升空。后船衔尾复继进，安能预定吉与凶。我船亦须从此入，目眩心摇神恍惚。敢夸忠信涉风涛，此中不少生人骨。"}