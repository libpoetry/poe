{"id":"814767","title":"晤熊岳军尉法麟二首","dynasty":"清","author":"金朝觐","text":"喜是书生立战功，何须地望素崇隆。毛锥欲扫千军壁，猿臂能开六石弓。三楚知心思赠剑，一身是胆识丸熊。珊鞭得意东归去，好著金貂禦朔风。入望南天净楚氛，驰驱霜雪旧从军。每从王事思将父，恰有臣身足报君。数语论交应白首，十年壮志附青云。曾经戎马干戈地，不尽酸心吊古文。"}