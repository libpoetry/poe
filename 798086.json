{"id":"798086","title":"翠楼吟  席上赠伎时伎三日后即落乐籍","dynasty":"清","author":"陈维崧","text":"银甲挨筝，珠绦络鼓，清歌屈柘如缕。人到离筵里，尽眉黛、愁将碧聚。纵横玉箸。似绿柳萦烟，红兰著露。欹雁柱。一场春梦，没些情绪。他日纵过侯门，只光延坊畔，樱桃一树。奈铜舆催上，更糁遍、一街丝雨。横波重注。看斜侧帽檐，销魂无语。红蜡底。新官旧主，一般胡觑。"}