{"id":"948898","title":"次韵沈世德抚干川咏轩","dynasty":"宋","author":"周必大","text":"江山倏清丽，云月助色泽。向来面面景，今日谁洗涤。主人倚晴槛，回首笑谓客。府公实知己，馀事懒经画。污幪廓大厦，轩窗开泽国。架檐逼象纬，植础压卤斥。仰看天宇大，俯觉地轴窄。端如倩巨灵，妙手重开辟。此兴固非浅，无入不自适。华关望中敬，棠阴坐上得。波光动藻井，帆影落几席。所欣鱼依蒲，未许蝎见壁。阴晴及朝暮，气象知几易。飙回有馀韵，鸟度无留迹。市声沉浩浩，渔唱闻昔昔。油幕多风流，翛然晋八伯。淋漓传翰墨，鏦击间金石。连璧喜同志，倚玉许凉德。颇惭陂量容，未忍俗驾勒。恶诗信非备，勿作春秋责。"}