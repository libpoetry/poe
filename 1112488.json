{"id":"1112488","title":"次韵李丞相园亭二首","dynasty":"宋","author":"张守","text":"闲筑池亭古刹边，厌将勋业写凌烟。柳湖寄傲王摩诘，丹鼎怡神葛稚川。乐圣一尊浓琥珀，平戎三尺旧龙泉。一邱勿作淹留计，衮绣归时席夜前。疏泉斸石寄高怀，仙药名花取意栽。履道醉吟齐步武，平泉景物付云来。菰蒲雨洗双池净，松竹风传万壑哀。怪底茅斋频下榻，故时宾客满翘材。"}