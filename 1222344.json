{"id":"1222344","title":"汜水行","dynasty":"元","author":"王恽","text":"五季权在兵，逆顺系财贿。同光当宁能几朝，牝鸡司晨倾内外。添都买宴物山积，尽入掖庭充内费。君王政荒优宦狎，将相无辜恣诛杀。蜀资百万贼所徼，纵有其能供近渴。一夫夜呼汜水东，绛霄楼头兵反攻。雍陵竟堕所好死，英武杳逐仙音空。先皇有识如相问，三矢虽还未克终。"}