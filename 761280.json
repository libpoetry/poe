{"id":"761280","title":"瑞鹤仙影 白石客合肥，自度此曲，予用其韵题王五谦斋小辋川图，安得哑筚篥倚之","dynasty":"清","author":"谭献","text":"越阡度陌。凉云下芜城，一例萧索。故山可隐，名园有主，不闻残角。倾襟未恶。更消受青尊酒薄。试重歌、蓝田辋曲。冷句写寂寞。回首芳林晚，读书弦诗，少时行乐。剪灯细雨，剩檐花、向人徐落。燕到淮南，者门巷年年记著。弄扁舟，却问野水赋旧约。"}