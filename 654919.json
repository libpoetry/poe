{"id":"654919","title":"南京大司寇周庄懿公挽诗","dynasty":"明","author":"倪岳","text":"苍姬初肇姓，阳曲始分支。簪绂家声远，松筠骨相奇。泮宫虬在蛰，乡榜凤来仪。宦迹惊鹏徙，文名忆骏驰。遂联青琐籍，真授白云司。被赐逢康伯，无冤付释之。平反用轻典，推鞫尽单词。执法何曾刻，存仁岂但慈。圣皇更化日，司寇拜官时。殊擢由公论，孤忠结主知。老成符大用，谨厚见优为。恳款惟谋国，辛勤复赈饥。柏台廑简命，斧扆慰畴咨。公庾丰新积，留都肃旧规。三迁权益重，八座位偏宜。总宪平如水，持衡信若蓍。贯城星采淡，嘉石露华滋。惠泽人皆洽，雄才世共推。勋庸端可纪，度量讵能窥。纵狱追唐史，封山陋汉祠。乞休虽屡屡，倚注正孜孜。裕后非他术，承休并美姿。庭阶茁兰桂，伯仲协埙篪。身向清朝健，心于暮景怡。抗章还自切，解组未为迟。北觐终吾事，南归遂所期。颍中欧相逸，洛下潞公嬉。大嚼仍加饭，微疴忽问医。谢安才梦酉，傅说竟骑箕。未满群生望，徒伤一老遗。恤隆天府诏，讣动士林悲。白壁终成瘗，青山不费赀。孤卿传显谥，太史树穹碑。夙荷通家爱，长怀共里私。宾筵三爵又，客路片帆随。后进深蒙诲，前修素愿师。几年嗟远别，终夕系遐思。太息音容隔，无从涕泗垂。不堪千古恨，聊托五言诗。何日经佳兆，临风酹一卮。"}