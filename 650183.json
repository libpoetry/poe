{"id":"650183","title":"雅集图为邹侍讲仲熙赋","dynasty":"明","author":"金幼孜","text":"王氏昔贵盛，幽赏寓西园。佳花杂芳卉，脩篁荫丛兰。瑶林郁深秀，亭榭无嚣氛。时雨被繁绿，好鸟鸣间关。兴言念君子，列籍联衣冠。光风汎瑶席，馀霭袭芳樽。豆笾既有序，咏歌何纷纭。杯至迭酬酢，剧谈有馀欢。挥麈睇飞鸿，解缨濯流泉。援琴度逸响，洒翰生云烟。夷旷各有得，意适欲忘言。遗风寄图画，高致邈难攀。兰亭世已远，所托在斯文。苏黄去已久，光价重玙璠。抚事增永叹，徒此怀清芬。"}