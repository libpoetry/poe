{"id":"686376","title":"访詹咫亭先生巢云书院兼呈社中诸友","dynasty":"明","author":"叶春及","text":"巢云高不极，飞阁倚云开。树杪沧溟尽，尊前紫帽来。江湖双涕泪，天地此楼台。纵有终焉计，能忘国士才。峭壁倚峥嵘，孤标接太清。莫愁天柱折，遥对雪山倾。晓散扶桑影，寒飘落木声。伊人看独似，高士漫题名。作吏如吾傲，归耕似尔稀。不因沧海伴，?启白云飞。倚杖閒花落，开尊急雨飞。尚书期可顾，宿昔自依依。惆怅出门去，徘徊流水间。菊花深复泛，桂树晚重攀。返照孤城敛，寒云大壑还。明朝羁物役，清梦到柴关。江潭成独往，乡里更多贤。结社东林下，论诗大历前。山城飞白雪，野寺发孤烟。嗜酒容吾放，何须复种莲。"}