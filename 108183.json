{"id":"108183","title":"送前·歙三万户多","dynasty":"元代","author":"方回","text":"歙三万户多，黟户減半少。君才宜大用，何乃易而小。易邑不易心，千江一月皎。歙民时有谣，夺堇茹我蓼。黟产足筒布，粗绤自缠绕。黟之酒良佳，樽中无清醥。归来卧城东，赁阁临木杪。唯有一卷梅，古色暗锦褾。高官跃大马，鼓吹日扰扰。廉吏无人知，酸吟夜连晓。"}