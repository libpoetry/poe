{"id":"114276","title":"次韵寄李六弟济南郡城桥亭之诗","dynasty":"宋代","author":"黄庭坚","text":"客心如头垢，日欲撩千篦。闻人说江南，喜气吐晴霓。伏枕梦归路，子规吟翠微。济南似江南，旧见今不疑。洗心欲成游，王事相夺移。驽马恋栈豆，岂能辞絷缧。本无封侯骨，见事又重迟。徒能多著酒，大腹如鸱夷。惟思一渔舟，载网横渺弥。矫贡历下亭，朱阑转清溪。春风吹桃李，三月自成蹊。翠叶张日幄，红英铺地衣。此中有佳兴，不醉定自非。况当郡政成，野茧麦两岐。与民同观游，永夜不阖扉。女墙上金枢，天如青琉璃。想子果下归，马饱生刍嘶。"}