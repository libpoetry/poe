{"id":"117632","title":"次韵子瞻望湖楼上五绝","dynasty":"宋代","author":"苏辙","text":"欲看西湖两岸山，卧乘湖上木兰船。湖山已自随船改，更值阴晴欲雨天。眼看西湖不暂来，簿书无算拨还开。三年屈指浑将尽，记取従今得几回。湖山欲买恨无钱，且尽芳樽对玉盘。菱角鸡头应已压，蟹螯马颊更勤餐。终日清漪弄短桡，久忘车乘走翘翘。秋风且食鲈鱼美，洛下诸生未可招。滞留朝市常嫌闹，放弃江湖也未闲。孤舫粗穷千顷浪，肩舆未尽百重山。"}