{"id":"902093","title":"山中月夜草色香烈颇如昔年上庸鹿门之游感而为诗","dynasty":"宋","author":"张嵲","text":"月淡云始合，沉沉山树清。露濡幽气馥，涧草不知名。既念上庸隐，复怀鹿门行。暌离驰岁月，南北异平生。况抱怀昔念，存没感中情。缅怀故园月，亦傍山河明。花发因风散，溪流度石平。当时游瞩地，何人复再经。客心徒搔搔，夜色自冥冥。萧散讵为适，祗今悲愤盈。"}