{"id":"746889","title":"下滩","dynasty":"清","author":"黄文琛","text":"溪神试我老胆勇，夜召风雨故惊悚。岩垂壑沸豪秋湍，地机腾激晴雷汹。船头半没船尾高，人与伏鳞共飞踊。溅衣及屦自安坐，一木摆拨群力捧。篙工脱险乃大笑，窃臆使君得毋恐。岂知倔强性所成，莫以危疑震衰冗。惯看世熊等鸱吓，嫉邪未敢悔前踵。绿潭箭下平如席，搜奇早已诗肩耸。"}