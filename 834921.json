{"id":"834921","title":"齐天乐 画屏，和内子岚屏","dynasty":"清末民国初","author":"何振岱","text":"萧斋幽赏无多地，画屏最饶诗意。澹墨新痕，绡尘褪色，六曲斜排山字。清宵况味。爱旁挹樨香，中分虫思。净绝禅心，试题秋句不成绮。几回凭向倦里。簟纹围一角，薰尽沉水。梦远能穿，寒轻不隔，罗帐还垂凤尾。凉蟾乍坠。恰菊影欹欹，画伊灯背。耸与诗肩，夜深偏不睡。"}