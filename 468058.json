{"id":"468058","title":"浣溪沙 感怀次颖庐韵","dynasty":"当代","author":"熊盛元","text":"翠鸟啼时晓梦回，罗浮影事漫惊猜。悔耽诗酒误生涯。蓬鬓初飘残腊尽，冰澌乍坼锦鳞来。一襟幽素为谁开？细草萌春夜有声，九幽谁为起兰成？凄迷梦隔几千程。笺恨空留诗百首，销魂最是月三更。重回首处不胜情。一树春魂满院苔，沉沉雨意酿轻霾。中庭伫久更谁来？陌上车尘空障眼，云端雁字不成排。霜寒怕倚最高台。长忆鲛人泣泪初，墨笺红向琐窗糊。夜吟敲断水晶梳。杯底酒泉休便竭，砚边诗草总难枯。月明沧海蚌生珠。小立江桥取次吟，无端泪洒古梅阴。冷香和露翠沾襟。香冢难埋三世怨，劫尘休染百年心。水流云起恍闻琴。"}