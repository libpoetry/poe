{"id":"495588","title":"齐天乐 送何太守考绩还任","dynasty":"明","author":"陈霆","text":"梅花吹老城头角，银河渐看清曙。仙掌云开，宫壶露耿，月转西楼十二。都门晓骑。指烟霭苍茫，长亭官树。袖有天香，春风马首散和气。九重玺书褒美，道周家南伯，汉朝循吏。零雨自东，棠阴向午，梦返湖山佳处。岩廊虚伫。报竹马谩欢，徵车垂至。回首东华，沙堤新筑起。"}