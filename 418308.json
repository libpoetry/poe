{"id":"418308","title":"舟中望劳山邀无畏忉厂同作","dynasty":"近现代","author":"黄公渚","text":"劳山落海陬，与世少所合。相逢如故人，复此朋簪盍。危峰高插天，裹体白云衲。极望天嵯峨，高寒逼阊阖。埃风溘上征，众灵纷杂遝。阴晴变须臾，涌现芙蓉塔。天路不可攀，霭霭暮岚匝。崦嵫忽西徂，百怪无检押。日丸不腾霄，下与蛟龙狎。波昏入太阴，中有万古劫。嗒然怀乡吟，万虑纳灯榻。"}