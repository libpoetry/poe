{"id":"1118678","title":"岁暮感怀十首以馀年谅无几休日怆已迫为韵","dynasty":"宋","author":"陆游","text":"昨暮送客归，短棹过鲁墟。故庐有遗趾，青山绕墙隅。桑竹虽郁然，旧植已无馀。瓦砾不可求，而况屋壁书。系舟问邻人，搔首久踌躇。行当挂朝衣，躬耕返吾初。我家释耒起，远自东封前。诗书守素业，蝉联二百年。长老日零落，念之心惕然。每恐后生辈，或为利欲迁。我少亦知学，蹭蹬及华颠。讼过岂不力，寿非金石坚。我壮已早衰，晨镜每惆怅。药物姑自持，耆老曷敢望。造物有乘除，贫悴博无恙。归乡更多感，朋旧尽凋丧。客来多避席，谓我丈人行。此意讵敢忘，报子以直谅。士生始志学，固为圣人徒。人人可稷卨，世世皆唐虞。仰事与俯育，治道无绝殊。孔孟之所传，世俗顾谓迂。申韩尚刻薄，老庄竞虚无。尔车非不良，盍行九轨途。江左谢太傅，高卧颇自喜。东山岂不佳，惜也终一起。阿坚偶自败，元子亦适死。区区疑谤中，勋业端有几。当时嘲小草，虽戏实中理。所以山中人，至今笑园绮。家世本无年，甲子近一周。小子独何幸，七十今平头。往者收朝迹，亟欲求归休。厚恩许奉祠，得禄岁愈忧。三釜不及亲，顾为妻子留。何由洗此愧，欲挽天河流。高皇昔中兴，风雨躬沐栉。一士未尝遗，万里皆驰驲。廉听辟言路，虚怀询得失。孤臣实草芥，亦获对宣室。龙颜宛在目，德不报万一。桥山松柏寒，泪尽史臣笔。王师宿梁益，行台护诸将。腐儒忝辟书，万里至渭上。旌旗照关路，风雪暗戎帐。堂堂铁马阵，亹亹木牛饷。谁知骨相薄，空负心胆壮。回首二十年，抚事增悲怆。在昔祖宗时，风俗极粹美。人材兼南北，议论忘彼此。谁令各植党，更仆而迭起。中更夷狄祸，此风犹未已。臣不难负君，生者固卖死。傥筑太平基，请自厚俗始。井地以养民，整整若棋画。初无甚贫富，家有五亩宅。哀哉古益远，祸始开阡陌。富豪役千奴，贫老无寸帛。困穷礼义废，盗贼起蹙迫。谁能讲古制，寿我太平脉。"}