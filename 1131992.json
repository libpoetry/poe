{"id":"1131992","title":"古离别","dynasty":"宋","author":"黎廷瑞","text":"迢递君远游，缠绵妾孤伤。年年望君还，悠悠空断肠。我愿陵成江，有车不得襄。江复变为陆，无水通舟航。成江路还通，变陆路更长。安得微贱躯，乘风堕君傍。化为舟与车，载君还故乡。团团素明月，隐隐流前除。卷帷对孤影，涕泗沾罗襦。念我玉关人，此心知焉如。何方得灵药，托身为蟾蜍。悬光万里天，往寻君所居。君坐照君席，君行逐君车。"}