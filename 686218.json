{"id":"686218","title":"端溪大水歌","dynasty":"明","author":"卢原","text":"端溪溪水自西来，谁把龙门石壁开。春涨便从山下泻，茫茫朝暮响于雷。微茫十日漭连天，恼杀沿江上水船。风起挂帆愁未稳，不知何处是平川。平沙倒树涌溪云，目极东南路不分。昨日桑田今已矣，荷锄空负一春耘。银台金阙郁岧峣，白浪如山怅未消。十里平湖千里月，几时重整木兰桡。"}