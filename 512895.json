{"id":"512895","title":"戏人短视","dynasty":"明","author":"沈周","text":"朱子阿堵中，光晦视昏沈。秖坐醉翁短，初非五色淫。只消理肝木，未须刮篦金。睇远野常雾，瞻晴天久阴。逢人昧真面，而从言语寻。欲比亢仓子，误名观世音。其疾止眊焉，岂废聋与瘖。体具聊乖用，譬如不调琴。一向甘懵懂，青白非所任。把卷睫著字，具服倒捉衿。对酒妄告止，既滟徒拒斟。出门皆通衢，长迷苍耳林。平生绝骑马，惴惴在临深。尚有能为者，千首日细吟。我知子不晦，其明在诸心。"}