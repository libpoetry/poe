{"id":"1119903","title":"赓吴竹修雪诗二首","dynasty":"宋","author":"陈著","text":"寒勒银河不放流，幻飞六出眩人眸。谁知青女老成手，自媚玄冥冬尽头。积峻便如群玉府，遇□还作□毛毬。西湖西畔孤山上，欲访梅花有路不。天将洁白洗纷华，谁识人閒有叹嗟。驴子已无诗客路，羔儿偏属武流家。惊心玉树伤遗曲，回首琼林忆赐花。毕竟纷纷总成幻，抱琴无语剡溪涯。"}