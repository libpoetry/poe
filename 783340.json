{"id":"783340","title":"代寿山东中丞朱母程太夫人八秩有四初度三首 其三","dynasty":"清","author":"戴亨","text":"寿母垂僖颂，共姜录卫风。节高成子孝，心苦教臣忠。虎尾灾曾履，春台暖渐融。郎君当运会，梦卜兆罴熊。彩凤淩霄起，神鹏绝汉翀。襟披乐广雾，才发士元空。淮豫传芳绩，经纶简睿衷。名悬三岛北，身障百川东。远迩周民隐，恩威沛泽公。千秋欣遇合，一德动昭融。汲引宁馀力，声华每发蒙。清流同注壑，弱翮早依丛。感激缘明义，追随愿始终。慈帏逾大耋，宠诰锡高穹。懿则谁能并，芳规播不穷。阐幽存史笔，作颂献雕虫。已觉惭圭璧，还知类管筒。何人歌绝调，冰雪在梧桐。"}