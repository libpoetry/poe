{"id":"686656","title":"登岳次刘希尹韵四首","dynasty":"明","author":"边贡","text":"岱宗山秀百灵屯，壁立烟霄万古存。幽府化机盘地轴，上清真气接天门。霞标日观青松丽，春透龙池碧水温。薄暮振衣峰顶石，蓬莱东眺海云昏。北上天门日未斜，罡风吹我度谽谺。仙人洞古留丹鼎，玉女祠高拱碧霞。深涧千年犹冻雪，阴厓四月始桃花。秦封汉禅俱牢落，细读穹碑感岁华。玉皇祠畔一凭阑，绝顶风高夏亦寒。北去尘沙通瀚海，西来天地是长安。青云迥隔三千界，白日平临十八盘。似有飞仙度幽壑，凤笙声袅佩珊珊。岩嶂崔嵬云雾升，泰山灵秀古今称。百千万地岂重有，三十八年才一登。贝殿深春来供客，松崖落日下樵僧。中天夕磬泠泠发，知在烟峦第几层。"}