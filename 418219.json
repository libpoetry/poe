{"id":"418219","title":"外星人歌","dynasty":"近现代","author":"寇梦碧","text":"三才滞，三光晦，有物有物来天外。千万狞雷光䃸磹，飙轮芒尾曳虹带。奇肱飞车淩太空，宛渠螺舟洞穷海。或云女娲七十二变相，所见不同人皆骇。三足射工，九首友虺，八臂修罗，一角獬豸。我固惊彼神态奇，焉知彼不惊我形骸怪。所虑一旦造劫成沙虫，使我忧心徒忡忡。须信科学发达愈明智，岂有社会进化转愚蒙。君不见、有客主宰亿万银河系，灾祥仁暴能感通。丘蹠枭鸾俱融泄，欃枪觉宿飏和风。手凿宇宙黑洞之混沌，身骑火鬣朱鳞之烛龙。散落九星联珠如弄凡，驱使主鬼之北明公、主神之东王公。二鬼何敢九陔九幽上下窜，六合内外跻大同。"}