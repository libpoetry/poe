{"id":"458995","title":"病作","dynasty":"当代","author":"卢青山","text":"若有人兮山深，崖崒嵂兮涧冥冥。流忪云兮坞坳，吹松风兮峥嵘。岚霭朝而荡漾，烟光夕而氤氲，如仙子之裳兮拂萝薜之娉婷。洞兮峻，水兮渌，秋英落兮波澹澹而缤纷。猿啼穴兮熊咆乎梢楸，夜窈渺兮声凄清。虎啸以震槭，龙激而摧魂。若有人兮栖其间，肩石削兮面藤盘。衣兮残草之荒秽，食兮橡栗之粝餐。鸣古堠兮蛩螀，弹素月兮五弦。胡为乎留也，挹露尽之馀寒；胡为乎滞也，愀秋声之枝端。彼溷淖兮将宜孽乎蛆蛹，张罟网兮岂虚设乎鹏鹇。惊弓之鸟兮遥远乎曲木，曳尾之龟兮涂泥而踔跹。鹪鹩兮鴳鼠，巢一枝兮止腹便。胡为乎来此，局蹐乎焦原。病起兮力薄，拄筇杖兮心茫然。天四合兮云漓漓以欲雨，孤茕立兮仰苍昊以无言。"}