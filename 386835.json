{"id":"386835","title":"定风波·记前年","dynasty":"清代","author":"樊增祥","text":"记前年、雪打花朝，今年又湿燕羽。婢剪香苏，奴芟翠蔓，一院梨花雨。半阴岑，半和煦。恰到春光最佳处。容与。且供支鹤料，平章琴谱。绿笺奏天姥。海棠巢、乞借轻阴护。趁方空未著。接䍦倒戴，闲过围棋墅。紫桃稊，碧桐乳。净洗看花眼中雾。留住。九十日春，休教虚度。"}