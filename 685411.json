{"id":"685411","title":"游仙诗三首","dynasty":"明","author":"贝琼","text":"巍巍阆风台，层构切青霄。一气存太始，三神建高标。天风翼芝盖，仙曲和箫韶。左携赤斧游，右御山图朝。上帝颔其颐，元君目相招。富贵一脱屣，于焉恣长谣。寸田何茫茫，其广周九野。超然凌昆崙，银河夜西泻。高厉风尘表，日月乃在下。神官役鬼工，楼观丹青假。勾陈与玄武，卫此神明舍。麻姑别千霜，岂是得道者。不见海三枯，白发徒盈把。景风扇玄圃，漠漠琼花开。乎美天上月，夜宴九成台。盘行五色芝，酌以紫霞杯。黄屋岂为贵，秦政亦荒哉。浩然中独存，万象方胚胎。纷纷梦玄驹，生死益堪哀。"}