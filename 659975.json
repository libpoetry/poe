{"id":"659975","title":"面墙为西宾王先生作","dynasty":"明","author":"谢迁","text":"一室真环堵，端居总面墙。进修宁自蔽，退息解深藏。扫榻尘无渍，翻经隙有光。沉潜思阙里，寤寐见陶唐。灯火黄昏静，弦歌白昼长。受墁非粪土，充栋是书香。沽酒当头过，观梅倚角芳。春随邻蝶至，雨洗甃苔荒。檐旭留冬煖，山风透晚凉。窥云穿瓮牖，待月转回廊。俗驾何缘入，佳声定远扬。我来试推倒，同上振衣冈。"}