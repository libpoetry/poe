{"id":"816169","title":"春秋宫词 庄姜","dynasty":"清","author":"章钟祜","text":"双眉黛锁闭深宫，絺绤凄其毂寸衷。早识红颜多薄命，肯将谑浪怨终风。登台凝睇意无涯，难得君王驻锦车。臂血猩红留一点，侍儿休认守宫砂。求凰一曲寓吹箫，骑凤同升碧汉遥。不识阿翁来觐帝，钧天醉后可相邀。无端夫婿作逋逃，又捧盘匜侍早朝。闻说高梁非故主，背人珠泪湿鲛绡。二女联芳并擅娇，洞房定使客魂消。君臣绝代称僚婿，不让东吴大小乔。"}