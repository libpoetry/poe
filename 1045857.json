{"id":"1045857","title":"和提举游上方南禅十韵","dynasty":"宋","author":"吕陶","text":"宿约游云谷，晨兴过寺扉。雨声随步急，暑气逐风微。正午逢晴照，层霄敛夕霏。江涛千里涌，城郭万山围。清集同挥麈，高谈及转玑。虚凉河朔饮，萧散道家衣。适意朋簪盛，回头世网非。棋休誇小胜，禅莫问馀机。对景聊行乐，因吟欲赋归。高人应笑我，白首恋轻肥。"}