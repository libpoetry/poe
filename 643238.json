{"id":"643238","title":"题朱氏椿萱堂","dynasty":"明","author":"胡奎","text":"吾闻漆园之木八千秋，又闻北堂萱草能忘忧。朱卿夫妇俱白头，儿也贡入帝王州。口传天语出丹阙，马蹄蹋遍闽山月。儿心何以报春晖，回望飞云隔吴越。左手擘荔枝，右手持槟榔。它山岂不好，不如归故乡。登朝见天子，沐浴承休光。龙河雪消春水长，愿乞还家三釜养。入门堂上见椿萱，灵柯锐叶俱无恙。读书椿树下，进酒萱花傍。更分白兔所捣之玄霜，父兮母兮发苍苍。金兰玉树照庭户，直与窦家五桂同芬芳。"}