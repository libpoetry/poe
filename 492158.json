{"id":"492158","title":"冬日同诸友访萧国录登西楼复会宿山房分韵得连字因怀往昔夜过监学访萧国录会宋学士周员外诸公赋诗旧事明日赋柬鹏南伯仲并分韵诸作者","dynasty":"明","author":"刘崧","text":"昔在兵曹日，长怀胄监贤。退朝先解佩，扣户即登筵。沽酒尊频倒，移灯句共联。白头推翰相，綵笔会蓬仙。醉夺青绫被，寒分白氎毡。闻鸡愁夜雨，骑马爱春天。改秩俄南北，还家乃后先。西楼初看竹，南涧复听泉。神剑惊重合，蠙珠得再连。莫辞烧烛坐，且复对床眠。窥户来雏鹤，蹲枝啸冻鸢。窗虚风淅淅，檐迥雪翩翩。旧赏随云散，新愁共月悬。清才属群彦，高咏信残年。"}