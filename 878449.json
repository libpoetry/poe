{"id":"878449","title":"癸水亭观荷花一首","dynasty":"宋","author":"刘克庄","text":"执热屏人事，偃卧慵巾裳。过门二三友，失喜跣下床。鸣驺出华陌，联辔遵野塘。崇轩俯万荷，濯濯涵波光。都忘瘴海中，疑堕玉井傍。远无膏粉气，近有冰雪凉。制叶可以衣，采菂可以尝。离骚谱灵草，品尔列众芳。似曾识三闾，安肯肖六郎。词人更儇薄，比咏犹妃嫱。曷不观兹华，意色和而庄。风吹月露洗，岂若冶与倡。众方慕绝艳，谁能参微香。余诗纵枯淡，一扫时世妆。"}