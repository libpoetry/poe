{"id":"779227","title":"雨霖铃 和柳永《乐章集》","dynasty":"清","author":"顾太清","text":"情深语切。奈关河远，去去难歇。离愁正苦未尽，东方欲曙，雄鸡催发。相送小桥流水，更霜气寒噎。渐天外、西北峰头，晓日明明照空阔。登高望远空伤别。又匆匆、过了黄花节。思量著愁何处，难拘管、断肠风月。满目秋光，只恨重山叠巘谁设。便织尽、锦字回文，空向盘中说。"}