{"id":"828601","title":"伯夔挽诗三首 其一","dynasty":"清末近现代初","author":"陈曾寿","text":"交久晚弥真，意多缘乃促。人事轻隔离，万劫不可赎。悱悱散原翁，硕果此尊宿。温燖吾与子，期约岁相续。北南会旧京，欢笑洗惨黩。颇疑天壤间，嘉会惟此独。绝续勉相保，俄惊坏梁木。苦思寻旧踪，执手同一哭。岂意旋哭君，相偪乃尔酷。残生尚未尽，生意先结束。两心闭所期，胡君遂瞑目。"}