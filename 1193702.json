{"id":"1193702","title":"天仙子","dynasty":"唐","author":"韦庄","text":"怅望前回梦里期，看花不语苦寻思。露桃宫里小腰肢。眉眼细，鬓云垂，惟有多情宋玉知。深夜归来长酩酊，扶入流苏犹未醒。醺醺酒气麝兰和。惊睡觉，笑呵呵，长笑人生能几何。蟾彩霜华夜不分，天外鸿声枕上闻。绣衾香冷懒重熏。人寂寂，叶纷纷，才睡依前梦见君。梦觉云屏依旧空，杜鹃声咽隔帘栊。玉郎薄倖去无踪。一日日，恨重重，泪界莲腮两线红。金似衣裳玉似身，眼如秋水鬓如云。霞裙月帔一群群。来洞口，望烟分，刘阮不归春日曛。"}