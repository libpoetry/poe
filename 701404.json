{"id":"701404","title":"丰乐亭","dynasty":"明","author":"黄廷用","text":"由来沃土偏宜稼，一上丰山望可怜。半郭树林环涧曲，万箱禾黍负城边。春风馌亩欣田畯，秋日分门给社钱。忧国至今聊暂减，太平箫鼓乐康年。羡此民风何太古，邦人相见每从容。田中滞穗堪遗寡，廪衷多稌合庆农。酒熟漫寻芳草地，诗成偏在白云峰。紫薇泉畔栖霞客，秪有神交一梦逢。"}