{"id":"686225","title":"景韩堂漫笔五首 其一 橘中老人","dynasty":"明","author":"卢象升","text":"橘中老人剖而出，壶内仙翁跳而入。壶橘原藏世界中，老仙毕竟何所终。蛟螭灭没忘大海，鹤鹄鶱翔狎泰岱。芥子须弥我自观，四大藏于天地宽。不周之山头可触，沧浪之水足可濯。撼摇天柱蹑洪流，丈夫气骨原千秋。我今俯仰何所事，顾影掀须只如此。白日升沉无已时，安得长绳一系之。女娲炼石曾补天，石破天惊苍冥寒。九嶷峰头云雾起，天门隐约空濛里。列宿高张手可扪，一声长啸彼苍闻。恨今顽石不可炼，愿起女娲与相见。玉垒之云锦江水，出没千年流万载。高峰逼汉云为章，浩浩洪流濯我肠。等閒未与测深浅，矫首清霄观世变。开胸拍手索吾徒，白甫不见吁嗟乎。愚公徙山逢巨灵，夸父逐日捐其身。两人突出奇怪想，一人得志一人倾。沧桑谁卜常与变，造物安知假或真。赤轮飞驰五岳峙，乾坤饵我一浮生。"}