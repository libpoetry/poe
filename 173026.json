{"id":"173026","title":"和郑侍郎赠晁倅","dynasty":"宋代","author":"王洋","text":"昭德文公百孙子，存者风流今尚几。封胡羯末定可人，往往高吟笑侯喜。自期不争世俗书，肯学持竿钓温水。江国萧条一郡丞，万事得君无不理。窗间五老变多情，点缀青天一张纸。庾楼明月清宵起，夜放柴桑空故里。黄垆日日典江头，曲声日日关山里。使君勿厌簿书烦，解有哀猿醒俗耳。诗中能事了几人，智有三公力任鄙。郑翁老自爱诗情，馀事纷纷不挂齿。一篇长韵十四词，付与鹍弦作桃李。我於此事亦何有，盛事与翁传不朽。遥瞻小队到柴桑，采采黄花荐清酒。"}