{"id":"1120140","title":"客意五首","dynasty":"宋","author":"陈舜俞","text":"客意久不适，揽衣临暮舂。烟长藏野阔，云断漏天空。酒置千愁里，诗成一望中。黄花无限好，底事忆江东。行役意匆匆，淹留计已穷。梦归无奈晓，病觉不禁风。忆橘园垂枳，沉鱼夜听鸿。悲秋成白发，赖未作衰翁。高岸耸如陵，秋光著处清。遥山照眼碧，黄叶逐人行。莫怪新烟火，曾经古战争。深林茅屋小，气象亦豪英。水浊不见面，安能照胆明。还因送流梗，所得计归程。日落西风急，秋声积潦并。清江前约在，赖尔濯吾缨。况复淹旅泊，情多秋亦悲。寒云欲垂野，疏叶不藏梨。断梗逐流水，归禽投好枝。徘徊古原上，应有夕阳知。"}