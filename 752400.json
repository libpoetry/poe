{"id":"752400","title":"题冯鲁川廉访所藏米芾芜湖县学记为武养斋大令作","dynasty":"清","author":"杨深秀","text":"老颠洁痴深，祭裳涤藻火。想其俊逸情，礼法无一可。何意仍书学宫碑，天马能教羁靮施。蛇惊电发不可状，凤泊云纷信有之。芜湖月皎砚山洁，一刻挥成八尺碣。放衙脱帽踞胡床，正对石兄矜奇绝。代州廉访有拓本，满纸纠蟠见春蚓。可怜墨宝易朝餐，仍似黄金掷虚牝。君今何处得此书，莫令泪滴玉蟾蜍。"}