{"id":"407648","title":"新病初愈感怀","dynasty":"近现代","author":"刘东父","text":"小病久困我，倏忽临九秋。河鱼患不去，块垒胸仍留。形神渐疲惫，杖履如飘游。方剂杂寒热，肠胃修戈矛。输攻与墨守，争议各不休。居然脏卫间，反复战云浮。我胸有云梦，苍茫万象收。我身似岳岱，安视此培塿。一杯浮竹叶。立扫万古愁。浩歌指邻叟，巍然忆剑楼。霜丛绚秋色，月影浮帘钩。"}