{"id":"9415","title":"忝官引","dynasty":"唐代","author":"元结","text":"天下昔无事，僻居养愚钝。山野性所安，熙然自全顺。忽逢暴兵起，闾巷见军阵。将家瀛海滨，自弃同刍粪。往在干元初，圣人启休运。公车诣魏阙，天子垂清问。敢诵王者箴，亦献当时论。朝廷爱方直，明主嘉忠信。屡授不次官，曾与专征印。兵家未曾学，荣利非所徇。偶得凶丑降，功劳愧方寸。尔来将四岁，惭耻言可尽。请取冤者辞，为吾忝官引。冤辞何者苦，万邑余灰烬。冤辞何者悲，生人尽锋刃。冤辞何者甚，力役遇劳困。冤辞何者深，孤弱亦哀恨。无谋救冤者，禄位安可近。而可爱轩裳，其心又干进。此言非所戒，此言敢贻训。实欲辞无能，归耕守吾分。"}