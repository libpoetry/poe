{"id":"3769","title":"白湖寺后溪宿云门","dynasty":"唐代","author":"常建","text":"落日山水清，乱流鸣淙淙。旧蒲雨抽节，新花水对窗。溪中日已没，归鸟多为双。杉松引直路，出谷临前湖。洲渚晚色静，又观花与蒲。入溪复登岭，草浅寒流速。圆月明高峰，春山因独宿。松阴澄初夜，曙色分远目。日出城南隅，青青媚川陆。乱花覆东郭，碧气销长林。四郊一清影，千里归寸心。前瞻王程促，却恋云门深。毕景有余兴，到家弹玉琴。"}