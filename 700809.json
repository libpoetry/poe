{"id":"700809","title":"步韵谢别太宇贤藩二首","dynasty":"明","author":"曹于汴","text":"三月河汾剩物华，行行行到献王家。清江云护龙眠稳，碧汉风高雁阵斜。崎路忘劳因旰食，尘襟乍净有春茶。光仪未许溪桥隔，柳飐青枝梅放花。牛耳词坛孰与京，留连端为迟行程。几年相忆双鱼赤，一日躬逢四眼明。错落奚囊刚喜极，咨嗟嫠纬却愁生。全凭一醉浇离绪，到向东人呼酒觥。"}