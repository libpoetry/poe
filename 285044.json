{"id":"285044","title":"沁园春·疑病疑痴","dynasty":"现代","author":"胡薇元","text":"疑病疑痴，小撇还来，将行又慵。奈沈沈夜柝，者番愁客，潇潇暮雨，几遍撩侬。客少黄衫，人无力士，心有灵犀一点通。知何似，似令狐楼畔，杨素堂东。悤悤梦也难逢。又岂料钗钿誓竟空。幸情丝未断，仙源可访，非惟我念，更有人同。地老天荒，海枯石烂，共在情天浩淼中。渝歌里，有柔肠儿女，侠骨英雄。"}