{"id":"1106044","title":"用大名诸公唱和韵送别少逸","dynasty":"宋","author":"王安中","text":"宵济汹涛波，晨征犯霜露。倏来忽语别，何所见而去。疑君略奉高，或我愧叔度。慨然陪节传，邂逅莫忘故。初欢记邺城，往还数如织。抟风回銮阁，相赏垂天翼。君席今未暖，我井久不食。驾言又何之，游交请绝息。当仁语卒吐，仗义身不谋。所贤我者远，甚薄物之尤。不庄醉曲蘖，欲收醉乡侯。微辞致责备，近颇学春秋。迩来走笔吟，别后随手散。收拾亦安用，半是谐谑间。不能所作工，要解风水涣。莫以人废言，遂忽博士谩。"}