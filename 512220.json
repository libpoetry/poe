{"id":"512220","title":"波金联句","dynasty":"明","author":"童轩","text":"扁舟江岸泊，晓日正曈昽。曙色分馀霭，波痕涨远荭。川原缭绕动，晴影逶迤笼。滉漾丹霞散，熹微火剂融。漫流惊跃冶，倒漾饮垂虹。皱縠挼红茜，祥光㶷镜铜。桃花流片片，萍实泛溶溶。漪细萦缲缕，澜分叠綵绒。龙宫呈锦丽，鲛室迸珠红。刍绿蒲萄滑，江青柳线茸。暖云蒸荔子，秋水浸夫容。甲缝金鳞动，葳蕤宝髻松。画屏张孔雀，罗带刺虬龙。星象天梯下，河潢斗府通。棚山鳌结綵，机杼凤飞空。丽水珍堪拟，荥河瑞颇同。支旗相荡目，冠佩尽朝宗。旧绣天吴拆，明妆越女从。影涵歌扇小，凉渍舞衣浓。漫说然犀怪，还惊驾海雄。推敲诗易得，镂刻画难工。绛蜡烧屏外，红螺吸月中。钟期思复铸，嵇氏恨难镕。水母丝偏脆，周郎炬已攻。自惭文燄狭，千里载孤篷。"}