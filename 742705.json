{"id":"742705","title":"爬沙行","dynasty":"清","author":"韩崶","text":"保昌城外爬沙夫，有吏夜半来追呼。短衣赤脚水面走，被驱不异鸭与猪。沙深一丈水一寸，爬沙要使船头进。沙坚陷船船顽钝，篙师柁师无权柄。麾夫前进各奋发，排奡经时始兀兀。前者攫拿引臂猿，后者戴负缩头鳌。二十人中老羸半，就中有女年十一。儿嬉跳踯逐队来，耳坠铜环额覆发。细声蚯蚓强呀咻，瘦脚螳螂欲蹉跌。是时月落天昏黑，沙岸槎丫生怪石，失手戛撞吁莫测。女兮女兮尔独非人子，我心怦怦尔休矣。娘馌爷耕尔代劳，尔纵努力力有几。给以青钱饲以饵，亟归博尔爷娘喜，犹胜呱呱饥欲死。香闺婉娩知几何，深藏未许风吹过，人生由命匪由他。"}