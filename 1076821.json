{"id":"1076821","title":"寄和叔","dynasty":"宋","author":"李正民","text":"踪迹飘然寄海隅，往来宁复论亲疏。风烟冷落渔樵市，钟磬萧条释梵居。卜筑拟为常侍赋，干时休奉子公书。泰亨乃见能连茹，剥极安知不得舆。蹭蹬且同栖枥马，噞喁真类失波鱼。男儿所患无能尔，穷达终应有命与。战伐干戈诛猰㺄，急难兄弟困雍渠。敢忘越石思枭虏，终学陶潜自荷锄。婢膝奴颜焉敢比，蜡言栀貌亦羞予。嵇康岂肯为尸祝，杨意何能荐子虚。流落丹心徒许国，衰迟华发渐盈梳。勿惊岁晚多怀感，处顺安排乐有馀。"}