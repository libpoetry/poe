{"id":"683493","title":"题马大夫九里松隐居","dynasty":"明","author":"王世贞","text":"偃盖垂髯一万株，郁葱佳气冠江湖。长依汉地三天竺，不数秦时五大夫。永夜涛声遥自合，高秋岭色未全孤。无劳白眼轻人世，雨后芝苓好更锄。云物苍然滃不开，中原真欲压徂徕。龙鳞日耸天朝干，乌尾霜讹御史台。半岭只闻鸾凤啸，百年谁辨栋梁材。饶他新息封侯好，杨柳萧条曲易哀。"}