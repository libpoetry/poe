{"id":"857149","title":"过扬子江","dynasty":"宋","author":"王令","text":"长江来何从，远自西极詹。中破蜀山流，始与巴水兼。川原日混合，激射势益严。奔浑万里流，不自顷刻淹。骇如泻天来，急若赴海添。潮汐日往复，旦暮难安恬。攻冲气何雄，吞齧势未厌。因思禹功成，自匪尧谋佥。久已口效噞，岂复头今黔。余来方冬时，怒风何沾沾。掀轰驾高浪，山阜相联粘。有如合万鼎，就沸烹群憸。天阳盛焚烁，鬼力争炰燖。声势欲状说，有口嗟如钳。须臾稍收敛，晴风荡氛?。涵澄动自息，拂拭痕无纤。宛然帝女镜，仰照青天奁。遐观清神心，俯视分眉髯。有如尧舜时，惠泽四海沾。登贤默与虑，流恶声无沾。洗除岩穴空，荡涤昏奸歼。恩波浩滂沛，浸润咸滋渐。群山西南来，垂天下帷幨。霜风月凌厉，紫翠生觚廉。无波互澄照，黯惨画一缣。扁舟出中流，俯仰迷顾瞻。人生贵自便，苟信何用占。方期谢黄尘，窃身放苍蒹。闲从鱼鸟游，默相蛟龙潜。筑室近钓岸，巉崖插居檐。行春掇芑薇，坐晚登鲿鲇。仰思峻极高，俯爱善下谦。更与虚旷间，日放诗锋铦。行求避世交，望醉江城帘。出处要皆道，终穷亦何嫌。"}