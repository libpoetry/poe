{"id":"520529","title":"方烈妇诗","dynasty":"明","author":"祝允明","text":"芙蕖托藕根，藕折芙蕖萎。雄剑出土中，雌剑飞相随。桐城有女姚，嫁事方家郎。贞心两松柏，信誓双鸳鸯。方郎中路陨，女姚治其丧。明朝郎入土，何事妾不亡。妾有十尺丝，玉质奄从化。一夜寒霰零，兰枯蕙亦谢。煌煌双白璧，合瘗南山冈。宛宛两柔荑，为人挈三纲。旌书下万乘，烈声腾九有。九原多杂臣，试问方家妇。"}