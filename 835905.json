{"id":"835905","title":"水调歌头 其二 和杨澹风韵","dynasty":"清末民国初","author":"陈祖绶","text":"半亩谢公宅，一角傍慈山。修来尘界清福，胜似饵金丹。不讳疏狂白眼，自爱匿踪泉石，参破利名关。人与菊俱寿，岁岁主骚坛。杨园里，萝径晚，竹阴寒。曾访雨中斋馆，秋色贶奇观。别有深情好古，镇日丹黄在手，吟稿检蟫残。兄弟互师友，不羡住琅嬛。"}