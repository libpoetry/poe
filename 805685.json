{"id":"805685","title":"沁园春七首 其五","dynasty":"清","author":"史承谦","text":"檐角冰垂，炙酒为欢，送君远行。记小时携手，柳边花外，年来商略，蟹志鱼经。时命乖违，男儿濩落，不觉相看鬓已星。空赢得，说孟郊东野，竟以诗鸣。何妨蛮府垂缨，看自古、卑栖讵损名？笑与吾酬答，南州孺子，预人家国，东海萧生。茸帽冲寒，金貂压雪，驱马前过右北平。风沙远，向江南回首，袅袅离情。"}