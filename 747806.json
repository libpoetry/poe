{"id":"747806","title":"虎圈行","dynasty":"清","author":"张际亮","text":"君不见圆明园边有虎圈，三虎一豹参元熊，此皆恶兽最猛突，咆哮昔在深山中。深山猎火迹不至，择肉以食何枭凶。昼伏夜起若有伺，惨澹崖谷来雨风。谁有大力槛致是，圈中向人犹怒视。投以羊豕据地号，爪牙森动天萧骚。儿童百钱轻一顾，圈奴买醉嬉而去。圈奴饲虎如饲人，慎勿逸出伤吾民。"}