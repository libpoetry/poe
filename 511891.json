{"id":"511891","title":"竹溪清隐卷为吴昆王益题","dynasty":"明","author":"童轩","text":"黄陵日暮愁云绿，千顷寒波荡人目。何人笑把金错刀，剪碎湘罗千万束。君家住向东吴东，缩地谁移锦箨龙。春风迸出玉万个，琅玕绕屋声玲珑。羡君习隐溪亭里，时放扁舟渡溪水。掀篷长啸碧云低，一片潇湘响秋雨。归坐幽窗月色凉，红尘不到水云乡。芙蓉风飐翠蛟舞，千尺冰帘摇冷光。颇似求羊散，稍类嵇阮狂。煮茶烧笋幽怀好，拄笏看山清兴长。浩歌淇澳诗，闲倾桑落酒。世间万事等浮沤，两绶通侯不须有。君不见长安甲第连云起，卫霍金张耀朱紫。洞房月夜度歌钟，绮窗晓日听莺语。一朝事异人亦非，苍苔满地客游稀。蟏蛸罥壁虫吟户，废址凄凉对落晖。何如君家旧竹溪，年年清趣乐无涯。花深紫燕巢书屋，波暖银鱼坠钓丝。予生偶被浮名挂，宁堪作吏金门下。卜邻愿借屋头溪，长日钩帘共清话。"}