{"id":"743792","title":"溪南曲","dynasty":"清","author":"洪亮吉","text":"溪西月不华，溪北桃无花。风光只落溪南路，和月和花筑楼住。花枝二月人二旬，楼高一层春一分。溪光已隔画桥影，柳色自斗疏阑春。岸云凝红水云白，总逊春衫好颜色。百花开处百禽鸣，楼上添衣楼下行。寻芳肯到春溪口，堤上行人学垂手。放船肯过长河湄，墙头女儿仿画眉。画眉尚避春莺见，照鬓都疑水禽羡。镜里浓云晓上头，竹中轻粉宵匀面。春幡亲制初护见，楼角三面悬玲珑。眸迎深馆迢迢绿，手展文窗扇扇红。星疏夜久愁犹立，露冷草香虫尚蛰。百饼薰笼总厌烧，启帷试放生香入。消息今年异往年，客巢新定故巢迁。愁边晓泪疑含露，望里春潮已接天。伤春曾到春台畔，笼鸟生疏茶敢唤。背客亲移北户镫，呼鬟更掩重门扇。短短疏篱漠漠尘，沿溪楼阁对墙身。缘知溪路经三折，只共波光住浃辰。可怜门左闲亭坞，三月谁为众香主。抛客年光誓不停，迷人草色寻应苦。一样扁舟去未还，五湖踪迹异三山。春来依旧花千树，梦醒空愁月一弯。"}