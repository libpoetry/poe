{"id":"678623","title":"丹阳道中","dynasty":"明","author":"李进（孟昭","text":"茅屋鸡声催早起，僮仆相呼戒行李。拥袍无计冲晓寒，野店村醪薄于水。羊头小车铁裹轮，后催前挽声辚辚。平原极目但衰草，西风忽起迷沙尘。坦途才过十里馀，行行曲磴多崎岖。松林杳蔼不见日，冻雾作雪沾衣裾。黄土山冈高复陡，车夫努力成牛吼。须臾下坂一何易，势若骏马争先走。尝忆当年未为客，纵览方舆遍图籍。太行蜀道虽漫闻，七里八冈今始识。男儿初生挂弧矢，岂分拘拘老松梓。他年会作子长游，剩赋新诗满人耳。"}