{"id":"690027","title":"林溪六景 东林夜月","dynasty":"明","author":"张宁","text":"风静猿啼月满山，东林夜色共人门。柴门正与清光对，分付山童且莫关。草绿平原春雨歇，花残曲径夕阳明。朝来暮去年年似，吹散荣华是此声。欸乃新声度远汀，烟消日出树冥冥。年来悟得沧浪意，长近西堂竹下听。溪头寒水没沧洲，溪上芙蓉一色秋。远道西风人不见，采芳空倚木兰舟。寥寥一犬吠柴扉，花飏东风淡落晖。行客不须重借问，寻春时有醉人归。日暖风寒野色昏，危梁半露水添痕。行吟索共梅花语，春在寒梢剩几分。"}