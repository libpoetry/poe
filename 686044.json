{"id":"686044","title":"京中贻诸游好二首","dynasty":"明","author":"卢龙云","text":"千里驱车又帝城，相看悲喜不胜情。旅颜尚带风涛色，生计重依日月明。且共狂歌燕市饮，休嗟故步寿陵行。当年志意飞扬甚，此夕还应剑气横。九陌红尘上玉珂，不妨文酒借烟萝。谈天气压青云壮，待月词雄白雪多。万里风霜驱傲骨，重来霄汉入悲歌。应刘此日公车满，轮囷无因奈若何。"}