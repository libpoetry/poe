{"id":"701859","title":"次韵二首","dynasty":"明","author":"黄淮","text":"朝士相知子最深，每从公暇即过临。风姿清润蓝田玉，文采光辉丽水金。到处清谈多让席，有时白战独披襟。客边相聚尤相洽，肯负当年故旧心。堪笑年来疾转深，每惭易象戒甘临。穷途力困盐车轭，行橐贫无月俸金。恋阙子牟言在耳，思亲陆续泪沾襟。中天日月悬光景，安得馀辉照我心。"}