{"id":"1132521","title":"风流子","dynasty":"宋末金初","author":"吴激","text":"书剑忆游梁。当时事、底处不堪伤。兰楫嫩漪，向吴南浦，杏花微雨，窥宋东墙凤。城外燕随青步障，丝惹紫游缰。曲水古今，禁烟前后，莫云楼阁，春草池塘。回首断回肠，年芳但如雾，镜发成霜。独有蚁尊陶写，蝶梦悠飏。听出塞琵琶，风沙淅沥，寄书鸿雁，烟月微茫。不似海门潮信，能到浔阳。"}