{"id":"827930","title":"感春四首次昌黎韵 其四","dynasty":"清末近现代初","author":"陈曾寿","text":"挂冠神武猗何人，洗耳松风拂龙鳞。不知有冬漫春夏，了无荣悴空喜嗔。我今何为在尘世，看花对酒长忧贫。长安市儿弄狡狯，变化往往能通神。仙人长爪双鬓雪，弹指东海三扬尘。嗟哉吾党二三子，呻吟蛩駏还相亲。清晨坐起天气白，下照万木浓光新。不须停杯转烂漫，隐几一梦山中春。"}