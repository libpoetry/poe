{"id":"683490","title":"送长谷徐先生赴罗仙翁约炼药玉阳山房","dynasty":"明","author":"王世贞","text":"青鸟衔书向薜萝，下元今日上升多。西行侍者还徐甲，无上仙人是大罗。玉柱故应句曲有，瑶箱只待阿环过。三天倘草诸公制，谁应宏词第一科。闻君拟炼大还丹，与唱仙家行路难。空里云车骄欲堕，风前石髓健堪餐。胡髯日射黄金鼎，蜕骨天遗白玉棺。何似羃䍦藏宛若，年年春色醉长安。"}