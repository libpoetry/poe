{"id":"1144656","title":"晚秋游中溪四首","dynasty":"宋末元初","author":"戴表元","text":"淡竹冈前沙雁飞，小花尖下柘丸肥。山云不见雨自薄，天气欲寒人正归。招伴祗须新稻酒，临风犹有旧苔矶。风流鬓发茎茎在，怪石老松今是非。经秋溪水碧洄洄，无数晓山如镜台。红叶流从龙奥出，白云飞向石门来。亦逢纸户曾相识，尚有樵踪且莫回。端为何人作风物，漫山漫谷野花开。休折山中松桂枝，溪鱼亦小莫垂丝。沙田翻白收粳后，霜树著红尝柿时。日落牛羊归径熟，天寒乌鸟向人慈。出云数里成官路，问事如何总不知。树淡云浓又一坡，招邀处处是行窝。梯岩危似蚁缘木，架屋高如鹊结窠。水味野栽茭白瘦，山毛人摘芋红多。行年四十不称意，更欲客游知奈何。"}