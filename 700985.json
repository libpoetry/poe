{"id":"700985","title":"端州杂咏二首 南山晓翠","dynasty":"明","author":"梁敏","text":"秀拥春华丽晓晴，巍峨气势截苍冥。石梳苔发堆螺鬓，露渍蓝膏湿玉屏。涧谷长留烟草色，松筠犹是岁寒青。天然一带真图画，观览无烦出户庭。春风数里起高荷，梅雨新晴滟滟波。绿晕平渠侵稻陇，清光澄靛映星河。蒲交劲叶磨龙剑，鱼浴鲜鳞掷玉梭。家在池头东畔住，月明犹听采菱歌。"}