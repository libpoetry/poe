{"id":"228518","title":"病中和东里寺中作","dynasty":"宋代","author":"杜范","text":"陋质百不能，补败倚师友。东里丈人行，幸忝巾屦后。君诗如秋霁，峭绝森碧岫。又如万古壑，潺湲泻寒溜。一手转机轴，四雇无匹偶。明窗一披读，张胆不论斗。原分有余光，屡夺自醉酒。驽骀费剪拂，鞭策谁可久。徂暑变新凉，一气分六九。逼仄尘区间，蒸郁未改旧。心逐林泉佳，病滋面目丑。起来强力贫，宁敢继富有。"}