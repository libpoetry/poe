{"id":"1114907","title":"送吕兴元","dynasty":"宋","author":"李新","text":"身离梁苑初蚕月，脚蹈秦云已麦秋。要见使君恩惠久，滔滔长伴汉江流。梯天悬阁马行空，旌旆悠悠照谷红。灵凤阴寒春过晚，万山犹有牡丹风。冰壶旧映蓝溪玉，璧乘曾依白帝城。明日武林山下路，过桥唯有杜鹃声。太平天子事东封，洛苑回銮访侍中。自古相门终出相，试持圭璧近重瞳。雾豹平时岂一班，定将清对领威颜。东南民病知多少，莫把皇华误出关。行入云衢路未通，主人明日复观风。几声寒鹊江村暮，烟雨潇潇失去鸿。"}