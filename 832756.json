{"id":"832756","title":"翠楼吟 咫村藤花","dynasty":"清末民国初","author":"朱祖谋","text":"珠络黏霞，琼台缀粉，东风万红相倚。年涯惊暗换，荡帘角、垂垂芳意。流苏春底。有倦羽偎啼，閒蜂留睡。谁料理。晚烟一架，比人憔悴。似记。嘉侣琴尊，对郁蟠寒碧，学成奇字。轻阴圆几簇，尚妆点、东邻花事。平原荒矣。渺一曲云回，双阑风起。休辞醉。许郎今日，乱愁盈纸。"}