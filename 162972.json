{"id":"162972","title":"哨遍·池上主人","dynasty":"宋代","author":"辛弃疾","text":"池上主人，人适忘鱼，鱼适还忘水。洋洋乎，翠藻青萍里。想鱼兮、无便於此。尝试思，庄周正谈两事。一明豕虱一羊蚁。说蚁慕於膻，於蚁弃知，又说於羊弃意。甚虱焚於豕独忘之。却骤说於鱼为得计。千古遗文，我不知言，以我非子。子固非鱼，噫。鱼之为计子焉知。河水深且广，风涛万倾堪依。有网罟如云，鹈鹕成阵，过而留泣计应非。其外海茫茫，下有龙伯，饥时一啖千里。更任公五十犗为饵。使海上人人厌腥味。似鲲鹏、变化能几。东游入海，此计直以命为嬉。古来谬算狂图，五鼎烹死，指为平地。嗟鱼欲事远游时。请三思而行可矣。"}