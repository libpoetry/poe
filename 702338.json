{"id":"702338","title":"与亨大懋衡二太史天瑞元益贯之三给事同游神乐观是日廉伯有约不至","dynasty":"明","author":"程敏政","text":"城楼旗角荡朝晖，行入郊坰访翠微。尘净石坛门闭早，藓封山径客来稀。柳阴閒系青骢马，花气浓薰白苧衣。南郭堤沙平似掌，不妨身戴月明归。城南策马一经过，眼底偏惊乐事多。地主旋开桑落酒，山童能唱竹枝歌。翠云宫殿闻玄鹤，青草池塘见白鹅。却爱道人幽独好，几时携手入烟萝。宿雨初晴晓出关，偶然行乐便忘还。棋声互答闻松外，诗韵分题写竹间。鳌背朵云瞻北阙，马头残照见西山。故人何事红尘里，不共知心半日閒。"}