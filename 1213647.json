{"id":"1213647","title":"庆寿寺有小殿榜曰圣容奉志公泗州二菩萨皆真身所塑也元在江左金梁王宗弼取置于此","dynasty":"元","author":"陈孚","text":"煌煌朱雀阙，金榜瑶宫开。中有二梵士，巍坐芙蕖台。秣陵安乐禁，松顶灵禽胎。紫帽姓何人，适从何国来。胡为悉萃此，雪面净黄埃。惟金名王子，仗钺征南回。兵锋烈于火，所至山岳摧。遂令千载骨，亦复罹其灾。至人身无寄，如水浮枯荄。无往亦无去，澹然不可猜。但有古刀尺，天机妙剸裁。坐阅金世祚，变灭同寒灰。圣容俨如故，伊人安在哉。稽首一笑粲，桧露滴苍苔。"}