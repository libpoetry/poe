{"id":"548345","title":"同王鸿胪顾进士杨王二茂才谭陆二徵君赏蒋氏杜鹃花甚盛因作短歌","dynasty":"明","author":"孙继皋","text":"濯锦江边杜鹃鸟，血泪声声啼不了。春魂化作江南花，花开如血流红霞。枝盘十层高一丈，自从何处移君家。我来欢赏日未夕，花下一时罗众客。翠幕朱阑兴不孤，金尊绿蚁倾须百。曾闻此花在润州，鹤林寺中天女游。重九之日忽烂漫，楚天失却寒云秋。仙葩异种何常有，阆苑蓬莱帝命守。俗杀人间桃李花，海棠睡足差可偶。向君高歌进君酒，一年三百六十日，几度对花开笑口。君如不饮更漏残，月落城头万杨柳，繁华易谢君知否。"}