{"id":"1121221","title":"朔斋中书刘礼侍挽诗","dynasty":"宋","author":"林希逸","text":"声名早日到宸几，自许凌空健翮飞。朔党家传真抱负，西州人老几招麾。长庚穷杀狂如故，韩愈疑为傲则非。岁晚虽为香案吏，白头终与壮心违。再造功成始趣还，又从薇省去长安。登车屡作澄清使，持橐还须文字官。子美八哀俄入此，贺公二命只书棺。不知庾亮埋何处，遥想悲笳泪雨潸。一识端平三十秋，北关重别见南州。紫薇阁下分房住，黄檗山前并辔游。碧水诗来秋后得，吴门书去病中投。交情不薄相期远，底料催归记玉楼。"}