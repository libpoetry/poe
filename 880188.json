{"id":"880188","title":"和陈倅田妇刈麦韵因解嘲","dynasty":"宋","author":"刘宰","text":"君不见山东健妇把犁耕，子美为赋兵车行。我尝一读三叹息，尚想青天闻哭声。又不见峡女生涯在两脚，鬓发飘萧不堪掠。我尝三复负薪篇，亦是子美夔州作。山东征战苦未平，峡女家贫无㪷升。吾邦之俗异于是，赋调不苛闾里宁。八月诗人歌载绩，馀暇不如同力穑。况复樵枯良易易，自昔民生在勤力。通守于民情最亲，劳农不惮行侵晨。他日席前须记取，要使深宫识苦辛。"}