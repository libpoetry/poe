{"id":"696473","title":"次姚宗文贻沈文举","dynasty":"明","author":"郑真","text":"太守中都爱育才，南风五马散荒埃。香分鱼藻宾筵秩，诗奏菁莪教席开。杜子敢辞安石聘，赵生端为退之来。清秋有约弦歌暇，杖履同登惠子台。华发相将愧不才，客衣时复浣尘埃。久怜夜雨寒灯暗，重喜秋风马帐开。宸阙天高看独步，宫庠地近候频来。星期好迓缑仙驾，一曲鸾笙月满台。"}