{"id":"814632","title":"案头杂咏四首 墨盂","dynasty":"清","author":"郑用锡","text":"不藉端溪石，壶中墨沈凝。铸铜圆肖月，著絮薄如冰。源自流三峡，香应贮一升。笑他磨盾鼻，徙费手频仍。珍重生花品，朝朝待染翰。藏锋原蓄锐，在橐正防乾。剑匣形应似，锥囊处并看。中书犹未老，脱颎庆弹冠。借汝挂冠好，护持何谨严。有谁偏折角，切莫更欹檐。独立依棐几，安排傍典签。多情应尔恋，霜鬓晓寒添。如许云烟闷，篆来卐字纹。月明蟾齧锁，灰烬麝留痕。袅袅重帘绕，团团一缕闻。伴将金鸭睡，不羡博山焚。"}