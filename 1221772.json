{"id":"1221772","title":"张燕公读书堂","dynasty":"元","author":"刘因","text":"阴壁下寒泉，阳崖隐深洞。想像张幽州，当年此弦诵。遐情纳方寸，灏露惊宵梦。既有真积功，岂无致时用。不然起绝学，犹当垂后统。济济唐开元，儒臣相伯仲。文虽数燕许，名不并姚宋。遂令百世下，烟霞抱馀痛。寻幽纵步贪，怀古清歌送。缅思白鹿翁，眼中见连栋。兹山有道气，会遇或天纵。聊以永今朝，白云不可种。"}