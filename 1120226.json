{"id":"1120226","title":"感兴七言三首","dynasty":"宋","author":"周文璞","text":"寥寥古意少人传，莫为薰琴只五弦。夫子纵心方学易，我曹何意便谈玄。神驰洙泗身将老，望断沅湘眼欲穿。月白风清如此夜，阿郎不肯上钧天。在家莫羡出家僧，扰扰营营竟未曾。相国舟中龙夺剑，山人琴畔鬼吹灯。从来不肯寻真诀，更自无心学大乘。汉室诸公鸣玉佩，也须还我一枝藤。夜夜推敲学苦吟，一如锻鍊假黄金。石间真隐何时出，地下狂魂无处寻。独鹤尚知长袖舞，哀猿空作断肠音。故墟杞菊今何似，桂落小山春水深。"}