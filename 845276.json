{"id":"845276","title":"金缕曲 韬父见余近词，不胜感怅。宣南老友，惟君一人，言愁欲愁，再成是解","dynasty":"清末民国初","author":"樊增祥","text":"轩翠风流歇。付双鬟、黄河一唱，玉龙凄切。试数人间词赋手，吾亦当年老铁。怎字字、滴成鹃血。一自灵云悭圣解，惨桃花、天地成秋色。经几度，马挝折。王郎亦是秋风客，二十年、扬州一梦，玉箫呜咽。同谱弟兄两人耳，各自颠毛欲雪。忍重话、干戈离别。莫和凤皇池上句，尽麻鞋、晓踏行宫月。家国恨，那堪说。地势长沙小。似怜君、回旋不足，别兼常宝。题目虽差文字隽，评泊愚山最好。且莫笑、破山颠倒。若把陶潜更贾傅，葛天民、肯续湘累稿。堪大用，此才老。朗州都愿神君到。盼旌旟、沅陵澧浦，几多香草。属吏南阳刘子骥，供亿山花水鸟。占饮水、词名多少。一误渔郎吾再误，太康来、两被桃花笑。秦父老，可知道。雅不时宜合。鹿床边、冠梁倒戴，袜绫翻著。襱襶衣裳无味客，刘尹门前谢却。歌一曲、竹枝盐角。莫作司空贫相语，道侬家、自有麒麟阁。风雅事，漫依托。南风五月薰帘箔。遍长安、生衫小扇，又更蕉葛。瞥见玉钗垂艾虎，点衬红榴一萼。笑菰黍、同时解缚。风味旧京浑不似，便新冰、脆果都非昨。菖歜酒，试斟酌。"}