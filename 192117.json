{"id":"192117","title":"九日游天竺","dynasty":"宋代","author":"李石","text":"霞影塔觜红，岚光佛头绿。沙明疏柳外，寻路绕湖曲。远客谁与俱，斯游未为独。佳处心自领，未易语童仆。应接敢惮烦，山水相追逐。此间有鱼鸟，怪我来不速。都城无閒官，旬谒废休沐。幸兹九日临，及此秋气淑。醺酣岂无分，登眺宁免俗。起行九里松，试插一枝菊。西风莫欺客，破帽双鬓秃。未敢醉向人，藕泉漱新馥。"}