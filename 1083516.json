{"id":"1083516","title":"叹旱","dynasty":"宋","author":"范浚","text":"我行田间叹且惊，田间旱块丝纵横。荆榛恶草亦枯瘁，虽有稷黍何由生。田边老人为予语，欲语先愁泪如雨。老儿百指住山西，世业农桑不工贾。年年此田收好谷，玉粒长腰舂百斛。公私取给有赢馀，作饭为麋肥口腹。今年旱种良辛苦，抱瓮浇畦宁入土。囷倾旧谷已无馀，新谷疏芜复如许。年年百指无忧畏，今年百指俱憔悴。饿死填沟自不辞，只愁逋负官家税。即今官税催输入，督吏临门如火急。老儿可是乐徵呼，其奈黍头无一粒。我感翁言情激烈，却笑老翁言太拙。为陈天子有深仁，子惠穷民念民切。况今官府皆时贤，会将租责都蠲捐。庶几俭岁亦得饱，且与尔曹图醉眠。"}