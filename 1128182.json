{"id":"1128182","title":"和田龙图升之登秋宴口号","dynasty":"宋","author":"程俱","text":"赭黄高拱玉霄间，金殿祥驎九色斑。湛露恩浓开镐宴，大风歌奏仰龙颜。自惊垂老抛农亩，浪逐群仙款帝关。银瓮白环方纪瑞，汗青修竹尽南山。矍铄仍堪将帅间，壮猷聊与虎臣班。公车献赋城南杜，郎省兴嗟北地颜。合殿千官瞻黼扆，中天双阙敞琼关。彤庭拜舞嵩三呼，延阁干云真道山。"}