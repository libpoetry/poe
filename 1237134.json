{"id":"1237134","title":"昌上人游京师欲言禅林弊事甫入国门若使之去者昌余里人幼岁留吴东郡遗老及颖秀自异者多处其地以予所识闻若承天了天平恩穹窿林开元茂皆可依止遂各一诗以问讯虎丘永从游尤久闻其谢世末为一章以悼六首","dynasty":"元","author":"袁桷","text":"人说江湖少旧僧，悬崖高挂一枝藤。采苓欲取千年魄，击石曾烹六月冰。天上星辰端历历，胸中楼阁自层层。相逢止说前朝事，知是松源第四灯。青鞋高挂天平壁，指点云门三两峰。禅榻已容黄叶覆，诗瓢从把碧苔封。晓风残月千村橹，细雨疏烟隔水舂。我向京城疑老尽，吴山清浅越山浓。独木山寮不出门，一瓶一钵送朝昏。岩迷鸟迹千崖泣，松吼龙吟万壑奔。掩息端如鸡抱子，爱閒屡见竹生孙。海门月落寒潮急，准拟乘槎与共论。玉几峰头第一枝，老禅吃吃我深知。曾将铁杵敲冰骨，似怪铅刀割蜜脾。法外无心犹涉解，句中有眼即成疑。袈裟不展蒲团稳，此是开元妙总持。我识虎丘三十年，精神霄汉鹘张拳。机当危处即烧印，语到尽时难续弦。路涉两岐空有泣，溪流一滴竟无传。双峰古树苍藤罥，时有子规啼彻天。山人归去意何如，八尺方床自卷舒。侧岸采茶敲石火，隔峰剪竹溜清渠。碧潭印月菱花镜，白雁横空贝叶书。后日相寻定何处？不于吴下即康庐。"}