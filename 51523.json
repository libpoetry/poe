{"id":"51523","title":"王元方见寄家绣达磨作","dynasty":"明代","author":"王叔承","text":"王家闺绣通仙灵，飞针走线惊丹青。渡江达磨更奇绝，五文细洒朱衣明。芦花一枝带烟色，拳胡蹙蹙悬双睛。睛光荧荧衣欲举，左看右看皆如生。草堂忽堕彩云片，秋空突降西天僧。飘足江心破江水，回首双峰夹骡尾。生平好佛失真佛，咄哉梁王真饿鬼。佛家变化不可测，一丝半缕皆灵宅。陡觉神游葱岭天，依然影落嵩山壁。"}