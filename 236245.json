{"id":"236245","title":"舟过仁王寺因口占","dynasty":"宋代","author":"仲并","text":"平野绿远近，晴山翠纵横。西风今日凉，天意济此行。居士十日病，快意身已轻。逢寺聊少憩，山僧苦相迎。岂为余事来，泉石锺吾情。风生本何意，松篁得之清。向来城市口，无此笙竽声。坐久百念歇，一雨秋意生。所恨二三子，无怀可风倾。少日戒客气，四十犹未平。一事一错误，百年几折肱，不如谢公等，穷山掩柴扃。"}