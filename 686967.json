{"id":"686967","title":"寄范实夫主廪赣先贤书院三首","dynasty":"明","author":"刘崧","text":"乱后今谁在，愁来想鬓华。公侯能好客，风土足为家。翠玉春携酒，廉泉夜煮茶。相思一回首，烽火暗天涯。赣水来天上，江边足定居。梦寻疑有路，恨别竟无书。坐石调琴处，临池弄墨馀。清才与殊调，空忆旧游疏。杨子旧精舍，全侯新学宫。百年遗往躅，一旦振高风。日月冠裳会，春秋俎豆崇。游歌未能往，叹息羡飞鸿。"}