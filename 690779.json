{"id":"690779","title":"梅花，和中峰大师韵四首","dynasty":"明","author":"张煌言","text":"间从寂寞露精神，绝世风流换玉真；梦入梨花浑一色，看来松雪成三人。等閒标格成凡种，多少芳菲步后尘。最是枝头元腊破，莺声还报上林春。自是天工巧入神，不将醋醋混真真。开从岭外谁为主，折与江南第几人？铁骨珊珊疑有韵，玉鳞寂寂迥无尘。醉余好弄柯亭竹，吹彻扬州万树春。野鹤仙恣别有神，仙昭端的礼群真。已开香国堪称圣，若贮瑶台便可人。淡月模糊檀作晕，清霜窈窕玉生尘。相探莫漫轻攀折，元赏应浇竹叶春。一泓秋水剪瞳神，绀发纁须看逼真；冰雪聪明林下客，烟霞色相画中人。骚魂取次宜呵冻，道貌由来欲辟尘。却笑化工难免俗，半留绮语到阳春。"}