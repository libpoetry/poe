{"id":"54467","title":"吊晋安将军歌","dynasty":"明代","author":"刘炳","text":"荔枝城头花簇簇，王孙不归春水绿。黄金台前烟草荒，伤心独倚青云哭。泪洒銮江江倒流，楚魂暮咽枫林秋。蕉黄绿醑湘竹语，岘山石断行人愁。信陵门下簪缨会，珠履筵前几人在。军中击鼓夜不眠，珠翠成行鸣剑佩。王孙王孙真贵人，落笔龙蛇惊鬼神。千金散士马蹄尽，铁甲昼卧双麒麟。桑柘阴阴连大路，野市书声晚当户。部曲凄凉白发稀，甘棠犹指将军树。玉凫金雁漆镫残，化鹤千年何日还？有酒谁浇赵州土，碧血化雨苔斑斑。王孙王孙不可招，仰天击碎青桐瑶。寸心何处写哀素，江上年年生暮潮。"}