{"id":"769535","title":"满江红  敬书岳忠武王赠吴将军宝刀行墨迹后","dynasty":"清","author":"王鹏运","text":"雷雨空堂，惊展卷、龙蛇起陆。瞻拜处、凛然如见，剑光盈轴。灏气纵横山欲撼，交情郑重杯相属。想夜阑、盾墨洒淋漓，歌还哭。喑呜气，悲凉曲。千万遍，循环读。叹王刀可假，何堪重辱。怅望千秋人不见，想寻一辙车还覆。问谁欤、雪涕和哀歌，燕台筑。"}