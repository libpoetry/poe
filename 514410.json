{"id":"514410","title":"三月十七日原博谕德饯汝玉给事于玉延亭会者宾之学士于乔谕德济之世贤侍讲曰川校书道亨编修暨予得联句四章时黄蔷薇盛开复移尊于海月庵酹花酌别又得三章予亦将有饯约而觞汝玉者多刻日有次第不能夺也手录此以致缱绻不已之意 其一","dynasty":"明","author":"程敏政","text":"酒半离筵客未来，诸公兴浅欲停杯。亭前花影看移日，池上波光爱泼醅。延伫不堪南省迥，淹留岂待北门催。蹇予恐未当君意，习氏池边未肯回。"}