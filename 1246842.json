{"id":"1246842","title":"病中寄王鹏举主簿","dynasty":"元末明初","author":"唐桂芳","text":"青山从事居南谯，十年勇出当氛嚣。笑持六镞关弓弴，攻城夜遁来报枭。大旗短槊风萧萧，于焉荐剡铨县寮。呜呼斯民熬然焦，赖公抚治慰龀髫。拔稂去莠如树苗，康衢鳞次虹横桥。相将偻指四载遥，薇垣赏格使乘轺。印绶累若金悬腰，每思祖泽未易徼。三槐手植重生条，晋国魏国登前朝。魏国既相勋业超，闻望勃勃翻秋潮。天人责报何寥寥，至今肉食分宗祧。伊予潦倒不自聊，兴修本欲甘箪瓢。云霾肯翳星月昭，始谤终信郑之侨。似闻两庑公所劭，锥石妥帖功匪窑。洒扫未备网蟏蛸，阍人奔走藏山椒。使我多病肌骨消，援琴自奏閒中谣。"}