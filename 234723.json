{"id":"234723","title":"九客一羽衣泛舟分韵得尊字就送朱几仲","dynasty":"宋代","author":"赵师秀","text":"人生苦形役，不定如车辕。况各异乡井，忽此同酒尊。此尊岂易同，意乃有数存。西湖雪未成，两山翠相奔。山根日照树，花放林逋村。野馔具蘼藿，一饱厌百飧。有客何多髯，吐气邻芳荪。慷慨念时事，所惜智者昏。砭疗匪无术，讳疾何由论。北望徒太息，归欤寻故园。哆然黄冠师，笑请子勿喧。东南守太乙，此宿福所屯。吾子且饮酒，酒冷为子温。"}