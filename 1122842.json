{"id":"1122842","title":"再赋","dynasty":"宋","author":"洪适","text":"外求它壤曾攀桂，近舍家园尚守株。待得枝头如赤柰，却来看我百花图。圃在前村若个知，山逢愚叟会须移。前言戏耳君休怪，七绝成阴自有时。何人种柳成门巷，几处看花到子孙。且尽山斋一杯酒，此君相对已忘言。长惭无地起楼台，觅果寻花颇受猜。且向园林聊寓意，不教丝管逐人来。"}