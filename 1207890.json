{"id":"1207890","title":"首阳山图","dynasty":"元","author":"范梈","text":"山漠漠兮谷逶迤，中有二士形容饥，问之不答告者谁？在昔父死人致国，弟让兄辞俱去之。一朝隐居北海北，去乱就治归人师。遇世偶有战伐事，叩马垂血陈愧辞。君王知名义臣直，直不退听将奚为？见兵不果事乃定，耻食其粟隐于斯。终然饥死兹山下，到今称诵犹当时。白旄黄钺不可追，功业甚盛德甚衰。救民水火事诚危，三纲一失谁扶持？是以圣人表其怨，谓彼仁者良由兹。首阳之坟高几尺，自古富贵埋没野草空累累。我欲酹北斗，荐以黄金卮。展图涕涟洏，此意画者宜不知。"}