{"id":"591818","title":"侠客作","dynasty":"明","author":"欧大任","text":"君不见燕中高筑黄金台，乐生慷慨从西来。挥戈谈笑聊凭轼，七十齐城何有哉。君不见荆卿击筑饮燕市，悲歌变徵声，出祖临易水。督亢图成樊首函，西入秦庭观玉几。又不见夷门翁、屠肆儿，抱关鼓刀知是谁。一朝窃符与公子，邯郸从此驱秦师。古来侠者此数君，叱咤万里生风云。借身报仇不足道，持危排难宁论勋。思如雕鹗霜空肃，气似骅骝霜坂逐。自堪鸣剑驰伊吾，谁解校书向天禄。君不见东方先生待诏时，三冬文史无不窥，徒诵四十四万字。宁似卫将军，救羊之尺箠。仆也落魄长安市，颇识中原豪杰士。只今匈奴犯边鄙，四郊多垒谁之耻。便请横行沙漠里，岂令饮马雍奴水。朔风夜吹紫驼耳，旄头不见三军喜。登坛推毂更谁俟，酒酣耳热可以起。左执干戈右弓矢，为缚天骄报天子。"}