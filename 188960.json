{"id":"188960","title":"送中·骄阳久自杀","dynasty":"宋代","author":"洪迈","text":"骄阳久自杀，一雨荡龟坼。田夫梦亦好，翻陇已幽咽。朝来喜相语，一饱心已决。翻翻风叶乱，嫋嫋露芒出。去年禾欲秀，积潦满秋泽。今年岂堪旱，束手就沟壑。我生拙谋口，藜藿甘如蜜。向来真过计，忧民岂吾职。赤子天可怜，嗟人独何力。何须事儿戏，合沓来贺客。稍欣新稻熟，社酒行可觅。当同扶路翁，醉归舞南陌。"}