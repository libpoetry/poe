{"id":"1051623","title":"李卿惠太平州学诗","dynasty":"宋","author":"彭汝砺","text":"李侯昔也治当涂，作学以遗当涂民。谣言散落在樵牧，事迹收拾归瑶珉。高文大字比珠玉，长与后世为奇珍。我因李侯念往初，党庠遂序明人伦。井田变更万事废，士林泣血悲孤秦。今人思虑到本原，愿见风俗终还醇。尝闻君子天下志，一视万物无疏亲。侯来我邦嗣其兄，爱惜不后当涂人。即视学宫动风采，复尊师席尸陶钧。道路尚思前召父，闾阎敢忘小冯君。"}