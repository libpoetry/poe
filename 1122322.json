{"id":"1122322","title":"送周县尉满秩归","dynasty":"宋","author":"姚勉","text":"清浮寒露在冰壶，一节三年更不渝。莫道来时琴鹤在，而今琴鹤一齐无。采棒年来可怕人，先生一念只慈仁。吏奸却立晴冰晓，民瘼皆苏化日春。乡户生愁役破家，买田助义息纷哗。从今闾里皆安业，男课犁锄女绩麻。自古高安欠学宫，新庠赞立竟谁功。青青子佩争弦诵，总在先生化育中。方今天下少贞廉，廉有如公岂暂淹。见说东皇思柄用，姓名已向玉瓶拈。"}