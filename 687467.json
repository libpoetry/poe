{"id":"687467","title":"横山八景 双华峰","dynasty":"明","author":"孙承恩","text":"奎壁两文星，化作吴中石。千古焕人文，精英射天碧。小径亦徂来，绿云郁纷纡。幽人时纵步，拾得青珊瑚。盘陀白云根，常作白云主。何如任飞去，从龙沛霖雨。澄波涵皓魄，骊珠漾空明。幽人夜吹笛，应有蛟龙听。江连云气合，海近旭光侵。不是春能住，林峦深更深。景物杂前陈，应接每不及。居然此亭中，一齐尽收拾。昔闻轩墀宠，今见裂土食。禽荒虽有戒，不与幽人事。分得剑溪春，种向仙人家。但供玉川渴，不学君谟奢。"}