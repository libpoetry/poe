{"id":"763318","title":"望湘人 赠杜茶村次邓孝威韵","dynasty":"清","author":"吴绮","text":"忆曹刘并驾，吴楚连横，狎盟曾推时语。邓尉凄凉，杜陵飘泊，中道离群谁与。十载分襟，一朝联袂依然尔汝。念绨袍、范叔生平，揽赠翻成凝伫。此地颜苏旧处。有文章宾客，留欢林溆。肯胜迹而今，车笠顿忘缟苎。好将烟水，收成佳句，题向城南棋墅。且莫令、千古湖山，轻笑词人归去。"}