{"id":"127761","title":"水龙吟·傍阶红药","dynasty":"宋代","author":"曹勋","text":"傍阶红药，新梢翠竹，榭阁薰风静。维神降岳，维熊占梦，姿仪玉聘。金殿趋庭，禁严衣彩，寝门温清。是宗藩帝子，天潢宝牒，当神武、侍明廷。为善先知最乐，咏诗书、存存成性。亲师讲道，摛华挥藻，水云高兴。一代荣观，觊尧显舜，古今难并。看青华蕊简，松乔比寿，佐南风政。"}