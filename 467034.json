{"id":"467034","title":"纪梦七首和定庵","dynasty":"当代","author":"陈永正","text":"仙蝶飘兰烬，华光忽满床。魂升方汗漫，眉送宛清扬。众女深深妒，重帘燕燕亡。谁家郁金户，旧筑剩雕梁。龙吟空旦暮，激楚变微音。别有难言处，终怜不寤心。遥山窥古黛，琐户閟清琴。忍泫猩红涕，蛮花又满林。花怒秦时色，鸾飞哕不闻。骚香深堕雾，巫雨苦留云。银浦成生别，珠光彻夜分。坐叹垂羽翼，略似鲍参军。天老芳菲在，閒情各不同。凭肩烟雨外，扼腕啸歌中。缱绻双鬟绿，飘萧一簇红。何人遵大路，揽袂独临风。翻覆情难再，酸辛久岂堪。向人妆自巧，共命誓犹憨。便许馀春得，还如故意酣。忽惊繁露落，蘅芷望江南。无令良宵尽，流阶月似环。瓶笙喧众籁，锦帐邃重关。假寐觇眉际，閒言度鬓间。沈埋今古气，夙愿尚他山。偶为尘土客，不羡太清家。世短元荒幻，心通异朅伽。奇文星作字，双笑泪拈花。无限时空浪，微茫一海沙。"}