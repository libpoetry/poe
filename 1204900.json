{"id":"1204900","title":"摸鱼儿","dynasty":"元","author":"许有孚","text":"买陂塘旋栽杨柳，佳人屡辍斋务。扁舟荡漾亭深处，堪避片云疏雨。明月渚。有仙子凌波，解佩留芳屿。园丁亦语。道四美俱全，二难巧遇，杯酒易成趣。升平相，元与旌阳同许。水云身世希吕。归来却觅玄真子，不和岳阳楼句。斟佳醑。怅瑶瑟朱弦，遗曲谁能谱。谈今援古。听无底书囊，有源诗派，何必种芝圃。"}