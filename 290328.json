{"id":"290328","title":"霜叶飞·石屋中有泉一泓，碧无遁影，深邃莫测，投以石，久之铮然","dynasty":"清代","author":"殷秉玑","text":"几时不见。秋光面，红颜老已如许。翠微高耸洞天低，此是寻秋处。喜一径、幽无人遇。深林只有山魈语。滴古瀑层岩，石牖外、天光浸绿，似赏疏雨。指顾断壁危崖，蓬莱直接，飘然我欲飞去。修篁瘦影认依稀，尘虑而今悟。照一碧、玉潭秋聚。伶俜恍忆前身住。半晌间、茫茫也。岭外疏钟，隔花风度。"}