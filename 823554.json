{"id":"823554","title":"聒龙谣 次宋徽宗韵","dynasty":"清末近现代初","author":"吴湖帆","text":"水浴明珰，露点夜珠，蒂叶翠深红浅。罗袜凌波，举琉璃杯满。恍瑶台、青琐人归，倩素娥、绿房帘卷。总无绪、沈醉风前，紫箫凤，宝钗燕。银塘静，月轮圆。向槛影徙倚，玉绳低转。天长漏永，识催眠更箭。白蘋洲、巫雨纤飞，碧浪宅、楚云徐散。听歌翻、花下霓裳，似长生殿。"}