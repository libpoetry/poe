{"id":"811799","title":"和王一樵见赠韵二首","dynasty":"清","author":"刘天谊","text":"别君知隔几回尘，拳曲空留散木身。自昔茫茫谁误我，于今碌碌尚依人。文场科第迷高下，名士风流混伪真。底事嗜痂殊俗好，猥烦说项齿生津。一幅能祛三斗尘，新诗感我苦吟身。疏狂于世宁谐俗，风雅惟君实可人。厚谊深承规寓颂，虚名敢认妄为真。何时风雨终宵话，剪烛重探众妙津。"}