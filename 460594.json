{"id":"460594","title":"阏伯台","dynasty":"当代","author":"伯昏子","text":"孤巅兀立阏伯台，烟迷树冷断云开。土宇邃室光不起，微火如豆惹层埃。下有侧殿号玉皇，丹炉真火映惶惶。香客声喧仙陛外，忭舞欢拜醉且狂。铿然击磬巫风举，宛丘之下值鹭羽。天幄如铁暗低垂，鸱尾欲飞不能去。瞽瞍献诗步跄跄，形影队队似云幢。不复冻馁荷天恩，为感火德爇银釭。此火焉能照乾坤，清净光明自有门。初绿杨柳新归燕，年年乱丝缚离魂。"}