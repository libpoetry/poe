{"id":"1005835","title":"近作对江牡丹吟七章呈正仲正仲于拙吟无不亟和者独此七章未和携而归茭湖半月矣递筒未至歌以趣之","dynasty":"宋","author":"舒岳祥","text":"邵子花开二十四，吟诗惊动洛诸公。我家两株三十枝，欢喜亦与邵子同。作诗七绝恼正仲，过旬不见回邮筒。正仲材高气浩博，鄙我琐细无豪雄。文叔今见小敌怯，八骏岂肯盘蚁封。再三思索得其意，笑我不知时节异。洛阳城中天地中，春色花光好天气。此时高韵一两篇，流出胸中真乐事。我生初见钱塘春，歌舞西湖早已颦。如今不见湖山面，鸟歌似哭花为尘。作诗告人谁为听，当哀而乐非天真。我谢正仲此意厚，请不吟诗但饮酒。"}