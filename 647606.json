{"id":"647606","title":"题高峰读书处","dynasty":"明","author":"王汝玉","text":"高峰巉岩凌紫烟，下有江水连青天。美人隐迹山水里，闭户读书经十年。古今成败归穷讨，万事浮云皆草草。志趣思同野鹤閒，襟怀欲与秋天杳。戋戋束帛下丘园，拂曙来登金马门。一官小试职巡逻，公署独临湖上村。水光掩映山光冷，鸡犬不鸣墟落静。卷帘独坐谩长吟，起看花阴转虚径。缅怀当日读书时，空忆王孙芳草诗。寄语山中旧泉石，沧州别有岁寒期。"}