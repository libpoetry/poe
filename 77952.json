{"id":"77952","title":"寄陈伯予主簿","dynasty":"宋代","author":"陆游","text":"今年闰余时今早，十月霜风吹客倒。老夫畏寒不出门，数步邻家迹如扫。此时陈子独何勇，饥僮瘦马长安道。绝知涵养与人别，吐气如虹失衰老。孟轲浩然正应尔，岂比区区养梨枣。万锺于子本何加？一官未免从人讨。世谁不达子独穷，熟念令人恶怀抱。石渠天禄正须才，往乞杨雄太玄草。"}