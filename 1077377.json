{"id":"1077377","title":"兴宗得斋字以诗来次其韵","dynasty":"宋","author":"李纲","text":"佳月霭秋色，翛然感予怀。言携二三友，泛此溪中斋。风露生万里，屋木凭两涯。凄微烟雾合，芬馥天香来。恍若度云汉，奔月游瑶台。灏气集肺腑，洒濯无纤埃。沉沉夜寥阒，回舟兴悠哉。澄波静如练，何异浮江淮。但恨景物美，实难赋咏才。斯文当共勉，天意属吾侪。"}