{"id":"829418","title":"焦山纪游杂诗","dynasty":"清末近现代初","author":"陈曾寿","text":"朱老悲秋强陟临，病翁题壁感重寻。孤吟已忏贪多习，百劫难灰爱好心。遗笔椒山胆气粗，缀题院体益阳书。丈夫未死谁能料，留取他年说二胡。解咏荆轲处士哀，辛陈投契并豪才。申君所学惟朱子，却对江山欠玉杯。枇杷可啖书可读，欲伴海西寒病僧。閒拓残碑易香饭，暮江声里隐登登。藓墙月影海棠枝，绕榻虫声来和诗。乞米隔江王太守，先生谪味是清时。夷叔閒驰九陌尘，看山宿诺竟逡巡。争棋旧梦凭谁话，凄绝重来作记人。心游碧落睨蛛窗，定入枯禅背佛缸。为欠联吟散原老，苦摹涩体入西江。魂梦山楼恋夕晖，前生结习是还非。横身沧海沉忧患，一去名山更不归。"}