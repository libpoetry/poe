{"id":"798209","title":"洞仙歌 余素不善倚声，而次女绣孙颇好之，因亦时有所作，积久遂多，但于律未谙，謷牙不免，是所愧耳。","dynasty":"清","author":"俞樾","text":"经生家法，只虫鱼笺注。那得新声斗琼树。绮窗前、偏有娇女耽吟，摇翠管、时出清词丽句。因教狂态发，铁板铜琶，也学东坡作豪语。老去律仍疏、渔唱蘋州，何处觅、霞翁频误。且细写、蛮笺付红儿，借凤管、鸾笙旗亭流布。"}