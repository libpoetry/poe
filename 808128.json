{"id":"808128","title":"沁园春 朱意园水部斋中小集分赋得落花香","dynasty":"清","author":"杨芳灿","text":"摇荡东风，满地零红，馀香尚留。伴茶烟微飏，吹过碧盌，水沈初烬，袅上银篝。喘细疑无，嘘轻易断，兰气氤氲澹不收。閒庭院，觉旧情一点，犹绕枝头。秾华弹指成秋。剩翠雾、清阴湿欲流。况春归玉塞，麝迷青冢，魂销金谷，珠堕红楼。蝶倦还寻，蜂憨苦恋，十里轻尘万斛愁。仙踪远，纵返生堪觅，何处麟洲。"}