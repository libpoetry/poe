{"id":"911700","title":"耕甫弟寄示秋怀二章冗不能皆和次韵后章谩见爱助之意","dynasty":"宋","author":"杜范","text":"杜曲传诗书，百年植门户。汝少秀而贤，中上期可语。胡然织锦机，未半已投杼。谢彼游冶徒，前功尚可补。堕身泥滓中，起秽实自取。细读玉汝章，此意可近古。凡物甘以坏，其成在坚苦。要须心自鞭，勿以言浪许。它时观厥成，一笑相尔汝。"}