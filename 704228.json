{"id":"704228","title":"别邹汝愚谪雷州某所吏目五首","dynasty":"明","author":"蔡清","text":"识君未三月，别君遽万里。自疑非丈夫，泪落不能止。识君未三月，别君遽万里。终不为君恨，天地有正气。识君未三月，别君遽万里。应思生才难，莫负乾坤意。此行比游学，十年观造诣。炎荒无友生，神交李伯纪。慷慨出门去，默与千秋期。饱吃惠州饭，少和渊明诗。我观古丈夫，挥手构寰区。节士非得已，矧彼章句儒。六籍垂世意，岂为崇简书。心丹宜细炼，为邦者如愚。"}