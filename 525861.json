{"id":"525861","title":"与田司封雅论呈王考功","dynasty":"明","author":"顾璘","text":"世路多曲径，人命有定录。野鸟乱雌雄，塞马分倚伏。徒驰烈士心，讵厌小人腹。颓颜感秋蒲，逆境伤暮鵩。采药怀名山，栖衡念空谷。晔晔紫芝饵，飘飘绿荷服。桃花夹门生，兰叶依井覆。焚香讽灵言，酌醴延静福。遥迎老君牛，永辟留侯谷。玄契属君启，雅志匪予独。为讯王子乔，何年谢微禄。"}