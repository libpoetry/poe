{"id":"1225154","title":"东夷倭人小摺叠画扇子歌","dynasty":"元","author":"吴莱","text":"东夷小扇来东溟，粉笺摺叠类凤翎。微飙出入挥不停，素绘巧艳含光荧。银泥蚌泪移杳冥，锦屏罨画散红青。皓月半割蟾蜍灵，紫云暗惹鲛鱼腥。徐市子孙附飞舲，奝然家世杂梵经。文身戴弁旧仪形，对马绝景两浮萍。殊方异物须陈廷，富贾巨舶窥天星。祝融嘘火时所丁，岛滨卖箑送清泠。白龙浸皮暑欲醒，玉阶涵水夜扑萤。蓬莱仙人降辎軿，扶桑茧丝结綵綎。祖州芝草酿绿醽，穹龟巨鼋动遭刑。海神惜宝轰雷霆，鄙夫卧病临虚扃。蒲葵百柄称使令，冰浆蔗液但满瓶。石榻被发气自宁，新罗一念终飘零，涂脩雉尾吾何铭？"}