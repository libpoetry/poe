{"id":"944524","title":"谨所之赠王氏子","dynasty":"宋","author":"陈淳","text":"我赠王氏子，作此谨所之。之子何所喜，喜有近道资。妙龄正弱冠，立志已不卑。与之语则解，知弗流俗随。今闻欲有行，问之如何其。曰取天下友，曰求天下师。斯言美则美，乃大人之为。在子则太早，恐非其所宜。去圣嗟已远，名家好相持。师者每异户，友焉亦多岐。志稚未坚定，焉保无转移。识嫩未的确，那知真是非。同人遽于野，懔乎其亦危。既慕圣贤学，须循圣贤规。圣功有次序，躐进徒尔疲。非益欲速成，孔深阙童讥。登高必自下，子思端不欺。道尔求诸远，孟轲尤所嗤。小学极纤悉，无非固骸肌。洒扫进退间，三千其威仪。子曾与周旋，有亏已无亏。大学入德门，纲条备无遗。开端在格物，大当致吾知。子曾与讲贯，有疑已无疑。语孟两部书，坦坦无峣崎。尽是平实语，中蕴至宝辉。子曾得其趣，抑尔猎其皮。入道贵有主，何须事支离。进德贵著实，何容慕新奇。后生所可畏，不在华藻摛。亦非记览博，亦匪谈辨飞。勇往识其正，路头不参差。终始一敬入，绝无傲岸私。驱车万里道，最谨发轫时。豪釐稍有差，千里谬莫追。志学错所学，从心竟相违。知止失所止，能得之者希。康庄大通衢，无用径捷窥。章韶大雅音，不必转调吹。美璞要成器，切戒浪琢锤。良苗善保养，粢盛方可期。惜兹少壮力，正宜自鞭治。一一务下学，俛焉日孜孜。圣门缜密功，不容漏毫丝。真积中欠缺，虚劳外奔驰。杂乎其胸臆，决堕狂与痴。不为子行喜，抑为子行悲。子既扣我门，吾何吝子医。不觉写肝肺，有此谆谆词。此理无强聒，姑以诚吾思。于乎王氏子，念我谨所之。"}