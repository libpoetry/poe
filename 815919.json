{"id":"815919","title":"摸鱼儿四首","dynasty":"清","author":"高士奇","text":"怨东君掯晴勒暖，窗前梅信无耗。非关节气今年晚，正月匆匆过了。频问道，有几处，横梢低树经春好。蕊单萼小，纵翠羽难窥，黄蜂怎逞，林下冷烟悄。还立向，野岸溪桥懊恼，一枝临水空照。谁言惊蛰花期近，偏觉十分寒峭。倾宿䤖，又且自，殷勤相劝轻调笑。瓶倾斝倒，倘杏靥调匀，桃腮晕透，知尔恨多少。卖花声晓穿深巷，枝枝微带珠露。谁家买向妆台去，可伴玉人钗股。看楚楚，压鬓影，鬟丝倭堕增眉妩。秾芬暗度，爱艳紫斜红，轻苞密瓣，细蕊绽金缕。浑疑是，杨柳堤边殿女，绛仙独饶情绪。漫言秀色加餐饭，直得隔帘凝伫。还记取，把蜀锦，缝囊冰麝同他贮。裙腰系处，傍弱骨柔肤，魂消一盼，莫被那人妒。小栏干早梅初破，纸窗微逗香缕。冰轮似水霜天净，遥想玉门开路。凭记取，向雪后，冲寒一片玲珑树。归来岁暮，把衣卸盘雕，帘垂银蒜，款款夜深语。年光近，又被春禽唤曙，匆匆冻腊将去。牙香绣袋浑闲事，那比蛮笺钿柱。惊节序，恰十九，东坡十二君初度。酣馀起舞，拟谱鹤南飞，樽前狂叫，侧帽睨今古。记丹霄亲闻天语，长聊词赋能擅。右银台路承恩最，切名重槐应观。瑶水宴，早应制，诗成禁里争传遍。红墙隔断，奈旧日神交，几年联籍，相见恨遍晚。莼鲈兴，要趁秋帆稳便，碧空万里云敛。洞庭香橘千头熟，到及新霜红染。南去雁，恰一路，随君影落吴洲远。江城岁晏，恣小榼轻舟，落梅残雪，寄我醉吟卷。"}