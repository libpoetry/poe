{"id":"747333","title":"自春徂秋偶有所触拉杂书之漫不诠次得十五首 其五","dynasty":"清","author":"龚自珍","text":"朝从屠沽游，夕拉驺卒饮。此意不可道，有若茹大鲠。传闻智勇人，伤心自鞭影。蹉跎复蹉跎，黄金满虚牝。匣中龙剑光，一鸣四壁静。夜夜辄一鸣，负汝汝难忍。出门何茫茫，天心牖其逞。既窥豫让桥，复瞰轵深井。长跪奠一卮，风云扑人冷。"}