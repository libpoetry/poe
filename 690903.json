{"id":"690903","title":"题陈命美壮游册十首 海岛奇观","dynasty":"明","author":"李之世","text":"冷星沈岛碧，胧胧日初晓。微茫空际烟，一点孤槎渺。仙人去不还，丹灶烟长冷。携将椰子瓢，去挹丹砂井。二月江南道，关关春鸟啼。欲知游子梦，芳草白云萋。鸟语斜阳外，山花夹涧红。古墙唯一堵，云是越王宫。携来端石砚，濡笔题星石。雨花剥不尽，前朝遗墨迹。城市俗不过，要寻僧寺閒。今朝试蜡屐，携妓上东山。安得知音人，来辨肉和丝。花间与月下，冷然独奏时。手持犀麈柄，权作苍蝇拂。蒲团坐堆堆，口里道何物。海王宴玉帝，虚空呈百幻。倒翻琉璃屏，跳出金光弹。春水碧如油，珠江汎月游。女郎不相识，并著木兰舟。"}