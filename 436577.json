{"id":"436577","title":"上大人通奉寿三首","dynasty":"金末元初","author":"王寂","text":"举世鸥盟多反覆，我翁强健果投簪。三薰三沐荡尘虑，一咏一觞偿宿心。柱下相君能漱石，颍滨遗老悟休阴。天公报寿岂无意，要识三槐种德深。月旦人材口不谈，市朝冰炭饱经谙。平生拙宦鱼千里，投老退休僧一庵。细数行年今九九，了知得髓后三三。圣朝文物方求备，会补遗书访济南。每年禊饮饮须醉，尽日送穷穷奈何。子侄篮舆随靖节，天人方丈问维摩。归心寸草梦危枕，争道楸枰惊烂柯。愿与罗浮竹尊者，时看铜狄笑摩挲。"}