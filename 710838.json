{"id":"710838","title":"客谈上莞罗氏山居幽胜欲托迹避世诗以寄之","dynasty":"明末清初","author":"张穆","text":"灰心在尘境，触物无所宜。隐居怀古人，蹇滞安所之。闻君语幽胜，千嶂叠逶迤。怪石争峍崒，桃李荣离离。玄洞凿鬼斧，石髓垂冰澌。中多避世士，或和梁甫词。去俗若隔世，茫然葛天遗。桑麻共邻里，旷有云霞姿。百年寤寐心，不意乃在兹。"}