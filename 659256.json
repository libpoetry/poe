{"id":"659256","title":"挽萧莘夫御史柯之父","dynasty":"明","author":"罗玘","text":"疠鬼灭人门，其馋甚猛兽。所经迹如扫，有不遗卵鷇。中间亢宗英，天为置呵守。群尸臭腐间，何处逃径窦。殗殜半死魂，幸活六七咮。补苴见新巢，鼎鼎焉说旧。宾兴登宁馨，配二十八宿。峨峨惠文冠，倏觉移戴首。山中地行仙，宫锦照白昼。敢辞大块息，陟降帝左右。"}