{"id":"309986","title":"金缕曲·庚子闰月赋","dynasty":"现代","author":"邓嘉缜","text":"天上春常有。笑人间、惊寒怯暖，娇花弱柳。净洗铅华清到骨，不惜影香俱瘦。更何怕、雨僝风僽。一夜花奴催羯鼓，待侵晨、便放孤芳秀。出幽谷，慢回首。沈沈密霭生春昼。半模糊、姚黄魏紫，颇知名否。镇日阑干成暝色，竞把绿章轻奏。错记了、海棠时候。唤醒春魂香国午，盼园林依旧花如绣。迎皓月，人长寿。"}