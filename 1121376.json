{"id":"1121376","title":"吊黄学士三首","dynasty":"宋","author":"欧阳修","text":"丽正雠书久，兰台约史成。迎亲就江水，厌直出承明。世德无双誉，诗豪第一评。风流今顿尽，响像忆平生。沈约多清瘦，文园仍病痟。共疑天上召，更欲水边招。金马人相吊，长沙物易妖。秋风吹越树，归旐自飘飘。自古兰衰早，因令蕙叹深。书遗茂陵藁，病作越乡吟。蒿里无春色，闽山蔽夕阴。空嗟埋玉树，赍志永沉沉。"}