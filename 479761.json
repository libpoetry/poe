{"id":"479761","title":"和陶 归田园三首 其一","dynasty":"明","author":"陈献章","text":"我始惭名羁，长揖归故山。故山樵采深，焉知世上年。是名鸟抢榆，非曰龙潜渊。东篱采霜菊，两渚收菰田。游目高原外，披怀深树间。禽鸟鸣我后，鹿豕游我前。泠泠玉台风，漠漠圣池烟。閒持一觞酒，欢饮忘华颠。逍遥复逍遥，白云如我閒。乘化以归尽，斯道古来然。"}