{"id":"823845","title":"锁阳台 裴伯谦丈属题所藏吴汉槎《鸡塞填词图》卷子","dynasty":"清末近现代初","author":"陈方恪","text":"塞北春空，江南魂断，独馀芳草闲花。故园归讯，燕子已无家。漫道东阳瘦损，旧题有、椒壁笼纱。还来伴、春灯天末，深屋杏花斜。堪嗟。王孙头白，往事风流，恁尊前重对，付与琵琶。莫向青山擪笛，怕明月、不返轩车。谁怜取、梅仙赋后，清梦冷胡沙。"}