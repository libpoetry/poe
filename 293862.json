{"id":"293862","title":"摸鱼儿·同南田登万寿山","dynasty":"现代","author":"张伯驹","text":"试登临、秋怀飘渺，长空澄澈如浣。关河迢递人千里，目断数行新雁。杨柳岸，犹瘦曳烟丝，似诉闲愁怨。天低水远。正黄叶纷纷，白芦瑟瑟，一片斜阳晚。空怀感，到处离宫荒馆，消歇燕娇莺婉。旧时翠辇经行处，惟有碧苔苍藓。君不见，残弈局，频年几度沧桑换。兴亡满眼，只山色余青，湖光剩绿，待付谁家管。"}