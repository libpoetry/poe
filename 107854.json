{"id":"107854","title":"送仇仁近持山村图求屋赀","dynasty":"元代","author":"方回","text":"浪多年二十，是事弗如之。老我初登第，闻君早解诗。风霜悬齿颊，锦绣簇肝脾。才是通漫刺，谁非献屈卮。贵人遗世患，寒士扼时危。道泰官犹冷，身穷气未衰。虽无间屋妾，已有肯堂儿。村拟芭斋卜，山将画卷随。贺成良匪易，裒益复奚疑。岁稔田收倍，秋凉渚泛宜。定应争倒屣，不惜共捐赀。千斛归舟驶，梁文想预为。"}