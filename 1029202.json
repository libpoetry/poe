{"id":"1029202","title":"病起据案无绪辄书二十五韵呈簿尉","dynasty":"宋","author":"虞俦","text":"祇役来异乡，疟鬼巧伺便。寒热四五行，大小六七战。初如蹈阴壑，赤身卧冰霰。继若煽红炉，虐焰工煅鍊。先生但坚壁，高卧观物变。谓我则忘吾，曰舍其犹传。童子更进药，先生强起咽。群鬼竞揶揄，医工何瞑眩。忽然汗四出，心愧颜有腼。须臾返清凉，轻健欲舞抃。宁唯疏枕簟，便觉美肴膳。气和疾自去，福至祸亦转。我生多蹇剥，县尹剧卑贱。王事有期程，私室敢安宴。日出事还生，孤游无一援。讼牒犹山积，愚拙费裁剸。催科正火急，日夕俟诃谴。督邮顾小忍，斗米那可恋。弹琴不复梦，据案敢告倦。仇梅二友生，洒落邦之彦。颇复相料理，何尝语游衍。城南万荷花，浣溪锦一片。凉生雨初过，香度风微扇。碧筒亦易办，白堕傥可荐。诗以代折简，辞兮非黄绢。"}