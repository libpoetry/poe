{"id":"1143744","title":"寄柳道传黄晋卿两生","dynasty":"宋末元初","author":"方凤","text":"大火且西逝，赫曦讵能为。丛竹覆孤馆，绿阴相蔽亏。人散众喧寂，独鸟嘤鸣随。想见探讨馀，层层发新知。傥不鄙朽拙，勉哉勤相遗。太璞散已久，鸿甄疑未均。惟有砥砺志，搜剥得其纯。勿以圭璋质，顽石置勿陈。君揽国香蕊，每与荆棘邻。荆棘岂不刺，反以扬素尘。盈盈黄菊丛，栽培费时日。依依五丝瓜，引蔓墙篱出。于今想新花，于今长秋实。花实岂不时，灌溉尚期密。毋令根荄伤，委弃等藜蒺。新秋凉气发，松籁调于喁。山房良静阒，文史淡足娱。吾心太虚廓，傥然万象俱。大观物物齐，何事分贤愚。遐哉金兰契，聊用布区区。"}