{"id":"696766","title":"元夕赐午门观灯","dynasty":"明","author":"金幼孜","text":"鳌山高耸架层空，万烛烧春瑞气融。星动银河浮菡萏，天垂琼岛绽芙蓉。行行綵队穿华月，曲曲鸾笙度好风。自是太平多乐事，君王要与万方同。凤辇初临鼓吹喧，千官环侍紫宸边。九门灯火云霄上，午夜山河锦绣前。春散炉烟浮树暖，月移宝仗映花妍。从臣忝预传柑宴，既醉犹歌《湛露》篇。天上红云湿翠旗，楼前灯影动罘罳。御筵花煖歌声近，紫禁风清玉漏迟。中使传宣还赐果，词臣献赋更陈诗。华夷尽道承恩泽，千载昌期际此时。万朵金莲彻夜开，满帘香雾隔蓬莱。遥看鳌背云中出，喜见仙人海上来。拂曙星河低绛阙，凌空鸾鹤上瑶台。笙歌一?春如海，共进吾皇万寿杯。"}