{"id":"795363","title":"念奴娇 中秋坐月，和姑大人韵","dynasty":"清","author":"胡纫荪","text":"秋风送爽，看团圞冰镜，遥空驾起。收拾绣床瓜果设，拜月桂花影里。小院香烧，高堂酒酌，笑语生欢喜。寒辉流照，一年良夜能几。还念赏玩琼楼，豪华易歇，难把铜山倚。天上人间清是福，我与常仪同意。坐转银壶，歌赓玉树，欲向晶宫寄。约他来晚，碧天依旧如洗。"}