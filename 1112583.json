{"id":"1112583","title":"同李十二醉饮王氏牡丹园二首","dynasty":"宋","author":"张耒","text":"东风穷巷只埃尘，谁见城南万朵新。不问主人聊一饮，为携佳客送馀春。比君意气三年老，贷我疏狂一味真。醉里尚能驰马去，看君倒著接䍦巾。吹尽纷纷桃李尘，天香国艳一翻新。正过谷雨初晴日，分得西都大半春。旧态似推新艳好，红芳不似淡妆真。嗟予久得丘园意，何日相逢一幅巾。"}