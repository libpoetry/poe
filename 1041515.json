{"id":"1041515","title":"麻黄州送李斯石铭二十一字","dynasty":"宋","author":"刘敞","text":"麻侯昔为莱子国，海滨渔人献文石。云是秦始皇帝东巡碑，二十一字李斯迹。桑田变海岸为谷，此石亦沈沧海侧。浪翻水转石段空，偶存数尺非人力。文章虽传失首尾，犹与史记无差忒。字形讹缺非昔时，蛰龙病虺相排迮。念昔属车八十一，气如虎狼食中国。方士献策通神仙，谀臣奋笔夸功德。始皇未死名已灭，秦地初分石皆泐。迩来似觉天意然，欲令后世羞其惑。君不见夏禹九鼎传三王，末年乃随殷社亡。时平往往暂一见，龙文玉铉曾无伤。圣贤作事宜万代，事非圣贤多立坏。"}