{"id":"621658","title":"静夜久坐寄宋尔孚辜端敬","dynasty":"明","author":"郭之奇","text":"夜沉敛客绪，息意冥所思。皓月时流照，江水清且瀰。参差檐外影，兴言故人居。故人今燕北，连镳暂相随。聚首亦何几，各有民社司。宋子敦其性，辜君迈厥施。恢恢皆远器，伯仲可同追。久探此心一，应知不世移。世情竞纷纠，慎处乃得宜。刚柔裁之心，进退观于时。余亦耽虚白，所砥日孜孜。相望非近小，贡言多切偲。孤尚如不失，千秋有共期。"}