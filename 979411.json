{"id":"979411","title":"次韵苏门下寄题雪浪石","dynasty":"宋","author":"晁补之","text":"居庸灭烽惟留屯，时平更觉将军尊。铃斋看雪拥衲坐，急鼓又报边城昏。百壶高宴梨栗圃，千里未尽桑麻村。天怜公老无以乐，一星飞堕从天门。得无遗履谷城化，恐是吃草金华魂。不然荆棘霜露底，兀然奇怪来无根。女娲捣鍊所遗弃，奔潨尚有河汉痕。岂其谋国坐不用，聊以永日宁复论。跳梁不忧牧并塞，绥纳可使鱼游盆。公归廊庙谁得挽，此石万古当长存。"}