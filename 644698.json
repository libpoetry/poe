{"id":"644698","title":"蜀王殿下赐行厨酒膳奉谢","dynasty":"明","author":"方孝孺","text":"天门传诏飞金符，帝子发春朝帝都。万里巴江引轴轳，朝离瞿塘莫荆巫。牙旗羽扇照江湖，冯夷操楫龙伯扶。威振海若惊天吴，衮衣登朝玉陛趋。至尊抚问情郁纡，奏还大国天语俞。却从周秦行坦途，乘传西来试驰驱。日行三百尚未晡，亲藩留宴穷欢娱。秦民拥路观金舆，口称盛德目睢盱。共说贤王世所无，南入荆门喜气苏。蜀邦密迩忘崎岖，山花烂熳云模糊。绿树清江如画图，汉中小臣章句儒。早向王门曾曳裾，是日来迎拜路隅。按辔遥看笑且呼，暮抵行宫侍直炉。华灯照夜铺氍毹，从容前席讲典谟。玄谈蝉联如贯珠，上探千古周八区。鄙诮荣辱圣为徒，更阑喜极行玉壶。叩头举白红生肤，侍臣奉教恩意殊。大官美酝贮行厨，特赐归饮不用沽。上尊珍味甘且腴，受之无功辞有辜。心感王恩厚矣乎，献诸祖祢颁妻孥。招致朋僚洗罍觚，共饮相欢同赐酺。平生饮水兼茹?，秪将铅椠代耕锄。近为校教食民租，尸居静阅年岁徂。世人视之等泥途，赖逢圣主意气孚。讨论圣猷师古初，经纶万理发在梳。小臣学术本粗疏，志广年荒才更迂。量同溟海肯纳污，欲致众骏先收驽。愿王道德为世模，摩抚疲癃恤鳏孤。南渐泸戎北羌胡，阳和发生无朽枯。育民兴贤语不诬，行致孔明与夷吾。共康国政秉事枢，保釐西土佐唐虞。不数?丛及鱼凫，吾王端拱化日舒，从此感恩非一夫。"}