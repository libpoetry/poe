{"id":"609989","title":"赠太史区海目先生奉使册封过里还朝之作五十四韵","dynasty":"明","author":"韩上桂","text":"绛节高衔下九霄，紫泥初布拥征轺。天潢派衍隆宗国，地轴根盘护圣朝。带砺山河盟券在，藩维畿甸赐书遥。斗边星泛仙槎杳，驿路春深使马骄。骤奉梁园誇咏雪，偶从楚客羡观潮。班联旧叙王人重，宴洽新承帝子招。绶结银黄荣过里，途迎冠盖快题桥。玉堂秘地清仍切，阆苑仙香远自飘。盛德久占容驷入，贵游争慕阿龙超。经传家学承裘冶，宠藉君恩湛蓼萧。露下金茎天泽渥，书雠藜阁夜光摇。翠屏春度莺花暖，宝篆烟微兽炭烧。族会琳琅纷错耀，阶连兰桂挺森条。秦廷白简群簪笔，王氏青箱尽珥貂。雏振奇毛原鷟鸑，驹名汗血本骅骝。一门子弟俱能赋，满座埙篪可并调。盛世图书呈上瑞，清时球训重明瑶。彤霞日下抒灵彩，琪树风前揽秀标。独唱阳春裁郢曲，登歌肆夏叶虞韶。泗滨远戛浮金磬，嶰谷重翻引凤箫。习汰梁陈澄靡丽，力回汉魏振风谣。斲轮妙技惊成鐻，破的微言薄射雕。怪似骊渊探象罔，奇从鲛室裂冰绡。五都宝集材云富，三峡泉倾思转饶。誉重龙门飞瀑注，望隆泰岳俯岧峣。垂云广振南溟翼，悬曜同瞻北斗杓。自叹崎岖齐蹇驽，却怜栖息拟鹪鹩。牢骚但可凭诗遣，磊块惟堪借酒浇。笛溯流风喧晚牧，歌当落日引归樵。眠缘懒读空便腹，病值愁吟几瘦腰。谬享千金存敝帚，虚乘五石泛轻瓢。情怀楮叶劳摹刻，技习虫鱼好篆雕。奈愧效颦矜里丑，祇应焚砚似君苗。仰看霞彩惭幽缬，静听鸾音怯沸蜩。感籁鸣从春蚓动，望洋笑比井蛙跳。牺文肯弃沟中断，桐韵须携爨下焦。海燕力微思附汉，谷莺声远欲迁乔。风摇弱卉轻犹拂，雪入鸿垆点旋销。幸托通家连孔李，喜承虚问采刍荛。高轩绣毂频相过，绮席金尊数见邀。下榻旧联鸣雨夕，分题同对落花朝。閒随楚泽依兰幄，并泛湘流奉桂桡。颇似辟支闻大乘，将因洛诵契参寥。指麾群队从前帜，荡斥纤尘佐末飙。四牡未应淹骥足，双旌期尔遄星镳。已瞻衣锦行清昼，还听鸣珂赴早宵。道并作霖踪傅说，德誇迈种媲皋陶。在公夙夜勤三事，退食从容表庶僚。体袭柏梁赓汉武，颂同华祝赞唐尧。皓容振鹭波间浴，劲节贞松雪后凋。有道相臣谐玉烛，太平天子问庭燎。勋名鼎鼐供镌勒，图象丹青入画描。奉使皇华劳讽谕，作人云汉俨光昭。蓬莱缥缈如相忆，金阙银宫首重翘。"}