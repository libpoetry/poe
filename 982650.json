{"id":"982650","title":"咏古十六首 其七","dynasty":"宋","author":"华镇","text":"黍稷无恶种，方苞藉良农。淳化混无外，殊疆蔼同风。海滨昔未洽，盗弄潢池中。胜残无善政，矧日劳兵戎。龚叟达事变，嘉言契清衷。鈇锧何所施，钩锄日成功。鸡豚被封域，桑麻翳垣墉。天子念循良，召对明光宫。醉客雅轻事，临歧愿追从。厚意难重违，归轩相与同。终藉哲人语，清风傃渊冲。小人徇其末，所得竟无庸。君子喻其大，道义在所攻。联裾治水衡，迟暮何从容。"}