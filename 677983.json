{"id":"677983","title":"唐人牧马图","dynasty":"明","author":"王钝","text":"兔髯香染松烟湿，腕底龙媒惊霹雳。云笺半幅秋水横，霜蹄晓踏荣波立。圉人持箠唐衣冠，恍疑毛仲临雕鞍。当时骏骨岂易得，遗形独赖曹与韩。我今按图叹奇绝，真如目睹双騠駃。忆昔吴门疋练过，光芒闪烁明于雪。夫何路险盐车随，伯乐不遇知者谁。又思燕台有高价，郭隗一去无良媒。华阳春雨生芳草，水暖沙平浑不扰。此图此景着意深，冀北凡群愁欲老。"}