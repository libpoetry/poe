{"id":"1206317","title":"兰陵王","dynasty":"元","author":"姚燧","text":"雪崖雪。玉垒浮云变灭。蓬婆外、晴白界天，西岭窗涵古今绝。秦山置下列。类媵姬姜娣侄。望太白、三百去天，六月人犹失炎热。缁尘苦为涅。问谁可配兹，千仞高洁。惟君雅号相优劣。有北正寒冽，传将移节，及门再命益磬折。未闻赐环玦。我拙。误名窃。甚此日徵书，亦到岩穴。何人轣辘同车辙。华首最相悦，忍为轻别。定成竹否，乞为汝，负羁绁。"}