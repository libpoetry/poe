{"id":"1235645","title":"和神保钦之御史监试上京韵四首","dynasty":"元","author":"许有壬","text":"蹛林云雾护皇州，贝阙珠宫远似浮。骢马归时人尽道，槐花开遍上林秋。滦水天家第一州，赤霄楼观紫烟浮。因君记我昔此役，二十五番鸿雁秋。茫茫九点认齐州，大地如舟日夜浮。龙虎台前新雨露，人间无此一天秋。醉眼曾空十二州，肯随人海共沈浮。白头不用悲陈迹，木落霜清恰见秋。"}