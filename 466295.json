{"id":"466295","title":"二零零一年十二月三十一夜","dynasty":"当代","author":"卢青山","text":"明日即元旦，万物周回步。去者旋复来，来者已非故。伊余独异之，长向今年住；时时皆年尾，心共韶光暮。元旦自元旦，岂以我改度？岁岁来过我，嗟不与我遇。山深闭万景，明月光独卓。流布自天下，恍如雨之泼。水杉空叶枝，并无影可落。杂树深蓬蓬，团身睡如著。山鸟忽一啼，使人首一愕。太常一日醉，我有一日醒。兀兀不能安，自不知其病。忽然伸眉笑，盖以今未饮。冬风如春风，著体无稍冷；明日即明年，奔来不用请。孤坐玩空杯，聊应守岁景。"}