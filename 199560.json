{"id":"199560","title":"古意蒿上为徐子宜侍郎赋","dynasty":"宋代","author":"刘过","text":"桃李多芳妍，开落如春风。吒身终自天，花不百日红。残月望朝日，各自相西东。为君整仪容。照水不照镜。为君进甘旨，君视肉有堇。悲歌欲感君，声若君不闻。金玉徒结君，君看若浮云。父母长叹息，谓儿好容德。脂泽固不妍，珠翠亦无色。娉婷艳阳春，自丑不自惜。君心河汉流，为雨不复收。妾心东流水，赴海终不止。"}