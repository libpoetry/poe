{"id":"1117891","title":"晚起二首","dynasty":"宋","author":"陆游","text":"卖剑捐书绝世缘，掩关高枕送流年。久从道士学踵息，谁管门生嘲腹便。化蝶飞时嗟昨梦，睡蛇去后喜安眠。欠伸看起东窗日，也似金銮过八砖。学道逍遥心太平，幽窗鼻息撼床声。柳花无蒂蛮毡暖，龟甲有纹缯帐明。候起儿童陈盥栉，笑衰人客闯柴荆。此生睡足无馀念，安用元戎报五更。"}