{"id":"1045741","title":"杂诗","dynasty":"宋","author":"吕陶","text":"夕阴敛层空，素月出西海。寥寥俯仰间，杳不见纤霭。清光信可掬，璀璨掌握内。虚庭纵远目，中夜如有待。念我金石交，轻别己十载。德音响球琳，道味芬兰茝。悠然阻声容，况复接言诲。幽怀愿一写，四顾多泛爱。回头自珍惜，欲显不如晦。赖此秋蟾魄，千里共光彩。思贤摇去意，对景慕良会。此夕虽圆明，清赏君何在。"}