{"id":"1251872","title":"舟行胶浅晚泊小桥期至豫章而别则咫尺矣即事书怀简何平子","dynasty":"元末明初","author":"刘永之","text":"偶遇乘槎侣，因辞下泽车。客程兼旦暮，川路滞风沙。石碎愁鹅子，汀长怯犬牙。急湍腾雪马，浅溜蹙霜花。聚舫时连鹢，攒篙若斗蛇。去留因地利，漂泊任天涯。洲指黄牛近，山瞻白鹤遐。潭烟迷浦溆，岸火识人家。系缆安桩栻，偎篷宿苇葭。中宵渔响歇，向晓雁声哗。忽忆别期促，还怜光景赊。剑愁分紫气，酒喜酌彤霞。坎壈身如寄，蹉跎鬓欲华。相期何处好，勾漏问丹砂。"}