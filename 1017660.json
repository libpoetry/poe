{"id":"1017660","title":"灵叟小师悟垓侍者求语","dynasty":"宋","author":"释绍昙","text":"碧落一碑无赝本，非草非真非隶篆。镜样渝江彻底清，字义炳然人少见。灵叟珍藏岁月深，南来吴越人争寻。瘗鹤铭辞匪同调，寒山诗句非知音。纷纷问字谁亲切，勾不成勾丿不丿。争得卢公赛子云，一肩担荷柴冲折。临行密付阿谁边，妙处休云子不传。索性扫除元字脚，义天云净月孤玄。"}