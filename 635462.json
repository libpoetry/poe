{"id":"635462","title":"赠陈昆垂入学","dynasty":"明","author":"成鹫","text":"生之生也气食牛，祖父爱之如琛球。曾从我口授章句，过目成诵如泉流。九岁通经知大意，十岁能文先制义。纵横日课五千言，首尾不更三两字。我年四十为腐儒，寻行数墨遵程朱。三日一回频刮目，廿年久别当何如。眼前世事殊匆草，少壮看看人已老。我来旧社种莲花，生向环桥采芹藻。羡生作赋拟凌云，羡生逸足能超群。羡生良才不隐世，羡生乐道长安贫。安贫乐道良不易，前路更多难了事。愿言努力事驰驱，莫负老僧亲授记。"}