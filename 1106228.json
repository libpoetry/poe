{"id":"1106228","title":"挽宁宗皇帝章六首","dynasty":"宋","author":"王迈","text":"驿报行天下，君王弃万几。鹤翔云汉远，龙向鼎湖飞。杞国天初陷，咸池日尚微。临轩思往事，血泪不停挥。帝业亲耆定，皇图日靖嘉。忧民比仁祖，在位迈重华。谟烈诒千载，车书混一家。最悲行跸地，哀些咽箫笳。圣化调新瑟，仁师慰望霓。方还赵全璧，旋复禹玄圭。声教恢邹鲁，威灵畅女鞮。浯碑堪恨处，圣寿不天齐。至道天同大，清心水不浑。六宫行幸少，尺宅炼真存。厌代金銮殿，收魂玉帝垣。星辰罗上界，还奉太微尊。忧治勤宵旰，生经爽鼎铏。玉卮临瑞节，画翠怆昕廷。草木秋零落，乾坤昼晦冥。扶持宗社计，列圣在天灵。方启中兴运，旋开万世功。人心忧漆室，神断定青宫。识见几微表，安危指顾中。孤臣读遗诏，无语泣西风。"}