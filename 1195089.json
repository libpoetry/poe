{"id":"1195089","title":"街西居三首","dynasty":"唐","author":"姚合","text":"受得山野性，住城多事违。青山在宅南，回首东西稀。浅浅一井泉，数家同汲之。独我恶水浊，凿井庭之陲。自凿还自饮，亦为众所非。吁嗟世间事，洁身诚难为。日出穷巷喜，温然胜重衣。重衣岂不煖，所煖人不齐。兀兀复行行，不离阶与墀。丈夫非马蹄，安得知路岐。穷贱飧茹薄，兴与养性宜。乃知长生术，豪贵难得之。"}