{"id":"220036","title":"送表臣·枯肠服气如寿龟","dynasty":"宋代","author":"李处权","text":"枯肠服气如寿龟，穷冬却扫百不知。开门忽见雪满地，纵横浩荡春正飞。入隙时欣点万卷，仰檐不见霑吟髭。松林冥冥起薄雾，涧水活活生微澌。清可洗心明洗目，卑且不污高不危，残妆如见寿阳面，不食可怜姑射肌。书生长年营口腹，颇似蜘蛛空吐丝。身将老矣厄离乱，我生之初尚无为。百篇落落或能赋，一杯炯炯须重持。崆峒漫倚防身剑，枉负平生作男儿。回首农桑三万里，无复贞观开元时。恭惟天子尚勤俭，早集书囊为殿帷。一朝随仗过沙漠，落日风尘龙凤姿。此时燕山士如虎，寒多史乃秫酒醨。肉食岂堪茹毛苦，应念靴鸣集赤墀。尘沙错落赭黄暗，貂狐独向寒风披。关山寂寞草树死，指点射猎方奔驰。心益不忘尝胆事，望云遥祝万寿卮。向来窃取名器者，扈圣曾无一夫随。忠臣义士愤切骨，皇天后士傥鉴之。"}