{"id":"411378","title":"秋日游别墅","dynasty":"近现代","author":"刘凤梧","text":"念兹旧别墅，昔为吾寄庐。园林饶胜景，花木尽扶疏。中有傲霜菊，尤与百卉殊。幽馨比檀麝，颜色照庭除。伴我酌清醁，一醉梦蘧蘧。迄今逾五载，重来涕泪俱。场圃翳荆棘，阶砌布莓芜。蟏蛸网如织，蟋蟀声唏嘘。徘徊暮霭沉，凉露侵罗裾。芳草不可寻，惆怅明月孤。"}