{"id":"904758","title":"题阴山七骑图","dynasty":"宋","author":"李石","text":"回岩客子卖墨人，诸孙卖笔笔有神。墨翁已入蓬莱殿，笔孙有愧中书君。迩来小孙兼好画，两幅溪藤七匹马。虎狼避路狐兔藏，朔风吹沙霜满野。邛崃关头大渡河，使君五马千丈坡。猎将一围看蛮走，醉敲铜鼓蛮踏歌。急收此画人莫识，矍铄之翁誇笔墨。不如再泛洞庭船，袖中一剑随飞仙。"}