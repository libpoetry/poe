{"id":"495556","title":"摸鱼儿 悼鹦鹉","dynasty":"明","author":"陈霆","text":"向东风、红销翠萎，伤心成甚情绪。护寒帘幕终何用，花病早知来处。春也妒。全不管、画堂冷静人难度。高飞有路。仙梦去多时，玉绳金栅，空锁绮窗雾。鸳鸯会，惆怅佳期又误。琵琶有语谁悟。香残红稻珊瑚颗，愁与泪珠同堕。还寄意。永别他、陇山千古青青树。梨花院宇。重想念新诗，日高惟有，莺燕自来去。"}