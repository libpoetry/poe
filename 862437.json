{"id":"862437","title":"拍手行","dynasty":"宋","author":"王柏","text":"五云缥缈护天关，舆金辇宝来如山。上有封题三道印，多是中朝清要官。一膏一缕尽民命，荆箠新痕蚀旧瘢。东麾西节步霄汉，公私赤立生意悭。年谷丰时无盖藏，那禁水旱相摧残。黄馘槁项卧沟壑，獾奴狼子生狂贪。辍耕太息鸿鹄志，乘牛读史需时艰。忽如妖禽啸清晓，泥丸初不劳惊弹。何人把玩张声势，直令聚蚋奔醯酸。竹兵乌合本儿戏，伍籍久蠹心先寒。吁嗟身世狭于掌，北望神京双泪潸。国家有纪谁敢犯，济彼德惠防民奸。何曾假借污暴手，病入心膂何时安。堂堂正气不久熄，自古东南多造端。谁出华山拍手笑，袖中三尺山河宽。"}