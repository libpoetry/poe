{"id":"1249196","title":"饯谢子兰分韵诗","dynasty":"元末明初","author":"顾瑛","text":"先生祖实康乐公，于今为庶称老翁。派流白鹤溪上住，乡里群豪趋下风。叩门过我惊我侬，头戴笠子心忡忡。谈空说有丘壑志，抗尘走俗山泽容。自言千里窜荆棘，此身飘泊如飞蓬。山妻未老发半秃，纫针主馈全妇功。大儿学诗次学礼，小儿五尺儒门童。前年去年兵蔽野，单堠双堠人举烽。孤舟如叶载雨雪，朝浮暮泛西复东。寒蝇穴窗死钻纸，泥龟曳尾生脱筒。只今僦屋在美里，黍穗雨黑波摇空。米如买珠薪束桂，坏壁四立鸣哀蛩。杜陵迁居忧国难，阮籍命驾嗟途穷。鹪鹩无枝何所寄，乌鹊三匝将奚从。结心泗川得管子，为借一亩幽人宫。我为斯文雅识面，迟迟细语倾深衷。我开船屋秋水中，绿波碧树红芙蓉。推窗面面远山入，引钩个个游鱼逢。好事独许米老得，清赏当与岑参同。画张神笔骇疟鬼，书著芸香辟蠹虫。槽头夜滴百斛酒，佳菊烂发花丛丛。蟹斫两螯白雪满，橘摘并蒂黄金重。荐君之酒饯君别，莫辞大酌玻璃钟。君不见绕屋水流流入淞，五湖四海三江通。君归只在泗川上，百里那消风一篷。君好去，莫匆匆，足衣足食可御冬。回首虹光贯明月，新诗多附高飞鸿。"}