{"id":"814534","title":"寄李文亭同年","dynasty":"清","author":"武亿","text":"不见李夫子，今且岁一周。坐滞冷官局，和意但无求。引水灌庭竹，瘦影对摇秋。时泛一尊酒，呼与此君酬。相要依岁寒，劲节两相留。昨岁逢梁园，各念离居索。属当十月交，伫践故人约。入门半萧森，摵摵黄陨箨。有友方山子，适与尘鞅缚。跂予望同舟，不得并李郭。阴沈三日雨，窗隙幂冥漠。且复尽怀抱，因君叩管钥。年少学乡曲，动辄井蛙喜。侧瓮徒哺糟，食蔗未尝旨。枵腹而嗷嗷，弄舌以齿齿。至言供儳说，其失均为鄙。"}