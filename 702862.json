{"id":"702862","title":"题画七首","dynasty":"明","author":"董其昌","text":"野人何以傲游子，流水声中把道书。拈向河梁岂无意，清时巢许不岩居。桃溪柳陌转山椒，古木苍藤自六朝。是处诛茆可容易，每乘春涨弄轻桡。雪柏霜松不记年，从教千尺郁参天。迩来灌莽丰茸甚，画史难回造化权。溪藤十万写烟峰，犹在齐州数点中。海外即今多纸贵，可能身是夜郎雄。花竹蒙茸野水纡，閒弹别鹤试游鱼。经春自领湖山长，可奉东皇只尺书。风轩水槛压春流，一带平冈草木稠。心喜应门差解意，只容渔父得相求。青山白社梦归时，可但前身是画师。记得西陵烟雨后，最堪图取大苏诗。"}