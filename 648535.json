{"id":"648535","title":"友鹤轩","dynasty":"明","author":"薛瑄","text":"九皋阻且深，洁白有佳鸟。中宵忽长鸣，清响彻四表。开轩一听之，众理悉明了。蚌蛤藏洪渊，秀气浮浩溔。良璞在昆冈，清辉散岩㟽。雅兴与兹同，至德潜且皎。温温圣者孙，大道思远绍。友鹤名华轩，存诚绝外扰。水积成川流，水壅盛颠杪。功深效岂彻，响大声不小。惭非风雅才，作诗心自剽。"}