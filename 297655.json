{"id":"297655","title":"金缕曲·甲午送魏铁三","dynasty":"现代","author":"麦孟华","text":"此汉铮铮铁。更生小、会骑飞马，雄姿英绝。十丈软红人海窄，匣里剑光如雪。浇不灭、胸中热血。沧海惊波蛟气恶，是男儿、东望眦应裂。长河影，耿不灭。酣歌应击铜壶缺。更那堪、误伊芳草，数声啼鴂。跃马燕云身手好，铁笛一声吹彻。况肝胆、照人如月。负尽狂名三十载，才中年、莫漫悲华发。尽杯酒，与君别。"}