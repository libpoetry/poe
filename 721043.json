{"id":"721043","title":"洞庭秋三十首","dynasty":"明末清初","author":"王夫之","text":"潇湘北下巴江东，上蟠下际抟青空。天地忘忧消偪侧，凄清作意撩鸿濛。夔子孤城悬太白，三苗馀垒挂残虹。古今无那此俄顷，欹危歘尔生蘋风。月似芦花烟似水，似如不似劳形容。喷雪凝寒犹清适，涵晖冷燄飞轻松。星汉相看交不昧，心魂欲之亦奚从。但觉晃煟透圆碧，不辨愁来忽已逢。大仪悬张覆釜幢，谁其至者弗心降。长天纤忽随泯泯，商飙骚屑入淙淙。浩瀚无馀一丝挂，清微欲将九鼎扛。安得沐日仍浴月，东赪西皎晶荧双。洞䆗虚无净一规，惊涛相即不相疑。精金大冶鍊幽蚃，俊鹘老鼍愁倾危。炎心已改何洗涤，高旻受荡还清嬉。妙香浮动非蘋芷，水雾上摄开轻吹。乾坤倦游行将归，损山容益水光肥。片云帆侧不能影，木叶天际知己飞。游子去妻百交感，战伐渔樵双息机。驱除姝暖返肃爽，禁愁为惜素心违。羁心劈破芥浮居，色色消沈远近如。险目不平夹韵度，凉魂小住姑安舒。孙刘战争问沤沫，怀葛徂伏留萧疏。情知涕泗无栖泊，放浪磊砢任太虚。翛然容与清泠都，何求不得须黄垆。函盖双枢合骀宕，明暗半丝分有无。潜蛟旅雁忘兴废，疏云片月矜昭苏。缩为椰子沁心肾，幻计无忝移山愚。空有无垠铲径蹊，分明至极翻凄迷。远视不正非野马，客心已窘聊木鸡。帆蝶卖眼惊天末，樯乌亡赖啼日西。阴光夕灼动绿气，?然鬼臂相牵携。碧落无疑鹏背揩，入寥天一绝安排。邂逅不停增蹇产，虚空未破犹沈埋。略遣水光存芥蒂，想知天骨正厓柴。鲸鲤可骑终未称，吾生箬笠双青鞋。回头摇落悲群动，广大昌明亦自猜。无触之声消梦晷，不寒而慄贮骚才。藏舟后夜同归壑，张楚初心冀缓哀。驰骛清狂何所吝，寒潭降潦畏相催。瀰瀰盈盈不借春，千萧万瑟屯嶙峋。水力未至溢浩淼，雄心仅可吞清贫。张乐鼓瑟凭慰藉，巫娥湘后惘逡巡。自然难释虚无恨，斜月流霜非有因。目穷差别耳非闻，逼塞诸根但有云。触法大都无软美，宽饶何处着殷勤。如浮今古谁为纽，尽费烟霄不受熏。一笑中流誇定力，那知悽恻破三分。西清启寒亦有门，扃魂不扃金水魂。方诸津润遂昌大，青女娥㜲失恭温。孤云峰势向凌替，海天精彩捐烦冤。空洞虽非万法侣，临之未易相贪吞。随处波心着戏竿，刚森簇簇护轻安。充形暄气存黍米，大冶昭质任烹爨。根株吾岂依坟埴，须发何庸非羽翰。霏苍飏碧自生意，行与浑仪谋团栾。远行之感剧登山，壑断湍哀梦亦悭。戍火祠烟荡精切，长天白雨怙痴顽。天涯交臂早无绍，去景凝眸暂不閒。难与此怀觅止竟，征鸿一缕空飞还。塞臆英多杜口宣，清歌难唤奈何天。古人不见閒邀月，置我无从小学仙。铁脊未妨聊旖旎，金轮犹恐不刚坚。馀霞落日关何事，带影微茫起识田。法界孤微此泬寥，鲲游亦竦等鹪鹩。环区不鲠鱼头乙，泓水方凝雀目椒。浓露可怜添浥润，片云何恃得逍遥。穷涂收拾千年恨，虾国游谁出斗跳。欱然敛精归元包，匀凝活汞停煎炮。穹窿舍此复何有，沆瀣相干故不交。稍觉丝缗牵静谧，非分玉笛喧淫咬。神光四映飞芒角，讵倚星月相杂殽。弱骨凌乘一线操，未凭长目送雄豪。通身冰血争融结，伸臂烟霄试抑搔。岂必人生方幻寄，足知厚载不功高。金风但鼓囊中籥，大费尖酸徒尔劳。晶辉蠕影萦一窝，澄之荡之夫如何。容裔积已成坚冽，鏦铮喧外绝烦苛。绿非荇藻发谁浦，光带露霜自昨波。惊鸿亦知无闻见，抱意长鸣凌嵯峨。大圆不息翻河车，闪烁万顷吹银芽。化汁一色混潇皛，青气双合通荒遐。无质可抟犹沐浴，有见不盈奚开遮。何得丧耦此孤坐，谁邀明月觅芦花。三秋三楚填淫荒，谁能不断忧思肠。遥遥极浦浮云树，渺渺生洲迷荻蒋。马殷南国飞星白，陆逊西垒落日凉。咫尺千波杳向往，孰为大壑恣埋藏。浮槎无系巴邱城，缥渺之楼空若惊。微霜覆蓑失残梦，远火照帆悲他情。乘乘宇内既清澈，脉脉空际或经营。小范于此言忧乐，胸中无故横甲兵。微风软縠退以听，濯濯平远拔昭灵。吝俭物情不获巳，险阻大造故须经。馀霞半壁从明灭，征雁万双亦伶俜。居然幻泡警凉魄，无数浮心一日扃。崚嶒何来凛气增，舍此空轮无与胜。吴天海色遥迎送，楚霜蜀冻交消凝。荡涤赤日曳素练，消息银汉络珠绳。从知白帝威权甚，万象泻影涵倾崩。鹧鸪声断西日浮，君山未愁黄陵愁。白浪几何倾楚塞，金风既展讫神州。萧飒万个撼斑管，迢递千古疑胶舟。贾至张说尔何物，落拓欲牵万里忧。但哀无端眇淫淫，长啸不展狂歌瘖。欲与招魂迷南北，横令此愁亘古今。蛰雷残雨无所藉，金枢玉露亦难谌。日暮息棹殊未已，寒波倒射冉枫林。玻瓈帝网两镜参，元中之元清灵酣。露泡影相合不二，水月空观谁为三。中流两岸四无定，鸟道一碧微自谙。军持满汲寒沁骨，容受无多祇大惭。青幕白地清涎黏，浓淡分界唯微纤。未审天容亏半壁，定疑水气消馀炎。披襟不让云将御，理楫略挂羚羊尖。鏖空白战九十日，吸月餐风亦损廉。玉液统此微霄函，俯仰不知灵与凡。旭雾平收兜罗捲，阴彩夕涌牟尼嵌。肉翅欲愁千里倦，韵目难厌一晌馋。苍螺半点点霜色，谪仙何情强欲芟。"}