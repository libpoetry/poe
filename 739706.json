{"id":"739706","title":"游弘济寺","dynasty":"清","author":"包彬","text":"秋江静无烟，山影恍图画。晨登燕子矶，尘鞅一时卸。径转直复曲，奇峰若相迓。冈峦中断馀，两崖仍可跨。迸石树无皮，疑是白龙化。梵宫隐深云，香风逗林罅。娑罗落高阴，傍户枝柯亚。洞穴豁堂皇，禅房半相借。上有衔花鸟，下有投岩麝。缘壁陟高阁，山川拓眼界。江明匹练横，天际波涛泻。此境足勾留，俦侣催返驾。徘徊石磴旁，归云拥足下。"}