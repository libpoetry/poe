{"id":"681856","title":"送张养正都宪","dynasty":"明","author":"吴希贤","text":"先生原将种，东观早蜚英。统制新衔命，羌胡已识名。岂为投笔叹，暂作请缨行。沙草关南戍，旌旗塞下营。背人时草檄，入幕夜谈兵。文武真兼济，忠勤定有成。战袍团绣廌，介马粲朱缨。意气吞群羯，勋庸播两京。百年今故典，万里此长城。宵旰忧心泰，边陲指日清。关张非俊杰，韩范本儒生。佩得黄金印，归来谢圣明。"}