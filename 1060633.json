{"id":"1060633","title":"同陈虚中劝农出郊因游明水山寺","dynasty":"宋","author":"洪刍","text":"深树鸣鷤䳏，红紫春事休。临川贤假守，只今陈太丘。驾言出远郊，班春临道周。亦招素冠士，来从朱轓游。晨兴惬胜引，适此夜雨收。原隰乱高下，意行逐前俦。荒荒白水满，郁郁稻秧抽。旧闻明水寺，宛在岩之幽。石门本无关，鸣禽自相求。不有省耕役，俗驾来何由。老屋隐乔木，野僧事良畴。松径深窈窕，轩车纷少留。迟回动归兴，冲雨戒摧辀。危情极冰渊，细路遵塍沟。深泥艰涉足，竹鸡为我愁。岂惮来往频，清与耳目谋。回首谢青山，寻盟亦悠悠。"}