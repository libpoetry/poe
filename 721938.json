{"id":"721938","title":"煎粉","dynasty":"明末清初","author":"屈大均","text":"细作香粳粉，光分雪色妍。摊成春饼薄，叠出白环圆。石蜜香心卷，兰膏素手煎。玉盘寒具外，此饵及宾先。越俗甘麰少，擎来粉食先。琼靡香稻屑，金铫素油煎。妇女添茶素，儿童减饼钱。争言馎饦美，未若粔籹鲜。吴筠徒说饼，未见粉香煎。细杵舂云子，重罗糁雪绵。南中稀食面，野外此登筵。不用椒兰洒，糖霜已可怜。南油茶子美，粉饵姿深煎。浸米寒泉冽，成膏白玉绵。荼蘼为角好，椰子作餈先。束皙如餐汝，应添赋饼篇。"}