{"id":"601821","title":"陂塘泛舟","dynasty":"明","author":"郑学醇","text":"海潮五月初盛壮，映地涵天何荡漾。轻舟傍午泛陂塘，菰蒲猎猎鱼吹浪。黑云触热片时作，白面石尤雷电恶。翡翠蜻蜓历乱飞，钓艇罟船遵渚泊。篷底时惊霹雳光，崩腾似泻银河落。须臾雨霁风渐息，荷叶菱花静如拭。匏樽相属兴陶然，渺渺水天同一色。夕阳倒景浸南山，荻岸松门杳霭间。夜深喜见明月上，清景好人不忍还。阴阳阖辟有如此，昼夜死生同一理。安得潜窥造化枢，长与天地相终始。"}