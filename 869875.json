{"id":"869875","title":"三月十五日宿魏云夫山庄","dynasty":"宋","author":"司马光","text":"先生嫌俗宾，犹与故乡亲。不惜烟霞地，暂容缰锁身。林庐深有径，鸡犬四无邻。蔌蔌闇花堕，苍苍古柏春。饭炊松粒细，盘采蕨芽新。静觉精神健，闲知气味真。溪泉冷毛发，山翠湿衣巾。竹色消酲易，林声破梦频。客轮来去辙，驿路古今尘。明日空回首，白云应笑人。"}