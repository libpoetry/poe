{"id":"1107056","title":"客信丰寄刘起潜","dynasty":"宋","author":"邓有功","text":"怪得寒灯昨夜花，五更归梦倏还家。多情儿女伤离别，争挽征衫问鬓华。鱼苗客子去成群，野笑狂歌慢慢行。三十里头齐顿住，闻官早过吉州城。锦衣戍卒竖霜矛，弹压盐丁过岭头。三月闻韶堪叹息，南中还是一年忧。岭南咫尺莫如虔，和暖严寒别有天。一夜诗魂清到骨，晓霜封却钓鱼船。"}