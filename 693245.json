{"id":"693245","title":"次临封八景韵四首 江口归帆","dynasty":"明","author":"苏万国","text":"两岸孤蒲映绿苔，江山如画锦屏开。千层巨浪排天涌，一叶轻舟带月回。入眼堕云随落鹜，愁人短笛调寒梅。难赊暮景毋虚过，待趣将来识几回。苍波千顷泛灵洲，信宿渔翁隐上头。曛醉夕阳笠蓑畔，闲歌沙浦水云秋。孤航薄暮知何适，桂棹乘潮任自流。到处烟霞连网钓，芦汀菰渚惯浮游。宝刹无尘迥绝纷，疏钟隐隐出林闻。三扣觉人亲佛日，数声唤鸟度岩云。已惊蝶梦栩然醒，何事轮蹄遝尔勤。遥想东方犹未息，楼兰快斩树华勋。古寺当年号景星，今馀桂影满山明。四天霁色万缘寂，一片寒光千里清。宝树高连东岭出，云华深罩锦涛平。布金长者名还在，不灭馀辉倚赤城。"}