{"id":"726334","title":"建除诗","dynasty":"南北朝","author":"萧察","text":"建国惟神业，十世本灵长。除苛逾汉祖，徯后类殷汤。满盈既亏度，否运理还康。平阶今复睹，德星行见祥。定寇资雄略，静乱属贤良。执讯穷郢鲁，吊伐遍徐扬。破敌勋庸盛，佩紫日怀黄。危苗既已窜，妖沴亦云亡。成功勒云社，治定理要荒。收戟归农器，牧马恣刍场。开山接梯路，架海拟山梁。闭欲同彭老，延寿等东皇。"}