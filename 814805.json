{"id":"814805","title":"奉和洪玉亭送别元韵四首","dynasty":"清","author":"金朝觐","text":"津柳依依最可怜，葛衣宽褪又添绵。与君判袂西风里，从此参商定几年。频挑烛泪夜阑时，咫尺天涯未忍离。我自不辞心曲乱，伊人空复念温其。骊驹就道竞相誇，迎送青山到处家。忽忆迩来耽习静，也因离索厌繁华。海雨江风满客襟，片帆难搁故乡心。预知此后相思苦，总以长年度寸阴。"}