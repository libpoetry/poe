{"id":"677081","title":"西湖喜遇谭友夏赋赠","dynasty":"明","author":"李流芳","text":"谁言谭郎貌似我，执手问人还似无。寸心明白已如此，区区形似终模糊。我昔知子因子诗，晓月残雪风鸣枝。境清音寥意飘忽，虎井数篇犹可思。吴江楚峤两辽阔，期子不来空岁月。西湖烟水我为乡，岂知此中有谭郎。十年相求始相得，停车下船各叹息。歘然魂魄化为一，异者衣裳与巾舄。城中兄弟情好偏，非我与子神不全。两山红叶正相待，子诗我画交无嫌。我家震泽梅花里，湖气花光三十里。留子共度梅花时，且待春深上湘水。"}