{"id":"692780","title":"渔家傲 夏日晓起","dynasty":"明","author":"杨慎","text":"鸡唱未圆天已旭。伯劳杜宇声相续。残月笼花风袅竹。眠未足。千金难买临明宿。叶上露华纷缀玉。青松雨后如膏沐。思爽神清来往独。幽径躅。休教踏破苔钱绿。春色已随银树去。点苍千里行云暮。四颗明珠行复聚。歌舞处。鹤桥便是秋娘渡。青镜红颜容易去。老年芳景须珍护。服食求仙多错误。君记取。九州大错休教铸。"}