{"id":"1252556","title":"子贤兄赐诗兼柬谨依韵和谢并述近况呈诸兄一笑","dynasty":"元末明初","author":"赵汸","text":"独抱遗经托远岑，敝庐犹得日相寻。天寒白鹤归华表，日暖黄鹂啭树阴。弱质每惭经史富，多情应念语言深。山中二月桃花发，无限春晖寸草心。朴学常忧岁月侵，空山渐喜断追寻。路穿芳树飞红雨，门掩疏篱护绿阴。淡泊过从元有道，寻常酬对不须深。春来处处闻啼鸟，白日青天万古心。偶结茅茨傍绿岑，旧书失忆故温寻。水鸣幽涧疑长雨，日上重岩散积阴。承谢朋来渐相问，每思林密更山深。中宵忽忆奇瓜咏，愧尔高人世外心。"}