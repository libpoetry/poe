{"id":"693437","title":"梅仙山奉次李古冲宪长春霭凭栏之赠抚昔人之遗踪感高怀于莫既悲怅自失不觉有言","dynasty":"明","author":"邱云霄","text":"春含翠筱密如城，江拥晴岚蘸水明。云护虹亭无客到，石藏丹井为谁清。章缝却向青山老，羽翮空怀白日生。别后松枝如寄折，报君惟有岁寒盟。解缆殷勤问后期，登楼回首是相思。龙唇敢拟钟期调，鹤态宁如叔夜知。寒月每随朝北梦，停云欲寄望南诗。上林多少卑栖处，幸托春风到一枝。"}