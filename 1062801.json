{"id":"1062801","title":"忆昔行送彭子发","dynasty":"宋","author":"赵鼎臣","text":"忆昔黄粱炊未熟，太学七人同日逐。先生不免弟子嘲，胯下颇遭年少辱。古人高谊今则亡，惟有彭公色慨慷。皇华已建使者节，青眼尚看同舍郎。三年牢落江湖上，赖有故人相倚傍。我穷凡鬼辄累公，公复参差我何望。世间荣辱何纷纷，覆手为雨翻手云。请将得失问北叟，敢以喜愠观子文。满斟滑盏如船大，举酒属公公且坐。看公骨相合封侯，今日入朝明日贺。"}