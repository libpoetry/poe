{"id":"771588","title":"伯兄偕游狮林茗饮终日","dynasty":"清","author":"许传霈","text":"坐谈口苦渴，斋居志苦郁。茗饮五松园，二者思兼括。园丁结知心，汲泉火烹活。香浮雪一瓯，畅言促双膝。即此是家居，襟怀恕坦率。犹忆前朝游，车马齐稠密。今日天假缘，座无集宾列。微雨洒亭台，我情更怡悦。花鸟见精神，岩岫竞辽阔。劳劳行役人，园林为蕴结。壶茗乐团栾，不许说离别。倪迂画岂迂，解事烟云抹。相对暮忘归，归途迎素月。"}