{"id":"1058366","title":"道守董公重成寇公楼集宴僚属因赋长句","dynasty":"宋","author":"华镇","text":"九峰翠滴天光晓，日射三川波浩溔。朱门画戟古城西，岑楼新驾长林杪。飞栾叠楶横纷错，重覆交疏深䆗窱。幕开碧落四垂低，屏列好山千叠绕。卧听羲驭转轣辘，坐看星车回缥缈。啸歌微动薄寥虚，樽俎平铺俯萝茑。耳前燕语得其所，目外鹏图莫之夭。帘翻江日酒霞鲜，窗度天风香穗袅。平昔莱公此栖止，目穷佳丽真明瞭。云归自惜故乡非，日低谁念长安杳。帝居阊阖深难叫，世路风波古瀰渺。饥乌得食嚇鹓雏，嫫母在宫憎窈窕。干将莫耶不惜折，威凤麒麟耻羁扰。北瞻曾冠拱辰星，南飞却过随阳鸟。彭殇滔滔不足问，荣悴冥冥未宜了。沐猴缨弁竟非真，明玉在尘终自皦。百年同气姤贤守，抉隐搜遗思远绍。网罗胜赏得偏多，怀想高风情不少。鲵蟠陈迹久寂寞，虹揭画梁重夭矫。已知青竹播馨香，更看华榜延光皎。自怜值遇分濩落，重此登临思悽悄。举目频惊五岭明，回头却顾长沙藐。局促可能参庾亮，清平岂是依刘表。楚天不断故关迷，危栏倚遍前山小。"}