{"id":"800731","title":"下田雨叹","dynasty":"清","author":"徐昂发","text":"古者制田亩，其要维沟防。崇方与广杀，秩秩悬宪章。厥田虽沮洳，堤岸峻且强。水淫不能灾，歉岁成丰穰。汉时贤守令，此义尚肃将。奈何千载下，朘剥为循良。养人乃食人，田事岂所详。遂使三尺雨，下隰波沧浪。呜呼匠人职，古法未渺茫。沟防废不修，万姓罹凶荒。一言俟采风，吏责非天殃。"}