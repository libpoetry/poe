{"id":"1120914","title":"驼山秋晚二首","dynasty":"宋","author":"周紫芝","text":"诗翁老去无人数，晚岁移家在河浒。败絮蒙头那复霜，破屋穿天只愁雨。大儿窗下抄奇书，小儿灯前诵论语。明日羞囊馀几何，客至无钱具鸡黍。溪边茅屋知谁家，门前水落溪露沙。枯藤绕屋挂秋实，黑如点漆红丹砂。蜀葵花空已收子，鸡冠树高犹有花。客来倚杖主人出，屋头日暖听蜂衙。"}