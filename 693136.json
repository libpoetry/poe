{"id":"693136","title":"题杜子美像","dynasty":"明","author":"沈周","text":"满地干戈草木秋，漫将白发染穷愁。英雄感慨言空在，家国艰难盗未收。老泪边头哭尧舜，此心里许梦伊周。草堂依旧成都是，日暮门前江水流。贫莫容身道自尊，先生肝胆照乾坤。泪因感事时时有，诗不忘君首首存。孔雀岂知牛有角，杜鹃还识帝遗魂。千年珍重丹青在，大雅何从著赞言。"}