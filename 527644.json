{"id":"527644","title":"忆昔行","dynasty":"明","author":"何景明","text":"我年十一十二馀，与子握手相欢娱。严君视我犹视子，日向庭前问诗礼。我亦视君如弟兄，夜入同衾昼同起。当时见子已不群，红颜如玉目有神。花边灿灿丹凤雏，天上矫矫石麒麟。笑予是时尚垂髫，把笔从君弄文翰。联翩白马控只御，出入城中谁不看。我当辞归君失欢，徘徊欲别良独难。别来有怀徒怅望，梦绕秋风沁水寒。杳杳云鸿异乡县，十载长安见君面。昔别未冠今已婚，回忆少年空叹羡。一官碌碌经三春，二十光阴似飞电。君有长才未得施，卧龙仪凤犹栖迟。男儿成名在少壮，感会风云须及时。人生聚会岂常有，但愿相知不相负。君不见古来金石交，结发寸心期白首。"}