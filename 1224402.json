{"id":"1224402","title":"读忠简宗公遗事","dynasty":"元","author":"黄溍","text":"公初起滏阳，艰危属多垒。苍然国家意，委身干戈里。阴飙捲翠华，朔雪披南纪。悠悠虞渊日，力尽挥不止。寅恭秉斋钺，际会开朱邸。长安付冯异，汉业中兴始。宫庭数汛扫，跸路无荆杞。疚心望銮舆，感激涕如水。上表方出师，呜呼孔明死。宴安不可怀，肉食毋乃鄙。巨舟竟未焚，三语犹在耳。萧然旧祠下，碧草垂阶戺。登堂挹光仪，赤舄仍几几。千载堕泪碑，一夫敢残毁。传家有遗书，叙事非虚美。勖哉慎失坠，庶以裨信史。"}