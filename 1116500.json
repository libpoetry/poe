{"id":"1116500","title":"次韵奉和钱穆父、蒋颖叔、王仲至诗四首 其四 藉田","dynasty":"宋","author":"苏轼","text":"窃脂方纪瑞，布谷未催耕。鱼沫依蘋渚，蜗涎上綵楹。江湖来梦寐，蓑笠负平生。琴里思归曲，因君一再行。上穷非想亦非非，下与风轮共一痴。翠羽若知牛有角，空瓶何必井之眉。还朝暂接鹓鸾翼，谢病行收麋鹿姿。记取和诗三益友，他年弭节过仇池。承平苑囿杂耕桑，六圣勤民计虑长。碧水东流还旧派，紫坛南峙表连冈。不逢迟日莺花乱，空想疏林雪月光。千亩何时躬帝藉，斜阳寂历锁云庄。"}