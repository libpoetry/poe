{"id":"737007","title":"碧云寺","dynasty":"清","author":"高其倬","text":"崔巍碧云寺，寿安山南陬。前貌众龙象，后植千松楸。于经首作俑，魏竖复效尤。规制骇心目，宏丽无匹俦。近屏罗翠嶂，远势交回洲。石室窈中空，缭垣屹外周。镂阶凤缡褷，琢壁龙蚴蟉。僣侈陋陵阙，岂止逾王侯。当其缮构际，乾坤困征搜。攻石千仞冈，挽材万里舟。苍生莽奔窜，四海输琛赇。卿相称义儿，秽名丰碑留。刑馀胡敢然，童昏寄垂旒。紾臂夺之柄，蛊腹心舌喉。钳锧杀乔固，轩墀延共兜。上擅天赏罚，下快私恩仇。敌张寇盗炽，木蠹禾生蟊。罪虽沦一族，祸乃延九州。高庙血祀斩，泗凤戕松楸。思陵葬无所，麦饭矧可求。昌平寒食日，春惨风飕飂。民家败纸钱，吹挂陵树头。穷奇旧衣冠，乃得归岩幽。百年有馀恨，烈士涕横流。伟哉张侍御，一洗异代羞！仆碑刬名字，伐冢为平畴。兹事良义举，我更借箸筹。圣贤律既往，褒罚语不浮。善固揭百世，恶亦昭千秋。诛奸赖直笔，不系冢去留。上世戮鲸鲵，封骨高崷崷。请肆彼遗骼，存此招魂丘。用之作京观，事异理亦侔。覆辙留眼前，后车庶回辀。殷墟歌《离黍》，鉴之者有周。作诗述胸臆，以俟采风輶。"}