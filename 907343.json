{"id":"907343","title":"再用观入试韵","dynasty":"宋","author":"李昴英","text":"涵育累朝士兴起，薄海弦歌争教子。籯金世守韦一经，俎豆少成孟三徙。尽从科举梯进取，鹤发望深门日倚。艺先德后已非古，心术乖违徒口耳。天门髣髴冯为马，阴德却关桥度蚁。时来乳臭亦观光，潦倒英雄频坎止。棘闱投卷姑应之，桂籍题名先定矣。可怜数千困眊氉，仅二十人誇利市。近岁词场尚剽拾，文体腐陈难古拟。倩人者幸耘人贪，气习陋污沦骨髓。主司头脑易冬烘，日色不迷世能几。所忧程文误后学，岂但升沉系悲喜。他人爱子亦如我，何敢庸心秦越视。愿言通榜皆实才，如己得之无彼此。"}