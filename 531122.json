{"id":"531122","title":"谢周健夫惠易冶剑歌","dynasty":"明","author":"杨慎","text":"仙翁剑客元同流，昆吾欧冶谁能俦。铸成宝刀戛琳璆，蛟龙宛转盘斗牛。上有款识灿银钩，隐隐起如云色浮。天吴俛首黔嬴愁，白日犀尘不敢留。却鼠鸣鸿赧然羞，使君得此自玄州。太行刚风鹰隼秋，何物妖魅干天囚。一挥可当万貔貅，蹄神日毋抱地喉。霜棱霞燄夜不幽，独骑赤骠马枣骝。身披昂藏日本裘，上党雾宇搴蜺帱。星沙月?辉沧洲，天门狺狺虎豹彪。瑶台佚女之謇脩，归来菌阁与蕙楼。水拟方壶山拟缑，吹首一吷?庄周。生平不能作蒯讴，乍可公孙舞缠头。蓬发濡墨惊潜虬，云岑仙人意气投。解后赠我千金詶，沉烽静柝无国仇。含光承影将何求，夸蛾巨灵机已休。洞庭君山如苔沤，他时相携员峤游。"}