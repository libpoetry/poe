{"id":"758556","title":"疏影 绿阴二首和魏雨人明经作 其二","dynasty":"清","author":"吴藻","text":"帷天席地，仅柳遮画阁，苔衬香砌。接叶成阴，似水如云，帘波一色无际。凉生满院琴书润，晕遍了、绮窗乌几。但著将、浅碧罗衫，隐约曲阑干里。长记莺啼草长，江南两岸树，翠合篷底。唱老红情，绿意初翻，试把玉筝重理。尝梅斗茗烧新笋，又远胜、花时风味。笑杏梁、燕燕飞来，还问好春归未。"}