{"id":"824650","title":"百字令 寄怀协之，闻游西湖，用东坡赤壁韵","dynasty":"清末近现代初","author":"胡汉民","text":"为苍生起问，谁是江左风流人物。把酒新亭，教我辈留得，江山半壁。歇浦晨经，函关宵度，衿袖皆风雪。虬髯人去，此间偏有豪杰。遥忆范蠡当年，五湖舟稳，载西施俱发。丝竹中年应屏尽，祇是盛名难灭。未愧卢前，且居王后，镜里添华发。相思万里，孤心一片明月。"}