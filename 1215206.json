{"id":"1215206","title":"题百马图为南郭诚之作","dynasty":"元","author":"丁复","text":"一马百马等马尔，百马一马势态异。龙眠老李意脱神，代北宛西无不至。楼兰失国龟兹墟，玉门无关但空址。蒲萄逐月入中华，苜蓿如云覆平地。始皇长城一万里，漠雨平添窟中水。将军昔有李贰师，尺箠长驱万骐骥。当时无乃或尔遗，龁草翻沙纵眠戏。就中骁黠啮与踶，或示仁柔奔且逝。循坡屹立意度閒，下首当膺若多智。昂头振鬣彼者雄，似恐世间无猛士。轮台诏下不更求，蕃使往来知礼义。不徒嫁女事乌孙，祇以金缯相赠遗。茫然圉牧不知谁，牝牡骊黄交乳字。世有伯乐不愿逢，御若王良空善技。汗血沟珠胡尔为，无能安并驽骀视。唐家太平有天子，开元天宝周四纪。是时天下政无事，深宫每欲妃子喜，教之舞数政如此。渔阳鼙鼓动地起，禄儿见惯亦有以。可怜零落四十匹，后来值得田承嗣。"}