{"id":"812734","title":"秋窗夜课风雨鸣檐百端交集凄然成咏","dynasty":"清","author":"吴茝","text":"竟夕吟未已，翛然对短檠。无家成濩落，有梦未分明。秋老江湖色，风高鼙鼓声。残篇空自检，幽恨总难平。读罢《江南赋》，伤心泪不乾。孤踪愁蟨负，三徙困鹏抟。雨暗蛩音细，宵分客梦残。独怜身世浅，零露未成餐。西风动禾黍，败叶堕梧楸。空寄蜉蝣世，难寻麟凤洲。烦忧伤拥树，多难怕登楼。怅恍重泉杳，孤魂何处求。回首殊风景，惊心感奈何。关山驰羽檄，荆棘没铜驼。变徵吴歈促，幽忧杞国多。寒窗镫欲烬，诗思尽蹉跎。"}