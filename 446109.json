{"id":"446109","title":"满庭芳 大丫手制芙蕖见贻为赋此解","dynasty":"当代","author":"傅义","text":"洛浦仙姝，瑶池嘉种，分明天与娉婷。软红尘外，风露立亭亭。随化悠然自得，绿波上、出浴流馨。尤堪羡、任他酷暑，心是玉壶冰。嘤鸣。遥惠我、霞绡碧绢，水国琼英。想刀剪声中，力肖神形。秀渚书生老矣，消受得、如此深情。轻纱护、不容尘垢，沾染一星星。"}