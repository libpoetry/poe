{"id":"1123024","title":"初至青湘闻安仁帅司为曹成所袭四首","dynasty":"宋","author":"胡寅","text":"风急滩声乱，云红雪意酣。空庭初霰集，寒砚忽冰涵。天造推移密，人情冷煖谙。江头聊问信，春到一枝南。税鞅年华暮，围炉夜饮酣。雪梅清共映，沙水冻相涵。远意人谁会，殊方俗未谙。前冬发湖北，今日滞湘南。有道持危国，无人识素书。屡惊时易失，更觉意难如。莽莽旌旗暗，纷纷组绶纡。白云一天地，今日又迁居。结束趋安地，征营报急书。诸军闻好在，元帅竟何如。岁晏风云惨，天低岭海纡。悲歌抚长剑，吾道敢怀居。"}