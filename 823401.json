{"id":"823401","title":"霜叶飞 为糜耕云题醉叶楼图，次吴梦窗韵","dynasty":"清末近现代初","author":"吴湖帆","text":"散花心绪。何从遣、凭高凝望秋树。断魂流水脉无言，风卷疑红雨。怅叶落、纷如坠羽。龙山修禊增怀古。仗胜集留题，舞袖式鸥盟，醉意恰传心素。应记惠麓泉清，桃溪路幻，梦笔江恨须赋。我家梅景负园林，伴侣神仙语。喜织得、云华一缕。名轩图画曾飞去。更认看晴霜下，半幅楼台，寄情深处。"}