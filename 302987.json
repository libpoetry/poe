{"id":"302987","title":"长亭怨慢·向何许秋光看遍","dynasty":"现代","author":"黄侃","text":"向何许秋光看遍，最爱无人，夕阳庭院。被酒登楼，倚歌垂泪意何限。绿芜将夕，空凝眺、长洲苑。慎莫久凭栏，别恨恐寒烟摇散。日远。算举头能望，却是故山尤远。还乡梦短，也休想天涯吟伴。更不奈荏苒年华，任黄叶西风催晚。但旷野蛩声，如答离人悲惋。"}