{"id":"291331","title":"金缕曲·说尚卧青山侧","dynasty":"现代","author":"高旭","text":"说尚卧青山侧。奈苍生、如此憔悴，斯人未出。知否阿咸牢落甚，毕竟年来何得。恨只恨、天生痴骨。同是人间烦恼者，又何须、色相留鸿迹。五浊世，真愁绝。文人自古无奇节。敢相期、衣冠抱住，且休抛掷。庾信悲凉蒙叟痛，一样沧桑经历。枉剩这、遗诗幽咽。抵死沉吟浑不断，为中年、以后皮无血。君与我，毋徒说。"}