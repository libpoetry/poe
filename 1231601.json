{"id":"1231601","title":"思昆崙歌","dynasty":"元","author":"陆仁","text":"昔我侍紫皇，从游昆崙顶。手持九龙节，前驱陟盘岭。翠凤低回玉麟骋，群御霞衣日星炳。灵飙冉冉动卿云，月出琼林散金影。瑶草神芝光万顷，羽葆霓旌立真境。吁嗟真境密且周，黄金作屋玉作楼。紫皇宴坐锵琅璆，九色锦裙绿华裘。仙嫔左右如云稠，凤笙龙筦音婉柔。帝呼九霞酒，遍赐星冠俦。令我歌洞章，鹄立金鳌头。天河如练东南流，孰曰弱水弗可舟？上清真人起劝酬，丹书玉册夜不收。帝谓大道邈以幽，元气运行天地浮。俯视昏浊秽九州，鸿濛希夷谁克求。嗟尔小子宜饬修，还丹之寿齐山丘。积功成练龙无由，我今总尔洞府游。洞府游，误落人世三千秋。三千秋，碧海头。黄尘眯目令人愁，日月飞行不可留。微生幸结香火缘，使我再遇玉都仙。握手大笑谈重玄，太山万丈下瀑泉。金茎秋露滴银盘，半夜白海开青莲。仙人大药非凡铅，岂曰变化直万钱，一粒入口能长年。仙人仙人愿乞与，使我复到昆崙颠，拜手稽首紫皇前。"}