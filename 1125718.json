{"id":"1125718","title":"问汉守刘宝贤觅酒四首","dynasty":"宋","author":"郭印","text":"酒几于道少人知，乘坠俱忘即我师。身后虚名如胜此，陶潜李白更无诗。不到房湖已数年，曲生风味想依然。使君酝籍真无敌，欲向樽中识圣贤。村沽无复见瑶浆，苦涩酸辛巳备尝。欲洗野人藜苋腹，除非金雁送鹅黄。虽无斗量敌山涛，时复中之兴自高。醉里醒醒方解饮，勿将佳趣语儿曹。"}