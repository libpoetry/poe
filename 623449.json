{"id":"623449","title":"同族叔理先从弟子弘饮七星岩水洞","dynasty":"明","author":"欧必元","text":"石室钟灵胜，岩壑多洞天。既登岝崿险，复激清流湍。攀岩碍巨石，踰岭凌苍烟。径幽云霭霭，溪浅流涓涓。玉乳垂洞底，金书镵云巅。下窥元气渺，上与星辰连。草木经霜落，琪花当晚妍。岚气袭裾上，晴光媚眼前。浩歌众山和，谷响群鸟喧。酣饮澹忘醉，采采芳杜搴。恣游慰夙志，含毫述短篇。"}