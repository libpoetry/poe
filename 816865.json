{"id":"816865","title":"高阳台四首","dynasty":"清","author":"蒋敦复","text":"水碧湘裙，苔青画屧，一庵秋梦萧萧。燕子飞来，伤心怕问前朝。芳犀已抵千金重，秪怜才、两字魂销。带愁描、露叶娟花，廿五离骚。妆楼粉黛都销歇，听鱼山梵唱，夜雨无憀。三尺香坟，他时杯酒须浇。脂田一棱飘儿菜，峭西风、吹上寒潮。旧红桥、几树垂杨，几处琼箫。黛影横波，奁浪剪碧，题襟人在兰舟。今夕天涯，不知何处琼楼。犀钩淡似纤纤月，挂疏帘、又挂闲愁。倚秦篝、悄搯银檀，怕按梁州。无情画舸西风起，任萍花吹散，总是悠悠。冷落青衫，而今可说风流。芙蓉不作双鸳梦，恁凄凉、偏学眠鸥。记来游、如此江山，一曲悲秋。凤纸笺愁，鸾衾压梦，天涯几惯无憀。草草尊前，当时记得花朝。丁冬刚听琵琶语，恁春魂、一半先销。更何堪、楼上春人，江上春潮。人间祇有青衫泪，算红冰未化，红蜡都飘。万水千山，而今说甚迢遥。微波淼淼吹难起，劝西风、莫画离骚。尽疏灯、此夕凄凉，细雨芭蕉。碎玉成烟，零珠搁泪，青衫莫再多情。目送飞花，那堪鬓已星星。佳人命薄都肠断，有谁怜、薄福书生。最凄清、小阁银灯，小院银筝。中年我亦伤怀抱，尽哀丝豪竹，短驿长亭。一样工愁，天生名士倾城。潇潇暮雨疏疏柳，荡秋魂、又惹秋声。任飘零、孤负香衾，怕负香盟。"}