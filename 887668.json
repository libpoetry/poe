{"id":"887668","title":"高阳台 其五 过种山即越文种墓","dynasty":"宋","author":"吴文英","text":"帆落回潮，人归故国，山椒感慨重游。弓折霜寒，机心已堕沙鸥。灯前宝剑清风断，正五湖、雨笠扁舟。最无情，岩上闲花，腥染春愁。当时白石苍松路，解勒回玉辇，雾掩山羞。木客歌阑，青春一梦荒丘。年年古苑西风到，雁怨啼、绿水荭秋。莫登临，几树残烟，西北高楼。"}