{"id":"1108698","title":"答陈莆田投赠二首","dynasty":"宋","author":"刘克庄","text":"夙昔潘郎说孟公，讲闻久矣匪匆匆。君豪不忝十才子，吾老真成一秃翁。谢事安能誊妙墨，辍耕犹可和高风。画帘寂寂蒲鞭小，应许澹台至室中。恬退已邀鸥入社，畸孤羞使鸩为媒。闻新令尹弹琴治，有远方人负耒来。雷邑地偏难舞袖，坳堂水浅易胶杯。一枝半朵真穷相，输与河阳满县开。"}