{"id":"232775","title":"题喻玉泉家亦可乐亭","dynasty":"宋代","author":"周文璞","text":"先生亭非伯夷筑，亭柱亦用秋山竹。但令家有满架书，何虑妻儿少饘粥。朝来相对亭上宾，洙泗尺度羲皇人。先生已死名不泯，常与此亭作标准。后来邻触阏伯怒，仆夫预起池鱼虑。拆亭拆亭生拆柱，有孙抱柱出烟去。三十年馀复改观，有孙如此不待赞。似鲁灵光偶不全，令人见此空三叹。"}