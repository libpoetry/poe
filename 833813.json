{"id":"833813","title":"八犯玉交枝 榕城晚秋南归赋感","dynasty":"清末民国初","author":"易顺鼎","text":"山暗黄茅，水明红叶，瘴国又催行旅。风色围天吹渐紧，不肯让条鸦路。停车枫径晚，听犬吠疏篱，谁家笑语。云深处。知是翠微绝顶，榕阴儿女。问侬独亸玉鞭，没情没绪。沉思毕竟何趣。早烂锦霜花无数。曾识得春游人否。有一雁微茫欲度。带来几点潇湘雨。便付与蛮江，流他日夜秋声去。"}