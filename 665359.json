{"id":"665359","title":"草堂大风雨彻夜怀田家","dynasty":"明","author":"郑善夫","text":"旱魃自首夏，今兹山吐云。翛然草堂前，彷佛气候新。迅雷殷霹雳，积阳乃沉沦。振风䬃而至，涷雨犹倾盆。中夜想抱被，寒燠忽尔分。回思前几宵，始得一爽神。平明窥少谷，生意复津津。乃有枣与榴，落地纷成囷。缅惟收敛毕，农务仍苦辛。造物讵可测，且幸苏劳筋。阴阳未顺序，吾忧尚无垠。"}