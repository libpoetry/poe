{"id":"1237032","title":"雨中有怀次叶紫霞韵","dynasty":"元","author":"凌云翰","text":"风雨秋深又满城，西畴端复望西成。鉴湖自合归狂客，饭颗谁能问瘦生。白发萧骚浑易感，黄花冷落尚多情。天公欲遂登高约，只得重阳一日晴。寂寂孤灯照一龛，壮年心事老年谙。能吟快写犹无用，逐利争名更不堪。衣服且将荷叶补，帽穿犹把菊花簪。黄鸡紫蟹人皆醉，曲糵休言我独耽。黄菊花开尚未齐，晨看偏爱露犹栖。乍晴难得重阳节，久雨俄成十日泥。往事忽惊风过耳，旧词空寄水平脐。新晴愈觉秋容好，拄杖游山到处携。"}