{"id":"1252354","title":"自述","dynasty":"元末明初","author":"朱希晦","text":"吾闻汉中郎，琴斲焦桐尾。縆以朱丝绳，遗音中宫徵。上弦操白雪，下弦弹绿水。世无赏音人，谁能一倾耳。狂世等浮云，变态何纷纷。龙媒行万里，耻与驽骀群。自从周道废，雅颂不复陈。愿言继先哲，千载垂清芬。群书日夜读，往往皆陈编。何如穷物理，朗悟心中天。坐来万想灭，灵府何翛然。所思在良友，使我长悁悁。"}