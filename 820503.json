{"id":"820503","title":"齐天乐    早蝉","dynasty":"清末近现代初","author":"陈曾寿","text":"新阴重绿无情树，迎薰碎琴初理。燕垒衔残，莺梭织老，人静文窗疏绮。么弦独起。正罢絮风微，仰槐烟霁。轻翼疑仙，漫随蓬鬓共憔悴。深宫旧怨记否，只浓餐玉露，尘外孤寄。恨费千声，高难一饱，那解哀吟深意。天然不滓。笑嚇鼠鹓雏，定何滋味。待委芳心，暮秋残照里。"}