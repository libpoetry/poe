{"id":"695043","title":"挽冬官周务斋先生三首","dynasty":"明","author":"林士元","text":"归与远行棹，拜君新构堂。隔语尚款款，卧病原在房。谓言不日好，并坐叙喧凉。何竟朝闻讣，凄兮夕感伤。君上尚有母，膝下未生郎。平生忠孝节，一夜共琴亡。少小共闾闬，抱璞自绮龄。君年十一二，诵读通五经。靖江知令器，爱拟玉生庭。督学称佳士，高翔振凤翎。果尔南宫捷，部曹扬芳馨。谁知藜阁暗，天上陨文星。同友天下士，断金二人心。君心如日月，流光照我襟。共期百年内，事业耀亢参。何遽骑箕去，黯淡白云深。我如孤飞鸟，求友慕遣音。小豚依玉树，蒹葭托寸忱。"}