{"id":"1145589","title":"白马篇","dynasty":"隋","author":"王胄","text":"白马黄金鞍，蹀躞柳城前。问此何乡客，长安恶少年。结发从戎事，驰名振朔边。良弓控繁弱，利剑挥龙泉。披林扼凋虎，仰手接飞鸢。前年破沙漠，昔岁取祁连。折冲摧右校，搴旗殪左贤。昆弥还谢力，庆忌本推儇。海外平遐险，来庭识负褰。三韩劳薄伐，六事指幽燕。良家选河右，猛将征西山。浮云屯羽骑，蔽日引长旃。自矜有馀勇，应募忽争先。王师已得隽，夷首失求全。鼓行徇玉检，乘胜荡朝鲜。志勇期功立，宁惮微躯捐。不羡山河赏，谁希竹素传。"}