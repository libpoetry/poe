{"id":"693382","title":"秋日书怀二首","dynasty":"明","author":"苏葵","text":"天涯漫作十年游，心醉南华绝点愁。儒业有缘官淡泊，萍踪无定客夷犹。云连高树疏帘晚，雨洗残花小院秋。闲凭阑干听蟋蟀，荒蓁浑忘剪菟裘。轇轇扰扰欲如何，误尽青春两鬓皤。台署尚耽酸子业，江湖思和散人歌。日斜林麓多归鸟，秋老池塘半败荷。身事是谁裁截易，莫将缠绕笑藤萝。"}