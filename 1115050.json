{"id":"1115050","title":"和宗司法与郑府判韵","dynasty":"宋","author":"杜范","text":"毫端收尽九秋清，凡目容窥巨海惊。别驾锦囊誇李贺，参军石鼎续弥明。珠玑错落交辉映，金石铿锵迭奏成。迷道愿君相指似，敢辞驽钝策孤征。候虫啧啧泣秋清，节物还令壮士惊。人在九原谁可作，月横千里自增明。诗坛尚幸从盟约，句法于今识老成。自愧枯肠如罄室，只愁有债未宽征。"}