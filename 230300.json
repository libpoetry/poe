{"id":"230300","title":"谢杨孟溪县丞惠以章墨","dynasty":"宋代","author":"乐雷发","text":"白首侯芭蜀江边，曾向君家传太玄。射熊草赋留残墨，想应当日还渠得。飘零萧洒几世孙，解得胶法舂玄云。物理往来元莫测，后世子孙还旧璧。君家所有更赠君，君还赠我何殷勤。感君殷勤复三叹，努力西窗磨铁砚。太玄难深吾不为，愿写诚斋易传探。"}