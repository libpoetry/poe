{"id":"607674","title":"赠蔡宾峰先生","dynasty":"明","author":"徐应寅","text":"宝安多奇峰，仰止心自快。主翁对之居，群峰似罗拜。排闼送青葱，列帐呈环怪。云来皂盖青，云去元裳解。唯茹商山芝，不吞云梦芥。昂首八柱擎，吐气九霄隘。棨戟导遥临，笔峰卓高迈。何曾问主人，岂复椎椒薤。主翁仁者流，嘉宾浮邱派。宾主日往还，彼此辅僎介。峨峨入孤琴，厌厌陈沆瀣。侑歌咏有台，忘形超色界。但使静相亲，安用言相戒。敬尔岂斯须，千秋应不懈。"}