{"id":"1224061","title":"书怀寄杜原父二首 其二","dynasty":"元","author":"杨载","text":"遥望山下云，旦起迷群岫。老鹤巢其中，缥缈标末构。长鸣对秋月，鸣罢复俯咮。散入墟落间，闻者莫能究。顾惟云外客，娱心饮醇酎。于此何如哉？吾亦有所遘。往来常泛舟，溯流浙江上。是时秋风高，涛水日夕壮。瞬息踰百里，猛捷莫可状。倚船纵观久，力可骑鲸况。顾谓吾友言，为乐颇豪放。斟酌尊中酒，怀抱益虚旷。常从山中游，实爱岩谷幽。长松荫泉水，四时清如秋。伫立辄良久，忽欲忘其俦。吾闻古来人，山居多名流。此语或可信，市朝安得留。"}