{"id":"433077","title":"雨窗夜起杂志四律","dynasty":"近现代","author":"徐兆玮","text":"萧斋尽日掩藜蒿，剑气干星夜怒号。睡起拂衣炎雾重，诗成仰屋漏天高。何知非翠摧牛角，剩有雌黄染兔毫。揽镜忽勾乡思起，莼湖寻梦五更劳。尘海黄浮浊酒卮，杜鹃催老鬓丝丝。鼓鼙江上严师日，瓜果楼头望远时。蟾月半奁窥影瘦，雁云一桁报书迟。独吟如茧抽难尽，况是归期未有期。东望神州路黯然，趋庭心与白云旋。鸳巢况有携雏乐，蜗舍何妨抱瓮眠。晓涨绿肥菰叶雨，夕阴黄瘦木棉田。药炉茶臼安排易，如此萧寒负盛年。凤城翠侣日嘲啾，雪藕调冰互劝酬。卧辙苇烟寻野冢，对床花雨话晴楼。尊前春恨吴船梦，笛里边声海峡秋。襟袖浪浪洒清泪，一灯枯坐赋牢愁。"}