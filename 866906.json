{"id":"866906","title":"送蒙斋赴召六首 其四","dynasty":"宋","author":"包恢","text":"扶颠而持危，在天下大势。拨乱而存亡，在国家大计。一司一事间，未足系兴替。马援为郡守，尚不屑烦细。惟大姓黠羌，不容有违戾。况为公与卿，不思大经济。今大姓黠羌，几倍过汉世。中有根木存，犹在加护卫。大都如弈棋，败局如已逝。如有一胜著，败乃以胜继。巽当知衡权，是乃德之制。果哉末之难，圆神妙龟筮。愿言其吉凶，大辟天地闭。"}