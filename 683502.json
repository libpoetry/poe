{"id":"683502","title":"子念事解后以酒慰劳得二章","dynasty":"明","author":"王世贞","text":"与君相见暂开颜，近事惊心梦不閒。俗薄转增贫惫后，数奇偏老是非间。苍蝇到处难为璧，黄雀飞时可论环。尘世偶然那足怪，男儿脚底五名山。犹自逢人气未平，看君白眼太憨生。肝胆向来曾借客，文章况尔不藏名。赎将越石能争礼，揖罢曹丘便有情。莫以避雠移姓字，燕中倒屣为谁迎。"}