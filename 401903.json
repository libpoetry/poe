{"id":"401903","title":"歪诗两首呈苗公政","dynasty":"民国末当代初","author":"聂绀弩","text":"不问歌台与舞台，苍蝇何处不飞来。蹒跚舞影人跳井，格磔歌喉鬼劈柴。终卖腹心张耳德，始蒸豚犬易牙才。寰球小小千重壁，此物多多万斛埃。杜陵昔上凤凰台，独念凤雏乏食来。捧血为泉心竹实，愧身无肉骨茅柴。凤兮奇瑞非凡鸟，甫也孤忠不世才。但得于时有微补，谁从顶踵惜涓埃。"}