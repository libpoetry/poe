{"id":"816153","title":"哭母","dynasty":"清","author":"章甫","text":"自从失怙泪痕零，待罪萱堂仅五龄。大化忽催归大暮，呼天怆地不堪听。亡母非如亡父时，曾经问卜亦求医。而今始觉阴阳数，药石无功卦象知。一去幽冥百事非，朔风摇撼冷慈帏。声声泣下星星血，肠断今朝又靡依。育儿善病近中年，七十延龄亦有天。尽道寿高休恸绝，但思鞠我便凄然。十丈莲花礼佛开，音容恍惚下莲台。儿孙妇女环坛哭，只管魂游不管哀。奈怙何兮奈恃何，终天饮恨几时过。无端展起葩经读，恼杀风人赋蓼莪。"}