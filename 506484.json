{"id":"506484","title":"送镏天锡校书之沂州学正","dynasty":"明","author":"王洪","text":"积雪遍四野，洪河水峥嵘。寒冬十二月，送子金台城。子行垂绛帷，余居侍金阙。一割怀铅刀，三秋恋明月。忆昨识子时，峨冠登紫微。浩荡湛露恩，赫奕前星辉。朝游金马门，暮直青藜阁。学推匡鼎淳，文羡更生博。一去湖海浔，山川烟雾深。云飞瀛洲梦，月照魏牟心。相知愧不早，相别燕山道。冀北多归鸿，淮南欲春草。何处最含情，东风沂上亭。他年遣掌故，当授伏生经。"}