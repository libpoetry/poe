{"id":"1048195","title":"观劈石","dynasty":"宋","author":"韦骧","text":"篮舆远冒西山色，宛转羊肠踏寒碧。岩涯深处屡腾声，何事晴云多霹雳。寻声迤逦过枯林，始见群工劈山石。斧斤锋刃奚足云，铁楔纵横乃为力。随文察理以段致，大或寻常小盈尺。心冥手应出自然，不啻庖丁操騞砉。问其勤苦将胡为，驱车运致希酬直。牛山濯濯罹采伐，萌蘖悄如无夜息。此山遭值甚牛山，攻击何年可终极。石顽人智其奈何，智巧反为天地贼。"}