{"id":"1091128","title":"香棠","dynasty":"宋","author":"薛季宣","text":"世间元有无穷恨，海外棠花宫锦烂。烧炙东风春未半，浓装独立情缭乱。博山炉冷沈烟断，记语洛妃池侧畔。袿衣透湿飘香汗，舞罢霓裳高烛看。吴苑散花滩彼岸，亦有当初旧游观。棠梨古径霞光灿，蔷薇露冷衣新盥。袖卷燕支红入腕，喷人兰芷芳都贯。天然种性珍奇玩，岭海诚知煎可爨。拟撷柔柯燃炽炭，裛取缃巾永传玩。它年留得重公案。"}