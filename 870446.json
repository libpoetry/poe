{"id":"870446","title":"送韩援赴阙","dynasty":"宋","author":"田锡","text":"逢君南浦落花时，送君南浦草离离。离魂自与白云断，两桨去时乘夕晖。昔时汉家称八使，登车便有澄清意。吾皇宵旰念黎民，歌咏皇华遣使臣。昭文馆殿选学士，巡抚使名名号新。二人分得淮南道，人自日边来既早。敷宣朝旨达君恩，淮阳父老私有言。言逢太平歌且舞，利病达聪皆悉闻。我昔南宫与西掖，后来谪宦为迁客。庆泽量移往单州，长淮涂次泊孤舟。昌黎工部未相识，一见怡然如旧游。诗酒论交各相许，何如李白杜工部。海上往来将月馀，烟波寄诗兼寄书。书里情深若江汉，诗中意重若琼琚。今说归京忍轻别，别夜波光荡明月。若到朝廷话鄙夫，为说子牟心恋阙。阙下交游忆者谁，翰林苏毕韩损之。凭君与达相思意，梦向金銮款北扉。"}