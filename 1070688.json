{"id":"1070688","title":"寄题馀姚徐宰新作严公堂","dynasty":"宋","author":"李光","text":"子陵古真隐，逸气横九州。平生江海志，自比巢与由。鸿飞本冥冥，肯为稻粱谋。虚屈万乘顾，枉烦物色求。贻书诮君房，预作腰领忧。舜江公邑里，公去踰千秋。青山无古今，大江日东流。人物浪淘尽，英名至今留。当年渔钓地，陈迹馀荒丘。徐侯有佳政，百里安田畴。作堂名严公，怀贤慕前修。时来对江山，一尊更献酬。我岂隐沦欤，三黜今白头。年来剩得闲，忘机狎群鸥。结茅牟湖傍，一竿幸可投。蒻笠青蓑衣，生涯寄扁舟。严子定不死，吾将从之游。"}