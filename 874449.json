{"id":"874449","title":"沁园春 其十一 赠王禹锡","dynasty":"宋","author":"刘过","text":"自注铜瓶，作梅花供，尊前数枝。说边头旧话，人生消得，几番行役，问我何之。小队红旗，黄金大印，直待封侯知几时。杯行处，且淋漓一醉，明日东西。如椽健笔鸾飞。还为写春风陌上词。便平生豪气，销磨酒里，依然此乐，儿辈争知。霜重貂裘，夜寒如水，饮到月斜犹未归。仙山路，有笙簧度曲，声到琴丝。"}