{"id":"793238","title":"卖画自述","dynasty":"清","author":"陈式金","text":"我祖本寒儒，曾抱淩云志。下帏扃小楼，旋折南宫桂。吾父既治经，毕生好自励。养素乐田园，田园最深邃。愧余幼多病，长习雕虫萟。卅载嗜烟云，一生丘壑契。烽火忽西来，举家潜北避。曩筑不系舟，今真一舫寄。五载赁人庐，六迁容膝地。人多粟易罄，情殷终酿弊。行将卖青山，耕砚源源暨。痂嗜有几人，谁为不我弃。"}