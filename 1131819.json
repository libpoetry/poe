{"id":"1131819","title":"用前韵","dynasty":"宋","author":"蔡戡","text":"裁霜剪水戏成春，琼蕊瑶华巧斗新。驴帽清寒诗得助，渔蓑幽绝画通神。峰峦幻出千寻玉，宇宙空无一点尘。我欲乘风入阊阖，不知飞佩更何人。江梅欺压任横斜，愁杀西湖处士家。赖有冻醪供熟醉，断无杰句写芳华。玉楼不夜家家月，琼树先春处处花。想见寒江最奇绝，扁舟蓑笠钓云沙。"}