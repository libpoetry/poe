{"id":"816306","title":"蝶恋花 荆溪词二首","dynasty":"清","author":"黄锡朋","text":"四月荆南征税始，一岁官粮，减半琴堂比。山澨良民宜解意，输公便可欢呼醉。宪檄频摧如雨坠，饷务营怀，亏煞慈仁吏。典尽簪钗心甚瘁，村头尚急酬神戏。四月荆南农劝事，爱护秧针，戽水溪西地。遥拟田间充饼饵，儿童喜跃灯前记。眼见场头黄麦穗，求得晴天，打出盘餐利。学种瓜蔬时灌溉，村中莫效城中戏。"}