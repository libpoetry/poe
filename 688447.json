{"id":"688447","title":"游仙四首","dynasty":"明","author":"汤胤绩","text":"月照参差海上峰，飙轮度处灭行踪。玄冥宫里留宵宴，传得新方解扰龙。挂树玄猿朗朗呼，藓侵石壁字模糊。痴龙颔下珠如月，照见寰中五岳图。鹤氅斜披出市喧，青霞窟里听啼猿。半酣骑着壶公杖，直溯黄河到水源。若木枝头露未干，五云喷水浴鸦翰。须臾转过金鳌背，九点齐州镜里看。"}