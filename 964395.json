{"id":"964395","title":"次彦深韵","dynasty":"宋","author":"洪皓","text":"德星堂上排家宴，埙篪合奏延群彦。彦清好士虚左迎，遂拉友朋来会面。新礼将行要讨论，旧章欲举须淹练。乃公功业世无有，剑履应须尊上殿。冢嗣风流迈阿戎，眸子烂如岩下电。纱笼名姓鬼护持，阁画形容人健羡。先几顷献万言书，壮岁曾看百将传。济世雄图任屈伸，穷途絺句殊精鍊。彦亨俊逸簉鲍昭，辞藻摛华如会弁。升平方议戢干戈，粉泽岂宜焚笔砚。大虑终蒙王凤招，奇谋靡仗无知荐。子适挥毫八体具，怒猊渴骥获再眄。但当宝惜比兰亭，未可捐去同秋扇。彦隆能挽两石弓，丁字不识櫜鞬便。冲冠摇忆蔺相如，衣绣莫誇江次倩。彦深和粹贵公子，醍醐味美夸珍馔。一善拳拳早服膺，射策君门尝决战。起家正可二千石，筮仕宁希百六掾。坐中我是江南客，万里寻盟负恩眷。下齐弗免田横烹，奔楚漫劳吴子唁。藉酒破愁兹不胜，凭诗遣兴何曾倦。匠巧旁观秖汗颜，椟藏待贾宁沽衒。可堪僵仆雪填门，无奈裂肤风劲箭。范叔绨袍也自寒，须贾故人空恋恋。"}