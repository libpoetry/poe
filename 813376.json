{"id":"813376","title":"采桑子 蕊渊","dynasty":"清","author":"李佩金","text":"冰蟾似水空帘静，瘦影玲珑。香雪迷蒙。灯晕凝寒火不红。薰炉独拥无聊甚，一笛悲风。午夜疏钟。知否凄凉两地同。灯前夜夜金钱卜，细数行人。梦绕离亭。水驿烟村第几程。年来惯是轻离别。坠雨零星。寥落诗魂。只剩当时月一痕。清游最忆芙蓉郭，约伴花朝。折柬相邀。戏蝶寻香上翠翘。秋风无奈歌骊曲，瘦减吟腰。泪揾鲛绡。锦水多情咽暮潮。泪花沾袖红冰薄，砚试烟丸。小叠云蓝。彩笔轻呵墨晕寒。欲将别恨从头寄，书到平安。束竹肠攒。万种离愁写出难。最怜小妹抛侬去，青鸟音沉。消息难闻。娇病经秋恐不胜。玉珰缄札殷勤寄，为语卿卿。珍重吟身。好慰堂前阿母心。玉梅花下凝情望，碧海青天。十二阑干。风露人闲一样寒。含愁悄对姮娥说，才见团圞。早又弯环。那得清光夜夜圆。"}