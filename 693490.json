{"id":"693490","title":"自和幽居四咏","dynasty":"明","author":"邵宝","text":"晚晴无物不含晖，此树天将悦我非。一碧故涵秋水净，半黄初着晓霜微。吟随望远长凭几，情忆阴多坐解衣。莫道寂寥谁与共，天风时引白云归。忽有幽香共午风，小春庭院菊篱东。一丝何处来应远，百和无端界本空。漫道芝兰随物化，真闻黍稷与神通。麓堂地隔四千里，三叹馀情数纸中。绿树春声正自怜，秋深幽鸟复庭前。谷中音似闻人语，池上书应为客传。短调自须风静听，多情谁起日高眠。閒来漫拟成新曲，长啸临流付一弦。饶州遣鹤剩风流，小圃新开竹径幽。见影浅将于水监，闻声高欲自天求。图中恨识青田晚，梦里疑看赤壁秋。莫向主人撩醉眼，病馀如我且须休。"}