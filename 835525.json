{"id":"835525","title":"贺新郎 戏和友人新婚词原韵","dynasty":"清末民国初","author":"潘榕","text":"春意眉痕阔。想当初、衫裁杏子，笺题桐叶。中表情殷嫌莫避，姊妹双双环列。恨侬把、断头香爇。仅获一枝莲并蒂，对花光、偎嗅清芬冽。心醉矣，觑斜睫。孤眠曾过些时节。算今朝、鸾凰哕日，鸳鸯睡月。漫把新词先索和，记否从前旧阕。休怪我、狂徒哓舌。两小无猜猜正好，这良缘、美满千秋绝。私语细，枕边说。"}