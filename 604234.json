{"id":"604234","title":"迷楼怀古","dynasty":"明","author":"张萱","text":"广陵佳丽帝王州，凤舸龙舆几度游。往事最怜隋大业，东来天子幸迷楼。迷楼缥缈垂杨市，飞栋浮甍三十里。千门万户纷蔽亏，碧海扶桑宛相似。不数崇霞馆，莫拟阿房宫。琅玕饰榱题，翡翠雕帘栊。银台碧树杳何许，宝础方花路几重。曲曲朱栏金瞰蜿，沉沉绮障玉盘龙。盘龙瞰蜿吹香雾，飞入迷楼不知处。阁道氤氲白昼昏，惟有春风自来去。春风烂熳春日然，不及迷楼春更妍。但愿朱颜倾一国，却忘玉树怨当年。水殿裁淫魄，集羽谱旋□。铜龙烧烛腻，金虎蹙红嫣。万斛荧荧□照夜，银河倒捲楼头泻。酣香帐底花正眠，含情已望迷楼下。徵书夜夜下昭阳，紫髯郎将促新妆。民间有女不敢嫁，娥眉婉转待君王。君王歌舞美韶华，扫天红粉凌朝霞。坐垂蚊睫犹嫌影，妆对芙蓉不让花。乌铜屏射香云袅，珊瑚枕坠金钗小。月下初乘任意车，楼头欲却司晨鸟。爇尽名香恨转痴，司晨鸟去莫教啼。怜憨笑傍司花女，索伴娇嗔来梦儿。皓齿明眸斗媚妩，背侬顾影调鹦鹉。呼来如恨亦如羞，怪底迷云又迷雨。迷雨莫还莫，迷云朝复朝。娟娟望春月，脉脉听春潮。春月春潮怜故国，一片迷魂归未得。鬼声夜半哭潮头，迷楼白日无颜色。吴公台下草萧疏，回首迷楼春易徂。为问彭城数尺帛，何如三十六封书。古来成败皆如此，朝霜秋叶东流水。君莫悲南河杨，亦莫歌北地李。独怜歌舞嘘作烟，血光万丈连天紫。山阳渎口悲风起，白日欲裂黄云死。我今醉唱迷楼歌，雄剑酸嘶奈若何。吁嗟乎，啼蛄吊月络纬织，野燐昼舞狐起立，泽葵秋老红兰泣。君不见咸阳古道中，残碑寂寞苔痕蚀。"}