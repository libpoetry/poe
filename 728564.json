{"id":"728564","title":"念奴娇  读孚若长歌即席奉赠仍用孚若原韵","dynasty":"清","author":"陈维崧","text":"霆轰电掣，算君才、真似怒涛千斛。百感淋漓风骤起，劈裂满堂桦烛。公醒而狂，人憎欲杀，抵鹊何须玉。春衫老泪，鲛珠瓣瓣堪掬。不记三十年前，灌夫使气，嚄唶惊邻屋。弹指蓬莱今又浅，短发可能长绿。诗酒前缘，莺花小劫，世事弹棋局。关山笛破，欲吹吹不成曲。"}