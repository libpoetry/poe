{"id":"837423","title":"汉潮报馆毁于乱兵事平复板主者使来徵词爰志以诗","dynasty":"清末民国初","author":"郑国藩","text":"数逢阳九劫运开，波臣水族逐潮来。排浪鼓涛争窟宅，大陆昼晦霾风埃。禹鼎已毁秦镜失，畴铸魍魉真形骸。多君奋笔细描写，厥状毕现焉廋哉。群魔龂龂老蛟怒，撼折砥柱地轴摧。玄黄血染草木赭，鬼神愁哭天公咍。鞭策飞廉走电母，迅扫阴氛拯沈灾。宇宙清宁毒雾散，君出重理劫后灰。吹嘘春气温寒谷，更洒柔翰灿琼瑰。手炳温犀烛牛渚，且喜为祟无台骀。揽辔傥遂澄清望，共浮大白浇馀哀。何当更乞不死药，长与云汉共昭回。"}