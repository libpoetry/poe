{"id":"752729","title":"华山云歌","dynasty":"清","author":"张荫桓","text":"华山秋尽多晴云，蔚蓝万里铺龙鳞。缤纷五色成锦缋，睢涣之水难具论。平生五岳恣游眺，海外屡屡驰飙轮。求如此云不易得，奇丽直欲无朝昏。有时散作千万叠，下映林木殷朱匀。山家看云结茅屋，此竟不愿王公闻。凤城双阙蕴佳气，宠蔼霞照何氤氲。应龙鸱吻每遮护，隐拒下界窥天根。荀卿作赋昧揣称，太史奏瑞空斑{文粦}。何如野观得萧散，荫及艰难行路人。因时洒润或致雨，莲华净洗无纤尘。巫山神妾安足拟，高卧合结陈抟邻。"}