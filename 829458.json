{"id":"829458","title":"散叟复园先后来湖上同作富春之游过沪与石钦下榻海日楼旬日别后皆有诗至作感怀六首寄答","dynasty":"清末近现代初","author":"陈曾寿","text":"骤暖作雪候，晶天忽萧飒。鳞鳞激黯波，殊光动楹榻。泄云掩长飙，扯挦成破衲。残照万古痕，阵雁带孤塔。气兼冰炽竞，色冱天地杂。燠雨两非真，仰立愁阊阖。山鬼不见天，嗒尔何问答。吹息彼何心，万象困噂沓。吾方有菊事，萧然一酒榼。世事虽谬悠，花理固常定。飘风极控搏，独立渠有命。淡回遗世妍，静益寒妆靓。蕉身对散花，维摩了无病。山居接萧寺，深夜发钟磬。真寂动者存，人天感至听。出入一世间，矫放孰为正。世外青溪翁，湖秋常一来。执手隐呜咽，积愤高镵崖。携作富春游，叠锦随帆开。贪山厕俗旅，杂沓争舷隈。丝风繫九鼎，钓者真奇才。登临赚我辈，蹀影东西台。归舟犯深黑，星芒久徘徊。尖风逆浅舵，破席吟空杯。卧庐追亡逋，光景造冥哀。可怜正则痛，自诡昌黎谐。连朝以诗至，远江堕予怀。骑鲸水仙梦，吞象螺狮涯。连墙老居士，淡味等僧粥。日出吸苍凉，日入拥残烛。舂枕饱惊涛，缘空意仍蹙。夙种哀乐深，大千震微触。蒙庄齐是非，骀荡返不复。不如守一者，硁硁转自足。三年结邻居，微许同归宿。繫马终一驰，冰坚反成燠。八表极萧寥，何寄偿幽独。生还竟相见，破涕海日楼。君真晞发侣，我慕必复俦。书丛割片席，朝夕坐万流。因依馀二子，苍天彼何求。连床鸡戒晓，苦语不能休。懒师一尺涕，惝恍诸天愁。排阊岂真梦，臣袖香烟浮。含生愤所切，义敢惭蚍蜉。昭昭九死志，惧为再见羞。君去日淼淼，我思积悠悠。湘累故憔悴，盛气齐包胥。扬己敢辞毁，忠愤谁能踰。飘飘鲁连子，才辩詟昏愚。顺逆虽较然，粪土安可圬。滔天非一族，吾道其云孤。心伤有难言，所痛雠所愉。覆车一丘貉，恢恢信非疏。此辈亦何恤，??悲同鱼。江汉复狼狈，祸水趋故墟。沈吟故侯言，天意终何如。"}