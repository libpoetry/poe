{"id":"766614","title":"声声慢 题姜晓泉埙听秋仕女图","dynasty":"清","author":"黄燮清","text":"露滴松钗，烟苏石发，深深庭院良宵。有约吟秋，婵娟大小双乔。妆楼乍过新雁，语西风、罗带凉飘。虚籁警，正蛩帘梦坠，麝炷心焦。还问声来何处，恁无情偏感，似醉难销。人自工愁，非关梧叶芭蕉。冰丝夜长慢理，借商音、闲谱离骚。幽思远，望青天、银汉影高。"}