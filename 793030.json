{"id":"793030","title":"养蚕词","dynasty":"清","author":"王润生","text":"养蚕如养儿，饥饱谨护视。蚕饥蚕娘愁，蚕饱蚕娘喜。朝采桑，暮采桑，日晡未食鸣饥肠。侬食不饱犹自可，蚕若饥时愁煞我。典却青布裙，买取绿桑叶。絮祷马头娘，愿蚕食努力。蚕腹日饱蚕身肥，吐丝盈箔光辉辉。用织机中锦，为谁身上衣。卖新丝，粜新谷，全家饱暖出蚕腹，那惜经旬废膏沐。养蚕养蚕辛苦多，今年蚕事定如何？几多大道青楼女，裁剪歌衫要绮罗。"}