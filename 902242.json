{"id":"902242","title":"登真观在利州嘉川县西五里南临宋江相传云张天师栖真之地至今有遗履池县下二十馀里江心有积石土人谓天师殡鬼堆石上有纹隐起类篆籀土人谓天师符观中多大柏连抱皆数百年物也又有铁铸老君二其一已损六月初五日少息观中闻其事于小童与石刻颇验云","dynasty":"宋","author":"张嵲","text":"天师羽化久，殊馆临官道。系马松门深，风清乱蝉噪。开基今几时，庭树皆连抱。有池号遗履，无地寻丹灶。金像独俨然，讵识何人造。学仙匪吾事，访古乃其好。物色聊默存，他年忆曾到。"}