{"id":"197426","title":"秋怀·槭槭庭前树","dynasty":"宋代","author":"王令","text":"槭槭庭前树，朝零非昔稠。呦呦草虫鸣，暮急晓未休。耎虽无不平，岂亦有哀忧。胡为劳吟呻，与士伤感投。壮士亦何者，哀哦与虫酬。所抱不列陈，调苦难谣讴。高目有远见，直怀羞曲求。蒿藜袭久安，功名忘前休。日月忽未几，天地今复秋。少壮负所怀，老大将安谋。生无及人功，死骨埋泉羞。胡为不奋飞，徒与寒饿仇。"}