{"id":"698569","title":"天宁寺尘外楼四首","dynasty":"明","author":"唐顺之","text":"瞰郭楼台谁共登，偶携仙客对山僧。林烟渺渺人家尽，阶日微微花气蒸。浮世闲看飞鸟过，机心不遣白猿腾。平生自笑支离甚，散发行歌此又曾。名山不用远攀登，暂借绳床我亦僧。几树鸣禽助禅寂，一丛修竹散炎蒸。捻花不尽心传妙，对搭空将口说腾。俛仰百年成滚滚，乾坤只眼更谁曾。金门十载笑重登，归去仍依白社僧。虚馆静听宵蚁战，远山时见夏云蒸。巳甘散栎终年计，耻逐冥鸿万里腾。为问洛城冠盖侣，鬓毛销尽得闲曾。闲里香台尽日登，嘿然一笑又逢僧。衣裁野薜缁尘净，饭试山精石鼎蒸。大士西方谈实相，仙人东海说飞腾。人间多少亡羊路，一一行来也未曾。"}