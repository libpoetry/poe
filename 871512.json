{"id":"871512","title":"陈绿云先生之像赞","dynasty":"宋","author":"白玉蟾","text":"瞻师之神，寒空片月。知师之心，红炉点雪。闻师之德，冰清玉洁。见师之迹，霜炎冰热。师之一言，斩钉截铁。师之一行，杀人见血。风月情怀，松筠志节。道法陆沉，玄徒瓦裂。师领郡檄，雷轰电掣。冠冕洞宫，兴大施设。轮舆楩楠，陶埏坯甈。丽以粉奂，饰以藻楶。不逾年间，沧江贯折。度五神足，霞裙森列。方有伦绪，闬闾洽悦。胡为云鹤，奄归帝阙。溪山失翠，猿鸟悽切。散词玉祠，柏子一爇。追慕替绚，使人哽咽。"}