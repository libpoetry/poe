{"id":"26990","title":"长安书怀投知己","dynasty":"唐代","author":"李频","text":"所学近雕虫，知难谒至公。徒随众人后，拟老一生中。间岁家书到，经荒世业空。心悬沧海断，梦与白云通。玉漏声连北，银河气极东。关门迢递月，禁苑寂寥鸿。地广身难束，时平道独穷。萧条苔长雨，淅沥叶危风。久愧干朝客，多惭别钓翁。因依非不忝，延荐况曾蒙。与善应无替，垂恩本有终。霜天摇落日，莫使逐孤蓬。"}