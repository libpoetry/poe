{"id":"518496","title":"舟中读谢鸣治先生所作伊洛渊源续录序文其间有曰自是以来犹有窃吾道之名以用于昏浊之世借儒者之言以盖其佛老之真呜呼先生之言盖有所指我知之矣然先生既引而不发愚亦安敢明言聊布短章以诵其志","dynasty":"明","author":"张吉","text":"吾道作配者，阴阳与柔刚。勋华昔继作，四海蒙休光。鸿猷垂万世，象尼独彰彰。孟轲氏既没，欲济嗟无航。世儒味糟粕，醉梦纷几场。坠绪竟莫寻，千载空彷徨。卓哉程夫子，挺生伊洛傍。遗经究终始，邹鲁风再扬。珍重紫阳翁，肆力为尤强。斯文旧正印，截截归大方。奈何百岁下，通途忽榛荒。伪儒事粉饰，周身袭逢章。秉圭立朝廷，那惜正风亡。低心拜二氏，正邪一秕糠。谢丈上蔡流，指摘中膏盲。舟中偶披阅，雅志薄云翔。欲仗镆铘铦，为君诛彼狂。"}