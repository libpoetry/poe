{"id":"1109830","title":"诗酒六首","dynasty":"宋","author":"华镇","text":"大雅读书勤苦外，肯来文会盍簪中。诅盟吾欲出三物，续社君当图九翁。绿橘未题霜降颗，黄杨才长闰馀丛。后成若援兰亭例，金谷樽看谁罚空。文力尤能草上风，后生横槊斗诗中。诸君共利先登将，一我甘为左次翁。水至细流皆入海，材为直木必由丛。笔端衮衮淳于夥，未觅膏油炙毂空。辞宦各归千里外，满城不出数家中。得诗夜共嘲骚客，次韵时来寄子翁。已分鹭鸾垂翠葆，尚能鱼目斗珠丛。人生閒里还无此，白首光阴过莫空。已在渊明归去后，只消长庆醉吟中。诗名未到出蓝者，酒德忘为垂白翁。刻烛分题喉每噤，挥杯多酌指如丛。拦街拍手儿童笑，十日醒无一日空。残醉偶思京辇下，戏言堪入和章中。词因公度李道可，印借梦卿成孺翁。荒怪定逾诗律外，风流谁笔笑林丛。张而不弛非文武，莞尔牛刀未可空。商搉文章论要公，切云千仞将坛中。诗人何地可安我，丑妇今朝才拜翁。彫玉苦心为楮叶，绣衣谩眼束柴丛。南邻寄谢梁兵部，险韵无劳独断空。"}