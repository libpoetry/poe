{"id":"766865","title":"过秦楼","dynasty":"清","author":"俞士彪","text":"桃李初残，燕莺渐老，又是一春过却。不辨寒暄，未分晴雨，天气近来偏恶。对此迅景难留，岁岁东风，误人如昨。叹未名未禄，迁延经岁，壮怀萧索。空见说。油壁穿花，骕骦系柳，自有少年欢谑。翠袖当垆，红牙促酒，随分人生行乐。恁种疏狂，奈余病极，都嫌愁浓难铄。向小窗细忆，此际怕人问着。"}