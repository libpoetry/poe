{"id":"1128950","title":"布袋赞","dynasty":"宋","author":"释心月","text":"儱侗十围腹，婆娑三尺躯。折拄杖搅无边香水海，破布囊贮百亿须弥卢。等个人㗭哩㗭哩，觅文钱苏噜苏噜。天上无，地下无，四明山色开画图。放布袋而立，携布袋而去。他日下生来，别道一转语。补处之尊，弄真像假。抛却内宫，来使奉化。回观时髑髅眼睛沥未尽，紧靠处布袋骨董放不下。放得下，未必遭人强描画。"}