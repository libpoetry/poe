{"id":"1128045","title":"春晚客中杂吟四绝句","dynasty":"宋","author":"程公许","text":"忆伴梅花醉短亭，惊心红药饯馀春。不知九十日光景，办得晴窗几欠伸。昨夜青皇驾趣旋，星榆散漫晚风颠。一春无绪供陶写，满砚尘埃费洗湔。桑阴翳翳响缫车，麦熟多时稻吐芽。若使征输宽一半，人生最乐只田家。怒风转暖作阴寒，春尽如何衣怯单。最忆就林煨苦笋，六年轻失此清欢。"}