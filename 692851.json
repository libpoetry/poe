{"id":"692851","title":"祖席","dynasty":"明","author":"杨瑞云","text":"两岸风花赴彩筵，共凭水寺一流连。大江波漾骊珠色，沧海僧留梵宇烟。冠盖并酣琼岛宴，鱼龙亦识使君船。野人醉倒歌钟夜，漫借双林半榻眠。珠寺依依蜃气蒸，相逢海上几宾朋。中流亭榭云随动，四顾苍茫槛可凭。石壁千年留赋笔，松花尽日伴闲僧。酒阑烟暝天风起，万里离愁为汝僧。谁堪行客日匆匆，话别天涯酒正浓。万顷波涛浮古寺，两崖云树度疏钟。潮生沧海催飞鹢，天转延津看跃龙。南北地悬瞻望切，好凭振雁寄行踪。"}