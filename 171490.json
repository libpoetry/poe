{"id":"171490","title":"拟盘·君不见夹谷伯图方凑幅","dynasty":"宋代","author":"张明中","text":"君不见夹谷伯图方凑幅，英雄摧挫俳优戮。又不见金谷妙歌翻绮縠，到头也则贻羞辱。尽渠富贵莫拟伦，岂如李愿归盘谷。君今筑台名拟盘，看尽浮云几翻覆。茂林修竹同岁寒，明月清风伴幽独。抱琴高卧西窗红，哦诗更尽杯中绿。双蜗蛮触战方酣，藜杖逍遥巾一幅。"}