{"id":"688857","title":"小金山既分赋后诸子谓望气楼环翠亭二公遂为兹山香火宜有专赋用志所怀遂篝灯各赋一首二首","dynasty":"明","author":"何吾驺","text":"南海衣冠气，登楼忆郭公。危言回日月，正论褫奸雄。在术原高道，其愚显大忠。至今怀主意，春色照丹枫。文章终古事，谁敢与君争。异代偏增感，纯诚不可京。奇才膺主眷，春梦付浮生。重溯金莲烛，还应泪绠倾。"}