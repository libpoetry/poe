{"id":"770081","title":"满江红•乙巳述哀十二首 其十 九日","dynasty":"清","author":"董以宁","text":"每到重阳，扶老母、登高楼上。便拟就、三冬日暖，初移帷帐。此际楼空浑不见，凄凉索奠黄花酿。自看来、先做白衣人，谁相饷。鸡骨在，愁难状。马鬣在，贫难葬。问侧身天地，那堪俯仰。漫把茱萸灵几插，未知母去今何傍。想幽魂、也向夜台登，将儿望。"}