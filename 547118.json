{"id":"547118","title":"投笔歌送侯兄上清浪参将","dynasty":"明","author":"于慎行","text":"昔年谒告黄山侧，西风送尔游京国。我来昨日入明光，送尔南登古夜郎。相逢相送何其迫，踟蹰沟水令心伤。翩翩尔自佳公子，丞相勋名在国史。中丞踔跞本如龙，汗血神驹更千里。关西老将力不如，鲁国诸生名大起。十年不售昭王台，辕下长鸣泣未已。尔时投笔大昂藏，仗剑悲歌去故乡。两臂常开十石弩，千金笑入五陵场。横行直贯单于幕，手缚楼烦紫塞旁。六骡已遁一骑返，雪花如席高云黄。马首血悬月氐器，小妇垆头索酒尝。赤囊一日奏阙下，锦鞚飞尘朝建章。三十男儿好身手，腰悬两绶黄金珰。旄头已落胡天久，郅支呼韩同稽首。不闻天子猎长杨，却召将军屯细柳。西南未罢伏波军，都护金章大如斗。生年自有封侯骨，弹铗长歌劝君酒。长歌未已涕沾裳，客子浮云各一方。两甥牵裾啼不去，一双白璧腾精光。大者日受三四卷，小者学语声琅琅。顾我犹多离别叹，怜君不作儿女肠。吁嗟乎，桂水横烟不可迫，流入牂牁天地坼。湘潭七十五长亭，羡尔今为万里客。旌节遥连铜柱阴，楼船直压鲸波白。诸部蕃王伏道周，千群将吏喧江泽。玄猿暝啸跕鸢惊，正使豪游壮心魄。春江瑶草绿可折，何当寄我长安陌。"}