{"id":"1092285","title":"送春歌","dynasty":"宋","author":"赵公豫","text":"时光如箭递相催，三春竟过夏方来。红英渐落幽三径，绿叶初肥映翠苔。太息劳生同若梦，四十年华轻断送。譬如朝露最伤情，且趁年光免嘲弄。阳和布泽满丘墟，黄鸟声啼自卷舒。闻声自可娱清昼，何必嗟嘘向敝庐。独念须眉惊渐老，事业无成悲潦倒。旷志深沉似碧潭，孤情磊落如芳草。惜春还作送春游，片刻风光未易酬。妙绪清言成韵会，飞觞举盏涤离愁。良会弗长随往迹，转盼须臾即宿昔。古人秉烛非清狂，吾辈好把时光惜。"}