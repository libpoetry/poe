{"id":"771694","title":"水龙吟·凉雨作秋，渺怀无绪，徘徊成此","dynasty":"清","author":" 裴维安","text":"小帘恻恻西风，秋阴庭院莓苔涴。薄寒弄色，将愁和恨，纨扇抛过。扇影欺晨，瓶香泛水，露红林果。最无聊凉思，沈吟徙倚，阑干悄，閒时我。又是悲秋一个。注南华、旧情犹左。去年断梦，怕题残句，笛声吹破。眼底流光，指尖心事，数余花朵。恁悤悤误了，芳馨一掬，碧罗巾裹。"}