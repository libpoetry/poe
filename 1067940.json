{"id":"1067940","title":"余与刘壮舆先大父屯田父秘丞为契家壮舆又与予厚不数年皆下世今过其故居","dynasty":"宋","author":"李彭","text":"刘郎平昔居，门巷草芊芊。念我眼中人，骨惊泪潺湲。中允实高蹈，倦游自丁年。问舍得匡庐，卜宅如涧瀍。悬车著屋山，骑牛弄寒泉。秘书极精锐，笔下走百川。口戈击奸佞，直声寰宇喧。诸郎排候雁，一一落云天。独馀漫郎叟，高名星斗联。辟书日夜催，援毫录群仙。几负丧明责，挂冠遂言旋。中河忽坠月，半岳遽摧巅。孤嫠俱幽愤，一仆无复痊。传家惟蔡琰，择婿得鲍宣。驱车官殊方，衡宇颓荒阡。坏壁蜗篆满，小窗蛛网悬。翠蔼远山暝，苍苔修竹连。往时所憩树，相与听鸣蝉。忽逢持斧翁，葆鬓青行缠。采薪收斜日，伐竹破疏烟。沉痛迫中肠，裴回不能前。高明鬼得瞰，岂弟神所捐。微吟复凄断，暮角西风传。"}