{"id":"1250197","title":"题李文甫泉石轩","dynasty":"元末明初","author":"梁寅","text":"绣衣御史才且贤，江南策马将朝天。金闺兰台名藉甚，清泉白石心恬然。华轩嵯峨崇台侧，九曲之溪北山北。雪瀑泠泠六月寒，云根屹屹千年色。御史拜官本书生，射策天门群辈惊。致身已羡钟鼎食，咏古犹闻金石声。坐谈时接林下士，驰想岩阿纫薜荔。方膺钧轴未许閒，且以泉石醒烦思。泉流赴海石在山，丈夫雄豪那可攀。何妨勋业霄汉上，长寄心情林壑间。"}