{"id":"79453","title":"月夕·我昔隐天台","dynasty":"宋代","author":"陆游","text":"我昔隐天台，夜半游句曲。弄月过垂虹，万顷一片玉。烟艇起菱唱，水风吹钓丝，更欲小徙倚，恐失初平期。今年游青城，三十六峰峦，白云反在下，使我毛骨寒。天如玻璃锺，倒覆湿银海。素壁行其间，草木尽光彩。姮娥顾我笑，手抚玉兔儿；莫怪世人生白发，秋风桂老欲无枝。"}