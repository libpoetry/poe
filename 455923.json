{"id":"455923","title":"无想斋得余所赠《杜诗镜铨》尝有谢诗，今追和之","dynasty":"当代","author":"刘雄","text":"于诗无深诣，落笔每伤肆。昔年醉饱馀，更以为游戏。投老入大庠，切劘得三二。就中子王子，斗室最常至。清欢不须臾，再会岂容易。尚于网络中，针砭我诗弊。同好在杜陵，快读欲忘睡。兴来思效颦，浑忘斗筲器。体物细如发，性情本忠义。得髓须君才，衰朽聊献贽。"}