{"id":"181896","title":"劝农·山乡穷甿不知春","dynasty":"宋代","author":"郑刚中","text":"山乡穷甿不知春，齿莽这种那复耘。劝使一日临郊坰，曰尔父老尔勿宁。勅书劝论因人情，要使秋稼如云平。馈匀饮食烦厨兵，尔醉且饱其力耕。麻麦荏菽非一名，农有农事毋虚称。齿革羽毛上勿登，贳租但议颁殊恩。知今无问阴雨晴，扎扎听尔耰锄鸣。"}