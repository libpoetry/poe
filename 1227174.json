{"id":"1227174","title":"题中庆学庙壁二首 其二","dynasty":"元","author":"文矩","text":"素王万世师，国经有常祀。滇南古荒服，荐祼岂异礼。王宫正南面，温厉思敬止。豆笾具威仪，登献何纚纚。升歌永齐商，琴瑟散宫徵。共言唐法曲，岁久复惉懘。陋邦何足徵，居夷圣所儗。于皇人文化，道大孰与比。六经如日月，洞照无远迩。叙秩敦彝伦，百王同一轨。邈哉天何言，悠悠政如此。"}