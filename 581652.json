{"id":"581652","title":"和伍朝信秋官韵","dynasty":"明","author":"苏葵","text":"走马长安自笑频，狐裘凋弊却宜新。飞天梦兆无双翅，叨禄头颅又几春。文誉未能供馆阁，丹青宁许到麒麟。冯唐当日徒悲老，季子何人乃为贫。忝预鹓鸿趋左掖，偶寻骐骥过西邻。大方制作私传样，丽泽风流藉辅仁。白昼飞觥无市酒，清谈挥麈绝纤尘。西曹青锁劳虚席，南海洪都见故人。掉臂乾坤怜气迈，忘形尔汝信情亲。月明醉倚金鞍笑，同是天涯万里身。"}