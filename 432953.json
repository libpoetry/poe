{"id":"432953","title":"纪内人（十一首）","dynasty":"近现代","author":"洪存恕","text":"园卉赖培护，春来景如故。花蹊凉月间，欠汝蹒跚步。家危身弗爱，忧织终成痗。枉自种庭萱，花开人不在。垂危尚施仁，遗言我必遵。纳棺衣用旧，新者与贫邻。梓棺下窀穸，药碗委泥尘。斗室遗床在，如闻痛楚呻。荆布守家园，豺狼忽闯门。谁知饱惊后，未死即招魂。穷乡苦征敛，破产不成村。枉共劳心力，寝邱庇子孙。茅卷少陵屋，瓜分菜子田。剧怜椎髻伴，饥冻不长年。水火连年困，膏肓无日痊。唯将祖龙死，说向病床边。食苗硕鼠馋，掀浪长鲸吼。来日此山中，大难汝知否。茔今变耕地，禁绝春秋祭。锄麦近清明，家人来忍泪。"}