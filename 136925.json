{"id":"136925","title":"赠周庞斋居士","dynasty":"宋代","author":"白玉蟾","text":"召公八十入为相，太公八十出为将。赵州八十方行脚，钟离八十离尘劫。古者八十方施为，何况百岁七十稀。居士而今七十七，黄发皓齿修庞眉。汉时栾巴七十七，红炉炼就一朱橘。晋郑思远七十七，方与葛洪一相识。我知居士神仙人，蓬莱路上空月明。人间宿留不肯归，老松筋骨鹤精神。性海淡淡寒潭莹，心天耿耿银河静。有一孟子耕书田，有一季子鏖笔阵。弄璋弄瓦遂箕裘，双凤飞鸣椿树秋。寿山福海身优游，掇取酒船相拍浮。南极一点夜照耀，劝君迟赴玉皇韶。既到人间不住千百年，归去空被老彭笑。"}