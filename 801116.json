{"id":"801116","title":"归画行","dynasty":"清","author":"程梦星","text":"百事过眼如云烟，山林钟鼎皆随缘。一生爱画入骨髓，得丧未免情萦牵。南田草衣赵昌笔，变格忽复穷山川。公孙大娘舞剑器，出自纤手尤轻妍。我初得之我好友，换马但恨无婵娟。牙签付与那顾惜，一时好事人争传。归来几案共晨夕，炉香茗椀相周旋。从来怀宝动遭忌，鼠辈讵肯留青毡。贯休吝未舍莲花，长康痴乃空桓玄。今年令节值首夏，马君招我城西偏。苇间延缘逐渔钓，沽酒不惜青铜钱。晚朝过雨鸭头绿，夕阳挂岫胭脂鲜。抚景忆画忽太息，南田故物来当前。马君闻之叩始末，事有缺陷犹能全。为言前年适买得，归我并不烦陈编。亡羊失马情顿异，喜跃几落红桥船。秦庭忍弃连城璧，齐人竟返龟阴田。物情别后见更好，况复友谊同缠绵。丈夫一饭亦有报，我穷报德惟诗篇。缅怀寓意不留意，珊瑚铁网终弃捐。宣和之谱空想象，古今一吷浮云然。忘情太上不可到，去来无往参枯禅。"}