{"id":"282588","title":"绮罗香·龙湖倚棹，野水苍烟，閒秋柳一行，萧疏向客，临风寄慨","dynasty":"现代","author":"俞陛云","text":"绮陌骢归，翠堤莺倦，埼岸几番疏雨。弹指秾春，一笑千金眉妩。拚付与、残笛西风，更谁共、画船南浦。掩乡关、黄叶村孤，绕枝剩有乱鸦语。长杨零落词赋，奈慵扶烟态，楚腰无主。萍絮茫茫，禁得夜寒风露。孤俊约、青眼交疏，留纤影、朱阑人去。愿来生、莫长情芽，愁痕吹又聚。"}