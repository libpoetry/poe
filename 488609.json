{"id":"488609","title":"送郑文蔚之豫章访用晦王孙及方比部士功兄弟兼北上请先司马公恤典","dynasty":"明","author":"佘翔","text":"郑生胸中富二酉，寂寞摛文嗟覆瓿。一区自分老衡门，干谒肯向天涯走。四十无闻?足忧，缔交我辈擅风流。熟读离骚痛饮酒，安知吾世有穷愁。朝指豫章向余别，言向通家心转切。长裾岂为曳王门，授简梁园歌白雪。君家司马昔日辖西江，谋折淮南气不降。诏起重来持节钺，父老如云庆此邦。郑生此行岂萧飒，豫章犹有迎徐榻。滕王阁上感遗踪，司马风声满阊阖。伊昔世庙登极时，纷纷议礼势相持。司马屹然石不转，疏归岂荷圣朝知。于时吾乡林司寇，使者交驰气辐辏。二公垂老罢赐环，蜀人执政寝其奏。郑生北望黄金台，一疏吁天手自裁。臣祖先朝功未录，倘垂日月照蒿莱。燕市酒人多屠狗，相逢系马谁家柳。书报九重及早归，迟尔山中娱白首。"}