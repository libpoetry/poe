{"id":"543580","title":"董生行赠中秘董体仁","dynasty":"明","author":"胡应麟","text":"远游昔登梁父巅，天门突兀摩苍烟。秦碑汉碣半寥落，万家封禅俱茫然。忆从苍颉制文字，六书灿烂星辰悬。八百年来阳冰死，邕斯体制谁其传。董生今年政三十，曳裾笑指长安日。论心遇我游侠场，意气翩翩指金石。自言家住沧海东，曾入禹穴探奇踪。门外寒山挂苍玉，青天削出䨥芙蓉。朅来挟瑟齐门老，客子形容半枯槁。黄金台馆天茫茫，系筑悲歌和穷鸟。兴到长镌石鼓文，快剑长戟秋森森。突兀虬龙起幽壑，翱翔鸾鹄回高林。金薤琳琅遍筐箧，螺画虫书互惊绝。白石烟销苔藓凝，寒云海冻珊瑚裂。年来徵仲数八分，长沙小篆称通神。生也雕虫不自惜，往往制作追前人。偏傍颇肖韩择木，风格时兼蔡有邻。十载都门困旅食，短衣匹马随风尘。吁嗟董生何仆仆，归去犹堪友麋鹿。携尊傍我吴山麓，饱看秋潮落天目。"}