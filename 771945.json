{"id":"771945","title":"秋游隙溪，饮草亭作","dynasty":"清","author":"林占梅","text":"修篁簇簇连沙汀，秋色苍然来草亭。岩云片片忽飞去，送到群峰入眼青。杖头幸有百钱挂，村沽饮共桑麻话。曲涧清泉鸣似琴，平林冷淡秋如画。樽前畅饮杯复杯，陶然诗兴酒边来。吟秋步入菊畦去，寒香插鬓笑颜开。人生自古贵行乐，明朝还把游山约。数声牧笛催人归，前村已上如钩月。"}