{"id":"624397","title":"家信至六月长男人驹举一孙适吴比部鲁冈曹秋岳大行金明经润孚在座而伍国开年兄家信亦至长郎以仲秋举第三孙座中一噱明日以诗见示赋答其韵 其一","dynasty":"明","author":"陈是集","text":"流光如驶忽添孙，吏隐无忘报至尊。结社当年捐我汝，论交屡世叶篪埙。试啼敢谓非凡种，树德应知大尔门。喜有群公霏玉屑，赠余荃芷并兰荪。"}