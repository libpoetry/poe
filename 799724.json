{"id":"799724","title":"赠孔叟","dynasty":"清","author":"吴兆骞","text":"孔叟侠者今白头，横戈曾事当阳侯。十年困顿蠮螉塞，五月不脱羔羊裘。征南幕府久零落，犹复雄名动寥廓。绝域魂销白雁书，沙场力尽斑丝槊。击衣不得心自哀，置铅无成目空矐。可怜丧乱识凫毛，敢道精诚生马角。万里苍茫故国悲，侧身天地何时归？乡梦已迷三楚道，蛮烟休望九疑开。此日相逢把君手，倚仗班荆抚西缶。感旧应怜鬓上霜，悲歌且酌尊中酒。入关萧永正漂零，思赵廉公已衰朽。半酣起舞何慨慷，俯眉敛迹空摧藏。丈夫失意会如此，君今那必哀穷荒。"}