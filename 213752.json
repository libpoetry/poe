{"id":"213752","title":"和吴冲卿雪","dynasty":"宋代","author":"王安石","text":"阳回力犹邅，阴合势方巩。填空忽汗漫，造物谁怂恿。轻於擘絮纷，细若吹毛氄。云连昼已瞀，风助宵仍汹。凭陵虽一时，变态亦千种。帘深卷或避，户隘关犹拥。滔天有冻浪，匝地无荒陇。飞扬类挟富，委翳等辞宠。穿幽偶相重，值险辄孤耸。积惨会将舒，群轻那久重。纷华始满眼，消释不旋踵。槁树散飞花，空檐落县湩。还当困炎热，以此涤烦壅。共约市南人，收藏不为冗。"}