{"id":"848795","title":"恋芳春慢 寒食前进","dynasty":"宋","author":"万俟咏","text":"蜂蕊分香，燕泥破润，暂寒天气清新。帝里繁华，昨夜细雨初匀。万品花藏四苑，望一带、柳接重津。寒食近，蹴鞠秋千，又是无限游人。红妆趁戏，绮罗夹道，青帘卖酒，台榭侵云。处处笙歌，不负治世良辰。共见西城路好，翠华定、将出岩宸。谁知道，仁主祈祥为民，非事行春。"}