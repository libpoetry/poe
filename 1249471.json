{"id":"1249471","title":"送广德程万户弟从军","dynasty":"元末明初","author":"郯韶","text":"桓桓程将军，年未三十气如云。一朝诣阙袭父职，献书讨贼争功勋。朝廷恩深礼数厚，授钺前驱那敢后。云鸟天青没画旗，辕门月黑鸣刁斗。将军有弟才且贤，从兄万里何翩翩。看云倏尔归奉母，如此一门忠孝全。杨花三月潼川暮，挥戈又指湖南去。吹笛高城破虏风，饮马长江洗兵雨。学书学剑真男儿，功名拾芥须尔为。长歌更劝一杯酒，归来细颂平蛮诗。"}