{"id":"812353","title":"腊月回杭州次龚孝廉送梓材诗韵留别东阳诸君","dynasty":"清","author":"许传霈","text":"惯作风尘客，舟车往复回。时惭驽下驾，未获骥呈材。酒作驱愁帚，诗无辟债台。消寒成一集，笑语许追陪。人誇小邹鲁，此地快遨游。家国承遗泽，馨香报晚秋。洞花春雨足，山树白云留。袖得新图卷，吾怀往事悠。春秋佳日里，待我有情天。桃柳楼台闹，芙蕖雨露圆。教人传木铎，策我藉蒲鞭。如是芳邻结，何须买万钱。道不分南北，崎岖有大隗。旅情寒鸟唤，诗意冻云催。双岘留题去，西湖返棹来。临岐还痛饮，可耻罄瓶罍。"}