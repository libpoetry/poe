{"id":"575898","title":"题苏明远画竹图","dynasty":"明","author":"孙蕡","text":"苏郎画竹如写帖，珊瑚为枝篆籀叶。寒梢不及三尺长，远势直与青冥接。青冥不辨西与东，云光竹色俱空濛。飞廉排山振鸑鷟，霹雳迸火惊蛟龙。奇搜不独竹色老，此旁有石仍更好。想其落笔当酒酣，人间屏幛愁绝倒。近时吴兴赵子昂，最能写竹穷青苍。苏郎晚出继芳躅，湖海二妙相辉光。十年不到潇湘浦，环佩空怀玉箫女。相期共泛书画船，浓墨凄迷扫烟雨。"}