{"id":"664741","title":"瑞州太守行","dynasty":"明","author":"康海","text":"瑞州太守邝廷瑞，瑞至之日贼乃鸷。手无寸铁兵卫空，健儿闻惊皆逃避。郡吏不敢更趋承，苦谏当虞身后事。四境安危系此身，太守一逃何以徇。当衙一呼士争奋，始信英雄气有神。贼兵星散城已保，转顾因知寇所巧。樊破毁栅敛近民，贼失所资如逝鸟。至今瑞郡立生祠，君与刘周如在兹。丈夫寻常薄钟鼎，毁誉升沉何足疑。嗟嗟贝锦者谁子，谤君翻使君名起。盖棺事定古所传，才去几时民若此。天道恢恢监独明，区区庶子胡为尔。"}