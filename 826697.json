{"id":"826697","title":"庆春泽·初雪","dynasty":"清末近现代初","author":"章钰","text":"秋气犹悲，冬心自警，天教光景翻新。试手龙公，居然碾玉为尘。记曾前度占三白，怎匆匆、已等烟云。认分明、隔夜霜痕。隔岁泥痕。尧年莫道今番早，要一番一转，转到浓春。岭上梅花，报来消息先真。填平缺陷将来事，耐寒交、且订松筠。好招邀、驴背诗人。鹤背仙人。"}