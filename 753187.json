{"id":"753187","title":"送赞臣之山东 其五","dynasty":"清","author":"寿富","text":"笛声尽情咽，三叠曲已终。杨花如白雪，飘飘随熏风。分手各无语，热血翻五中。屈指平生交，大半少始终。岂其人凉薄，罪实在我躬。掩涕送公去，伫立心忡忡。疏狂不自悛，此后谁相容。独处人世间，哀哉吾道穷。斜阳忽焉没，流水逝以东。痛哭返蓬户，泪渍襟袖红。"}