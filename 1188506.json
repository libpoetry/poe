{"id":"1188506","title":"春日对雨联句一首","dynasty":"唐","author":"皎然","text":"春烟带微雨，漠漠连城邑。桐叶生微阴，桃花更宜湿。萧条暗杨柳，散漫下原隰。归路不我从，遥心空伫立。林低山影近，岸转水流急。芳草自堪游，白云如可揖。寻山禅客意，苦雨陶公什。游衍情未终，归飞暮相及。峰高日色转，潭净天光入。却欲学神仙，空思谢朋执。为道贵逍遥，趍时多苦集。琼英若可飧，青紫徒劳拾。"}