{"id":"432084","title":"村居四首","dynasty":"近现代","author":"张采庵","text":"田家茅舍瀼西东，高揭神旂任好风。社日鼓声村市闹，扶归人尽醉颜红。雨过郊原万绿苏，叱牛牵犊放平芜。南风一夜黄云卧，犬吠前村吏索租。小巫出卖护蚕符，争买归来贴户隅。共道三眠丝早熟，何须酾酒祀蚕姑。袅袅炊烟散夕阳，豆棚瓜架晚风凉。广场一匝忘餐者，争看村伶演瓦岗。"}