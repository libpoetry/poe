{"id":"1105459","title":"程公辟留客开元饮","dynasty":"宋","author":"方惟深","text":"昼锦新坊路稍西，兴来携客就僧扉。樽前倒玉清无比，笔下铿金妙欲飞。篮舆直须乘月去，榜歌时听采菱归。流传白雪吴城满，顿觉炎歊一夕微。仙老论文小往还，多才令尹独能攀。携觞步入千花界，借榻清临一水间。笑语不惊沙鸟去，襟怀犹过野僧闲。城中此地无人爱，坐对西南见好山。"}