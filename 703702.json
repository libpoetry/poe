{"id":"703702","title":"度大庾岭二首","dynasty":"明","author":"释函是","text":"突兀庾关暗晓昕，人从鸟道入高雯。嵩林秋晚新忧隐，车马骈阗旧见闻。行迈不随尘鞅后，凭高休作海江分。皇天后土知予意，半亩山田且自耘。万古宗猷却向东，祖庭艰钜与谁同。凌空睥睨乾坤外，出岫风云浩荡中。守法尚能巢白鹤，从心终不学黄龙。周身已愧非吾道，岂更荒唐问化工。"}