{"id":"587379","title":"赠吴白楼尚书南京吏部四章","dynasty":"明","author":"霍韬","text":"汨彼流水，东会于河。质彼君子，蕴德则嘉。蕴德君子，皇家肤硕。垂四十年，凤鸣天极。汨彼流水，会宗于海。质彼君子，令德靡悔。令德君子，髦士所仪。乃兹远矣，予曷其仪。君子行役，皇图所毗。君子所毗，皇祖始基。汨彼流水，会通于淮。质彼君子，蕴德不可涯。友僚之浃，莫或尔猜。圣人御极，宜尔左右。尔董南畿，肤公先奏。奏尔肤公，归佐元后。汨彼流水，会通于江。质彼君子，蕴德孔良。蕴德君子，范南畿士。范此髦士，可鸾可凤，可桐可梓。范此髦士，归报圣天子。"}