{"id":"722811","title":"画屏秋色 中秋，邵村过秋碧堂小饮。","dynasty":"明末清初","author":"梁清标","text":"帝里敲双杵。声槭槭、槛外落英堪数。旧雨人来，图书共赏，秋堂容与。题写遍宫笺、旋解带呼奴为黍。都不辨、谁鬓主。任邹衍谈天，东方谐口，收入龙眠麈尾，遂空今古。看取。浮云如许。何须问、当年投杼。燕昭台畔，荆卿歌里，高城轮吐。酾酒酹金波、逢场不分年迟暮。人在琼楼玉宇。作达对西风，试把中原屈指，豪杰畴当旗鼓。雨后烘晴日。凭槛望、万井烟光如织。击筑声沉，金台砌冷，依然秋色。檀树影参差、正满目觚棱丹碧。都付与、登高客。看丛菊郊原，夕阳宫阙，可有柴桑送酒，龙山邀屧。寂历。风烟似昔。空搔首、古今陈迹。江天组练，水犀楼橹，何时休息。碣石馆重开谈天、又见词人集。题遍乌丝斑笔。群醉向垆头，千载旗亭无恙，点缀河山萧瑟。"}