{"id":"820960","title":"石州慢 其一 苍虬阁试趵突泉，和病树","dynasty":"清末近现代初","author":"郭则沄","text":"一梦明湖，供与瘿瓢，清伴霜夕。调笙小阁愔愔，韵入松风漂撇。冰瓯留赏，祗痕渴吻天涯，闲吟长负西泠雪。商略荐金英，爱巾瓶馀冽。凭说。听猿永夜，浴雁阑秋，旧情悽绝。赐茗重温，泪断剪灯时节。虞泉凝睇，便儗唤起潭龙，荒波休信春心歇。破睡更沈吟，照山眉双结。"}