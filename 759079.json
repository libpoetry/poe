{"id":"759079","title":"一萼红 红梅","dynasty":"清","author":"俞庆曾","text":"霜娟娟。似微醺乍醒，无力倚阑干。霞透铢衣，脂凝瘦骨，羡君顾影翩翩。曾思否、红罗亭外，明月底、能受晓风尖。一点冰心，轻它凡艳，斗色争妍。手撚一枝春色，正频思寄远，喜遇鸿旋。混迹红尘，犹怀丹灶，未许桃李随肩。因疑是、杏花颜色，立花阴、细细认娇颜。记起相逢旧日，玉照堂前。"}