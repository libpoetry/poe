{"id":"574678","title":"双松图寿司徒秦公","dynasty":"明","author":"邵宝","text":"一春三寄寿公诗，未尽平生爱公意。清秋忽展双松图，于我初心乃深契。乔柯落落生涧阿，下荫流泉上云气。万古长撑雨露天，四时平视冰霜地。问谁作者宋季人，一幅生绡墨尚新。题诗千里应尊酒，岁寒标格当青春。君不见司徒嘉绩奏三载，只尺天颜真简在。麟袍玉带照贞姿，四海人方仰风采。"}