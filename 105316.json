{"id":"105316","title":"寤寐谣·日月昼夜明","dynasty":"宋代","author":"梅尧臣","text":"日月昼夜明，中匿暗霭物。前世有奇疾，五日瞑未殁。大夫家臣惧，鹊来视之脉不汨。尝闻秦缪公，奄奄往帝所，甚乐岂苍卒。及乎七日寤，事与此无咈。果然踰二日，觉语汝忽忽。从帝游钧天，天乐声扬动心骨。有熊欲援我，我时不敢咄。帝命我射之，熊死羆来突。又射又死罴，帝喜笑嗢嗢。二笥皆有副，拜赐未及发。见儿在帝侧，帝属翟犬一。曰俟子壮与，虽得都未悉。复思古虞舜，勋德如白日。将以其胄女，而为七世匠。是时薰安于，受言藏既密。遂陈鹊所云，锡田嘉彼术。他日驾四牡，桓桓兵卫出。矫立道上人，不避从者叱。愿言谒主君，见子光隘溢。请君去左右，且闻君始疾。臣实在帝傍，颇有良可诘。诘见我何为，见君射熊罴，命中皆不失。是且曷谓然，晋难其可述。赐笥与属犬，解讲见终必。问姓欲以官，欻怳不见质。姑布子卿能相人，翟婢贱儿真将帅。驰上常山得宝符，主君自此知无恤。北登夏屋邀大王，铜枓厨人击王卒。夫子姊呼天，摩笄自杀向山窟。今传所死山，摩笄名不没。其後竹书留两节，丹砂写素智氏灭。呜呼人事非偶然，满饮琉璃耳方热。"}