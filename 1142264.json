{"id":"1142264","title":"和程渔庄救燕","dynasty":"宋末元初","author":"牟巘","text":"燕巢屹高垒，蛇行危折罄。不虞猝见侵，怪事发轩屏。黄口养渐大，紫翮翻相映。雌雄力难护，吞噬气方盛。岂不避戊己，天意特未定。主人勇赴救，为惠固当竟。蜿蜒堕尺箠，折首甘所迎。古人致阴类，嗜好用其性。此族遭炮燔，往往多夭横。人固异于物，纵暴胡忍听。试看自古来，善者终必胜。羿殒莽亦屠，曾莫保躯命。报应各以类，岂不信可證。驱而放之菹，是乃三代政。姑用柳子言，锄吾草莱径。"}