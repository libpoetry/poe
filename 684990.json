{"id":"684990","title":"草堂成题以见志","dynasty":"明","author":"王称","text":"幽栖搆茆宇，窈窕云萝中。潜光葆真素，遂此达世踪。青山列前楹，金飙但鸣松。听之比竽瑟，玩之若芙蓉。簪玉岂不华，列戟非凡庸。重关邈天路，短翮惭排风。瓢饮颍水渌，邑谢骈氏封。散帙期道侣，假寐登方蓬。兹焉遂偃仰，沆瀁应无穷。五陵游侠场，中林隐沦托。寄情傲世诠，矫志在玄漠。况兹栖息地，风景擅丘壑。瑩神汰馀滓，引气事虚蹻。匠樗笑支离，庄瓠惭濩落。有时睇崇丘，缅想契卫霍。云霞冠层巅，松桂被丛薄。金膏远辉煌，水碧亦连砾。采掇欲有贻，玄情在寥廓。自惜藜藿肠，不怀肉食忧。凤凰览德辉，黄鹄千里游。出处各有宜，何必相嘲尤。羊质冒虎皮，祗足承之羞。诛茅架岩壑，远托兹山幽。追攀绝人竞，静然保自修。朝撷石上英，夕漱涧底流。五难一脱略，养生复何求。金张七叶贵，出入珥汉貂。亦有张仲蔚，中园隐蓬蒿。穷达自有分，贵贱匪一镳。谁知衡茅中，于焉可逍遥。閒从闵叔饭，幸有颜氏瓢。夜来白露团，商声振林飙。泠然白云章，远和绿水谣。缄辞寄三岛，目极天寥寥。寒谷待邹律，虞韶来凤仪。堪坯育万化，感召理亦微。谷风应兔嚎，空云拥鳞飞。兹生岂不念，潜跃会有时。况予轮翮纤，而乏尘世姿。虽不事巢蠡，敢与周任规。超遥一死生，散朗忘是非。陆沉古有然，安用人所稀。"}