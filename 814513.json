{"id":"814513","title":"北行杂诗","dynasty":"清","author":"林旭","text":"杨村一夜雨，张湾三尺泥。向来戎马迹，能畏鹧鸪啼。东风复北风，广野号众窍。岂无白日光，吹土翳清昼。屯幕临官道，柳阴卧橐驼。莫将笳鼓竞，空唱天山歌。客店骡马滚，公徒何振振。皆言防帝畿，那复愁行人。绝似乌龙潭，陂池相映带。可惜好西山，蹉跎斜阳外。道旁千万柳，能作几多春。明岁还如此，行人非去年。"}