{"id":"684885","title":"题汉阴丈人抱瓮图二首","dynasty":"明","author":"王洪","text":"寸爝不照室，勺水不盈野。太山出其云，终朝雨天下。济物苟如斯，宁非通方者。安得起斯人，与之论玄化。大道本无象，末路乃多岐。皇皇宣尼父，开迹良在兹。朝发龟山阴，暮涉黄河湄。微茫公旦梦，缅邈东周期。狷者守其常，哲人达其宜。不见西郊麟，此心安所知。"}