{"id":"1046542","title":"庖婢病跂自临鼎俎有诗","dynasty":"宋","author":"刘挚","text":"塘头买鲜鳞，戢戢杨柳贯。不忧一日饥，遂可支两膳。北方贵窗鱼，岂异此中窗。但求杯盌充，焉问名实眩。芼之姜芥蔬，杂以紫莼线。虽非梁肉豪，乡思已过半。甘芳渍蒙茸，软熟分片段。佐我新炊粳，珠琲光粲粲。春羹远无惭，枯鲞不足羡。吾于饕餮衰，安此软暖燕。昔人意不佳，多缘啖脯面。圣贤亲鼎俎，毋庸厌烹馔。"}