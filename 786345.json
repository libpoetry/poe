{"id":"786345","title":"九十九峰歌","dynasty":"清","author":"洪繻","text":"乾坤奇气磅礴布，东南海岱巨灵护。坼地擎天一臂撑，九十九峰空际露。一峰摩空一峰从，空中密排青芙蓉。森然突兀放玉瓣，朵朵太古烟云封。有时风云气拂郁，剑锋如从指边出。骈列巨刃倚天扬，鬼斧神工出旋没。丹赭晴霞捧赤城，照烛炎洲明复明。芒棱四吐如怒火，炙天不热天亦惊。羲和日御行不得，重轮欲度便倾侧。返照扶桑神鸟迷，倒影沧海蛟龙嚇。云出如拥蚩尤旗，摇曳云头云不移。三十三天星斗动，前峰、后峰相奔驰。前峰、后峰作人立，或俯、或仰、或不及。中有一座鲁灵光，次第肩随分等级。我欲与之成百人，风雨未化蓬莱身。欲求女娲补天石，补此一缺归陶甄。山灵告我无庸补，大块有时缺抔土。留此一角后人看，海山千秋与万古！我闻中原九十九，曲河千里、百里为一波。京师九十有九淀，一淀一薮如江沱。天地山泽必有偶，斯峰因之变嵯峨。又闻衡山九向有九背，一转一面成一态。斯山崴嵬互阴阳，面面望之生光怪。西蜀奇峰与此同，岛屿无此青玲珑。去岸二十一万里，熬波浴日东海东。"}