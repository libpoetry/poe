{"id":"857317","title":"赠周伯玉下第","dynasty":"宋","author":"王令","text":"京尘漠无聊，客书闻报罢。拔身众人后，载水千里下。微装困无馀，归马剧连跨。邈无失时叹，抗举与俗谢。但言废文学，从今益休暇。诗书得穷搜，朋友可邀迓。如解万里骏，脱去衔轭驾。虽时念亲贫，叹息忽自咤。已如婴儿啼，心在声不嗄。悲乐于俗异，使我喜失诧。吾闻百年生，暂就天地舍。中间有逢遇，穷达何足讶。譬之适时运，寒暑变冬夏。炎凉忽焉殊，裘葛代相藉。于身亦何预，时与外物借。尝闻庄生言，中不怛外化。逢鸡就知时，遇弹因求炙。况持身售人，五羖岂真价。士材嫌易知，女好固择嫁。勉之时我过，酒贱衣可贳。"}