{"id":"684182","title":"舟中集杜句","dynasty":"明","author":"王弘诲","text":"匣琴流水自须弹，隐几萧条戴鹖冠。看弄渔舟移白日，漫劳车马驻江干。黄莺过水翻回去，白鹭群飞大剧乾。乘兴杳然迷出处，强移栖息一枝安。杖藜徐步立芳洲，天入沧浪一钓舟。花萼夹城通御气，石门斜日到林丘。不知明月为谁好，更有澄江销客愁。李杜齐名真忝窃，何时更得曲江游。"}