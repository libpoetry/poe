{"id":"1110005","title":"送曾宏甫知黄州四绝","dynasty":"宋","author":"吕本中","text":"雨馀天气欲尝橙，栗可煨炮芋可羹。正是一年秋好处，忍令无酒送君行。口唇白醭未尝开，正始馀音挽复回。他日炉香为谁起，公曾亲见了翁来。君到江头不问津，雪堂草木几番新。一生未得文章力，要扫中原胡马尘。骐骥徐行不离群，却行江北访斯文。潘何子弟能传业，当奉遗书与使君。"}