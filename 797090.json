{"id":"797090","title":"湘春夜月 戊午八月二十一夜忆西堂","dynasty":"清","author":"钱斐仲","text":"画堂深，晚来烟霭冥冥。一任带荔披萝，山鬼到空庭。正把金鱼牢合，料悬乡老桂，不返秋馨。便玉簪敲断，雕栏拍遍，可有人应。秋千压雨，迷藏恨月，梦去难寻。夜黑闲阶，惟剩个、冷萤穿破，几折疏棂。曲房静掩，怎忍提、蕙帐兰灯。恨最恨、似抟沙放手，十年旧事，诉与谁听。"}