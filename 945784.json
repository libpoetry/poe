{"id":"945784","title":"大酺 其二 寿沿江大制使观文马裕斋同知","dynasty":"宋","author":"陈著","text":"问大江东，长淮上，缘分如何修到。轻裘还熟局，第三番又是，五年春了。菜饭工夫，露香心事，惟靠天公分晓。林泉琴书梦，算飞笺觅去，不知多少。奈雅意难酬，又还留住，口衔新诏。都无他嗜好。玉麟静、公事供谈笑。满眼是、风花飘忽，惟有长松，雪霜里、插天苍老。休忆家山好。安乐处、便成蓬岛。正春雨、秧畴饱。边城如画，处处绿杨芳草。青溪不妨寄傲。"}