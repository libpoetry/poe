{"id":"1156865","title":"洛桥寒食日作十韵","dynasty":"唐","author":"白居易","text":"上苑风烟好，中桥道路平。蹴毬尘不起，泼火雨新晴。宿醉头仍重，晨游眼乍明。老慵虽省事，春诱尚多情。遇客踟蹰立，寻花取次行。连钱嚼金勒，凿落写银罂。府酝伤教送，官娃岂要迎。舞腰那及柳，歌舌不如莺。乡国真堪恋，光阴可合轻。三年遇寒食，尽在洛阳城。"}