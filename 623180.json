{"id":"623180","title":"十七日立春寒山寂对微阳未舒诗以俟之","dynasty":"明","author":"郭之奇","text":"寒山微吐色，呼春入旧年。三分匀面粉，一捻扫眉烟。汗漫流空碧，迷茫动窈玄。霞栖霜气入，龙隐雾光缠。将夕倍清迥，空华断复联。松阴飞翠羃，草甲润苔钱。月洞如堪倚，星岩似可穿。羁人凭远眺，东望久苍然。寸心千里外，双眼数峰前。春怀不敢后，山意乃能先。相看两无厌，相对转幽偏。伫俟阳和满，采芳尽石泉。"}