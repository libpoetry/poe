{"id":"825566","title":"高颖生环翠楼诗其大父弃官归养，筑楼藏书","dynasty":"清末近现代初","author":"郑孝胥","text":"有书谁能读？有楼谁能居？君家百尺楼，兼藏万卷书。当时有哲人，弃官赋归欤。抱书阅四朝，高行惊里闾。与楼两峥嵘，始知德不孤。闻君述祖德，感时还嗟吁。乱世能自免，保家惟业儒。此书与此楼，皎然无所污。太息贤公孙，洁身真吾徒。"}