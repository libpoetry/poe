{"id":"871428","title":"送珊上座归育王","dynasty":"宋","author":"白玉蟾","text":"一双膝胫两条铁，一掬精神一团雪。早曾火燄上翻身，鸳帏不把丁香结。风吹香囊满路香，知君也结钦山辙。忽然洗面摸得鼻，方知皮下各有血。急携柏子礼孤云，后来足迹遍江浙。阿育王山仓廪空，百指张颐欲嚼舌。延寿堂中几病僧，囊无挑药寒彻骨。见君把个无孔笛，吹起还乡曲一阕。此来漳泉走一遭，庞翁犹在波旬灭。拄杖挑起空中云，钵盂漉上波心月。默随春色归故山，江路梅花先漏泄。遂邀君来香一爇，重把篇诗呈丑拙。此行拗折老藤条，选佛场中作英杰。君今三千里外行，不涉程途犹自别。恰似一壶冰，千古光瑩彻。"}