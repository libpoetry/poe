{"id":"436088","title":"岁己酉春正月十有一日吾友张君汉臣下世家贫不能葬乡邻办丧事诸君皆有吊章且邀余同赋每一忖思辄神情错乱秉笔复罢今忽四旬矣欲绝不言无以表其哀因作古意四篇虽比兴之不足观者足知予志之所在则进知吾汉臣也无疑 其四","dynasty":"金末元初","author":"段克己","text":"驱车上太行，中道车轴折。停车卧辕下，骨断筋力折。抚膺呼苍天，淫淫涕如雪。古往与今来，此憾何时绝。"}