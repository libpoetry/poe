{"id":"571051","title":"送赵充甫赴扬州别驾","dynasty":"明","author":"符锡","text":"吾党赵君有充甫，器硕才宏动云古。尚书公子青云士，龌龊庸流谁比数。义窃通家余忝同，感今怀旧忧思冲。朅来别我官广陵，楼船舆马俱匆匆。都亭结驷艳杯酒，琼瑶拟赠余安有。不厌刍荛可试呈，郡倅分职统于守。竭诚分内万无尤，分外喜为须掣肘。铅镰钩钝各有时，代庖或反伤其手。赵君赵君名愈彰，却笑狂夫真老狂。十载弟同官更远，三年同兄典太常。情亲恨不照肝胆，岂谓险阻能兼尝。羊肠折坂老骥足，天衢九首看腾骧。"}