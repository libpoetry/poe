{"id":"790591","title":"春风词","dynasty":"清","author":"张洵佳","text":"东风吹我到天涯，子规劝我早还家。天涯何处无芳草，子规声声啼不了。去岁良辰二月八，海上花红月色白。惜花香史好寻花，万紫千红到眼赊。春来春去花无主，花亦有情泪如雨。此时谁识惜花心，多谢青鸾递好音。西窗携手谈衷曲，银漏沈沈烬红烛。碧水春生连理枝，彩毫题就定情词。抽刀断丝丝不断，早把红丝繫一半。销魂最是别离天，迢递京华路万千。匆匆令节过端午，无人知道相思苦。楼头昨夜灯花开，一笑刘郎今又来。绿波双桨载之去，枝上黄莺唤不住。从此新人是故人，团圆三五證良因。日高锦帐翻身懒，此际深情深似海。谁知良会有穷期，又唱阳关怨别离。长亭短陌人何处，斜阳望断归时路。今日依然二月辰，劳劳车马悔风尘。渡头杨柳青如许，可怜少妇闺中处。行人路上祝平安，盼到鱼书细细看。今宵閒月青缸影，醒著不眠眠著醒。洛阳城里又秋风，电闪时光一霎中。桃叶桃叶心无苦，渡江我自来迎汝。"}