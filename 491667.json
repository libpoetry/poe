{"id":"491667","title":"秋日承陈子相寄示送别诗并录登武山及往年武溪相忆之作比兴清远兼有思致所以爱我者深矣能无报乎辄赋长歌以答远意并柬南溪萧翀诸子","dynasty":"明","author":"刘崧","text":"西登宣华，东眺武山。崒其孤青，邈矣难攀。虎鼻岋嶪，戴石何班班，风门宛开双翠鬟。云峰上出九千仞，六月飞瀑声潺潺。我有故人冰玉颜，欲往从之路险艰。长松吹雨日色冷，曾倒绿醑夜醉溪亭间。别来几时秋树殷，寄我好句错落明月连金环。摇光发彩荡心目，使我叹息开昏顽。忆昔与数子，乘月相往还。泛舟晓出越台下，吹笛夜渡青泥湾。每思黄虞世，礼乐日以瘝。仲尼浮海去已远，古诗三千谁与删。曹危桧偪黍离废，乃有哀怨兴荆蛮。后来作者百四五，鱼目蝘蜓愁嘲讪。石岩夜寒不可且，落叶如雨惊栖鹇。感君高谊朗如月，愧我绿鬓今成斑。君才磊砢世所稀，高价岂止千万锾。由来天马绝御辔，岂有芝兰低草菅。秖今黄尘浩浩弥人寰，长弓犀角纷驰弯。金洞老仙卧烟草，顾我清泪流潸潸。九天崇严烟雾杳，中有玉色都而閒。待余服食金光草，来扣清都龙门关。"}