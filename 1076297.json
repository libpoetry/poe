{"id":"1076297","title":"刘德秀县丞凡五和前篇仆亦五次其韵 其五","dynasty":"宋","author":"周紫芝","text":"隐之刺五羊，归囊香一斤。恕投湖亭水，内子无饭薰。欲草廉吏传，恨无班马文。此风一凋落，披靡如丝纷。前身是香严，宿习今尚勤。炉烟凝室炷，印篆缄雕纹。嗜香犹有癖，于世已如云。况今花木妍，香风度微芬。节物岂不佳，老况难强欣。太常斋日多，十饭九不荤。唯有鼻孔香，时于静中闻。未知刘季和，何如荀令君。且当置是事，一笑同氤氲。"}