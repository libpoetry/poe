{"id":"659296","title":"王克承按江西道姚江省母","dynasty":"明","author":"罗玘","text":"惠文岸岸山立齐，直当黼扆之东西。猛脑鹘击赤狐走，虎豹在山谁采藜。虞门四辟集鸣凤，周道荡荡骅骝嘶。重瞳尚疑紞黈塞，日暮幽屋啼寡妻。又疑阴阴出宠贼，败瓮臭腐生醯鸡。盱睢一种老鹜雁，以死博利无噬脐。官曹如在伎儿子，眩乱黑白眼著眯。皇威震动誓无赦，汉熂北詟曾庭犁。君当一面江之右，此实饵笔之壑溪。仰思简在明并日，况柄以斧斧以携。舜江东头大门屋，未到百里为会稽。倚门星星笑且语，鹊噪绕屋旋而栖。前驱两两赤靴裤，察院银字分明题。照山欲动水欲沸，旌节婀娜人填蹊。邻儿诧见衣上兽，云是虎豹麒麟犀。升堂一笑见颜色，昔在地上今登梯。入廚饤饾执匕鬯，自曳薪入妻埽?。官贫未具黄金斝，有酒且注青琉璃。南山虽高未足祝，有过一劫南浮提。"}