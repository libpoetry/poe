{"id":"1114905","title":"宿西谷院六首","dynasty":"宋","author":"李新","text":"线绕参差路，云封咫尺山。寺僧初怪客，三日窃优閒。野水无穷意，幽花不断香。残春孤客恨，惟与汉天长。山翠围裘领，溪声响佩环。终年无俗客，不用掩松关。野鸟休惊起，浮云莫厌看。松萝秋后碧，岩谷暑中寒。石髓门前水，松风谷外钟。迟迟半轮月，未忍出双峰。稍治寻山屐，初裁半隐衣。声声杜鹃语，犹劝不如归。"}