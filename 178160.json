{"id":"178160","title":"瑞莲歌·江城五月江雨晴","dynasty":"宋代","author":"王禹偁","text":"江城五月江雨晴，荷花到处红交横。宋家池上瑞莲生，嫋嫋出丛抽一茎。茎端菡萏开两朵，忽似娥皇将女英。九疑望断苍梧暮，低头并照湘波清。花落莲成碧於卵，瑟瑟尘轻熨人眼。萧郎弄玉合卺时，一齐覆下琉璃盏。草木效灵载图史，守臣尽可闻天子。吾君有诏抑祥瑞，异兽珍禽不为贵。瑞莲无路达冕旒，也随众卉老池头。吏民归美贺郡守，敢贪天功为己有。古来善政数杜诗，桑无附枝麦两歧。瑞莲信美产兹土，起予谩作闲歌辞。年年更愿再熟稻，佁箱免使吾民饥。"}