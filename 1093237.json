{"id":"1093237","title":"尹子潜送蕨","dynasty":"宋","author":"韩淲","text":"老来为腹不为目，薄饭盘蔬亦云足。成年准拟薇蕨甜，那计人间有粱肉。二月三月春已深，灵山土肥皆去寻。长茎短刺挂萝檐，出市不直三数金。随流扬波净挼洗，芼以姜盐付铛耳。生柴带叶旋抽添，糟莩旷沈时染指。晨光破甑炊浮浮，稻香菜软吾何忧。人可以食鲜知味，请听以气专致柔。"}