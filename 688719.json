{"id":"688719","title":"传制遇雨纪事","dynasty":"明","author":"严嵩","text":"三殿初开夜漏迟，从臣犹肃汉宫仪。喧呼马仆灯沉陌，零乱鹓班雨满墀。每岁宗藩当遣使，锦旄龙节载恩辉。昨年册礼弥年举，圣驾新巡漠北归。至尊新免太皇丧，传制分封举旧章。周宗盘石千年固，汉使星轺满路光。向夕鸣鞘下建章，平明飞鞚出长杨。冠军常侍俱承宠，白马金鞍从武皇。"}