{"id":"1077950","title":"伏读三月六日内禅诏书及传将士榜檄慨王室之艰危悯生灵之涂炭悼前策之不从恨奸回之误国感愤有作聊以述怀四首 其一","dynasty":"宋","author":"李纲","text":"忆昔廷诤驻跸时，孤忠欲挽六龙飞。莱公谩有亲征策，亚父空求骸骨归。灵武中兴形势便，江都巡幸士心违。累臣独荷三朝眷，瘴海徒将血涕挥。"}