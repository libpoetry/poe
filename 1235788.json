{"id":"1235788","title":"和陶渊明咏贫士","dynasty":"元","author":"吴莱","text":"上天无停曜，日月会降娄。山林少过辙，二鸟鸣相酬。亦有五米凤，飞来为岐周。姬公世不作，白屋多怀忧。逢时倘一用，华士非吾俦。函谷空逐客，傅岩乃旁求。人生自沈静，岂得意非干。宜哉扬执戟，三世不徙官。穷冬无完褐，尽日止一餐。美芹终不献，晨曝尚馀寒。手种老松树，苍然霜雪颜。政尔有佳思，清风吾掩关。举世尚驰骛，飘如风中篷。上书争眩鬻，言语自称工。谁欤持清节，乃见楚两龚。黄尘随手拂，白日与心同。有荣方觉辱，无屈岂求通。誓追辽海鹤，插翅以相从。"}