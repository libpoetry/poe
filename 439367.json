{"id":"439367","title":"杂诗四首","dynasty":"金","author":"王中立","text":"华山宫殿白云封，不见当年打睡翁。贪看终南山色好，不知红日下前峰。独跨苍虬下太清，春风万里月华明。因君感激为君说，凿破天机我也惊。云叶邻邻皱碧空，笙箫递响入天风。忽惊风浪耳边急，不觉形神来世中。此生休更问浮名，名利区区不暂停。我有一丸天上药，用时还解济苍生。"}