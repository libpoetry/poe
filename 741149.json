{"id":"741149","title":"落镫后里人竞胜复增一夜有作","dynasty":"清","author":"王德溥","text":"人情苦贪不知止，五夜踏镫兴未已。贫家一盏几踌躇，太仓粒粟漫相拟。宋朝业请增上元，钱氏买添见野史。笙歌合沓既尽欢，星月辉光尽堪喜。好乐无荒忆古风，极盛难继鉴物理。长官方且训勤俭，下里胡为竞奢侈。欲作长镫录鄙词，敬告高人定弗訾。"}