{"id":"1108329","title":"代吴守与赵侯为寿","dynasty":"宋","author":"刘过","text":"地蟠江汉节岿然，劲气扶舆几倍年。白玉丹砂浩无数，夜光随处见山川。气运由来有盛衰，循环久已见天机。黄山云散无尘滓，上将腾光入紫微。虎头燕颔足奇谋，玉帐兵形象水流。此去关河应不远，上方拟筑望英楼。文伟当年记鄂城，崎岖蜀道播英声。何如衣锦枌榆社，卧护元戎十万兵。夜上南楼望玉京，将星光底寿星明。不须便即骑黄鹤，且为皇家致太平。"}