{"id":"497183","title":"具区明月与傅吴令九月望夜泛胥口作","dynasty":"明","author":"张元凯","text":"泽国花成县，高秋桂作丛。具区千万顷，皓月一孤蓬。乍可留山简，仍堪迟庾公。渚光摇薄雾，波响逐回风。世界虚无里，人生泡影中。圆时非有相，明处尽皆空。云澹澄如练，星疏炯若瞳。峰真为缥缈，树已近冥濛。禹迹应非远，秦馀俨在东。菰犹飘露白，枫欲候霜红。不暗心疑曙，无边目岂穷。山阴今夜似，彭泽几人同。郢唱全飞雪，雄谈半走虹。商家欣有说，吴下惜无蒙。岂是悲笼鸟，俱为羡远鸿。萍浮犹聚散，金石此情衷。"}