{"id":"680164","title":"湖山春意图","dynasty":"明","author":"陈政","text":"我忆年才十五六，寻春几涉罗浮麓。艳杏夭桃簇晓红，金芝瑶草和烟绿。有时直上朱明巅，目穷溟渤隘八埏。閒呼羽客酌云液，兴来落笔诗千篇。偶然名入丹桂籍，西风吹上珠江船。便从岭海访吴楚，遍览衡岱穷幽燕。鹓班簉羽凡几载，宦途又向西南改。山云溪月想当年，彷佛图中见精采。芙蓉削出天外峰，渔舟帖帖湖涵空。芳松新柳各生态，依然桃杏争春红。三茅此去谅不远，精脉应与罗浮通。是谁卜筑青岩下，尚书犹子今曹公。曹公平昔最知已，十载京华多气义。外台邂逅又同官，聚首论心欲忘寐。与君同是倦游人，千里家山入梦频。安得王维辋川笔，为我添入罗浮春。"}