{"id":"25703","title":"赠方处士兼以写别","dynasty":"唐代","author":"李群玉","text":"天与云鹤情，人间恣诗酒。龙宫奉采觅，澒洞一千首。清如南熏丝，韵若黄钟吼。喜于风骚地，忽见陶谢手。籍籍九江西，篇篇在人口。芙蓉为芳菲，未落诸花后。所知心眼大，别自开户牖。才力似风鹏，谁能算升斗。无营傲云竹，琴帙静为友。鸾凤戢羽仪，骐骥在郊薮。镜湖春水绿，越客忆归否。白衣四十秋，逍遥一何久。此身无定迹，又逐浮云走。离思书不穷，残阳落江柳。"}