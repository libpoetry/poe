{"id":"153932","title":"五日州南门蚕市","dynasty":"宋代","author":"田况","text":"齐民聚百货，貿鬻贵及时。乘此耕桑前，以助农绩资。物品何其夥，碎璅皆不遗。编籋列箱筥，饬木柄锑錤。备用诚为急，舍器工曷施。名花蕴天艳，灵药昌寿祺。根萌渐开发，蔂载相参差。游人衒识赏，善贾求珍奇。予真徇俗者，行观亦忘疲。日暮宴觞罢，众皆云适宜。"}