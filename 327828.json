{"id":"327828","title":"念奴娇·冬日喜晤家啸竹学博","dynasty":"清代","author":"张槎","text":"一棹飞来，正枫丹橙绿，尽堪吟写。清绮诗篇谁得似，一似秋涛挥洒。吴苑烟花，苏台弦管，恰放先生假。别来无恙，素丝添得盈把。细将诗格閒评，几多英俊，尽在君之下。京洛声华空有梦，守得妆聋作哑。三作堪赓，四愁休做，六十过头也。拈髯同笑，一时离恨都泻。"}