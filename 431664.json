{"id":"431664","title":"友人咏物诗颇有寓意，依其原韵，次第和之 晚菊","dynasty":"近现代","author":"刘凤梧","text":"深畏炎威入世迟，孤芳劲节有谁知。鸣蛩篱落魂俱冷，断雁关河梦亦痴。频醉凄风心似剪，每经酸雨泪如丝。记从陶令垂青后，空盼斜阳酒一卮。黍谷阳回忆故人，一枝十月陇头新。征鸿偏扰罗浮梦，野鹤争嬉邓尉春。自是坚贞同铁石，何妨妩媚见丰神。痴情生怕嗟迟暮，先到江南展笑颦。共怯寒砧怅浣纱，一枝难借各天涯。思归梦觉空阶雨，薄醉人疑二月花。方怅飘零同旅雁，犹怜迟暮到宫娃。漫言憔悴秋风里，悄饰朱颜斗晚霞。爨下馀材有特长，火中鸣亦叶宫商。高山流水凭怀想，白雪阳春任抑扬。绝调空传嵇叔夜，知音谁是蔡中郎。风尘伴侣惟寒鹤，一样飘零共惋伤。英年驰骋汗无乾，老困盐车展志难。垂首每怜知己杳，剖肝徒餍美人餐。嘶风枥牖声何壮，蹀血疆场足未寒。苜蓿已空休恋栈，邻槽多少负雕鞍！生成骏骨倦无眠，仆仆征尘不计年。湖上莺花消壮志，灞桥风雪滞吟鞭。闲随名将终无怨，老伴诗人太可怜。蹇足尚能追病骥，莫嗤长耳瘦垂肩。夜阑霜重冷衾帏，隔院何人玉笛吹。明月满窗惊好梦，梅花摇影动相思。身非向秀犹垂泪，客是桓伊可煞悲。起倚阑干望天际，行云遏止雁差池。丰毛健翮迥无俦，岁岁飘零作远游。月黑徘徊青塞夜，霜寒凄绝玉关秋。深闺思妇抛红泪，异域孤臣怅白头。赖寄平安数行字，双双消尽别离愁。"}