{"id":"764866","title":"齐天乐 络纬用白石蟋蟀韵","dynasty":"清","author":"薛时雨","text":"欧阳吟罢秋声赋，中庭寂无人语。乙乙徐抽，申申不断，豆叶瓜花多处。轻拢薄诉。恰凉月当篝，好风穿杼。彻夜机关，晓来理就甚丝绪。清宵那堪听雨。更凄凄切切，遥应邻杵。去日如棱，离情似织，泪点纵横无数。回文寄与。道天上星期，又逢牛女。谱入相思，井阑啼最苦。"}