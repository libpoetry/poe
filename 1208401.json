{"id":"1208401","title":"尘泥叹（至元元年乙亥七月久雨后）","dynasty":"元","author":"宋褧","text":"经涂九轨壮王国，岐蹊委巷错综若纬织。僵车石马匹亿，旦旦躏轹，化作深土深数尺。污人衣冠，垢人发肤，飘簸荡穿入牖渍。几席令人生憎，心内热气郁悒。丰隆裂缺怒赫赫，天雨下土痛濯涤。涨空埃壒净无迹，洒然顿觉醒胸臆。谁谓满天霖霪数十日，尘固无复作祟，泥淖乃尔亦可疾。舆陷三十辐，骄马至不能援其膝。壮夫徒行循墙仅彳亍，弱妇孱子悉鱼贯困踬。七月中气处暑毕，阴云未彻霁未必。小夫贱隶又恐风高日出尘复作，辗转皇惑计无所出。我为呼天敕鬼工，运甓或伐石。甃叠平安妥，泥少尘亦息。"}