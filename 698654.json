{"id":"698654","title":"送子重侍巽斋先生南还","dynasty":"明","author":"夏良胜","text":"天涯有子侍翁归，深夜焚香草疏时。赖有元良新孝理，不妨离别恼相知。江光夜舫南山梦，木榻秋斋北雁期。桑落酒杯团骨肉，莫教人说报君迟。陌上垂杨枝上风，依依似管别儿翁。恨无鸣雨回行马，愁见流云催去鸿。垒遍万郊须问幕，江深五月可瞻枫。到家便说陈情事，奏草行行是教忠。"}