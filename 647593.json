{"id":"647593","title":"紫云书舍","dynasty":"明","author":"王汝玉","text":"大江之东紫云山，平地拔出高㠝岏。晨光霁色蔚葱茜，五彩照耀青冥端。之子当年读书处，正近紫云山下住。长时频见紫云生，终日无心自来去。一从捧檄脱荷衣，落月空斋屡梦归。遥忆青山紫云里，绿萝应长旧岩扉。知子平生抱材器，致身合在青云际。莫将心恋紫云山，当展忠贞报明世。"}