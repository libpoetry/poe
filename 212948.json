{"id":"212948","title":"瑞鹤仙·癸卯岁寿方蕙岩寺簿","dynasty":"宋代","author":"吴文英","text":"辘轳春又转。记旋草新词，江头凭雁。乘槎上银汉。想车尘才踏，东华红软。何时赐见。漏声移、深宫夜半。问莼鲈、今几西风，未觉岁华迟晚。一片。丹心白发，露滴研朱。雅陪清宴。班回柳院。蒲团底，小禅观。望罘罳明月，初圆此夕，应共婵娟茂苑。愿年年、玉兔长生，耸秋井干。"}