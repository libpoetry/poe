{"id":"610066","title":"三殿篇效回文体","dynasty":"明","author":"韩上桂","text":"圣皇建极会中京，屏卫依垣列上营。胜盘蓟郡幽连势，躔接箕分尾著名。定襄通塞横恒霍，漳易流津引海瀛。正朔奉行威外域，政刑颁及化黎氓。黎氓慕指德悬鹄，岳牧怀忱勤贡玉。栖就厦檐托燕雏，照从昏室擎龙烛。鼙鼓消惊罢远烽，驿邮顺命驯殊俗。鸡衔赦诏恩浓濡，鲵静怪涛晴湛浴。湛浴甘泉注液池，氤氲瑞草映霞芝。掞藻仙鸾翔吐色，输图宝马跃呈奇。验数徵贤名世显，占祥协理济川宜。剑履群趋承召毕，椠铅薄业慕龙夔。龙夔典乐调和气，召毕升猷襄盛治。钟鸣中律管扬灰，字制同文经贯义。廱浮璧水汎芹香，阁灿藜光燃杖异。纵衡止说习纯贞，镕铸烦功成美器。美器庭陈错玖琼，良材国集委栌楹。砥砺齐施激重爵，楩楠称任选高荣。祀创明堂崇配飨，虔孚清庙格精诚。紫气辉笼花里阙，绮云丽带日边城。边城屼峙雄楼橹，内郭丛开重殿宇。仙家大概揽千门，月窟深藏迷万户。年年翠柳唤莺归，夜夜閒阶驯鹤舞。传规旧取壮仪形，绵瓞初期仍约鲁。约鲁存心戒数频，煨残惕虑酌弘新。却灾务省阴阳忒，招福应祈夙夜夤。薄费经从供御减，隆基审与故常因。作始嘉符垂宝蔡，乐终吉会应昌辰。昌辰揆景旺逢日，淑节推星中见室。彰令温柔慰力劳，答歌奋跃欢声疾。方神配职效玄灵，哲匠伸能抽技术。唐虞尚体朴含华，汤武遵模文寓质。寓质文明耀汉霄，崇观伟状俨宫朝。鹭立清墀还列佐，鹓陪晓序复班寮。路辇临衢丹轴转，香垆袅篆绿烟摇。误听蝇声惊脱珥，惧安燕寝问司燎。司燎设具张容肃，警铎提醒翻悟速。丝纶涣下汗奔流，纪法疏分轮辏辐。持斧严芟惕恶潜，赐环惠召怜臣逐。垂看旭鉴对幽岩，滋以膏醇沾茂木。茂木枯林春泽回，丰田甫隰暖风来。宥恤敷条捐采榷，宽慈布告缓征催。搆绍堂成储蚤谕，支扶本固脉先培。富利喜游行鼓腹，寿仁跻域乐登台。登台仰祝登佳庆，望阙遥思笃爱敬。陵冈颂拟代嵩呼，洛镐诗赓追藻咏。丞疑夹辅得耆英，莞簟梦熊维嗣盛。膺眷遐龄祐帝神，承庥广祚绥皇圣。"}