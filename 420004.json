{"id":"420004","title":"念奴娇 其一 老将","dynasty":"近现代","author":"邓嘉缜","text":"西风被酒，正黄昏、愁听笳声呜咽。帐下健儿星散后，短剑磨成顽铁。玉斧画疆，金瓯拓地，往事凭谁说。防秋梦里，一旗残照明灭。闻道胡骑窥边，经过故垒，敌胆犹生怯。金印黑头悬肘后，一例朱门草没。湖上驴闲，道旁瓜好，了却英雄业。萧森大树，陨霜多少黄叶。"}