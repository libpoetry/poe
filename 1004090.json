{"id":"1004090","title":"寿曹大博以东宪台治新筑亭馆扁榜寄意 莺花世界","dynasty":"宋","author":"程公许","text":"涪江驶清浏，四山玉连环。中有一掌平，万井浮晴烟。莺花随世界，妙语发天悭。公来抉其秘，作堂娱燕閒。袭芳皆俗好，伐木友士贤。念昔白波汹，止沸谈笑间。熙熙春台乐，谁知有今年。初度沸欢谣，愿公眉寿延。移此世界春，浩荡弥八埏。"}