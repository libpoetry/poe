{"id":"1125273","title":"醉落魄","dynasty":"宋","author":"晏几道","text":"满街斜月，垂鞭自唱阳关彻。断尽柔肠思归切，都为人人，不许多时别。南桥昨夜风吹雪，短长亭下征尘歇。归时定有梅堪折。欲把离愁，细捻花枝说。鸾孤月缺，两春惆怅音尘绝。如今若负当时节，信道欢缘，狂向衣襟结。若问相思何处歇，相逢便是相思彻。尽饶别后留心别，也待相逢，细把相思说。天教命薄。青楼占得声名恶。对酒当歌寻思著。月户星窗，多少旧期约。相逢细语初心错。两行红泪尊前落。霞觞且共深深酌。恼乱春宵，翠被都闲却。休休莫莫。离多还是因缘恶。有情无奈思量著。月夜佳期，近写青笺约。心心口口长恨昨。分飞容易当时错。后期休似前欢薄。买断青楼，莫放春闲却。"}