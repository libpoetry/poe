{"id":"421031","title":"金缕曲 丙寅夏雪溪若陶有申江之行，余与剑公白英璧轩咏雩君实天醒饯于定香水榭，临别惘然，为填此解","dynasty":"近现代","author":"黄祝蕖","text":"杨柳青如此。甚频年送人作客，添人憔悴。吹到阳关湘笛裂，片片离魂都碎。板桥外夕阳西坠。白社飘零青眼倦，问天涯此去谁知己。泥爪印，偶然耳。与君今夜拚沈醉。怕明朝酒醒何处，茫茫千里赵尉。云山黄浦月，便坼相思两地。更无那新愁催起。君等少年吾已老，背人前揾尽青衫泪。多少恨，付流水。"}