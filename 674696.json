{"id":"674696","title":"喜文远至因寄乡里诸公","dynasty":"明","author":"周伦","text":"朝来明庶风，吹绿官除草。花飞锦作裀，波暖凫戏藻。衙散西堂尘，襟净于洒扫。取酌陶吾真，讵被春归恼。剥啄谁扣门，扰我静来抱。置酒掷道书，出迓衣裳倒。云是故乡来，入道家山好。长畦麦欲黄，高架蚕将老。寄语宦游人，就社巳不早。超忽玉峰巅，瓜期疏苍昊。岂无狗马私，鬓发倏巳缟。烦君报乡人，鲈肥共幽讨。"}