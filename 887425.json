{"id":"887425","title":"一寸金 其一 中吕商赠笔工刘衍","dynasty":"宋","author":"吴文英","text":"秋入中山，臂隼牵卢纵长猎。见骇毛飞雪，章台献颖，臞腰束缟，汤沐疏邑。筤管刊琼牒。苍梧恨、帝娥暗泣。陶郎老、憔悴玄香，禁苑犹催夜俱入。自叹江湖，雕龙心尽，相携蠹鱼箧。念醉魂悠扬，折钗锦字，黠髯掀舞，流觞春帖。还倚荆溪楫。金刀氏、尚传旧业。劳君为、脱帽篷窗，寓情题水叶。"}