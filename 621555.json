{"id":"621555","title":"龟峰塔初成喜赋","dynasty":"明","author":"区怀嘉","text":"杰构凌空起，棱层压海埏。障流疑砥柱，倚岫类擎天。复道青霄下，虚窗北斗边。迎风檐铎响，映日网珠妍。秀气人文萃，精英世代延。光腾奎壁次，名纪凤凰年。望日身弥近，梯云步欲先。会心超广劫，挥手弄晴烟。渐觉诸缘息，翻惊万象旋。登临多逸兴，于此倍悠然。"}