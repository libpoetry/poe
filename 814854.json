{"id":"814854","title":"贺新郎 读洪昉思纪行诸诗","dynasty":"清","author":"俞士彪","text":"年少襟怀旷。似茫茫、置身天际，裂云高唱。马上千行奚囊句，写尽长途行况。应胜却、梦游神往。易水秋风千年冷，绕燕台、夜夜哀笳响。望诸墓，果无恙。淋漓激楚人争赏。羡毫端、长江巨飓，大河奔浪。醉按玉龙悲歌罢，霹雳一声纸上。方信是、搏狮缚象。多少风尘长安客，怎洪生、独自牢骚状。应费我，百日想。系马河桥驿。看隋堤、夜来霜重，顿凋柳色。故国重阳风雨际，已是千愁堆积。又何况、他乡他席。手种黄花开也未，拂征尘、破帽频欹侧。抬望眼，水云隔。吴山兄弟登高日。想风前、茱萸遍插。也应愁戚。冷落园林谁送酒，伴着二人岑寂。更遥忆、长途劳客。木落猿啼天欲暮，料思君、思我同沾臆。沙上雁，又嘹呖。秋客多萧索。看船头、西风淅沥，暮云寥廓。落日危亭荒草岸，一叶小舟初泊。倚双桨、清尊孤酌。欲酹王孙何处问，但汤汤、淮水流如昨。碑上字，半斑驳。无聊日把渔竿握。又谁知、渡罂背水，恁多挥霍。千古封侯人不少，大半风尘流落。叹今世、人情更恶。若肯相逢哀一饭，便万金为报犹惭薄。吾与母，预相约。风雅今谁好。羡翩翩、才华俊逸，如君绝少。立志欲寻千古业，赢得一时倾倒。浑笑杀、轻肥年少。懒向凤池鸣玉佩，且暂来、湖上閒登眺。招我辈，共长啸。无端便尔催归棹。立长亭、江风吹面，斜阳低照。花满昼船诗满袖，玉盏红醪香绕。更不羡、遨游瀛岛。此日唱酬俱少壮，便别离、何必增烦恼。相忆处，听啼鸟。"}