{"id":"758027","title":"摸鱼儿 咏蛙","dynasty":"清","author":"周贻繁","text":"怪生来、衣青纡紫，看谁如尔侥幸。怒怀不向沧溟吐，只傍石窝苔径。喧暮井。似草泽、英雄跃马相争竞。吟馀睡醒。爱蝌蚪文奇，将伊戏学，字比烂冰劲。黄昏后，休道多言厌听。当年曾荷恩命。五湖蹂躏中原路，望断华林佳境。叹故国、繁华已付东流尽。凭君莫问。纵往事悠悠，通宵阁阁，不尽为官恨。"}