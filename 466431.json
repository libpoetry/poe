{"id":"466431","title":"五月十一夜作 十六字令","dynasty":"当代","author":"卢青山","text":"非，万里重来万事非。桃花在，人在几重帏？春如梦，月如人，一尺回廊暧绿阴。酒尽酴醾风尽絮，夜深寒到碧荷痕。期相思，怕相思，相思泪梦两成灰。罗帕一留千万结，叫人解到月西垂。天淡淡，雨霏霏。帘边青草色，屏上柳弯眉。去年书信今年梦，长夜消磨长日悲。当时万曲一回头。日自空长水自流。记得分明向北舟。太无由。夜夜秋风淡月楼。春悠悠，春悠悠，一笛梅花满地愁。岁华渐渐秋。云幽幽，月幽幽，人不相思梦不稠。年华渐渐休。朝云暮云，长亭短亭。频年望不分明，更风生雨生。愁来酒樽，愁多酒深，天公何事欺人？越求酣越醒。人来人去依稀，梦影与云霏。只是不能悲，斜阳万里晖。绕帘双燕归，独立是阿谁？惆怅雨深时，飞花万种痴。金井梧桐露，蓼花冷淡秋。山光一向似青眸，水似泪悠悠。往事年华了，新愁两鬓留。为谁强去立高楼？暮雨暮风洲。芭蕉叶捲荷花束，心事谁知？独向风池，独到凄凉月上时。韶光千减心千潦，梦不能思。月亦来迟，只照清清两泪垂。"}