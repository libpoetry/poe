{"id":"697233","title":"大学士赵公手书促驾赋谢二首","dynasty":"明","author":"胡应麟","text":"十年台馆布甘霖，回首高山怅玉琴。身傍红云扶日月，梦随黄石到家林。天边八骏堪谁驭，海上群羊漫独寻。惭愧草玄门下士，大挥椽笔到江浔。苍苍云雾绕渔矶，漫说商颜战胜肥。丈室拟从三岛借，尺书仍傍九天飞。肩携瓢笠来青琐，梦掩琴尊出翠微。清切上台连紫极，不烦河畔访支机。"}