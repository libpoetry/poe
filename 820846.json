{"id":"820846","title":"倦寻芳 秋日重过瑩园，借彊村韵写感","dynasty":"清末近现代初","author":"郭则沄","text":"磴深草掩，楼迥花沈，星鬓伤晚。荡影银塘，多少梦云飞散。孤篴愁听流水诉，瘦筇閒写斜阳怨。睇烟林、似湘皋曲罢，数峰青远。剩一片、荒亭残柳，皱尽诗心，凄怨难展。踠径春丝，记拂旧时歌扇。冷榭呼鸥人意懒，寒畦招蝶风光贱。好楼台，更安排、几番肠断。"}