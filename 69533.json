{"id":"69533","title":"寿岩老人歌","dynasty":"元代","author":"杨维桢","text":"寿岩老人宋都督，不肯新朝食周粟。水晶国里七宝山，别有天地非人间。山中黄石眠怒虎，圯上传书曾有语。归来牧羊寻赤松，万年枝上盘冬龙。冬龙万年与石斗，老人一杯持自寿。炼石未补天南孔，坐见瀛洲生软红。呜呼寿岩之人兮元不死，南斗化石齐崆峒。"}