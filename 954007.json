{"id":"954007","title":"永州万石亭","dynasty":"宋","author":"欧阳修","text":"天于生子厚，禀予独艰哉。超凌骤拔擢，过盛辄伤摧。苦其危虑心，常使鸣声哀。投以空旷地，纵横放天才。山穷与水险，下上极沿洄。故其于文章，出语多崔嵬。人迹所罕到，遗踪久荒颓。王君好奇士，后二百年来。剪薙发幽荟，搜寻得琼瑰。威物不自贵，因人乃为材。惟知古可慕，岂免今所咍。我亦奇子厚，开编每徘徊。作诗示同好，为我铭山隈。"}