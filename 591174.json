{"id":"591174","title":"秋林为朱仲熙赋","dynasty":"明","author":"欧大任","text":"陶令中林居，羲皇夙遐慕。灵境谐清赏，冥里契良晤。昊天一何高，俛仰感晨暮。祝融解炎鏕，蓐收肃凉辂。清商谷响动，皓魄川光布。云雁薄层霄，山猿啸零露。鸣蛩稍已希，委叶满涧户。对景谢繁丽，乐辰切冲素。寄怀齐物篇，颇拟思玄赋。志士自苦心，幽人有贞度。年欣松柏荣，情比金石固。峨峨壶公山，千龄仰脩步。"}