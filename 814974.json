{"id":"814974","title":"贺新郎五首","dynasty":"清","author":"奕绘","text":"生死无人绾。溯因缘、若无会合，即无离判。一点魂灵投胎后，化出欢娱哀惋。亘百世、牵缠不撕。十二芳年涅盘讫，又何殊、甲子千回换。齐物者，识应远。红尘碧落神仙伴。影珊珊、洞门飞瀑，容颜乍见。万树碧桃花深处，翘楚俨然非幻。至今有、异香盈卷。老梦痕中优昙影，又春风、两度仓庚唤。哀乐事，有涯畔。离垢仙人境。认依稀、素衣缟袂，缤纷交映。十二玉楼春正好，万点轻琼相并。又离合、神光不定。雪溅烟霏香露滴，笑世间、桃李成蹊径。春睡起，晓妆靓。明珠翠羽朝临镜。韵憨憨、疏花隐叶，柔枝出梗。冷游情怀娇态度，不奈迟迟昼永。更不奈、雨多风猛。碧水红栏幽艳处，问个中、风味何人领。请看取，画中影。百日因缘短。有吾家、天游阁里，金铃小犬。两字双鬟为名字，白雪绛云花满。嫩骨肉、周身柔软。不似闾阎凡猫狗，似大方、婢子神轻茜。娇态度，好头面。黄泉一去呼难转。尚依稀、衔裾入袖，泥人哀恋。昨日分明怀中抱，今夕云何不见。早瘗向、柳阴庭院。示一口田埋薄命，古佛幢、一架荼蘼畔。有佛性，作词挽。十载娴风雅。计年来、消磨壮志，一编灯下。杜甫文章千古事，叹息谁为知者。唱白雪、而今和寡。盖世奇才应有数，怅凄凉、风雨悲歌夜。醉梦语，醒堪伯。秋虫春鸟镏铢攒。问何如、师王游戏，将军叱咤。忠雅清刚前聚在，已被庸流嘲骂。算只有、寸心非假。旧稿改完仍自读，论编诗、种树吾方暇。酌斗酒，对花写。花落香难化。费词仙、移宫换羽，文心牵挂。骨冷西江一片月，寂历空城潮打。二百载、沉沉幽夜。骚客美人同一恨，恨英灵、误向狂且嫁。如是死，甘心也。盲流兀自称徐马。尽堪消、奸雄夫妇，同科嘲骂。三代而还贤圣远，褒贬讵分真假。拂粉版、赓歌吾且。碧血荒凉独不见，咸斯文、热泪婆娑下。蒋氏子，何为者。"}