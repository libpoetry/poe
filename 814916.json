{"id":"814916","title":"读经偶得 选二","dynasty":"清","author":"俞樾","text":"六经皆可注，不可注者诗。诗人化为土，千古存其辞。其辞虽可读，其义不可思。即如谷风篇，云是弃妇为。而妇见弃故，孔子不必知。今欲求其解，岂可空言治。泾渭何所指，方舟何所施。必其家庭事，琐屑皆得之。而后此诗义，明白无所疑。不然诗虽存，诗义终支离。论语首学而，其教先自治。继之以为政，而后论所施。孟子则不然，所重在救时。知言与养气，姑弗遽及斯。先载齐与梁，两君问答词。其于本末间，似乎倒置之。尼山与邹峄，同为万世师。何敢妄拟议，愿为深长思。"}