{"id":"163356","title":"载英·岷山兮五岳丈人","dynasty":"宋代","author":"程公许","text":"岷山兮五岳丈人，大江兮四渎之尊。羌郁积兮佳气固人物兮载英。环两川兮千里，何江乡兮专媺汇千顷兮玻瓈，龙与鹤兮集止。山之隐者聃耳孙，子正见兮杨氏女。乘泛景兮轶罡风，蔼仟从兮山之趾。禀帝命兮丛霄，聊蓼兮游戏。五男子兮翘英，今峣峣兮鼎峙。彼谈迁兮世史官，怅有歉兮晜及季。真人兮高翔，盼尘寰兮秕糠。悯俗兮惛瞀，蹇余佩兮荧煌。老翁泉兮龙之云，前苏后李兮蔼芳馨。岷可砺兮江可竭，不可沫兮英灵。"}