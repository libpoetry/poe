{"id":"1120982","title":"西园堂榭落成种植毕工偶成口号十首呈参政张公","dynasty":"宋","author":"周麟之","text":"遁叟高眠石磴云，鸱夷长泛五湖春。争如昼锦延华萼，同作商山四老人。华堂迥出复城高，更买邻园彻古壕。要展渭川千亩竹，剩栽锦里百根桃。钩帘待燕春风里，把酒酬花夜月前。更启西窗纳清景，烟光如画拥斜川。城外青林可当山，横云翠霭郁孱颜。虚堂一枕林泉梦，如在烟霞缥缈间。林花倒影落清池，池面春波泛绿漪。更筑小桥亭上去，便成家世授书圯。小溪深树鹿呦呦，野鹤无声蕙帐幽。风月满亭供笑语，依然不减醉翁游。草木青归二月天，川原明媚发春妍。临流忽见寒梅影，皎若凌波洛浦仙。花梢日上雨痕乾，冉冉香风破嫩寒。眼底便知红紫近，山茶先放鹤头丹。幽丛灌木便成林，准拟炎天百步阴。应许春禽乐馀荫，鹪鹩稳寄一枝深。水流映带清漳宅，野望迟回半月台。只恐宫莺阻陪赏，日边便有鹤书来。"}