{"id":"763662","title":"八声甘州 秋日怀旧柬友","dynasty":"清","author":"曹尔堪","text":"似仙人、逃劫保馀年，天意与安排。记行踪飘泊，薄游梁宋，稳渡江淮。若使当时醉死，早向北邙埋。未了名山债，犹着芒鞋。暗数生平忧患，判此身付与，饿虎馋豺。却弹棋卧簟，葵薁对清斋。饮甘瓜、苧衣无汗，碧油停、离席傍金钗。难忘是、太丘酒伴，小住为佳。"}