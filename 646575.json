{"id":"646575","title":"春日闲居 其一","dynasty":"明","author":"法杲","text":"夕阳微茫断桥暮，庵外何人问归路。鸟啼花落春复春，江山风月无闲人。情闲直觉远山近，云到自然眉宇新。烟萝萧萧满春谷，山前芳草春复绿。悄风犹急春尚寒，几树绿莺啼不足。啼莺却唤春草醒，如此茅庵怯春冷。溪桥横绿不度人，溪口桃花卧桥影。花枝并笑云欲然，杖头云破留青天。好山一步一回顾，千岩万壑今眼前。"}