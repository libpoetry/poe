{"id":"1111726","title":"和刘正夫见寄","dynasty":"宋","author":"吴芾","text":"揽辔澄清慕古人，观风问俗按行频。振荒已视饥由己，畜水犹思利及民。美意共推君体国，高怀还喜我抽身。名章下逮情何厚，和气薰然暖似春。已是龙钟七十人，故应告老上章频。九重垂念如慈父，一旦容归作幸民。今我可怜非故我，此身才喜是吾身。花前幸有尊中醁，且醉湖山几度春。"}