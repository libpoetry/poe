{"id":"814128","title":"千秋岁  咏纸鸢二首","dynasty":"清","author":"陈维崧","text":"翩翩自喜，跌宕青天里。麦铁杖，鸢肩子。盘空筝夜叫，削草鹰秋起。轻俊也，一场搬弄真儿戏。三十年前事，触著难忘记。杨花港，桃花寺。邻童谁更在，老眼频经此。重拈看，原来依旧情如纸。摩空决起，此事偶然耳。材最小，风偏利。轻狂应有恨，浩荡凭谁致。须记取，青春牢把长绳繫。已自飞腾遂，也算云霄器。莫浪语，休私喜。送来天上便，望向城头悸。真险著，老夫只合街头睡。"}