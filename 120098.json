{"id":"120098","title":"分韵得家字·东园郡胜处","dynasty":"宋代","author":"陈造","text":"东园郡胜处，不作里所遐。池台掇天巧，草木专年华。一雨洗清晓，十顷围红霞。云何秉烛客，未驾载酒车。掾郎郡之望，士价诗名家。折简挽名胜，行庖富柔嘉。清风应灵籁，高谭振冲牙。酬酢角鲸吸，赓和纷天葩。痛饮未渠醉，浩兴渺无涯。孰知此老惫，坐受强敌加。空弮将一旅，坚阵凌五花。"}