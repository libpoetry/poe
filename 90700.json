{"id":"90700","title":"圣笔石湖大字歌","dynasty":"宋代","author":"杨万里","text":"石湖仙人补天手，整顿乾坤屈伸肘。尔来化作懒卧龙，簸弄珠玑漱琼玫。五云万里天九重，玉皇深拱蓬莱宫。岂无九虎守阊阖，北门半扉当朔风。夜令云师敕风伯，鞭起卧龙湖底月。湖水卷上天中央，却烦北门护风雪。仙人驭风乘绿云，玉宸殿上朝帝真。帝将北斗酌天酒，冰桃碧藕脯麒麟。传呼玉蜍吸银浦，黟霜调冰浇月兔。洒成羲画河洛书，白璧一双浮雨露。石湖二字天上归，奎星壁宿落山扉。昭回下饰吴花草，姑苏台前近太微。诗人不直一杯水，自是渠侬命如纸。教人妒杀石湖仙，手揽星辰怀袖底。"}