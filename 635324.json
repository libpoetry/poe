{"id":"635324","title":"题智严师蟛蟹图","dynasty":"明","author":"成鹫","text":"严公写蟛蟹，能事颇自得。着意不着意，用墨不用墨。游心入细微，落笔无痕迹。去岁下匡庐，今年返韶石。市朝知姓名，远近纷求索。挥手入丹霞，相逢同作客。问客何所长，问客何所癖。客亦无所长，客亦无所癖。自言写蟛蟹，变化不可测。留心三十年，精思废寝食。直到手忘手，方能格出格。我闻严公言，将信将疑惑。涤我狼尾毫，拂我鹅溪帛。严公无留难，严公无吝惜。为我作车螯，点缀枯芦荻。须臾爪甲生，横行无顺逆。海底黑波斯，跃跃上墙壁。严公洵好道，悟取空中色。胎卵与湿化，钜细宁拣择。何妨写大鱼，化作垂云翼。"}