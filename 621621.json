{"id":"621621","title":"八月四章","dynasty":"明","author":"郭之奇","text":"八月秋风，在河在嵩。我思之人，天中水中。之人未从，我心忡忡。彼何人兮，秋其可同。秋风既清，苇秀绩成。我思之人，如裳如缨。缁衣未迎，授衣有惊。岂曰无衣，与女同籯。秋风既肃，壶断枣剥。我思之人，如胸如腹。之人未谷，逝敢谋独。岂曰无谋，惟心惟目。秋风吹兮，秋日微兮。苍苍蒹葭，白露肥兮。我心伤悲，旦夕飞兮。蒹葭在水，秋未违兮。伊人在水，秋未归兮。"}