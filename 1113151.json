{"id":"1113151","title":"平时兄弟间十三章章四句送定叟弟之官桂林","dynasty":"宋","author":"张栻","text":"平时兄弟间，未省别离味。别时已不堪，别后何由慰。庭萱既荒芜，綵绶委尘土。子叹予咨嗟，寒窗夜风雨。逮此闲暇日，赖有先世书。与子共紬绎，舍去情何如。呜呼忠献公，典则垂后裔。遗言故在耳，夕惕当自厉。何以嗣先烈，匪论达与穷。永惟正大体，不远日用中。履度如履冰，犹恐有不及。毫釐傥不念，放去如决拾。事业无欲速，燕逸不可求。速成适多害，求逸翻百忧。南山有佳木，柯叶正敷荣。愿图岁晚功，大用宁小成。岁晚岂不念，风雨漂摇之。但当护木根，纷纭尔何为。岭海坐清静，府公金玉姿。幕府省文书，简编可委蛇。十步有茂草，会府宜多贤。亲仁古所贵，更诵伐木篇。闻之元城公，南州宜止酒。止酒纵未能，少饮还得不。子行日以远，我思日以长。政或少閒暇，书来不可忘。"}