{"id":"1125998","title":"无题三首","dynasty":"宋","author":"钱惟演","text":"误语成疑意已伤，春山低敛翠眉长。鄂君绣被朝犹掩，荀令薰炉冷自香。有恨岂因燕凤去，无言宁为息侯亡。合欢不验丁香结，祇得凄凉对烛房。耿耿寒灯照醉罗，看朱成碧意如何。虎头辟恶无妨枕，犀角凉心更待磨。惟有幽兰啼月露，可将尺素托云波。山屏六曲归来夜，祇恐重投折齿梭。香歇环沉无限猜，春阴浓淡画帘开。有时盘马看犹懒，尽日投壶笑未回。蝶怨岂能重傅粉，雉娇疑待更求媒。啼妆不治金翘闇，肠断温郎玉照台。"}