{"id":"1004231","title":"雪峰道院","dynasty":"宋","author":"程公许","text":"琅函真筌何所云，丈人嵯峨五岳尊。矞云昼护耀魄宝，玉绳夜低天市垣。琼瑶其上矗千仞，冰雪为人醒醉魂。飞鸿没处杳难辨，饲虎遗迹应犹存。甘泉使君趣丘壑，薰炉默坐存昆崙。高斋图史罗左右，大厦风月相吐吞。岩泉酒熟芳桂蕊，茶鼎火活苍松根。坐邀麻姑来擘脯，祇恐摩诘难亡言。界天之雪满窗户，唤起老仙重与论。丁宁来者时汛扫，燕寝可避蜂衙喧。"}