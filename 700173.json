{"id":"700173","title":"天彝生日乡里诸公会于小园赋鹤亭芝瑞诗各次其韵奉谢 其三 次韵吴舜弼","dynasty":"明","author":"顾清","text":"园林非绿野，宾客盛兰亭。鹤驭迎仙气，芝房染德馨。闻歌思水调，忆别愧山灵。何日抛尘鞅，逍遥共百龄。鹤雏新长又生芝，好事传闻定几时。曲水坐间流咏富，小山丛里恨归迟。清宵见月频回首，永日停云独举卮。愿托微芳染馀润，春风长满谢家池。长因南北叹参辰，岂谓儿童抗主宾。地向紫芝篇里重，人看白发镜中新。寒林松柏心空在，清庙圭璋体自纯。何日西湖能载酒，为公重庆北堂春。换骨灵苗待九蒸，重闻高咏报祥徵。凡材岂有青冥想，仙掌虚烦玉露凝。云谷放歌从此近，竹林调舞记吾曾。画图莫著桃花并，恐误渔郎入武陵。蓬门何意长兰芝，吉梦春来似有期。乡里衣冠多善颂，词林珠玉盛传诗。阶前迥与群芳别，画里争看五色奇。为谢东风好披拂，此根终合在铜池。曾入玄光洞里天，却来亭下兆延年。林园幸接三吴秀，孙子惭非二谢贤。人爱朵云歌郁郁，鹤惊丛露舞蹁蹁。薰渐更有诸公在，谁羡同舟李郭仙。"}