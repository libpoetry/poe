{"id":"296316","title":"金缕曲·题万红友凤砚，朱鸟庵旧藏，今归水香村夫","dynasty":"现代","author":"章钰","text":"凤德今衰矣。叹无端、由天堕落，由人磨洗。末路聊为词客伴，依旧飞腾绮丽。忍回首、绛云天际。还仗羽毛能爱惜，尽凋伤、不与凡禽比。留支眼，替蟾泪。九成台是翱翔地。问遗踪、溪山罨画，于焉鹪寄。仙乐迦陵欣合奏，堆絮当年园里。又流转、几家檀几。为道石交须郑重，莫涂涂、换得随鸦詈。会重草，帝鸿记。"}