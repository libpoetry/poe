{"id":"463954","title":"湖上","dynasty":"当代","author":"杨雪窗","text":"我来竟何适，著意殿残春。桐花雨扑面，西子对孤颦。借得阳侯力，掀天风浪嗔。远山不可到，隔水若伊人。暂归肠欲断，乘宵试一巡。澄漪息微喘，两堤眉黛匀。烟容疑可掬，偃卧惊绝伦。潋滟流灯影，扁舟望不真。故人有深契，磊落秀风神。谈馀齿颊清，心源不受尘。众物付冥然，大化转相亲。夜阑万籁静，天地两閒身。"}