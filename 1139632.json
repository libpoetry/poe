{"id":"1139632","title":"送曹叔时归淮东","dynasty":"宋末元初","author":"陈深","text":"羲农去我远，醇风日以浇。遗经秘幽旨，千载空寥寥。濂洛导其源，百川始东朝。我生性颛蒙，望道弥坚高。针砭无良友，穷居困烦嚣。东平曹叔子，妙年振英翘。古心默相契，一语神情超。高堂奏绿绮，长空激商飙。谭玄探要妙，力学锄虚骄。方期拾瑶草，归袂何飘飖。淮水白浩浩，楚山青遥遥。相思意无尽，赠子一长谣。"}