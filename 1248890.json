{"id":"1248890","title":"题王母醉归图","dynasty":"元末明初","author":"杨维桢","text":"瑶池春暖波如淀，不与红妆洗娇面。仙娥泛月蕊宫来，催宴璚花开水殿。麻姑满进九霞觞，金盘鲊熟芙蓉香。歌云缓绕紫鸾管，舞飙淑洒青霓裳。阿母嬉春淡妆束，云冠巧琢梅花玉。酒痕凝颊呼不醒，扶上仙山雪毛鹿。绮袍半脱露香肩，飞控不动金连钱。天风吹梦渡弱水，含羞倦倚双婵娟。归来笑拂龙髯席，汗湿鲛绡睡无力。玉钩齐上水精帘，十二璚楼月光白。吴兴画史笔如神，丹青貌得瑶池真。刘郎自是识仙趣，看花同赏玄都春。图中彷佛一相见，何必蓬莱问清浅。便呼青鸟报鸾笺，蟠桃明日重开宴。"}