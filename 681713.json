{"id":"681713","title":"秋鸿内阁试","dynasty":"明","author":"林瀚","text":"秋风起兮寒露瀼，碧云影里群翱翔。明月何处来潇湘，沧江万里天茫茫。一声叫落芦花霜，南去河关道路长。游子思亲遥一方，泪痕为尔沾衣裳。谁将锦瑟弹清商，回翔欲下寒汀旁。渐于磐陆仪羽良，肯随燕雀纷飞扬。泽国秋深菰米香，何须更度衡山阳。水碧沙明网不张，漫惊渔父宵鸣榔。鸿兮鸿兮动有常，凡鸟安敢相颉颃。知时去就能自量，往来不为传书忙，天北天南俱故乡。"}