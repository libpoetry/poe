{"id":"298452","title":"瑞鹤仙·望钿车何处","dynasty":"清代","author":"庄棫","text":"望钿车何处。香乍拂、暗锁一庭薄雾。云窗小院罅，恍屏山曲曲，纱笼珍护。玳梁几许。问海燕、芳踪可住。看红襟飘瞥，重到画屏，漫把人误。苦忆年年远道，水驿山程，空怨零雨。莺声暗诉。催春至，共谁语。怕高楼去后，花枝满眼，东风吹向绣户。更青青柳色，陌上费人凝伫。"}