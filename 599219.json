{"id":"599219","title":"安愚雅诗","dynasty":"明","author":"霍与瑕","text":"翩翩黄雀，集于廪廋。时啄时顾，亦罹于罟。燕燕归飞，出帘入幕。傍人不疑，终安且乐。人之宅躬，尚巧乃穷。不如拙讷，秉德之冲。有美一人，安愚自号。允矣君子，胡不慥慥。众口便便，吾守其默。言之不出，终焉靡嫉。亦知其白，宁守其黑。藏神于晦，终焉允吉。彼何人斯，不径不窦。始也类迂，德音实茂。陋巷之子，蕴有若无。潜粹中涵，幽光奕如。君子攸行，其则不远。瞻彼前哲，是仪是践。是仪是践，允淑不瑕。盛德容貌，亦孔之嘉。"}