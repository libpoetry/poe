{"id":"1122739","title":"送游考功将漕夔门","dynasty":"宋","author":"洪咨夔","text":"温公一传谏议刘，菊坡一传吏部游。长庚伴月天欲晓，西照太白南罗浮。神鼎一铸魑魅怖，法鼓四震波旬悲。祖宗涵养天下气，留得此脉扶颠危。欲鸣不鸣衔口马，欲去不去羸角羝。排天绝叫河汉裂，只舸飞上岷江西。古来刀锯鼎镬具，用待诽谤妖言人。掁触不怒予节去，惟天为大知尧仁。金汤弃去七百里，珠玉走尽六十州。谁生厉阶不可问，桔柏江上风飕飗。烧畬瀼外竹枝瘦，踏碛滩上桃花肥。绣衣故乡岂不好，为天下计毋庸归。四肢谁谓可无骨，五脏自信难留寒。跂予望之不得语，但愿万里书平安。"}