{"id":"433711","title":"漫道八首并序 居陋","dynasty":"近现代","author":"裘祖诰","text":"漫道衙斋陋不堪，闲寻轶事助清谈。秋编篱豆招吟蟋，春取园桑饲织蚕。过眼云烟抛蓟北，回头风月话江南。公馀偶触骚怀抱，细批诗笺趁酒酣。漫道年华近甲周，夕阳原不碍风流。妻披东汉谈梁孟，子学西文讲美欧。谪宦敢尤应磨蠍，浮名直拟淡盟鸥。灵堂心迹清闺福，儿女英雄愿算酬。漫道衾知影亦知，心头先去妄相思。贾生未免忧时迫，李广何须叹数奇。敢有鱼龙千遍想，了无蟋蟀半閒时。懵腾已脱红羊劫，馀火犹延续命丝。漫道弹冠乐有馀，蒙头案牍更何如。庸臣声色宜箴鉴，儒者功名小簿书。刀锯最防生杀误，衣冠常恐礼文疏。劳人草草殊何补，恍悟藏珍玉韫诸。漫道陶潜去就轻，东篱花菊本多情。原知肉食增庸鄙，尤恐尸居负圣明。天粟敢云谋及鹤，风诗盍赋友求莺。哪堪回首田家事，梦听康衢击壤声。枫老桐凋感不禁，天涯消息尚浮沉。经年竹笠形惭秽，往事琵琶恨比深。诗酒工愁原定例，琴书惯冷况秋阴。故园萸菊关心甚，翘首云鸿盼好音。种菊年年不惜劳，例将花事付吟毫。欲添佳句翻新案，务去陈言涤旧糟。一派秋怀同绚烂，两家清兴自萧骚。东篱最好无丰欠，争奈霜华惹鬓毛。"}