{"id":"873759","title":"胡明仲罗养蒙为悠然集追用前四叠之韵","dynasty":"宋","author":"刘子翚","text":"筠州喜陪笑语新，銮坡自来清湖滨。更招明月作三客，此外正复难其人。瑶觞十飞才小醉，追逐牢愁出肝肺。吾侪邂逅非作豪，常恐真欢来不继。更阑已番四叠歌，却唤轻舟浮绮罗。一声横笛不知处，荷气苒苒风头多。玉山未倒谁之耻，霜露沾衣聊且已。维舟落月界平潭，翠乱红披扶不起。"}