{"id":"640928","title":"游玉华洞","dynasty":"明","author":"林鸿","text":"真仙构灵宅，洞府何嵌空。入洞可十里，流水咽其中。阴岛湿花露，石门度松风。怪石变万状，寻源竟无穷。有时起云雾，微径又不通。触目极杳霭，游心但鸿濛。路尽忽有天，容光澹空青。蜕出风露外，了然心目醒。幽兴殊未已，又还宿云扃。飞梦即蓬岛，冥心祈道经。终悲向朝市，尘鬓秋星星。"}