{"id":"318439","title":"六幺令·春老雪晞，冰塘岸畔，犹有芦花数枝，荡摇夕照中","dynasty":"现代","author":"饶宗颐","text":"尽飘残久，风煦催凉燠。回塘夕阳红好，映鬓如膏沐。偏聚断肠一角，又煮愁初熟。钿车轻逐。摇风耐冷，谁道输他野篱菊。新篁池侧正绿。草长惊春目。空惯饮雪敲冰，戛戛鸣寒玉。泥溅禅心莫恼。冷暖情千曲。蛛丝堪卜。吴蚕惆怅，恨网从头细叮嘱。"}