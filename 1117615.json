{"id":"1117615","title":"用田倅韵答孙勉教授二首","dynasty":"宋","author":"陆佃","text":"浅红深紫旋教移，直待开无空阙时。花十八中看蹋鞠，玉东西外听扬卮。笙歌船舫天围合，灯火楼台月上迟。顾我若非乡曲远，定应长占此州知。造化从他密密移，聪明非复似前时。暂披金甲为儒将，曾燕珠宫对玉卮。一日看回花恨疾，三年生就叶嫌迟。慇勤为访春消息，赖有羹梅探得知。"}