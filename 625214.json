{"id":"625214","title":"上巳前十日微雪夜酌石巢示熊伯子桧仲子柏季子椿司马心开原籍蜀泸避乱寓楚三子两母一泸一蕲时生陟屺之叹诗以慰之 其二","dynasty":"明","author":"梁朝钟","text":"子少闾单自尔怜，庭过阃外路三千。洞箫作颂吹新月，烽火缄书寄旧年。薄雪勿悲黄草兴，帏灯姑读白华篇。同云若散桃花水，已望春耕到甫田。"}