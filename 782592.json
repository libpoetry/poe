{"id":"782592","title":"拟挽歌词三章 其三","dynasty":"清","author":"戴亨","text":"四运递更代，精华暗销铄。形神一夕离，遽尔成徂落。相送出远郊，幽宫闭广漠。丰肌岂暂完，蛇孙饱蹊壑。华堂不复居，山魈款狐貉。万鬼聚为邻，孤魂何所托。平生营此躯，百计愁疏略。绸缪未及终，转瞬随电掠。人生畴不然，念之徒惊愕。缅彼古英贤，千秋事如昨。"}