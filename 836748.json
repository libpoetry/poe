{"id":"836748","title":"虎子山歌","dynasty":"清末民国初","author":"陈肇兴","text":"虎子山，禾芄芄，昔时民田今在官。官家有田万千顷，取诸顽民民不省。田园父老为予言，此是当时陈家园。陈家昔日擅豪华，侠少盈门囚在家。市上杀人官不问，栏中盗牛谁敢拿？盗牛杀人不知数，可怜天狗堕门户。朝悬大纛拟侯王，暮上槛车作囚虏。田园万顷金千亿，输入官仓藏不得。六亲散尽缌麻空，不论老少皆诛殛。至今春雨杏花时，麦饭无人祭寒食。寒食年年春复秋，桑麻依旧绿阴稠。惟闻陇上耕耘处，夜夜鬼哭声呦呦。声呦呦，诉悲愁；前人田地后人收，后人不悟前人忧。君不见唐朝锄菜翁，临刑泪交流；又不见今日虎子山之田兮，苗油油？"}