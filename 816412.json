{"id":"816412","title":"癸巳中秋次韵答陈润珊并示江南留京诸子","dynasty":"清","author":"黄爵滋","text":"唳鹤一声来远皋，羁人争不梦魂劳。已怜束缚非吾志，安得驰驱更尔曹。帝女河桥终寂寞，嫦娥月殿自清高。却愁天末浮云蔽，冷雨催成点客袍。江南几辈昔知名，未必文章愧长卿。客去萧然琼岛梦，水流凄绝玉河声。匣中古剑疑龙化，衣上浮尘逐马生。颇似晨星三五点，因依北斗不胜情。太行秋色来天外，长啸江亭一倚栏。咫尺尚难招好友，逍遥何处揖仙官。挥戈漫见阳乌返，挟瑟空怜夜月弹。廪粟虚糜竟何似，瓣香惭愧爇诗坛。要从出处见真吾，澄澈冰心贮玉壶。朋友多情谁管鲍，师生无负即欧苏。观书镫下眼如月，待尔花时酒满觚。莫叹儒冠误秋鬓，他年勉力共鹏图。"}