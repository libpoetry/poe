{"id":"68797","title":"历枣强县","dynasty":"元代","author":"王冕","text":"我生值数奇，长年但奔走。风霜苦侵凌，焉得不白首？前日东阿城，龌龊浑鸡狗。今朝枣强县，蹐跼随人后。凄凉有谁知？辛苦只自受。解冻燎枯槁，屏寒贳黄酒。驱奴问程途，炊粮借刁斗。休言美其味，且自精其口。腻垢不能去，面貌殊觉厚。登顿过村落，不复论妍丑。或遇短发妪，或见长眉叟。指点向人言，此地荒凉久。东住河西使，西古太原守。高楼对甲第，过眼成林薮。更有好坟墓，亦复为田亩。富贵生灭沤，祸福翻覆手。彼时与此时，视吾何所有？我听老叟言，感慨欲吐呕。却羡陶渊明，归纳种杨柳。"}