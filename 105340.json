{"id":"105340","title":"许生南归·大盘小盘堆明珠","dynasty":"宋代","author":"梅尧臣","text":"大盘小盘堆明珠，海估眩目迷精麤。斗量入贡由掇拾，未必一一疵纇无。不贡亦自有光价，此等固知鱼目殊。许生怀文颇所似，暂抑安用频增吁。倚门老母应日望，霜前稻熟舂红稃。归来烂炊多酿酒，洗荡幽愤倾盆盂。九卿有命不愁晚，朱邑掌年是啬夫。"}