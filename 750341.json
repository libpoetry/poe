{"id":"750341","title":"酬遁翁","dynasty":"清","author":"汪荣棠","text":"烈风荡白日，大野晶以苍。豺狼塞路隅，旌旆都仓皇。湖干有一士，冥若云鸿翔。大音声自希，短褐气自昌。朅来共尊酒，言简心弥长。赠我新诗篇，险语惊雷硠。久企郑公里，幸登元伯堂。数楹閟泉壑，四壁堆琳琅。杯酒话乾坤，檐花映深觞。君如泉在山，我如马脱缰。静躁虽各殊，共此肝与肠。愿为丰城剑，双飞入混茫。"}