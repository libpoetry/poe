{"id":"696643","title":"画六绝","dynasty":"明","author":"郑善夫","text":"皎皎水上仙，风吹入我怀。我梦逢姹女，洛波堕弓鞋。边人竞北风，牧马阴山阳。腰间宝刀赤，河清尔来王。头陀戏海蟾，手握庵摩果。大观天地间，一笑吾丧我。鸲鹆乘天巧，幽篁学语繁。江南气候正，莫过鲁东门。卖药行市南，隐身入壶中。指挥费长房，白日骑黄龙。六拍按六气，广乐音未希。举手谢世人，行歌绿云归。"}