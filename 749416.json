{"id":"749416","title":"上大关脑","dynasty":"清","author":"赵树吉","text":"祇知秦蜀云栈缘秋毫，不知乌蒙梯石凌黅霄。伟哉造物逞荒怪，炉韝磊块如镕膏。烟薶雨蚀顽不化，万古积此青岧峣。崩崖破裂走蛟虺，细路诘屈愁猿猱。自从庄蹻震铜鼓，六诏渐见通星轺。上如蜗黏下兔脱，坐令人马同疲劳。我来却度大关岭，正值淫雨蒸炎歊。汹汹怒雷转脚底，草棘翳蓊鸢鸱号。径盘之字四十八，五步一折浆流骹。垂趾二分俨在外，人坠直恐随狂涛。舆夫狼狈仆无色，我亦瑟缩疑藏逃。平生履险久已惯，视此何啻九牛毛。陟岭回望渺人物，但见蚁负缘蓬蒿。夜来魂梦不到地，飞驾时与山云高。磨崖他日待铭勒，作诗一笑聊自豪。"}