{"id":"740052","title":"余以索纸诗呈耕南大蒙鉴赏兼辱和赠因叠韵奉酬","dynasty":"清","author":"甘运源","text":"致身朝宁吾无媒，饥寒驱去犹攻诗。藩溷悉置笔与纸，几年画虎得其似。辛苦不如田舍郎，风尘奔走颜无光。吟哦无益坐自困，臧谷殊业羊均亡。有时得句发狂笑，喜溢大宅眉扬扬。先生爱我亦有癖，亲为删诗拣砂砾。我诗对君乃真贫，君富仓箱我儋石。往年词赋奏相如，徒令买椟遗其珠。组纂风华勿事渠，留意名山金匮书。"}