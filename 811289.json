{"id":"811289","title":"感旧抚今，叠韵再呈絜斋世丈","dynasty":"清","author":"丘逢甲","text":"文字因缘旧梦通，云泥十载判西东。空山拾橡惭工部，故国栽棠托召公。绛帐雪寒谈往事，苍梧云泣诔孤忠。谁知重话婆娑感，杨柳金城正晓风。人生踪迹知何定，有客天涯恨独长。海国誓师成故将，春明寻梦感潜郎。未成西蜀纾筹策，犹向南丰爇瓣香。列戟门高欣再拜，福星新照斗牛光。"}