{"id":"308544","title":"兰陵王·邻家燕巢既毁感赋","dynasty":"清代","author":"陈洵","text":"近寒食。烟水村南舍北。斜阳看、桥畔草花，时节相逢谢堂客。邻翁鬓早白。曾识。寻常巷陌。漂摇事、风暮雨朝，檐语双双世如隔。莓梁暗陈迹。但贴地依稀，茸唾狼藉。衔泥将子知犹力。嗟落絮身世，涨花漂荡，天涯何处梦再觅。断魂网窗黑。愁极。正岑寂。渐柳改春颦，梨泫秋色。沉沉社鼓思行役。问舞影灯外，盼波帘隙。年来年去，得且住，怎记忆。"}