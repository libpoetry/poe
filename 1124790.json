{"id":"1124790","title":"送蒋宪","dynasty":"宋","author":"徐积","text":"节用黄金诏紫泥，皇华仍赋使臣诗。三千里路争迎送，五十州官待指挥。尽解累囚南到日，却寻急传北归时。趣装亦有明珠否，八树成林桂一枝。远服兵刑事可知，全吴分野有星移。汉家诏使登车后，蜀道忠臣叱驭时。山色迎来城到近，桂香随去马行迟。梅林亦是公家管，广帅应须寄北枝。"}