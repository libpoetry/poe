{"id":"1123770","title":"冬日杂兴","dynasty":"宋","author":"赵蕃","text":"日出山门晓，日入山径阴。区区昏复旦，役役古犹今。竹瘦人群玉，菊荒文碎金。泛观难究理，默识自明心。节物他乡晚，风声大壑俱。深愁木斯拔，宁虑蔓难图。杜老衣何短，颜公米已无。可怜鸡瑟缩，幸免鼠睢盱。暑雨报禾熟，霜晴忧菜空。藜羹聊自诳，肉食念何功。岁晚贫兼病，年来西复东。诗成资遣闷，文就返招穷。愦愦若有失，岑岑殊未佳。枯藜茅屋静，高枕竹窗斜。冬日谁云短，吾生幸有涯。薰炉微结篆，茗盌细浮花。鹭举虞卿璧，山开京兆眉。穷愁虽付酒，閒意更关诗。地瘠黄杨燥，旱深荞麦迟。冬温要非正，冰霰汝为期。要识丰年象，闲观别墅诗。鸡声一閒暇，人语两娱嬉。北阙非无怒，东皋且自怡。物华从晼晚，吾意亦差池。久矣劳生厌，欣然野趣俱。苍姿松砥节，外饰橘纡朱。翰墨真吾好，功名已后图。一椽今粗有，二顷莫忧无。杨柳迎霜败，枇杷隔岁花。柴桑今学隐，杜曲旧为家。北讯时闻雁，南烹久厌蛙。归津隔吴越，随地且桑麻。"}