{"id":"525163","title":"赠张济民","dynasty":"明","author":"顾璘","text":"长桑饮上池，能见垣一方。华陀得神授，为人涤肝肠。岂不绝尘轨，终然称谲狂。张生仲景后，起自秦越乡。少年读素问，淹贯灵枢章。执脉炳内照，先几决存亡。声名彻四海，岂独传维扬。访余空山曲，相留但壶觞。形骸委大化，何心扣灾祥。唯有好山癖，所愿足力强。囊中有灵药，请授一匕尝。"}