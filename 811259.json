{"id":"811259","title":"次韵答晴皋自桂林东下舟泊阳朔见寄","dynasty":"清","author":"丘逢甲","text":"徵帆又挂桂江头，露下秋高潦未收。入海古来仍此水，好山多处自维舟。画中九马逢阳朔，吟罢双鱼寄广州。追忆故人当独夜，乱峰相对写离忧。瘦石寒花几度秋，十峰轩畔客淹留。鏖诗屡逐中原鹿，入世难驯大海鸥。杨柳关河游子泪，芙蓉旌旆美人愁。枫青月黑相思夕，此境空劳梦里求。西水今年没渚洲，涨痕重叠水边楼。藏蛟石洞深难伐，穴蚁金堤溃未修。农舍荒凉场九月，炊烟延眺米千舟。知君东下高吟处，祗有哀鸿与和酬。幢幢灯影欲残油，喔喔鸡声起睡眸。金鼓关山劳北望，银云河汉黯西流。高秋鹰隼终须击，大海鳌鱼不可钩。应有梅花开十月，不妨清梦托罗浮。"}