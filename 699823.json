{"id":"699823","title":"微雨催春飞红片片四首","dynasty":"明","author":"郭之奇","text":"花从别院开，春入我门来。风引脂分片，雨迎绛著苔。游丝随意惹，芳草断肠催。蝴蝶双飞处，烟光几度回。冲寒时一望，春色有无中。祇为枝头艳，尤怜地上红。愁心归片片，烟景欲濛濛。不可高声叹，花知恐恨同。所畏落花风，新愁出旧丛。微吟啼鸟并，久对俗人空。谁使伤心绿，平分断脸红。羁怀长寂寂，于此复匆匆。爱花犹欲死，花落复何如。物色虽从减，春光那可虚。阑珊歌舞外，凄断啸吟馀。尽日关情绪，每同妖艳初。"}