{"id":"1071733","title":"送许少卿出守邠州","dynasty":"宋","author":"韩驹","text":"长安北走彭原路，白苇黄茆列亭戍。山形渐险溪水流，行人可肯回车去。岂知中有古邠州，十里沙平水漫流。雁飞蔽野葡萄晓，马放连云苜蓿秋。次卿卧听朝鸡久，请试从来拨烦手。未许相如喻蜀归，且看魏尚临边守。杂花撩乱草鲜明，二月春风卷旆旌。燕寝凝香无一事，乐哉饮酒莫论兵。"}