{"id":"1129132","title":"航海之宝陀访真歇师兄","dynasty":"宋","author":"释正觉","text":"至人亲见古观音，化迹今居海上岑。烟机外分青嶂骨，水天中见白云心。潮痕拥岸棱棱雪，月魄浮波烂烂金。根境一如能所断，圆通游践法门深。得得来寻真歇兄，孤舟扬楫顺潮行。重联断雁云中字，远赴閒鸥沙上盟。新味清油燣紫菜，古方淳蜜渍黄菁。海山只个供盘箸，一段家风不世情。"}