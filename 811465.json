{"id":"811465","title":"题兰史泛槎图","dynasty":"清","author":"丘逢甲","text":"茫茫积水与天浮，此去真成汗漫游。输与张骞能凿空，书生骨相薄封侯。赋海才华笔一枝，天教壮志遂男儿。兰因河畔维舟夕，坐拥群花客赋诗。足迹全经五大洋，环球不碍气飞扬。归来新著乘槎记，笑与迂儒说地方。大郎山下客槎停，斗极纵横辨纬经。读遍葫芦汉书本，披图亲验海中星。挂星槎古到今传，曾阅陶唐洚水天。莫向囚尧城畔过，恐教双鹤话寒年。駴目新传鬼斧工，飞轮何事走艨艟！于今旧物尤珍重，看取枯槎入禁中。何处君平卜肆开，银行有客泛槎回。人间不识支机石，浪掷天孙织锦才。潦倒高阳旧酒徒，莫颁新政下皇都。衣披一品寻常事，待写星槎第二图。"}