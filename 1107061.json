{"id":"1107061","title":"重九考罢试卷书呈同院诸公二首","dynasty":"宋","author":"邓忠臣","text":"题遍朱签栋宇充，灯窗长听景阳钟。昏眵直要金篦刮，黎瘦都如饭颗逢。文律自随星斗变，月评应合士人从。了无一事犹深锁，辜负东篱菊品浓。屡见高文试泽宫，长年参校愧龙钟。悬黎待价由来久，绿绮知音不易逢。吉语乍闻随鹊喜，归期专欲问龟从。到家莫负如泥约，光禄供醪味渐浓。"}