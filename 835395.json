{"id":"835395","title":"东风第一枝 次孙伯勃秋思韵","dynasty":"清末民国初","author":"张慎仪","text":"烛影摇魂，琴心写怨，幽悰历乱无绪。梦回月下清砧，书断霜前碧树。素心人远，知更在、何时欢聚。且权把、寸寸相思，先付与云归处。帘幂幂、残花香腻。檐扑扑、碎玲风细。可怜烂锦年华，犹恋仓皇袱被。炎凉阅尽，有种种、来去问谁。家笼竹、蜚声吹起，那人愁思。"}