{"id":"1107448","title":"饯徽州李守","dynasty":"宋","author":"史浩","text":"当年仗策扣军戏，已有昌言简帝知。目见飞龙升白水，手扶赫日上咸池。飘萍一世其如命，剖竹专城会得时。三十六峰方秀发，可无佳致付新诗。九重翔凤舞丝纶，圣主临朝见故人。德友再生洙水上，客星今起钓台滨。紫荷欲待明光晓，红旆先行泽国春。祖帐岂须怀别思，来年马首向城闉。"}