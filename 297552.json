{"id":"297552","title":"高阳台·题蟫窟主人「摩达山诗草」","dynasty":"现代","author":"许南英","text":"公子翩翩，风流绝世，平生著作如林。万卷琳琅，茂先疑是前身。牙签玉轴曹仓满，笑予生书窟仙蟫。偶閒吟，锦囊得句，梦恋香衾。捲帘人比黄花瘦，看唱予和女，斗角钩心。鸡犬云中，刘安隔断红尘。閒中日月桃源里，怕渔郎，来问迷津。隔苔岑，流水高山，弦外求音。"}