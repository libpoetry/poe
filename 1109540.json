{"id":"1109540","title":"杂诗六首","dynasty":"宋","author":"刘挚","text":"四序若转毂，万物变秋风。萧骚檐边月，赫赤江上枫。寒鸱坐晴屋，阴虫凄暮丛。灵凤杳何许，寂寂朝阳桐。咬咬笼中鸟，食饱勤好音。谁怀主人意，岂不思上林。出处谬前算，老大故溪心。秋衾耿寒梦，玉露晓如淋。古人有高志，妙与天地通。读骚饮美酒，挥弦送飞鸿。杖藜步梧竹，闭户闲仆僮。祸福有倚伏，念当守蒿蓬。我思彭江州，行已有风绩。与善忘畛畦，麾邪立崖壁。堂堂生民望，奄奄斯道寂。何时持鸡酒，就子坟上沥。播州迁刘郎，夜郎放太白。秀木风所仇，人情有欣戚。严霆无终朝，斯文岂遂厄。我愿苏与黄，寿命等金石。至人有神游，坐凌八荒邈。一息如鹏图，万里御羊角。蒿莱彼频频，晨夕自喔喔。仙人乔与松，谁云不可学。"}