{"id":"667953","title":"狱中言怀呈诸知己","dynasty":"明","author":"王廷陈","text":"未敢言先阀，何由免后灾。偿金奚俟辨，亡璧竟难裁。画地期无入，书空意颇哀。南冠琴奏切，北斗剑光回。云路悲垂翅，河津忌曝腮。危机随处有，蛰户几时开。玉献翻为罪，珠投转见猜。信然非木石，何以动风雷。实少龙蛇德，虚称鹦鹉才。愿吹邹子律，一为暖寒灰。"}