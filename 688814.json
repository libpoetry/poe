{"id":"688814","title":"讯鞫稍暇偶阅唐人王建宫词爱其寓兴深远颇得国风离骚之旨因拟作四章录呈易庵兼柬南谷年兄","dynasty":"明","author":"何乔新","text":"花貌宫娃老掖庭，承恩元不在倾城。披香殿上开春宴，閒看群姬弄化生。憔悴无心对镜台，燕钗象揥锁尘埃。昭阳自有身轻者，肯放羊车夜半来。纤眉如月鬓如蝉，金屋栖迟十二年。别院昭容新系臂，而今已赐洗儿钱。碧梧淅淅送秋声，坐倚银床百感生。谁向御沟题落叶，不知沟水最无情。"}