{"id":"417582","title":"水龙吟 春日登浦镇点将台归小楼作","dynasty":"近现代","author":"单人耘","text":"江天万里归帆，帆来天际云飞处。高台纵目，平畴绿展，遥峦黛聚。词梦连朝，宿酲乍醒，遐思缕缕。念十年羁泊，行吟原野，空领略，苏辛句。小市长桥依旧，入春来、几翻风雨。诗书累我，牵萦应是，儿曹琐语。墨潘蛮笺，瓯香细草，窗曦又补。待江花飞暖，汀篙涨翠，寻五湖侣。"}