{"id":"710466","title":"古镜叹","dynasty":"明末清初","author":"王鸣雷","text":"古镜堕井文字缺，铜腥已尽菱半折。拾来直置玉几旁，斑驳坭中认磨灭。今人得镜忆古时，照来镜发已如丝。此镜开元龙脑铸，宋家宰相行照见。是时天子传绀殿，三十六宫一日遍。今人不同古人心，古人那似今人面。免月会缺还复圆，此镜半面那可存。从今镜水不镜镜，不如还镜古井眠。"}