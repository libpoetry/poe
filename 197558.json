{"id":"197558","title":"挽何无适·二五之英","dynasty":"宋代","author":"王柏","text":"二五之英，清通莹彻。有钟于躬，非贤则哲。乌乎无适，自幼卓绝。奴仆选骚，铨衡庄列。鞭霆走电，不可追籋。一操而存，肃整辔辙。著书未就，不幸短折。既赋以奇，未易泯灭。世外精神，笔头风月。有阅斯立，有斯妥魄。既妥尔魄，既筑尔阡。是曰反终，是曰归全。人生斯世，岂必百年。欲动情胜，万事出焉。孰好熟恶，孰媸孰妍。孰过而改，孰善而迁。一征物表，浩浩其天。风定水止，月印万川。阴阳不独，动静不偏。既静复动，太极烱然。"}