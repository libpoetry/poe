{"id":"748933","title":"中条山王官谷双瀑吟","dynasty":"清","author":"魏源","text":"忽惊云黑何方雨，谁知泉挂峰头树。一村云树水声中，疑是山人辟秦处。条山西枕黄河曲，四山环拱天柱足。人言黄河天上来，谁知银河万仞，却泻山中雷。东西两瀑不相见，回崖寒閟千琼瑰。寒日无影峰插汉，但有古雪溅莓苔。人言西北之山少泉水，不若东南雷电起。岂知河北瀑龙不见尾，岱华西谷水帘足。游人登峰不寻谷，沂山双瀑横云霄。高寒谁肯跻岧峣。太行林虑瀑奇绝，崖谷荒险虎豹穴。惟有盘山泉石闻天下，卧瀑终殊飞瀑挂。欲求西北观瀑不险而绝奇，无若王官谷里天绅垂。晴空雨雪三千丈，终古风雷十二时。垂纶亭，濯缨涧，此间可以忘南面。有人绝壁烟霞鍊，欲往从之，峰回路转，可望不可见。云树苍苍空浩叹。"}