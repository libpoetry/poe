{"id":"477087","title":"酒酣歌赠郑继之地官","dynasty":"明","author":"孙一元","text":"司徒之官不可求，早年通籍金闺游。青袍只今厌奔走，儿女衣食泣道周。屡见文章出翠釜，未闻廊庙登天球。乡关万里望不及，风吹离思江花愁。野人劝汝早归来，尘埃肮脏难为俦。朝廷嬖孽未除尽，早晚尚有巴蜀忧。冰雪照野惊岁暮，行人烽火多阻修。天狼出明东海岸，哀凰独叫西康州。酒酣对汝不料事，为此长歌歌未休。"}