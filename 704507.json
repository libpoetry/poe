{"id":"704507","title":"醉后纵笔四首","dynasty":"明","author":"黎贞","text":"碧油幢下侍元戎，出塞期收破虏功。勒石燕然犹未遂，几回横剑倚崆峒。客里风波几度惊，每因愁处寓閒情。江南行尽未归去，直上辽阳访管宁。辽阳天气异中华，春尽园林未见花。那似故园风景好，绮罗丛里驾香车。绝句无人独自敲，閒情云月上花梢。夜长无处消幽恨，谩学扬雄赋解嘲。"}