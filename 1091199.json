{"id":"1091199","title":"诚台瓦鼓诗","dynasty":"宋","author":"薛季宣","text":"瓦鼓堆堆，寘之诚台。诚台有称，不革不铜。不尚其?，自天之性。天性如之何，至质无华。有称如之何，埏埴无加。诚哉诚哉，其仪孔嘉。瓦鼓堆堆，诚台之上，崇基有塽。可据而居，可凭而望，汤其泱漭。瓦鼓之堆然，称台址之隤然，抱峰崿之嵬然。诚哉诚哉，纷会意之飔然。瓦鼓堆堆，诚台之下，筠乡有楚。扫地而居，修竹猗猗。堆其反古，五亩之竹兮。彼堆者鼓，在彼墺兮。在彼墺兮，称此麓兮。诚哉诚哉，会我独兮。瓦鼓堆堆，在彼青林，有象无音。称台观之嵚岑，称筠竹之清阴，乐称走之诚心。岂无胡床，可将可坐。岂无鼖鼗，可鸣可播，而堆鼓以无和。诚哉诚哉，不加其埵。"}