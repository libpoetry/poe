{"id":"160989","title":"用前韵答彪讲书","dynasty":"宋代","author":"王炎","text":"薄游城南园，堕睫衣袂湿。斯人既骑箕，有客犹鼓瑟。凛然气如生，可使懦夫立。当时道义交，彪子居其一。尝试问所疑，倾倒无吝惜。逝者不可作，往访杖屦迹。欲返更徘徊，远岫邀日入，缅怀经世心，伐辐置河侧。立朝道不容，忧国意难释。敢负门下知，晨夕自警策。"}