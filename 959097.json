{"id":"959097","title":"书西湖雷峰云讲主草书","dynasty":"宋","author":"郑清之","text":"云师一生耽圣草，银铁蟠空觑天巧。老来逸气未全平，笔底锋铓犹独扫。开关勇士争赴敌，剑戟弓戈奋相缭。睡龙决起求颔珠，划木抓岩纷怒爪。风雷喧豗撼坤轴，飞电交横印清沼。忽然天宇变空澄，千丈孤峰立寒峭。张颠惊号智永泣，剥筋椎髓为君饱。恨予不习草书诀，九转枯肠祗自搅。云师云师汝诚能，春蚓秋蛇几时了。何如认取主人翁，破衲蒙头纸窗晓。"}