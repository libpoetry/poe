{"id":"1070731","title":"辛未人日同郡僚游陈氏园","dynasty":"宋","author":"李光","text":"海南人日春已浓，柳条远映桃花红。携觞寻伴逐春色，杖藜纵步游城东。陈园新筑芳亭小，绿竹猗猗自围绕。杯行不用管弦催，枝上绵蛮啭春鸟。旧传人日天多阴，今年人日春光好。田家但喜藷芋收，我辈惟忧酒樽少。明朝有兴还复来，剩买鹿蹄拚醉倒。"}