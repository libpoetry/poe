{"id":"1053159","title":"次韵黄子理宣德田居四时 其四","dynasty":"宋","author":"释道潜","text":"朔吹鸣高林，回塘冰已结。牛羊卧茅屋，原野暗飞雪。壮男臂彫弓，短后事田猎。饥鹰一号呼，荒径洒毛血。归来誇意气，邻舍呼饮啜。明朝过南山，更欲穷窟穴。寒炉然豆萁，光燄时起灭。布被拥娇儿，从渠踏里裂。老翁寝不寐，展转念鹅鸭。篱落易穿窬，狐狸恐惊发。"}