{"id":"709005","title":"摸鱼儿  陈用亶尧夫携尊济武寓中同集叠前韵","dynasty":"明末清初","author":"曹溶","text":"命长筵、秋澄物候，穷乡足浣忧思。阿谁不恨盐车困，绝影奔尘之驶。深坐矣。话少伯无端，泛尽江南水。半床花里。盼弦月斜流，参横树杪，先判隔城袂。翻韵谱，何异徵歌北里。拣沙私幸留米。灯前击钵声希后，户外云璈徐起。狂奴事。可笺乞天公，日买新丰醉。一时兴寄。作艺海盘游，不须楼橹，坚瓠也堪繫。"}