{"id":"1219238","title":"碧海谣，赠洪尊师","dynasty":"元","author":"郑元祐","text":"我逢碧海之仙人，为赋碧海之仙谣。霞光楼观、不在东瀛大海外，煌煌紫芝一年三秀，近在计筹之山椒。山椒真人号南谷，乘云累侍通明朝。其言皇帝王霸若指掌，圣心倾泞、如以水沃焦。白云那知紫极贵，归休林壑殊逍遥。草衣木食甘应世，土阶茅茨或梦尧。坐致公卿贵人、北面拜稽首，真人眼空四海瞪泬寥。于时大弟子，独称薛与姚。洪君之家在天目，百年乔木风霜凋。时从真人问道岩谷里，暑时日烁石，寒时雪齐腰。道成真人驾鹤去，山头每每闻吹箫。于今三十载，海远天迢迢。先辈仪刑渐沦落，何以使我鄙吝消？骑牛青林躬耕苦日短，钓鳌碧海欲往嗟路遥。别来几度水清浅，相逢鬓发俱飘萧。吴王城中暍欲毙，拟渡碧海心旌摇。便欲乘槎共君去，问君登真之要诀，分君不死之药苗。万一天风引舟便，劳君远举云旗招。"}