{"id":"807728","title":"疏影  暮春新霁","dynasty":"清","author":"陈维崧","text":"流莺无赖。将一天霁景，啼碎窗外。雨后帘青，桥上衫红，盈盈定有人在。趁晴蛱蝶漫空舞，立不稳、泥金裙带。水如尘、玉剪轻飞，莫点葡萄痕坏。几日心情小极，为黏花中酒，暗销眉黛。黦了歌纨，阁了钿车，谁爱斗茶挑菜。帽檐故傍秋千侧，恰今日、风光如海。便春晴、人意谁忺，已报楝花风大。"}