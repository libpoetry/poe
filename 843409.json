{"id":"843409","title":"送大维侄赴美国入哈佛大学","dynasty":"清末民国初","author":"俞明震","text":"厌世非人情，衰年望子侄。送尔万里行，百感集呜咽。自吾成竟时，艰难生计拙。人视官为家，学与世同辙。兀散聊自娱，游心慕庄列。牵萝补屋难，坐视藩篱撤。尔往晰新理，淑身即救国。并世无学人，人心遂荡决。常懔风俗忧，勿与性情格。尔父病且衰，我死更旦夕。国危家偶存，所悲在来日。来日吾安知，极目海涛阔。"}