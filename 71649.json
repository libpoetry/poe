{"id":"71649","title":"水龙吟·本初一点来时","dynasty":"元代","author":"谭处端","text":"本初一点来时，幸然体态淳和好。迤生增爱，缘尘蒙昧，无穷真宝。个个人迷，到如斯尽，逐情生老。把仙胎容易，浮沈苦海，随波浪，成虚耗。速悟轮回返照。把尘心、须当颠倒。烟消火灭，冰凝玉结，长生芝草。默默志论，讨常坚守，自家炉灶。向三千功里，殷勤锻炼，定将来了。"}