{"id":"844852","title":"次王冠兰感怀韵二首","dynasty":"清末民国初","author":"曹家达","text":"江上几人惊岁晚，望秋蒲柳感先零。秦关一夜乌头白，楚客三年鵩眼青。安得幽忧起枚笔，祗宜痛饮读骚经。海鸥笑我不归去，摇落沧波一叶萍。客中萧槭感残年，忍听号寒鸣可怜。漱石枕流聊复尔，呼牛应马各随缘。不曾宿海招灵鹊，愿化湖云比散仙。世事苍茫谁问讯，乱鸦斜日满江天。"}