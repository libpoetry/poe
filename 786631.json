{"id":"786631","title":"入庐山十五首 其一","dynasty":"清","author":"洪繻","text":"背后负青山，当面对平筱。虽盘庐山底，仍出众山表。隐隐苍碧间，禅房出树杪。古寺号「栖贤」，临流见幽窈。涧水天上来，转觉瞿塘小。苏公拟三峡，三峡谁多少！阴沈至渊潭，神龙起昏晓。寺前五老峰，远远闻啼鸟。我从海上来，爱此红尘杳。既过涧中桥，无限清浪绕。复饮招阮泉，秋风双袂袅。"}