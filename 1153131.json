{"id":"1153131","title":"谢栎阳令归西郊赠别诸友生","dynasty":"唐","author":"韦应物","text":"结发仕州县，蹉跎在文墨。徒有排云心，何由生羽翼。幸遭明盛日，万物蒙生植。独此抱微痾，颓然谢斯职。世道方荏苒，郊园思偃息。为欢日已延，君子情未极。驰觞忽云晏，高论良难测。游步清都宫，迎风嘉树侧。晨起西郊道，原野分黍稷。自乐陶唐人，服勤在微力。伫君列丹陛，出处两为得。"}