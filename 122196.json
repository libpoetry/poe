{"id":"122196","title":"六月十五日夜泛西湖风月温丽","dynasty":"宋代","author":"范成大","text":"暮舣金龟潭，追随今夕凉。波纹挟月影，摇荡舞船窗。夜久四山高，松桂黯以苍。长烟界岩腹，浮空余剑鋩。棹夫三弄笛，跳鱼翻素光。我亦醉梦惊，解缨濯沧浪。多情芙蕖风，嫋嫋吹鬓霜。会心有奇赏，天涯此何方？清润不立尘，空明满生香。过清难久留，俛俯堕渺茫。"}