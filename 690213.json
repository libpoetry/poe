{"id":"690213","title":"寄升庵长句三首","dynasty":"明","author":"张含","text":"别路归鞍金屈卮，瑶华篇赠欲秋时。青山倦鸟怜幽独，白日寒花怨别离。狡兔共称三窟好，鹪鹩惟许一枝宜。严冬鳞羽频相讯，迷雾牵云梦不迟。霜月娟娟鼓角清，连然回首梦魂惊。舞筵尚想鸡鸣酒，棋阵浑防鹤唳兵。凤阙云寒迷北顾，龙关风暖护南征。徒令白首攻文事，铸错难消铁满城。连然醉折荷花别，过眼那知红叶残。甸尾海云随雁过，苍颜山雪照城寒。欲捻锦瑟黄金盏，旋买青骢白玉鞍。弦满清光今夜月，可怜君在异乡看。"}