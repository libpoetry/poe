{"id":"815377","title":"南浦二首","dynasty":"清","author":"项鸿祚","text":"春水涨溪，浑是濛濛，昨夜杨花吹遍。走马问章台，长堤外，和雨和烟一片。纤腰自舞，料应未识相思怨。可惜笑桃人别后，孤负年年青眼。怪他眠起无端，好光阴都付，小莺雏燕。不向陌头看，怎知我，近日魂销肠断。丝丝缕缕，几时系得东风转。且去西泠桥畔等，万一舣船重见。一片縠纹柔，钓船开划出，银塘初晓。花雨飏微澜，东风静、镜里山眉浓扫。皴红皱碧，楼台倒影朱栏小。几日鸭头新涨暖，沁湿护堤芳草。最怜赋别江郎，正绿波南浦，销魂未了。双桨送桃根，眠鸥认、还是湔裙曾到。相思渺渺，武陵重去仙源悄。柳下轻萍才数点，昨夜絮飞多少。"}