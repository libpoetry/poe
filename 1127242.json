{"id":"1127242","title":"湖上閒赋","dynasty":"宋","author":"黄裳","text":"谁家弦管度前汀，宛似湘江昔有灵。一曲未终船已远，白云空点数峰青。烟雨为容似带愁，愁中犹解写人忧。数峰出没如何画，寺在波心且舣舟。想缘仙划与神刓，有是湖光有是山。一处一游都几日，也应偷尽九春閒。源出灵山分外青，若从葛坞更须灵。谁知天乐逢真景，难向人间作画屏。筛雨龙山淡淡烟，水帘遥在数峰前。问言居士庵何处，为指中洲有陆莲。"}