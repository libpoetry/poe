{"id":"859686","title":"赠张康","dynasty":"宋","author":"王安石","text":"昔在历阳时，得子初江津。手中紫团参，一饮宽吾亲。舍舟城南居，杖屦日相因。百口代起伏，呻呼聒比邻。叩门或夜半，屡费药物珍。欲报恨不得，肠胃盘车轮。今逢又坎坷，令子驰风尘。颠倒车马间，起先冰雪晨。嗟我十五年，得禄尚辞贫。所读漫累车，岂能苏一人。无求愧子义，有施惭子仁。逝将收桑榆，邀子寂寞滨。"}