{"id":"9675","title":"夏中酬于逖毕耀问病见赠","dynasty":"唐代","author":"独孤及","text":"救物智所昧，学仙愿未从。行藏两乖角，蹭蹬风波中。薄宦耻降志，卧痾非养蒙。闭关涉两旬，羁思浩无穷。鸑鷟何处来，双舞下碧空。离别隔云雨，惠然此相逢。把手贺疾间，举杯欣酒浓。新诗见久要，清论激深衷。高馆舒夜簟，开门延微风。火云赫嵯峨，日暮千万峰。遥指故山笑，相看抚号钟。声和由心清，事感知气同。出处未易料，且歌缓愁容。愿君崇明德，岁暮如青松。"}