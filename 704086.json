{"id":"704086","title":"杂感三首","dynasty":"明","author":"鲁铎","text":"东村有松桧，西村满杨柳。我家住村东，来往村西久。浮阳起郊原，游衍及亲友。取荫东西村，常倒尊中酒。风霜倏摧厉，此意遂相负。吾庐翳松桧，摇落殊未有。孟冬天气肃，朝霜被芜莱。寒泉细无声，鹈晙鸣何哀。迟迟岁华晚，芳意忽已摧。抚景生感伤，幽思何能裁。城居苦尘事，去作䢵上游。驱车未及半，且复泛轻舟。峨峨五华山，杳杳三澨流。山水清且闲，俯仰见沈浮。愧无经世才，空有杞人忧。潦倒终宇宙，道废何能酬。"}