{"id":"1045162","title":"南山有奇木赠慎彦邻","dynasty":"宋","author":"徐积","text":"人皆患穷饿，子独无寒饥。子乃何为者，汲汲售于是。汉之公孙弘，唐之张柬之。子岂不知此，与世相驱驰。南山有奇木，荦荦松桧姿。此木在深山，年代不可知。烟云终日荫，雨露早夜滋。一干可为栋，一枝可为榱。耽耽廊庙中，小大皆可施。子岂不知此，汲汲将何为。子其自努力，发愤而忘疲。孔孟非异域，行者皆可几。退之虽绝足，大步亦可追。嗟子之兄弟，与我如四支。余言子其听，无使我歔欷。"}