{"id":"697204","title":"丁观察以两台疏荐留住四明赋怀二律","dynasty":"明","author":"胡应麟","text":"千骑纵横夹上游，飞章推毂动宸旒。干旄旧识长城寄，斧钺重因大海留。玉局闲敲风满座，金尊长啸月当楼。春晴试弄桓伊笛，何限梅花越水头。咫尺楼船号令新，欣从帷幄睹词人。关中久自推冯异，河内今谁属寇恂。溪拥越来清雾雨，山横秦望绝风尘。大挥椽笔成功暇，修禊兰亭正暮春。"}