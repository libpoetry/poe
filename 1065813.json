{"id":"1065813","title":"次大人生日","dynasty":"宋","author":"苏过","text":"阴功若以物假人，酬而不酢非所闻。丙吉于公德在民，皇天有善初无亲。自我高曾逮公身，奕世载德一于仁。遇苦即救志劬辛，岂择富贵与贱贫。久推是心诚而均，可贯白日照苍旻。譬如农夫耘耔勤，自有丰年穫千囷。公何屡困蝇与蚊，身虽厄穷道益信。天不俾之爵禄新，琢磨功行真人邻。直言便触天子嗔，万里远谪南海滨。朝夕异引存吾神，两仪入腹如车轮。罗浮至今馀怪珍，稚川药灶隐荆榛。飞腾涧谷不可驯，月道或肯来相宾。区区功名安足云，幸此不为世俗醺。丹砂傥结道力纯，泠然御风归峨岷。"}