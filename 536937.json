{"id":"536937","title":"送大司寇顾公还山歌","dynasty":"明","author":"王世贞","text":"孝皇宾天五十载，海内喁喁想颜色。曾传策士吁真才，往往睹接夔龙席。呜呼此意苍茫竟谁答，一老岿然峙南极。日月长悬魏阙心，波涛竟展渑池翼。自从拂袖离夫椒，安石强折苍生腰。十年再压铜柱碛，两都重肃金天飙。巍如大衡悬东序，耸若乔木干层霄。珊瑚欲枯沧海钓，云母隔坐天门朝。谁其青骢绣为袍，望公崔嵬不得骄。片言出口捩眼鼻，一疏脱屣甘渔樵。菰城社者刘司空，啸作鼓吹惊鸿濛。轻舟握手慰劳苦，苕水尽发桃花红，青山无言忽两翁。为公萋菲意良厚，时有时才任奔走。阴森狐狸固城社，潦落麟凤沈郊薮。不堪屈指孝皇年，试论更得如公否。"}