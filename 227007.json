{"id":"227007","title":"送野塘王经历三十韵","dynasty":"宋代","author":"何梦桂","text":"切变浩无极，俯仰长吁嘻。人情恩与雠，相值每不期。邯郸至受兵，何与鲁酒醨。弄丸本我心，乃解两家围。怀古意未竟，伤今有余悲。世无武城宰，偃室有谁归。世无吴兴令，牛屋奚敢辞。不虞涉吾地，叫嚣且突隳。樽俎化桎梏，宾主生戎夷。范睢几拉骼，蔡泽成成颐。自怜还自笑，此物至奚宜。犁牛受鞭絷，文貍附阱机。此岂物有罪，罪在角与皮。安之若有命，虽死无悔追。俄闻天际星，一夕躔次移。光芒照人间，是为使者车。翩然下青冥，持斧衣绣衣。文章星斗烂，号令雷霆威。幕府遴高选，分遣羽檄飞。君来山水县，草木生光辉。洗手奉三尺，不肯枉毫釐。登山缚虎兕，入水擒蛟螭。斯民久疮痏，妪喣以每慈。遂使斯道福，溥及山泽癯。盘水无先容，倾盖无素知。南北风马牛，何以极至斯。生物不言功，固匪天地私。寸草犹有心，那得报春晖。临行持杯水，劝君重踌躇。为我更持献，端谢夹谷师。"}