{"id":"979656","title":"万年欢 次韵和季良","dynasty":"宋","author":"晁补之","text":"忆昔论心，尽青云少年，燕赵豪俊。二十南游，曾上会稽千仞。捐袂江中往岁，有骚人、兰荪遗韵。嗟管鲍、当日贫交，半成翻手难信。君如未遇元礼，肯抽身盛时，寻我幽隐。此事谈何容易，骥才方骋。彩舫红妆围定，笑西风、黄花斑鬓。君欲问、投老生涯，醉乡歧路偏近。"}