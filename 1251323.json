{"id":"1251323","title":"示子砺","dynasty":"元末明初","author":"王翰","text":"我家本燕云，皇考昔膴仕。门户早单弱，田园久废寘。中原丧乱频，骨肉不得恃。兄弟弃草野，松楸作平地。今我虽偶存，贫病苦交至。有尔且煖眼，嗣续得不坠。富贵人所愿，诗书须尔事。头角似稍长，难以杂童稚。玉琢终待磨，木揉后成器。寸阴必自惜，前脩可追跂。数数恐伤恩，斯言尔当志。"}