{"id":"852592","title":"谢任遵圣光禄惠诗","dynasty":"宋","author":"文同","text":"常念文选诗，最爱颜光禄。君今作此官，诗亦颜之躅。寻常得君诗，如隼饥见肉。凡当忧愤际，不可不取读。我自山南归，幽居值炎溽。六月久不雨，万物蒸煮熟。正在墨君堂，流体汗可掬。单絺与圆素，岂解疗烦毒。闻君有诗至，猛起捧大轴。拆开得累纸，半日了一幅。使我困病除，如药清头目。把诗坐前轩，愤惋几欲哭。君也实高才，径庭无骫曲。六十尚为县，不自耻碌碌。近闻移小麾，所用愈局促。安得长康庄，走此老骥騄。哲士甘藜藿，鄙夫厌粱肉。天理不可问，长吁倚乔木。"}