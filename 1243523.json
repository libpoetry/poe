{"id":"1243523","title":"采莲曲四首 其四","dynasty":"元末明初","author":"叶颙","text":"江上晚来新过雨，亭亭芙蕖在绿水。芳洲香雾杂红云，兰舟喜杀秾妆女。年来年去世情空，花落花开香十里。今年欢笑复明年，几向花前共花语。荷花颜色只如旧，妾颜未必长娇美。只愁八月殒清霜，吴中一夜秋风起。荷花娇媚人共誇。九洲三岛蒸红霞。采莲女郎十数辈，唯有阿姨颜色娇如花。自从嫁后懒梳洗，十年不见音信赊。管取明年采莲去，撑?直过阿姨家。"}