{"id":"235790","title":"老圃亭·昔君居隐鳞","dynasty":"宋代","author":"杨时","text":"昔君居隐鳞，投竿拂珊瑚。今来寓谷口，结亭事春锄。亭下十余畦，蔚蔚富嘉蔬。野果衔朱蕤，蔓实垂青桴。篱根有蹲鸱，晨炊胜凋胡。岂惟充君腹，邻里亦厌余。疏泉动地脉，硗确成膏腴。谅彼汉阴人，假修匪吾徒。避俗柴桑翁，不复叹荒芜。卷怀经纶手，治此一亩居。知子非隐沦，聊以寓壮图。人生出处分，礼义安可逾。"}