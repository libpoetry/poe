{"id":"752076","title":"京邸冬夜读书","dynasty":"清","author":"李慈铭","text":"昨日中旨下，率钱修离宫。读诏私太息，此举宜从容。圣人秉纯孝，不暇权始终。长乐楼百尺，积庆花千重。取足天下养，承欢良无穷。四海幸平台，物力犹未充。岛夷怙群丑，鼾睡长安中。诚宜法文景，励治威诸戎。安可舍禁钥，危照甘泉烽。台疏閒一上，未得回宸衷。贤傅造辟言，主德本至聪。岂不念民瘼，何难罢新丰。事关国根本，连章期诸公。冗官未食禄，涕泪徒沾胸。伏阙讵可效，草奏谁为通。负此读书力，仅争章句功。漆室夜深讥，四顾无予同。"}