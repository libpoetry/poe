{"id":"755508","title":"秋怀 其四","dynasty":"清","author":"柯劭慧","text":"枯莽委岩趾，槁箨陨林梢。高下虽殊科，零落固同朝。念我非金石，胡为长郁陶。人生本物旅，大化谁能超。以此慰我怀，援笔成长谣。耀灵驰西陆，少昊司秋节。翩翩野藿飞，澄澄寒潭洁。我生多艰虞，览物难为悦。时往若驰波，一逝不可辍。来忧如循环，百转还相结。御风伤绤絺，卒岁无衣褐。徘徊终何之，对影惟明月。"}