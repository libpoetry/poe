{"id":"69150","title":"芙蓉山雉图","dynasty":"元代","author":"王冕","text":"锦屏重重锦官宫，锦官宫苑多芙蓉。芙蓉花开仙子容，满城歌馆延秋风。秋风吹凉渡江浒，江上月明人笑语。举头无限是青山，富贵繁华定何许？风云变灭事已非，西宫南苑殊曩时。荒台野草气惨惨，翠筠冷雨秋离离。日暮萧声动霄汉，山鸡起舞云零乱。孤怀回首不胜情，对酒令人发长叹。"}