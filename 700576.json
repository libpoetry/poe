{"id":"700576","title":"送沐将军兄弟归滇二首","dynasty":"明","author":"顾璘","text":"将军白晰美青年，滇南世世操兵权。君王重是攀龙裔，推毂亲呼玉案前。摇旌击鼓归荒服，驻钺张油向宗国。五鼎陈牲入旧祠，万烛迎鸾出华屋。城头日出征马鸣，五侯供帐花连营。紫衣官妓呈瑶瑟，锦带家奴抱玉瓶。曲罢扬鞭凌远道，万里长风动秋草。土吏椎牛劳后车，山氓驱象迎前纛。诸蕃叩地当行轩，世世乐受君家恩。古来却縠称儒将，谁似风流在一门。楼船倚江扬大旗，回风簸日光离离。百夫转舵橹如翼，千里只作终朝期。金吾将军年绝少，牙弩射潮閒调笑。酾酒金陵王浚城，焚香赤壁周瑜庙。爱君文雅真特奇，大兄金印镇西夷。府中宝劵山河誓，阃外丹心草木知。君到滇南春物美，鹡鸰飞处棠花紫。未开姜被说家园，先降韩坛问天子。青萍切玉能成灰，奔尘绝电须龙媒。上将用才多为国，它年看荐谢玄来。"}