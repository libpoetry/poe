{"id":"468120","title":"浪淘沙 四季四首","dynasty":"当代","author":"潘静淑","text":"乍雨又还晴。香暖风轻。满园飞絮扑帘旌。正是画梁新燕语，绿树啼莺。春倦倚银屏。午梦初醒。忽听深巷卖饧声。烂熳侍儿频笑问，何日清明。绿盖舞风香。十里银塘。白蘋深处睡鸳鸯。擎露衣轻娇欲滴，仙佩明珰。曲槛小桥旁。独立邀凉。远山遥翠映红妆。试向南薰歌一曲，音韵悠扬。冷露洒窗幽。梧院先秋。驹光电掣记难留。何处鸣蛩声唧唧，似诉离愁。帘卷小红楼。斜月如钩。西风竦竦雨初收。绕砌海棠开遍也，越样娇羞。明月照窗纱。疏影横斜。南枝已放两三花。为爱水姿如画里，帘幕休遮。相与泛流霞。好句频赊。围垆向暖按红牙。如此良宵能有几，莫负年华。"}