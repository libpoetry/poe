{"id":"727312","title":"十空诗六首 如幻","dynasty":"南北朝","author":"萧纲","text":"汉安设大响，周穆置高台。三里生云雾，瞬息起冰雷。空持生识缚，徒用长心灾。慧人恒弃舍，庸识屡邅回。六尘俱不实，三界信悠哉。圆轮既照水，初生亦映流。溶溶如渍璧，的的似沈钩。非关顾兔没，岂是桂枝浮。空令谁雅识，还用喜腾猴。万累若消荡，一相更何求。叠嶂迥参差，连峰郁相拒。远闻如句咏，遥应成言语。竟无五声实，谁谓八音所。空成颠倒群，徒迷尘缚侣。悯哉火宅中，兹心良可去。秘驾良难辩，司梦并成虚。未验周为蝶，安知人作鱼。空闻延寿赋，徒劳岐伯书。潜令六识扰，安能二惑除。当须耳应满，然后会真如。朝光照皎皎，夕漏转骎骎。昼花斜色去，夜树有轻阴。并能兴眼入，俱持动惑心。息形影方止，逐物虑恒侵。若悟假名浅，方知实相深。精金宛成器，悬镜在高堂。后挂七龙网，前发四珠光。迥望疑垂月，傍瞻譬璧珰。仁寿含万类，淮南辩四乡。终归一亡有，何关至道场。"}