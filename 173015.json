{"id":"173015","title":"和秀实寄诗","dynasty":"宋代","author":"王洋","text":"去年河南归故地，今年朔方兵又起。血牲面埋曾几时，无乃奸盟神不喜。嗟尔万人来远荒，岂无战士伤金疮。封疆万里尚越境，金帛露积犹多藏。国家弥文今尚武，已碎铜山铸铜虎。勿矜突骑饮长河，肃慎燕陲吾北土。且知成功俱自天，天心可卜因丰年。但令三钱博斗米，任尔自枕干戈眠。"}