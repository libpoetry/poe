{"id":"909548","title":"水调歌头 其七 丁未沿檄过颖寿","dynasty":"宋","author":"李曾伯","text":"骤雨送行色，把剑渡长淮。西风咄咄怪事，吹不散烟霾。才是橙黄时候，早似梅边天气，寒意已相催。老子尚顽耐，仆马苦虺隤。叹平生，身客路，半天涯。飞鸢跕跕曾见，底事又重来。回首白云何处，目送孤鸿千里，去影为徘徊。篱菊渐秋色，杜瓮有新醅。"}