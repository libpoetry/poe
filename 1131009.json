{"id":"1131009","title":"宋元献公挽辞三首","dynasty":"宋","author":"韩维","text":"先帝英雄彀，司空第一人。文章通日域，声价重天伦。典策归鸿笔，谋猷转大均。欲知全盛美，华衮就安轮。俭是终身事，书无释手时。搯膺谁戒妾，易箦自呼儿。冠剑平生象，箫笳一品仪。邦人知所法，宸篆表忠规。昔侍从容论，犹能记绪馀。精深义山句，妙绝漆园书。顾钝尝加砺，怜枯每借嘘。霜风国西路，挥涕洒灵车。"}