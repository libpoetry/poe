{"id":"1124452","title":"次韵谢张安抚以诗送梅实","dynasty":"宋","author":"项安世","text":"此物从来作计疏，洛阳樱笋正驰驱。绝知不可时人口，只有微酸惬腐儒。水边篱落数花疏，马上行人且勿驱。一堕冰盘永相望，故人怜我误为儒。叶间烟雨尚疏疏，桃李盘中怯并驱。忽见使君怜此味，始知时世未轻儒。梦随清浅看扶疏，军将敲门报疾驱。此解可辞儿女笑，使君风味似寒儒。"}