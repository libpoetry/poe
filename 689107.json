{"id":"689107","title":"闺怨","dynasty":"明","author":"何荆玉","text":"玉颜长日带离忧，未写鸾笺泪已流。不信今朝秋已尽，九边诸将尚防秋。花才吐蕊偏宜露，柳正抽芽不任风。未到春光成烂漫，已先羞绿更憎红。每愁长夏每思秋，及至秋来亦是愁。眉学卧蚕低不起，泪如江水只知流。软草芳郊绿吐茵，邻娃相约去寻春。寻春最怕逢桃树，桃叶桃根尽恼人。银汉初斜玉漏迢，兽炉犹有篆烟飘。可怜明月凉如水，閒却秦楼引凤箫。人在妆楼镜不开，楼高堪作望夫台。银钩莫把流苏下，怕有还家梦到来。花覆墙头昼掩扉，梁间亲见燕交飞。行人不及随春燕，一度春来一度归。"}