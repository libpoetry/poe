{"id":"796475","title":"台城路 韬光庵图","dynasty":"清","author":"关锳","text":"夕阳欲下层峦去，柴门隔林深闭。远水平帆，残钟落树，万叠青山帘底。愁云乱起。正归鸟寒边，瘦筇斜倚。如线青天，濛濛松条坠晴翠。当时素禽已远。画阑红一角，都没荆杞。龛雨敲灯，幡花瘦露，人影一蒲团地。先生去矣、剩丹灶荒寒，晚烟堆里。一枕潺湲，冷泉流梦细。"}