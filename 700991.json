{"id":"700991","title":"石光禄园亭四咏","dynasty":"明","author":"梁维栋","text":"羡尔林园好，嗟予载酒过。谈奇珠满斛，景胜露盈荷。岛吐烟霞迥，楼连典籍多。平生厌结束，此地得高歌。池馆停骖日，炎天暑气长。云山窗外尽，鱼鸟镜中藏。我自携焦尾，君能泛羽觞。菖蒲时共挹，坐久转清凉。公子留宾处，园开锦绣丛。看葵思捧日，凭阁欲乘风。酒自新农酿，诗还大历工。不禁临眺意，长啸倚孤桐。欲友千年杰，须寻万卷书。谁言皆注脚，吾喜得权舆。谟典唐虞盛，文章秦汉馀。缘君纵目览，这莫笑蟫鱼。"}