{"id":"21709","title":"和李补阙曲江看莲花","dynasty":"唐代","author":"姚合","text":"露荷迎曙发，灼灼复田田。乍见神应骇，频来眼尚颠。光凝珠有蒂，焰起火无烟。粉腻黄丝蕊，心重碧玉钱。日浮秋转丽，雨洒晚弥鲜。醉艳酣千朵，愁红思一川。绿茎扶萼正，翠菂满房圆。淡晕还殊众，繁英得自然。高名犹不厌，上客去争先。景逸倾芳酒，怀浓习彩笺。海霞宁有态，蜀锦不成妍。客至应消病，僧来欲破禅。晓多临水立，夜只傍堤眠。金似明沙渚，灯疑宿浦船。风惊丛乍密，鱼戏影微偏。秾彩烧晴雾，殷姿缬碧泉。画工投粉笔，宫女弃花钿。鸟恋惊难起，蜂偷困不前。绕行香烂熳，折赠意缠绵。谁计江南曲，风流合管弦。"}