{"id":"1082158","title":"贡士张智观登禾山白云峰绝顶爱其清旷乃结庵辟谷凡十年后遂落发法名永元绍兴三年夏访予于城中具道所以出家及携诗东游之意因作是诗以饯之","dynasty":"宋","author":"刘才邵","text":"白云山人机鉴高，了见万法栖秋毫。龟肠蝉腹耐清苦，空山坐听鼪鼯号。无心索价惊众耳，尚恐名出终难逃。一朝解去薜萝服，鬋剔须发披方袍。黄龙宗旨人难凑，涓滴不容消息漏。一到禾山谒老方，全机不露三关透。城中军马正纷纷，红尘涨空日色瘦。问师触热有底忙，云向疏山聊宿留。蒐奇猎怪穷端倪，诗胆大于身数围。勿忧平淡少人爱，此去定逢韩退之。年来世味种种薄，文字习气黏如黐。自信文通才未尽，犹堪重拟碧云诗。"}