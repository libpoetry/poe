{"id":"506956","title":"送从弟尚文复任南京吏部郎中","dynasty":"明","author":"杨荣","text":"忆昔少时居故乡，兄弟相亲恩爱长。碧窗灯火照经史，肯以暇逸虚流光。一朝歘动青云志，泮水传经汝来侍。梦草春吟每得诗，听雨夜眠常共被。是时爱汝才且贤，静观羲画穷先天。阴阳变化悟消息，为汝指授加精研。岁逢己夘仲秋月，我独攀桂登蟾阙。鹏程浩荡遂骞腾，翰苑编摩愧疏劣。一从别后难与同，喜汝携书来辟雍。日下联辉想华萼，云边接羽看飞鸿。时从官舍话衷曲，顾恋情深如手足。领荐欣题雁塔名，为郎喜作天官属。十年粉署政绩多，彤庭奏最承恩波。官阶已齿大夫列，煌煌紫诰颁銮坡。曾怀先陇多荒草，拜上封章归祭扫。始怜别我去路遥，旋喜辞家到官早。于今又是五载馀，重来慰此情郁纡。官舍论心未逾月，都亭又拟歌骊驹。关河迢递渺南北，潞水钟山两京客。百年兄弟皆过半，此日相看总头白。匆匆且莫伤别离，金台会面恒有期。秋风驿路多归使，时遣平安报汝知。"}