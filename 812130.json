{"id":"812130","title":"咏美人所制杨妃舌用海汁捣糖霜里玫瑰瓣为之取其形似也","dynasty":"清","author":"孙原湘","text":"薄似银簧炙乍清，小红尖瓣本生成。自从香口亲题后，应笑江瑶浪得名。西施舌好味嫌腥，新剥鸡头肉比馨。一种妙莲花气息，是曾亲口授心经。一捻分明玉手将，宛然檀口吐丁香。天生慧舌工翻案，不是杨梅强属杨。清品须陪雀舌茶，如酥滑腻欲胶牙。三郎见此应微笑，亲唤玫瑰解语花。入口甘酸满上池，芳津直许透诗脾。华清当日真滋味，只有宁王玉笛知。红得娇柔嚼未堪，香如鸡舌带微甘。恰宜小病贪酸日，一点樱桃细细含。"}