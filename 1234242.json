{"id":"1234242","title":"赠相师王蒙泉","dynasty":"元","author":"赵孟頫","text":"王君善相多奇中，说好誇奇无刺风。巳将幻化等虚空，问寿几何持底用。遭时乏才偶致位，处非其宜常自讼。词林每愧文字拙，玉带却怜腰胯重。身归闾里困衰疾，心恋阙庭形夜梦。端如老骥欹欲倒，骏骨虽存难受鞚。清溪如玉绕屋庐，个个渔舟时看弄。且将闲散乐馀生，岂望残年给残俸。"}