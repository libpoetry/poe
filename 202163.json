{"id":"202163","title":"大木山·十洲三神山","dynasty":"宋代","author":"李廌","text":"十洲三神山，广厚蟠地轴。不知高几寻，沧溟及其麓。游心如太空，视彼何芥粟。君家三木山，包裹一握足。銛锐曰奇锋，坳岩云峻谷。摄心如蚍蜉，观此乃陵陆。高庳作九地，何啻战蛮触。老苏记木山，万里在右蜀。立之置庭除，屹嶪可映屋。小大虽相悬，真赝此其族。因形生强名，等是千岁木。君家襄城野，绕郭山抱绿。巍然复岭外，自有真六六。"}