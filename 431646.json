{"id":"431646","title":"木兰花","dynasty":"近现代","author":"乔大壮","text":"少年往往江南醉。商略歌声酬酒意。镜中不信去来潮，楼下君看深浅水。相思说与长干里。有限芳尊无限事。东归燕羽北归鸿，妾食猩唇郎食鲤。倚楼人倦游丝起。手把去年书一纸。酒痕全透镜边衣，花露半垂巾上穟。拥衾重试残春睡。检点旧欢除梦里。斜阳不是不多情，移过玉窗三十二。天涯寄与银钩帖。封就邮签含意贴。隔宵垂泪烛双花，侵晓犯潮舟一叶。水痕深浅山周匝。年去岁来离又合。马前无语为怜君，雁后有书凭报妾。露华庭院清秋节。桂子飘残红靺鞨。旧人今日唤何戡，多愧贞元朝士末。轻烟散处传宫蜡。急衮休催金焊拨。世閒谁共赏音来，万顷昆明湖上月。"}