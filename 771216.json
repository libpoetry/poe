{"id":"771216","title":"秋霁•寄次公淳安","dynasty":"清","author":"陈匪石","text":"秋影涵空，送瘁羽孤征，乍阻南北。素月窥窗，冷波吹箭，桂堂渐生虚白。惯听露笛。画阑独倚清宵寂。望故国。三浅翠蓬，何似旧颜色。因念大隐，魏阙江湖，钓徒烟波，新试蓑笠。动星辰、羊裘五月。招迎应有富春客。珍重岁寒归计得。怕短篷外，还见莽莽平原，晚鸦飞尽，野云如墨。"}