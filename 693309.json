{"id":"693309","title":"岳顶精舍为柳上舍题用吴大参韵四首","dynasty":"明","author":"苏仲","text":"白云堆里掩山扉，兀坐焚香悟化机。欲识天心何处是，一圈之下契玄微。岳顶何人搆一扉，石盘钻透见天机。纷华世故消磨尽，一点尘埃到此微。坐到更深月到扉，惺惺不是悟禅机。知君唤醒几年梦，化化生生总在微。绕屋烟云白板扉，何人于此会真机。箪瓢共对颜生乐，敢道藏修得力微。"}