{"id":"514310","title":"金缕曲 月正元日寿董都督","dynasty":"明","author":"程敏政","text":"喜遇元正节。想会合贞元，挺生材杰。曾仗雕戈提虎旅，荡扫狼烟灰灭。问旧将、谁优谁劣。七十年来勋业遂，置阴符、却访还丹诀。庆初度，华筵设。萧萧两鬓飞晴雪。看膝前、桂枝秀颖，兰芽香茁。冠盖盈庭丝管沸。银瓮椒花酒冽。更休问、乌圆兔缺。但祝年年春不老，比乔松、晚翠根盘铁。奏一调，长生阕。"}