{"id":"179589","title":"郡寮案乐饮赵判院有诗次其韵","dynasty":"宋代","author":"袁说友","text":"簿书纷如丝，取乐得少空。悠然杯勺兴，藉此歌舞送。从事来官厨，醉不睡邻瓮。衣裳贝{賸月换贝}泽，言议杂嚣共。人生配忌独，胜日饮须痛。向来韝上鹰，府公解其纵。先生作禅卧，肯以静嗤动。形臞诗则昌，万境供日用。文字与红裙，宁非一理共。退之强分别，无乃梦中梦。丝竹娱中年，耐此发种种。明当解予醒，酒德赓旧颂。"}