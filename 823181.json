{"id":"823181","title":"念奴娇","dynasty":"清末近现代初","author":"赵熙","text":"苍龙星没，望神州不见，小栏杆北。似听孤鸿天外语，十六燕云历历。承露铜仙，朝天银烛，驰道如弦直。忍拚孤注，幕巢秋燕如客。岁岁南北烽烟，茂陵归路远，马嘶无迹。宛转古城蒿影下，袅袅白狐人立。空穴来风，漫天作雪，火笑巢中碧。雄鸡尾断，一声天下皆白。"}