{"id":"471436","title":"署客曹浪喜","dynasty":"明","author":"汤显祖","text":"今冬寒多忽作暖，羊脂腊酒青磁碗。达曙留连歌笑言，莲花漏水今宵短。点烛侍儿熏绣衾，新绵细帖令人懒。始怪明星出不低，何来曙鸟啼都满。疏窗小竹真萧瑟，浅帐寒梅动疏散。客省经知无印开，祠曹报说添人管。北阙云霞青鬓疏，南朝烟月归心款。钟鼓空思长乐宫，江山别筑忘忧馆。四十头颅君不知，为看年来衣带缓。"}