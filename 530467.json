{"id":"530467","title":"狱中集古十六首　东岩同扉 其三","dynasty":"明","author":"韩邦奇","text":"赤县昔同游，忽在天一方。危时暂相见，鬓发各已苍。阴风千里来，岁暮有严霜。人间夜寥閒，落月满屋梁。出处同世网，涕泪溅我裳。平生方寸心，嫉恶怀刚肠。痛愤寄所宣，激烈思时康。皇皇太宗业，道德仰今王。丈夫誓许国，志士怀感伤。吾道正羁束，真宰意茫茫。"}