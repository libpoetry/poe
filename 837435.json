{"id":"837435","title":"题张母陈太恭人八十一冥寿","dynasty":"清末民国初","author":"郑国藩","text":"庄叟戏作齐物论，彭夭殇寿滋疑问。由来有质难久存，修短畴能分尺寸。世俗纷纷重引年，寿母先传鲁颂篇。舞綵介眉争继起，驻颜孰是大罗仙。吾谓阴阳同一理，山丘华屋难异视。事亡如存孝子心，岂必古来真无死。张君五云今达者，手捧桃觞称庆下。祝哽祝噎似生前，一曲南陔春无价。忆昔封翁弃养时，簉室霜寒鬓未丝。画荻自传义方教，文苑循吏有初基。自古艳传三不朽，没世无称圣所丑。死而犹有不死存，便是人间最上寿。君不见孟母三迁子学成，千秋庙享尚馀荣。恒河沙数巾帼在，身后谁复识姓名。"}