{"id":"560472","title":"如意花诗为杜东原赋","dynasty":"明","author":"徐庸","text":"少陵孙子余朋游，高堂有母非凡俦。苍颜皓首登七帙，此心皎洁冰壶秋。玉盆种花花迥异，开从夏至逾冬至。母心愉悦花正繁，锡以佳名号如意。青枝翠叶相低昂，风霜不摧雨露香。盈盈笑脸致和气，金芝瑶草徒为祥。诗人赋咏能徵美，忘忧一种真堪拟。以今视昔后视今，百世相传自兹始。晨昏宝养心无违，爱彼贞洁能芳菲。世家种德非一载，百年愿报三春辉。"}