{"id":"683303","title":"途中杂咏","dynasty":"明","author":"王世贞","text":"出郭已十里，晨炊犹未烟。浮云济阳树，残雪欢阴田。蔓杂钩衣转，坡深隐幔偏。那能怨行役，马首正茫然。褰帷过残腊，春事复离亭。日气摇沙白，冰文压浪青。饥乌惊复下，倦马策还停。处处疲奔命，谁能辨使星。征途时一哂，蓐食向青山。物态腰章后，时才手板间。渐衰寒自骨，久客厚归颜。细数浮生事，渔樵亦未閒。世情安磬折，吾计转萧森。已是长途骨，无轻迟暮心。诗篇仍稍稍，杯酒遽沈沈。回首云门路，春山恨与深。"}