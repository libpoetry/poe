{"id":"1035984","title":"江神子 陈直方妾嵇，钱塘人也。求新词，为作此。钱塘人好唱陌上花缓缓曲，余尝作数绝以纪其事","dynasty":"宋","author":"苏轼","text":"玉人家在凤凰山。水云间。掩门閒。门外行人，立马看弓弯，十里春风谁指似，斜日映，绣帘斑。多情好事与君还。闵新鳏。拭馀潸。明月空江，香雾著云鬟。陌上花开春尽也，闻旧曲，破朱颜。"}