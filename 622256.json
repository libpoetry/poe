{"id":"622256","title":"无衣篇","dynasty":"明","author":"郭之奇","text":"频岁防秋念马肥，其时邦政日歔欷。宁知弭兽先卑鸟，遂有奔狼引突豨。绸牖诸公初彻土，同袍数子久无衣。中宵踊跃闻鸡起，四座旁皇拂剑飞。普率为仇相告语，谁人敌忾肯从违。因兹小逆亡天道，所以微臣仰圣威。一怒王师纾众愤，三旬帝羽耀秋晖。即看日月销兵气，应使风云解斗围。累累腥膻沉远毳，明明纪律表央旂。恭惟神武方无敌，蠢尔昏迷自绝归。取彼凶残清塞漠，执其讯丑在都畿。祇今拭目观营柳，何日忧心罢采薇。藏幄素书龙虎秘，随身玉帐鬼神机。仆夫已召将于牧，君子之车庶所依。独向劳歌催永夜，不禁万舞及朝晞。草茅心力虽长短，朝阃无因此是非。"}