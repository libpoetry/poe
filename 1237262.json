{"id":"1237262","title":"绝句八首","dynasty":"元","author":"清珙","text":"有人问我何年住，坐久才方省得来。门外碧桃亲手种，春光二十度花开。年老安居养病身，日高犹自未逢人。怕寒起坐烧松火，一曲樵歌隔坞春。玉堂银烛笙歌夜，金谷罗帏富贵家。争似道人茅屋里，一天晴月晒梅花。田地无尘长不扫，柴门有客叩方开。雪晴斜月侵檐冷，梅影一枝窗上来。"}