{"id":"1223889","title":"题汪华玉所藏兰亭图","dynasty":"元","author":"虞集","text":"衡茅负晴旭，有客至我门。共披会稽图，山水盛缤纷。众贤坐水次，飞觞汎沄沄。夷旷各有趣，高閒知右军。幽情付后览，陈迹感前欣。悠悠千载来，不异更旦昏。探穴问神禹，望海悲秦君。逝者皆如斯，死生固奚云。所以鼓瑟人，思从童冠群。春服沂新浴，归欤聊永言。抚卷不知老，遐思在兹文。东南极积水，日暮多浮云。"}