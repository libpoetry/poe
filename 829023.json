{"id":"829023","title":"少年游 和哀蝉次元韵","dynasty":"清末近现代初","author":"宁调元","text":"和卢莫起病根深。冷眼看人心。满径杨花，一场春梦，更万里天阴。倏生倏灭倏升沉。泡影苦追寻。历劫孽缘，几重魔障，长夜对孤灯。九重更比九关深。虎豹攫人心。一龙一蛇，一上一下，负廿载光阴。向天搔首夜沉沉。羊去更休寻。世道迷离君和我，算还是，两明灯。思君情比洞庭深。谈笑隔年心。当时城郭，几回风景，零落剩花阴。拚将身与陆俱沉。踪也渺难寻。借问阿谁堪作伴，一螺艇，与渔灯。"}