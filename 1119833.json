{"id":"1119833","title":"邑中诸公见和再用前韵","dynasty":"宋","author":"陈渊","text":"郭外盈畴草又齐，十年犹负带经犁。未应五斗能留我，端为痴儿索饭啼。马上悠悠梦故山，茅斋依旧水云间。长怀窃辔尘沙外，岂愿骈头十二闲。冷艳幽香不可名，老年春去独关情。林深雾暗何由见，赖有薰风为證明。看尽愁人万点红，晓来双鬓白于茸。它时傥记江南梦，画我黄梅细雨中。"}