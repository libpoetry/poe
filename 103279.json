{"id":"103279","title":"寄题滁州丰乐亭","dynasty":"宋代","author":"梅尧臣","text":"泠泠幽谷泉，近在青峰下。使君去穷源，林外留车马。一径穿筱深，蔽日复潇洒。行尽逢泓澄，翠影如可泻。云树阴其旁，造物将有假。引水开石池，结宇覆碧瓦。乃知爱玩心，朝夕未忍舍。近移溪上石，怪古苍藓惹。芍药广陵来，山卉杂夭冶。春禽时相鸣，宾从不应寡。欲问淮南趣，还思洛阳社。胜事已不辜，吟觞无倦把。"}