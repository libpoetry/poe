{"id":"1213670","title":"李妃妆台歌","dynasty":"元","author":"陈孚","text":"南城之西台巍巍，欲问何代筑者谁。台前老叟为我语，创自泰和明昌时。道陵御宇思倾国，掖庭婑媠千蛾眉。其中荣宠震天下，依稀忆得李宸妃。朝陪金根辇升殿，夕则专御流苏帏。一月日边明炯炯，六宫珠翠无光煇。恩礼殊绝与后等，但无副笄翚翟衣。少尝没入宫籍监，论妃家阀何卑微。腐木作柱古所戒，胡乃重色轻国为。斯台实昔汤沐地，琼台开镜迎朝曦。想见双蝉绿委地，兰钗半堕湘云垂。麝脐龙髓娇不尽，腰肢柳袅一尺围。雪艳透肤腻红重，仙姿何待铅华施。妆成独对东风笑，藕花一朵开涟漪。君王浓香梦魂里，紫宸晏朝酣不知。谏臣当时尽结舌，空有伶者为嘲讥。一朝房山弓剑坠，燕飞啄矢不复遗。卫王有诏下永巷，太阿无情血淋漓。妖容寸斩何足惜，金源自此鸿图衰。宝钿零落今安在，露桃犹似湿胭脂。武元辛勤建大业，子孙一笑寒灰飞。台非不高筑亦壮，无奈社稷基先隳。我闻叟语忽惊起，谓叟不必苦嗟咨。君不见檿弧箕服亡周国，古来何限褒龙漦。"}