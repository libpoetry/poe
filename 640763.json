{"id":"640763","title":"莫士元画","dynasty":"明","author":"童冀","text":"天下几人画古松，近代独称唐棣好。莫郎棣也里中子，每见虬枝惊绝倒。闭门一月坐风雨，败壁颓垣恣挥扫。不知何年得神助，意匠经营出天巧。晴窗示我双松图，满幅烟云生缥缈。高堂六月无炎蒸，飒飒悲风起林杪。蛟龙欲雨动鳞甲，虎豹挐空奋牙爪。孤根盘盘踞厚地，高标落落撑晴昊。叹息徂徕久荆棘，何处丘原存合抱。客边忽遇许玄度，要我林泉共幽讨。君家弁山古云麓，岁岁耕云种碧草。松根茯苓如斗大，便拟服食思轻矫。只恐明堂须栋梁，长材未许山林老。"}