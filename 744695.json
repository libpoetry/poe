{"id":"744695","title":"邯郸行","dynasty":"清","author":"严可均","text":"于役太行乐，茫茫吊全赵。柳外波涛漳水声，云中车马邯郸道。邯郸侠客少年场，畴昔豪华不可当。斗鸡走马香尘下，执戟呜珂玉殿旁。赵王宫阙青冥里，平原第宅连云起。雕阑十百倚华妆，上客三千蹑珠履。鸣钟擪瑟夜沈沈，倒海移山意气深。一笑还酬双白璧，片言立取万黄金。龙蛇交战风尘黑，合从分符驰九国。华屋谈兵虎豹韬，清霜放马金银碛。已闻大将叩阙中，更起长城横代北。一朝事去等飞埃，富贵雄豪不再来。春风苔绣廉颇甲，夜月樵歌主父台。食客游魂鸟兽散，锐卒千群鬼火战。朽札虚称天帝觞，耕夫屡拾长平箭。沈吟往事总堪嗟，战地风沙落日余。照眉池竭胭脂水，讲武坛开白骨花。花开花落漳河口，邯郸女儿劝客酒。醉歌一曲邯郸行，道上行人尽回首。"}