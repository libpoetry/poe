{"id":"704736","title":"沅州己酉元日二首","dynasty":"明","author":"薛瑄","text":"边城万里入提封，元日瞻天拜舞同。星丽碧霄皆拱极，水趋沧海尽朝宗。千年旧仰甄陶力，三始仍看长养功。遥想鹓行峨豸侣，绣衣应染御香浓。履端宏启三阳运，恋阙遥驰万里情。龙尾仗严鞭韵彻，凤池班整佩声清。风霜每抱瞻天敬，葵藿宁忘向日诚。玉节趋朝应不远，会从鹓鹭紫霄行。"}