{"id":"1218445","title":"送陈元纲巡检葬亲毕还乌江","dynasty":"元","author":"岑安卿","text":"东风吹醒游人梦，千里怀归寸心痛。乌江春至雨雪馀，白鹭洲晴水消冻。锦囊璀璨行色饶，画鹢凌风见飞动。陆行更买竹肩舆，夹道梅花递相送。春禽不解客心悲，晓日高枝作娇哢。涉江还踏西陵道，万壑千岩春渺渺。秘图行认旧游踪，客星分翠迎归棹。三山东望海茫茫，雪浪翻空髻鬟小。归来夜宿故人家，白发青灯炯相照。明朝匍匐走重峰，泪洒松风石云岛。衔哀捧骨閟幽宫，马鬣封高水萦绕。行人齐咨风日悲，白马素车来故老。送终事已旋有期，叙旧杯盘惭草草。裁诗聊复饯君行，我亦何人遽挥扫。西江宗派师涪翁，邵庵当代文章公。持诗为我谒亟丈，点化金铁归陶镕。缄誊远示涂窜迹，咀嚼端可醒昏蒙。何妨更致明月片，七椀两腋生清风。扫除人世酣醉梦，凌云竟入蓬莱宫。西江访旧期再会，撷芳更煮康王淙。"}