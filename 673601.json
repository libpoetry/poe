{"id":"673601","title":"牧羊图","dynasty":"明","author":"林景清","text":"山南碧坡春草香，山下合流春水长。杨柳风前气萧爽，原是田家出牧场。牧儿放牛依水草，坐石眠云情自好。偷閒学得弄山禽，夕阳在山牛亦饱。隔崦茅檐旧世居，朝出烟村暮返闾。牛尾何须缚田火，牛角何曾挂汉书。蓑衣箬笠红尘表，万事忘机心不扰。明日公田布谷催，一犁耕趁南村晓。"}