{"id":"619922","title":"述先十章","dynasty":"明","author":"区怀年","text":"隆隆嘉运，硕彦是膺。德沭温粹，言贲休明。挠之不屈，溷之逾清。懿型姱节，邦国之桢。伊予肇宗，鬼臾斯衍。匡翼有熊，令闻不殄。厥祚悠长，逮于中宪。受牧东瓯，崇勋懋展。肃后方升，岛夷搆难。屠民戕吏，井邑既殚。宾资良牧，振旅桓桓。挫彼狂狡，越以乂安。鸟尽弓藏，昔贤所慑。乐毅强燕，代于骑劫。衮钺不侔，奸回肆谍。遥遥副车，亶堕骏业。天锡纯嘏，赫濯以昌。笃生哲考，维珩维璜。丕承先烈，微直肯堂。跻于清庙，黼黻用光。粤在定陵，份份文质。孰佐论思，既轨既物。豹尾宣麻，螭头载笔。夙夜惟寅，昭其罔佚。珠辉玉灿，穆穆其容。爰承简命，作友储宫。陈诗绎典，纳诸谦冲。乃赞三礼，百辟景从。直道寡援，孤行速谤。谗人訾訾，清时弗谅。休养天閒，宸衷特贶。夷然引退，戒此羸壮。达生无我，高谊薄云。冥情显晦，泉石娱真。玄风独迈，逸藻缤纷。芟厥蘩秽，功在斯文。嗟我小子，匿瑕丛类。负荷不堪，濒于废坠。遑遑昕夕，尔勖尔励。缅维慎修，敢云保世。"}