{"id":"663098","title":"七谣赠璞冈赵明府 其七 甘霖谣","dynasty":"明","author":"孙绪","text":"今年夏月久不雨，枯朽朝朝望天宇。使君俛首坐堂上，无言心念三农苦。古来仁覆称旻天，旻天忍不吾民怜。却恐民心百冤控无地，和风乖戻高阳愆。君不见东海湄，冤孝妇，三月亢旱成焦土。又不见政不节，祷桑林，自责片语天为霖。急寻案牒理故事，眼底纷纷拂人意。强将征役代他邦，忍朘膏脂媚大位。短章一骑飞红尘，任他郡臬怒詈台端嗔。一章犹自可，再章惊人心。三章四章语转峻，和风旭日成阴森。得请公移犹未下，行潦水溢漳流深。"}