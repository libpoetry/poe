{"id":"704555","title":"春兴","dynasty":"明","author":"黎景义","text":"小栏花韵午晴初，家在桃源稳卜居。壮士不言三尺剑，男儿须读五车书。天荒地老无人识，笑志歌怀亦自如。负米到家春未尽，乡园行乐想潘舆。披书才暇即焚香，紫气犹寒北斗傍。小院回廊春寂寂，断烟残月共苍苍。愁看地色连天色，四顾山光接水光。荆树有花兄弟乐，谩将心事话连床。白云应长越山薇，城郭休过识者稀。漠漠稻花资旅食，轻轻柳絮点人衣。水边重閤含飞动，竹里衡门掩翠微。此外俗尘都不染，岂劳西去问榰机。芳草人间自浅深，落花流水怨离琴。三春月照千山路，六幕天空万里心。公道世间惟白发，高堂何处有黄金。为人性癖耽佳句，题在空斋夜夜吟。杨柳青青江水平，黄鹂空啭旧春声。沾襟正叹人间事，小隐堪忘世上情。三径萧条应自往，五湖烟景有谁争。荣枯尽寄浮云外，不觉前汀月又生。司马于今已倦游，百壶芳醑岂消忧。公车未结王生袜，浪迹堪怜季子裘。夜月隔花追叹别，空山流水独成愁。不知芳草情何限，朝夕催人自白头。海天愁思正茫茫，万里沙鸥弄夕阳。白首相知犹按剑，青春作伴好还乡。桃花细逐杨花落，野色遥连日色黄。闭户著书多岁月，子期凋谢吕安亡。宁知四十九年非，不用登临叹落晖。明月自来还自去，暂时相赏莫相违。春临柳谷莺先觉，雪满空庭鹤未归。醉卧白云閒入梦，松声草色共忘机。不羡乘槎云汉边，可堪芳草更芊芊。春寒毕竟无多日，风景依稀似去年。林色晓分残雪后，人家忽断夕阳前。花开花落长如此，须读庄生第一篇。吾欲常随鹿豕群，落花飞絮正纷纷。祇令文字传清简，去作先生号白云。每饭独惭徐孺子，锦衾深愧卓文君。等閒遇事成歌咏，歌杂渔樵断更闻。何必蓬莱宫里行，东风相引有诗情。柳塘日暖花争发，斑竹年来笋自生。世事茫茫难自料，生涯扰扰竟何成。狂来直欲吞云梦，弹剑悲歌气未平。处处斜阳草似苔，天时人事日相催。笼中娇鸟暖犹睡，山下碧桃春自开。万里雄心摧说剑，百年多病独登台。归家但革凌云赋，莫遣黄金谩作堆。晓莺啼破梦匆匆，得丧悲欢尽是空。细水浮花归别涧，斜阳和树入帘栊。桃夭杏艳清明近，天澹云閒今古同。除却数函图籍外，但将怀抱醉春风。闻道桃源好避秦，半溪山水绿萝新。细看造物初无物，却恐閒人是贵人。岂有文章惊海内，犹将谈笑对风尘。落花踏尽游何处，时雨来观农扈春。今日残花昨日开，暮潮归去早潮来。为文无出相如右，欲赋惭非宋玉才。道自升沈宁有定，心从到处即成灰。多情只有春庭月，片影漂摇落酒杯。朝看飞鸟暮飞还，嫩蕊浓花满目斑。击楫自怜过白首，拂衣何处不青山。依稀似笑还非笑，长拟求閒未得閒。人世几回伤往事，至今遗恨水潺潺。文君不厌马卿贫，绿树重阴盖四邻。自笑平生誇胆气，岂知书剑老风尘。数茎白发生浮世，千里青云未致身。解释春风无限恨，柴门空闭锁松筠。积雨空林烟火迟，百年世事不胜悲。少陵老去忧多病，庾信哀时尚有词。绿树碧檐相掩映，南园北第两参差。平生家国萦怀抱，泪湿春衫鬓脚垂。杜鹃枝上月三更，欲化西园蝶未成。眼底看春春欲暮，此中多恨恨难平。纵横词翰千秋事，独抱风流万古情。莫笑书生无燕颔，论功还欲请长缨。朱门先达笑弹冠，仗剑犹悲行路难。芳草有情皆碍马，碧桃何处更停骖。岩边树色含风冷，竹里棋声夜雨寒。白雪调高歌不得，恐令如意碎琅玕。"}