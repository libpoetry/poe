{"id":"332829","title":"如此江山·送孙屺瞻学士省觐归吴兴","dynasty":"清代","author":"梁清标","text":"淙淙几夕青门雨，学士碧山归去。词苑无双，胪声第二，烺烺照人琼树。文推绣虎。每东观陈书，花砖徐步。故国关情，河梁抗手冥鸿举。江山罨画如旧，叹无端战伐，灰飞楼橹。衣锦争看，倚闾亲在，菽水九重恩许。轻帆晓渡。趁夹岸芙蓉，菰芦深处。鸥鹭何猜，南陔篇自补。"}