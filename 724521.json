{"id":"724521","title":"元嘉七年以滑台战守弥时遂至陷没乃作诗","dynasty":"南北朝","author":"刘义隆","text":"逆虏乱疆场，边将婴寇仇。坚城效贞节，攻战无暂休。覆沈不可食，离机难复收。势谢归途单，于焉见幽囚。烈烈制邑守，舍命蹈前修。忠臣表年暮，贞柯见严秋。楚庄投袂起，终然报强仇。去病辞高馆，卒获舒国忧。戎事谅未殄，民患焉得瘳。抚剑怀感激，志气若云浮。愿想凌扶摇，弭旆拂中州。爪牙申威灵，帷幄骋良筹。华裔混殊风，率土浃王猷。惆怅惧迁逝，北顾涕交流。"}