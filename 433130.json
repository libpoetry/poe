{"id":"433130","title":"读《左传》仿西涯体二首 繻葛战","dynasty":"近现代","author":"袁嘉谷","text":"寤生不子罪已多，寤生不臣又如何。秋取麦，冬取禾，上天下泽交兵戈。左军崩，右军溃，王肩中，王师退，春秋肯恕寤生罪。吁嗟呼，黄泉之誓母且违，东迁犹谓郑焉依。搂诸侯，会萧鱼，晋悼之才霸有馀。楚人屈，郑人服，大功直媲战城濮。惜哉魏绛言和戎，千载肉食纷纷同。岂知日言和戎日取辱，权宜之谋不可复。悼公外和由内肃，不见六官用誉七人逐。"}