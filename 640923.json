{"id":"640923","title":"哭陈宪使","dynasty":"明","author":"林鸿","text":"刈兰无馀芳，燬璧一成尘。汉法密如网，清波无修鳞。陈人有妫裔，秀出吴江滨。曰惟洪武初，奉檄始来闽。感彼古哲人，结交亦有因。芝兰既同臭，胶漆情愈亲。时从登高丘，怀古共酸辛。栖栖天地间，不得一日春。浩气久郁结，吐为五色云。遂使鬼神妒，坐此终殒身。才高名不扬，道存志不伸。生为众士怜，死为万鬼邻。汝母既已老，汝妻乃初嫔。汝魂归无家，汝子归贳坟。兄弟既徂远，朋友久且贫。九原深无穷，彼苍高不闻。衔哀欲有诉，吞声难具陈。千龄万祀后，有怀在斯文。"}