{"id":"1130822","title":"和教授诗","dynasty":"宋","author":"韩淲","text":"边韶经笥任嘲眠，底用回澜障百川。系马堂阶官独冷，秋来应喜雨公田。暑天常欲踏层冰，未雨低垂气不胜。田里三农那可旱，闾阎万灶信如烹。诗筒剥啄入幽扉，到手令人喜欲飞。多谢清骚涤尘虑，不惟高泽救时饥。三曾三孔久凄凉，百世空闻书传香。人物江西初未远，定寻坠绪接茫茫。学海波翻笔底宽，逢辰当不负巍冠。只今得句因时雨，才思何妨若涌湍。"}