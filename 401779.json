{"id":"401779","title":"念奴娇   自题书画集。沈寐叟言：通元嘉山水一关，自有解脱月在，语出华严行愿品，窃取其意","dynasty":"民国末当代初","author":"饶宗颐","text":"万峰如睡，看人世污染，竟成何物。幸有灵犀相照彻，静对图书满壁。石不能言，花非解语，惆怅东栏雪。江山呈秀，待论书海英杰。细说画里阳秋，心源了悟，兴自清秋发。想像荒烟榛莽处，妙笔飞鸿明灭。骑省纵横，文通破墨，冥契通穷发。好山好水，胸中解脱寒月。"}