{"id":"1065119","title":"送先上人亲潜庵","dynasty":"宋","author":"释德洪","text":"潜庵九十一，自是百岁人。造物偶遗漏，顿置漳水滨。先禅江西来，邈得渠侬真。展挂雪色壁，毛发皆精神。三玄合水乳，五位透金尘。譬如百衲帔，岁晚思惠新。臊僧不肯信，眼肉悬千斤。飞兔略燕楚，敏若臂屈伸。衲子参活意，击电飞机轮。宁如臊僧徒，蠢蠢粘唾津。"}