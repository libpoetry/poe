{"id":"692583","title":"游牛首山","dynasty":"明","author":"杨闱","text":"鹿苑遥侵梦，鸡声早唤游。出门星挂柳，入路雨横丘。农鼓回溪剩，村炊远树留。喜于曾曲里，一杖系青州。弘觉松风响，昙云满殿凝。衔花青鸟出，摘果白猿升。到处香闻梵，频来麈话僧。尘心山夜寂，明月对传灯。攀萝跻绝巘，忽已在高旻。洞窈人逃疾，台荒帝舍身。山山间野鹤，树树长龙鳞。偶坐流花涧，听泉岸白纶。"}