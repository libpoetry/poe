{"id":"815880","title":"满江红 三首，赠薛夫人","dynasty":"清","author":"顾贞立","text":"兰畹金荃，问佳句、有谁消得。除非是、沉香亭畔，一枝倾国。数载端详云鬓影，如今始傍牙签侧。想曾随、阿母理真仙，瑶台□。浑不似，初相识。寒暄语，何须说。愿小年如昼，清谈竟日。无奈妒花窗外雨，催春去也催人别。笑归来、魂梦尚依依，重寻觅。万斛愁思，谁织就、漫天风雨。难禁架、将归送别，遣怀无计。望去画楼烟树远，飞来险韵惊人句。算词坛、端合让裙钗，低头矣。人宛在，香窝里。飞絮咏，休轻弃。似兰吹风送，名花解语。莫把韶华和愁锁，空花幻影尤难寄。看他年、丽句满香奁，传千里。梦里香窝，常只在、绣窗朱户。最相宜、微风纤月，淡烟轻度。迟暮难酬香艳句，病魔隔断钿车路。羡耽书、深癖似伊稀，还馀我。残暑退，轻雷过。虹影没，斜阳暮。爱梧桐几叶，鬘花数朵。缥缈漫怜银汉影，参差谁是穿针侣。只无聊、燕子故飞飞，来青琐。"}