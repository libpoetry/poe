{"id":"1124224","title":"呈折子明丈十首","dynasty":"宋","author":"赵蕃","text":"儿时已见葆真诗，写诵抄藏不惮疲。白首始游衡岳寺，扶藜处处读苔碑。朝廷经略在中原，西北人才要讨论。节传曾闻付吾属，潇湘可俾卧林园。故家人物几沈沦，公独风流似昔人。不但金声吐佳句，尚馀玉立耸长身。不惟句律有家风，笔阵仍推大令工。兹道祗今殊寂寞，求公须向古人中。曾门昔作广文官，先正曾同苜蓿盘。交道不惟当日见，遗风更俾后人看。相逢几说李端公，未报舒州谢表通。要识淮南佳绝地，灊山皖水莫之同。旧有园林新近开，凿池培址遂成台。台颠纵有蒙笼处，不碍遥山次第来。如闻欲印葆真诗，我亦犹多未见之。副本傥蒙轻乞与，真成暴富诧穷儿。客舍潭州又一春，花时风雨困频频。欲知夏木扶疏处，好挂陶翁洒酒巾。道山峻峙不容攀，咫尺今遭风引还。闻道公曾踞其上，莫憎官府久人间。"}