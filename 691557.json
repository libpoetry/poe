{"id":"691557","title":"除夕","dynasty":"明","author":"李流芳","text":"愁事殊不了，如何已岁除。千门宵鼓后，半榻佛灯初。性癖甘从笑，交贫或易疏。随缘吾未得，世路正踌躇。三十等閒过，行藏定若何。年华随乐尽，风雨逐愁多。小妹初离閤，故人仍抱痾。关怀今夕事，不独叹蹉跎。村酒不复醉，残灯影渐移。家无终岁计，人有隔年期。肮脏知难遇，浮沉意已衰。笑怜儿绕膝，黾勉慰家慈。忽忆去年夜，苦吟犹病中。但令身健在，且莫怨途穷。野萼今将发，清尊幸不空。只愁难免俗，明发又匆匆。"}