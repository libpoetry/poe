{"id":"856558","title":"贺新郎 其四 送郑宗承","dynasty":"宋","author":"王之道","text":"又是春残去，倚东风、寒云淡日，堕红飘絮。燕社鸿秋人不问，尽管吴笙越鼓。但短发、星星无数。万事惟消彭泽醉，也何妨、袖卷长沙舞。身与世，只如许。阑干拍手闲情绪。便明朝、苍烟白鹭，北山南浦。笑指午桥桥畔路，帘幕深深院宇。尚趁得、柳烟花雾。我亦故山猿鹤怨，问何时、归棹双溪渚。歌一曲，恨千缕。"}