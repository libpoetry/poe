{"id":"722186","title":"悼昭平夫人季刘","dynasty":"明末清初","author":"屈大均","text":"梅花自嫁接舆来，一片冰清映玉台。姓字频馨高士传，诗歌未畅美人才。悲同窃药归蟾魄，幸匪留珠在蚌胎。于役不曾耽日月，恐君愁望白龙堆。命薄相将叹不辰，冰霜食尽碧山贫。赁舂频失侯光侣，磨镜空馀孺子身。姑服未终祥禫日，女行方及摽梅春。平生淑俪难偕老，泪滴糟糠又一人。廿载鸡栖类伏雌，牛衣相对总凄其。英雄蹭蹬饥寒日，儿女绸缪老大时。后死黔娄谁作诔，长鳏沐犊但含悲。只今凫雁无心弋，风雨平明卧起迟。多病芙蓉易白头，先姑逮事苦晨羞。犹能四十非朝槿，未是东西作御沟。去日长啼忧犬子，生时均养累尸鸠。中年已丧三徐淑，别鹄离鸾总一丘。"}