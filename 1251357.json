{"id":"1251357","title":"送毛教授扈从汝宁","dynasty":"元末明初","author":"王翰","text":"稽山海上青连延，山阴自古多名贤。毛生登第方青年，风神不减王逸少，手中巨笔如脩椽。立马一扫三万言，飘然满纸飞云烟。天官注意求才谞，曳裾更入东平府。东平拣贤如拣珠，直向稠人识眉宇。辞家跃马蔡州行，蔡州旧是悬瓠城。汝南先贤有遗迹，劳君远访披榛荆。天生才器元无敌，日侍贤王亲且密。朝朝染翰擅词林，日日谈经趋讲席。先生有德如阳春，半载交情清且真。读书不独破万卷，吐论便欲回千钧。汀草青青汝水绿，八月扁舟渡洄曲。市中倘遇卖药翁，为我跪问长生录。"}