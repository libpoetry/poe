{"id":"197922","title":"和李教授摅游溪阻风","dynasty":"宋代","author":"李复","text":"去年春尽送春归，溪边曾与春风期。共期今岁春风到，却话去年相别时。二月天回斗杓转，沙际春风犹未知。咄咄向空但书怪，常有孤愁来两眉。南巷佳人佩兰客，去年把叶同题诗。能传芳信慰枯槁，问我溪边来何迟。明发招邀出城去，欲傍垂杨举卮酒。盲飚东来忽作恶，掀簸地轴摇天维。坐客隔手不相见，缩颈尽如藏壳龟。昏沙欲定日更黑，浩浩崩奔阴云垂。苍茫催人雨势急，促辔竞路争先驰。归途邂逅过萧寺，投鞭思弈云房棋。道人呼童拂广榻，笑我尘土两目眵。漫展纹楸第袖手，瞑依团蒲神意疲。朝来共寻一饷乐，龃龉似为神物欺。况乎人生百年间，世事万里多嶮巇。纷纷智巧日夜斗，一身浪苦宁非痴。试向道人问实相，指我自求无言师。"}