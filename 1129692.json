{"id":"1129692","title":"颂古五十五首","dynasty":"宋","author":"释绍昙","text":"古洞桃花发嫩枝，施朱施粉两相宜。要渠成结千年实，多谢春风著意吹。田库翁翁两鬓霜，苦贪浊酒弄觥觞。儿孙步步相随逐，扶得归家又发狂。收拾成都卖卜家，君平术肆独宏开。闹中人献支机石，掀倒卦盘归去来。一块郴州铁，浑崙擘不开。轮槌轻击著，雪刃暗飞来。势罢奴欺主，年衰鬼弄人。南泉招致得，冷泪湿衣巾。落赖儿郎自小愚，为贪花酒废诗书。当时早得严师训，破坏箕裘未到渠。美如西子离金阙，娇似杨妃倚玉楼。犹把琵琶半遮面，不令人见转风流。拂苔高卧白云根，梦绕春风锦绣园。蓦听采樵歌一曲，醒来月挂客愁村。碧绿青红百样花，尽从春色巧安排。不知春色端倪处，平地危分万仞崖。黄金肌骨铁心肠，晓出重城眩巧妆。赚入涅槃门路去，连天荒草看人忙。拟学鹏抟九万风，谁知折翅鸟窠中。至今秦望山前雨，血泪千林花泪红。苦恋京华不肯归，行装须待送穷时。茆船寂寞烟汀月，别后何人更有诗。仙翁还旆武陵家，仙女欢迎步彩霞。贪弄玉箫频劝酒，不知凋尽碧桃花。南阳家法是人知，刚被丹霞教坏伊。致使亲生龙凤子，一时翻作鼠黏儿。送目群飞野鸭边，不胜情事与谁论。轻轻扭定娘生鼻，海月山云亦断魂。脱体无依是病由，直须大死一回休。西江吸尽无涓滴，便解人前不识羞。闪电光中夺信旗，怒雷一击丧全机。从兹独据雄峰顶，佛祖低头听指挥。鼻孔亲遭扭捏来，乞儿得食向人誇。雄峰独坐称奇特，断绠何曾是活蛇。破镜生儿惜似金，晨昏不敢离烟林。羽毛长就飞求食，聚口纷争吃母心。学得陶朱小术些，当场撮弄数般花。虽然过得常人眼，到底难瞒是作家。云鬓慵梳劣性多，逢人专要逞岝崿。门前落节归誇俊，不柰爷爷咬齿何。飞骑将军入虏庭，兵机炼得十分精。谁知败绩缘欺敌，致使凌烟易姓名。南国江山入战图，生灵何处问渔樵。凭君休说封侯事，一将功成万骨枯。柳挂金丝莺织晓，花铺翠锦蝶眠春。见成一幅新图画，不待王维手眼亲。胡饼朝朝供一僧，知他结了几生冤。甜瓜换得胡卢种，才出头来便灭门。赤穷王老卖浑身，贱似黄金贵似尘。不费分文收买得，一程送与采樵人。太平时节岁丰登，旅不赍粮户不扃。官路无人夜无月，唱歌归去月三更。村落谁家丑女儿，爱将苕帚画蛾眉。逢人掩鼻嫌腥秽，鸦臭当风自不知。白发宫娃不解愁，满头犹自插花枝。曾缘玉儿君王宠，准拟人看似旧时。霜拂金鞍玉坠腰，鸡声催入紫宸朝。何如云壑饱清梦，残月半窗松影摇。浊酒松醪吃两钟，醉拖长袖舞春风。天崩地裂谁能管，几见落花堆乱红。吃粥吃饭过，听风听雨眠。风光俱买尽，不费一文钱。十字街头铺席开，牛溲马勃尽收来。等闲落在名医手，贵贱无非是药材。八面玲珑逗月寒，要寻形影十分难。无端平地生层级，湘北潭南作样看。飏下山藤设意深，嗅乌喙药祸沾身。脚跟未断红丝线，智鉴难逃明眼人。爝火初经一线开，宝盘终日自萦回。也知物理关人事，历尽崎岖心始灰。荒废人家命蹇迍，行年在坎鬼临身。烧钱远送他方去，转祸来为五福神。幼小勤书懒出门，春风花柳自村村。芳心不被笙歌引，时把唐虞子细论。剪酥蹙锦上林花，晓怯春寒不放开。蓦听一声挝羯鼓，檀心远送异香来。白发将军坐碧油，教婴儿打百花毬。被人驰马拿将去，犹把兵书说未休。飞骑将军入虏庭，鎗旗未动死生分。战酣驰入中军寨，且听元戎议赏勋。笼养翎毛不记名，春来巧弄百般声。临风放出丹山凤，多谢箫韶奏九成。霜风括地扫枯荄，谁觉东君令已回。唯有岭梅曾漏泄，一枝先向雪中开。绿萝窗底枕肱时，梦绕华胥客路迷。听得烟村一声笛，醒来元是住居西。九十芳春日，游蜂竞采花。花归蜜房尽，残叶落谁家。道冠儒履佛袈裟，弄鬼精魂却有些。多谢宝公勤照拂，双梼枯尽再生花。拍板门槌伎俩穷，人前偏要辱宗风。驴鸣狗吠成狼籍，瞒得梁王屈宝公。十年不作觚棱梦，一旦来从帝苑游。召对金鸾酬一问，布衣脱下便封侯。春有百花秋有月，夏有凉风冬有雪。莫将闲事挂心头，便是人间好时节。竺乾窃得屠龙技，袖隐神锋入海南。弄巧不消人一笑，九年面壁好羞惭。平白将身入草窠，折娘生臂冻驴腰。一年一度嵩山雪，雪有消时恨不消。通身红烂业非轻，血染千山草木腥。一阵西风捲黄叶，月华如水满空庭。幽赏春华到画桥，金丝拖柳锦翻桃。临风不识东皇意，却听流莺舌弄娇。身后身前不丈夫，钁头边事想含糊。不知费几苍松机，换得渠侬破钵盂。不依本分去担柴，负石黄梅验作家。半夜三更设分晓，和糠舂出古菱花。"}