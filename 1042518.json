{"id":"1042518","title":"和张景纯初置馆中","dynasty":"宋","author":"刘敞","text":"张也湖海士，心与迹并真。语默或不常，时以为狂人。蹉跎太仓史，奔走京华尘。颇如丧家狗，累累敝精神。虽游公卿间，望绝要路津。感激自上书，生当致青云。天光回日月，圣泽熙阳春。禁林给笔札，中府紬典坟。群玉连帝居，东壁临北辰。飞腾怪清切，寓直怀珍群。慷慨气益遒，咏歌思逾新。昔贤稽古力，利禄不足云。登瀛以为荣，襆被宁厌频。君乃鸾凤姿，方当极逢辰。岂若杨执戟，白头专校文。"}