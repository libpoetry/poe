{"id":"602536","title":"晓窗歌","dynasty":"明","author":"袁昌祚","text":"参横斗转玉绳低，月落曙出金鸡啼。铜虬咽水漏初歇，宝马趋朝客未归。何人独向碧窗里，灯火荧荧照文字。百年踪迹混沙鸥，万古功名看骥子。骥子权奇丰骨清，玉壶炯炯凝寒冰。电足会应逢乐伯，霜毫犹未识秦青。云霄万里期高步，肯把年华镜中度。缃编芸阁细探论，岁月不妨长闭户。夜凉秋露透窗纱，棂外疏星映晓霞。绣帐文衾堆翡翠，谯楼画角落梅花。此时夜气神初定，此时稽古心犹劲。辘轳金井寂无声，俯仰乾坤同一静。砌草萤飞暗复明，神机不动道心凝。渊源直接千年秘，功业宁亏九仞成。君不见古周公施四事，心思直与帝王通，辗转不忘终夜起。又不见昔卫武志励精，九十年馀鬓已星，庭除洒扫犹夙兴。圣贤相传贵无逸，天道流行均宥密。谁云行过八砖花，谁云睡足三竿日。希贤希圣属吾儒，立志还须与俗殊。用之结绶登玉除，夙夜匪懈熙唐虞。不用濯缨沧浪隅，孜孜为善功益劬。安能北窗日高卧，疏散无成愧丈夫。"}