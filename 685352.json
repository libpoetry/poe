{"id":"685352","title":"苦雨二首","dynasty":"明","author":"王鏊","text":"南方春夏交，正是插秧候。望望惜雨乾，事乃胡大缪。霖霪已弥旬，雨意犹未透。山头争出云，不断如饙馏。滑滑深路泥，幢幢泻檐溜。只愁地将浮，又恐天果漏。乖气乱暄寒，重阴错昏昼。灶硎产鲋鱼，庭树号饥鼬。梁柱亦何为，尚可充燎槱。嗟嗟彼苍生，其命固难救。洪范学不传，将谁执其咎。吾闻老子言，骤雨不终日。天道信有常，如何亦难必。方春常苦雨，入夏势转疾。滂沱每彻晨，滴沥又连夕。幸尔暂开明，俄然复奔轶。田畴浩汤汤，浸与太湖一。吁嗟生民居，化作鼋鼍窟。旦夕不自谋，卒岁岂遑恤。岁行况在午，月宿乃离毕。挽日当谁能，补天恨无术。安得万里风，吹使雨脚绝。青天净无云，红轮皎然出。"}