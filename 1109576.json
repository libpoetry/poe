{"id":"1109576","title":"和定国湖上","dynasty":"宋","author":"刘跂","text":"溪光涵影碧萧萧，四合深林不见梢。寒暑若言无避处，世间那有况云巢。雨过松篁多样翠，风回蘋藻一般香。玉兰桃李非无意，兴味由来静处长。菰蒲深处水藏波，邂逅相忘自啸歌。曳组悬龟知底用，水边消得一渔蓑。酤酒添庖趁晚饥，冷淘堆椀照银丝。羹芹有意无由献，此味君王恐未知。鸂鶒鸬鹚乐更真，夷犹溪水碧粼粼。全如傲世佳公子，泛泛波间不可亲。盘中擘粒试垂纶，与子应非臧丈人。渭水何须笑温水，绝胜憔悴楚江滨。"}