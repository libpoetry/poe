{"id":"723107","title":"赠江长史别诗","dynasty":"南北朝","author":"何逊","text":"二纪因兹辰，投分敦游处。况事兼年德，宴交无尔汝。中岁多乖违，由来难具叙。及君相藩牧，伊予客梁楚。出国乃参差，会归同处所。以兹笃惠好，何用忘羁旅。重得申平生，何年更暌阻。笼禽恨局促，逸翮超容与。饯道出郊坰，把袂临洲渚。长飙落江树，秋月照沙溆。远送子应归，棹开帆欲举。离舟欢未极，别至悲无语。安得生羽毛，从君入宛许。"}