{"id":"808902","title":"网篱行并序","dynasty":"清","author":"郑珍","text":"公安民田入水底，不生五谷生鱼子。居人结网作耒耜，耕水得鱼如得米。高田鱼落田反芜，生鱼之地变生蔬。网亦从之变其用，环葱绕芥如围鱼。以蔬佐鱼生已蹙，以网作篱还诧目。苟且穷算得新创，何遽丝乃不如竹。蔬花蔟蔟蔬叶披，猫戏网中鸡隔窥。想见鸬鹚与猵獭，出入篱际驱鱼时。不愁网破篱无补，但惧水反鱼游圃。此时篱倒蔬亦无，顿顿餐鱼奈何许。"}