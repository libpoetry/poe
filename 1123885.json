{"id":"1123885","title":"奉寄子耕簿公尊兄兼呈德化令君丞公二首","dynasty":"宋","author":"赵蕃","text":"近因周子出家书，乃得知君近起居。复道移官在城府，未知几度入匡庐。晋唐旧刻故存不，林壑幽人今有诸。想见经行屡成赋，不妨传写总遗余。寄声江夏无双士，并谢蓝田不负丞。符檄经行有题赠，江湖别后欠缄縢。一时交旧半为土，老我鬓须逾可憎。独自对书思友益，夜窗长愧短檠灯。"}