{"id":"1234931","title":"木绵歌","dynasty":"元","author":"熊涧谷","text":"秋阳收尽枝头露，烘绽青囊翻白絮。田妇携筐采得归，浑家指作机中布。大儿来觅襦，小儿来觅裤。半拟偿私债，半拟输官府。竹笼旋著活火熏，蠹虫母子走纷纷。夭铁碾出瑶空雪，一弓弹破秋江云。中虚外从搓成索，昼夜踏车声落落。车声才冷催上机，知作谁人身上衣。小女背面临风泣，忆曾随母园中拾。"}