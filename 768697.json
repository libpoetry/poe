{"id":"768697","title":"金缕曲 其二 亡友陈小鲁一窗秋影盦词集","dynasty":"清","author":"赵庆熹","text":"咄咄青天怪。怪天公，聪明懵懂，一般看待。处仲唾壶成底事，如意铁都敲坏。此公死，诸君大快。落拓江湖年少侣，只君先、了结文魔债。作仙佛，永无碍。雨声灯影魂何在。还记他、偏衫醉帽，狂奴故态。满纸白描秋水影，落笔山林气慨。在秦柳、苏辛之外。不少旗亭同赌酒，奈词坛、从此无君派。眼中泪，为谁洒。"}