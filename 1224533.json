{"id":"1224533","title":"奉皇姑鲁国长公主教题所藏巨然江山行舟图","dynasty":"元","author":"柳贯","text":"善画如攻诗，意到即奇警。盖其疏俊姿，笔墨无容骋。敛之缣楮间，咫尺万里景。巨然作江山，所得尽幽夐。冥深风雨重，旷朗云霞屏。秋光满帆腹，上下天一影。白鸟不尽飞，枫林有维艇。稍前牛渚矶，却后瞿塘顶。岂无乘航戒，尚想然犀炳。巨灵制坤轴，割截尔何猛。至今气淋漓，幅背出光耿。人言此非画，与幻本同境。然师岂幻者，贞胜以其静。我来览遗迹，皦若天机秉。巫闾东北长，岷蜀西南永。朱邸雪消初，春晖浮藻井。开图望神州，时节躬朝请。慨思禹功成，重喜殷邦靖。将铸岳牧金，明堂安九鼎。"}