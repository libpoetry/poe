{"id":"1044728","title":"五言和杨乐道省中述怀","dynasty":"宋","author":"沈遘","text":"少小学书史，颇知道所存。功名谓陈迹，古人不复论。既困乃干泽，羽翼何翩翻。初登群玉府，犹接文字言。晚落司会廷，始从俗吏烦。朱墨事勾校，笞榜穷奸谖。终日坐当案，曾不闻休番。旧学泯不讲，旧志兹益昏。中悼素尚违，仰愧前修尊。去之未云果，荡尔何当返。览君自警作，使我忘嚣袢。友道久寥阔，期君于此敦。"}