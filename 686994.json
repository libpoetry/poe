{"id":"686994","title":"赠黄近贤自宜春过青原上赣州访周录事","dynasty":"明","author":"刘崧","text":"京国曾为万里游，祗将书剑谒王侯。天门晓气瞻龙虎，银汉秋槎近斗牛。贾傅才华终济世，庾郎词赋独惊秋。断肠异县风烟晚，乱石孤帆入赣州。即遣北风吹上滩，且令飞雪压回澜。沙头走马醒午醉，石里买鱼供晓餐。传签亭长迎水鹢，击桨巴童歌木兰。故人青眼望吾子，晏岁莫辞行路难。东风好在郁孤台，二月乘流又下来。江上啼莺留客醉，岭南征雁逐人回。故交天府音书绝，田父邻庄农事催。题遍虔州山水胜，他时南土著雄才。"}