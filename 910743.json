{"id":"910743","title":"怀古","dynasty":"宋","author":"李谨思","text":"昔我从耆英，图史娱朝昏。咄嗟陵与谷，永谢西州门。梦中亦识路，欲往先销魂。往还无须臾，失声强复吞。西山照公槛，南山亘公垣。平生五亩池，东海遥崩奔。公门山海并，遂斡造化元。招公在薇菊，酬公有佳尊。行吟闻地籁，飞奏劘天阍。公来月星悬，公归江汉翻。六籍未渠央，百圣谅斯存。翩翩媚学子，风节当谁敦。我发日以变，洮面留心源。庶无骍汗流，独此清泪痕。英英出灵变，杳杳通绪言。因风荐商参，秋思随孤骞。"}