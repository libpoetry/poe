{"id":"1101313","title":"题陈广文苏山小草","dynasty":"宋","author":"萧立之","text":"学诗学仙将无同，昔闻此语求志翁。远孙青春文字工，九仙城里鞭游龙。三年朗吟洞天白，湖光一区开醉墨。向来雪壁涴髯秦，未许斜阳今德色。短韵急雨鸣瓦沟，大障沙场鼙鼓秋。苏君欲语道未得，山鬼叫啸江灵愁。请君急与枣木刻，空明下有蜿蜒宅。升天倘要□朝词，夜半风雷留不得。"}