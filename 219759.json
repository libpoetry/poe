{"id":"219759","title":"游鼓山·呼船起柁乘潮平","dynasty":"宋代","author":"苏籀","text":"呼船起柁乘潮平，掠窗飘箔疏雨倾。漱石枕流东道主，栉风沐雨吾曹行。百寻悬瀑泻绅佩，两边乔木翔枅甍。乞浆满瓯牛乳粥，纵酒下箸驼蹄羹。跻摩顶踵历蹬术，牵挽葛藟披荆榛。荒浪搀差复奄霭，巀嶭屭贔仍棱层。嘷烟啸雨猨鹤宅，绝山航海樵渔能。草衣穴处避世士，木食涧饮安禅僧。芝房云阁无尽藏，月屏风幌长明灯。笑看闤闠一蚁垤，挥斥氛祲投蛮藤。径行石窦解縢屩，饮灌匏杓谈淄渑。莫嗔踏碎苍苔色，莫嫌汲濁阴井清。膏肓泉石有鉴裁，腾踔岩崿试股肱。要识石鼓真面目，立置枕几非绘缯。风吹杨叶此山下，欲问故老知谁应。市朝一梦争夺际，山海萧散堪伏膺。"}