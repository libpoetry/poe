{"id":"805686","title":"沁园春七首 其六","dynasty":"清","author":"史承谦","text":"寒雨凄凄，叶响空阶，闻来怆神。看东篱种菊，含香乍吐，小山丛桂，零蕊犹新。暗想杨州，红霞一抹，定子当筵别是春。游情倦，叹青袍似草，泪湿罗巾。谁怜心事因循，奈十载、奔驰误隐沦。剩风烟好在，杜樊川句，文章浪掷，孟浩然身。岁月堂堂，声华寂寂，邓禹年来解笑人。凭传语，待五湖西去，把钓垂纶。"}