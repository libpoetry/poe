{"id":"1045351","title":"和路朝奉退居","dynasty":"宋","author":"徐积","text":"彼美东南隽，尧时作外臣。有何归去物，全得老来身。一节都无变，平生总是真。勇于罗守退，甘似庾郎贫。士望今谁耦，儒林旧绝伦。其心醇是本，以德厚为珍。避盗抽园笋，容奴取库银。时情付流水，外物尽浮云。久矣谋閒坐，谁乎愿要津。书藏万卷好，诗换一筒新。聚道为家法，分粮恤外姻。清风还楚部，馀惠在江民。藉草宜兰佩，穿松称鹿巾。鲙材须活鲤，羹剂要香莼。日暖花村路，风温荇浦春。耽吟白居士，沈醉李仙人。骥凤鸣来久，驹雏教已驯。义终光国史，名自压朝绅。顾我愚而陋，烦公爱以仁。深恩无报处，北望正劳神。"}