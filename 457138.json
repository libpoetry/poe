{"id":"457138","title":"偃师观碑赠邓君","dynasty":"当代","author":"胡云飞","text":"汉隶俨然杨伯起。北碑方严藏山水。唐法森森临淮垒。道君瘦书刀磨砥。诸朝胜物遗麟趾。乃在偃师街井里。风雨来迎邓公子。慷慨相携往瞻礼。衡门圬壁寻常址。室纳碑铭鳞次比。如入宝山盈珰珥。既见君子胡不喜。高者梁栋相攀挤。下者青石负赑屃。古者漶漫向所燬。近者锋毫新发匕。就中志铭郭虚己。颜公真迹全首尾。盛年所作初创体。中锋浓墨秉直理。心摹不敢加一指。目定神游呼吸止。邓君旁立言娓娓。九朝往事列鼎簋。碑铭志拓等经史。斯文所系今已矣。一世好古能有几。况经红羊刀火委。今人所贼尤可鄙。翻镌盗拓雒阳纸。于戏邓君勿切齿。君不见末法时事多如此。瓦釜雷鸣黄钟毁。溷夷廉蹠纷纷耳。但抱初心门扫轨。薪火有传终不死。何不樽酒并盘鲤。明朝一别隔千里。"}