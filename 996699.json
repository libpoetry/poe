{"id":"996699","title":"次韵章禹直魏道辅赠答之诗","dynasty":"宋","author":"黄庭坚","text":"我老倦多故，心期马少游。愿为春眠蚕，吐丝自绸缪。翩翩魏公子，阅世无全牛。吹嘘鼓万物，领袖倾九流。昨来怀白璧，往撼西诸侯。中丞文武将，良非卫霍侔。誓开河源地，画作禹贡州。壮士捐躯死，鲸鲵尚吞舟。客心无一寸，草食随百忧。故人道旧语，末路非前筹。重来滕王阁，枫叶江上秋。章子饱径术，赋诗如曹刘。太学得虚名，权势殊未尤。祸机发无妄，对吏抵抢头。遇逢椎鼓赦，帝泽万邦休。章江三年拘，解装买莫愁。丽姬泣又悔，生故难豫谋。邂逅识面晚，困穷理相收。夜语倒樽酒，参旌偃风旒。两公但取醉，古今共高丘。"}