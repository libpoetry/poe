{"id":"1116206","title":"次韵郑维心探梅未花","dynasty":"宋","author":"沈与求","text":"木落空山不著行，寒梅长是占年芳。未容霜女窥孤艳，定恐花神啬旧香。竹杖穿林聊问讯，槿篱萦路巧遮藏。谁能折寄江南恨，北客相看总可伤。闻道年时醉一觞，野梅飘几荐馀芳。兵尘不碍含生意，花骨犹存底死香。入夜从教月浮动，争春空被雪埋藏。凭君妙句先催发，调护高枝莫中伤。"}