{"id":"813551","title":"壶中天二首","dynasty":"清","author":"李慈铭","text":"壶中旧隐，有丹岩翠嶂，遮断尘境。山下林亭亭下水，隔水别开鸥径。映竹弹棋，刷苔品石，秋满纱巾影。山前何有，藕花菱叶千顷。正好瘦策扶亲，团蕉挈弟，瓜果盈盘饤。坐到梧桐凉月上，更理冰弦夜咏。轻裂萝裳，长安回首，眄断青猿信。乞公渲笔，溪声画里堪听。少年意气，按吴钩岂料，如斯南北。华发萧萧今未老，偏比乌头先白。鱼釜生涯，燕巢花月，醉死人还直。凭高四望，渡江谁假舟楫。休说梦想凌烟，笑虚名误，我竟成何物。寂寞文章身后事，偿得草间偷活。千载公评，一生心血，不堕华严劫。英雄末路，竹根如意敲折。"}