{"id":"1124386","title":"送孙司户秩满东归考试鄂渚二首","dynasty":"宋","author":"项安世","text":"千年把号趁朝班，犹著青衫候晓关。冷甚高僧禅榻畔，清于寒露玉壶间。文章奇古源西汉，诗律精深祖后山。师友平生能几许，又随征雁看湘鬟。秋风一舸下沧浪，想见占繇听鹊忙。两夏作僧犹有债，三旬为客更须偿。君才有用今千里，我拙无堪尚一方。好去玉霄云海上，寄声江汉永相望。"}