{"id":"836074","title":"庆清朝 月夜对菊，忆心与海上","dynasty":"清末民国初","author":"郑元昭","text":"暝送清愁，天垂浅碧，疏帘怕卷宵晴。禁寒小坐，几丛楚白娟红。自理镜边青鬓，新花压髻晚香生。湘帘外，月痕似水，人影分明。岁岁登高有约，爱旧游芳侣，楼外闲凭。烹鲜把酒，赋诗底用催成。漫笑吾侪半老，讨秋还是旧游情。君归未，樽前携手，还约吟朋。"}