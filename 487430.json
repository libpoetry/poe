{"id":"487430","title":"七月七日集周公瑕鉴止堂坐同谢尉徐生","dynasty":"明","author":"张元凯","text":"公瑾雅好客，醇醪具芳宴。正及牛女辰，嘉会拟霄汉。风流推谢安，才情见徐干。共有青山情，颇悦白衣宦。雕俎一何繁，羽爵行无算。绿藻锦鳞游，朱栏柳丝乱。虽未列歌钟，清音起松畔。仰见纤月来，同彼双星灿。怅别经一年，留欢无两旦。人生聚会难，感之发长叹。"}