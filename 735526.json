{"id":"735526","title":"题五子樽酒论文图","dynasty":"清","author":"汪楫","text":"汪子无才负傲骨，寻常出门少亲昵。僻壤相逢吴野人，风尘意气胶投漆。野人之友亦落落，论诗共许孙与郝。几处歌声向一镫，吴陵新安与焦获。焦获自昔多名家，孙郎动向人前夸。眼中难见李叔则，户外忽来王幼华。王生结交殊不苟，屈指素心惟五友。预愁他日走长安，不似于今时聚首。西湖戴苍能写真，游子不顾囊中贫。却将渭北江东意，图成樽酒共论文。更有黄山江天际，画水画石多生气。援笔添写两株松，百尺寒冈接苍翠。装来卷轴喜同看，皓首孙郎酒不乾。郝子撚须时欲笑，吴生抱膝动长叹。汪子把卷苦抑郁，王生惜别何辛酸，王生王生劝尔且尽樽前欢，明日徒从纸上观。"}