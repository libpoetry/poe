{"id":"1253025","title":"雨中杂诗四首","dynasty":"元末明初","author":"刘基","text":"久晴思得雨，既雨久复厌。广庭屯阴气，平陆就昏垫。凄风吹人寒，朱火黯无燄。水衣上高墉，泉溜发枯堑。青泥没逵道，寸步不可觇。慷慨成感伤，缠绵积忧念。首夏凉风生，朝树结晚色。濛濛细雨交，惨惨原野黑。衡门长藜莠，坏壁穿荆棘。念彼征戍儿，沾湿荷戈戟。囊橐罄留赀，藿菽难充食。供输既乏绝，战斗何时息。巢居者谁子，鼠窜延晷刻。田畴没蓬蒿，无处勤尔力。旻天高寥寥，仰视不可极。多雨损万物，草烂麦生耳。青苔独得时，延蔓及堂戺。晨兴视天宇，滴沥殊未已。君子惧陆沉，小人忧饿死。凄凉大将营，鼓缦弧弓弛。朝廷竟知否，盗贼如流水。离居感时节，寤寐不遑安。青灯晦壁角，檐溜如崩湍。屈指计日月，殷忧集多端。蛙黾尔何知，叫噪喧草莞。中夜揽衾裯，凄凄阴气寒。凤凰铩羽翼，卑飞避鸱鸢。抚几一长叹，声出心巳酸。"}