{"id":"162367","title":"昭君曲·汉宫深锁千蛾眉","dynasty":"宋代","author":"姚宽","text":"汉宫深锁千蛾眉，妒宠争妍君不知。昭君自恃色殊众，画师忍为黄金欺。当时望幸君不顾，泪湿花枝怨无主。一朝按图聘绝域，慷慨尊前为君去。萧萧车骑如流水，惨澹风沙千万里。昔年公主嫁乌孙，妾身况是良家子。自嗟薄命无归路，弱质安能事强主。可怜宫锦换氊裘，忍变故音作新语。马上琵琶送将远，行路闻之亦凄断。寄书空怀雁南飞，只有怨歌传入汉。汉家失计何所获，羽林射士空头白。白璧骏马无时无，倾国倾城难再得。"}