{"id":"58314","title":"壬子元日·北庭多芳草","dynasty":"明代","author":"岳岱","text":"北庭多芳草，秀色连深谷。岁新景亦新，原野散晴淑。林日出东岩，萋萋照幽绿。节候感春禽，鸣声在乔木。田父占五行，忧旱验鸡卜。去秋繁备边，诛求罄井屋。戎马生于郊，豪士多约束。圣主身宵旰，晏然矢归箙。征兵四百万，讵乏九年蓄。迩闻俘虏酋，诡遇恐非福。野老事石田，拙耕在守腹。师贞丈人吉，无咎慎苋陆。"}