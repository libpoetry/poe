{"id":"279092","title":"采绿吟·江亭暝倚，众缘生秋。依蘋洲谱，自写倦怀","dynasty":"现代","author":"周岸登","text":"远目危亭倚。渐影转，日趖西。苍葭溯梦，野凫飞晚，菭甃寻诗。掩尘襟、托恨哀弦里。绀天碎戛玻璃。酒肠深，眉痕浅，青青盈望难寄。愁妒损烟波，沤盟嫩、莼丝冰藕同脆。小劫阅华鬘，恋旧著荷衣。动长谣、山鬼骚心，曾城迥、抽笔赋无题。徘徊久，阊阖送凉，弦月露微。"}