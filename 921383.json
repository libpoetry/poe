{"id":"921383","title":"次韵王定国南迁回见寄","dynasty":"宋","author":"苏轼","text":"土晕铜花蚀秋水，要须悍石相砻砥。十年冰蘖战膏粱，万里烟波濯纨绮。归来诗思转清激，百丈空潭数鲂鲤。逝将桂浦撷兰荪，不记槐堂收剑履。却思庾岭今何在，更说彭城真梦耳。君知先竭是甘井，我愿得全如苦李。妄心不复九回肠，至道终当三洗髓。广陵阳羡何足较，只有无何真我里。乐全老子今禅伯，掣电机锋不容拟。心通岂复问云何，印可聊须答如是。相逢为我话留滞，桃花春涨孤舟起。"}