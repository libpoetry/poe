{"id":"1204976","title":"水龙吟 秋水泛舟","dynasty":"元","author":"吴存","text":"陶公三尺渔梭，十年来藓枯尘壁。无端夜半，风雷入梦，晓痕犹湿。起唤兰桡，荻花荡漾，黏天晴碧。望芝云一点，烂银盆里，青螺眼中堪识。独倚枕床清啸，看千帆霎时风力。孤篷稳系，钓车慢卷，绿杨汀侧。远树如烟，飞鸥如雪，暮愁如织。倩何人小拂朱弦，写入一江秋色。"}