{"id":"676837","title":"诏狱结后书情敬呈王龙池二府兼致谢意","dynasty":"明","author":"卢楠","text":"蓬莱出海底，金银楼阙浮空烟。蓬莱仙人与我语，授之赤明玉字瑶华篇。长跪读玉字，五内发金莲。欲持紫脑诀，常从上清仙。上清一去无穷已，回飙吹落长河汜。晚将辞赋上燕京，遂使明时笑巴里。北阙风云不可期，归来小卧青山垂。奇峰秀壑常相随，千岩度尽松风吹。冯高把酒叫明月，桂魄蟾影皆参差。醉寻刘伶颂，醒咏阮公诗。泰山雷霆何足有，渌水洪波可戏之。烈烈云间鹘，翛翛蓬下鴳。何意见相猜，罹此血吻患。羽毛洒平芜，骨肉不敢盼。圜墙一去几时回，桃花坐见十三开。青春忆月秦人洞，白日呼霜夏后台。我欲乘风震天鼓，前摛脩蛇后猰㺄。九江涛涌未是哀，太行输摧不言苦。东海陆公真神明，决垣掊锁㔃长缨。古泉杨马连章八，制可始放南山耕。生来感此国士遇，何限千秋万古情。入门一笑复何有，女会缝裳妻白首。灶下尺薪贵于玉，盘中粒粟皆琼玖。惟有床头剑锋在，夜夜精光射牛斗。射牛斗，待张华，神物讵肯终泥沙。不然飞入延平津，今者蛟龙昔镆铘。镆铘蛟龙孰可判，明公义气通霄汉。尔时我为入幕宾，赠之岂惟青玉案。霞杯绮食饱我心，至今侧身倚增叹。东风袅袅沙草春，卫河绿水波龙鳞。欲将轻棹寻仙馆，其柰杨花满河濒。杨花不可乱，河濒不可极。待余摄衣起舞龙门前，坐客满堂惊太息。"}