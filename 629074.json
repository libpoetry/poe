{"id":"629074","title":"赋得分影剑为区母寿","dynasty":"明","author":"李云龙","text":"日为炉，月为冶，鞭风掣电蓬山下。炼就匣中三尺剑，灼灼芙蓉秋满把。削麟为脯，裁云作衣。提携拂拭，来赴瑶池。星文掩映连环月，霜锋半染桃花血。弹来高唱白云谣，凤管鸾笙噤不发。有时长吼吐虹霓，丰城神物失光辉。宴罢瑶台归路杳，掷空跨作金龙飞。"}