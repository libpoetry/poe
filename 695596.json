{"id":"695596","title":"观察任公祖五月举孙官邸召赴汤饼漫贼四章志喜兼谢时海上有警次日闻大捷诗中及之","dynasty":"明","author":"林熙春","text":"韩山紫气动三台，为报生申降岳来。幸际薰风芳玉树，欣逢瀛海出珠胎。兴门莫问同文事，许国应知献赋才。席上共惊孙是祖，金盘漫醉可论杯。浴罢兰孙第自高，筵开汤饼兴偏豪。柏台已羡麟多趾，梧树新添凤一毛。此日头颅誇玉骨，它年睥睨建星旄。君家积善繇来久，馀庆能诗续水曹。张弧正值戈声急，持斧焦劳属壮猷。玉出蓝田穿笋径，珠悬明月听松楼。稽生有子矜青眼，汉使携孙正黑头。海上莫教惊客梦，宁馨咄咄已吞牛。森枝五月倚云栽，夜集兰台醉绿醅。近水松萝供逸兴，傍城钟鼓促金罍。星河恋客偏璀璨，鱼鹤闻歌任去来。酒罢忽当飞战捷，锦袍端儗授龙媒。"}