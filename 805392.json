{"id":"805392","title":"摸鱼儿 孤雁","dynasty":"清","author":"徐恩贵","text":"怅离群、半江空晚，平沙欲下仍起。飞来曾渡鸳鸯浦，顾影独怜憔悴。书待寄，奈要写、相思篇幅，难成字。惊风去矣。任雪夜呼奴，云天觅伴，相与永抛弃。调筝柱，胜却冰弦十二。独弹谁谅深意。看伊冷落孤栖久，尝透异乡情味。嗟两地。只撇下、离愁一点秋云里。归程万里，看紫塞尘清，玉关春好，何处觅知己。"}