{"id":"513631","title":"小儿弥月承罗洗马饷鹤歌以答之","dynasty":"明","author":"程敏政","text":"仙禽一夕乘风至，清气朝来满庭次。见客驯然了不惊，学舞时时鼓双翅。丹砂入顶色犹浅，一声更有凌云思。我家生男一月馀，每遇高人出相示。皆云骨相如长郎，坐上啼声已堪试。犀钱玉果竞相投，随俗惟应悦姬侍。司经大夫公远后，辍自润笔来相贽。谓此鹤龄千岁长，眼中定欲徵君嗣。大夫久作瀛洲仙，许我平生可同志。顶砂疑是鹤前身，令器而今已三四。松阴永日相和鸣，螽羽开祥岂无自。乃知此鹤最宜人，茅君本号还丹使。山鸡野鹜竟何有，大笼满贮长安肆。中年不顾縻好爵，看鹤生孙乃吾事。两郎他日弄雏成，再拜还酬大夫赐。"}