{"id":"1136478","title":"赠痴庵柴头陀","dynasty":"宋末元初","author":"方回","text":"萧梁宗补阙，弃官为头陀。一篇息心铭，至今犹永歌。不爱紫绶黄金带，不爱雕鞍白玉珂。草椽布衲，一筇一蓑。台城一旦甑堕地，公卿麋烂偾干戈。当时独有宗无名，翛然野鹤山之阿。今代柴痴庵，独把竹帚柄。待扫众生尘，同作大圆镜。不肉不饥，不绵不冷。太室为衾，大块为枕。一饭不再餐，一茶不再饮。脱袍掷笏作百姓，十年悟道保真性。昭文大学湛然翁，半夜室中传祖印。无求于世长精神，自净其心延寿命。野狐禅子落邪蹊，唯我痴庵独也正。向来解后逢痴庵，赠我竹为帚者三。一扫嗔，二扫贪。惟有一病扫不得，两痴相值同酸咸。虽然我更有一帚，建立天地同不朽。扫愁扫闹扫是非，其帚何名名曰酒。"}