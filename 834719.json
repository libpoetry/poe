{"id":"834719","title":"琐窗寒 二十一日过湘南一小湖，微阴作寒，垂垂有雪意，远峰数点如野鸟掠帆去，沙水明瑟，时有渔舟三两，溯洄菰芦中，湖上村落，柴门昼闭，不复知世有劳人也","dynasty":"清末民国初","author":"冯煦","text":"一棹西风，蘋乡秋老，冷红犹积。昏鸦去翼，尚带霜前离色。卷南湖、千叠冻云，峭帆影瘦残岫碧。渐寒汀水落，荒村人语，最伤孤客。征篷又暝，便送尽归潮，已非江国。渔天断苇，似我年年踪迹。问烟波、旧时钓徒，雁程倦柳应未识。奈吹寒、戍角声声，夜壑招楚魄。"}