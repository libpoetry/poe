{"id":"1083942","title":"童丱须知 君臣篇","dynasty":"宋","author":"史浩","text":"浑沌判天地，高卑未相亲。三才欲通贯，中间须有人。人最灵于物，民至愚而神。天地寄聪明，动静必相因。饱食无用心，蚩蚩禽兽均。逸居苟不教，焉能叙彝伦。天地悯此类，是故立君臣。君以圣居上，发政先施仁。臣以贤作辅，法度期持循。圣贤适际会，利泽渐无垠。君或肆酷虐，百姓皆颦呻。君或用忠恕，四海熙如春。臣或进谄谀，陂僻正路堙。臣或善谏诤，君子之道伸。所以委质者，恭敬日恂恂。权倖不敢附，贿赂不足珍。穷达自有命，乌可毁天真。挺然秉中正，于以奉咨询。言必称尧舜，孟氏醇乎醇。从容引当道，纳诲每谆谆。君如语好货，公刘道可遵。居行有积裹，王业肇于豳。君如语好色，太王爱妃嫔。当时无怨旷，后效应驺麟。见牛未见羊，王政此问津。今乐犹古乐，乐在同乎民。卒令归正道，何必批逆鳞。拳拳爱主心，曾莫懈昏晨。谋猷入以告，归美法君陈。善则君所有，过思已自新。况乃有几事，不密则失身。但能持此戒，何愧古臣邻。汉唐德既衰，风俗愈不淳。上下怀猜贰，相视如越秦。上固好自用，下亦非同寅。充员苟爵位，责效蔑涓尘。朝居廊庙上，暮不齿簪绅。呜呼君臣间，何乃如参辰。恭惟我清朝，一德格穹旻。起喜歌声洽，恩覃率土滨。"}