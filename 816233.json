{"id":"816233","title":"满江红 咏怀，和前韵","dynasty":"清","author":"黄永","text":"欲写我心，乌皮几、墨涛初涨。横眼看、桑田沧海，古今无恙。有恨不妨埋地底，无愁可寄还天上。且曲成、数子和而歌，矜相饷。秦楚战，游丝漾。迁固笔，寒蛩唱。任春风秋雨，乾施坤酿。月出吴刚空抱斧，日斜夸父须投杖。觉娲皇、炼石补天来，无完状。泌水洋洋，衡门下、雨馀新涨。好趺坐、钓矶石畔，桃花无恙。孺子歌来杨柳外，大夫休怨江潭上。羡东邻、炊黍复烹雌，东菑饷。鱼自乐，中流漾。鸟自喜，中林唱。有家藏斗酒，山妻曾酿。入室漫忧童稚聒，中年忍与娇儿杖。问吾当、三十五年前，如伊状。今也何时，一之日、土膏坟涨。还自喜、禾登麦茁，田园无恙。社肉分从里宰后，蛮歌剧踞村儿上。论功名、甘付与他人，从天饷。鼓一叶，溪边漾。制一曲，人前唱。任蚁争穴徙，蜂争花酿。稚子自驱南亩犊，老人且策东篱杖。倩谁留、林下一人看，闲闲状。"}