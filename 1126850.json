{"id":"1126850","title":"何造诚作浩然堂陈义甚高然颇喜度世飞升之说筑屋饭方士愿乘六气游天地间故作浩然词二章赠之","dynasty":"宋","author":"黄庭坚","text":"公欲轻身上紫霞，琼爢玉馔厌豪奢。百年世路同朝菌，九钥天关守夜叉。霜桧左纽空白鹿，金炉同契漫丹砂。要令心地閒如水，万物浮沈共我家。万物浮沈共我家，清明心水遍河沙。无钩狂象听人语，露地白牛看月斜。小雨呼儿蓺桃李，疏帘帏客转琵琶。尘尘三昧开门户，不用丹田养素霞。"}