{"id":"701539","title":"厓山怀古六首","dynasty":"明","author":"黄佐","text":"北风吹浪作龙楼，疑是乾坤正气浮。闻说当年杨太后，间关挥泪渡中流。宋室逢厓事可知，燕台犹梦整天欹。黄冠不到江南路，长使遗民叹黍离。云掩西湖王气销，厓山回首紫宸朝。露松似浥朝衣泪，不逐青梧日夜凋。两厓形胜自天开，夺港犹思卷土来。千古海陵遗迹在，云涛回望重堪哀。哀歌何处问荒亭，野烧随风讶陨星。表暴尚遗徐礼部，断厓无语向人青。南闽不废祥兴朔，西蜀仍闻艺祖孙。会与英雄消积恨，直从龙凤定中原。"}