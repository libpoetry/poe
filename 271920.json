{"id":"271920","title":"病中别贞壮","dynasty":"现代","author":"李宣龚","text":"书来幸相存，起懦发愧赧。形骸虽暂隔，肝肺要可盥。平生嵚崎人，踏浪未嫌远。意行忘所适，忧子目力短。幽斋夙相依，夜语灯火伴。人物恣臧否，几辈遭不满。作诗乃馀事，此诣世亦罕。浮埃扫群籍，俊语谏不断。写成将一苇，谓我固能辩。谋篇戒色庄，驭句取行简。持此质郑陈，知言谢不敏。吾诗久不作，志业付荒诞。缩手阅过船，万辱忍一饭。韩非著说难，身世托孤愤。宋王一居州，挽士那容缓。寒砧上吴霜，沧江入岁晚。子归计岂非，畏此自厓返。病起复怀人，不如终偃蹇。"}