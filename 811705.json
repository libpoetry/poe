{"id":"811705","title":"鄚州杂诗五首","dynasty":"清","author":"玄烨","text":"条风鼓棹动清漪，夹岸青青杨柳垂。轻转牙樯观易水，波光日影映旌旗。桃花历落李花开，绿柳含烟傍水隈。鸿雁平沙看不尽，春光暧暧入蓬莱。为省春耕历灞沣，銮舆频止劝农功。柴门掩处烟村静，碧水长桥落彩虹。阳气温和临树久，花繁物静草芊芊。莎添嫩色含波绿，柳覆金堤翠幕连。野水瀰漫处处长，方流涵玉动珠光。风移藻荇波痕阔，千点鹥凫柳一行。"}