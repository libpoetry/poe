{"id":"543502","title":"方母孀节诗为厥子伯苓题","dynasty":"明","author":"胡应麟","text":"烨烨新都媛，修蛾粲明珰。十三字君室，十五登君堂。良辰一以醮，中厨奉姑嫜。眷言拂巾席，皓首偕匡床。风波起中路，庭树飞秋霜。青铜掷妆阁，碎裂罗衣裳。剖心慰夫婿，截发藏筐箱。空闺抚弱息，血泪横枯肠。松关白日暮，永夜啼寒螀。抱影三十年，哀哀称未亡。缅怀励高节，泚笔题篇章。他时继黄鹄，万古明天常。"}