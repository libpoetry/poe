{"id":"833949","title":"兰陵王 题徐梅隐湖桥春影图，用周美成韵","dynasty":"清末民国初","author":"易顺鼎","text":"玉箫直。慵立湖阴暝碧。春衫冷风外自吹，随带江南断魂色。诗愁满水国。来对闲鸥作客。看波底，垂柳落花，惨绿斜阳一千尺。苔边俊游迹。渐蝶粉飘衣，鹃泪凝席。窥篷黄月如初食。寻旧曲桃叶，更听吴语，红阑回首隔几驿。梦飞到桥北。幽恻。坠欢积。怕载酒人归，还比秋寂。垂虹读画情何极。且并舫兜扇，隔帘邀笛。鱼天空翠，向镜里，似欲滴。"}