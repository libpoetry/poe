{"id":"401871","title":"赠平羽三首","dynasty":"民国末当代初","author":"聂绀弩","text":"岂有陈王八斗才，纵横老泪伯牙台。归从黑水三千里，梦见白丁五百回。皂帽于人非偶尔，头风愈我亦佳哉。苦瓜甜菜无消息，红豆当央花正开。花觉凄迷柳又狂，莺歌燕舞乱愁肠。差将寒北风尘气，带上江东父老堂。倘使临杯犹矍铄，最难得句不苍凉。旁人错比东方朔，只是偷桃事渺茫。元龙湖海十年豪，天下英雄君与曹。我岂腾骧千里足，君其瞀眊九方皋。而今万事皆陈迹，到处青山哂二毛。肯向西窗同剪烛，楼头春雨正潇潇。"}