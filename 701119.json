{"id":"701119","title":"奉和曾宪长瑞鹤诗三首","dynasty":"明","author":"符锡","text":"鉴悬廉访一尘空，生意何妨到羽虫。台沼忽惊雏鸐异，朝阳争睹凤毛同。新诗价长连城璧，瑞应期还太古风。合与芝亭并传胜，平分秋色老梧桐。华表归来志虑空，可曾回眼向鸡虫。风标自合群仙使，胎孕难将百鸟同。立傍宪台严候吏，声闻江省濯清风。何时引子丹霄上，两两和鸣恊舜桐。白凫朱雁品皆空，除却鸾凰是此虫。会际风云心自逸，掺持霜雪思谁同。哺雏不饱腥膻味，引领常怀海峤风。清唳夜中堪起舞，碧天明月转高桐。"}