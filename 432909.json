{"id":"432909","title":"东京小女谣四首","dynasty":"近现代","author":"施蛰存","text":"朝霞白叠开高衩，密缬红绡出细腰。东京多少无愁女，结队榕阴来放娇。湖上风凉夜气新，一盘黄月皱金鳞。佳人不语凌波坐，闲嚼槟榔点绛唇。轻拖锦屐过芳茵，笑摘蛮花赠远人。莫遣多情怨遥夜，高唐倘许梦横陈。东京小女老风情，解佩何尝许目成。斜抿朱唇哝又唯，雾花云月不分明。"}