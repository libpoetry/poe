{"id":"611324","title":"匡公啖荔歌","dynasty":"明","author":"邓云霄","text":"庐山之精化匡公，平吞彭蠡洗心胸。五蕴吹转法轮风，尾闾归墟洞不穷，其中暗与南溟通。南溟荔熟当炎夏，火珠遍缀芳林下。甘美如割云山蜜，香甜不数扶南蔗。外披绛绡内玉肤，色味双绝天下无。皎然西施并子都，来呈香酥献醍醐。匡公与荔结缘久，一闻荔熟垂涎久。词客园林凡几家，家家荔落匡公手。抛壳纷纷红雪飞，入口滚滚糖槽漏。遗核在地日数斗，翻令见者惊欲走。拍手笑东坡，自矜三百颗。若持饷匡公，日日还遭饿。匡公大嚼更怀归，行住常餐兼坐卧。人言丹荔王百果，封公荔王制曰可。问公腹中何所如，蠡湖溟海趋尾闾。信我前言良不虚。不然啖后茗碗还五十，滔滔荡荡安能储？南人畏荔热太毒，公腹清凉乐有馀。试问甘露门，何如荔中味。我言半偈公须记，色香佛法所最忌。此物曾经驰驿骑，千人万人相枕死。至今犹怨太真妃，玉肤红粉空妍媚。甘口生疾苦口药，芳洁无如蔬笋气。知公心似絮沾泥，勿使香魂入梦迷。满口莲华宣梵呗，本来无物是菩提。吁嗟丹荔休多携。"}