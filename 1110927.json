{"id":"1110927","title":"奉同张敬夫城南二十咏 纳湖","dynasty":"宋","author":"朱熹","text":"诗筒连画卷，坐看复行吟。想像南湖水，秋来几许深。小山幽桂丛，岁暮霭佳色。花落洞庭波，秋风渺何极。绿涨平湖水，朱栏跨小桥。舞雩千载事，历历在今朝。考槃虽在陆，滉瀁水云深。正尔沧洲趣，难忘魏阙心。堂后林阴密，堂前湖水深。感君怀我意，千里梦相寻。光风浮碧涧，兰杜日猗猗。竟岁无人采，含薰祇自知。君家一编书，不自圯上得。石室寄林端，时来玩幽赜。藏书楼上头，读书楼下屋。怀哉千载心，俯仰数椽足。先生湖海姿，蒙养今自閟。铭坐仰先贤，点画存彖系。疏此竹下渠，漱彼涧中石。暮馆绕寒声，秋空动澄碧。西山云气深，徙倚一舒啸。浩荡忽搴开，为君展遐眺。渚华初出水，堤树亦成行。吟罢天津句，薰风拂面凉。月色三秋白，湖光四面平。与君凌倒景，上下极空明。涉江采芙蓉，十反心无斁。不遇无极翁，深衷竟谁识。朝吟东渚风，夕弄西屿月。人境谅非遥，湖山自幽绝。湖光湛不流，嵌窦亦潜注。倚杖忽淙琤，竹深无觅处。綵舟停画桨，容与得攲眠。梦破蓬窗雨，寒声动一川。仙人冰雪姿，贞秀绝伦拟。驿使讵知闻，寻香问烟水。湖平秋水碧，桂棹木兰舟。一曲菱歌晚，惊飞欲下鸥。高丘复层观，何日去登临。一目长空尽，寒江列暮岑。"}