{"id":"72109","title":"赠制笔王世超","dynasty":"元代","author":"谢应芳","text":"时方用武我业儒，超也卖笔来吾庐。曰予制笔似轮扁，妙不能言徒叹吁。宣城阻兵十三载，犹喜山中老&lt;夋兔&gt;在。拔来紫颖带秋霜，制得笔成时世改。乡年草创供玉堂，玉堂仙人云锦裳。三缣一字不易得，笔价亦与时俱昂。莫怪年来弃如土，扫除风尘必斨斧。尔今卖笔我卖文，何异适越资章甫。呼儿为我买一束，亟用写成怀古录。一书永字三叹赏，八法以之随意足。我有佳音语尔知，用笔将见文明时。诸公笔谏佐明主，老我笔耕笺古诗。诗成未若相如倦，毛颖更须重作传。牵联为尔书姓名，霅上溪山亦葱蒨。中秋适逢酒禁开，椰瓢酌我新绿醅。酒酣仰视月中兔，长啸一声归去来。"}