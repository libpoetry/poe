{"id":"1125246","title":"醉眠亭四首","dynasty":"宋","author":"晁端佐","text":"潇洒松陵江上亭，醉来一梦傲云屏。生前笑语君须惜，世事纷纷不用醒。盘石幽亭乐未央，是非穷达两相忘。尘寰下望知何许，烂醉高眠自有乡。尘埃收得一身闲，饮尽春瓶曝背眠。醉耳犹嫌山鸟聒，梦魂终日上高天。一枕双湖意浩然，狂歌酒尽即高眠。吾生久与时相弃，好逐君归作二仙。"}