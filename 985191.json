{"id":"985191","title":"送吴蜀州还朝","dynasty":"宋","author":"郭印","text":"达官视贫贱，辽绝间天壤。门墙奥莫窥，鼎茵恣居享。令行雷风前，气吐虹霓上。陋彼衡门流，挥斥同草莽。堂堂吴蜀州，浩气深涵养。毫端扫千军，胸次包万象。骄色尽耘锄，儒林植标榜。自怜爨下焦，亦值知音赏。方当出肺肝，晨夕趋函丈。金阙伫公归，无由挽轮鞅。拭目上岩廊，献纳摅忠谠。网罗寒畯姿，直道光吾党。"}