{"id":"898140","title":"雪后赠徐仲车","dynasty":"宋","author":"张耒","text":"平明呼童汲井华，童归告我门有雪。披衣疾走出户看，正见风毛万夫猎。冷欺病骨不敢前，缩头蛰户如寒鳖。楼台得势互照映，松竹无风自骚屑。念昔儿童逢雪喜，抟捧嘴吞如沃渴。如今欲啖老不禁，何异爱屦而遭刖。高门有酒不爱诗，我爱吟诗尊屡阙。东邻徐子与我同，爱诗过我衣百结。藏头败被口吟呵，文似锵金身似铁。人生岂合长贱贫，二百青铜直须辍。"}