{"id":"1105300","title":"次韵程汪二兄投赠","dynasty":"宋","author":"方岳","text":"未论知己定谁欤，却恐春皋失故吾。穷老不随时世薄，行藏犹识圣人污。陶元亮已觉今是，祁孔宾毋费夜呼。便拟耕桑教豚犬，不令渠辈指之无。谁放词林出一头，穷愁自欲著春秋。传杯有手堪持蟹，解佩无刀可买牛。何苦文章惊海内，已甘烟雨老岩幽。芷汀兰渚离骚在，付与春江自在流。"}