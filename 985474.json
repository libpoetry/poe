{"id":"985474","title":"金山行","dynasty":"宋","author":"郭祥正","text":"金山杳在沧溟中，雪崖冰柱浮仙宫。乾坤扶持自今古，日月彷佛躔西东。我泛灵槎出尘世，搜索异境窥神功。一朝登临重叹息，四时想像何其雄。捲帘夜阁挂北斗，大鲸驾浪吹长空。舟摧岸断岂足数，往往霹雳搥蛟龙。寒蟾八月荡瑶海，秋光上下磨青铜。鸟飞不尽暮天碧，渔歌忽断芦花风。蓬莱久闻未成往，壮观绝致遥应同。潮生潮落夜还晓，物与数会谁能穷。百年形影浪自苦，便欲此地安微躬。白云南来入我望，又起归兴随征鸿。"}