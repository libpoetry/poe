{"id":"543500","title":"怀姑蔑柴生起用时生将谒余燕中","dynasty":"明","author":"胡应麟","text":"秦嘉滞府胥，常建窘邑尉。良哉达人言，高才鲜贵位。矫矫姑蔑墟，柴生出其类。青云走牛马，白日侣蚊蚋。案牍劳形神，刀笔记功罪。八议权亲疏，五刑覈情伪。宁怀张杜刻，敢冀萧曹会。论交企兰荃，投诚密萧艾。丽句蒐梁陈，遐思闯晋魏。白雪流轻扬，丹霞献明媚。沾沾太玄草，捧诵若金匮。嗟余素寡合，念汝欲捐佩。南山歌未阕，北陆盟忍背。胜流实嵚崎，名士本憔悴。浮踪自昔然，大业岂终累。不见渔阳挝，正平兴弥锐。至今鹦鹉篇，永拔词赋萃。"}