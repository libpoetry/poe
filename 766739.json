{"id":"766739","title":"水调歌头 送家兄礼吉赴合肥","dynasty":"清","author":"王士禛","text":"南国清明节，折柳送行人。汀洲满眼香草，斜日奈何春。西望清流关外，千里庐阳山色，碧玉竞嶙峋。明日摇鞭去，暮雨宿何村。濡须坞，肥水戍，几移军。紫髯已远，八公草木怨咸秦。转眼兴亡六代，残劫依稀半局，凭吊足伤神。莺老春归矣，莫怨又离群。"}