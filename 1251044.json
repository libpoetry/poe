{"id":"1251044","title":"分韵得杖字三十韵","dynasty":"元末明初","author":"陈谟","text":"西林崒雄峰，众山此其王。秀如冲霄凤，险若排空浪。高木郁扶疏，旭日明滉瀁。何烦紫盖朝，默已通蓬阆。太史览九州，于焉憩仙仗。遂令百里间，疲癃走祈望。高明当中天，拱卫罗万象。是日正重九，晴云开荡荡。往来三四公，白发森相向。始自泮水涯，青钱挂筇杖。徐升阅武亭，宛见武安像。飞步凌数阶，恍然层霄上。始悟出城闉，顿隔蠓蚋盎。稚松早腾拿，香草极条畅。落星不上天，伏鸽犹在圹。顾侯镇是邦，文武古良将。马军送行厨，时羞压冬酿。宠兹数君子，园绮相少长。佳句况绝奇，意重千金贶。朋徒有清欢，觞酌无限量。侯惠不可忘，羁怀良自旷。吾爱元阳子，至宝不慢藏。掉头不能吟，养真有嘉尚。吾爱霞外人，飘萧云鹤状。身藏一黍微，气溢九垓壮。自惭局方内，探道肯多让。言誇岂是玄，梦断犹成想。譬如水中月，谁能擒不放。归途醉昏昏，逸兴殊怅怅。遥礼山上云，云深暮钟响。"}