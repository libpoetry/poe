{"id":"1250928","title":"招鹤辞","dynasty":"元末明初","author":"胡翰","text":"鹤之去兮，下土方。橧不可巢兮，怅孰与之翱翔。三桑无枝兮，望苍门而未阳。西母折胜兮，恐邓林之不芳。鸱厉吻而啸号兮，鶝衔矢以为长。仁鸟高逝兮，杳莫闻其归昌。牛哀化而为虎兮，虽含灵而无良。莽蓁蓁而阹迾兮，括隐隐而机张。畴复殪彼䝟貐兮，驱百怪以伏藏。鹤之去兮，海是泊。浟湙无垠兮，深入冥漠。天吴九首兮，仡立而可愕。海童之么么兮，又唏而相薄。归墟合夫尾闾兮，三神峙而参错。何飞廉之弗戒兮，舟欲进而忽却。抶象而驾蛖鱼兮，将往来以乘蹻。观荡荡于天外兮，求地轴之所托。惧鳌力之不任兮，玄黄杂而挥霍。鹤之翔兮，无远遥。大圜于穆兮，上积清寥。澹至人之无为兮，与清光以游遨。骋骐骥于天路兮，左玉女而右松乔。齐骞腾于风背兮，吹参差之洞箫。恍出有而入无兮，非世俗之所服。凭高云以结思兮，极劳心之悽恻。昔余览夫幽经兮，嘉金行之肖仪。曰吐故而纳新兮，岁千祀以为期。朝澡神于秋水兮，夕申警乎湛露。曾日月之几何兮，忽溷澖而莫之主。仙既不可睹兮，彼又得而驭之。世不可以容穟兮，将羽化而去之。万类之芸芸兮，何有于定姿。曶神奇而冯生兮，鯈臭腐以焉归。鸢何飞而戾天兮，鱼何跃而在沼。凤何览而来下兮，龙何欲而能扰。气实使之然兮，孰观其徼。妙夏虫之疑冰兮，取诮于知道。上下为宇兮，四表为樊。大和欣合兮，含生孔蕃。曷不古处兮，乐全其天。麟折足于车子兮，徒反袂而泗涟。龟曳尾于泥涂兮，惧触罟而造钻。观既往而知来兮，惟委顺于陶甄。援雅琴以发弹兮，聊释余之中悁。乱曰：山海浩兮，蔽亏。城郭缭兮，委蛇。人民是兮，今岂非。芝三秀兮，可疗饥。盍归乎来兮，丁令威。"}