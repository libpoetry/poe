{"id":"78025","title":"临别成都帐饮万里桥赠谭德称","dynasty":"宋代","author":"陆游","text":"成都城南万里桥，芦根苹末风萧萧。映花碾草钿车小，驻坡蓦涧青骢骄。入门翠径绝窈窕，临水飞观何迢嶢。判无功名著不朽，惟仗诗酒宽无聊。迎霜早已足雉兔，微冷便欲思狐貂。喜看缕脍映盘箸，恨欠斫蟹加橙椒。坐中谭侯天下士，龙马毛骨矜超遥。乌犀白紵谪僊样，但可邂逅不可招。今年一战馘余子，风送六翮凌青霄。美人再拜乞利市，醉墨飞落生蛟绡。我衰於世百无用，十年不趁含元朝。华缨肯傍萧飒鬓，宝带那束龙锺腰。祝君好去事明主，日望分喜来渔樵。游谈引类亦细事，寄酒且解相如消。"}