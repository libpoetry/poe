{"id":"863244","title":"宝祐丙辰余奉漕檄经从得识九锁山面目咸淳乙丑岁除前五日以帅檄遵奉朝旨四县疏决回涂重游时积雪初霁琼瑶境界恍非人世得七言一章录呈菊岩龚先生","dynasty":"宋","author":"王洧","text":"九锁山寒玉作围，红尘世事可曾知。峰回似觉前无路，身到因思旧有诗。云掩岩扉龙蛰冷，月明华表鹤归迟。梅花笑我真迂阔，踏雪重游腊尽时。"}