{"id":"970740","title":"送驾部刘侯赴阙诗","dynasty":"宋","author":"赵湘","text":"帝有天命，四方是宣。祥有时数，元极则传。爱物在皇，恶盈在天。惟彼庐墟，安宁有年。土沃无蠹，民骄且专。穷侈勿度，宄猾相肩。彼孽既盈，厥兆斯绵。天子眷之，丞相竦然。佥曰畴当，刘侯其贤。帝命钦哉，布教甚玄。俭以示之，信以布之。侈焉猾焉，禁之制之。惟公拳拳，是民咨咨。惟民未知，其恶去迟。公恐公惧，吾知天时。将及弗度，明年果饥。雨师不顾，其岁莫支。回禄仍怒，公豫其知。虽凶虽燄，弗祷弗祈。厥民既羸，爰求其私。始恻天变，相议而辞。公始俭我，我莫肯随。公始廉我，谓公启威。公实爱我，而莫之知。洎禀公教，里闾相师。易侈以俭，猾庸悔追。逮夫次岁，百物咸宜。雨奋于毕，火藏于离。民歌且谣，四郊怡怡。教民肃祗，功德流滋。史臣弗遗，后世是资。孝绩未彰，徵于帝畿。腹心肾肠，帝将布其。民之怀仁，亦孔之微。公不我留，赍咨涕洟。来既云暮，去惟是思。湘采民谣，播于声诗。"}