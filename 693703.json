{"id":"693703","title":"哭桴儿六首","dynasty":"明","author":"陆深","text":"生儿辛苦拟传家，摇落秋风感岁华。过客虚烦奇跨灶，行窗留取乱涂鸦。旅魂欲返疑无路，泪眼频挥似有花。强起凭高望南国，断云流水远天涯。经行无处不伤神，新剪罗衫四尺匀。病母五更能送药，阼阶三揖解迎宾。浑疑死别还生别，莫问前身与后身。我已白头聊哭汝，高堂更有白头人。半生苦爱说忘情，翻觉情多遣未成。梦后青灯风不定，搔来白发镜偏明。家书自写疑还信，世路谁凭住与行。悲怨短长吾岂敢，空令身外有虚名。琴书办得为消忧，独抱琴书可自由。归计未能随北雁，年华无奈逐东流。废来诗草谁收拾，验后医方自检求。宾客不通门巷寂，几番寒日下西楼。更阑爱听短歌声，倦倚藤床趁画屏。几处远书还诧友，最怜同学尚寻兄。鬓从此地双蓬短，人过中年万念轻。后夜客居聊复尔，泪痕偏映月华明。客舍并州背苑墙，独缫愁绪鬓丝苍。三千里外抛中产，四十年馀哭下殇。院静风帘随日动，城高霜角共更长。可能会得探环事，来续衰翁未断肠。"}