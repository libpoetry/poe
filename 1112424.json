{"id":"1112424","title":"蝶恋花","dynasty":"宋","author":"张元干","text":"窗暗窗明昏又晓。百岁光阴，老去难重少。四十归来犹赖早。浮名浮利都经了。时把青铜闲自照。华发苍颜，一任傍人笑。不会参禅并学道。但知心下无烦恼。燕去莺来春又到。花落花开，几度池塘草。歌舞筵中人易老。闭门打坐安闲好。败意常多如意少。著甚来由，入闹寻烦恼。千古是非浑忘了。有时独自掀髯笑。"}