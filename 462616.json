{"id":"462616","title":"沁园春","dynasty":"当代","author":"邵林","text":"今古茫茫，算祇长江，送尽去来。问豫章阁上，元婴安在；建康亭畔，丁谓谁怀。但有豪英，当楼一赋，留得声名何壮哉。犹须识，彼光芒文字，岂共时谐。生涯谩更兴哀。况肝胆嵯岈尚可侪。信灵明独守，还珠非恨；玄真既抱，析璞非灾。对此佳辰，万花醒处，与子携壶登啸台。休多感，且临风把袂，痛饮清淮。"}