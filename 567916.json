{"id":"567916","title":"贺新郎 继闻廷对之捷复制一阕","dynasty":"明","author":"徐渭","text":"真圣主龙目。握新符、策士临轩，两科收录。暗卜今年谁最好，刚得齐贤名族。亲认取、青宫叮嘱。今日马蹄催宴去，记官袍、有领偏深绿。特赐与，浇?醁。男儿到此平生足。却惹起、愁人一醉，消他万斛。手取尘冠弹欲碎，不为要君推毂。正沈吟、断虹生北。却似有情相照映，奈无言、难与传心腹。几时更，谈夜烛。"}