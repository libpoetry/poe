{"id":"1124169","title":"旅中杂兴五首","dynasty":"宋","author":"赵蕃","text":"炯炯冰玉姿，落落山林相。问渠坐何事，斩伐伤神王。更加束缚之，求市朱门傍。渠虽不解言，我为成惆怅。英英深林兰，发发不自閟。谁遣入市门，樵夫强解事。渠虽赏芬芳，我自羞妩媚。怀哉山中人，纫结参佩璲。屡雪不一雪，云脚何时绝。春风虽云来，积冻吹又结。未论刍薪价，曳履冻欲裂。苦欲作商音，声寒还复辍。旧雪固已多，新雪翻增剧。立春已涉五，太昊犹辟易。长安有羁旅，无以度朝夕。所愿见白日，归舟泛深碧。少慕隐逸人，开口谈四皓。及今闻其风，尚愧刘德老。诏恩虽与官，辞避犹却扫。不应吏部门，皇皇踏泥潦。"}