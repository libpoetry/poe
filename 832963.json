{"id":"832963","title":"大酺 同江韵秋过顾氏园看牡丹","dynasty":"清末民国初","author":"朱祖谋","text":"背石阑低，花幡定，深锁仙云成簇。凌晨雕玉帔，伫鞓红妆面，弄姿金屋。醉缬吹烟，清阴涨午，抬举东风娇足。玉环三生梦，傍吴娃閒馆，伴春幽独。奈书叶无题，覆杯多恨，鬓丝惊触。欢游须秉烛。酒边事、光景奔轮速。恼乱是、登楼病眼，断水愁心，卷红芳、泪波盈掬。未信青春掷，凭故国、鹃声催促。况零落、清平曲。栽买无地，归对庭莎閒绿。怨吟为谁更续。"}