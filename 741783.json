{"id":"741783","title":"闻乐寅近同筠亭游响水寺","dynasty":"清","author":"刘应陛","text":"众山肇桐柏，淮浉两经络。虽复深箐中，荡然出林壑。云麾旧时踪，陵谷久索寞。仲蔚蓬蒿人，红颜任栖托。花竹通阡术，紫荆罗鸟雀。侧闻西山游，藜杖远探索。角巾亦嘉侣，眷焉斸灵药。是时春雨余，石磴竞红萼。名蓝匝青翠，云水气参错。湍激自殊响，夼崩怒相搏。鞺鞳无停奏，洄漩倏连跃。始信山水音，清泠发天乐。遥瞻穷跻攀，长吟振层崿。萝带分婉娈，招携怅兹约。想当旧雨佳，枉尔碧云作。"}