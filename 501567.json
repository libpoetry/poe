{"id":"501567","title":"题洪元质墨竹","dynasty":"明","author":"林弼","text":"今代画竹称妙绝，李公息斋赵松雪。天风吹墨落人间，一幅千金香未灭。今君笔势清且扬，直与二公相颉颃。千林露滴翠葆湿，万竿风拂琅玕长。山斋昼閒快一睹，错落篆籀犹遗古。凤凰飞去苍梧云，鹧鸪啼破黄陵雨。人言无声胜有声，画思何如诗思清。冯君为我写梅雪，岁寒结此泉石盟。"}