{"id":"813821","title":"望江南","dynasty":"清","author":"沈皞日","text":"江南好，家住在横塘。曾系画船曾系马，也栽黄竹也栽桑。十二曲回廊。江南好，城上正啼乌。少妇每题罗唝曲，游人偏爱莫愁湖。襞锦寄书无。江南好，门外板桥斜。有水东西皆种柳，无山高下不飞花。春思落谁家。江南好，梦里说秦淮。歌扇底翻灯影出，酒船头载月明来。扶醉踏青回。江南好，且莫挂归帆。白发内官沽腊酿，冷花老树点春衫。灵谷去盘桓。"}