{"id":"57890","title":"邀籧阁诗为陈子野赋","dynasty":"明代","author":"李蓘","text":"金陵万事日非故，溪上犹存邀笛步。高柳遥分白下门，斜阳照见桃叶渡。溪上阁中人邈然，卜居城市地如偏。不知豪贵日歌管，一缕炉香生紫烟。金陵自昔繁华地，六代兴衰等嬉戏。偶然三弄据胡床，乃使风流满人世。风流人去四山青，一盏宜春任醉醒。新声代变古声远，纵有桓伊谁复听。"}