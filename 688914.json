{"id":"688914","title":"赠张老师九首","dynasty":"明","author":"何吾驺","text":"仙郎声价重贤书，气有淩云岂子虚。初见三湘翔凤翥，更看南国化驺虞。长安日色照蓬莱，光耀三山直北来。定有金茎摛凤诏，峨峨天半五云开。千林花发衬琴声，六载心劳抚字情。不须振舄空中过，自有重瞳列姓名。世道艰难几变迁，洗天风雨净岚烟。即看逆浪奔涛日，谁作虚舟济大川。谁识真人葛稚川，丹成勾漏意悠然。就令南海花逾美，未信乘槎问日边。彭泽先生多种秫，河阳令尹亦栽花。何如清绝仁山地，静倚山扉月万家。桃李公门固自奇，南州孺子最追随。未论今日悬陈榻，尚忆当年倒屣时。菁莪造士有文翁，吴下谁为旧阿蒙。一自仁山秋月后，新诗句句入云中。谁令勋业拥江滨，四海苍生切帝臣。不但数篇循吏传，愿看高阁画麒麟。"}