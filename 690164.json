{"id":"690164","title":"次韵桑民怿和晦庵先生读道书六首","dynasty":"明","author":"张吉","text":"地幽人自罕，境寂心转虚。移床傍松影，卧看黄老书。一息嘘吸间，氤氲妙无馀。孤云共来往，岂复形迹拘。秾纤多异患，澹泊有真娱。缥缈空中鹤，一举当何如。瞢腾慊春睡，恍惚梦沧洲。袅袅吹玉笙，安期羡门流。十方藏粟粒，千岁为春秋。厌见风埃里，谈谐方谬悠。迢迢崆峒客，侈袂飘寒凉。宝气验黄白，玉英屑玄苍。出入驭鸾鹤，俄顷周八方。安知有奇占，得朋湘水乡。曾闻稚川翁，辛劳了玄道。远游熯飞龙，端居歇芳草。允矣周三光，后天长不老。我欲问至诀，孤琴候秋杪。金丹浴何处，仙掌露清凄。一粒试鸡犬，便与丹霄期。亭亭瑶台月，千古照妍姿。得一靡销毁，了了不容思。衰周漆园吏，去矣不复还。放浪多寓言，流落天地间。妖姬惜玄鬓，荡子悲颓颜。杯酒际埋地，朗吟对云山。"}