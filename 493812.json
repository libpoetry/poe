{"id":"493812","title":"采莲曲","dynasty":"明","author":"庞嵩","text":"送春归，短葛换罗衣，城南城北花正飞。寻芳直探若耶浦，欸乃歌长杂鸣橹。渚莲叶绿花殷红，欲采不采心徒苦。心徒苦，去去频回驻。忆昔相期花信风，花开顿觉年迟暮。年光迟暮祇惊花，馨香那得似侬家。外直中通尘不染，蕣英肯与斗繁华。蕣英朝暮间，转盼纷成雪。侬独抱贞姿，流丹霞满颊。何兹却违兹，相逢知几时。玉臂花根藕，百折惜连丝。白月不常好，白露不常滋。明日有花重可采，何事流连归去迟。啼鵙催佳节，倦翼莫须歇。毕星好雨箕好风，牛女年年会且逢。夫君之裘今蒙茸，屈指归期在信宿，岂隔溪山千万重。"}