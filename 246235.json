{"id":"246235","title":"高阳台·雨中送别归来都无意绪灯下成此","dynasty":"现代","author":"王蛰堪","text":"雾锁浮桥，烟横远陌，濛濛暮雨初收。一夕春归，更谁解道閒愁。冻云已失荒天外，伴重阴、泪湿吟眸。乍惊回，暗检欢踪，不似前游。伤情不怕分歧处，怕新痕嫩迹，小作勾留。执手无言，消魂片刻都羞。香红又是清明后，奈馀寒、犹滞芳洲。掩孤怀，晚霁幽窗，残照西楼。"}