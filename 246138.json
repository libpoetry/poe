{"id":"246138","title":"沁园春·慰博幼庵秋闱下第","dynasty":"现代","author":"王陈常","text":"两度秋闱，赚了英雄，君休怫然。阅文成法立，珍同玉片，诗成语妙，匀比珠穿。此岂无凭，咸云必售，畴意龙门点额还。分明是，大文衡无目，遗落孙山。君今可谓高贤。愿世俗、休将白眼看。果功深蛾术，一翻新样，巧拈骊句，再去陈言。月窟无门，云梯有路，谁说崎岖蜀道难。君须待，待蟾宫折桂，携手同攀。"}