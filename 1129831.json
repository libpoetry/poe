{"id":"1129831","title":"偈颂十二首","dynasty":"宋","author":"释原妙","text":"欲明种子因，熟读上大人。若到可知礼，盲龟跛鳖亲。皮穿肉烂，筋断骨折。具无碍辩，横说竖说。若谓向上一关，敢保老兄未彻。直须虚空粉碎，大海枯竭。透顶透底，内外澄澈。正恁么时，犹是眼中著屑。此心清净本无瑕，只为贪求被物遮。突出眼睛全体露，山河大地是空华。东西十万，南北八千。纤尘不立，寸草不生。往来无碍，妙用纵横。直饶亲到者里，正是弃本逐末，引祸招殃。且道如何是本，抛出轮王三寸铁，分明遍界是刀鎗。五阴山中，魔强法弱。战之不胜，休拟议著。宝剑全提，莫问生杀。奋不顾身，星飞火撒。有功者赏，无功者罚。有时热鬨鬨，有时冷冰冰。有时如牵驴入井，有时如顺水张帆。一二三四，四三二一。钩锁连环，银山铁壁。觑得破，跳得出。大千沙界海中沤，一切圣贤如电拂。若是觑不破跳不出，切须翻天覆地离巢越窟。腊月三十日，时节看看至。露柱与灯笼，休更打瞌睡。觌面当机提，当机觌面觑。蓦然触瞎眼睛，照顾烂泥里有刺。封却拄杖头，结却布袋口。禁在铁围山，枷上重增杻。有中拷出无，无中拷出有。痛楚百千般，不离者窠臼。若论此事，正如傍墙逼狗。逼来逼去，逼至尖角落头，未免翻身遭他一口。学道如初不变心，千魔万难愈惺惺。直须敲出虚空髓，拔却金刚脑后钉。不得者个，争得那个。既得那个，忘却者个。"}