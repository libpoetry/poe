{"id":"325602","title":"百字令·冯柳东同年示重修曝书亭图即用竹垞翁集中曹倦圃画竹垞图原韵","dynasty":"清代","author":"张祥河","text":"旧缣依约，记江湖载酒，一帆归泊。万卷丹黄人去后，蠹影飘零谁托。醧舫楹攲，茭池㴎尽，怕有禽声乐。百年斜照，野花重补篱落。堪羡贤令高怀，词垣继起，风雨同觞酌。黛色成阴诗意在，写与青油帘幕。远翠能招，文鸳亦喜，画里閒丘壑。帝城春事，古藤仍倚阑角。"}