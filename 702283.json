{"id":"702283","title":"吾乡富友文擢顺庆府同知三年升保宁府知府以七十致仕顺庆经历陈暹会予于京师言其事喜诗赋之","dynasty":"明","author":"程本立","text":"陈郎相见石城隅，能说吾乡富大夫。白发衣冠归洛社，苍头琴鹤出成都。仰天阊阖犹能拜，步月栏干不用扶。何日得从诸老后，年年春酒劝屠苏。富老还家自蜀川，蜀民能说府公贤。朝廷吏重二千石，乡里人稀七十年。花雨小车东郭去，竹凉高枕北窗眠。请看五福陈洪范，造物于公赋予全。"}