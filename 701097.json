{"id":"701097","title":"风雨观桥于河西遂观莲于吕将军园亭嘉宾胜会与是用乘奉次骝山道长原韵八首","dynasty":"明","author":"符锡","text":"问道西园路，平沙□径回。合欢堪跃马，取醉莫停杯。岭树云初瞑，池莲风半摧。因君动幽兴，临眺独徘徊。老树团高荫，群峰矗四围。海榴窥户发，沙鸟近人飞。隔座鸣笳筦，凌风透葛衣。莫惊梁燕语，谁是并谁非。兹晨苦风雨，属意在西河。胜事无人会，幽亭载酒过。朋簪清赏惬，地主故情多。凌波藐姑射，不醉欲如何。质扑始兴郡，尚遗文献风。版图秦塞阁，韶奏舜台空。二水城中启，千峰剑外雄。壮观聊纪实，得句不求工。豸史爱登览，习池初过从。惊风翻锦树，密雨乱芙蓉。笔岭抟孤凤，皇潭隐卧龙。炎荒多胜槩，衰拙荷包容。池荒莲自发，客至景频添。吏爱耽诗隐，夫宜著论潜。成梁川济急，撼树杞忧兼。衰薄将何补，飞腾尚汝占。野竹干云上，短墙那更遮。几年霜折荔，一日雨催花。井脉通瀛海，溪光映若邪。乘閒聊复尔，肃肃免投罝。郡迎新别驾，台忆旧青骢。海国钟灵异，韶山谪降同。壮心星拱北，远道日方东。若在蓬莱顶，还容扣下风。"}