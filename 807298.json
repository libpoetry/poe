{"id":"807298","title":"满庭芳 吾邑茶具俱出蜀山，暮春泊舟山下，漫赋此词","dynasty":"清","author":"陈维崧","text":"白甀生涯，红泥做活，乱烟细袅孤村。春山脚下，流水浴柴门。紫笋碧鲈时候，溪桥上、市贩争喧。推篷望，高吟杜句，旭日散鸡豚。田园。淳朴处，牵车鬻畚，垒石支垣。看鸱夷扑满，磊磊邱樊。而我偏怜茗器，温而栗、湿翠难扪。掀髯笑，盈崖绿雪，茶事正堪论。"}