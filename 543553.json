{"id":"543553","title":"八哀诗 其三 大司空江右朱公衡","dynasty":"明","author":"胡应麟","text":"猗与大司空，突兀起江右。烨如匡庐颠，罗列千万岫。弱冠登岩廊，老宿推领袖。功名迄自致，建树必高厚。历扬亘二纪，盘错靡不就。嘉皇四十祀，八荒庆在宥。河流倏奔突，淮泗若悬霤。生灵困鱼鳖，巢窟杂猿狖。大庭推司空，佥曰惟夏后。一麾出飞云，百神互驰骤。铁锁缠支祈，金书勒史籀。大泽疏洪涛，长堤障罅窦。三时督工匠，百里并延袤。留城距济谷，一一置封堠。白马沈宣房，玄圭锡华胄。平成在天地，吐纳偕宇宙。择言到刍荛，采纳及芜陋。垂髫诧国士，煦燠若怀袖。深知大海量，涓滴务兼受。缅怀西山芝，愿纪南极寿。胡为跨鹤羽，群真毕相候。褒荣亘泉壤，雨泣遍耆旧。尚忆驱龙蛇，至今贡橘柚。明明大禹德，夐夐绝前后。"}