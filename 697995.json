{"id":"697995","title":"用韵春閒二首","dynasty":"明","author":"赵完璧","text":"白发恬居沧海滨，兰裾不涴属车尘。风前听竹冲牙细，雨后看山翠黛新。香惹梵烟莲社叟，醉沉花坞葛天民。不教拾得芳菲恨，数把金樽挽却春。秦关东下罢征骖，久客燕山此日南。万里秋尘孤鸟倦，五湖春水寸心涵。清樽夜夜情何极，碧树年年人岂堪。飞翰谢无风雨驶，钵催客次每教三。"}