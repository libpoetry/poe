{"id":"1104898","title":"戏承君","dynasty":"宋","author":"孔平仲","text":"一自棋输日望之，至今肃肃草生时。知君苦爱刀笔吏，使我长吟风雨诗。已共苞稂泉浸湿，更听甫草马鸣悲。子云寂寞方无赖，想见馨香杂祭脂。越上荒山浪得名，如何开邑在彭城。飘萧云意迷秋日，索寞人心恋玉京。花倚宫墙无限好，泉流古寺有馀清。尽芟野艾栽修竹，更听虞弦奏九成。至忠至朴少人知，思话胸中听者谁。长史移家真暂住，相君为冠定他时。道斋不废持三宝，资斧何须措一辞。更有閒堂奉清宴，客来檐雨看围棋。次君门户想风标，千载齐梁已寂寥。隋后如何依异域，秋晨定不怨凉飙。半揎红袖能调瑟，满把真珠看结条。它日兰陵若归去，临江滩上略相邀。"}