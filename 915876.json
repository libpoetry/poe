{"id":"915876","title":"豫章王集大成惠我思古人实获我心八诗谢以五字","dynasty":"宋","author":"杨万里","text":"孤嗜难众悦，今听非昔弦。美人西山秀，蕨茹饮涧泉。雪蓑韫明月，冰棹刺野船。宝祲耿不掩，球声忽复珊。闻者已瞠若，鬻之谅悠然。良瑰彼何憎，击缶俗所便。老我讵能聪，妙音误至前。古人子所思，而我岂古贤。借不满子赏，能不聊子叹。故家富彦士，梧竹映芝兰。紫馀乃祖橐，朱遍群从轓。迅趾岂地行，逸翎当云鶱。勖哉抟羊角，何必怀西山。"}