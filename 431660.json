{"id":"431660","title":"悲秋［并序］ 民国十四年秋苏鲁战争因而起兴","dynasty":"近现代","author":"刘凤梧","text":"半生蹉跌误驹光，每届深秋倍感伤。蛮触无端开战局，菊花底事庆重阳。江流呜咽鱼龙泣，山色苍黄猿鹤藏。闲坐大观亭上望，万方多难又沧桑。重阳差幸无风雨，极目龙山峰最高。秋景大殊春日景，皖潮争涨浙江潮。心如战阵千驹跃，身似长空一叶飘。回首白云亲舍远，满怀离恨漫题糕。玉版今秋绘战图，惊心祸劫剧淮徐。云峦层叠皆军帐，雪片飞驰尽羽书。虎斗狼争分胜负，风声鹤唳听模糊。年来投笔知多少，初学从戎忍绝裾。操戈同室果何益，赢得金瓯似破觚。鸾凤自怜栖枳棘，英雄谁识出菰芦。漫云鹤唳华亭杳，曾听鸿嗷建业无。早起登楼穷远目，江山风景已全殊。衾寒漏永家山远，客梦难安每易醒。独我焦心忧故国，几人挥泪泣新亭。频闻海涌千寻浪，犹谓风摇九子铃。一夜曲终秋已老，漫言江上数峰青。炮火频年震粤东，生灵涂炭苦兵戎。城边榕树烽烟黑，岭上梅花战血红。诗寄百蛮怀旧雨，星沦五丈哭秋风。昨宵征雁回南国，似把军情报皖公。秋深王粲怅离家，谁忍登楼览物华。玉露零瀼添菊泪，金风萧瑟瘦芦花。梧桐憔悴悲无凤，杨柳清疏怅有鸦。几度欲归归不得，朝朝凄绝夕阳斜。九秋深夜无聊赖，把酒浇愁总不欢。辗转蕉心霜信早，凄清桐影月光寒。燕归海外离巢易，人隔天涯入梦难。闻道渔阳鼙鼓震，几回搔首望长安。"}