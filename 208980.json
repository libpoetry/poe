{"id":"208980","title":"惠墨·老龙卧苍海","dynasty":"宋代","author":"郑清之","text":"老龙卧苍海，千年抱明珠。神禹决淮泗，偃蹇不受驱。怒走崧岱顶，风雨撼八区。亭亭立天柱，化作青松株。蟠根蛰九地，融液如流酥。嶙峋脱支节，幽人拾肌肤。虹光夜穿屋，盎突明膏腴。芳薰渐凝渍，玄霜出冰壶，糅以丹凤髓，摹以青龟趺。捣以明月兔，曝之暘谷乌。或润似玉玦，或坚如金觚。六丁下取将，香蔼流清都。绛阙注仙籍，白日飞凡夫。借问何神灵，黑质分龙躯。干将昨已至，莫耶复来趋。二龙适吻合，变化尤其殊。君看一滴水，双双跃天衢。"}