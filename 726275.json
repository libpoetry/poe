{"id":"726275","title":"赠徐郎诗","dynasty":"南北朝","author":"费昶","text":"汉水如鸡，昆山抵鹊。维皇多士，譬兹珠璞。皎皎名驹，昂昂野鹤。思发泉涌，纸飞云落。射策除郎，明经拜爵。家盈鞶帨，人有丹雘。车载斗量，束之高阁。并海之斥，奕叶才雄。北邻稷下，南接淹中。礼无变俗，乐有正风。舆人善诵，君子固穷。坐腰青紫，俯拾三公。曰子大夫，有声有度。山东只立，关西独步。奋翮高云，扬镳远路。王侯十辟，英杰三顾。貌若断山，心如武库。昔闻旧矣，寤寐咏歌。我刺未书，君骖肯过。爱而不见，独抱萦波。晨瞻洛汭，夕望江沱。方年已叔，乃遇萧何。何用好仁，从游则变。何用祛鄙，万顷斯见。子亦绝伦，争驱前彦。斧藻其德，雕龙其绚。殷勤胶漆，留连琴酒。居徒壁立，妪亦粗丑。纺绩江南，躬耕谷口。庭中三径，门前五柳。子若弹冠，余当结绶。"}