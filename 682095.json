{"id":"682095","title":"仙岩山居","dynasty":"明","author":"慧秀","text":"茅屋青岩半，云来路已迷。树深松鼠竞，花暗竹鸡啼。绝壁吹寒瀑，空潭饮素霓。日斜山影里，樵语下前溪。日出苍烟尽，千山入望新。风流临水树，云逆过桥人。花竹殊无恙，茅茨未有邻。颓然自终古，不是学逃秦。谁家深竹里，当槛即鸣湍。人语入云尽，峰阴到水寒。草香娱鹿性，藤老学龙蟠。步屟浑忘远，兹山不厌看。"}