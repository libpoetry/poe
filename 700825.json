{"id":"700825","title":"癸丑村居杂诗六首","dynasty":"明","author":"曹于汴","text":"秋雨送新凉，一朝遍四隩。既入贵人堂，亦来寒士谷。亦滋荒陬草，亦实良畴谷。世眼过分析，造物笑拘蹙。云霞布长空，山川罗禹服。锦绣满乾坤，不禁万人目。隔篱羡他人，枉自隘其腹。如爱袖中藏，不容珍在椟。达人自大观，恢恢剖边幅。我生从何来，请君且三复。浩浩复浩浩，天地有至宝。此宝人人具，人何不自保。先贤闵世愚，持钵效丐讨。堪叹悠悠子，愒日甘就槁。枕璞以为石，长饥羡一饱。一朝悟其真，应悔悟不早。谁云藐七尺，巍峨陵苍昊。舜年真未央，颜渊同寿考。黄金北斗齐，校如一芥草。此宝匪难寻，昭昭在大道。林扃静无事，萱帏寿且康。阿男得师表，薰陶望善良。秋序且将半，黍谷渐登场。邻人挈酒至，共邀明月光。醉眠不掩户，花影纷藜床。抚此欲一笑，野子何徜徉。试问道旁人，孰与声利场。山居何所有，林泉款长日。篱圃杂蔬香，梨枣垂垂实。笑言对古人，案头联卷帙。比壤有清士，过从挹其苾。舍此欲何之，世口过于蜜。好雨连朝足，阶前寸寸青。禽鱼若忭跃，草树亦峥嵘。向来忧旱者，亦已动歌声。相将坐桑下，杯酒话生平。纵无谷盈廪，菜根固可烹。天公不弃物，安用烦胸膺。土台峻若丘，伐木构为榭。俯窥千树杪，飕飕风在下。萦回观四山，苍翠罨如画。吾道足至乐，景光不需价。兰亭别彭殇，右军久已化。何事电光中，区区争谮骂。吾欲洗吾耳，红尘已尽谢。"}