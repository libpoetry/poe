{"id":"836885","title":"玉潭庄与黄实卿明经夜话","dynasty":"清末民国初","author":"陈肇兴","text":"举世纷纷谈势利，何人解吐英雄气。两载栖栖困戎马，满腔热血向谁洒。天为吾儒假一鸣，万人军里逢先生。先生握手坐终夕，两人怀抱一时呈。非弹家国苍茫泪，即诉风尘离乱情。风尘离乱那堪说，与君且话三年别。自从狐豕蹂乡闾，老拳毒手饱摧折。万卷图书辗转空，一家儿女流离活。珠囊玉箧化狼烟，碧瓦雕甍供鼠穴。王尼处处都不安，李白人人都欲杀。艰难一样落坑中，我比先生更愁绝。即今淮西虽告平，深山虎豹纷纵横。焚巢捣穴穷搜捕，一剑犹当十万兵。先生听罢跃然起，为告夜郎还未死。攀龙附凤誇身强，悠悠终是辽东豕。古来擒贼先擒王，不入虎穴焉得子。先人之忧后人乐，我辈所存本如此。岂为封侯始请缨，从知杀贼即名士。细柳营中绮宴开，眼前宾客尽邹枚。共誇借箸多吾党，复见从军有秀才。三更风露兵威肃，百里河山瑞气回。赋诗已用槊为几，烧烛还看剑引杯。感君意气高相许，令我闻鸡因起舞。一鞭终愧祖生先，百战羞同樊哙伍。短衣匹马别君去，语君且助三通鼓。黄尘滚滚向东飞，看我下车撄猛虎。"}