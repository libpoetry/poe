{"id":"1127391","title":"次韵周敏卿秋兴三首","dynasty":"宋","author":"喻良能","text":"炎暑堕何许，凉风忽吹衣。野水映荒岸，寒丛秀疏篱。萧萧林影薄，杳杳鸿声悲。秋禾亦既穫，聊足充吾饥。团团岩中桂，移根篱舍间。秋风一披拂，袅袅天香寒。对此径须饮，把酒酬西山。浩歌何穷已，宁必素与蛮。悠悠草根虫，鸣声近我床。皎皎林间月，亦已照我墙。感此动万虑，聊复举一觞。何以侑我酒，清啸闻疏篁。"}