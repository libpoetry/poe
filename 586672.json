{"id":"586672","title":"赠黄用晦贡士","dynasty":"明","author":"钟芳","text":"癸巳之春，予徂自南。粲粲者子，从余江浔。江漾我舟，其流浩浩。交酬以言，爰获所好。昔在宣圣，揭训垂则。纲宏目详，昭在简册。厥中恪如，贯乎显微。厥应晰如，烛时之几。几审于精，以臧其用。用利德崇，罔间动静。颜氏博约，圣蕴以传。轲死道隐，喧豗异言。钩玄远绍，实维濂洛。紫阳嗣之，洞启扃钥。譬彼谷粒，舂蹂扬淅。叠更庶工，惟在炊食。嗟哉承学，骋奇炫能。弗哜其胾，口说是呈。师心竞胜，辞赘匪瑩。意念已非，奈何入圣。媚学君子，孳孳自强。无斥先贤，以显己长。万古一息，斯道同极。取善惟宏，随处得益。疑则可辨，信则可因。善本大同，勿殊我人。"}