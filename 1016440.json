{"id":"1016440","title":"送汪仲嘉尚书帅隆兴兼简王公明枢密","dynasty":"宋","author":"释宝昙","text":"又冬一月方岁除，适当公归开府初。汝离前驱土牛后，我天子律公吹嘘。臂端橐籥元自如，与民岁年无负租。民痴望公不愿馀，愿公夕马先朝车。高牙大纛如浴凫，出没千里来哺雏。西山莫雨知有无，使君两眼吞江湖。庐山老子霜髯须，如世界阔造物炉。两翁故人肯情疏，诚知握粟不可呼，待作二凤鸣韶图。"}