{"id":"766548","title":"齐天乐 偕蔼如廉访游螺墩，和壁上全椒金氏题","dynasty":"清","author":"黄燮清","text":"木兰艇子冲潮渡，楼台镜中窥见。佛座呈诗，僧庐醉茗，闲煞红栏幽院。珠帘试卷。放一点西山，翠穿篱眼。落尽芙蓉，画桥流水付谁管。风吹林下絮语，认兰皋佩影，罗袂飘展。倚竹成憨，拈花悟笑，未识人间离怨。秋苔梦藓。但触拨情怀，旧时钗燕。懒去凭高，碧云天共远。"}