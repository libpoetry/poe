{"id":"1118962","title":"大暑松下卧起二首","dynasty":"宋","author":"陈天瑞","text":"迅翻趋炎歊，高标閟幽雅。隐士何所营，茇之清荫下。故居禾黍生，帡幪若大厦。熟卧南风边，飞梦游虞夏。五弦天上鸣，击壤歌满野。起来记遗音，析薪有樵者。炎威一何骄，不有商飙惨。苍茫云海路，飞龙不可览。我本灌园人，昔乃从铅椠。万事已灰心，十载空尝胆。亭亭松篁边，小池开菡萏。芬清泥自污，根固波徒撼。终日哦其间，一卧寂百感。相期晚节香，看此秋容淡。"}