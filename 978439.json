{"id":"978439","title":"予客昆山得荐严长老时道人散朗閒远不交人事心甚敬之今来海上复得悟公老成疏练能言吴中山水人物甚详东轩种竹如云不问其人可知也一日忽起故山之想予语悟野田荒草在处愁人心目安能复作沩山之牛乎因作一诗言君子出处之大致以告不知者","dynasty":"宋","author":"敖陶孙","text":"平生庾公尘，可涴通州泥。朅来海门上，日瘦气惨凄。春风有相导，佚我以闼闺。前身定闻法，梦作三生猊。悟公痴钝禅，迎客忽虎溪。招要得半席，纸帐春缯绨。东轩养苍云，大似开昔迷。计程南山北，托宿东院西。绝怜维摩床，而置法喜妻。是身于虚空，了不碍角圭。四大师本无，客亦何所携。颇闻弁山隅，髯松作儿啼。山神喝连声，已受三十篦。岂知沩山牛，未脱靶与犁。去来同一云，未觉道理睽。幸勿使竹归，留与老凤栖。凿齿恐无对，后期当噬脐。"}