{"id":"1143968","title":"重阳吟五首","dynasty":"宋末元初","author":"方回","text":"射蛇戏马老刘郎，不为乾坤减战场。三径寒华空怅望，閒居无酒对重阳。心炎何处不南荒，瘴海烟深有玉堂。随地著身无得丧，菊花开日即重阳。此身生死国兴亡，摇落年年本是常。无奈潘郎解悽怨，满城风雨近重阳。衣冠南渡紫微郎，流落天涯事可伤。不是诗人终不会，乱山深处过重阳。战尘漠漠草荒荒，兵过村空菊自黄。死尽亲知身偶在，干戈丛里见重阳。"}