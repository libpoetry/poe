{"id":"1002679","title":"游麻姑山九首 其三 丹霞洞","dynasty":"宋","author":"曾巩","text":"麻姑石坛起云雾，常意已极高峰颠。岂知造化有神处，别耸翠岭参青天。长松桀柏枝嵬砢，中画一道如流泉。林风飕飗满丘壑，山鸟嘲哳淩飞烟。山腰古亭豁可望，下见秋色清无边。忽惊阴崖势回合，中抱幽谷何平圆。初谁凿险构楼观？更使绕舍开芝田。令人到此毛骨醒，欲构老笔丹青传。羌夷干戈今未解，天地疮痏谁能痊？大厦栋梁置沙莽，肯复顾眄桷与椽？吾徒于时直何用，欲住未得心茫然。"}