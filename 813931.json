{"id":"813931","title":"忆江南·端阳词","dynasty":"清","author":"陆震","text":"端阳节，风物与常殊。屋角乱红开蜀季，街头新绿买菖蒲。都挂辟邪符。端阳节，照眼石榴红。艾虎朱符儿女意，香蒲角黍岁时风。小扇午窗中。端阳节，记得在瓜洲。郭璞墓前风定处，江天寺里塔高头。好看汎龙舟。端阳节，记在小西湖。酒胜桑郎浓似乳，蔌惟新笋嫩于蒲。笑看醉人扶。端阳节，记得在江乡。入网鲥鱼浑似雪，压枝梅子未全黄。何日更重尝。端阳节，记得在邗沟。沽酒竞誇金谷馆，汎湖争买木兰舟。歌吹几曾休。端阳节，还忆素梅娘。几度魂销红豆曲，数声吹彻玉箫长。好事最思量。"}