{"id":"809252","title":"长至日祀天圜丘有述四章","dynasty":"清","author":"玄烨","text":"于穆天縡，鉴观惟赫。播物无私，佑于有德。高皇受命，膺符阐绎。丕显太宗，廓图登绩。眷我皇考，九围是式。克享天心，立民之极。洪惟景运，集于渺躬。南谐北燮，君兹万邦。夙夜敬止，恒惕于衷。毋曰高高，听卑则聪。毋曰盱盱，视远斯通。罔敢逸豫，昭事必恭。是月仲冬，维日长至。爰启泰坛，肃将禋祀。济济奉璋，群工在位。牲玉既陈，籥舞乃备。对越有虔，百神攸暨。云旓扬扬，华皇晢晢。乃辨云物，载观载书。乃占丰年，多黍多稌。南陆曜采，导我归舆。芸香始生，景长以舒。初阳来复，相协厥居。垂象是则，奉若不渝。"}