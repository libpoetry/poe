{"id":"405127","title":"白玉兰  和琴翁","dynasty":"近现代末当代初","author":"田遨","text":"冠冕群花独出墙，选家相选意深长。天然文字真高格，绝代容华总淡妆。玉笔朝天天作纸，银灯照夜夜生香。信知花品关人品，欲唤冰姿共一觞。花倚东风人倚栏，相看端不怯春寒。未延月色明如许，伸向天光意自宽。舞榭早知清唱好，画家也觉白描难。信知文事花能解，欲挹清芬到笔端。曾住愚园花映门，幽居恰似市兼村。濛濛香雾人如玉，脉脉春光梦有痕。过眼韶华随逝水，断肠风雨易黄昏。信知聚散关花事，多少悲欢莫细论。宛然佛焰吐银缸，朵朵流光照绿窗。大块文章谁第一？市花品调自无双。预知明日春如海，且喜今宵月满江。花事也应关国运，兴来击节试新腔。"}