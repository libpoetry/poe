{"id":"820155","title":"韩波诗二十韵","dynasty":"清末近现代初","author":"王易","text":"同云霁寒霄，缺月隐穹碧。其间若有人，捡柴当此夕。野语出齐东，谓是食贫客。北风雨雪雱，慈母殒寒疾。哀哉凯风歌，耗矣皋鱼泣。养体不可能，守死志无斁。年年觅散柴，藉禦严霜逼。坐是致人间，四旬寒不戢。斯言宁凿空，有自吾可必。为事固近情，副会遂失实。拔木记金縢，雊雉载彤日。倘无人立豕，或有退飞鹢。大孝慕终身，岂以死生易。波也其有灵，弥憾外何术。民方苦饿寒，十户九还给。骈死夫谁怜，终古抱悽恻。丘坟万鬼狞，残贼一夫敌。波也恶用哀，比屋尽兹厄。小人欣有母，爱日幸怡色。帘栏早春寒，挟纩有馀适。"}