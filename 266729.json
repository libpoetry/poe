{"id":"266729","title":"惜余春慢·六禾丈以留春词见示，依韵奉和","dynasty":"现代","author":"叶恭绰","text":"遣恨传觞，凝颦看镜，刺眼春红休洗。弯腰败柳，弄影新蒲，销得板桥重记。寻睇斜阳欲阑，如练澄江，照霞成绮。甚珠沈沧海，清宵灰尽，炬心残泪。思往日。错绣楼台，轻阴时节，醉倚云屏多丽。倾城一顾，顽石三生，倘忆西来微意。珍重回文寄时，愁玩危芳，更歌欢子。问谁火花叶，忺人无寐，故园黄紫。"}