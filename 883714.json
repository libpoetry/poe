{"id":"883714","title":"上运使陈兵部","dynasty":"宋","author":"朱长文","text":"屈指西州当世英，我公杰出久知名。自从扬马奇才后，又得岷峨灵气清。刚者近仁今始见，惠而能政古难并。胸罗万象纵横有，目悦群情黑白明。已借牙筹安右辅，尚留金节压东瀛。片章驰上云霄动，一檄飞前草木惊。断割剧繁如简易，针砭瘦瘠使丰盈。此时阜俗资良策，匪夕畴庸在老成。窃愧衰姿毗太府，幸逢雅量庇寒生。欲祈阴施增仙算，几见蟠桃结子荣。"}