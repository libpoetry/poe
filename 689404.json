{"id":"689404","title":"送李太守归乡","dynasty":"明","author":"佘翔","text":"郭外曾随竹马迎，春风何事动离情。不堪误得中山谤，归与沙鸥结旧盟。参差柳色映旌旗，冠盖如云献酒卮。莫怪萋菲成贝锦，六宫自古妒蛾眉。宦游踪迹漫西东，参破元机万劫空。留得甘棠春勿剪，木兰陂上一壶公。文藻风流似李邕，下车偏自问龙钟。若非雨露沾枯槁，?得寒山数亩松。萋萋芳草怨王孙，风雨千山暗泪痕。兰佩自怜缘帝子，江潭心事许谁论。花间睍睆啭黄鹂，彭蠡风高片席移。别后相思千里月，投珠无计转堪悲。郡斋下凤颍川同，失马无劳叹塞翁。阶下凌云丛桂发，天香高占广寒宫。拂衣归去鬓如班，草得玄经合闭关。多少匡时筹未展，还看安石起东山。"}