{"id":"692002","title":"送都转运刘使君还万安有序","dynasty":"明","author":"李攀龙","text":"使君漕挽山东回，天子全齐外府开。海王至今馀伯气，大风千古见雄才。鱼梁忽落双江水，白石遥分万里台。更广绝交成妙论，可无人识孝标来。十年西署结交驩，别后云霄尺素难。郡接荆衡分岳牧，场开海岱领盐官。五溪误见明珠拾，千里谁将老骥看。莫道赐环非近事，新悬白日照长安。"}