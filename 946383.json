{"id":"946383","title":"闻叶正则阅藏经次其送客韵以问之","dynasty":"宋","author":"陈傅良","text":"顺水去吴会，逆水来夔门。万古逆顺舟，以斗占旦昏。曩余好百家，信不及鲁论。初亦半喜愕，久之乍亡存。白发一无成，颇识委与源。风停波自平，却视消长痕。六经夫如何，夫子手所翻。恒言但桑稼，怪志无鹏鹍。规圆而矩方，往往万巧攒。诸儒各有得，长短贤若干。玉帛相会盟，兵车相并吞。一语苟暗合，群生皆晏温。经成今几年，尝试以是观。此道未轲死，此书未秦燔。犹之斗经天，于以生盖浑。西方亦人豪，国自为乾坤。书来入中州，坐使学者奔。君岂舍从之，或但游其藩。吾闻欲乘槎，凿空访河根。孰与瞻斗车，把柁行江湍。"}