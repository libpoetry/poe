{"id":"985518","title":"和唐子固见寄初冬晚步韵","dynasty":"宋","author":"钱亿年","text":"凄风满寒谷，广陌照落日。繁霜排岸草，尪瘁怯寒慄。块坐阅残编，十日九不出。时为孤愤吟，嗟嗟类蟋蟀。歧路多阻艰，烟霞成痼疾。保是千金躯，他慕无终毕。远览尘垢外，无得初无失。溺志胶扰间，跧跽信匪一。阮生亦有言，何异裈中虱。呼童洗破觥，一醉真可必。耳热即呜呜，鄙野谁诃诘。浩歌莫予知，奚用聆清瑟。"}