{"id":"811916","title":"出省感事","dynasty":"清","author":"多隆阿","text":"征鞭遥指客匆匆，三叠阳关曲未终。在道惟依识途马，此生原似印泥鸿。姑留冷面辞春酒，敢把冰心告夏虫。借问高翔千仞凤，待时可许信天翁。策马频催薄笨车，夕阳隐隐半天霞。依人我亦堂前燕，见小谁非井底蛙。牵惹馀情惟岸柳，勾留客子剩山花。知心独有中宵梦，夜夜催予速到家。"}