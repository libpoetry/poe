{"id":"1125806","title":"又同赏落梅二首","dynasty":"宋","author":"郭祥正","text":"江梅千片惜离披，更向风前把一卮。冷艳不辞今日舞，清香还是隔年期。客经易水忘归处，云倚巫山欲散时。安得不吟仍不饮，满头华发拟何为。谁惜东园玉树空，且携樽酒与君同。盈盈素艳辞寒萼，浥浥馀香散晓风。已许冰霜分我瑩，尽饶桃杏向人红。能诗自有倪夫子，何必滁阳觅醉翁。"}