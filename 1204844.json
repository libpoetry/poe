{"id":"1204844","title":"摸鱼儿","dynasty":"元","author":"许有壬","text":"买陂塘旋栽杨柳，田家小小成务。一年清景君须记，大胜草烟花雨。冰冱渚。把一片玻璃，围护琼瑶屿。钩帘独语。是天富吾家，地输清供，种种出奇趣。桑榆乐，造物而今已许。一竿自惜归吕。圭塘欸乃烟波曲，却作腐儒章句。尊有醑。是波若神汤，世与诗同谱。谁能复古。且池上观梅，炉中煨芋，灯下治书圃。"}