{"id":"1114259","title":"送舟过南山用琴韵","dynasty":"宋","author":"李弥逊","text":"唤起骑鲸玉树埋，江边琢语亦佳哉。眼看云起山容改，坐觉春随花信来。隔水村深寻径入，系船门窄待僧开。个中有句无人道，更遣丰隆着雨催。雪涛一苇意雄誇，惯与滩头雁聚沙。年后腊前梅唤客，山南水北竹为家。蓬蒿影里开三径，笳鼓声中听两衙。去住了无忻厌赏，暮年心迹晚林鸦。"}