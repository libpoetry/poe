{"id":"1114378","title":"乐章五曲 迎神","dynasty":"宋","author":"李复","text":"南山深，云冥冥。苍松长，寒枫阴。紫檀椒堂白玉庭，千年桂树落子青。吉日矣辰良，浴兰兮佩芳。穆将愉兮神君，沛荃旗而来翔。青霓叩额通绿章，鸿龙开门宫中香。望君御兮前渚，再拜兮起舞。时不可兮再得，聊徜徉而容与。海日上天破苦雾，散香酾酒巫进舞，神在琵琶弦上语。载鸾旂，伐鼍鼓，驱丰隆，笑玉女，小雨班班点飞土。驾文螭兮张翠羽，兰为旌兮桂为斧。神车出兮青山空，留应龙兮守山宫。古烟苍苍封寒松，流水溅溅山重重。促前导兮走轻雷，驻清驭兮云低回。石坛漠漠风帏开，乡人奠拜神君来。雾光散兮曈曈，蘪芜青兮椒红。石上菖蒲生紫茸，曲屿蘋长丝影重。雉鷕鷕兮鹿伎伎，圆鳞金光出寒水。碧鼎收香养云子，三脊白茅断为委。平壶玉酒清于空，开壶芳新破晓风。罍前洗爵奠当中，海南沉水烟濛濛。人有诚，神有灵，幽明通，荐芳馨。刻花圆楹青玉趺，高堂䡾䡾云锦舒。两阶纳陛先登巫，近前神喜巫歌呼。扬桴兮拊鼓，金鸣兮竹语。长丝哀怨雁移步，堂上声歌堂下舞。工祝濯柳洒庭户，神君功多人有主。风清气微散时雨，上无螟蛉下无鼠。川满粳兮陆满黍，少妇窗间弄机杼。乡人相劝醉场圃，敬拜神君芘吾土。鼓急兮收舞影，火销兮膏烬冷。乡人出门女巫醉，日下西山起阴暝。荇叶光，青幡长。坛前旗影动回风，飞电忽转雷隆隆。玉剑莲花碧珠佩，喜云低来有酒气。浮空皓皓从归辔，千骑无声去如水。龙车兽鬼不踏尘，迅霆一击开山门。神兮神兮爱吾人，千年置社乐神君。"}