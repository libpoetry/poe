{"id":"1111794","title":"和陈子良海棠四首","dynasty":"宋","author":"吴芾","text":"春来人物尽熙熙，红紫无情亦满枝。正引衰翁诗思动，举头那更得君诗。花间春色丽晴空，恼我狂来只绕丛。试问妖娆谁与比，一株胜却万株红。雨后花头顿觉肥，细看还是旧风姿。坐馀自有香芬馥，不许凡人取次知。十年栽种满园花，无似兹花艳丽多。已是谱中推第一，不须还更问如何。"}