{"id":"816753","title":"满江红 登芜湖塔绝顶，用辛弃疾韵","dynasty":"清","author":"董元恺","text":"拾级而登，跨江表、曾霄突立。凭槛望、烟帆沙鸟，连樯风急。霞映楼船百仗火，云横铁锁千寻壁。问何时、天堑限江南，谁曾识。栏杆外，衣沾湿。铃甋下，珠摇滴。向苍苍搔首，遥遥空碧。俯仰自悲身世事，奔驰空洒杨朱泣。拟过江、也学贩缯人，同为客。天上仙郎，却占尽、人间清福。人都羡、门阑喜气，锦攒花簇。威凤新膺博望选，求凤始叶和鸣卜。正日边、遥捧五云还，芙蓉麓。绾绶日，丹文毂。合卺夕，金莲烛。恰荣分紫诰，徽音堪续。蕙圃门盈桃李树，鸾坡堂种蓝田玉。拟明年、此际海珠生，华封祝。何意卿卿，常则住、白鸥溪曲。那更是、一春风雨，远山如沐。插槿新栽空谷锦，移恨远带潇湘绿。羡深闺、泉石费经营，翛然足。还须种，柴桑菊。原不慕，金门肉。任花开花落，无荣无辱。半阁遥临天似水，野航小泛人如玉。倩天边、曾向故园飞，双黄鹄。蓟北燕南，空自叹、风尘碌碌。原无分、逍遥容与，一生清福。樱笋江边春正好，莼鲈溪畔秋方熟。只清风、明月不须钱，随时足。柴门外，闲鸥鹜。东轩内，栽松竹。料归期未远，不容卿独。皓腕共牵菱角美，冰盘满荐鸡头肉。更隔年、预酿不时需，应千斛。绿鬓功名，雅自负、苍髯如戟。恰又听、玉堂清漏，金门瑶瑟。风动铃音趋直早，花移砖影挥毫毕。共一春、携手上高楼，江南客。文蔚起，名薰炙。庭罗雀，尘凝席。正承华初启，烽烟方息。击楫谋成台上米，围棋齿折中门屐。拟升平、朝野献南山，从今日。落托京华，凭坐卧、高楼百尺。畅好是、玉河垂柳，凤城寒食。苹果堆盘红半染，葡萄张幕青如滴。黯销魂、还忆去年时，天涯隔。谁啸咏，梁园雪。空对酒，南窗月。只归来风景，不堪重说。拨刺刀鸣豉下鲙，穿泥笋迸篱边壁。倩回风、迢递寄长安，云千叠。"}