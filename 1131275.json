{"id":"1131275","title":"送王仲言添倅海陵","dynasty":"宋","author":"楼钥","text":"万卷诗书老雪溪，颀然二子和埙篪。绝怜伯氏久亡矣，犹幸夫君及见之。来上鹓行人谓晚，往舒骥足自嫌迟。他时还向云门否，布袜青鞋尚可期。遂初陈迹遽凄凉，击叹青箱极荐杨。谈笑于侬情易厚，典刑使我意差强。重屏旧画论中主，古殿遗文话阿章。旧事从今向谁得，尺书时许到淮乡。"}