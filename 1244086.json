{"id":"1244086","title":"题邓家妇王氏诗卷","dynasty":"元末明初","author":"郭钰","text":"青原之北书台东，高官厚禄多才雄。一死独称邓家妇，立身岂在文章工。黑风吹沙舞魑魅，剑花凝碧血流地。红颜薄命谁不怜，高风能使男儿愧。邓侯莫伤鸾镜空，厚夜招魂归故宫。结发深恩不相负，今日始见修齐功。茫茫世事东流水，邓侯容发今何似。黉宫有井井有人，重到读书须向此。"}