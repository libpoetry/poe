{"id":"829125","title":"灵岩咏古八首 馆娃宫","dynasty":"清末近现代初","author":"吴妍因","text":"不虞后院伏枭雄，却向中原图远功。未必美人曾误国，君王自弃馆娃宫。檀瓣珑玲莲步轻，吴王含笑丽人行。岂知于越来千骑，化作衔枚疾走声。生逐鸱夷事有无，避兵应与丽华殊。君王恩泽深于井，不信推波竟沼吴。细草当春生古香，昔年于此贮夷光。朝云暮雨今犹是，何处东窗白玉床。清波不浣旧时纱，相并琼轩玩月华。宫草未因兴废改，年年池上自开花。夕阳翠袖拂花低，缓缓归舟香满堤。一箭吴山难阻隔，军声直透越来溪。黄池不逊家山破，于越兵来鼓未鸣。想是属镂颁赐后，石头祇亦噤无声。当年黄鸟亦知音，翠嶂频传绿绮琴。今日五湖烟水窟，鱼龙可解听狂吟？"}