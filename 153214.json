{"id":"153214","title":"夏夜雨晴遣怀","dynasty":"宋代","author":"贺铸","text":"积潦被广陌，谁过牛侩翁。闭关养尪瘵，药石收良工。高斋俯嘉樾，疏箔延清风。左右列图史，披张俄一通。从嗤獭祭鱼，聊学蠹书虫。坐挹古人语，孰云吾道穷。浮生梦境间，不蔕之惊蓬。生死犹物化，今昔贤愚同。分阴贱垂棘，白日莫再中。薄暮纷滓澄，寥寥还太空。为问此何夕，凉蟾生自东。荒哉西园士，联盖追轻鸿。行乐以至斯，不知息微躬。侧聆天鸡鸣，凡耳初破聋。吾从汗漫游，遡景鞭垂虹。濯缨咸池渊，曦发若木丛。亲串不我忘，惠音赤鯶公。长哦赋来归，阅尔世上雄。"}