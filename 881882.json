{"id":"881882","title":"齐天乐 余闲书院拟赋蝉","dynasty":"宋","author":"吕同老","text":"绿阴初蔽林塘路，凄凄乍流清韵。倦咽高槐，惊嘶别柳，还忆当时曾听。西窗梦醒。叹弦绝重调，珥空难整。绰约冰绡，夜深谁念露华冷。不知身世易老，一声声断续，频报秋信。坠叶山明，疏枝月小，惆怅齐姬薄幸。馀音未尽。早枯翼飞仙，暗嗟残景。见洗冰奁，怕翻双翠鬓。"}