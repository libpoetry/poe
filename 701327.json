{"id":"701327","title":"和林君时恭山居韵四首","dynasty":"明","author":"黄仲昭","text":"春入池塘草色新，吟边鱼鸟觉情亲。雨馀涧水流花出，恍惚桃源洞里人。入夏林端荔子新，开尊时与故人亲。有时笑傲苍松下，闲看红尘得意人。小槽酿出绿醪新，溪叟山翁笑语亲。吟对黄花无别事，悠然尘外一闲人。万壑千峰积雪新，闲中诗酒镇相亲。兴来独步溪桥月，笑与梅花作主人。"}