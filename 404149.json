{"id":"404149","title":"玉漏迟·寄和凹园胥江","dynasty":"近现代末当代初","author":"黄咏雩","text":"酒阑春梦远。琼笙指冷，暮寒如剪。多事啼鹃，暗把翠阴轻换。休问王孙去路，早枯尽、天涯双眼。天晼晚。碧云芳草，愁心凌乱。且唤海上潜虬，便细拂冰弦，与听清怨。绝岛伊谁，作我水仙琴伴。流水空山月夜，算梦里、多番相见。相缱绻。三十六江深浅。"}