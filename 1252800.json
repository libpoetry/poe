{"id":"1252800","title":"南康书事十首","dynasty":"元末明初","author":"王祎","text":"五花出青穹，宛若金芙蓉。日射光灿烂，云生气鸿濛。谁其凌绝顶，笙鹤驾长风。山前雨瀑流，势欲翻崒嵂。银河九天倾，玉峡双龙出。六月幽壑间，阴风动萧瑟。飞桥架绝涧，怒湍若雷音。直比三峡险，岂特千丈深。颇闻阴雨夜，下有潜虬吟。言寻白鹿洞，欲访紫阳翁。一溪浸山月，万壑号松风。前哲不可及，怅望将焉从。临湖作幽亭，湖光净如镜。仰观云翼翔，俯览渊鳞泳。景会乐自生，悠然孰吾竞。郡廨新落成，繁木荫阶戺。稍忻吏牍希，粗觉民事理。檐雀不相猜，群饮砚池水。晨兴毕公事，坐憩六老堂。堂前松桂疏，堂后桃李芳。亲手为培植，留以此甘棠。居斋未为陋，煖翠名吾轩。岚气沾细簟，花光照清尊。庐山真面目，相对每忘言。山园一亩许，种竹复栽蔬。摘蔬作朝馔，对菊供晚娱。澹泊固有味，无酒当何如。古人乐吏隐，所贵性有适。著述本吾事，催科岂其职。咄哉彭泽翁，惆怅为形役。"}