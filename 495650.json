{"id":"495650","title":"木兰花慢 双挽","dynasty":"明","author":"陈霆","text":"算多愁、和天也惨，双股泪、席间流。记花月楼台，扇横鸾影，杖拥鸠头。西风妒他春好，并霜威、作践一场秋。翠减芙蓉夜被，尘生古褐冬裘。青山今古事悠悠。双冢向人愁。有守宿寒鸦，招魂芳草，代哭鸣蜩。椿萱世难全寿，叹人生、到此意俱休。付与夕阳收管，一杯时奠松楸。"}