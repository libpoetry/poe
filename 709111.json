{"id":"709111","title":"乌金千佛塔歌","dynasty":"明末清初","author":"王邦畿","text":"王城城西金火流，金星火星相聚谋。火自烧火金烧金，乾坤日月星辰沉。金枯火绝混沌死，兽蹄鸟迹盗贼起。蓦地拥出金芙蓉，芙蓉花上灌顶红。四方四角角棱棱，四方方界如画屏。一级七级高几丈，气势排空不可量。东西南北坐至仁，至仁约略千馀人。庄严七宝金袈裟，黄金照我如日华。大光明里人稽首，生人智慧大能久。当时皇帝奔上天，至今碑记大汉年。眼观海水盈复竭，饥乌不啄西山铁。"}