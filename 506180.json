{"id":"506180","title":"姑恶鸟","dynasty":"明","author":"周是修","text":"有鸟有鸟终日啼，万口千声如一词。云是悍妇怨姑恶，精魂幻化之所为。我听此言重惆怅，惆怅思之谁是非。人家生男愿取妇，取妇愿能纂家务。自古物从勤上生，讵容怠惰无思虑。姑詈汝，愿汝勤，姑挞汝，愿汝能。汝改姑欣欣，不改姑难平。如何重恩爱，翻化深愤嗔。殒身化鸟道姑恶，孙孙子子传怨声。古有孝妇冢，亦有义女亭。至今人叹慕，至今人颂称。汝言姑恶姑不恶，自此吞声休更鸣。"}