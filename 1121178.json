{"id":"1121178","title":"挽潘守","dynasty":"宋","author":"林希逸","text":"诗书家世事，公独妙兵筹。异质生三乳，时名放一头。万山丛里邑，五岭水边州。谩道登朝去，功多恨未酬。广蜀为唇齿，双江直下舟。人知传干腹，公识到源头。袖入榻前疏，筹深岭外忧。慇勤参近事，字字比龟猷。乡闾扶杖久，早岁誉兵间。谁信白头叟，能柔赤脚蛮。人言劳不报，公有道能閒。似是英雄骨，埋名向此山。文武忧才尽，斯人为底穷。威声传境外，袖手老闽中。来往二三客，康宁九十翁。及门曾一识，铭笔愧难工。"}