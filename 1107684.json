{"id":"1107684","title":"孙器之奉使淮浙至江为书见寄以诗谢之","dynasty":"宋","author":"司马光","text":"韊矢迎山驿，轺车下帝台。夜看牛斗分，应有使星来。晓棹旌旗迥，暮河钲鼓喧。商船极目避，汉使一何尊。吴酿木兰春，红鲈白锦鳞。玉盘聊下箸，初识紫丝莼。岫贴晴天阔，舟缘石岸深。遥知作书处，缆袅绿波心。沙溆鹤争飞，波光可染衣。松江异淇水，信美不如归。"}