{"id":"1235962","title":"题池州九华山","dynasty":"元","author":"张弘范","text":"萍浦波平两岸风，群山争妒九华雄。城头秋日掀髯里，槛外诗成极目中。霞日晚时山更翠，江鸥潜处蓼偏红。楼间多少前贤句，惆怅烟岚自古同。客逢佳节若为酬，地主相邀上北楼。满目奇观风日晚，一襟清兴不胜秋。笑倾琥珀欢无极，醉指芙蓉看未休。莫怪群山竟遮映，数峰高处愈风流。"}