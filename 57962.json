{"id":"57962","title":"吴姬留客行","dynasty":"明代","author":"王绂","text":"吴姬年少才十六，能抱琵琶唱新曲。愁连山黛锁青蛾，汗透霞绡湿香玉。问郎今去宿谁家，郎须听妾弹琵琶。吴城有酒不肯住，巴姬未必颜如花。迟留那得情相与，芳心一一弦中语。空江霜落叫征鸿，孤棹风高响秋雨。须臾仿佛临三湘，切切哀猿堪断肠。巫阳云暗楚台晚，故山不见关山长。弹到胡笳少三拍，郎心欲去何匆迫。挽郎不住郎过船，满江月色秋潮白。"}