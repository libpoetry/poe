{"id":"1131289","title":"李公执挽词","dynasty":"宋","author":"楼钥","text":"乃翁志欲卧烟霞，宅枕清江欲泛槎。心地共知容渤澥，梦魂曾不到京华。伯鱼久已闻贤训，魏子端能起外家。瀰望三江梁下水，陇西德泽信无涯。未甘辛苦去朝天，故作逍遥陆地仙。老子平生万事足，人间五福一身全。厌看日月同奔骥，摆脱尘烦等蜕蝉。重到江头人不见，晓风吹泪忽潸然。"}