{"id":"239056","title":"蜀道自勉·潮阳章烟墨","dynasty":"宋代","author":"石介","text":"潮阳章烟墨，去京路八千。吏部有大功，得罪斥守藩。朝冲江雾行，夜枕江涛眠。蛟蜃作怪变，时时攀船舷。鱼龙吐火焰，往往出波间。故为相恐怖，倏忽千万端。道在安可劫，处之自晏然。我乏尺寸効，月食二万钱，自清西南来，此行非竄迁。蜀山险可升，蜀道高可缘。上无岚气蒸，下无波涛翻。步觉阁道稳，身履剑门安。惟怀史部节，不知蜀道难。"}