{"id":"1121123","title":"鲍待用挽词四首","dynasty":"宋","author":"林亦之","text":"一经教子已青裾，况又行年七十馀。恰好遭逢身却死，北风门外只长嘘。去年一笑荔枝园，今岁重来是墓门。纵有青青旧时树，已看斜日照黄昏。寒村夜雨断人烟，却有累累哭野田。一饭谁能吊衰草，似君此事至今传。读尽东床一卷书，不妨踪迹向来疏。剑津红帐为门户，想得多多送葬车。"}