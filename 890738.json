{"id":"890738","title":"二郎神","dynasty":"宋","author":"吴潜","text":"小亭徙倚，慢一步、立秋千影。渐夕照林梢，晚风池上，缉缉轻寒嫩冷。又是将他春僝僽，酿一种、花愁花病。空客鬓岁迁，征衫人老，倚楼看镜。还省。故园多少，紫殷红凝。窗外晓莺啼，抚墙金缕，烟柳慵眠乍醒。挑菜踏青，趁蜂随蝶，长负清明时景。凝伫久，蓦听棋边落子，一声声静。"}