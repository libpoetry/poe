{"id":"506838","title":"送刘佥宪之湖广提调学校","dynasty":"明","author":"杨荣","text":"荆楚在南服，土旷民物稠。承平几百年，俗化追虞周。庠序育英俊，教养恩惠优。近来振铎者，学政殊未脩。圣明急先务，夙夜廑此忧。大廷纶音降，俊彦旁敷求。分命典文轨，因时振风猷。刘君我同志，学行谁与俦。历仕三十年，白发今满头。鹗荐惬舆论，经邦有深谋。伫看扬英声，飞隼横九秋。劝惩肃规矩，昏惰无逸游。坐令小大材，异日咸可收。巍巍衡阳山，瀰瀰江汉流。勖哉全令德，声望同久留。"}