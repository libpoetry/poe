{"id":"1232895","title":"福宁州谣三首 其三","dynasty":"元","author":"无名氏","text":"山巍巍兮无麦原，白面细粉常盈盆。林森森兮无桑柘，锦绣绫罗色相亚。出门见岭不见江，案前罗列皆鲈鲂。儿童吼鬨南山下，剩逐牛羊与驴马。山妻嘻笑临堂前，满头珠翠垂翩翩。自言获功始三载，胜如仕宦数十年。但愿魁寇未殄灭，与我增财广置山间田。"}