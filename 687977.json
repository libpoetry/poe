{"id":"687977","title":"送羽林领军陛见三首","dynasty":"明","author":"成鹫","text":"建牙吹角下楼船，直驾长风溯百川。出匣双龙光照水，连镳四马并朝天。岸容带菊呈金印，山意将梅引玉鞭。林下野人频拭目，看君姓字上凌烟。多君此去气何豪，马上霜花拂锦袍。旌旆兼程天路近，风云发轫汉坛高。相将竹帛分龙节，怀抱经纶讲豹韬。大笑山中老铅椠，腰间不识吕虔刀。出身便作羽林儿，换取朝衣拜凤墀。脱颖囊锥看此日，拔茅连茹正当时。雪晴古驿高歌入，霜发新硎望气知。想到南衙多胜事，御河冰泮问归期。"}