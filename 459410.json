{"id":"459410","title":"二日皆阴雨，明日即中秋，颇忧无月。夜自医院归，见雨止月出","dynasty":"当代","author":"卢青山","text":"昨日秋阴凝天疆，自晨及夜皆暮光。今日冷雨更来战，推冬作宰秋先降。明日中秋苦久望，祈帝莫吝嫦娥妆。向夜抬眼倦千百，诧喜交作东岑黄。絮云如陆海中张，亦如层幕遮闺窗。玉容辉熠安可掩，隐隐圆颊透清霜。医院独归步踉跄，体乏如死心空荒。得此岂必不老药，腋欲生羽举轻扬。数年屡误桂花香，今更止酒愧无方。肖子早备明宵席，野无人处溪石旁。讥我“拘拘真女郎，斩首疗疯罪安偿。一躯所托随造物，竟以身患屏欢觞”。有女亦如天中璋，目似可及手难将。醉中或可迷真幻，舒我一岁九回肠。"}