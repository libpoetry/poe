{"id":"747161","title":"傀儡行","dynasty":"清","author":"赵函","text":"郭郎登场鲍老笑，竿木一身任颠倒。居然歌哭蔡中郎，但少心肝陈叔宝。都昙答腊乍一声，胡琴羌管咿嚘鸣。羡君玲珑体骨轻，掉臂直上屏风行。弋阳新腔变古调，凉州妙舞含余情。轩然旗帜拥甲兵，领军面目骄可憎。桃梗路逢土偶语，袍笏从容相尔汝。喁喁恩怨不肯休，世间有此痴儿女。魏梁院本无人知，金傀儡亦罢水嬉。獐头鼠目行处有，五官虽具徒尔为。虎贲将军木居士，举世纷纷窃其似。扶娄狡狯亦大奇，能令公怒令公喜。市人一閧傀儡止，偃师之技只如此。"}