{"id":"1039774","title":"次韵孙直言九日登龙门山","dynasty":"宋","author":"赵抃","text":"皇祐二年秋九月，九日龙门遇佳节。新都大夫孙隐之，报政优游共民悦。升山高会宾主俱，满头黄菊泛茱萸。遥开醉眼极千里，身高气爽胸怀舒。逢时感物以次发，诗成落落倾玑珠。初言府政好太守，化行岁稔民力苏。喜声协气遨以狂，稚子负老老者扶。又言登临风景异，澄川秀野如披图。殊方真赏到奇处，未来空只誇江湖。得之独善不在己，远遣遗我开烦纡。嗟我江原亦民长，周遭百里平如掌。簿书役役甚囚拘，闻有岷峨无计上。及闻治邑兹山奇，脚力不到神魄驰。谁知我亦好山者，箧中时复观君诗。"}