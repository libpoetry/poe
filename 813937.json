{"id":"813937","title":"沁园春·题李艾山先生像二首","dynasty":"清","author":"陆震","text":"吾邑人文，实自先生，再起词场。当永嘉之末，犹闻正始，杜陵而下，不愧襄阳。伯仲相师，朋交迭倡，日坐先公旧草堂。閒高咏，与卧游宗丈，探讨微茫。不知底事心伤。长北望、神州意激昂。纵杯中酒热，焉能遣恨，风前泪落，只使沾裳。土室卑栖，牛车稳卧，多少遣民此遁荒。今安在，总云飞星散，人去琴亡。最震伤心，二十馀年，不见吾亲。记临终有托，累公弱息，没身不负，勖我先人。思旧情深，矜孤谊重，几载从游若饮醇。今回首，叹骑箕去后，忽判多春。像惟三益传神。恰刘子、兹图亦写真。看霜髯雪鬓，丰标如在，苍松乱石，笔墨犹新。补景为谁，妇翁吴老，也向重泉结比邻。题词罢，对一天风雨，百感酸辛。"}