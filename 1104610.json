{"id":"1104610","title":"绍兴以后时享二十五首 迎神用《兴安》。","dynasty":"宋","author":"郊庙朝会歌辞","text":"奉先严祀，率礼大经。时思致享，肃荐芳馨。竭诚备物，乐奏和声。真驭来止，熙事克成。圣灵在天，九关崇深。风马云车，纷其顾临。拥祥储休，昭答孝心。孝孙受祉，万福是膺。嘉承和平，秩祀为先。乃练休辰，祝史告虔。内心齐明，祀具吉蠲。交际恍惚，如在后前。道信于神，神灵燕娭。酒有嘉德，物惟其时。缓节安歌，乐奏具宜。欣欣乐康，福禄绥之。"}