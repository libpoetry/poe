{"id":"1122883","title":"袁州庆丰堂十闲咏","dynasty":"宋","author":"祖无择","text":"吏散铃斋掩，闲眠到日斜。无端是春梦，容易绕京华。郑声良可厌，闲抱七丝琴。欲识调弦意，理人先理心。年长身多病，闲钞已试方。未甘先犬马，毕命报恩光。青山日相对，闲看白云生。谁谓无心出，中含济物情。晓桉三杯后，闲烹北苑茶。色香俱绝品，雪泛满瓯花。扁舟宾客少，闲作道家装。迹静心还静，逍遥觉日长。雨霁轻埃息，闲吟面曲池。游鳞时对掷，双破碧涟漪。朝来因试笔，闲答故交书。莫怪音尘绝，吾心与世疏。渐老无功业，闲思惜壮年。桑榆如有得，犹可勒燕然。晴轩足清趣，闲与鹤开笼。寄语北山侣，无惊蕙帐空。"}