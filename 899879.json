{"id":"899879","title":"沁园春 为叔父云溪主人寿","dynasty":"宋","author":"张绍文","text":"数遍时贤，谁似云溪，未老得闲。自抽身州县，归休旧隐，灰心名利，跳出尘寰。卸却朝衣，笑拈拄杖，日在花阴竹径间。身轻健，任高眠晏起，渴饮饥餐。垂弧猛省当年。且约住春风开寿筵。况园亭池馆，新奇佳丽，弟兄子侄，歌笑团栾。绿鬓朱颜，纶巾羽扇，做个人间长寿仙。霞觞举，愿年年今日，长对南山。"}