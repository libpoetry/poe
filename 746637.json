{"id":"746637","title":"湖上望庐山醉歌","dynasty":"清","author":"彭泰来","text":"挂席鄱阳船，痛饱浔阳酒。二千里外不逢人，五老云中忽招手。湖波一白吞长空，波心倒濯青芙蓉。石梁三道揭南斗，云锦九叠张天风。天风云开，宛虹不来。洪荒昔漾，滔天可哀。高崖绝壁不知几万仞，禹航所汎下压千崔嵬。蜾书龙画入石处，互古灵踪翳神露。紫霄直上连青冥，咫尺飞翔玉京路。湖上南溟客，醉赋庐山篇。匡君兄弟笑相视，问我浮世今何年。眼中陶谢两黄鹄，灭景远入香炉烟。吟诗吾怜孟浩然，草堂亦爱白乐天。傥与卢敖汗漫游戏太清上，安知我身前度非青莲。浩歌叩舷风日美，山雪春融九江水。江南江北青山多，有酒不饮如山何。"}