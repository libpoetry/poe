{"id":"682558","title":"奉使淮藩留别同馆诸君","dynasty":"明","author":"区大相","text":"层城何高高，上列珠树林。林间有好鸟，相对扬徽音。飘风日夕至，吹我异川岑。川岑虽云异，幸不隔同心。故人怜远别，惠我结衷襟。申诺等崇丘，佩谊重兼金。徘徊首归路，对酒成慨吟。黄鹄东南飞，五里一回顾。莫言飞不前，但为念君故。士由美名毁，女由美容妒。不见秋至草，零落在朝露。今我同怀侣，白首期终誉。交亲谊在敦，临别申情愫。忆我游天阊，结交青云人。私心窃自许，积念在致身。作者十馀辈，文雅皆等伦。良时美嘉会，散步出城闉。高言矫当世，逸气横秋旻。聚散苦无端，为乐不及辰。而我复远役，怀哉隔音尘。永言保坚白，卒岁无淄磷。国典申旧章，同列美斯游。斯游信云美，揆德实非俦。才惭下国使，礼展同姓侯。侯邦指南服，襟带冠炎陬。陶陶首夏月，湛湛露斯浮。朱华耀玉节，芳树引华辀。南涉清淮岸，北顾大河流。嘉会日以远，皇恩难可酬。黾勉事行役，所虑为罍羞。"}