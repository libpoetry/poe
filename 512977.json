{"id":"512977","title":"谢项郎中文祥寄笋脯","dynasty":"明","author":"沈周","text":"浙雨溢山薮，竹萌密无地。土人饕顿顿，肠胃当厌饫。吾苏少其祖，数竿破俗艺。有茁重儿孙，岂敢屑盘箸。知味聊耳耳，仅免煮箦茹。爱我爱日翁，脯腊富裹寄。蒸爚得火候，法熟野衲治。新鲜色莫黯，纂纂玉缕脆。烘日不过熯，著盐未多渍。尝之清可珍，吃棒元脩避。余生本骨立，滋瘦忘所忌。客佳稍出供，荐茗聊三四。还笑湖州馋，不管伤幼稚。闻君苦痰疾，日食不妨嗜。医氏曾有说，性可消膈滞。能分固知羡，推食感念至。"}