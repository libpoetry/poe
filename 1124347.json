{"id":"1124347","title":"又用韵酬赠潘杨二首","dynasty":"宋","author":"项安世","text":"物物当前总是诗，遇丝成瑟竹成篪。止呼大义周王泽，蔽以无邪孔氏思。屈贾词悲变弁凯，齐梁格靡陷崔绥。欲回温厚千年教，须仗诗翁为一麾。四海诚斋独霸诗，世无仲氏敢言篪。周公费誓传禽父，宣圣中庸授子思。钟子期家应善听，邮无恤后定能绥。真传更在吟哦外，大节如山不授麾。"}