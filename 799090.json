{"id":"799090","title":"二郎神 饮李氏康乐园展重阳作，用汤恢韵","dynasty":"清","author":"杨玉衔","text":"翠微径仄，怯鬓白、被风飘影。念橘柚新阴，枌榆旧社，门掩裙裾客冷。比似侯爪将军树，勿误认、文园秋病。喜百果缀星，千花扶路，如临天镜。重省。衔杯笑语，云浓液凝。识棨戟门庭，邯郸客枕，先被流莺唤醒。松菊三休，茱萸再醉，犹是龙山风景。人解道，檀锁雕笼鹇放，一帘尘静。"}