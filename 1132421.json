{"id":"1132421","title":"和酬李殿院以野将游吴蜀二首","dynasty":"宋","author":"魏野","text":"将从两蜀下三湘，清世那忧道路长。杖屦虽然游自在，旌旗宁免别凄凉。召公化实宜歌咏，谢傅诗尤愧发扬。愿得德星归未动，光芒依旧照毫芒。携得筇枝背得琴，欲浮蜀浪陟吴岑。本期胜境酬双眼，却恨虚名阻片心。出似蓬飘宁免醉，住如匏系不妨吟。重酬雅咏重思想，太守相留意最深。"}