{"id":"1141207","title":"闻崇安县学立碑","dynasty":"宋末元初","author":"熊鉌","text":"出山未踰月，辄复入山去。平生武夷志，兹游适真遇。诛茅倘可遂，岂但山水趣。扶摇欣夙心，踌躇动长虑。恭惟文公学，倡道匪虚语。向微剖析功，斯人遂聋瞽。斋居一原叹，此叹无人悟。晚年制作心，门人未轻许。真实浸泬寥，枝叶谩誇诩。漂沦未百年，剽窃立门户。吾党固有愆，斯道自今古。扶偏须忠臣，邪说可无距。同志此来游，兴言激余素。礼乐愧河汾，兴唐竟谁予。大隐堂前水，滔滔自东注。回薄万古心，无言对天柱。"}