{"id":"540783","title":"悼世皇三十韵","dynasty":"明","author":"赵完璧","text":"圣帝今何在，皇恩不可酬。康平叨四纪，德业慰千秋。刑赏天王政，奸谀遐迩休。神功昭绝域，灵瑞辑中州。尺土一心泽，秋毫万里眸。唐虞轶高志，秦汉眇凡俦。千古英雄主，群生际会优。一朝三世禄，两诰五云浮。罗织曾生死，权豪已破谋。晋惭天日末，归乞陇云游。白面新承宠，金门早见收。天波春溢海，晚眷雪盈头。终自怀芹曝，无由报马牛。夙期天保祝，不为鼎湖留。龙剑空陈迹，乌号遗世忧。天风悲海岳，云日惨旌斿。山色悽还变，江声咽不流。麻衣飞暮雪，杜宇剧春愁。宾旅辞华馆，弦歌静玉楼。凤膏寒贝阙，孔盖杳瀛洲。仙骨一区木，神龙数尺丘。忠肝悽欲裂，苦节竟何求。夏启归贤嗣，周成佐故侯。儿曹贞信义，王业勉伊周。壮士应崇孝，残躯不解筹。徒将庭教意，不尽此生谋。力竭怀终古，哀馀抱寸幽。龙颜瞻失睹，天阙负无由。怅望苍梧老，啼痕湘水侔。山川两不灭，此恨共悠悠。"}