{"id":"483565","title":"卧龙冈观贾秋壑故第","dynasty":"明","author":"胡翰","text":"宋祚移东南，会稽国内地。白日照城郭，相君开甲第。蜿蜒卧龙冈，高出列雉背。审曲立万楹，增雄逾九陛。飞栱凌丹霞，交疏激清吹。上极高明居，下有幽深隧。栖甲戒不虞，为计亦已至。以此忠社稷，宁复忧陨坠。扬扬昧所图，扰扰复多制。崦嵫日西薄，祝栗风南厉。鲁港十万师，闻钲一声溃。木披本先蠹，堤坏川如沛。诗人谨厉阶，人祸岂天意。摩挲冈头石，零落重奎字。山川一何悠，苍莽鸿飞外。旧时贺老湖，酒船总堪系。吾宁慕贤达，聊以抒长慨。"}