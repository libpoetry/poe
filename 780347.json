{"id":"780347","title":"金缕曲 夜坐叠前韵","dynasty":"清","author":"周之琦","text":"画鸭香心暖。倚黄昏、岁残时序，漏长檠短。官阁梅花开犹未，吹破一枝羌管。念独夜、清尊谁款。弹指春光天街近，渐东风、飏得红尘软。吟拥鼻，数声缓。金梁此夕啼鸦怨。黯消凝、旧山图画，不堪重展。烟梦凄迷无寻处，多事彩云吹断。算顾曲、心情都倦。唤起青鸾归飞去，看樊楼、十二珠帘卷。千里外，寄愁远。"}