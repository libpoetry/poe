{"id":"615395","title":"登麻姑台","dynasty":"明","author":"李孙宸","text":"杖藜随意出花间，散步麻姑百丈潭。潭上琪花与瑶草，一一金光映客颜。云舆凤辇不可即，空听天风落佩环。手自揖麻姑，长笑振衣起东望。蓬莱浅且清，阅世沧桑聊复尔。我生安敢望神仙，野性由来厌俗缘。此曾登临何地复何日，只见秋山历历楼台白玉淩苍烟。四十劳生虚自度，到此不觉心茫然。须臾红日已西昃，览眺徘徊重叹息。四大此身何所归，安得淩风就双翼。神楼灵散若可逢，长与人间辞谷食。"}