{"id":"1001149","title":"造侄寄人面毛竹杖四","dynasty":"宋","author":"曾几","text":"麦秋气清和，槐夏日阴翳。块然守蓬蒿，何以破昏滞。肩舆卒辈乏，徒步脚力费。出门即林丘，散策空梦寐。剩为犹子怜，遽以此君至。分明人面目，刻画老根柢。毛君又一奇，枝干不少异。想应开一束，妙简得三四。今晨入吾手，夷险可历试。芒鞋与周旋，白拂相妩媚。人生七十稀，况复已过二。多谢汝扶持，无乃太晚计。"}