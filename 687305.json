{"id":"687305","title":"山中杂吟","dynasty":"明","author":"孙传庭","text":"人迹真难到，奇花自在生。原皆天女散，安得尽知名。引水遥通灶，裁山曲抱墙。高楼窥树远，虚牖纳云长。天畔数声钟，听之清思发。独起步空阶，但见空山月。细路何盘折，重经碧藓封。钟鸣知寺近，只隔数重松。树起不见山，云生不见树。来往翠微中，衣湿非关雨。空林寂无人，清言共谁订。流水涧中鸣，泠然动我听。一片清凉石，凭余任意眠。归来倘有意，不用买山钱。留骖僧罢磬，肃客寺敲钟。迎送能俱废，愿将幽意容。辍卷入山来，搜吟非自苦。好景携不去，只合倩诗取。"}