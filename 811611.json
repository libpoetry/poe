{"id":"811611","title":"林赞虞丈出守昭通过黔赠别","dynasty":"清","author":"叶在琦","text":"长孺忠鲠臣，卧治典一郡。帝重二千石，择贤出邦宪。况轸边氓穷，宵衣廑清问。乌蒙硗瘠区，百产阙转运。比年累歉收，妇子乏馈餫。流亡入邻疆，风雪挟敝缊。颇闻今兹秋，可无颔顑恨。况又五马来，襦裤振贫困。吏人畏直声，屏息戢豪健。猺猓皆家人，睢盱听明训。政成召和甘，寒暑泯咨怨。春风苏枯壤，吹万有宏愿。崇朝天下霖，兴云自肤寸。姎徒岂敢私，俯首节旄建。实事副大言，乃不愧拜献。谁云儒术迂，卑之勿高论。京洛凉风来，阶墀秀佳菊。出门畏秋霖，泥潦胶双毂。城南邸居日，拥书坐斋屋。岂识行路难，终日跋岩谷。黔山无纡徐，阜众若穷蹙。西行望滇云，乱峰更奇矗。盘盘关索岭，高揭据腰腹。往来尘满襟，辛苦茧在足。境连无撤疆，人半奢安族。光阴问场市，村寨觅饘宿。久客惯荒程，渐于风土熟。此去秋渐深，薄寒起林麓。呷酒可辟瘴，郫筒旨且蓄。晓发耐暖佳，行装换禅复。起居望精调，长涂羡载福。龆岁迎高轩，客座睹妙墨。初知学波磔，涂鸦常侍侧。甚荷容觕顽，陋质许磨试。睽违重相见，吹竽滥清职。学步瞠乎后，蹒跚怯无力。同时侍从班，公书最杰特。天然擅风华，意不假雕刻。比来愈高卓，下笔成典式。台端索靖碑，论古诣精域。喜闻前驺过，寒厅觐颜色。久别犹虚庸，盛望愧难塞。骊驹不可维，送行已曛黑。探怀出绢素，匆匆那敢迫。请附书簏行，期寄邮筒得。郡斋知近山，春秋好登陟。使君今苏黄，摩崖待镌勒。"}