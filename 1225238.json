{"id":"1225238","title":"信饶道中雪","dynasty":"元","author":"吴师道","text":"五载乐閒旷，闭关每安眠。祖行复言迈，迫此将残年。江湖多北风，临流竟回船。连旬踏冻雪，驱马不得前。锦溪何沦漪，芝山亦清妍。岂乏故人居，欲往无由缘。漫漫四野白，青是谁家烟？仆夫慰饥面，呼酒还忻然。我独不解饮，自苦谁汝怜。前途幸云迩，努力勤挥鞭。职思在忧民，才薄志自坚。只应高人笑，胡不甘田园。"}