{"id":"174540","title":"喜吕令防归","dynasty":"宋代","author":"韩元吉","text":"閒居玩编简，萧然罕朋俦。古士信可佳，欲语不见酬。岂如平生交，臭味能相投。别久得会面，笑谈解人忧。况君复比邻，共此一壑幽。招邀接步武，文字资讨求。昨朝喜君来，快若沈疴瘳。开口四五笑，亹亹谈未休。鸡鸣任风雨畴能记穷愁。因知名教地，至乐真天游。新凉动梧竹，柴门掩清秋。三径无杂华，茙葵散金瓯。年丰鱼蟹熟，樽酒亦易谋。相过勿厌数，此外俱悠悠。"}