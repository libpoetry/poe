{"id":"155016","title":"依韵和子瞻游孤山","dynasty":"宋代","author":"文同","text":"跨明越，压苏湖，钱塘风物天下无。玉峰孱颜石穿漏，雪海浩荡潮喧呼。旧尝持之诧吾孥，会挈尔去相与娱。宦游若不来此都，腰间彩组徒云纡。子瞻凤咮新结庐，日哦其间兴不孤。平生美志自偿足，休问瞻之乐固有余，辨说是非从鲁蘧。我今有索君勿逋，归日好景为我摹。"}