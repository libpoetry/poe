{"id":"825302","title":"季直之子怡祖十二岁赋登塔诗曰凭栏词客招新月隔岸渔翁唱晚烟季直自作诗曰阿翁十二始为诗今汝追翁欲及之愿汝立身求学问要如登塔最高时又为怡祖请余书扇乃赋此遗之","dynasty":"清末近现代初","author":"郑孝胥","text":"老夫恨不学，无术返童幼。儿曹能自前，奚翅与我寿。啬翁无穷意，岁月苦难究。迟迟出定论，晚子殆天授。自吾见怡祖，喜子劲在后。不愁强弩末，再厉端可彀。晚烟新月作，思致绝隽秀。家学不独诗，风气果已就。"}