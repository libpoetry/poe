{"id":"1119895","title":"次韵前人取别二首","dynasty":"宋","author":"陈著","text":"初心高处欲穷游，兀坐书窗七月秋。风雨已成贫甫叹，山云却为老韩收。从来人事有圆缺，可是天公分去留。正尔无聊负暄立，赤书忽落剡溪头。云旆吹晴踏翠巅，写成诗卷思翻然。谁知同赋有齐己，人指醉吟为乐天。意自源头水中涌，语如山色雨馀鲜。尾貂分付归鸿去，欲便寻盟未有缘。"}