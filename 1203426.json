{"id":"1203426","title":"戚氏","dynasty":"元","author":"王哲","text":"冻云昌。出入缭邈遍舒张。直上玄凝，满空浓密，现嘉祥。六花妥瑶芳。轻飞缓舞姿飘扬。须臾渐渐俱缟，物物因迹尽均妆。选甚高下，那拘遥迥，一同不辨偏傍。更新鲜洁静，添素加彩，增至辉煌。唯睹晃瀁无方。应是瑞气，接引在中央。成佳致、自然盈尺，岁稔时康。显青苍。间点碧汉云归，片段日放晶阳。任溶任聚，正是流酥，独许仙客堪尝。淡味偏能好，浑如这、玉液与琼浆。细想虽无馥郁，便深宜、寂暗岁香。别生景趣盈盈，再腾妙妙，静里开真相。复作冰、为宝玲珑状。风剪剪、声韵珰珰。夜静来、转觉严凉。运星斗、皓月岂寻常。最相当处，明明莹彻，返照交光。"}