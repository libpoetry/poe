{"id":"1196627","title":"临江仙","dynasty":"唐末宋初","author":"孙光宪","text":"霜拍井梧乾叶堕，翠帏雕槛初寒。薄铅残黛称花冠，含情无语，延伫倚阑干。杳杳征轮何处去，离愁别恨千般。不堪心绪正多端，镜奁长掩，无意对孤鸾。暮雨凄凄深院闭，灯前凝坐初更。玉钗低压鬓云横，半垂罗幕，相映烛光明。终是有心投汉佩，低头但理秦筝。燕双鸾偶不胜情，只愁明发，将逐楚云行。"}