{"id":"702626","title":"和刘工部钦谟无题韵","dynasty":"明","author":"童轩","text":"垂杨门巷嫩寒馀，银鸭香清绕燕居。妆镜窥红春有态，黛蛾分绿画难如。云飞巫峡频牵梦，潮隔浔阳久旷书。惆怅碧栏干外月，梨花疏影到窗虚。金殿萤流月半沈，谩思当日宠恩深。风清香箧捐秋扇，露冷空闺急暮砧。别院频翻鹅管玉，长门深锁兽环金。可怜碧海青天外，谁识姮娥夜夜心。钿合鸾钗昨尚存，几看新水化生盆。金鱼户钥花千点，玉虎丝牵月一痕。斑竹暝烟思帝子，绿芜春雨怨王孙。愁来更上危楼望，江水悠悠也断魂。帘外东风扇晓寒，碧桃香老共谁看。金铃犬卧红绵毯，翠羽鹦啼白玉阑。花暗小机尘旧锦，草深回磴罢鸣銮。昼长寂寞无人问，自起闲敲响玉盘。"}