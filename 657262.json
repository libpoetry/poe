{"id":"657262","title":"雪蓬为盛行之作","dynasty":"明","author":"庄昶","text":"雪蓬老人瘦且清，前身想只梅花精。墨梅一写几千万，鸡林交趾知其名。南京小儿不晓事，相逢尽唤梅先生。一蓬有屋凤城里，土脊茅檐竹椽子。蜗牛半角祗藏头，我为量之刚丈许。不题偃月昼锦堂，扁作雪蓬聊尔耳。北风大雪五尺深，无限傍人愁压死。老人高坐方掀髯，大叫狂歌对儿女。大儿捧笔妇捧觞，一醉梅花三百纸。篱边竹树往往佳，万个弓弰千鼠尾。忽然几处鼎石根，便是悬崖活梅树。此时天趣不可当，谁人肯许同清狂。花光补之己非敌，当时空有王元章。定山先生无一好，雪蓬老人当笑倒。只有区区观物亭，半庭茂叔窗前草。"}