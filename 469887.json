{"id":"469887","title":"浦子口作寄吴隐君梦旸","dynasty":"明","author":"吴兆","text":"潮满金陵渚，风高浦子城。烟帆来楚色，霜叶下秋声。水国开千市，天家驻五兵。旌旗摇列垒，鼓角动连营。海汛防南服，边烽接北平。壮心空宿昔，逸思尚纵横。几逐渔樵侣，常投草泽行。捞虾沙岸浅，牧豕竹坡晴。旅食游应倦，秋衣授未成。平山独可眺，眺远寄离情。"}