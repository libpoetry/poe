{"id":"692587","title":"浮邱八景 紫烟楼","dynasty":"明","author":"杨茂先","text":"缥缈仙家十二楼，丹炉伏火紫烟浮。函关路隔知多少，真气浑如在上头。东风吹暖到江城，晚向沧浪一濯缨。却忆山阴修禊日，飞觞流水不胜情。一泓澄澈绝尘埃，谁引仙家玉液来。石畔珊瑚何处是，寒泉清浸碧池隈。学士金羁岭外游，堂开仙境似瀛洲。鸿篇大雅追千古，遥夜文光射斗牛。跨鹤何年别此山，双双玉舄落人间。孤亭夜静松涛响，疑是仙踪步月还。别是朱明一洞天，金芝瑶草尚依然。罗浮门户深如许，灵迹曾传葛稚川。清秋明月满阑干，羽袖翩翩带露寒。可是二仙携手处，天香吹散落瑶坛。烟霞深处旧称灵，散步寻真憩小亭。夜半笙声天外落，恍疑王子驭云軿。"}