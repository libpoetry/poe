{"id":"229984","title":"八月中浣同官会于尘外亭分韵得烟字","dynasty":"宋代","author":"度正","text":"放步超阛闠，濯缨俯漪涟。清风来徐徐，玉宇明娟娟。平畴卷黄云，远浦凝寒烟。横空六六峰，一一来当筵。秋光助颜色，相对如高贤。三峨眇遐思，彷佛窥其颠。悠悠城南道，郁郁惠陵阡。怀哉千载人，乔木今参天。回头子云宅，池塘亦依然。奈何傍人门，不几丧我玄。沿河西复西，草草屋数椽。唐儒杜先生，向来此周旋。食我西山英，饮我西涧泉。吐出五色丝，无愧三百篇。遂令浣溪上，草木皆光鲜。我欲于其间，结茅近英躔。尚论古之人，永谢区中缘。鹪鹩翔蓬蒿，庶几避鹰鸇。但欲一区宅，不用土顷田。念昔怀此心，只今已十年。平生百事拙，为计亦可怜。家有万卷书，而囊无一钱。登临每怅望，兴味徒拳拳。珍重金石交，议论相磨研。求寻鸥鹭盟，摆脱簿书缠。风月为鼓吹，溪声为管弦。茗饮间醴醪，藜羹杂豆笾。谈谐各自适，洒落真神仙。哦诗纪胜游，他年草堂编。"}