{"id":"1124467","title":"次韵答荆南王君行见寄七首","dynasty":"宋","author":"项安世","text":"熟知宦海波如席，不碍沧洲白鸟双。诗来正与我意合，一笑澹然明六窗。主家一妾三千当，教我育我如恐伤。如今弃妾归南阳，使我一苇凌苍茫。我来不饮粤山酒，三百五十九日斋。先生付我一大事，正恐乘醉著青鞋。开缄忽见王安丰，手阅七言诗一通。端能道人意中事，千载之下有国风。美人读易见三圣，恍惚不堕老与关。菰蒲中士有如此，使我日日望龙山。太守风味今寒儒，惠我佳句春华敷。越中溪山犹可似，太守好事天下无。锦城虽好劣吾庐，作吏不如归读书。千羡万羡王隐居，有田可耕湖可渔。"}