{"id":"849822","title":"白发叹 其一","dynasty":"宋","author":"王迈","text":"日月转四时，团团辗清昊。人生一世间，轻尘栖弱草。寒暑不相贷，容鬓岂常好。嗟予涉世纷，闻道苦不早。尘劳纵掀簸，冉冉风中葆。行年将四十，素标已插脑。星星才数茎，烂熳色胜缟。耘镊虽暂无，安能遏衰槁。黄精似可饵，已白恐难扫。幸有琴心文，真诀堪却老。华池溉隐芝，青青可常保。斯理不吾欺，从今勤探讨。要当验他时，难为常人道。"}