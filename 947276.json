{"id":"947276","title":"楼上曲","dynasty":"宋","author":"陈襄","text":"金徒抱箭寒更起，寂寞孤城一千里。姮娥擎出月华来，白玉楼台瑩如水。上有佳人红粉妆，妙年学得吹霓裳。呼儿将出紫玉笛，一声天外流宫商。清商欲尽何幽咽，曲调不成声断绝。罗衣掩泪愁向天，手把瑶华歌一阕。寒蟾出兮明星稀，良人阻兮天一涯。凭轩遥望兮心伤悲，愿随鸿鹄兮高飞。"}