{"id":"682928","title":"魏公西园赏牡丹次康少宗伯二首","dynasty":"明","author":"尹台","text":"冶城西畔魏公园，仙客同开上日尊。花绕复亭深隔市，柳藏幽径曲成村。帘栊昼启春阴静，睥睨晴通野气昏。向夕不须仍秉烛，缤纷萝月映阶繁。未说昔时金谷园，且倾今日看花尊。风流合并洛中社，胜绝元称白下村。展席醉延池月吐，开轩吟对水烟昏。百年嘉集应难数，莫厌归灯拥路繁。"}