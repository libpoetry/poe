{"id":"581649","title":"舟行大江阻风","dynasty":"明","author":"苏葵","text":"挽舟迎流舟进迟，飞帘怒激当空吹。长江喷雪浪花恶，夹岸蔽日尘沙飞。仆夫推移力将惫，书生涉险心颇疑。娄公之量吾岂敢，默坐存敬三移时。自怜往往在逆境，竭尽人事勤撑持。也知万事有定命，穷坚老壮成男儿。少年颇学济川术，未信舟楫全无施。叱呼三老听指使，捩柁鼓枻多神奇。冲风破浪若履坦，鱼龙百怪吾何知。傍观震骇来船笑，薄暮舟入安流驰。扶颠持危在有道，江水平流人尽宜。如今湖海风未息，凭谁遍谕操舟师。"}