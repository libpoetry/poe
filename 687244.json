{"id":"687244","title":"元日","dynasty":"明","author":"孙伟","text":"鼓角喧春岁已除，雪花如掌遍郊墟。屠苏又醉王正月，童子不嫌吾旧庐。江曙忽惊山亦老，梅寒真与鹤添臞。农人爱此占年事，莫向边关洒泪馀。梅花喜见一枝横，瓦雀连声报晓晴。三日泥穿东郭履，六年人住楚江城。川融石水源源动，林晏春云处处生。满面条风吹不断，閤山晴雪笠边明。"}