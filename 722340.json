{"id":"722340","title":"雁门七夕即事","dynasty":"明末清初","author":"屈大均","text":"今夕双星乐事多，愁人不寐盻银河。云中有路通明月，谁许乘槎泛浩波。滹沱秋水耶溪似，莲叶东西见彼姝。万里长风吹海月，可怜光堕锦氍毹。巫山句注两氤氲，十二芙蓉望不分。最喜黄牛朝暮见，俨如神女在行云。天边明月不曾愁，万里青光上塞楼。我似微云在河汉，依依长抱玉盘游。一曲归风响入云，留仙争把汉宫裙。思为海燕巢君屋，处处衔将兰蕙芬。秦筝弹罢月凄凄，一笑横陈翠帐低。五夜黄姑同恨绝，天河倾向汝南鸡。"}