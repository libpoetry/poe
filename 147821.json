{"id":"147821","title":"伏龙山民宋正甫湖山清隐乃唐诗人陈陶故圃曾","dynasty":"宋代","author":"戴复古","text":"故人昔住金华峰，面带双溪秋水容。故人今住伏龙山，陈陶故圃茅三间。千载清风徐孺子，门前共此一湖水。百花洲上万垂杨，白鸥群里歌沧浪。故人心事孺子高，故人诗句今陈陶。短衣饭牛不逢尧，何如绣鞍上着锦宫袍。瓦盆对客酌松醪，何如紫霞觞泛碧葡萄。豆萁然火度寒宵，何如玉堂夜照金莲膏。吟成秃笔写芭蕉，何如沉香亭北醉挥毫。再三问君君不对，目送飞鸿楚天外。细读山中招隐篇，超然意与烟霞会。照影湖边双鬓皓，此计知之悔不早。三椽可办愿卜隣，荷锸相随种瑶草。"}