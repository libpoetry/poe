{"id":"1236561","title":"九日","dynasty":"元","author":"周霆震","text":"西风惨淡郡城楼，谁复黄花插满头。访旧愁经墟路晓，登高怕见战场秋。鸣鸾阁在金笳集，戏马台空鸟鼠留。尚欲远寻雷焕友，提携双剑出南州。荒荒萸菊负登临，莽莽乾坤亘古今。淮浪逆舟寒日淡，楚山连戍暮云深。孤生自滴思亲泪，多难谁摅报国心。道路几时辞逆旅，关河无地避秋砧。"}