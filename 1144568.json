{"id":"1144568","title":"论语 闻政章","dynasty":"宋末元初","author":"陈普","text":"秉彝好德性弥天，一见圣人皆勃然。可惜欲心胶一世，无能期月况三年。善言善行颜闵冉，子贡依然与有之。可是晚年深性道，三年丧毕转依依。莫贪学圣在闻言，但看威仪已灿然。无隐无言二章旨，此章盖已具其全。尽心尽性自仪刑，得有相知道可行。万世无穷干禄法，深劳子贡一推明。"}