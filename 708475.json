{"id":"708475","title":"贺新郎 其二 送青藜偕纪郡伯之昆陵再叠前韵","dynasty":"明末清初","author":"龚鼎孳","text":"裹剑携书卷。乍销魂、黯然欲别，有情谁遣。樽酒旗亭枫叶乱，朝雨轻尘方泫。离别话细、春蚕抽茧。望去千峰苍翠合，试蒜山、瓜步潮深浅。风正和、片帆展。六朝记室名尊显，况金闺、文章大手，群推轮扁。指点孙郎遗略在，岂似景升豚犬。行色壮、倚闾差免。到日秋花团竹马，奉兰陵、雄郡君同典。襦裤五，自在剪。"}