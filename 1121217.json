{"id":"1121217","title":"信庵赵少保挽诗","dynasty":"宋","author":"林希逸","text":"勋名已盛端嘉日，身佩安危三十年。自去鸿枢开督府，迄辞鸱阁老平泉。早看养马封侯将，晚作骑鲸捉月仙。纵道进贤冠最好，不须画此上凌烟。长淮当日事尤危，孤垒身当数月围。杨子江头如虎卧，平山堂下似羓归。二难千载为时出，一战三京与愿违。赍恨伯符投镜去，追怀到老泪沾衣。百万频年战虎貔，神驰漠北到洮西。空馀八阵江头石，未见一丸关上泥。守父训辞黄阁去，负时名与紫岩齐。河山收此英灵气，下马千年看墓题。出语无多动造微，公于学问似生知。客游槐府珍遗帖，世诵樗翁序近诗。握手最先门下士，伤心谁勒墓前碑。匆匆四十年间梦，忆到庐江下榻时。"}