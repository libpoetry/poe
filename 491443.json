{"id":"491443","title":"十月十三日燕相府知印张观复从江西来承大兄六月八日家问捧诵之馀悲喜交集因赋五言长歌一首奉报匪敢言诗姑述怀耳","dynasty":"明","author":"刘崧","text":"张生江西来，手持家问至。剥封未及读，先讯伯与季。书题八月写，上有平安字。孟冬始获承，道远良不易。首云念我病，迩只复何似。中陈困书社，驱勒乱迁次。末述儿子顽，刍牧荒诵肄。又云先茔木，里横肆戕毁。官府呼不闻，樵竖剧跳戏。次云今夏旱，坐食困憔悴。私储乏担石，何以供卒岁。仲兄往黄陂，迎女别子婿。季弟石台馆，游从盛脩贽。阿鸾缔姻早，诸侄亦勤勚。抒词良激切，苦语杂琐僿。如聆丁宁教，如获左右侍。始惭终作恶，扑簌纷洒泪。我本疏野资，遭时误登试。事兄且未能，从政安足齿。往者被徵迫，欲走不得避。仓皇赴京阙，惨戚去田里。渺如蛙望海，茫若蠓发甀。春官书题目，冢宰叩言议。拜命黄金门，亲题职方氏。天颜正温穆，谕旨极谆致。退朝感恩隆，际遇荷明世。从兹谬通籍，出入清要地。含香大明殿，赐食光禄寺。庙庭严奉瓒，坛壝恭执币。厚禄既宠叨，宫衣亦沾被。迟回历初考，艰险尝百事。前年调北平，滥擢宪府贰。言议久疏儒，条章昉师吏。山河八府辏，辽海三陲寄。土风混戎俗，吏治尚沈鸷。贪婪乃蚕食，剽掠更狼戾。论当虑乖违，拟步恐颠踬。忧多变容发，务冗废寝寐。倦禽困长云，羸马伤促辔。离居形吊影，鞅掌矇接瞆。得书暂慰莞，抚已重唏喟。违离路五千，契阔弥六祀。事生与追远，俯仰两蒙愧。归休期莫竟，追赠仰朝制。华纷倘欢聚，泉壤亦荣贲。君恩未能报，私愿焉得遂。乾坤等籧篨，今古一奔驷。勿忧时事艰，勿以外物累。消閒且时教，娱老宜日醉。中情更谁谕，此责当我致。由来紫荆树，一气共荣悴。岂以连理枝，同根乃殊植。世机纷倚伏，强悍焉足恃。要当戒盈溢，奚必较钝利。蜉蝣常撼树，蝜蝂亦排礩。永念珠浦源，绵延本仁义。滋培藉先德，振拓属来嗣。天意苟从欲，此志终可觊。作诗报兄前，庶以见微意。"}