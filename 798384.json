{"id":"798384","title":"贺新郎·醉倚湖心亭题壁","dynasty":"清","author":"曾廉","text":"无阻风光好。叹年来、闭门弄翰，怕凉憎燠。一院桃花丛中住，输与湖边酒媪。且分付、鱼羹邱嫂。江上鲜鳞才离水，调姜醯、更下胡荽芼。邀酒侣，载茹缟。燕支山上秋风早。为燕支、胡沙横断，交河边道。毳帐亦争容华丽，百媚红颜须老。君莫怪、几年头皓。卫霍凋残衣冠尽，看昭君、芳冢空青草。拚酩酊，玉山倒。"}