{"id":"843648","title":"宴瑶池","dynasty":"清末民国初","author":"朱祖谋","text":"残香飘雾青杨路。处处。押帘花底朱户。无人住。年时几许。销春素。小槽香、真珠红注。摘弦柱。箜篌自作人语。公无渡。西风分付。潮回去。句陈元武相望处。暮暮。酒阑肝胆毕露。流萤路。何人画取。芜城赋。怕重说、安西都护。青骢去。秋燐自明残戍。风吹雨。城头尔汝。昏鸦语。"}