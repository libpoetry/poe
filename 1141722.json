{"id":"1141722","title":"水龙吟 次药房韵","dynasty":"宋末元初","author":"陆文圭","text":"西州玉局飞仙，霓裳曾侍槐龙翠。飞花丽句，雅音犹在，有人赓未。千载峨峰，一江川练，又练清气。叹瀛洲路近，刚风吹断，漫自有，凌霄意。草碧寒窗静里。折琼枝、小栏同倚。新吟婉美，西施态度，慵梳洗。按羽调丝，雪儿薄相，为君心醉。恨高楼暮隔，江城花暗，碧云遥睇。"}