{"id":"844112","title":"忆故居","dynasty":"清末民国初","author":"陈肇兴","text":"黯黯愁云四望遥，故园回首总魂消。张良去国家初破，杜甫游秦盗正骄。万卷图书归浩劫，一年文武毕今朝。可怜呕尽心头血，千首诗都付火烧。迁乔曾为赋閒居，五载经营奉板舆。近市盘餐多异味，承欢菽水有新储。玻瓈牖下安吟榻，锦绣堂前挂报书。四壁祗今何所有，空闻鸟雀噪阶除。小筑吟楼号古香，半储书画半巾箱。山横定寨青排闼，树接丰亭绿过墙。几度栖迟同燕雀，一经离乱又豺狼。帑金掠尽门窗圮，惟有青苔对夕阳。传闻狐鼠据为巢，薪木摧残去又抛。世乱佣奴多背主，途穷邻里乏知交。登楼王粲非吾土，破屋杜陵恋旧茅。自恨不如梁上燕，巡檐犹得到花梢。"}