{"id":"309977","title":"迈陂塘·饯岁","dynasty":"现代","author":"邓嘉缜","text":"笑年年、送寒迎暖，回环却判新旧。人间甲子悤悤过，合与庚申同守。如水溜。便守也难留，拚进将离酒。痴情解否。愿后约才留，前期又践，主客共长久。频来往，一任双丸驰骤。千金谁享敝帚。东郊记得欢迎日，陈迹刹那今又。惊物候。怕换得春来，早又伤春瘦。从容分手。倩杨柳牵情，梅花递讯，日月喜将就。"}