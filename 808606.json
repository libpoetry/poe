{"id":"808606","title":"张太岳居正","dynasty":"清","author":"严遂成","text":"公杀我公杀我，作自刭状刀一把。公恕我公恕我，手捋其须客避坐。郎吉何伤夺情可，被紫横王赴汤火。三十二人舁步舆，牙盘上食水陆俱。守臣长跪杂挽卒，席屋骑队纷前驱。坛坛斋醮爆烈日，纯忠之堂梁木折。田十顷宅一区，为母残喘延斯须。天鹅罽金累珠，烟消灰灭靡孑遗。物理循环忌太盛，勃字声讹帝耸听。一朝太阿柄自持，霍家祸败萌骖乘。宫中有力迫慈宁，地下无颜见新郑。窃比舜禹功巍巍，毕事冯保空尔为。"}