{"id":"557833","title":"葵花歌","dynasty":"明","author":"张弼","text":"古昔有葵花，于今有葵花，华夏有葵花，夷貊有葵花。閒花浪卉■人目，多少葵花在空谷。俞郎作官秉丹衷，乃栽此葵绕书屋。读书企仰伊傅俦，誓不随时徒碌碌。平生心事一毫欺，见此葵花颜忸怩。呜呼作忠良不易，大圣周公方尽之。霍光慎畏功盖世，一旦自营功尽弃。呜呼作忠良不易，莫因富贵移初志。酉山夷齐东海龚，高明直与天壤同。纷纷诸子何足数，真犹鬼蜮与沙虫。年年五月来薰风，葵花笑人何时穷。"}