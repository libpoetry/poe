{"id":"603419","title":"盐渎行","dynasty":"明","author":"杨瑞云","text":"大风卷地海云黄，四野昏黑日无光。狐狸白昼置人旁，千家万家尽傍徨。壮夫大叫气如狂，蛾眉红粉泪千行。盐渎主人把剑问上苍，胡为乎陵谷倒置变态也非常。千竿绿竹覆壶觞，有酒难消郁结肠。可道颜色百花王，一朝零落蔓草旁。轰雷掣电天中央，此时势焰何可当。吁嗟晦明事难量，吁嗟晦明事难量。霎时间云师风伯避太阳，魑魅恐尔无处藏。"}