{"id":"1066591","title":"喜元举归","dynasty":"宋","author":"葛胜仲","text":"溪东作舍已盖茆，溪西筑庵新立栋。水云参错出十里，妙寄方嗟无与共。忽闻故交还五岭，聊喜居邻依二仲。台评早岁冠神羊，儒馆文华推白凤。诏除每下辄避宠，才术小试已惊众。炎荒虽云去国远，皇华要是为时用。故为怀归逐我辈，露章求免疲护送。自言峤南官不恶，峻峰危嶝频飞鞚。挽葛屡上罗浮颠，披云亦到朱明洞。看山却忆家林好，夜夜幽栖来旅梦。而今归隐寄天放，却忆修途真定痛。猿鹤相向为家禽，松菊未荒怜手种。碧鲜脱箨高绕屋，白堕敷醪香出瓮。从今莫厌数招寻，持鳌共费宫祠俸。"}