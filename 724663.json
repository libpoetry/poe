{"id":"724663","title":"车驾幸京口侍游蒜山作诗","dynasty":"南北朝","author":"颜延之","text":"元天高北列，日观临东溟。入河起阳峡，践华因削成。岩险去汉宇，襟卫徙吴京。流池自化造，山关固神营。园县极方望，邑社总地灵。宅道炳星纬，诞曜应辰明。睿思缠故里，巡驾币旧坰。陟峰腾辇路，寻云抗瑶甍。春江壮风涛，兰野茂荑英。宣游弘下济，穷远凝圣情。岳滨有和会，祥习在卜征。周南悲昔老，留滞感遗氓。空食波廊肆，反税事岩耕。"}