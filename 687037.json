{"id":"687037","title":"武山十四境 武姥冈","dynasty":"明","author":"刘崧","text":"一自飞仙去，迢遥白云上。岁岁春风来，满山青草长。北岩极谽谺，三面环绝壁。闻有山雨来，石泉先暗滴。路盘重巘上，寺值两崖间。泉水依然在，真僧去不还。南指鸡冠石，西华此路分。至今珠树上，长有鹤成群。一斛岩腰水，灵踪向此蟠。祇言流出洞，长岁不曾乾。平巘矗崇墉，中天紫翠重。曾因望江水，上到最高峰。道士礼斗处，独缘岩际云。空中歌碧落，不遣世人闻。巨石含光景，东蹲直海门。仙人何日下，晞发候晨暾。乱撒高岩下，多因险势奇。更逢朝日映，五色烂摩尼。衣笼化为石，何年阁半岩。多因仙帔氅，不是无裙衫。濩落欹空旧，嵌岩掩半匏。不愁山雨湿，自有白云交。巀嶪风门口，坡陀虎穴西。向来梵云寺，秋草鹧鸪啼。绝顶仙人井，碧泉皆雨香。神龟人不见，每夜有丹光。片石上嵯峨，春风覆薜萝。何人踏龙尾，白日撼灵鼍。"}