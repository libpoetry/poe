{"id":"798383","title":"贺新郎·惠州怀古","dynasty":"清","author":"曾廉","text":"南极星如炬。耿元精、中宵照彻，英雄儿女。笠屐风流高尘世，传遍蛮烟蜑雨。尽白发、茎才三五。后土皇天明孤悃，却难为、瘴海蛾眉侣。身益远，早心许。美人虽则成黄土。眼睁开、从来不识，人閒圭组。壮气如云亲人性，盖世才名天与。拂几席、亦当千古。拣尽寒枝栖难定，恁汀洲、谁是堪依处。生与死，总休数。"}