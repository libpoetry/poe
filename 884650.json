{"id":"884650","title":"寄张子公","dynasty":"宋","author":"朱翌","text":"政和圣人拜贤书，陛胪春晓传天衢。集英殿下八百众，一时如公此策无。万口一词期第一，擢之第三众不怿。诸公贵人愿相识，戒阍走马要君入。君言不媚有药石，国子先生乃例得。我亦跪起就穿执，妄意得蒙子公力。六年一别安宜北，忧患压人气不出。闻之减米符离日，首阳激贪用一律。呜呼四海鸣锋镝，白昼豺狼恣吞吸。帝在奉天颇仓卒，丝纶政渴宣公笔。缄情远附雪原鹡，愿公来扈巡南跸。平泉松菊凌霜碧，伐叛亭成燕宾戚。起居因书问晨夕，宜为苍生调鼎食。"}