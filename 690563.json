{"id":"690563","title":"制府姚江王公疏荐地方人才谬以见及注曰原任贵州平越府知府张萱学穷二酉胸富五车岭南开著述之宗天北起斗山之望即未报闻第草莽之臣获以姓名从诸名流入公夹袋亦感恩知己矣赋此寄谢","dynasty":"明","author":"张萱","text":"烟霞锢疾廿年馀，断简残编老蠹鱼。享帚自怜曾梦笔，藏山犹有未完书。遥知宣室能前席，不向平津再曳裾。韫椟非关求善价，逐臣终计在樵渔。淹留业桂岁寒盟，偃蹇空高物外情。捧日心常悬北阙，凌云赋未奏西京。盲公腐史谁同驾，桀溺长沮且耦耕。却喜斯文犹未丧，敢云吾道亦将行。浮云变幻路多岐，衡泌优游久息机。脱兔出林方走圹，雄鸡断尾不为牺。消磨岁月书千卷，领略溪山酒一卮。寄语逢人休说项，不才明主弃如遗。孤影伤弓铩羽翰，绕林今幸一枝安。素餐曾饱侏儒粟，短发休弹贡氏冠。自信初衣胜单绞，岂将手板换纶竿。戋戋束帛何须问，避世墙东已考槃。"}