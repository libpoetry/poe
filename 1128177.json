{"id":"1128177","title":"送傅舍人国华使高丽二首","dynasty":"宋","author":"程俱","text":"长啸溟波又一游，眼中壶峤接沧洲。紫薇垣近三台象，银汉槎浮八月秋。七制还须补天笔，二帆聊展济川舟。从容归奏承清问，膏泽东南四十州。翩翩渌水泛红莲，一纪重来拥使旃。云外两星明汉节，海东千里戴尧天。旧闻箕子多遗俗，会使匈奴失左肩。五十年来蒙惠渥，故应微风莫深镌。"}