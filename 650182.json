{"id":"650182","title":"挽吕处士礼部尚书震之父","dynasty":"明","author":"金幼孜","text":"蓝田贵名胄，世德重高门。处士乐嘉遁，夙昔行谊敦。栖迟托韦布，所志在丘园。积善逾恳恳，裕后尤谆谆。贤嗣奉明训，绩学希前闻。发身耀科第，践历扬清芬。操持厉冰雪，穆若春阳温。南宫进华秩，廊庙资经纶。厚禄遂荣养，宠锡尤缤纷。讵期惨风木，衔哀竟无言。圣情重褒恤，锡命贲九原。存殁被光耀，感此天地恩。述德表贞石，遗风俨犹存。作诗写哀些，于以告后昆。"}