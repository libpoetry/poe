{"id":"953916","title":"夷陵书事寄谢三舍人","dynasty":"宋","author":"欧阳修","text":"春秋楚国西偏境，陆羽茶经第一州。紫箨青林长蔽日，绿丛红橘最宜秋。道涂处险人多负，邑屋临江俗善泅。腊市渔盐朝暂合，淫祠箫鼓岁无休。风鸣烧入空城响，雨恶江崩断岸流。月出行歌闻调笑，花开啼鸟乱钩辀。黄牛峡口经新岁，白玉京中梦旧游。曾是洛阳花下客，欲誇风物向君羞。"}