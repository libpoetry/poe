{"id":"1079431","title":"赠信民","dynasty":"宋","author":"吕本中","text":"五年客符离，端坐受贫病。从来疏出门，今乃懒成性。官多豪富郎，分明与时竞。取醉不论钱，定无尘生甑。岂但相娱乐，颇复自贤圣。汪侯虽官居，笑语怯豪横。折腰众人后，琼林自辉映。背后足官府，眼前谬恭敬。偷闲过草堂，遣兴眯眼净。虽非醉红裙，清谈却差胜。秋高数能来，勿厌阻泥泞。"}