{"id":"685018","title":"同区白斋梁毅所江虚谷伦右溪何古林宴饮席中限杜韵三首","dynasty":"明","author":"王渐逵","text":"潇潇骈荫午生寒，壶矢棋枰兴未残。为爱林塘携杖去，每怜风雨倚楼看。而今亲旧逢人少，自古勋名盖世难。惟有故园堪共乐，竹床青簟梦相安。濛濛竹径压云寒，黯黯微花带雨残。溽暑尽随闲里散，好山宜共静中看。青灯短榻情何限，白雪阳春和独难。须信市城饶福地，莫将鸡犬羡刘安。绿荫青子叹盟寒，语到忘情漏欲残。孤镜任教双发改，一尊重作廿年看。朱门滚滚论交早，白首纷纷阅世难。却怪尘机犹未息，顿将心境向谁安。"}