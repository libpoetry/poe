{"id":"694046","title":"和安溪祖闻寇","dynasty":"明","author":"陈岳","text":"老年人似锁笼雕，减却凌霜意气骄。万里无由瞻北阙，一缄谁拟及东朝。秋风白苧宁衣越，晚节黄花不属姚。凉月望来清露冷，直容看彻九重霄。月前孤雁影双飞，坐对谁知此意微。老去落残潘令鬓，瘦来宽尽沈郎衣。愁闻笳管清商调，閒赋蒹葭白露诗。输与一筹还范蠡，解将西子赚夫差。"}