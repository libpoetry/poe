{"id":"513864","title":"与提学娄克让御史饭泗亭驿舟晤言甚洽","dynasty":"明","author":"程敏政","text":"士行先出处，治道本惩劝。持此律今古，有若执符篆。大义苟失之，如水决堤堰。寥寥千载下，圣哲炳垂宪。不见东邻女，芳岁甘自献。大节一以亏，容质徒秀曼。亦有主家者，恃长足私愿。好恶苦怫人，骨肉变雠怨。乃知君臣间，秉德两宜健。庶几三代风，必世可延蔓。娄公天下士，于我情缱绻。长途倾盖中，共此一升饭。誓当致身来，不辱青紫楦。谅哉同心言，功名及时建。相期在白首，保作无瑕瑗。"}