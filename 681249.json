{"id":"681249","title":"题黄宗器秋官所藏何太守山水图","dynasty":"明","author":"李东阳","text":"湿云浮空山欲动，乱壑回峰互吞涌。当溪独树雨冥冥，青苔覆地春阴重。深山白石幽人居，钩帘寂寂坐看书。竹桥入林野有簌，草阁傍水门无车。行人细路隔山脚，曳杖前登后还却。浦口轻舟信往还，钟声远寺空寥廓。此中可钓亦可耕，不然且濯沧浪缨。酒酣梦觉两相失，此兴岂独怜丹青。风流太守何侯笔，三十年来已萧瑟。君今爱惜须久传，予亦题诗坐终日。"}