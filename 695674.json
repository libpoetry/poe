{"id":"695674","title":"岁晏旅中寄故园诸子十二首 邝子乾","dynasty":"明","author":"欧大任","text":"鹤氅高斋日，貂裘久客间。饥寒驱我出，鱼菽羡君閒。落羽栖燕渚，归心度汉关。故乡兵甲后，那得帛书还。严遵常闭肆，匡鼎亦传经。短褐谁曾问，哀歌只自听。观棋多妙理，嗜酒且沉冥。楚客宁知此，江潭赋独醒。柴荆君独掩，怀抱向谁开。日惨朱旗闪，云愁白雁来。蒯缑多侠气，草屦老生涯。二仲应相过，江乡望我回。故人无一字，目极为伤神。虎观求方急，牛衣卧独贫。罪言忧战伐，饥色杂风尘。岂不怜同舍，飘零万里身。论交兄弟少，每忆长公诗。书札能相慰，干戈未可期。铜鞮君隐早，玉笈我归迟。知有青箱在，行藏任鬓丝。与君期出世，那复待玄纁。聊试漆园吏，将寻沧海君。玉颜如可驻，金液早须分。南北艰虞日，椷书报白云。寒霄频梦远，多在故人家。箫咽云成綵，杯深月散华。孤亭吟列岫，三径醉餐花。忽复烟波外，书归汉使槎。扁舟相访处，浑似武陵溪。岁月期看竹，风烟忆杖藜。橘林双渡口，草阁万峰西。斥堠年年远，重来路恐迷。昔年台尚好，共隐大科南。犬护山厨火，猿听海客谈。烟中捐蕙佩，云里锁松庵。君自谙吾性，移文亦不惭。阮氏仲客贤，名家业已传。峤南霜橘帖，海上牡丹篇。远信劳鱼素，穷交念酒钱。崇兰君莫寄，抽思向江天。故园多难日，消息尚纷纭。朋旧空相忆，安危久未闻。兵骄寻陕战，戍苦伏波军。问讯沧洲上，渔樵亦可群。苦忆江楼别，北来音信疏。曾投章甫去，几卜杜陵居。岭峤仍烽火，朝廷问捷书。不知溪上客，入幕策何如。"}