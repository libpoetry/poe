{"id":"680076","title":"登赭山","dynasty":"明","author":"朱纯","text":"涌出沧溟外，孤高色更佳。气通丹穴雾，光映赤城霞。碧嶂横遥汉，红泉落断厓。沙墩尽鹾户，茅屋半渔家。坠石藤还络，尖峰树不遮。林昏腾蜃气，浪捲露鲸牙。烽起狼烟直，帆翻海舶斜。平沙层作籀，咸土润生花。晚渡喧商旅，严城沸鼓笳。独行惟雁鹜，四顾尽蒹葭。蓬岛知何处，乡园望转赊。离心正欲绝，霜角起呕哑。"}