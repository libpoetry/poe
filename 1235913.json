{"id":"1235913","title":"送翰林应奉寿同海涯挈家觐省十首（供奉字弘毅至顺四年进士第二名辉和尔人自号清冰玉壶登第时寓居蓬莱真境）","dynasty":"元","author":"宋褧","text":"翰林供奉三十强，前春曾是探花郎。年来居京大不易，走向沙头觅去航。才情如水气如烟，寒露玉壶冰浸天。北庭沙草渺何许，江南风月故依然。巷南巷北叹偪侧，楚山楚水去难留。白玉堂深云雾杳，迟子还应八月秋。往时折得高枝桂，身在蓬莱无处寻。今日论交便如故，百年诗酒百年心。携幼入室藉文褓，上堂拜母舞斑衣。青绫被冷承明直，忆著餐钱应早归。妻儿含啼红腐粥，仆夫奈冻吉贝衣。到家同作端午节，角黍如玉江鱼肥。京华尘土浩漫漫，精神百倍是南还。杨柳风前梳黑发，荷花池上洗朱颜。小季读书饱笼饼，同人对榻戏樗蒲。君过扬州应北望，相思魂梦绕川途。昨朝直院舟先发，供奉今晨又趣装。广陌无人留去骑，前途有幸及归航。一日不见如三秋，乃今送君作远游。我侬犹索长安米，你侬指日到蕲州。"}