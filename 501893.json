{"id":"501893","title":"送汤漕使赴省","dynasty":"明","author":"释妙声","text":"冉冉岁云暮，萧萧班马鸣。蓐食俟明发，走赴公家程。江南足粳稌，我仓今既盈。中吴开饟台，转海趋神京。国用食为本，均输寄非轻。上计选才彦，君今及此行。堂堂紫薇垣，冠佩罗群英。愿言慎词令，专对贵尽诚。江湖渺空阔，冰霰浩纵横。岂不念逸乐，王事靡皇宁。谖草日已长，春兰亦向荣。当思倚门望，庶尽君子情。"}