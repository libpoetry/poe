{"id":"691074","title":"閒居杂咏六首","dynasty":"明","author":"李以麟","text":"南海沧波远，清时宝剑閒。醉残三日雨，兴入万重山。天地长留句，风云助笑颜。梦回溪上月，犹似照柴关。几日孤城雨，青山忽又春。风花聊此座，云水自閒人。开户泉光入，钩帘草色新。浮生浑得醉，犹得任吾真。役役供人事，悠悠见物情。百年飞鸟过，万虑野云生。时节惊残梦，江山笑短檠。古今聊感慨，吾道欲何成。隐几断来客，幽居事事慵。药炉空火候，琴匣半尘封。世路何多梗，生涯亦转蓬。百年忧国计，时复问年丰。凉气动疏竹，萧萧一雨过。经纶几杯酒，岁月半钓蓑。病向閒中积，愁翻醉后多。交游总离索，无计问松萝。小雨初晴后，閒居兴倍深。浮云开野望，新水净尘襟。日落渔樵语，山空鸟雀吟。倚阑聊自适，谁识此时心。"}