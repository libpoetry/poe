{"id":"274809","title":"哀哉行·有弟客河阳","dynasty":"清代","author":"李长霞","text":"有弟客河阳，少小寡宁处。往岁射策归，道死郑州路。人生亦何常，祸福随所遇。昔别经十年，今别永不晤。昨夜梦中来，素颜如平素。含戚若有诉，欲语成惊寤。江介秋雨多，晨风不可渡。尔魄去何之，萧萧青枫树。摇摇当风树，枝叶不获安，寂寂枯荄根，冥漠委郊原。生者去乡国，死者就黄泉。黄泉多新鬼，相见理或然。冥冥不可讯，衔哀将谁宣。西风吹白草，萧萧丘垄寒。哀哉复哀哉，涕下空汍澜。"}