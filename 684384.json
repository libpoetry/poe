{"id":"684384","title":"忆昔答乔白岩因寄储柴墟三首","dynasty":"明","author":"王守仁","text":"忆昔与君约，玩《易》探玄微。君行赴西岳，经年始来归。方将事穷索，忽复当远辞。相去万里馀，后会安可期？问我长生诀，惑也吾谁欺。盈亏消息间，至哉天地机。圣狂天渊隔，失得分毫釐。毫釐何所辩？惟在公与私。公私何所辩？天动与人为。遗体岂不贵，践形乃无亏。愿君崇德性，问学刊支离。无为气所役，毋为物所疑。恬淡自无欲，精专绝交驰。博弈亦何事，好之甘若饴？吟咏有性情，丧志非所宜。非君爱忠告，斯语容见嗤。试问柴墟子，吾言亦何如？柴墟吾所爱，春阳溢鬓眉。白岩吾所爱，慎默长如愚。二君廊庙器，予亦山泉姿。度量较齿德，长者皆吾师。置我五人末，庶亦忘崇卑。迢迢万里别，心事两不疑。北风送南雁，慰我长相思。"}