{"id":"829781","title":"送灶二首","dynasty":"清末近现代初","author":"夏曾佑","text":"栾车寓马列墙东，突不能黔亦报功。自古传衣争媚汝，频年轹釜误而公。三敲会见逢嵩岳，一膊终须送有穷。从此不须忧有髻，醉扶六女酒颜红。年年腊日返乡闾，厨子之房稍有储。独荐黄羊求致物，愿骑白雀到乡虚。穷途岂有中郎婿，破突疑生拂郁鱼。铛解蹒跚盆解掷，吾能三四逐群狙。"}