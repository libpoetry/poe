{"id":"121734","title":"行春辞·懑官曹兮缚虎","dynasty":"宋代","author":"陈造","text":"懑官曹兮缚虎，拥簿领以昏溃。窃逍遥於数刻，傥淟汨於终岁。倚僧垣睨鸿影兮，涤胸尘而一快。饭云子而泛乳兮，引吟兴之未沫。吾西道之主人兮，有老禅之晤对。愈双矑之月净兮，馆授予而已再。顽予姿之麏鹿兮，合岩栖而钓濑。怳泉石之入眼兮，浩归怀之自倍。计三径之可具兮，顾二顷之犹在。明年其饯西归兮，将家渔舟老牛背也。"}