{"id":"942209","title":"寿大丞相安晚先生","dynasty":"宋","author":"陈起","text":"嵯峨补陀山，下视海水流。风波定以梢，稳稳济川舟。皇穹祐炎祚，黍稌庆有秋。繄谁致此祥，上相今伊周。赫赫命世贤，师道辅前旒。暨汤同格天，康济仰庙谋。向来三边尘，化作和气游。横戈枕月戍，击壤歌西畴。小春明日是，泰阶射斗牛。见说老人星，交曜光九州。宣劝下紫宸，雕盘罗珍羞。北禁诏墨香，昌炽颂鲁侯。鲰生戴厚恩，一诗何能酬。拟办八千首，从今岁岁投。"}