{"id":"769866","title":"满江红•和悔庵生日自题小影韵 其一","dynasty":"清","author":"彭孙遹","text":"解组归来，便黄绮、欣然相许。休重问、屈生詹尹，贾生季主。酒后擘笺霏艳雪，花间量屐粘香雨。待縠巾、葛帔老溪山，招寻处。绛灌在，堪谁与。羲皇远，还空伫。向歌楼乞食，讲筵高踞。右北平中埋羽箭，吴东门下沉箫鼓。但短衣、匹马尽馀年，无他语。"}