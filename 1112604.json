{"id":"1112604","title":"夏日二首","dynasty":"宋","author":"张耒","text":"诗书老去信无功，偷得閒官许养慵。山影当庭初转日，水声穿竹自来风。晚催萱蕊昏还敛，日射榴房午更红。览物赋诗成底事，萧萧双鬓欲衰翁。重云卷雨过山来，遍洒中田到晓回。错落晴山移斗极，阴森暗峡宿风雷。佳人夜夜齐纨恨，骚客年年鹎鵊哀。欲见清秋近消息，月明白露湿苍苔。"}