{"id":"684878","title":"拟古","dynasty":"明","author":"王洪","text":"结发有壮志，仗剑游三河。方舟溯洪流，击节扬其波。俯食首阳蕨，缅怀商山歌。我欲求兹人，遗冢空嵯峨。鸿飞已冥冥，感慨何其多。有士在山泽，五月恒被裘。饥食商山芝，渴饮颍水流。世人不可见，巢许相与游。伊我欲求之，巾车陟崇丘。芳草满涧阿，松柏荫道周。欢然延入室，玄言为我酬。愿此谢尘鞅，卒岁以为俦。"}