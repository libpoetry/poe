{"id":"816582","title":"荷花生日","dynasty":"清","author":"曾广钧","text":"蓬莱清浅海微茫，从此人天别路长。辽鹤已知城郭换，娇莺休恋绮罗香。艳情云散空留悔，诗境愁多那更狂。岁岁荷花有生日，开笼记放雪衣娘。委韭入园空有日，银瓶泻水不还家。关河风雪磨红粉，庭院星河裂绛纱。斜日沈园谁载酒，寒云卜肆更乘槎。分明一段槐安梦，祇欠蒲团唤早茶。"}