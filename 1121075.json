{"id":"1121075","title":"泥行终日至晡始抵中桥六绝","dynasty":"宋","author":"岳珂","text":"终日泥行足半胝，中桥望见已多时。一篙不得风漪力，早被青帘圣得知。平川烟草碧如烟，曲摺琉璃翡翠田。一水分明度舟楫，如何平陆却推船。农家未补眼前疮，却种湖田作旱粮。别浦谁家夜鸣橹，践残一半不成秧。两岸黄苗半跬深，媷馀短发更伤心。莫疑一点无生意，尽是田家眼内针。历尽清湾日已晡，断虹吹浪过平湖。儿痴不识中桥影，问道前山有雨无。到得中桥一径斜，岸傍沽酒两三家。长年醉卧桑阴下，鼓吹犹烦两岸蛙。"}