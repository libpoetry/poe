{"id":"810747","title":"镇沅新抚巡厅刘小庵见寄七律三章答之四首","dynasty":"清","author":"牛焘","text":"闻君风诣独峥嵘，潇洒烟霞具胜情。花外春深容吏隐，琴边鹤唳趣诗成。三年瘴雨韬经济，六诏云山识姓名。底事寅寮悭一晤，酒杯同置不同倾。新诗寄到菊初开，爽自西山扑面来。鹤唳烟霄留响远，蝉吟风露度声才。今花昔雪人千里，渭树江云酒一杯。自是不嫌秋冷落，还邀夜月共徘徊。南云深处万重山，半载孤吟瘴水间。苏子文章传海外，庾郎词赋动边关。吾侪兴托原非偶，身世论交讵等闲。毕竟裁诗同惆怅，他年何处认苍颜。十年吟社各分驰，每忆旗亭贳酒时。自分逢场嫌老拙，悬知乐事少追随。剡溪夜雪君饶兴，宋玉秋风我独悲。记取雁鸿零落后，青梅帐望及瓜期。"}