{"id":"1161866","title":"奉和李相公早朝于中书候传点偶书所怀奉呈门下相公中书相公","dynasty":"唐","author":"权德舆","text":"五更钟漏歇，千门扃钥开。紫宸残月下，黄道晓光来。辨色趋中禁，分班列上台。祥烟初缭绕，威凤正裴回。斧藻归全德，轮辕适众材。化成风偃草，道合鼎调梅。渥命随三接，皇恩畅九垓。嘉言造膝去，喜气沃心回。东阁延多士，南山赋有台。阳春那敢和，空此咏康哉。"}