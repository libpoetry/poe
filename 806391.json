{"id":"806391","title":"齐天乐五十首 其三十一","dynasty":"清","author":"端木埰","text":"画楼歌馆春如梦，幽人独游尘外。碧宇高寒，红蔷寂静，天与清凉时界。中天翠彩，喜风露无声，玉轮高挂。领略清晖，浣将灵府倍潇洒。休嫌芳讯过晚，任千红万紫。着意雕绘，飞盖追随，羽觞豪饮，争似冷吟闲对。孤光离海，早不许繁华，污他精采，为问仙娥，素心应未改。"}