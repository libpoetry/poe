{"id":"71592","title":"喜迁莺·欲明真趣","dynasty":"元代","author":"姬翼","text":"欲明真趣。便扫荡多方，亡羊岐路。脱落皮毛，惟存真实，绝尽向时行步。一朵玉莲开展，不受纤尘点污。收绛雪，饮玄霜依旧，神丹圆聚。自得无疑虑。独向翠微，手植无根树。景气横空，灵源浴月，光彩一时挥布。万斛宝珠莫比，拥护收藏坚固。神莫测，鬼难呼，功满骖鸾归去。"}