{"id":"1236549","title":"梅花十首","dynasty":"元","author":"周巽","text":"孤山树下晓停骖，绿萼初开花两三。自是孤根得春早，先将芳信到江南。瘴海花开雁又来，边头不见寄书回。云横东阁踌蹰久，月上南枝次第开。晚来索笑向晴檐，独立黄昏半捲帘。自折芳枝嗅琼蕊，忽看高树挂银蟾。石桥流水绕柴门，岁晏相逢不尽言。放鹤亭前人一去，疏林夜月冷吟魂。倚竹相看翠袖寒，月中弄影见飞鸾。形容何似清癯甚，雪满空山岁又阑。问讯花神谁最贤，群芳梅独在春先。清高品格花中圣，洒落丰姿鹤上仙。天寒倚树见佳人，屑玉餐英养性真。姑射山中明月夜，风飘仙袂净香尘。乘云曾到太清家，玉树当庭飘素霞。此日归来湖上见，满林香雪散瑶华。朝来踏雪过前林，花底谁歌白雪吟。玉女持旌双凤下，暮云深处杳难寻。花底群仙摇佩珰，神凝太素美清扬。春风吹梦来金鼎，夜月霏香到玉堂。"}