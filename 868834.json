{"id":"868834","title":"鄱阳董季兴往游怀玉山损田入寺为民祷雨君既道其本末又示山中五章请余赋之然比来霖潦淹月种烂乃未秧也方幸数日晴霁尔","dynasty":"宋","author":"叶适","text":"怀玉湫龙懒心性，六月困眠祈未醒。广文偶来亦同病，买田施食慇勤请。谁知领县春风边，嗔蛟怒鳄腥熏天。须君一念晴雨若，遮莫雇僧输俸钱。"}