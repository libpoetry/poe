{"id":"1049934","title":"圆山谣","dynasty":"宋","author":"郭祥正","text":"庙食圆山忘岁年，自言耽酒未能还。身披羽衣手提药，时时混迹来人间。七言四句又奇绝，固非俗士能追攀。蓬莱却在漳水上，鳌头突起沧波环。长萝秀木锁春色，石泉自泻秋声潺。伊予来漳四十日，始造秘殿瞻威颜。归鞍未解疾遽作，寒气束缚形骸跧。夜梦青衣捧玉盘，琉璃十颗传灵丹。欣然投齿咀三四，若饮沆瀣生修翰。精神顿觉枕上醒，五鼓未送蟾光残。明朝视事若平昔，僚吏争贺询其端。真仙垂祐必终始，凡骨岂易当珍丸。便思勇决谢尘网，往跨皓鹤参翔鸾。吟诗卖药同至乐，安用包羞拘一官。"}