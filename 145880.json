{"id":"145880","title":"咏怀·阴阳相烹然","dynasty":"宋代","author":"文天祥","text":"阴阳相烹然，天地一釜鬵。人生居其间，便同肉在砧。热犹以火燎，湿犹以汤浔。一岁一煅炼，老形忽駸駸。吾生四十六，弱质本不任。矧当五六年，患难长侵寻。子卿羝羊节，少陵杜鹃心。酷罚毒我肤，深忧烦我襟。蹉蹉夏涉秋，天道何其淫。或时日杲杲，或时雨淋淋。方如坐蒸甑，又似立烘煁。水火交相禅，益热与益深。宛转儿戏中，日夜空呻吟。何如真鼎镬，殊我一寸金。脱此寒暑殻，谁能复岖嵚。"}