{"id":"491613","title":"夜宴王召南席上观黑厮旋舞胡瓶歌","dynasty":"明","author":"刘崧","text":"绮筵烛艳歌停哢，春酒凝香碧霞重。蕃童旋舞忽当前，头戴银瓶高不动。银瓶花烂雪色新，俯仰之间如有神。岂知头容自正直，欹侧愁杀旁观人。拳毛蒙茸衬瓶底，宛转低徊舒四体。眼看明月下昆崙，一片黑云飞不起。使君好客酒漏卮，传令更舞君莫辞。手中匕箸犹有失，头上银瓶高一尺。"}