{"id":"487488","title":"短歌与一二僚佐登城楼作","dynasty":"明","author":"张元凯","text":"吴钩锈涩不能鸣，匣中隐隐青苔生。高天九月霜华白，草木黄落夫差城。夫差城中谁作苦，摧眉折腰在行伍。父书徒读亦何为，投笔十年无比数。藏活曾栖广柳车，沉酣屡谪西曹簿。男儿肮脏安足叹，世上纷纷鼠变虎。卫青亦是主家奴，须臾功成享茅土。出无知己仕无媒，不如将身隐屠沽。丈夫空自羡雄飞，今日登临对落晖。满目山川非异国，仲宣何事泪沾衣。"}