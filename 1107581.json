{"id":"1107581","title":"北斋二首","dynasty":"宋","author":"叶适","text":"频年寄全吴，廨宇杂营保。前厅久倾压，后舍岌欹倒。常因霖雨后，壁坏不容扫。跳蛙浴漏潴，野谷媚穿杲。以兹违色养，先还愧亲老。低头谩商歌，瞪视豁愁抱。当身良易足，遗后非长道。幸今修整毕，楹桷正完好。晴窗閒昼永，夜榻初凉早。友朋坐雍雍，燕雀鸣草草。居室君子后，荜门固为宝。矧伊泽国士，败栋灭涂潦。缪充使者属，职思振枯槁。人之所歆羡，未必天能造。卷藏姑罢归，蠹简说刚浩。人情无终极，匪陋则求佳。寝处既少安，游燕岂不怀。惟思旧酒务，糟酵荒榛埋。破瓶聚隆垤，新甃连长阶。种竹夹超然，移花绕北斋。及尔风露清，忽感意象谐。幽深容浪蕊，润泽长芳荄。亭亭两高梧，买自娄门街。俟以岁屡寒，窅若万仞崖。吾留能几日，龊龊强安排。方嫌树影瘦，复虑地势?。世间香味悦，每与腥膻偕。雅故使郑淆，法语仍进俳。俯同侏儒笑，但恐好恶乖。莫穷有限物，徇此未腐骸。"}