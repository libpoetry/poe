{"id":"1228653","title":"游沙山和萧安国","dynasty":"元","author":"刘诜","text":"书窗半月云冥冥，今朝有客天亦晴。七年怀山始一往，宿云卷尽群峰明。峰回水桥带行路，数尺便觉分俗情。穹厓白石饥虎踞，髽髻樵笠玄蚁行。轩车既令路人骇，杖屦亦有青山迎。倦攀尚觉人语远，小憩先得亭阴清。仙楼下俯心忽动，天风吹衣疑化城。芙蓉崔嵬去未已，青原拔怒来如争。伟哉造物裂元气，削此苍壁悬亭亭。临风揩碑诵未了，虚谷汹涌波涛生。江山千年如一日，是间风雨平复惊。今人头发照溪水，昔人壁间遗姓名。岂无樽罍可一笑，独怀南涧悲山阴。同来豪士亦不少，狂绝如白歌如青。风流益自愧寒鄙，谑调未觉须娉婷。阖闾野花暮眠鹿，滕王修竹春闻莺。丈夫登临要胜迹，向来意气终何益。槎牙江头树千尺，记我斜阳下危石。欲题妙语还自惜，恐有仙人怪今日。"}