{"id":"717495","title":"至西宁赋赠张大令","dynasty":"明末清初","author":"屈大均","text":"一水曲穿林，沿洄信几深。路从幽鸟问，城向乱云寻。渐到弦歌地，遥闻鸾凤音。政成因孝友，公暇每登临。徭女仙灵口，罗人父母心。花重封锦石，月更奏瑶琴。风雅持当代，神明答所钦。干旌劳见访，几杖欲求箴。作脍多葵鲤，开屏有孔禽。筑台先郭隗，在幕复陈琳。史氏循良传，韦家讽谏吟。为君频搦管，相和始于今。"}