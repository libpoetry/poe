{"id":"961046","title":"赠宗人简斋","dynasty":"宋","author":"姚勉","text":"博文约以礼，夫子诲子渊。详说将反约，斯语在七篇。由繁乃入简，此学本圣贤。卓哉紫阳公，道统得正传。剖析到精微，而后会大全。讥以为支离，此说恐未然。闲邪至敬义，简易斯坤乾。后学懒用功，疏略取自便。藉口鹅湖诗，一蹴登青天。浪云即心是，所学竟类禅。不知格物学，盖在诚意先。如斯谓之简，毋乃堕一偏。此风近颇张，门户欲自专。君既学双峰，趋向尚慎旃。路头且要正，莫踏船两舷。"}