{"id":"680033","title":"题高彦美山水图","dynasty":"明","author":"王阜","text":"青山岧峣倚晴宇，茅堂恍惚山阴墅。花摇林影半潭春，松撼涛声千嶂雨。鹤吟短策独幽寻，宝树金沙一径深。山童昼煮溪中雪，老衲时听竹下琴。上方楼阁无尘隔，露洗莲花满池白。钟声五夜出岩扃，幡影半空疑海色。几度孤琴伴往还，三竿红日扫松关。猿声绿树山中静，鹿卧青苔石上閒。达夫华胄爱山水，嘉遁丘园亦如此。庭前潭影清道心，林下书声滴人耳。呼儿扫榻迎客来，白日轩几无纤埃。庞眉皓首花前醉，碧水青山画里开。野夫亦有山阴兴，江路长吟葛巾净。为爱江山如此图，閒看沙鸥水天永。"}