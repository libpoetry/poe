{"id":"1105125","title":"山城秋日野望感事书怀诗五章呈吴龙图","dynasty":"宋","author":"文同","text":"原隰萧条草木衰，倚风浑类楚人悲。便成孤愤终何事，且寄遥怀对此时。千里暝阴云杳霭，一川寒影雁参差。登临自不宜羁旅，更敢凭高剩作诗。已是秋阴更夕曛，乱山高下起寒云。危楼愿见客何处，远笛不知人厌闻。身外流年波渺渺，眼前生事叶纷纷。此愁万斛谁量得，直为重拈庾信文。才力虽难敌楚骚，赋诗常亦在秋多。自然野思元无限，不尔闲愁可奈何。要路故人皆废忘，偏州佳客少经过。明时且为贪荣禄，岂学湘累便九歌。岩谷雨馀生晚烟，高城危阁坐萧然。侧身仕路本谁使，回首家山空自怜。远信断来从过雁，苦吟多后敌鸣蝉。郡斋有客唯庄叟，常与高谭内外篇。早是蓬山预校雠，起居常赴殿东头。鹓鸾拥陛联簪笏，日月开天拜冕旒。一出光阴销远郡，两形篇什咏清秋。有人更在杨庄上，文似相如肯见休。"}