{"id":"1117872","title":"梅花四首","dynasty":"宋","author":"陆游","text":"老厌纷纷渐鲜欢，爱花聊复客江干。月中欲与人争瘦，雪后偷凭笛诉寒。野艇幽寻惊岁晚，纱巾乱插醉更阑。尤怜心事凄凉甚，结子青青亦带酸。月地云阶暗断肠，知心谁解赏孤芳。相逢只怪影亦好，归去始惊身染香。渡口耐寒窥净绿，桥边凝怨立昏黄。与卿俱是江南客，剩欲尊前说故乡。玄冥行令肃冰霜，墙角疏梅特地芳。屑玉定烦修月户，堆金难买破天荒。了知一气环无尽，坐笑千林冻欲僵。力量世间谁得似，挽回岁律放春阳。折得名花伴此翁，诗情恰在醉魂中。高标不合尘凡有，尤物真穷造化功。雾雨更知仙骨别，铅丹那悟色尘空。前身姑射疑君是，问道端须顺下风。"}