{"id":"1127136","title":"欢喜口号","dynasty":"宋","author":"黄彦平","text":"纷纷番伪漫成群，淮北淮南结塞氛。破走仙官三万骑，秪烦前队夜叉军。残魄游魂詟复猜，焚舟弃甲总头回。天家会遣杨无敌，磨斧衔枚夜半来。愁见淮阴打阵来，白毡玄甲倒如摧。山东降卒时时说，说道番人怕背嵬。从来汉将说张韩，泗水流澌浴铁寒。待溯隋河趋洛口，却登灞岸复长安。占著商山接华山，两京浑在笑谈间。樵苏按堵人甘寝，别队官军入武关。蜀茶互市入西番，番马来嘶渭水寒。为报尧峰吴少保，径招属户会长安。何必翠虚捎魍魉，且看白旆挂麟猊。几年待著龙蛇岁，便是乾坤交泰时。侍臣秖道天颜喜，掩骼还俘更苦心。边戍要教迎刃解，圣恩先作漏泉深。"}