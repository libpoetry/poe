{"id":"519617","title":"贺致政王少府九十之寿其孙黄门求","dynasty":"明","author":"朱诚泳","text":"贤关称俊乂，县佐著能为。平易民心悦，公廉士论宜。兰亭追往事，松径赋新诗。倦鸟投林早，门云出岫迟。江涛翻浩荡，舟楫脱艰危。德贵阴施者，天其默相之。瞿昙真有识，馀庆已先知。迹隐青山旧，堂开绿野奇。三槐承世泽，一桂发孙枝。凤咮依金阙，鹓行接玉墀。芳名归月旦，遐算逾期颐。奉使还朝日，称觞献寿时。希声歌白雪，妙舞间朱丝。况际雍熙世，何欢可代兹。"}