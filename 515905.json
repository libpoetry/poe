{"id":"515905","title":"陈忠肃公殉宋而死元世祖义之命葬于西湖智果寺北满山皆生刺竹多有咏其事者予亦赋之","dynasty":"明","author":"周瑛","text":"智果寺旁忠肃墓，满山刺竹生无数。磨风砺雨坚相持，犹带战酣旧时怒。岳坟见说遥相依，坟上有树皆南枝。感应随人如影响，谁谓草木俱无知。宋愤未消元运改，大明奉天君四海。此竹开花复结实，勾引凤凰栖五彩。"}