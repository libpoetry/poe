{"id":"1125106","title":"感寓十首次韵和黄著作鲁直以将穷山海迹胜绝赏心晤为韵","dynasty":"宋","author":"晁补之","text":"鸤鸠兴独居，百两谁与将。未见忧忡忡，既觏为龙光。吹竽沸齐市，零雨暗空桑。寒歌牛轭底，激烈气弥刚。雁以无能亨，鼠以有技穷。古来达生者，神不驰其胸。物或似而非，藁本夺芎藭。臧否何间然，吾师阮生风。仓鹒知阳春，乔木声关关。白驹不食苗，奈此空谷寒。昔有丹徒士，槟榔贮金槃。富贵怀隐忧，无宁归故山。吾期瑶之圃，玉英良可采。昆崙在万里，积石更磊磈。学经傥无用，诗礼发含琲。丛台尚何为，袨服若烟海。鼓吹出西羌，光华动眉额。鞬櫜望酒泉，面有可怜色。念身匪兕虎，少日四方迹。百计等画蛇，老大悲故国。谢公文章馀，幽事课伐岭。清诗如玄酒，胡乃淡而永。得无西堂梦，春草句弥胜。但使田野传，何须论铭鼎。江南盛郁蒸，代北纷霰雪。卞生无出游，何以得此刖。一朝有天运，春华未萎绝。吾犹托雄鸠，而彼固不拙。平生莫逆交，弦断寄心赏。相思望青枫，目极江水上。念当及时节，农事动春壤。来者不有年，何能咎吾往。楚有吹竹者，工作百兽音。削格为尔多，滔滔宁适今。尝俾范驰驱，终日无一禽。复之傥或可，诡遇亦何心。叶公好画龙，龙固不可晤。安知下其室，惊骇暗楹雾。昭王亦贸骨，冀以得马故。相者竞举肥，终然驹远去。"}