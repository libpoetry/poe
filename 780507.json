{"id":"780507","title":"二郎神 以亡室所礼水月大全像施圣因寺","dynasty":"清","author":"周之琦","text":"绀纱幔卷，尚拂面、穗烟轻飏。记锦轴薰香，圆仪窥粉，不许蛛丝罥网。丈室天花成何事，但做尽、人间惆怅。怜玉骨渐消，金经犹诵，雪衣空葬。凝想。西湖去后，月轮无恙。问幻劫匆匆，相思铅水，可似铜仙露掌。夕磬听残，晓钟敲罢，谁见妙莲曾放。霜镜展、剩有凌波翠履，夜深来往。"}