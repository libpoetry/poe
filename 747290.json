{"id":"747290","title":"次韵硕农飞来钟","dynasty":"清","author":"吴为楫","text":"飞来钟，问胡不在名山胜境之灵峰，云雷古篆内奉字，知非野寺荒寮供。何年弃掷西徼外，番铙胡钵羞铮鏦。鸿材非可寸莛击，节奏自发如风松。已甘埋没香积底，编悬谁辨笙与镛。有唐古寺建白塔，幡盖大启金仙容。非无钟鱼皆细响，不胫而走来駹邛。霜宇风清下玄鹤，天池夜静惊潜龙。狮王呵护历年久，不与剑戟同销镕。三十六乳环带满，但有䀟泽苔痕封。林钟中声中六吕，高下我欲咨瞽宗。贤侯博物冠今古，崇论宏议时横纵。蒲牢争向笔底吼，鲸呿墨沼奔涛汹。搜罗金石到法物，非若檐铁声丁冬。深山作宰十余载，每闻晨杵心惺忪。钟鸣鼎食满曹署，浮金碧玉多庸庸。争如此钟能不朽，韵绕栾铣清而丰。君侯本是清庙器，要与凫追竽踪。循良报最书上考，如彼振鹭翔西雍。景阳铿晓紫衣引，五色云气悬间从。崇牙树羽东序上，噌吰鞺鞳随所摏。和声鸣盛在今日，知音师旷非难逢。君不见，飞来钟。"}