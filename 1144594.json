{"id":"1144594","title":"春日偶成五绝","dynasty":"宋末元初","author":"郑思肖","text":"山塘游舫接荒城，纵有笙歌耳不清。深忆国家无事日，人心和气是春声。晓来怕上最高楼，春尽时光只似秋。草木荒寒生意涩，风腥雨腻一天愁。郡县荒芜哭暮笳，凭高望不见天涯。如今挥泪洒枯木，南国春回生紫华。天地腥膻社稷隳，万邦赤子病流离。几番曾共秋风语，说得虚空亦泪垂。百万胡儿犯大朝，奔南狩北恨迢迢。我非办得中兴事，一点英灵死不消。"}