{"id":"813345","title":"酬樊按察见赠","dynasty":"清","author":"李希圣","text":"缩手功名总未伸，济时才略故无伦。使君意气须终古，今日朝廷用旧人。辞赋暮年多感慨，文章流别在清新。许身稷契平生事，老向骊山忆路尘。六郡黄图接武威，极知边日少光辉。愁中岁月堂堂去，乱后山川渐渐非。浮海党人公论在，过江名士辈行稀。安危要仗隆中策，白羽终烦更一挥。"}