{"id":"666362","title":"杂体诗 其十八 颜特进","dynasty":"明","author":"薛蕙","text":"钧台书夏典，灵囿诵周篇。嘉会隆先祀，豫游及兹年。春方协时律，秘驾动星躔。平圃跻倒景，神皋径中天。赤羽匝曾峤，青翰鹜广川。华幢互幽蔼，藻帐竞高褰。首岁布皇泽，万象光且鲜。炙晷曜微霄，宿氛霁远山。瑞烟拂兰甸，祥飙汎芝廛。睿眷备终宴，宸惠普下筵。从迈咸世哲，赓歌尽朝贤。弱短困孤蹇，明淑惭众妍。敕躬方自勖，敷言非可宣。"}