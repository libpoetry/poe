{"id":"831310","title":"瑞龙吟 和夔笙见寄韵","dynasty":"清末民国初","author":"程颂万","text":"斜桥路。曾记叩槛评花，试萧量黍。愔愔深窈房栊，素筝浊酒，凭君话雨。甚闲绪。淞泖倚愁笼照，钿车来去。银屏仿佛潇湘，倦题画里，枫人鬓苦。枨触修梅事往，浪揉穷发，霜欺颓羽。分袂圣湖归来，重检芳素。无涯笑我，萍促风翻絮。何时再、兰搴楚笑，樱餐吴语。侧帽伤心处。半塘更在，泉扃泣露，回睇残樽否。看泪墨图成，沧桑容住。故欢试省，等闲朝暮。"}