{"id":"682437","title":"秋圃诗","dynasty":"明","author":"区大相","text":"秋圃正逃名，名因种菊成。官闲资抱瓮，斋冷好餐英。满把缘谁采，深杯待客倾。离骚今读罢，秋日灌园情。秋圃秋容淡，秋斋秋兴浓。绕篱惟树菊，开径且看松。地许白衣过，人宜青眼从。寻常一壶酒，花下但扶筇。苜蓿先生馆，柴桑处士家。寒花娱晚节，老圃足生涯。露重青毡薄，簪轻皂帽斜。谁言官独冷，秋至让繁华。我爱秋圃逸，谁言秋圃贫。黄花行处满，绿酒酿来新。林下无他事，篱间老此身。寄书彭泽令，个是上皇人。"}