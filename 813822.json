{"id":"813822","title":"陈靖献公祠三首","dynasty":"清","author":"沈磐","text":"强干谋成祸乱纡，渔阳突骑竟长驱。运筹不少黄罗汉，坚壁难逢周亚夫。司马岂闻娴将略，秩宗何自绾兵符。宫车赴火君臣尽，一寸丹心逐鼎湖。分茅蓟北控岩疆，鼙鼓谁教动范阳。自有长君图社稷，不劳叔父佐成王。丹心愿化千年碧，弱息难回百炼刚。缞绖何人轻慷慨，忠魂总赴白云乡。六月霜飞杀气中，收孥令下市朝空。生无面目湛三族，死念君王哭两宫。精贯白虹随落日，魂归丹陛起悲风。宛溪旧接秦淮口，呜咽流澌水不东。"}