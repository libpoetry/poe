{"id":"1178189","title":"送陆畅归湖州因凭题故人皎然塔陆羽坟","dynasty":"唐","author":"孟郊","text":"淼淼霅寺前，白蘋多清风。昔游诗会满，今游诗会空。孤吟玉凄恻，远思景蒙笼。杼山塼塔禅，竟陵广宵翁。饶彼草木声，髣髴闻馀聪。因君寄数句，遍为书其丛。追吟当时说，来者实不穷。江调难再得，京尘徒满躬。送君溪鸳鸯，彩色双飞东。东多高静乡，芳宅冬亦崇。手自撷甘旨，供养欢冲融。待我遂前心，收拾使有终。不然洛岸亭，归死为大同。"}