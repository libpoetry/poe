{"id":"227310","title":"酬黄都官舟次近垌见寄次韵","dynasty":"宋代","author":"余靖","text":"南州苦炎酷，薄宦淹翘隽。怡然贤者心，五稔若一瞬。归程江海遥，永日风波进。屡经溪壑险，且乐帆樯顺。忽传邮驿音，雅什浑金振。披襟许见过，握兰欣入觐。衡门久索居，黄陂渴馀润。观止君子容，玉光窥千仞。高谈尽今古，不独期廉蔺。相逢勿惜醉，别去生蒙吝。"}