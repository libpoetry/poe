{"id":"1127268","title":"酬程忠彦见寄","dynasty":"宋","author":"黄裳","text":"新吟走长须，喜鹊鸣高枝。邂逅固有分，非人所能期。对坐俯寒壁，得予尤相宜。进取俄比肩，欢笑亦倾盖。一梦长相寻，寻子江天外。子来慰所思，苦吟酬适会。京尘化我衣，吴风变子语。二人还相逢，道在无今古。薰泽何所为，本无缁与素。儒林小官冷，仆马略胜步。竹素园中游，青眼劳一顾。孰与欧庐间，閒云自来去。侧承双筒声，自作天籁鸣。耸耳愿一听，使我泠然清。谁云吴侬音，能变中正情。"}