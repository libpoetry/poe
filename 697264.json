{"id":"697264","title":"夜过邓远游剧谈申旦先是远游赋五言八律见赠属余病冗未报兹当握别援笔近体四章付远游小史歌之","dynasty":"明","author":"胡应麟","text":"落木萧萧夜过从，青灯明灭照芙蓉。櫜鞬骤觉中原尽，旗鼓俄惊上国逢。雾拥双龙悬碣石，风驰驷马到临邛。他时广乐钧天奏，莫忘斋头旧雨浓。乍释青衫赋远游，翩翩文彩跨登楼。踌躇易水新交定，濩落夷门故老留。寸管乾坤才欲尽，双灯湖海话难酬。无论一盖倾如故，已订词盟到白头。面壁传衣事已陈，孤云寥落傍风尘。青萍万里长为客，彩笔三朝未授人。把臂垆头倾海岱，持螯天末动星辰。何辞大白终宵醉，话入如渑对怆神。拥坐黄花照别筵，西风无赖木兰船。千人楚国回高倡，一士成都抱太玄。叔度经旬贪晤语，渊源少日慰周旋。那能骤割新知兴，极目河桥思惘然。"}