{"id":"1126904","title":"谢杨履道送银茄四首","dynasty":"宋","author":"黄庭坚","text":"藜藿盘中生精神，珍蔬长蒂色胜银。朝来盐醯饱滋味，已觉瓜瓠漫轮囷。君家水茄白银色，殊胜埧里紫彭亨。蜀人生疏不下箸，吾与北人俱眼明。白金作颗非椎成，中有万粟嚼轻冰。戎州夏畦少蔬供，感君来饭在家僧。畦丁收尽垂露实，叶底犹藏十二三。待得银包已成谷，更当乞种过江南。"}