{"id":"512412","title":"忠节为王信都督题","dynasty":"明","author":"徐溥","text":"圣王宵旰理天下，首以忠节敦风化。九重有诏锡褒嘉，便觉家声美无价。忆昔王侯决战时，气劘贼垒悬孤危。英雄一踣天所惜，草头冤血青离离。二九孀居妇年少，贞松劲柏同一操。保孤全节老闺门，茹蘖吞冰秉纯孝。孤成树立效奇勋，手持哀疏干天阍。会看恩波活朽骨，大书金字旌高门。多少偷生背恩义，此日过之应颡泚。惟有纲常万古名，世上繁华暂时事。"}