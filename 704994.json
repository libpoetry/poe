{"id":"704994","title":"送曹洞峰宪副陟广右","dynasty":"明","author":"霍与瑕","text":"山城春已度，水国花仍好。迟日到花明，炎风入院早。有客忽携琴，为余理清操。不奏南风调，偏写离人抱。我聆客琴音，心绪为颠倒。天王有新命，君子肃敬将。翩翩御黄盖，显显被豸裳。豸裳适西土，东人思何长。征车一以发，涸辙泽何望。清江吹画角，别恨浩洋洋。愿溥曹风德，兼济此东方。西城郁佳树，青青凌云汉。胡然我眷之，迟立久泮涣。赫赫曹大夫，昔镇东兵乱。曾坐此繁阴，开诚诹听断。海国今宁谧，伊谁赞成算。遐思复遐思，江深无畔岸。静院坐终日，悠思独沉沉。忽报大夫车，清暇时惠临。倒屣往迎之，侍座肃裾衿。高谈非世鞅，一一千古心。国风寻坠绪，雅颂振琅琳。恂恂勖后辈，勉勉嗣徽音。我佩此嘉言，珍重比琼琛。冉冉忽经时，岁月苦骎寻。前路远无穷，驽力岂所任。中夜起永叹，念此思独深。神龙入西州，西州三月雨。渥泽被高低，浸润兼禾黍。何时升中天，洗此炎天暑。九州四海间，纤洪各得所。大旱望同云，海滨尤延伫。"}