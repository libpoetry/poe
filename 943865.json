{"id":"943865","title":"次韵梁教章宰喜雪 其二","dynasty":"宋","author":"陈造","text":"穷腊缺膏润，何异客病渴。龙伯供雪事，落势不受遏。缤纷一再馀，旋报焦卷活。去年痛无年，回首气尚夺。流亡何纷纷，哀诉良聒聒。为民倒陈红，拟效叫阍谒。绣衣肉骨手，大帚扫妖孽。贷金今可偿，复许岁再阅。秦越作肥瘠，德人终不屑。协气非挽回，何以救方割。想闻三白讯，把酒颜为说。嗣岁屈指计，老农聚头说。团栾饱饼饦，市鬻追时节。忍思狼狈初，草木茹根叶。苦乐倚伏间，此耻幸一雪。"}