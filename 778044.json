{"id":"778044","title":"寿星明·徐贞斋七十寿1925","dynasty":"清","author":"况周颐","text":"芝揽商山，菊采郦泉，华筵介眉。审清风凿壁，玢璘掌录，饶原绾毂，迈爽心期。有味青灯，不訾丹穴，合传儒林货殖宜。屏书锦，数灵光硕望，于古真稀。瓣香争拜人师。蚤驰誉、燕山丹桂枝。溯元成经学，扶阳是式，■■■■，明允之贻。桃李新阴，鲤庭斯在，称兕抠衣肃绛帷。瑶源远，俛澄潭镜澈，千丈涟漪。"}