{"id":"1127779","title":"中都寄广东提干彭元忠","dynasty":"宋","author":"曾丰","text":"舜峰虫鸟乱号鸣，犹是箫韶节奏馀。入耳虽归哦咏里，收心更听寂寥初。君到韶如杜到夔，新功不比旧炉锤。磨砻诗律如韶律，未必知音有仲尼。同年同郡更同官，无适非同况岁寒。最是西湖好同赏，却相先后到长安。十期九度自参差，彼此无词可遂非。投老江西沙石畔，鸥盟不请更相违。"}