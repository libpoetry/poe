{"id":"811080","title":"观薛叔耘副宪纪沔阳昆明二帅感题二律","dynasty":"清","author":"王润生","text":"开府江南地望尊，无多毛贼气能吞。何图貔虎方移节，反引貙豺尽入门。军法那容宽次律，时名毕竟误深源。危疆身殉终奚补，羞见诸公地下魂。浩劫东南孰酿成，沧桑馀泪尚纵横。颇闻枢相殷推毂，俾绾疆符谬典兵。势迫同舟甘掣肘，贼来满地且逃生。出身本是由厮养，屈杀书生两字名。"}