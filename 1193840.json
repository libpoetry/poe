{"id":"1193840","title":"杂题四首","dynasty":"唐","author":"司空图","text":"棋局长携上钓船，杀中棋杀胜丝牵。洪炉任铸千钧鼎，只在磻溪一缕悬。先知左袒始同行，须待龙楼羽翼成。若使只凭三杰力，犹应汉鼎一毫轻。鱼在枯池鸟在林，四时无奈雪霜侵。若教激劝由真宰，亦奖青松径寸心。晓镜高窗气象深，自怜清格笑尘心。世间不为蛾眉误，海上方应鹤背吟。"}