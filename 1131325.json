{"id":"1131325","title":"送赵清臣宰姚江","dynasty":"宋","author":"楼钥","text":"玉立君家好弟兄，蓝田风采照花城。版舆寿母人间盛，千里何曾去送迎。鄞江水与舜江通，久矣威名满一同。试问何时到封部，数声柔橹一帆风。长江东去跨虹桥，千丈横堤捍海潮。更向烛溪图永利，坐令百里沸歌谣。才刃恢恢妙拨烦，邻封抚字尚何难。更能触事加长虑，自有甘棠向后看。妇家故步懒重寻，藏拙年来恐不深。短棹有时乘兴去，径登竹所听鸣琴。"}