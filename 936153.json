{"id":"936153","title":"雨后极凉料简箧中旧书有感","dynasty":"宋","author":"陆游","text":"日昳小雨不至晡，雨虽未足凉有馀。细泉泠泠咽幽窦，清吹策策惊高梧。笠泽老翁病苏醒，欣然起理西斋书。十年灯前手自校，行间颠倒黄与朱。区区朴学老自信，要与万卷归林庐。尔来世俗喜变古，凿空饰诈无根株。愀然抚几三太息，力薄抱恨何由袪。兰台漆书非己责，且为签幐除蠹鱼。"}