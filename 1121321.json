{"id":"1121321","title":"李才翁懒窝","dynasty":"宋","author":"林宪","text":"鸮鸣夜沉沉，蛩语露泥泥。飞云带月来，投我襟袖里。心自彻太虚，痱颣忽一洗。世念傥尽消，万法亦聊尔。幽人肯一杯，受用今夜月。携手步虚庭，履遍沙界雪。疏林寂无声，细虫吟自切。浩荡天宇开，虚襟共明洁。终日云气厚，寖寖雨将倾。如何才入夜，月轮皎如冰。云去露飞洒，星稀天熨平。正恐中秋节，未必如许清。山林日月长，城市炎凉急。方看夏太清，已觉秋淅瑟。因之念故山，鹤归松露滴。收足否愿馀，此舟徒役役。风雨日萧瑟，轩窗浸虚凉。清灯闪复定，寒漏为之长。老觉世念少，病须药物良。晨兴涤颤手，供此一瓣香。长镵长长柄，矮窗矮矮棂。西风已踰月，胡能不凄清。晴空舞皓鹤，夜气纷流萤。木叶不自觉，无风辄秋声。月华浴沆瀣，天容注琉璃。皎如大圆镜，照彻清境晖。繁星敛芒曜，群动生霏微。尘世宁有此，玉虚楼观低。檐雀乐俦侣，砌蛩相叫吟。如何片云外，一点征遥禽。望极杳无伴，细听有遗音。迟迟去却返，启我怀故林。"}