{"id":"1164374","title":"赠{巩/言 }光上人草书歌","dynasty":"唐","author":"吴融","text":"篆书朴，隶书俗，草圣贵在无羁束。江南有僧名{巩/言 }光，紫毫一管能颠狂。人家好壁试挥拂，瞬目已流三五行。摘如钩，挑如拨。斜如掌，回如斡。又如夏禹锁淮神，波底出来手正拔。又如朱亥锤晋鄙，袖中抬起腕欲脱。有时软萦盈，一穗秋云曳空阔。有时瘦巉岩，百尺枯松露槎蘖。忽然飞动更惊人，一声霹雳龙蛇活。稽山贺老昔所传，又闻能者惟张颠。上人致功应不下，其奈飘飘沧海边。可中一入天子国，络素裁缣洒毫墨。不系知之与不知，须言一字千金值。"}