{"id":"688150","title":"雪晴","dynasty":"明","author":"朱诚泳","text":"阴沴初消瑞日升，田夫于耜拟东兴。山头破煖青犹在，柳眼窥春绿未曾。双艇远依收钓火，一帘深映读书灯。人间妙手嗟谁及，调燮终归宰辅能。楼雪初融岁欲更，喜闻乾鹊报天晴。炊烟早逐朝阳起，春意潜随野水生。云散佛头来岳色，风回仙掌落钟声。不知骢马经行处，赋得梅花几首成。玄冥司令势何严，一雪能教数日淹。风敛冻云归远岫，天开晴日上虚檐。梅腮破腊争匀粉，笋指缘寒未露尖。好在田家应拍手，瓦盆盛酒正厌厌。"}