{"id":"633471","title":"黄犬行","dynasty":"明","author":"释今无","text":"舟中一黄犬，短小身躯皮骨软。心魂在眼不住转，疑云吠浪声尤远。掌船老妪抚摩久，朝昏饮食同无有。船头吹风妪意怒，黄犬低头愁日暮。船尾吹风妪意喜，黄犬船头跃船尾。将军独马大塞行，未必可以同生死。依沙泊船上牵枝，黄犬亦上打狐狸。岸曲潆洄水间之，黄犬独立心迟迟。不唯黄犬独立心迟迟，妪手捉舵心亦驰。挥手令之上高坡，黄犬翻身无一时。水深苔滑复急流，黄犬横截如轻鸥。振身洒雨立船头，妪也微笑心悠悠。当时李斯错牵犬，犬亦错与李斯游。东门路惯死公侯，狡兽铁爪复何仇，愿与老妪长相守。"}