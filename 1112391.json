{"id":"1112391","title":"代上张丞相生朝四首","dynasty":"宋","author":"张元干","text":"上相生坤位，中兴运泰开。德威加异域，文武属全才。南极星躔焕，东方骑气来。下车逢诞日，喜色照樽罍。奇勋施社稷，万世许忠嘉。宾日扶神器，回天坐正衙。貂蝉峨上衮，鼗鼓拥高牙。暂屈临闽粤，重闻降白麻。坤维标厚载，任重出宗臣。眉宇如虹气，仪形似玉人。中兴真有相，命世必逢辰。霖雨聊均逸，馀波润七闽。将相兼文武，谦光接下僚。舆情争快睹，善颂适生朝。勋业当兴宋，谋猷永佐尧。千秋迎寿母，忠孝称金貂。"}