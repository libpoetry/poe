{"id":"502709","title":"书少尹陈思孝松庭清晓卷","dynasty":"明","author":"王恭","text":"官署双松何彩翠，吏散人稀苔满地。独坐松间是阿谁，才子风流太丘裔。薄晓松枝清露繁，公庭无讼寂无喧。常思佐理苏民瘼，不分端居愧主恩。乃翁倜傥龙头客，曾事先皇佩铜墨。京使争传德政碑，邑人共说郎官泽。枯鱼肆索几何时，倏尔空愁风树悲。莫言累叶仍州县，九棘三槐应有期。"}