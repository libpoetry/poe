{"id":"761825","title":"题陈育庭鞠我图","dynasty":"清","author":"郑用锡","text":"堂上八千椿，阶前慈母竹；人生非空桑，所当念顾复。母兮生儿苦，儿兮赖母育；一旦忽别离，终天抱痛哭。今日见形容，写以南山竹。问君何所取？厥义通于鞠。矧此秒容淡，是母爱所独；欲开晚节花，我母享其福。我闻君斯言，为君长叹服。南陔白华篇，同作补亡读。"}