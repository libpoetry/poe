{"id":"692451","title":"寄长儿韵语","dynasty":"明","author":"杨士奇","text":"万里回家四旬住，内外亲朋拥不开。父子未能留一语，别来思忆使心摧。禹拜善言登圣域，仲由有过喜闻之。七字嘉言常佩服，道吾恶者即吾师。闻说谀言得尔欢，忠言谁肯竭心肝。从今勉受贤人爱，莫把忠言反意看。责善辅仁为益友，谄言谗说是凶俦。益友深交儗金石，凶俦远避似戈矛。种禾必用薅稂莠，岂有薰莸可共藏。吾儿尽绝谗谀侣，即起芳名致福祥。已足当休即便休，百年何用万年谋。人人自带生来福，枉为儿孙作马牛。明达之人无厚业，但求足给免寒饥。田多税重后来累，绊子缠孙今未知。天地生人皆有命，不须苦为子孙谋。诸杨田土连阡陌，身后何人保一邱。膝下诸孙玉不如，父慈只合训诗书。饱读诗书能变化，自然腾踏上天衢。森森孙子比明珠，总是先公积庆馀。佳妇佳儿勤善行，免教贻累及诸雏。达士仁人宏度量，犯而不校务包荒。是非曲直人人识，狗彘何须与较量。释道邪言总是诬，能明斯理即真儒。愚人苦被愚人弄，费尽千金寸福无。东掊西取亡民怨，散施僧家与道家。如此善因求有福，有灾无福只堪嗟。人生阴德由来好，周急怜贫济寡孤。不在缁黄誇布施，不教乡䣊怨侵渔。临财能让真君子，恃力誇豪总恶徒。忍气平心戒争竞，一生安稳绝忧虞。父子强梁暴乡里，乡人怨忿切心肝。须臾沉没无遗颂，看取水南张状元。年来狐豕纵横甚，假托声名指我家。我家若解持廉静，狐豕虽顽未敢哗。立志应须学古人，读书方见古人真。煖衣饱食亡尘虑，窗下灯前莫厌勤。明窗净几閒临帖，东阁西斋静阅书。诸子娱亲时绕膝，清时清乐有谁如。六行由来数睦姻，士须重义勿轻贫。老夫家谱分明在，莫以新亲薄古亲。东城汝兄我亲侄，汝宜亲密无间疏。尽诚尽礼相匡翼，大家改辙由正途。城东诸孙与我孙，兄弟同延老成教。记诵讲说课学程，日就月将见成效。每言臧获皆人子，曾写陶潜训子书。叮咛佳儿与佳妇，莫听谗谮虐无辜。人家内外礼截然，僧道岂容陈寿帕。斯事传闻未必真，有之儒风扫地也。虔州李旭吾故交，汝醉逢之肆凌辱。方面两司向我言，使我低头内惭恧。吾宗谨静务诗书，待制以来人共知。岂可甘令后人说，承家不淑自吾儿。吾儿今年三十二，已近人生半七十。不早转头脩善行，后来追悔何由及。老人热药犹常戒，况汝即今方壮年。京华两见谈星者，厄运须防四九前。七十春秋雪满颠，都缘子侄苦忧煎。老人在世无多日，愿乞安心了暮年。人生至亲惟父子，备述恩情在于此。千言万语无他事，惟愿脩仁循义礼。"}