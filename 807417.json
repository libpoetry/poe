{"id":"807417","title":"大有  春闺和片玉词","dynasty":"清","author":"陈维崧","text":"亚字墙边，楝花风大，小楼中、帘捲人瘦。满圆林、参差绿草谁斗。屏山水鸟背人数，也何曾、爱单嫌偶。恼恨柳色空濛，和烟锁画栏口。灯前忏，花底咒。小鸭恋红衾，清清坐守。好梦瞢腾，愁到醒时依旧。自谢了丁香后。受无限、蜂僝蝶僽。十年事、凝想如无，閒思恰有。"}