{"id":"697165","title":"大司空潘公驰驿夏村时不佞卧病舟中公特使相存且为觅舟南返感谢二律","dynasty":"明","author":"胡应麟","text":"崛起东南见伟人，行藏咫尺动星辰。丹心自许乾坤业，白首谁称社稷臣。拥传百川劳灌注，持筹万国待经纶。遥知夏后功成日，灿烂玄圭出紫宸。华夏勋名二十秋，大臣风节迥难俦。扶天历捧三朝日，凿地频安四海流。九塞飞刍停帝阙，八方轮粟涌神州。他时名姓麒麟上，肯让平阳第一筹。"}