{"id":"780550","title":"曲游春 道旁短垣中，绯桃余花数朵，妍媚可悦，如使移植都门，必当忙煞游春车亦","dynasty":"清","author":"周之琦","text":"一水疏篱映，见小桃朱朵，墙角低亚。丽质天生，甚芳根偏寄，冷烟茅舍。休问量珠价。梦不到、玉楼琼榭。尽露华、啼湿东风，肯学杏红偷嫁。妍雅。幽怀暗写。似空谷佳人，尘外潇洒。可惜啼鹃，唤仙山归去，倩妆轻卸。嘶骑闲门下。更谁记、乞浆馀话。无奈燕麦元都，为伊恨惹。"}