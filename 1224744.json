{"id":"1224744","title":"题四时宫人图四首 其一","dynasty":"元","author":"萨都剌","text":"紫宫风暖百花香，玉人端坐七宝床。凤凰小架悬夜月，一女侍镜观浓妆。背后一女冠乌帽，茶色宫袍靴色皂。手持团扇不动尘，一掬香弯立清晓。一女浅步腰半驼，小扇轻扑花间蛾。淡阴桐树一女立，手抱胡床眼转波。床头细锁悬金钟，白鹤双飞花影重。词人见此神恍惚，巫山梦里曾相逢。"}