{"id":"220702","title":"农·圣人作耒耜","dynasty":"宋代","author":"范仲淹","text":"圣人作耒耜，苍苍民乃粒。国俗俭且淳，人足而家给。九载襄陵祸，比户犹安辑。何人变清风，骄奢日相袭。製度非唐虞，赋斂由呼吸。伤哉田桑人，常悲大弦急。一夫耕几垅，游堕如云集。一蚕吐几丝，罗绮如山入。太平不自存，凶荒亦何及。神农与后稷，有灵应为泣。"}