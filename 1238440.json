{"id":"1238440","title":"龙伯渊席上和周子谅长歌兼呈诸君子","dynasty":"元末明初","author":"郭钰","text":"伯夷登西山，鲁连蹈东海。烈士怀苦心，海枯石烂终无改。萧萧华发吹秋霜，夜煮白石充饥肠。人情俯仰今异昔，惟有青山似故乡。桐江江上一携手，公子华筵谁不有？赋笔每惭崔颢诗，持杯愿饮茅容酒。银烛花高照座空，笑谈颇有前贤风。好怀倾写向谁是，或执蝘蜓嘲神龙。老我疏狂眼常白，欲麾冻蝇清几格。不须浪说管鲍交，眼中谁有真颜色。百年聚散如抟沙，东风燕子还西家。群仙天上撷飞霞，君归好醉琼林花。"}