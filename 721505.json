{"id":"721505","title":"杂诗九首","dynasty":"明末清初","author":"陈恭尹","text":"浟浟东逝水，怆怆南征子。水逝水所归，苍天曷为此。衔悲历君庭，宵风动茅苇。东井嘒方中，天弧曜其矢。闻君旅其下，长跪愿有启。梁土多黑波，马渴君安恃。雁度葭菼黄，月悬江汉秋。离人喟清夜，挟瑟临高楼。西瞻赤壁涯，东思沧海流。朱弦感英声，磊砢不可收。下阶重太息，古调今谁酬。哀彼促织虫，有生亦何求。衣裳非所温，唧唧怀殷忧。杖策有所适，乃至南山阿。飞雪曜峻涂，高冰积嵯峨。仰见双羽人，被服扬轻霞。揖我升丹梯，飞步游天河。下窥失五岳，累块存中华。群星与日月，熠若流萤过。命我一丸药，天陨子不磨。长揖谢羽人，蓄志不慕多。兹生有馀责，区区计其他。回车复吾路，路有张鸟罗。凤鸟易高飞，罗雀如之何。霜至草木寒，关河凄以风。扁舟越湘水，迟暮予何心。美人彩云端，欲往闻遗音。云端不可即，离别销颜色。三朝掩明镜，对面不相识。商风自何来，白云起秋色。梧柯下一叶，百卉萋未息。天地方疾威，美者先受抑。捐生故有人，困馁焉足惜。丰此百年躯，只为蝼蚁德。萧萧君马鸣，夜夜闻歌声。马悲慕俦侣，独歌谁和汝。结束下空阶，仰瞻霜与露。缺月衔东隅，旄头没何处。思为伺晨鸟，举舌催天曙。家临青山侧，前望白杨道。遥遥孤坟下，有士怀其宝。存思泽万物，一身乃先槁。驾言采杜衡，涉野多秋草。同心复几人，相看日趋老。金节天地肃，白日遄西飞。繁星不照物，流萤有馀辉。灼灼宵征子，车马轻且肥。明灯集倡楼，四角扬清丝。佳人映瑶席，仿佛凝幽姿。回眸粲一顾，百万焉足挥。锦衾既以陈，鸳鸯罥重帏。欢乐永今夕，此生不愿馀。佳人含笑言，生死齐所归。旭日临高城，城中何浩浩。楼台动丝管，金碧相照耀。在野方为鱼，太康无乃早。浩歌感畴昔，瞻望淇园道。下有流汤汤，上有竹窈窈。河流日以溢，竹生日以老。"}