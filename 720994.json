{"id":"720994","title":"怀入山来所栖伏林谷三百里中小有丘壑辄畅然欣感各述以小诗得二十九首 排子岭","dynasty":"明末清初","author":"王夫之","text":"稻亩绿茸茸，平田接回坞。桥下流水声，龙湫昨夜雨。飞鸟摇岭色，渐与峰顶齐。凝眸绝涧影，巳转碧潭西。苔冷千年绿，春寒一片云。回襟避疏雨，人语不相闻。旧梦巳不续，无如新梦惊。溪云沾竹尾，滴沥过三更。西峰亘铜梁，北岭矗荆紫。百里见阴镫，遥知光发此。落叶绝行踪，随意披疏筱。龙气动乔木，空潭无猿鸟。棕笠溅飞珠，回头不知处。徙倚望前山，斜阳转高树。阴光浮石壁，长如春水生。僧归夕磬后，回首见西清。偶然成辙迹，古人意何取。伫立无与言，前峰正疏雨。未从方广游，知为方广路。定有夕烟霏，天光露晴树。午日尚曈昽，紫光衬元叶。暄气上台阴，香风吹冻蝶。闻有补衲名，学之跏趺坐。蒻叶摇森森，竹鼠穿裙过。瀑布良可观，临之喧不清。水帘垂一尺，微送佩环声。欲作飞猱度，不畏苍苔深。森森开一面，斜日照前林。循壁渡泉桥，知有幽人宅。山气动□馡，香獐夜来迹。僧归绕曲涧，回首望林端。遥知爱啼鸟，也向树梢看。曲逐峡田上，遥期松径终。凉风中岭合，西日一尖红。杉竹迷千嶂，豆苗萦一湾。麇䴥不相避，肥草隐潺湲。佛宇不可知，云留高树里。日落钟磬声，随云度溪水。古树何年种，归禽来一双。茅斋读易罢，摇影入閒窗。宛转破千嶂，平畴起绿烟。自然知兰若，不过鸟飞边。夕气澄若浓，星光敛清炯。林外露悬灯，未知何峰顶。归鸦度何所，夕照移西岑。荫入蔚蓝色，萧萧松桧阴。欲以贻来者，锡之馺阁名。终古知不知，今兹自含情。曳杖行何适，桃花一坞红。回塘积落英，从君识东风。杨坟一竿竹，空外影千寻。六月飞冰雪，埋心直到今。绿苞绽绀珠，红泉酝香屑。采采及清秋，汝南有真诀。败叶留不扫，鏦铮扣哀弦。虫吟凄切外，秋色倍清喧。寒月出东岭，流光入浅廊。万心函片晌，一缕未消香。"}