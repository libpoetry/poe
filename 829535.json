{"id":"829535","title":"鬲溪梅令","dynasty":"清末近现代初","author":"周岸登","text":"十年着论拟潜夫。世情疏。愧煞淮南山雅、共轮扶。赋成招隐无。留人丛桂沁香初。且踟蹰。忽送凉风天末、数行书。报君明月珠。绕窗花叶自扶疏。照妆梳。一尺红绡犹见、薄情书。浥残千泪珠。折钗休怨旧盟孤。咒花须。目断游丝飞絮、下帘初。未妨燕归无。强携春困软酲扶。意萧疏。怕见南园飞尽、锦千株。为花倾百壶。静观濠上我非鱼。自容与。一夜笛声吹泪、洒江湖。昔游风月孤。一声肠断内家车。意何如。只恐蓬山春远、阻双鱼。殢魂经岁苏。梦回清恨转徐徐。费踌躇。记得东华尘影、未模胡。试灯风信初。"}