{"id":"682322","title":"次蒲庵长老韵二首","dynasty":"明","author":"乌斯道","text":"一刖老禅三载馀，每怀溪上笑谈初。春山细雨沾乌帽，晴日闲华堕碧疏。九日登高曾有约，二王小楷未能书。至今不到天香室，深愧埃尘少涤除。矫首令人感慨深，浮云蔽日阁曾阴。六时花散金银刹，千里尘飞剑戟林。经罢看山长独坐，定回倚石自微吟。绝怜松下清泠水，好与人间洗渴心。"}