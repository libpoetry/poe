{"id":"805315","title":"摸鱼儿 尊","dynasty":"清","author":"吴潆","text":"趁西风，芰荷斜卷，冰丝晴漾清影。吴中昨夜人初到，传到碧芽如莹。凄凉性。爱一缕纤纤，乍渍霜痕净。烟浮半顷。怅滋味家常，乡园梦隔，季子唤归艇。芳洲畔，一样波明似镜。孤怀千里重醒。鲈腮剖罢羹调美，又是豉盐香凝。江湖竞。叹玉筋愁多，酪乳难争胜。凭栏暗省。有几树丹枫，两行新雁，来与写秋兴。"}