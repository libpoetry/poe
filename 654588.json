{"id":"654588","title":"题尹内翰家山图","dynasty":"明","author":"何乔新","text":"南山凌苍冥，北山屹绝壁。美人爱山住山中，恍似当年谢安石。清溪一带缘桃花，春流滉漾蒸红霞。渔郎到此惊且喜，祗疑误入仙人家。草堂数间荫乔木，知是美人读书屋。晴峰当户开秋渠，飞瀑萦林漱寒玉。一从献策来皇都，西清东观恩宠殊。长杨不奏子云赋，石室还紬太史书。閒来却忆钓游处，桑梓迢迢隔烟雾。旧时猿鹤今何如，应怨山人不归去。何人写此家山图，长林远岫春模糊。墨云翻空太阴黑，妙笔直与造化俱。山腰小径仅如发，细看尚恐苔花滑。断崖老树杳莫窥，似听孤猿啼夜月。蹇予旧住金嶂西，别来芳草应凄凄。对此新图忆丘壑，归心便逐秋鸿飞。人生无如归去好，莫使山中迹如扫。何当访子三顾山，共荷长镵拾瑶草。"}