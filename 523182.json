{"id":"523182","title":"清夜引","dynasty":"明","author":"李梦阳","text":"桂魄团团霜兔泣，玉龙夜吟冰喉涩。仙人起踏白芙蕖，手撚一枝珊瑚株。伏猊香喷红?毹，蜡凤啼春虾捲须。九华丹焰夺行月，五虬轹云声轧轧。银筝翠管声咿哑，繁讴杂舞欢意匝。盘中紫枣大于瓜，谁其擎之萼绿华。双桂逶迤头两丫，密情芳绪芳且嘉。琼城夜半重重闭，偷桃小儿安得至。"}