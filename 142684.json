{"id":"142684","title":"官舍见月·丛山拆一罅","dynasty":"宋代","author":"洪咨夔","text":"丛山拆一罅，碧天大如瓯。更迟蹇予月，凉速老我秋。常娥八月去，岁往应白头。纵得大年药，能禁古今愁。广寒正愁绝，更照雪外州。些招肯来否，赤酒和糟篘。庭下双梧桐，露重风飕飀。采实当剥芡，蠙珠丽琼舟。颓然径奏床，不问月去留。梦中识归路，戏采儿伊优。"}