{"id":"1229188","title":"娄东园分韵得四字","dynasty":"元","author":"姚文奂","text":"至正八年夏，六月日踰四。故人海上来，朋游若云萃。置酒娄东园，清阴障嚣滓。谈锋落秋霜，炎飙变凉思。盘餐杂疏□，令举飞觞至。岂无丝与竹，相与乐文字。西亭及野航，于焉得晚莅。新题到画壁，草木亦葱翠。浮生一萍流，驩会良未易。载歌《秋水篇》，周还缓归辔。"}