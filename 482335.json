{"id":"482335","title":"送刘士端归括苍","dynasty":"明","author":"方孝孺","text":"忆昔高皇定华夏，海内遘屯龙战野。帏幄谋谟三数公，君家中丞最潇洒。舳舻十万捣虚来，帆樯蔽空声吼雷。从容决策扫强寇，手扶日月沧溟开。盗犯洪都突彭蠡，炮石星流湖水沸。御舟阁河诸将哗，神箭穿颅逆酋毙。是时中丞谋略精，指挥英杰江南平。掀髯抚掌谈世事，天子称善群臣惊。寰区混一定勋赏，铁券金符颁土壤。中丞独擅翊赞功，赐号每为诸伯长。青田宰木三十年。高皇仙驭亦宾天。国初故老尚谁在，几人事业图凌烟。忽见闻孙三叹息，秀目疏髯遗像逼。拟树丰碑墓道边，欲请天朝重褒锡。至尊含笑问近臣，先帝功臣今有孙。胡为拂衣入山去，旰食未敢忘君恩。海内只今无盗贼，幽州兴兵恼邦国。庙堂谋议岂无人，我怀中丞泪沾臆。呜呼志士古所稀，留侯武卿今是谁。九原招公倘可作，为解四海苍生危。"}