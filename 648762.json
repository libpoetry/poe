{"id":"648762","title":"送少师杨公归建安","dynasty":"明","author":"杨士奇","text":"富贵还故乡，古今所欣快。安知明达人，志出富贵外。立身天地间，所重孝与忠。君亲与天等，敬事道实同。杨公南闽英，天禀挺卓特。胸中书五车，笔下云五色。三十登金门，射策奋高鶱。天兴圣明主，躬被汪濊恩。清密侍丹扆，煇煌裁紫诏。玉署兼青坊，高步儒林表。龙舆戒巡省，峨冠扈属车。平戎万里道，櫜鞬行秘书。黾勉三纪馀，服事四朝圣。孤卿百僚上，高年备鸿庆。思以上益君，思以下益民。小心效臣职，亹亹摅恭勤。恭勤副深注，声誉闻遐裔。苍松老益坚，皓首心愈厉。国事靡遑暇，亲恩讵能遗。卅年别丘垄，寝食劳怀思。不见白鹤峰，飞云恒在望。手植垄头柏，应过十围壮。岂惟羹墙觌，夜夜梦旋归。水木有源本，谁能不歔欷。仰荷明主仁，洞鉴中迫切。玺书赐展省，龙光昭日月。阳和二月中，御柳初含金。凝冰泮九河，好鸟繁春音。骊驹发都门，官僚皆祖饯。渡济遂踰淮，载驰驶于箭。暄风芍药时，候者集龙津。矫首睇桑梓，含情兼戚忻。追远致禋祀，怀旧访亲爱。岁久多凋亡，相知几人在。言归席未暖，岂不耽家居。恭承玉旨重，尚敢淹踌躇。庙谟待公陈，衮阙待公补。丈夫君臣义，无为倦衰暮。炎光变素颢，凉露下青芜。预买中山醪，迓公东城隅。"}