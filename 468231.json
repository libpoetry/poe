{"id":"468231","title":"题四马图","dynasty":"明","author":"谢肃","text":"风吹细草沙场春，忽看东绢落骐驎。一疋前驰复回盻，二匹齐驱若飞电。最后一匹奚官骑，意态深沉目光炫。太平天厩粟如山，此物饱食长年间。玉台阊阖遍游观，五花满身云锦翻。焉知汗血干戈底，北伐南征千万里。惠养之恩终未酬，空负将军托生死。此图乃是吴兴写，龙种权奇信无比。呜呼安得真致此，万岁千秋御天子。"}