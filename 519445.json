{"id":"519445","title":"四时词 其四","dynasty":"明","author":"朱诚泳","text":"长安一夜酸风吼，雪片朝来大如手。红炉乍煖凤笙温，旋割羊羔荐春酒。金天肃杀春到迟，貂裘无奈冷相欺。小奴走报启扉入，梅花方著东南枝。雪霁怀人动清兴，剡溪灞上多奇胜。呼舟策蹇两相妨，区区富贵谩千乘。方阁护云颜渥丹，青绫纸帐薰沈檀。人间清夜不成寐，天上琼楼几许寒。"}