{"id":"282413","title":"后七夕八一二之明日，上海以虹桥事件开战","dynasty":"现代","author":"金天羽","text":"金风吹空露华湿，鳷鹊学习鹰隼击。双星待渡河无梁，借得长虹跨空直。虹桥知有卑飞翼，栏循遮防拒弹射。惊心一弹起风波，顽仙化作波旬魔。穿针楼头恶梦起，悲风猎猎驱鴐鹅。浦潮鼓角罄砰磕，江海襟喉此交会。冲虚便近斗牛宫，长剑使尔双翮铩。银浦流云学水声，几时为我洗甲兵，举杯皓月中天明。"}