{"id":"1122176","title":"奉和鲁斋先生涵古斋诗二首","dynasty":"宋","author":"金履祥","text":"圆融无际大无馀，万象森然本不癯。百圣渊源端有在，六经芳润几曾枯。人于心上知洆处，古在书中非远图。会到一源惟太极，包牺原不与今殊。陋巷深居世已疏，书斋幽雅更清癯。神徂圣伏人何在，古往今来迹易枯。太极运行常自若，羲皇向上可潜图。浑涵妙处皆全体，大用周流自不殊。"}