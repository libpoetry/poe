{"id":"721543","title":"居庸","dynasty":"明末清初","author":"屈大均","text":"险绝太行北，居庸第八陉。长城横塞白，叠嶂逼天青。未可凭飞将，何当弃大宁。宣辽中路断，此地岂藩屏。崖石争盘束，羊肠不可攀。塔留番字古，城设汉军閒。小作弹琴峡，微开纳款关。中华无锁钥，辜负万重山。岭出居庸上，窥关若井中。水声千尺落，林响万山同。地许孤城扼，天教一骑通。悲风吹不尽，战血染沙红。北口连南口，双峰壁立多。峡山迷一线，陉水阻重河。间道松林在，潜军半夜过。繇来天险地，容易倒前戈。"}