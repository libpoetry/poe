{"id":"737132","title":"题黄山山人墨竹","dynasty":"清","author":"张远","text":"结体欲密势欲舒，节圆叶老如草书。吴兴已往不可作，此君顾影空扶疏。黄山山人澹于菊，胸有千竿万竿竹。翛然落笔电与雷，纵横幻诞何奇哉！墨汁三升酒一斗，飒飒晴空风雨来。蛰蛇出蠖剑出匣，夭矫老龙卸龙甲。共道一日不可无，颇恨古人无我法。袜材挥尽世莫知，撑肠拄腹徒尔为。伯时画马入马腹，但恐山人变竹枝。"}