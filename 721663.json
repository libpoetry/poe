{"id":"721663","title":"端州道中","dynasty":"明末清初","author":"屈大均","text":"娇鸟一山响，秋来多晓晴。月含清露湿，花出白云明。行役书难著，栖迟道易成。仆夫工早起，催上手车轻。双桨摇魂梦，江干欲曙天。鸡鸣催落月，人语乱寒烟。作客凭词赋，归耕少薄田。潘郎多内顾，咫尺已情牵。峡口苦风浪，维舟日未曛。松声浮古寺，石气结寒云。山束三江小，沙回一水分。思家愁不寐，竟夕戍歌闻。"}