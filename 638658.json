{"id":"638658","title":"小年遣怀","dynasty":"明","author":"林光","text":"记得去年当小年，避风舟枕长江边。雪飘浪打牛屎港，蛟翻鼍吼那能眠。晓来扫雪向篷面，铁鼎煮茗吹寒烟。老夫情怀亦不恶，诗思汹涌来如泉。今年严州小年日，寒毡痴坐乌龙前。文字之官颇閒雅，案牍未许来相煎。门生知我术业浅，兔鱼入手忘蹄筌。官规厌苦循旧例，葛藤自尔相牵缠。功名喧嚇垂竹帛，文章磊落追前贤。后生敢谓无斯志，执经孰与深穷研。义理入口本刍豢，天机何处寻鱼鸢。斯道朝闻可夕死，卓哉愤悱谁堪传。吾年六十向衰谢，济时行道知无缘。天灵一点幸不灭，眼中了了那容言。好山无数列四座，碧流千里来涓涓。时阑岁暮新酿熟，磁杯满引心悠然。昨宵归梦踰岭海，儿女万里心相悬。"}