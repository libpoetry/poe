{"id":"1218441","title":"和王子英醉后歌","dynasty":"元","author":"岑安卿","text":"至人超六合，造物期同游。飘飘无根蓬，荡荡不系舟。江河罔知返，日夕惟东流。鸣鸠尔何为，户牖思绸缪。人生底用愁如织，朝看朱颜暮无色。何如生死两忘怀，日月梭飞任交掷。君不见秦皇入海求方瞳，包括区宇摧群雄。沙邱辒辌鲍鱼臭，一世万世今何功。又不见班生投笔踰流沙，封侯万里威远加。玉门东望不可入，上书祈请心咨嗟。我生于人何所为，即死于人何所悲。乌鸢蝼蚁何所苦，珠襦玉柙何所辉。不如生前赋诗饮酒放浪山水间，死与造物默默还同归。"}