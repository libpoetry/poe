{"id":"1116355","title":"叶守奉诏祠神霄二首","dynasty":"宋","author":"苏过","text":"帝子闵下士，狩临千柱宫。来如月照夜，去若电扫空。馨香荐明德，降嘏初无穷。灵光每下烛，陋彼斋房中。大道含一气，地天本相通。精诚贯白日，阊阖来清风。俾尔仁寿域，不宰造物功。眷言蘋藻微，报施良已丰。正直神所予，诚存邪自闲。斋坛夜寂寞，天风吹佩环。想像鸾鹤驾，云霞隘空山。翩跹款帝闉，群驭相追攀。屏息百虑空，凛然夜气还。心灰尘埃境，迹寓冲虚间。益守清净化，俗情开昧顽。无声颂文德，庶几窥一班。"}