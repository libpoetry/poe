{"id":"264632","title":"春愁曲·乍春眠","dynasty":"现代","author":"王易","text":"乍春眠，又窗前啼鸟，唤醒游仙。东风也饶丰致，把柳丝千线，吹向阑干。春好无人玩赏，为春愁，万叠似波澜。尽回首，遥天一抹，画里云山，梦里溪山。堪怜，半床书卷，误了华年。钟期已无寻处，莫遣愁无计，频弄哀弦。何事穷途感遇，叹荆高、歌哭向幽燕。试回念、前宵别景，玉笛吹残，蜡炬烧残。"}