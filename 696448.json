{"id":"696448","title":"送戴文祥谢官归里","dynasty":"明","author":"郑真","text":"草色花香忆故庐，归来戎马厌驰驱。久知司隶终兴汉，共说夫差昔沼吴。天阔三江鲸挟浪，云深双阙凤栖梧。相过祇欲论时事，夜半前溪雪棹孤。元老新辞丞相秩，强藩欲觅假王封。可怜壮士心全改，谁信忠臣发上冲。晋国甲兵千里马，吴人城郭五更钟。纷纷世事知何似，高卧长台第一峰。"}