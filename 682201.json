{"id":"682201","title":"哭贾德修司马二首","dynasty":"明","author":"于慎行","text":"几日哀音发峄州，伤心千绪泪双流。那知渭水燕飞地，正是辽城鹤化秋。幕府勋名留赵魏，词垣文赋拟枚邹。可怜一片长安月，犹照当时旧酒楼。满眼悠悠世上名，谁将金石喻交情。蒋家旧日开三径，鲁国当年并两生。只道浮云轻聚散，不知华月易亏盈。从今寂寞梅花信，肠断山阳笛里声。"}