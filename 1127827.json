{"id":"1127827","title":"癸卯与宋尧夫集于豫章之贡院既别尧夫就亲南丰戊申赴召除评事余到部再得款尧夫赋诗道旧次韵答之","dynasty":"宋","author":"曾丰","text":"吾人同醉豫章春，别后惟君日日新。家据东床官北关，腰钱骑鹤更何人。天意虽多与愿从，更将雌道守吾雄。骐驎已脱斜飞路，雕鹗初抟直上风。伶俜贺监坐诗狂，曼倩犹摩粟一囊。钟鼎狂心老来冷，江山归路梦中长。征衣浪自染京尘，骨相终寒不是清。大似有缘乘下泽，多应无分直承明。"}