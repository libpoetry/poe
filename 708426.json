{"id":"708426","title":"贺新郎  其二追和刘潜夫端午韵","dynasty":"明末清初","author":"龚鼎孳","text":"银篆香云吐，昼偏长，碧梧庭院，玉肌无暑。赢得青山安稳在，何处争龙斗虎。恰画艇，一双飞渡。多少繁华风絮尽，算几时、重起新箫鼓。身未老，待歌舞。西陵花月应相许。唤深情、大苏小苏，对浇芳醑。万事不如杯共把，请看离宫麦黍。空满眼、鸱夷涛怒。渔父当年非愤俗，果孤清、独醒人徒苦。吾醉矣，莫怀古。"}