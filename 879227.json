{"id":"879227","title":"满江红 其二十五 次韵徐使君癸亥灯夕","dynasty":"宋","author":"刘克庄","text":"笳鼓春城，处处有、丰年语笑。浑忘却、金莲前导，青藜下照。白雪唱来偏寡和，朱颜老去难重少。羡遨头、四十已专城，真英妙。奎文宠，崇儒教。田毛喜，宽租诏。有舂陵之什，无潮州表。怪雨盲风稀发作，华星秋月争光耀。看来年、此夜侍端门，开佳兆。"}