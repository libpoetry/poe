{"id":"1131524","title":"咏古","dynasty":"宋","author":"虞俦","text":"柳子脂韦不佩弦，痴心附丽老羁缠。廉商浪说能为市，吏贾由来却悟鞭。杜曲诗翁霜鬓须，谁怜三十载骑驴。五陵车马输年少，枉读平生万卷书。韩子其人崛强欤，群儿头角久相疏。也知自是屠龙手，温水难教恋小鱼。斗酒金銮笔下春，脱靴力士几曾嗔。后生不谓寻常事，惊怪先生胆是身。"}