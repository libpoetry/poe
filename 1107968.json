{"id":"1107968","title":"东掖四绝句 入天台","dynasty":"宋","author":"石象之","text":"溪岑萦绕红尘外，殿阁攲危翠霭间。我见老僧无一事，老僧更羡白云閒。洗除尘垢访名蓝，不得相逢益自惭。松桂阴森香火冷，乱云空锁白莲庵。山椒亭榭适徘徊，病膜烦襟斗顿开。若有尘埃何处隔，此中自是少尘埃。结社当年号白莲，师心应欲继前贤。有时中夜初回定，清磬一声秋月圆。"}