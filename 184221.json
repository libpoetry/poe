{"id":"184221","title":"读晦翁遗文悽怆有作","dynasty":"宋代","author":"孙应时","text":"先生千载人，浩气隘穹壤。早薄声利交，超然傲尘鞅。饮酒读离骚，追游必豪克。风月饱高吟，云泉擅奇赏。切骨痛国雠，嚼齿愤奸党。纵谈天下事，一一如指掌。敛意师圣贤，精心玩图象。全体极浑涵，灵极妙充养。昭昭陈轨辙，坦坦辟榛莽。陶熔就醇粹，鞭策收勉强。瞿聃息遁辞，关谁大遗响。师道屹尊严，人材兴倜傥。宸纶欢廉靖，朝迹惎忠谠。康庐委符竹，越绝畀英荡。刍牧活饥惸，天日快幽枉。命义信行藏，风标何肮脏。晚来侍细旃，时益异畴曩。孤踪反山从，百怪纪夔魍。先生一澹然，几微宁怏怏。冬曦暖袍屦，秋风飒几杖。尚可淑后来，可言遂长往。{左口右癸}离思远道，殷勤愧殊关。常怀订群疑，忍独拜遗像。感旧日萧瑟，出门增惝怳。一致无古倔，肆世均俯仰。微言在遗墨，没齿抱遐想。末路诚刺促，中扃故弘敞。惟善不可诬。惟恶不可长。百年非所知，常如侍函丈。题计自激昂，山川悲莽苍。"}