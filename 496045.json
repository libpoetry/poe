{"id":"496045","title":"沁园春 其十二 西苑纪兴，柬翟石门、严介溪、成国公、京山侯四公","dynasty":"明","author":"夏言","text":"仁寿宫前，豳风亭畔，帝社坛东。正晴日高天，烟销雾敛，远山秋水，拥翠涵空。玉带金貂，麟袍绣蟒，咫尺丹霄扈六龙。镇日里，珍羞络绎，天语从容。底须驾鹤崆峒。又何必、寻仙海上峰。念际会风云，身都将相，一时文武，总是英雄。愧我迂疏，岂堪畴伍，自分长辞紫阁中。却谁料，今朝一笑，还共诸公。"}