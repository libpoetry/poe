{"id":"499957","title":"收麦诗","dynasty":"明","author":"于谦","text":"大麦收割蚤，二麦收割迟。带青摘穗不候熟，老稚藉此聊充饥。去年夏旱秋又水，谷麦无收民受馁。今年种麦十二三，纵有收成无积累。了却官租馀几何，女嫁男婚债负多。公私用度皆仰给，可喜时清无重科。有司牧民当体此，爱养苍生如赤子。庶令禄位保始终，更有清名播青史。剥民肥已天地知，国法昭昭不尔私。琴堂公暇垂帘坐，请诵老夫收麦诗。"}