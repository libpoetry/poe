{"id":"54546","title":"桃源·青林被重冈","dynasty":"明代","author":"刘崧","text":"青林被重冈，苍石立绝涧。冥冥松风回，高蔓弱可绾。驱车鹤岭下，沮洳湿危栈。微茫烟霞集，披靡杉筠间。高秋灏气豁，秀色纷属盼。芸芸澼纩子，涉水恒及骭。山女行负薪，结发垂两丱。年丰粳稻足，食狃刍与豢。呼吏不及门，征租少稽慢。银坑重茶赋，往往先月办。缘山八九家，火耕习薅铲。土屋桑树高，鸡鸣日方晏。清霜落原菽，夕露沾畦苋。盱嗟避秦人，历世乃多患。岂知太平俗，铠甲未尝擐。永宜旷士怀，乐此谢游宦。种桃实吾事，荷耒乃不惯。穷源愁日暮，流水方汕汕。叹息行险艰，南云送凉雁。"}