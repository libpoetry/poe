{"id":"823411","title":"莺啼序 次吴梦窗韵","dynasty":"清末近现代初","author":"吴湖帆","text":"沧桑数经过眼，几离烟恨水。听江冷、怨曲琵琶，断魂还唱花蕊。溯一片、流红暗谷，桃残杏敛余欢坠。自消凝深院，黄昏又绕愁思。密约花娇，好景梦短，叹翩翩凤子。料南苑，吹却荼蘼，饯春风讯欲至。凭危阑，幽情荡臆，感移日，华年弹指。漫垂杨，飞絮连绵，乱萦人意。朝云破隙，暮雨敲窗，寄偃时寤寐。从细想，踏歌陌上，倦卧芳草，玩月楼头，共抛鲛泪。而今旷望，河桥宿处，温衾舒玉犹慵展，况青镫、病榻添憔悴。重帘悄揭，横空暝色天涯，夜沈浪淘沙里。非关燕雀，愿作鸳鸯，与羽衣翡翠。便引醉、湖山佳丽，黛粉迷归，锦绣斜晖，鹭鸥盟起。浮生渐老，行藏休问，伤心才尽方信美，总无言、骄马凭谁倚。堪怜换酒旂亭，送客咸阳，尚余废纸。"}