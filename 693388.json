{"id":"693388","title":"送江寅长致政还江右二首","dynasty":"明","author":"苏葵","text":"十年谊分照霜明，割席何忙强问程。只为乾坤双眼阔，便看名利一毫轻。白鸥喜狎忘机客，丹陛能容采菊生。安得一丸如许大，旋封三峡不教行。五湖烟水忆扬舲，心事江篱岸芷馨。峨豸几年看长价，相牛明日听谈经。人间高士鸿辞网，眼底贪夫蚁恋腥。把酒爱公真慷慨，折梅相赠过长亭。"}