{"id":"878160","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 饮马长城窟","dynasty":"宋","author":"刘克庄","text":"绝塞多为窟，秦时所筑城。因怜吾马渴，教饮彼泉清。霜雪卢龙塞，风烟骠骑营。远从贰师垒，瞥过武安坑。心警投鞭虏，身先荷杵兵。宁为伏波死，不作李陵生。"}