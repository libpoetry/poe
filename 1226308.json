{"id":"1226308","title":"次韵答许府判见嘲诗癖之什","dynasty":"元","author":"圆至","text":"君不见蓬莱仙人五云深，兴来忽起尘寰心。手拈造化作一剧，世上瓦砾皆黄金。又不见珠宫灵娥睡新起，赛吃云浆赌骰子。蓦然发笑成电光，不料阴阳嘘颊齿。道人文章亦如斯，落笔心手不相知。岂如曲士拾蠹纸，尧桀满腹堆群疑。愿君闭口毗耶室，竺贝孔韦皆长物。著鞭捷出灵运前，莫斗生天斗成佛。"}