{"id":"1122354","title":"晚步阡陌见水珠逡逡上沿苗叶月华露彩相映清发倘非真在田间孰知此趣因赋","dynasty":"宋","author":"姜特立","text":"水珠捲苗叶，夕气转阴机。浩露添璀璨，明蟾坐发挥。静窥关物理，行拂上人衣。除却长沮伴，能知此意稀。月璧上遥巘，水珠生晚苗。田家足清旷，野步自超摇。有叟谈耕凿，无人说市朝。却怜膏火地，车马客尘嚣。"}