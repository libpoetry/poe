{"id":"885735","title":"送杨郎中守嘉兴","dynasty":"宋","author":"许应龙","text":"君昨倅嘉禾，施设皆儒者。千里称廉平，六邑荷宽假。海沂虽赖祥，宣室俄思贾。召还甫再期，出守荣五马。旧治闻重来，欢呼溢田野。正苦夏日炎，将沐秋霖洒。君侯宽且明，义利审取舍。愿推一片心，大作万间厦。苛敛戒分肥，严刑去衣赭。当令愁叹声，转作诗歌写。如君梁栋才，一麾宁久把。祇虞席未温，又赋公归雅。"}