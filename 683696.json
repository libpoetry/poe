{"id":"683696","title":"雪后有怀数君子率尔相问 李太守","dynasty":"明","author":"王世贞","text":"听罢塞鸿愁更少，梦回池草思偏多。疏笼雪堕惊鹦鹉，误报风流刺史过。小径端为二仲开，至今篮舆不曾来。山阴最好乘舟夜，怕遣王猷兴尽回。为问萋迷金谷地，可能推倒玉山无。轻弦莫度思归引，自写新词付绿珠。虚劳从事青州暖，任遣梁园白雪寒。一自主人莲社后，冷家庭馆胜袁安。"}