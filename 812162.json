{"id":"812162","title":"将别故居迁小山堂之西偏感赋","dynasty":"清","author":"庄宇逵","text":"庭花晻薆树扶疏，惆怅西风别故居。一宿三如留客舍，此行犹自爱吾庐。嬉游少日情无限，歌哭中年泪有余。易衍克家书肯构，孤儿心事痛何如。卅年枯菀小沧桑，为惜鹪枝去住忙。相识黄鹂啼四五，重来燕子感寻常。床头有剑生光气，家具惟书自料量。他日经过成故里，双松回首尚青苍。小山丛桂正舒葩，金粟香中住未差。直以卜邻方买宅，却缘久客便移家。几年敝帚金犹享，一片青毡鬓已华。拟学闭门生计拙，梅花时节又天涯。"}