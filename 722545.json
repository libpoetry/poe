{"id":"722545","title":"屡得友朋书札感赋","dynasty":"明末清初","author":"屈大均","text":"一谢交游故国回，寒喧不断素书来。杜陵虽有虚名好，沟壑何曾一救来。好是新安与武林，扶晨心似仲昭心。平生知己虽无数，二子聪明最赏音。最早知音是阮亭，青莲不得擅仙灵。九天咳唾纷珠玉，乱作飞泉下杳冥。名因锡鬯起词场，未出梅关人已香。遂使三闾长有后，美人香草满禺阳。慈溪魏子是钟期，大雅遗音独尔知。一自弹琴东市后，风流儒雅失吾师。西泠十字首驰黄，道我诗篇胜梦阳。古调新声俱第一，肩随不敢逐飞扬。筜谷同心复同调，平湖皋旭亦渊通。三吴竞学翁山派，领袖风流得两公。欲折弯弯射日弓，有人争欲作逢蒙。交游不向端人取，乘矢何繇得庾公。才名四十有馀年，老益饥寒万卷前。绝代文章多妒忌，自来人欲杀青莲。老岂争名向少年，未焚笔研已归田。能知白也诗无敌，除是开元一代贤。"}