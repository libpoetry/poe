{"id":"743725","title":"十二月廿四日立春有怀渔庄漆林两兄京师","dynasty":"清","author":"钱福胙","text":"昨夜东风生绮陌，朝来采燕簪轻帻。人间可乐又逢春，日下还怜未归客。青旗繁会阗燕郊，黄罗蹀躞翻云翘。夕阳鞍马忽四散，寒镫相对风萧萧。忆昔杨盘会食时，堂中白玉传青丝。三年两地萦梦寐，一尊千里同愁思。折梅远寄何人将，仰天但见群鸿翔。人生安得如汝乐，飞鸣到处皆成行。"}