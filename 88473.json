{"id":"88473","title":"警斋侍郎舟和放翁五言过奖衰朽且示雄文二编","dynasty":"宋代","author":"刘克庄","text":"熟读公诗文，高出骚选前。蹇余相追逐，严句入杜编。里鼓闻咸池，山歌混葛天。刀圭靳付授，分寸难扳缘。偶逢浮丘伯，月下吹箫眠。凤咮不可和，蚓窍殊自怜。披我云锦裳，易去短褐穿。啖我玉井藕，洒然渴肺痊。回澜使东之，斡天令左旋。斯文恃砥柱，诸老随游川。交游愧忝窃，薰摘劳结悁。当论先后觉，宁较大小年。已得渥洼骏，共登崑崙颠。指点归宿处，目览非耳传。"}