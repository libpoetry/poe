{"id":"303119","title":"增葺居室·唐帝勤茅茨","dynasty":"清代","author":"陈子升","text":"唐帝勤茅茨，原生乐桑枢。宁殊贵与贱，咸以约故优。曰予仰先世，廉洁崇厥脩。开宅及晏子，垂貂踰秺侯。讵悟板荡时，违彼康庄衢。固志天山筮，怍情箕颍游。扃林遂创关，叠阜靡资楼。栖迟亦三稔，补苴仍一丘。苟完师卫荆，不贷希蒙叟。循今有逸轨，抚往无嘉猷。恒刺丈夫怀，永与智者俦。"}