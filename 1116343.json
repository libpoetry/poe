{"id":"1116343","title":"卜居城南二首酬兄弟甥侄","dynasty":"宋","author":"苏过","text":"萧萧素发插人头，世上功名得汝求。神马尻舆安所税，寸田尺宅早归休。结茅但使才容膝，解剑还须便买牛。更慕少游乘下泽，不妨闾里自沈浮。采椽竹屋亦天真，但喜相望北阮邻。等是南柯游此世，聊将传舍诳吾身。高门恐负于公志，近市空惭晏子仁。定枕不闻尨也吠，荜门圭窦固应贫。"}