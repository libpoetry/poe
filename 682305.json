{"id":"682305","title":"芦台四景 西山朗霁","dynasty":"明","author":"马政","text":"晴光叠翠与云期，共说西山景物奇。千古夷齐风致远，蕨薇滋味几人知。界破城南万顷田，猿啼鹤唳自年年。拾遗几度溪头过，犹见余波浸碧天。水满平渠草满丘，土人知祀不知由。闲将帝纪从头数，原在庖牺最上头。一川宫柳绕雕栏，浓碧浮空迥接天。借问生仙人去后，果曾亲到玉皇前。"}