{"id":"688571","title":"次韵西皋感事","dynasty":"明","author":"许相卿","text":"野人无意卜潜虚，眉宇閒愁久破除。白发青山随拄杖，残骸赢是乞来馀。十日开门风叶多，病怀今已入无何。嗟卑叹老真痴绝，昨见黄童发又皤。尧年九歉今始收，满车䆉稏胜封侯。葛巾漉得新缸面，客过山前底死留。不问金华旧牧羊，屋头丹井半苔荒。凌云赋就多仙意，笑托山灵酬一觞。"}