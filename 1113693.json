{"id":"1113693","title":"观潮二首","dynasty":"宋","author":"李处权","text":"雪屋银山满上头，年年伟观近中秋。只言沧海无回浪，岂信长江有逆流。一一樯帆如过鸟，时时烟雨要沉牛。青衫白鬓功名晚，何日翩然范蠡舟。海舶忽惊风打头，观澜又破一年秋。若为尽作杯中物，安得飞来枕下流。岂计双凫兼乘雁，谁分去马与来牛。君王大业追神禹，前日黄龙已负舟。"}