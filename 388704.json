{"id":"388704","title":"吊元鲁山·箫韶太平乐","dynasty":"唐代","author":"孟郊","text":"箫韶太平乐，鲁山不虚作。千古若有知，百年幸如昨。谁能嗣教化，以此洗浮薄。君臣贵深遇，天地有灵橐。力运既艰难，德符方合漠。名位苟虚旷，声明自销铄。礼法虽相救，贞浓易糟粕。哀哀元鲁山，毕竟谁能度。当今富教化，元后得贤相。冰心镜衰古，霜议清遐障。幽埋尽洸洗，滞旅免流浪。唯余鲁山名，未获旌廉让。二三贞苦士，刷视耸危望。发秋青山夜，目断丹阙亮。诱类幸从兹，嘉招固非妄。小生奏狂狷，感惕增万状。黄犊不知孝，鲁山自驾车。非贤不可妻，鲁山竟无家。供养耻佗力，言词岂纤瑕。将谣鲁山德，赜海谁能涯。遗婴尽雏乳，何况骨肉枝。心肠结苦诚，胸臆垂甘滋。事已出古表，谁言独今奇。贤人母万物，岂弟流前诗。"}