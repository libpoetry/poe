{"id":"1115575","title":"贺皇太子九月四日生辰","dynasty":"宋","author":"杨万里","text":"日日龙楼问寝时，鸡人未动漏花迟。前星一点朝天帝，只有清台太史知。清赏堂中无管弦，凤山楼上有云烟。储皇侧畔何人侍，黄卷团栾是圣贤。子晋吹笙未是仙，阿丕横槊少全篇。小吟春著梅梢句，一日东风四海传。二圣多能似仲尼，储皇家学自庭闱。银钩已有淳熙脚，玉句仍传德寿衣。明河查上有仙翁，犯月撞星到碧穹。金阙东边银榜处，大书天地长男宫。大安宫里漆园椿，子干孙枝叶叶新。今日四株高下碧，相承一样八千春。菊花潭上菊花开，不是花潭是寿杯。天赐生朝千斛水，一年一斛送将来。禹子汤孙兼圣贤，一身双美古无前。愿陈万国元良句，不用金昭玉粹篇。少阳拜赐太阳旁，黄菊红萸满寿觞。阳德重重在初四，不须九日是重阳。光尧初御六龙天，上直维参大火躔。天意分明昌宋德，诞辰三世总丁年。"}