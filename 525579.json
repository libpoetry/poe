{"id":"525579","title":"白苧 浴起","dynasty":"明","author":"顾璘","text":"浴兰汤，起坐向，芝房桂室。薰蒸百体，顿觉形神和适。视盘铭、警戒安能及。且落。得清泉，疏瀹尽三冬垢积。聊抖擞白袷单衣，更换着、飞云旧舄。焚香静憩，相与澄观定息。量浴沂、此怀能几人窥测。堪惜。灵均作赋，谢客传图，火风假合，妄比金身玉质。岂解识虚空，来去消息。神奇臭腐，从何生五蕴，翻腾声色。古有形骸，土木嵇康，让他知得。更羡庄生，直认身为客。"}