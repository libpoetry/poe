{"id":"454911","title":"当涂行","dynasty":"当代","author":"张海鸥","text":"丁亥秋深丹桂香。采石矶古蔽甘棠。马鞍佳节邀文士，清茶美酒论辞章。君不见，江东自古英雄地。父老常矜霸王义。长江到此久徘徊，犹恨当时骓不逝。里人至今能楚歌，歌中无限虞姬泪。楚汉纷争已如梦，唯有乌江儿女不坠青云志。我攀楚山访楚津。楚江之水碧嶙峋。未到矶头先一笑，诗人捉月事传神。但闻千秋酒气醇。太白衣冠孰与伦。自从乘鹤谪仙去，年年卮酒酹江滨。造化有情佑当涂。当涂县古圣贤殊。李白醉卧青山下，草堂历历授书图。宋有缙绅郭祥正。传道授业尊孔孟。诗赋辞章称国手，东坡居士爱且敬。又有名士李之仪。江头江尾说相思。曾是东坡幕府客，一旦获罪姑溪居。溪旁邂逅杨家女，肯许弦歌患难随。诗人意气酬知己，流芳万古一编词。当涂山美数藏云。山深林密蕴斯文。竹里夕晖斜照壁，寺垣犹存香火熏。更有古碑连理树，人道名媛才士坟。沉埋眷侣神仙骨，忘年情事已纷纭。庆云明府来祭奠，乡梓至今长忆君。是处青山可埋骨，先生勋业自氤氲。轻拭残碑辨古字。行间无限沧桑意。且奉江山一杯酒，愿共贤达陶然醉。"}