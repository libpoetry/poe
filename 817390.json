{"id":"817390","title":"秋雨不止再步前韵","dynasty":"清","author":"戴亨","text":"烈暑收灵澍，苍茫衡宇寂。幽怀畅暇豫，芳翠喜新涤。薜荔抱云烟，森黑下阴壁。坐久竹风静，隐隐闻远笛。散步抚前轩，西山翠欲滴。苔草延阴砌，蕉叶新抽短。所欲非幽深，会静疑山馆。浮云知我心，归山意亦懒。开瓮渥诗肠，独酌不计椀。醉卧南窗下，衣受落花满。"}