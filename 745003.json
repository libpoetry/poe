{"id":"745003","title":"安圣寺","dynasty":"清","author":"梁章钜","text":"索居习寡欢，幽探答群竦。轻舆转林箊，新术陟麦陇。回岩忽扼塞，复涧仅容甬。侧疑地脉尽，间出天宇耸。朱曦隐重樾，紫雾露修栱。溪山自一家，猿鸟若相拱。涧户叩幽寂，庭幡惬飞动。侵衣藓色润，阂履藤根巩。窦泉有深清，檐竹无杂冗。香厨闻斋钟，禅械破长拲。云还鹤亦倦，泥滑鸿已翪。归蹊逐明蟾，吟绪抽茧蛹。"}