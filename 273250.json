{"id":"273250","title":"寿冒鹤亭六十五生日","dynasty":"现代","author":"李洸","text":"灵气吐海壖，酒颜照杯斝。抱瓮沥馀春，孔宾遁牖下。三载亲杖屡，东南支风雅。一代如皋叟，大声振喑哑。岭峤盛文儒，万钧入陶冶。说诗梦解颐，论道广倾座。颙园美林木，越台秀而野。宾主得益彰，气类天所假。花甲才逾五，难老期纯嘏。且复置兴亡，掌故供挦扯。一日命壶浆，玄发面渥赭。曲廊呼月满，孤壑引云泻。朋尊北海狂，苍髯花间惹。湖海寄閒踪，坚贞比松槚。"}