{"id":"737181","title":"晓发钱塘","dynasty":"清","author":"范允{钅芮}","text":"望海楼头更漏息，残星耿耿江月黑。摩肩掉臂争一门，渡口茫茫行不得。何郎操楫近颓岸，客子棼如褰衣涉。自云恰受十五人，过此一钱辞若直。岂意廉贾出君辈，人生何者非贪墨。昔闻江边拉渡客，不满百夫无行色。公然劫夺入船来，何异对面为盗贼。水痕欲上与船平，颠风扑面孤帆侧。谁与习没是吴儿，千载含沙为鬼蜮。今年长吏除弊政，篙工惴惴自投劾。弃灰徒木令必行，以之正用亦有力。我乘轻舟捷于鸟，霎到西兴未午食。腐儒念国岂止此，百感频生无终极。"}