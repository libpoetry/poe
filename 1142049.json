{"id":"1142049","title":"古意四首 其四","dynasty":"宋末元初","author":"方一夔","text":"辽海有黄鹤，翛然出尘姿。结巢青松顶，百丈无柯枝。磐石护其卵，清露哺其儿。一朝羽翼成，丹霄恣遨嬉。夕倦宿月窟，朝饥饮瑶池。升高忽反顾，昔是今已非。归来三叹息，尘俗无由知。焉能与众鸟，碎啄随雄雌。欲语不可了，复作摩天飞。仰望邈不及，千载留馀悲。"}