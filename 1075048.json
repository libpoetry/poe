{"id":"1075048","title":"夏热叹","dynasty":"宋","author":"周紫芝","text":"祝融当权不可夺，海水欲沸山欲裂。黄头父老见事多，谓有此身无此热。老人何得怨天公，山堂日日多南风。乌纱攲帽剪云叶，白鬓吹雪飞蓬松。已挹蔗浆浇热恼，更注井花回睡容。人生如此亦不恶，饱食安坐初何功。蒙尘况驻奉天辇，避暑望幸骊山宫。蕃兵入汉作巢窟，战骑横戈岁驰突。旌旗耀日红蔽天，铁甲烘云气销骨。安得壮士如恶来，上诉帝阍关钥开。尽泻天河作飞雨，四海八方无一埃。秋禾不槁敌不来，我亦高枕喧春雷。"}