{"id":"560430","title":"满林风雨竹","dynasty":"明","author":"徐庸","text":"玉堂仙客居金台，凤凰池上时徘徊。丝纶执掌几年岁，调羹共待为盐梅。文章不独世所重，筼筜更有胸中材。紫宸朝散日未午，琼佩响自花间回。平生心志好清玩，喜有绿竹当庭栽。解衣盘薄小窗下，正值满林风雨来。高枝乱叶写此态，云气惚恍连尘埃。风声号怒雨声急，电母激电雷公雷。乾坤上下互明晦，势转澎湃惊童孩。深根摇撼不自把，綵鸾羽湿空毰毸。湘川涛浪接渭水，千里便觉相喧豗。阴山铁骑走苍莽，散乱不用宵衔枚。须臾既罢若晴霁，似履夷坦忘崔嵬。乃知神妙夺造化，方驾古昔无疑猜。人间一纸不易得，重比瑚琏轻玫瑰。菊窗先生新得此，披对令我襟怀开。墨花点点渍龙尾，援笔笑把新诗裁。"}