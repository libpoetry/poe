{"id":"685540","title":"湘南七夕戏为艳曲二首","dynasty":"明","author":"邓云霄","text":"灵鹊桥边水不波，佳期惆怅夜如何。休嫌一夕欢情少，却羡频年胜会多。露冷银蟾啼月姊，风清瑶瑟怨湘娥。寄言二八穿针女，早奏秦箫和凤歌。仙步姗姗望听思，良宵惟愿漏迟迟。可怜玉枕留欢处，正值金风送暑时。天上停梭消旧恨，人间织锦制新词。从来巧妇多伤别，莫问雕盘五色丝。"}