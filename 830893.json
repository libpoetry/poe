{"id":"830893","title":"高阳台 其二","dynasty":"清末民国初","author":"程颂万","text":"殢雨篷心，弹潮舵尾，春江断送兰桡。冷浸鱼天，一枝凉月吟箫。返魂新柳夸三绝，做颦眉、泪眼蛮腰。系湾头，纵有他生，不似虹桥。当初唤玉帘衣瞥，已心心心上，长遍愁苗。镜海颓廊，居然有个鹦招。过头风浪年时事，待萍鸥、送上离潮。怕横江，万斛诗愁，酒薄难消。"}