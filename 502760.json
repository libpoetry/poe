{"id":"502760","title":"九日燕集题高牧隐清晖楼画壁","dynasty":"明","author":"王恭","text":"我昔大醉清晖楼，烛前醉眼如沧洲。九华五老将心远，七泽三湘随梦流。湘纹卧簟清如水，纨扇平头小奴子。黄叶声声枕上来，白云片片床前起。酒醒楼扉曙月凉，青绫犹觉茝兰香。向来水木通幽处，始悟丹青落醉乡。兹晨看画重携兴，更喜仲容初战胜。黄门给事此同游，玉堂待诏曾留咏。九月黄花酒满槽，主人洗盏客持螯。风流笑傲清晖里，到处争传牧隐高。"}