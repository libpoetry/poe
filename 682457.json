{"id":"682457","title":"厓门吊古","dynasty":"明","author":"区大相","text":"遗恨前朝事，吾来问水滨。乾坤存一旅，社稷有三臣。惨澹勤王志，间关护主身。至今厓畔石，风雨洗胡尘。极地南浮日，敷天左衽时。殒身徒有客，误国始由谁。百战江山破，三军恸哭辞。海门霞几片，犹闪旧旌旗。北伐歼良将，南征失令图。人心非去宋，天意乃强胡。行殿秋烟冷，荒陵夜月孤。徒衔精卫恨，沧海几时枯。万里穷何路，双厓壮此门。吁天惟决战，航海岂图存。虏骑能追宋，王师实灭元。聊持一尊酒，波上酹忠魂。亡国遗墟在，扁舟访古行。厓无灭宋字，波有撼胡声。冠履仍华夏，乾坤仗圣明。回思驱逐日，极塞虏尘清。"}