{"id":"795920","title":"贺新郎 谢闺友赠兰","dynasty":"清","author":"范贞仪","text":"陌上春如绮。赏韶华、香车宝马，笙歌丛里。惟有梨花庭院静，花下重门悄闭。任绿暗、苍苔生砌。莺语似怜春寂历，便菱花、怕对人憔悴。闲刻遍，琅玕翠。数枝玉盎遥相寄，觉一室、琴书暗泽，国香清媚。濯濯芳姿丛碧玉，似带幽人风味。敢轻得、神仙分佩。闺秀词坛君拔帜，读新诗、韫意无能会。同心赠，宁无愧。"}