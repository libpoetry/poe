{"id":"814243","title":"拟唐人边庭四时怨","dynasty":"清","author":"周永铨","text":"望断阳和到雪山，故园花月楚刀环。汉家雨露提封外，春色遥应度玉关。草生边地夏初回，暑雨刀耕白漠开。愁杀赤亭飞鸟断，行人何事火山来。昨夜西风入戍楼，前军移帐急防秋。阴山猎火龙沙月，同照征夫出塞愁。万堡云迷朔气凝，雪深马足失超腾。浑脱终岁防飞渡，况复黄河十月冰。"}