{"id":"1119435","title":"次韵答许推章宰二首","dynasty":"宋","author":"陈造","text":"矞云非雾霭飞浮，满听游人载路讴。痛饮君能判濡首，新翻我亦办缠头。羽觞潋滟风微度，翠盖蹁跹晚尚留。且倩银钩写陈迹，未须诗律压刘侯。北来青翼导霓旌，翩若凌云鹤驭轻。烟柳困眠才寤晓，露花酣醉正熹晴。献之能赋虽辞罚，楚客同醒恐不情。豪兴尚堪追少隽，漏卮灌酒鲙长鲸。"}