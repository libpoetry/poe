{"id":"314891","title":"念奴娇·庚辰初秋重游玄武湖","dynasty":"现代","author":"龙榆生","text":"绿云依旧，但重游、不是当时吟侣。白发愁生明镜底，羞对嫣红无数。倦舞绡衣，暗倾珠泪，错怪朝来雨。惊回鸥梦，冷香都化酸句。薄暮。钟阜低迷，黛痕烟锁，波掠双鬟去。尽有野鸳沙际宿。禁得魂消南浦。玉笛飞声，银盘写影，还解留人住。凉飔初起，采莲歌怨征路。"}