{"id":"837881","title":"赤嵌楼","dynasty":"清末民国初","author":"王则修","text":"赤嵌城高雉堞百，参差高瓦鳞鳞碧。中有楼阁三百年，耸出云霄与天迫。当年结构自何人，闻说红夷工累石。筑楼西向海门东，睥睨风樯连舟舶。俨如铜雀倚天高，又似蜃楼嘘气积。空中楼阁现奇观，日月星辰去咫尺。此楼经历几沧桑，雄规壮模犹如昔。偶临绝顶四徘徊，无限雄心生羽翮。北望玉山插天寒，南瞻旗鼓两峰擘。晓日东溟足下生，西屿落霞眼底赤。上接云汉摘星斗，俯瞰鹿耳春潮白。壮哉鲲溟一霸图，可怜地主经三易。茫茫何处辨草鸡，渺渺不见荷人迹。楼形依旧屹台阳，至今说与谈瀛客。"}