{"id":"1227676","title":"送苏伯修侍郎分部扈跸","dynasty":"元","author":"傅若金","text":"扈圣千官出，分曹六职俱。侍郎精古学，议礼应时须。车盖连诸郡，衣冠接两都。句陈严内拱，屏翳肃前驱。滦水开宫殿，龙门起画图。仗依云气肃，人望日华趋。马酒来官道，驼羹出御厨。露疑金作掌，冰想玉为壶。地绝分寒燠，天清习晓晡。会朝常咫尺，奏对祇须臾。旧俗怀《周雅》，今贤诵《禹谟》。爱君期得道，忧国况为儒。久客嗟牢落，诸公念朴愚。路经南粤险，心戴北辰孤。汲引劳修绠，吹嘘倚大炉。临风思何限，相送独勤渠。"}