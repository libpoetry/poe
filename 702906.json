{"id":"702906","title":"送陈生还于越","dynasty":"明","author":"谢与思","text":"卢沟一夜杨枝老，晓见寒虹卧堤草。陈生落魄东走归，呼将款段临秋潦。怜君心骨本自奇，途穷壮士多苦安。未从雁鹜分半菽，况乃豪贵掀双眉。皇州今古甲形胜，冥搜君已饶新兴。那觉黄金返浴空，祇应彩笔浮淮劲。吁嗟陈生尔莫哀，罗才使者天禄来。予向江门伫轩翥，君但扬鞭度沟去。"}