{"id":"250131","title":"水龙吟·戊子春过巢湖乐乐置酒分韵得处字","dynasty":"现代","author":"吴金水","text":"几回梦到苍茫，此番终见群崖聚。惊涛万叠，排空掠岸，势摇吴楚。疑是鱼龙，恐人下看，深渊恚怒。更浮屠百尺，天风凛冽，振衣袂，如飞举。谁似忘机俊侣。正翩翩、两三鸥鹭。悠然携手，徜徉直到，蓬莱深处。眼底湖山，胸中意气，一时樽俎。又西窗夜静，剪灯闲坐，话巴山雨。"}