{"id":"1144353","title":"癸酉三月园亭小饮之明日又适澹斋所薄暮醉归广文寄佳句二首走笔次韵","dynasty":"宋末元初","author":"陆文圭","text":"名花浓淡总相宜，对此如何不醉归。丝竹既无娱朗日，园林可是乐清时。蛙声阁阁那成部，蝶阵团团戏作围。酸杏不堪尝煮酒，累垂空自压青枝。绿阴未暗渐红稀，逢闰春迟一月归。古有惜花如子美，今无好客似当时。酒虽薄薄聊浇渴，棋亦平平旋解围。斜日倚阑人半醒，试寻青子摘梅枝。"}