{"id":"1057947","title":"送高将永亨","dynasty":"宋","author":"刘跂","text":"大高杀身如伍尚，弟有子胥天未丧。小高自慕颜太师，能言兄守常山时。事随日往长已矣，邂逅相逢识其弟。谁言恨不见古人，两意恐非今人比。结发行阵初齐名，志同不在同生死。苦遭文吏巧见诋，边人至今犹坠泪。三年默默趋戎行，骅骝捕鼠非所长。趣装定返云中守，上书今遇尚书郎。"}