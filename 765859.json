{"id":"765859","title":"百字令 送吴梅原夫子北上","dynasty":"清","author":"熊琏","text":"骚坛树帜，把诗文、吐尽山川秀气。直恁才高偏不遇，让与膏梁竖子。白首传经，青灯误老，夜夜藜光里。消磨慧业，从来天意如此。又同伯道凄凉，担囊独往，迢递三千里。胸富五车双眼阔，谁是天涯知己。醉帽风前，吟鞭柳外，暗洒英雄涕。鹏飞何日，佳音频望双鲤。"}