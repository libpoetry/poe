{"id":"517748","title":"梦游仙吟","dynasty":"明","author":"黄淮","text":"驱车我马同，鼓枻秋涛静。南溟北穷发，超越在俄顷。升降随长烟，飘飘泛灵景。金碧拥蛟螭，缥缈大罗境。东挽榑桑枝，直造蓬莱顶。阳乌刷其羽，朝光常烱烱。西游宴瑶池，宿酲犹未醒。更欲邀嫦娥，蟾宫桂香冷。折花度弱水，弱流不容梗。白鹤远相迎，长鸣延素颈。仙赏未云既，埃氛俱已屏。振步入紫微，迢迢天路永。奎壁聚瑶编，煇映祥云颎。昂身捩斗枢，挥手执其柄。勺彼紫霞津，濡我玉兔颖。草就洞玄文，字字骊珠并。倏烁雷雨交，夕阴忽已暝。泱漭澹虚无，惚恍超溟涬。失脚堕颠崖，凛若赴深井。举声一悲啸，健步何由骋。星宫有仙真，霜髯发垂领。鞭霆驾苍麟，羽卫肃以整。顾盼生光辉，悯我欲见拯。指麾双玉童，百尺下脩绠。奋臂欲攀援，豁焉发深省。晨鸡未振翼，鸣柝尚宵警。摩挲揩病目，寒灯照孤影。"}