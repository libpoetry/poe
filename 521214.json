{"id":"521214","title":"送方与义赴资阳得读字丙辰斋居作","dynasty":"明","author":"顾清","text":"阳精行天明四目，孽狐潜形狡兔伏。太微郎位发光润，万里炎荒起迁逐。平生未识晋鄙阳，邂逅幸饯忠州陆。男儿有身许家国，风波雨云随反覆。资阳虽远实壮县，次第皇恩此牵复。古来直躬多坎坷，毕竟纲常系吾属。眼前琐细犹不弃，如君岂合长碌碌。天衢峥嵘岁华尽，车轮宵脂马晨粟。峨嵋西南望松桂，已觉春阳动幽谷。从来自许百鍊钢，此去人看九秋菊。微之一折轻自坏，元城百挫无转足。两公遗事炳丹青，牙签时整西风读。"}