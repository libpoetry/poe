{"id":"737709","title":"挟仙游","dynasty":"清","author":"张梁","text":"登三清，眺八极，仙人待我白榆侧。气鸿濛，光翕欻，五城十二楼，逍遥在咫尺。乘罡风，谒帝宫，博桑鸡鸣海日红。三青鸟，云外绕，王母锡宴会琼岛。嘤如吹玉笙，莫是董双成。铿若拨琅璈，得非王子登。江上鼓瑟逢湘灵，二十五弦凄以清。踏歌踏歌蓝采和，一脚徒跣一脚靴，长板拍罢归大罗。日为魂，月为魄，皓然方寸中，天地原不隔。周游六合任胸臆。跨龙腰，骑凤翼，迈千龄，才一息。"}