{"id":"491494","title":"蓟丘墨竹歌为克隽李兵曹赋","dynasty":"明","author":"刘崧","text":"蓟丘墨竹妙天下，海国中州重声价。事往云流五十年，孙子兵曹更潇洒。昨来相见浑河东，身骑官马行匆匆。从君早怀壮士志，将命绰有前贤风。当家谱竹精形类，倾轶湖州出清致。缣绢磊落动千古，翰墨晶荧照三世。自云真迹世已讹，后来作者俱不多。空庭月落见修影，绝壁秋风闻振珂。我家江南竹林里，与竹同游同卧起。一从北向感飞蓬，却爱横梢写生纸。划纸落笔生萧骚，秀色娟娟真凤毛。蓟丘风节慎操励，看尔腾踔青云高。"}