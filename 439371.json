{"id":"439371","title":"雪中同周臣内翰赋二首 其二 雪","dynasty":"金","author":"王仲元","text":"初稀时拂拂，稍密自纷纷。老树晓迷月，瘦峰寒帖云。色从空际得，声向静中闻。客枕清无梦，哦诗彻夜分。天上端花散不收，温温叶气浃皇州。横溪月澹梅宜腊，平野风閒麦有秋。清兴雅高东武会，孤吟谁似灞陵游。西山玉立三千丈，好句都输赵倚楼。"}