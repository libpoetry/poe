{"id":"659511","title":"公孙同节为张大参东轩作","dynasty":"明","author":"林俊","text":"大江东来直龙盖，绿平迥野乾坤大。倚江茅屋遍人家，走壑回流相映带。迩时楚望谁开园，嫩红浅碧如桃源。主人慰老怀未惬，别有翠竹连江村。一夜雷声春雨入，大儿小儿青邱立。岂知儿大复生孙，岁月翁同更同日。眼里周星六十来，华堂寿酒开深杯。九鹤庭心感前梦，此竹此笋真奇哉。同物乾坤几能再，郑家二卯张三亥。插架图书重有承，堆床袍笏浑相待。君不见东家种竹竹不长，连畦接町如堵墙。又不见西家种竹竹枯槁，后笋未生竹先老。孰如君家之竹凌风烟，碧枝菉叶青霜前。玉立长身百君子，要与松桧争孤妍。曲江曲江负神秀，后行四笋高于旧。腾蛟起凤不作难，看取清阴弥宇宙。"}