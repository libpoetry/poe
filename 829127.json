{"id":"829127","title":"旅菲杂咏二十八首","dynasty":"清末近现代初","author":"吴妍因","text":"百丈楼船居上层，忝随豪客许先登。附庸愈近金圆国，愈觉金圆是万能。果下龙驹一辆轻，绿槐夹道柏油平。须臾驰向繁嚣市，真觉城应马粪名。卜居小阁板为墙，一室如笼亦似筐。四壁空空何所有，昼间席地夜当床。三餐无箸乏刀叉，蕉叶承来徒手拿。难得甘醇惟酌水，不嫌腥臭漫吞虾。北国西风霜叶秋，南天赤日火仍流。炎方一事差堪慰，季子无须羞敝裘。莲蓬零雨学冲凉，濡体浑如鸡落汤。可愈头风消热病，休嫌灌顶水淋浪。土蛇不蛰日纷腾，壁虎高吟夜守灯。处处袭人蜰吮血，朝朝争食蚁呼朋。白黑棕黄人种杂，绵蛮吉屈语音纷。菲童尽习横行字，数典曾无本土文。学府年年重典坟，我来颇怪治丝棼。欲消积滞施凉剂，违俗仍倡白话文。羡他乘便获多金，朝贵逢迎四海钦。却笑诗书穷皓首，富儿门外苦呻吟。谁凭忠信行蛮貊，各以奇赢殖货财。莫劝富家儿向学，能绳祖武便英才。为仁谁不吝锱铢，祇是劳工与贩夫。休怪陶朱悭一拔，早经通籍作番奴。招摇学步易西装，不改泥犁肤色苍。黑烬白生黄太熟，自誇种族最优良。红裤腰边摩洛刀，野人半似绿林豪。谁知太璞无雕饰，椰酒留宾情独高。蝉翼鬅鬙翘两肩，长裙斜幅漫拖延。密斯提萨多殊色，腻理明眸剧可怜。钟声朝暮响镗镗，尖顶圆颠矗教堂。未解精神遭束缚，犹誇文物冠东方。两雄谁遣自相残，金距拚冲血染丹。连夜跑欣声震瓦，斗人亦作斗鸡看。提琴吉塔日纷纷，艳曲情歌处处闻。借部东方维也纳，作家谁似贝多芬。学舍多于巴礼院，影机喧似斗鸡声。怀柔有术教心服，列国谁如美利庚。五金百货满储藏，信是东方不竭仓。独怪自家无长物，输将辄赖汽油王。爽飒英姿遍国中，巍巍独立树高风。可怜梨刹千尊像，铸造还凭美国铜。才经耶诞又逢年，兽面花冠舞欲颠。午夜寺钟迎岁首，满城盆盎尽喧阗。正是江南千里春，中天云净碾朱轮。郊原百草皆枯槁，火炙烟蒸苦煞人。闻道名山耸碧瑶，松风吹处暑全消。可怜贫窘无由达，空羡丰缠十万腰。四时风日皆炎夏，一雨晨昏便素秋。莫道南洲春不到，回生草已碧于油。一时万物尽回春，木槿参差掩荜门。九夏倏随流水去，蕉风椰雨羡遥村。双飞鸾凤涉炎荒，动定行藏百不臧。裙屐湖山风日好，苏杭始信是天堂。慈父荆扉倚夕晖，悠悠未定是耶非。年来空念家山好，何日相携得竟归。"}