{"id":"826673","title":"徵招·闻子戴赁居余吴门老屋，赋此寄怀","dynasty":"清末近现代初","author":"俞陛云","text":"乌篷梦湿江南雨，灯花为君吟瘦。别绪几多长，问丝丝烟柳。平桥西巷口。忆曾共、凭阑携袖。短鬓霜欺，尺波春谢，故乡回首。琴鹤喜移家，轩窗静、双桐翠阴依旧。履迹逐年深，想苔痕青厚。园梅香在手。又寒夜、怀人时候。雁行远、勃海风高，盼素书来否。"}