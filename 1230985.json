{"id":"1230985","title":"远别离","dynasty":"元","author":"张天英","text":"桓山禽，远别离。养女羽翼长，岁暮将安之。路难不顾返，横绝四海湄。昔年凤死百乌集，白日哭吊声凄悲。贤圣闻之泪亦堕，古人胡颜掩蔂梩。别离苦，天梦梦。孤坟万里，冠带蒿蓬。一剑挂树，哀鸣求雄。宁辞父母体，化为西飞鸿。呼天泣以血，月坠青城空。山头还见月东出，何时见我泉下翁，吁嗟乎苍穹！"}