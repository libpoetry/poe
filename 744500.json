{"id":"744500","title":"汉阳叶东卿以所得周遂启諆鼎送置金山书来属诗","dynasty":"清","author":"张廷济","text":"平安馆中周鼎获，十有三年唯正月。宣王中兴挥天戈，功成猃狁既薄伐。锡贝作彝遂启諆，吉甫将毋同用戊。无专之鼎焦山尊，此前三年应曰伯。汉阳耆古古成癖，集录直过欧阳剧。不私所有藏之山，此意尤于人超越。金山眈眈雄淮南，不比焦山人绝迹。奠山只欠姬周金，数典未免此典阙。我阅年华几千百，刘蹶嬴颠驹一隙。何惜为君更行役，秦岭吴山谁主客。劳君刻画宠君文，曰勋曰多等竹帛。玉带今作忘年交，君与眉山已联璧。江涛滚滚水天碧，德云台高此安宅。期君他日溯江来，不数山樵一片石。"}