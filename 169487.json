{"id":"169487","title":"寄滕县李奉议","dynasty":"宋代","author":"陈师道","text":"滕大夫伯阳父孙，烹小鲜治大国原。一得何用五千言，弛灾决狱人不冤。盛气走讼畏讨论，终岁敛吏不到门。子弟无赖皆西奔，外吏畏惧过乃尊。踵门父老如云屯，拊髀跳踉走儿孙。绛幡翠节歌呗喧，画盆戴顶烟如焚。绣褾彩轴箱帕繁，曲躬叉手前致言。畜眼未见耳不闻，暮年何以答此恩，请诵华严寿我君。"}