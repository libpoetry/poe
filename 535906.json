{"id":"535906","title":"宜人之什十二章","dynasty":"明","author":"王世贞","text":"帝曰宜人，光汝于武。笃生令子，为予哲辅。汝翟汝茀，汝翣乃舆。玼兮流瑱，佩环锵如。宜人曰吁，昔余天是弃。顾谓大夫，惟余诞弥。尔岂不偕逝，不康禋祀。惟余甘荼，勤力夙莫。禔禔厥躬，以怙存者。濯濯厥肝，毋恧原土。惟余与汝，念兹初艰。毋枳于衢，毋家于官。曷不临履，靖共塞渊。金拜稽首，夙莫祗服。惟帝温纶，如丹如雘。顾惟母训，如石如药。既肃于公，言省其私。酌彼金罍，以颂维祺。晰尔毋■，鬒尔毋丝。何以申之，绳绳孙枝。载崇厥堂，言树之柏。何以表之，维霜维雪。载荣厥庭，言树之梓。何以袭之，维桃与李。猗欤宜人，家人是宜。岂惟家人之宜，惟大夫是仪。毖哉大夫，宜人是效。岂惟宜人之效，亦惟先子是耀。"}