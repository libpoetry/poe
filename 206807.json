{"id":"206807","title":"虎丘·虎丘之名岁二千","dynasty":"宋代","author":"叶适","text":"虎丘之名岁二千，虎丘之丘何渺然。众山争高隐日月，笑此拳石埋平田。虽然培塿疑异物，划开阴崖十丈悬。冢中有恨索遗剑，亭上无语传枯禅。偏是吴人爱山急，逐面分方夸凭立。屋承隋唐良稳称，墨题熙丰尚新湿。松梢莫遣风雨横，石盘自添苔藓涩。春来春去吴人游，足茧层巅踣应泣。"}