{"id":"282297","title":"飞虎军·杀敌冀殊勋","dynasty":"现代","author":"金天羽","text":"杀敌冀殊勋，虎猛傅之翼。功成何所事，服食逞姚佚。机载兵来载宝去，明珠薏苡化番客。清风六翮有时息，解去虎威存虎魄。黯然归国又重来，广平作相颜为开。天空鸟道无畛域，一鹗独鸷成嫌猜。可怜民业无拳勇，仰羡高云翅尾动。豪门日进波斯宝，凡夫敢执仙人鞚。空军战敌身易歼，昔时勇锐今不廉。朝贵根株两钩结，虎头食肉施飞钳。"}