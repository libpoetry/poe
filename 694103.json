{"id":"694103","title":"草亭同周郡博张愈光观海棠","dynasty":"明","author":"陈洪谟","text":"去岁看花花又谢，风神长忆一年馀。今朝气暖开还早，万缕丝垂色亦如。猩染绛裙春睡后，晕生丹脸酒腥初。临流顾影须觞咏，莫遣佳人叹索居。灵根海上移来远，艳质还分定惠馀。紫缕低垂春正绾，清流频照影谁如。红生笑颊深杯后，粉缀啼痕晓梦初。独有心知远游客，几回题句向茅居。无端景色名花在，一种芳心万缕馀。独立东风神恍若，不禁风雨泪纷如。睡魂尚怯开筵处，笑靥微生览镜初。岂为閒情纵诗兴，要扳春意满林居。书屋忽惊春雨骤，名花真怯晓寒馀。身随流水魂应断，带绾东风力不如。丽色总非歌舞日，啼痕还忆别离初。春光一瞥仙踪渺，欲向蓬莱更卜居。"}