{"id":"439553","title":"复次韵二首","dynasty":"金","author":"麻九畴","text":"五脏太多可，张颐托臞儒。自非何曾家，安得海陆俱。庄周幸有粟，不至鱼肆枯。何劳夷门市，下车朱亥屠。春韭与秋菘，岁晚不供厨。蒿腹不蒿目，大方果无隅。为酱非负口，犹胜范莱芜。岂无青精饭，驻颜炊一盂。岂无菖蒲歜，辟邪如神荼。又岂无椒花，除瘟等酴酥。蒿于数品中，颇同武官粗。数品虽异馔，置之酱可乎。犹材各有施，岂必皆吾徒。公绰优为老，劣于滕大夫。大抵食如士，取之非一涂。君诗志其味，食经有董狐。彼哉鼋羹指，斲棺终莫逋。彼哉萍齑手，竟死珊瑚株。宁如酱以蒿，不出本草图。盖后人好奇，一洗腥砧鈇。为谢馋祟鬼，渠今离我躯。菣可为炙啖，博哉释草儒。奈何骚人咏，不与兰茝俱。青青发陈荄，嫩胜稊生枯。面柔似张禹，气冽如申屠。忽逢易牙口，一日登君厨。君兄昔在日，作事太廉隅。宦游三十年，不治一室芜。尝载米之郡，政如置水盂。不义获八珍，弃之犹堇荼。相对话终日，茗椀无盐酥。见客惟恐迟，遇饭不择粗。无食但有名，穷不亦宜乎。我本寒素士，卧雪袁司徒。臭味偶相似，岂是敦薄夫。见君食蒿酱，取嘲于仕途。和君蒿酱诗，缊袍随衣狐。诗酱两情苦，此债无由逋。蒿荻无弃材，奈此苍松株。何当列铏瓮，一依飨礼图。唯闻广廷乐，不见辕门鈇。此日虽无酱，犹堪养羸躯。"}