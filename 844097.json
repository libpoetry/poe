{"id":"844097","title":"书斋偶兴","dynasty":"清末民国初","author":"陈肇兴","text":"长歌弹铗客无能，一砚相随伴老僧。糊口祗凭三寸舌，问心犹欠十年镫。诗情渐减缘租吏，世事粗尝畏友朋。谬作人师吾岂好，可怜猿鹤误担簦。舐笔和铅学点鸦，年年涂抹作生涯。挥毫直扫千人阵，握管俄开五色花。漫道时文非载道，须知小技亦名家。诸君莫但贪坊样，平淡由来烂似霞。一龛长日伴维摩，几个獠奴问字过。诗礼重温文义出，门庭渐广是非多。裁红晕碧春无耐，浅酌低斟兴若何。却恨风尘空溷迹，十年松桂负岩阿。也曾看竹到贫家，风俗随人度岁华。一片冰心寄明月，半生风韵爱梅花。江山跌宕才横溢，笔墨消磨砚欲窊。吟遍海天春又晚，阑干閒倚夕阳斜。"}