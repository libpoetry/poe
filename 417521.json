{"id":"417521","title":"东风齐著力　毅老绘绣球花膺出国画展之选，为赋两首 其二","dynasty":"近现代","author":"寇梦碧","text":"镜匣才开，镜屏初展，渐欲团圞。春风一线，穿得万珠圆。修月争誇妙手，喜绣出、小样河山。从今后、行云有梦，不绕巫鬟。芳讯载青鸾。灵飙送，任教云路腾骞。香飘四国，千里共婵娟。五采同心密绾，丹盟缔、春到瀛寰。待凿破、大圜混沌，绣地装天。"}