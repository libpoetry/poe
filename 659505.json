{"id":"659505","title":"次何少宰燕泉和陶六诗 其三 真想次终曲阿韵","dynasty":"明","author":"林俊","text":"村庄绝遥想，结志惟读书。穷年枉寻觅，大道浑塞如。茅茨日就剪，坦坦成通衢。天真宛然在，直以人事疏。静观恍自行，俗径翻萦纡。浮荣枕前梦，食饱良弃馀。慨兹世缘浅，酷爱山林居。桑麻话俦昔，临水观游鱼。班荆信散坐，行次奚重拘。所忻百代下，墨守还故庐。"}