{"id":"811389","title":"次韵答友人","dynasty":"清","author":"丘逢甲","text":"天遣诸夷不乱华，自应骠骑不为家。独怜已似骑驴将，閒看西湖十里花。傥容儒术济时艰，老抱遗经岂听閒。河镇未归金世界，大师犹解荐龟山。庾信江南早赋哀，平生萧瑟漫论才。百王道尽焚书日，谁遣窥江虏马来。遣日将诗也自宜，故乡犹幸有新知。吟成自漉炉头酒，权当黄龙痛饮时。"}