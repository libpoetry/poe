{"id":"286276","title":"登泰山作·日月分两丸","dynasty":"清代","author":"李锴","text":"日月分两丸，天地非完璞。夜半古岱宗，浑沌独未凿。云翻雾卷不可解，滚滚腾腾白如海。层岩断壑沈欲尽，长松老栝皆安在。蒿蓬飒然振，髣髴出神鬼。客子当斯时，莫不股栗心震骇。须臾日出扶桑东，玲珑万象开秋空。一峰摇海色，众木号天风。何处苍蝇之声来细微，乃彼鼍钟霜晓怒吼孤城中。陟日观，眺云亭，之罘晓色何青青。金泥玉检应替零，龙游翠葆都杳冥。丰功盛德遍勒铭，谁能剥苔披藓读且听。日向曛，客未去。不见蓬莱之水清浅或可渡，片云飞落苍梧处。"}