{"id":"105548","title":"杂言送当世待制知杨州","dynasty":"宋代","author":"梅尧臣","text":"广陵老人争持壶酒，朝言送少年使君，暮言迎少年太守，少年俱是玉墀人，文章快利生铜吼。莫作芜城赋，事往复何有。莫听嵇康琴，商声岂堪久。今当太平非不偶，星宿煌煌罗北斗。杨州古富变荒凉，万俗一心依父母。地包淮海江湖宽，货走荆吴楚越厚。开酿刲羊愿遇宾，天下沄沄不轻口。"}