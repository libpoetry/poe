{"id":"568152","title":"山房牡丹有感","dynasty":"明","author":"沈守正","text":"名花开在名山里，石气泉声助清泚。朱栏油幕醉潮生，何必姚黄与魏紫。可怜老雨重相逼，令我见花减颜色。如嗔似怨不肯言，粉汗淋漓泪沾臆。昨朝雨止漏微晖，花亦欠伸长太息。长太息，能几时，片片飞来落酒卮。蜂蝶过门不复采，争向繁花媚别枝。人生荣盛真无几，来如惊弦去疾矢。风雨忧思况半之，束手入袖都休矣。君不见沉香亭北倚栏人，马嵬日日飞灰尘。"}