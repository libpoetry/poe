{"id":"525578","title":"兰陵王 武冈春晴","dynasty":"明","author":"顾璘","text":"晴光好。正映李花秾缟。连朝怪，山雨林风，适与东皇助工巧。染垂杨野草，布满青青行道。升平世，遍五岭三湘，处处韶华动欢笑。谁家儿女闹。竞院落秋千，彩绳飞袅。江南此景知多少。轻风南陌上，宝马穿花，金龟换酒恣颠倒。祗愁城闭早。烦恼。想当日，拉酒伴诗朋，着意寻讨。青鞋踏遍閒亭沼。自背却乡井，一齐都扫。商量出处谁胜，休只恋旌纛。"}