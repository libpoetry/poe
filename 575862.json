{"id":"575862","title":"赠高彬","dynasty":"明","author":"孙蕡","text":"高彬魁梧身七尺，秀眉丰颊盈广额。几年共食越江鱼，此中同作钟陵客。钟陵上国要路津，出门大道连青云。交游脱略旧时辈，拜揖尽是英豪人。小年一字都不识，近日能诗兼读易。看君意志肯如此，世人见者谁不识。平生于我最知己，旅邸浮沉托生死。得钱慷慨即相赠，归家不问妻与子。玉壶美酒桃花春，酣歌每到清夜分。冲人侠气俨郭解，不信穷愁如有神。人生穷达何足道，微名于世须亦早。但怜零落故山云，未得相从逐幽讨。"}