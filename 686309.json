{"id":"686309","title":"送稽挥使还长安","dynasty":"明","author":"史鉴","text":"落花时节子规啼，中散还乡马首西。汉苑别来为日久，秦川行到觉天低。云程远见三春雁，关法今无半夜鸡。不独销魂灞桥上，阖闾城外亦凄凄。行行西迈古函关，到处莺声似故山。当代名藩推陜石，今王大雅继河间。香凝命服趋朝罢，乐奏轩县劳使还。戚里由来居肺腑，咨询长得侍宫班。"}