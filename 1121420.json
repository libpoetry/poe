{"id":"1121420","title":"游龙门分题十五首 上山","dynasty":"宋","author":"欧阳修","text":"蹑蹻上高山，探险慕幽赏。初惊涧芳早，忽望岩扉敞。林穷路已迷，但逐樵歌响。行歌翠微里，共下山前路。千峰返照外，一鸟投岩去。渡口晚无人，系舸芳洲树。高滩复下滩，风急刺舟难。不及楼中客，徘徊川上山。夕阳洲渚远，唯见白鸥翻。闻钟渡寒水，共步寻云嶂。还随孤鸟下，却望层林上。清梵远犹闻，日暮空山响。春溪渐生溜，演漾回舟小。沙禽独避人，飞去青林杪。横槎渡深涧，披露采香薇。樵歌杂梵响，共向松林归。日落寒山惨，浮云随客衣。春岩瀑泉响，夜久山已寂。明月净松林，千峰同一色。乱石泻溪流，跳波溅如雪。往来川上人，朝暮愁滩阔。更待浮云散，孤舟弄明月。芳荃奠兰酌，共吊松林里。溪口望山椒，但见浮云起。野色混晴岚，苍茫辨烟树。行人下山道，犹向都门去。古木卧山腰，危根老盘石。山中苦霜霰，岁久无春色。不如岩下桂，开花独留客。巨石何亭亭，孤生此岩侧。白云与翠雾，谁见琅玕色。惟应山鸟飞，百转时来息。画舷鸣两桨，日暮芳洲路。泛泛风波鸟，双双弄纹羽。爱之欲移舟，渐近还飞去。春水弄春沙，荡漾流不极。笭箵苦难满，终日沙头客。向暮卷空罾，棹歌菱浦北。日色弄晴川，时时锦鳞跃。轻飞若下韝，岂畏风滩恶。人归晚渚静，独傍渔舟落。"}