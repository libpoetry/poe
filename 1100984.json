{"id":"1100984","title":"短歌行","dynasty":"宋","author":"李龏","text":"日月出又没，贵贱同一尘。求荣不求辱，利欲相纷纶。鲸鱼张鬣海水沸，拟学长生更容易。不知中有长恨端，秦亡祖龙失天地。野草白根肥，凤雏长忍饥。人生过五十，何用假光辉。四时相催节回换，乌头虽黑有白时。一尊绿酒绿于染，有歌有舞闻早为。庭前芳树朝夕改，可叹年光不相待。"}