{"id":"164326","title":"水龙吟·元英燕罢瑶台","dynasty":"宋代","author":"李曾伯","text":"元英燕罢瑶台，玉妃满地花钿委。山川幻出，剡溪梁苑，齐宫郢里。半点瑕无，一团和就，珠圆琼碎。任谢家儿女，庭前争诧，临空撤、絮风起。夜入蔡州城里。问官军、果谁堪比。饮羔烹凤，众宾一笑，直聊尔耳。寒耸玉楼，冻呵金井，属公诗史。更须待大白，浩歌黄竹，为丰年喜。"}