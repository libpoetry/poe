{"id":"822179","title":"雪夜渔舟","dynasty":"清末近现代初","author":"汪东","text":"晚寒冽。讶万树琼花，竞妆春节。炉烬香煤，檐排玉箸，光景自成殊别。初升弦月。又屈指、上元期切。预怜镫市，深宵风劲，冶游人歇。旧欢踪影绝。高楼凝望，海天难越。弱骨栖尘，朱颜改世，往事不堪重说。乱愁郁结。幸许有、寸笺相祓。严凝一任，归来同住，广寒宫阙。"}