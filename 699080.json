{"id":"699080","title":"己亥元日","dynasty":"明","author":"徐熥","text":"开遍梅花腊尽归，声声爆竹启山扉。去年愁苦将谁告，今岁平安向佛祈。三径烟霞吾独老，六街风雨客来稀。朱门通刺慵随例，自古閒身是布衣。灯烛烧残见曙光，伤情多为惜年芳。无田更切三时望，有闰翻添一月忙。已分狂歌惟草泽，喜占春梦在池塘。生憎稚子吹芦管，落尽梅花树树香。"}