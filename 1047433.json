{"id":"1047433","title":"寄才仲","dynasty":"宋","author":"沈辽","text":"陶令在彭泽，放怀天壤间。横江三百里，往往向庐山。多寻简寂醉，时访远公闲。不复顾吏迹，世人指为顽。公子负文华，少年成青纶。风流不屑俗，为邑得星湾。节节香炉峰，据案见苍颜。何劳事舟楫，缓步可跻攀。形骸付物外，勿使人事关。岩壑高世人，有谁偕往还。新篇定盈轴，佳句不可删。南风傥乘寄，诚足慰衰孱。"}