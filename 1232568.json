{"id":"1232568","title":"高将军白鹞子歌","dynasty":"元","author":"李道坦","text":"淮西猛士高将军，新获骁禽被凉素。调之弗顾情未狎，跨马臂出城东去。征鸿作字云边斜，耸身直上谁能遮。天寒日暮望不见，北风万里吹瑶花。云飞忽断鸿飞却，短草长烟沙际漠。但馀孤色摇清秋，未许纤毫生碧落。归来珍卫不解韝，亲手喂肉供饥喉。英雄遇合固有分，可惜惊尘俱雪头。"}