{"id":"707425","title":"念奴娇 影戏影","dynasty":"明末清初","author":"王夫之","text":"笑啼俱假，但绰约风流，依稀还似。半壁粉墙低映月，卖弄佳人才子。情丝牵引，清光回照，漫道伤心死。猛然觑破，原来情薄一纸。应是缥渺飞仙，当年窃药，落在银蟾里。半面人閒高处望，传与霓裳歌吹。有意留仙，难禁夜短，还怕镫花坠。迷楼吐燄，倩谁挽住香袂。"}