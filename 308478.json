{"id":"308478","title":"曲玉管·海雨啼绡","dynasty":"清代","author":"陈洵","text":"海雨啼绡，霜林叠锦，逡巡等得秋归了。却被城乌惊起，一晌魂销。坐无聊。赪赪空尊，匆匆凉绪，重阳展尽佳期少。梦觉罗衾，点检都付回潮。到今宵。暗恼西风，苦抛下、欺人年事，又还自在高寒，依然月殿星桥。尽逍遥。剩人间帘户，有点初来情味，蝶愁蜂惨，满目山川，属付渔樵。"}