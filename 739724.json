{"id":"739724","title":"寄魏懋堂","dynasty":"清","author":"裘曰修","text":"娟娟美人隔秋水，浓阴匝地寒光起。清砧断续西风生，数声飘入遥天里。白日荡荡飞鴐鹅，岱宗远意青如何。壮怀欲吐空自诧，我当把酒谁当歌。去年高会华簪集，意气纵横妙无敌。旧欢忽堕两经秋，俯仰人间坐愁寂。羊城骊唱那可闻，三湘使客吟暮云。虚堂瑟缩不成寐，月落屋梁疑见君。"}