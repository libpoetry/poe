{"id":"1144587","title":"偶成二首","dynasty":"宋末元初","author":"郑思肖","text":"剑气荧荧夜属天，忍观禾黍废苍烟。梦中亦问朝廷事，诗后唯书德祐年。花柳有愁春正苦，江山无主月空圆。如今好弃毛锥子，望北长驱马一鞭。曾受家传究典坟，自期不与俗人群。君臣位乱纲常在，父母恩深生死分。霁日行空镕积雪，长风吹晓净残云。坐令世上春光好，长使桃花笑脸醺。"}