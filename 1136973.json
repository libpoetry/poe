{"id":"1136973","title":"水调歌头 其六 自龙眠李氏夜过臞山康氏，走笔和其家灯障水调，迫暮始归","dynasty":"宋末元初","author":"刘辰翁","text":"不成三五夜，不放霎时晴。长街灯火三两，到此眼方明。把似每时庭院，传说个般障子，无路与君行。推手复却手，都付断肠声。漏通晓，灯收市，人下棚。中山铁马何似，遗恨杳难平。一落掺挝声愤，再见大晟舞罢，乐事总伤情。便有尘随马，也任雨霖铃。"}