{"id":"703106","title":"题宝积寺八咏 清镜阁","dynasty":"明","author":"谢晋","text":"平湖澄碧鉴，虚阁瞰清波。有月心同赏，无风水自磨。楞伽千载室，兰若一函经。为问看经者，年来几百龄。影向湖波落，青临梵宇开。上人趺坐日，高处作层台。一径萝霏杂，冥冥埽不开。空中闻锡响，知是有僧来。碧甃寒相对，潆渟西复东。不缘居一地，那得两心空。石径穿云去，山亭傍路安。坐来清润积，吟袂欲生寒。层楼面沧海，月出预能期。想是凭阑处，人间未见时。欲识古人趣，当玩古人心。古人既自得，视古犹视今。"}