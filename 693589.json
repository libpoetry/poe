{"id":"693589","title":"春思集古四首","dynasty":"明","author":"邵宝","text":"感物多情思，借问此何时。朝霞开宿雾，高杨拂地垂。日华川上动，流莺复在兹。上山采琼蕊，君在天一涯。丹霞蔽阳景，白水满春塘。庭中有奇树，含英扬辉光。逍遥独延伫，仰视浮云翔。东风摇百草，渥露沾我裳。维昔逢休明，朝游登凤阁。端饰相招携，未尝废丘壑。且还读我书，极望无崖崿。遥心逐奔龙，双阙百馀尺。幽缄候君开，晦明如岁隔。盈盈一水间，勤思终遥夕。青春速天机，时与赏心遇。闺草含碧滋，开花已匝树。风帘入双燕，缅映石壁素。物我俱忘怀，愧无古人度。"}