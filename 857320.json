{"id":"857320","title":"赠慎东美伯筠","dynasty":"宋","author":"王令","text":"世网挂士如蛛丝，大不及取小缀之。宜乎倜傥不低敛，醉脚倒踏青云归。前日才能始谁播，一口惊张万誇和。雷公诉帝喘似吹，盛恐声名塞天破。文章喜以怪自娱，不肯裁缩要有馀。多为峭句不姿媚，天骨老硬无皮肤。人传书椠莫对当，破卵惊出鸾凤翔。间或老笔不肯屈，铁索縳急蛟龙僵。少年倚气狂不羁，虎胁插翼赤日飞。欲将独立跨万世，笑诮李白为痴儿。四天无壁财可家，醉胆愤痒遣酒拿。欲偷北斗酌竭海，力拔太华鏖鲸牙。世儒口软声如蝇，好于壮士为忌憎。我独久仰愿得见，浩歌不敢儿女声。"}