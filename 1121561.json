{"id":"1121561","title":"题信丰县城门六首 拱日","dynasty":"宋","author":"罗椅","text":"桃红抱城东，武山排闼入。杲日出扶桑，橘红蘸溪湿。公退倚朱栏，万象俱收拾。无数唤舟人，沙头雁行入。门前杨柳树，长系波头船。隔岸几人家，青林吐炊烟。飞鸟逐林间，游鱼跃深渊。物各适其性，于人胡不然。城西路平夷，五更近水南。旭日明高冈，瑞烟锁丛杉。时和岁丰稔，归人多醉酣。仙台玉箫声，对景思鸾骖。行行西复西，稍喜市声静。征夫指前路，望望梅花岭。淡烟鸡犬村，落日牛羊径。忽见荷锄人，唤起归田兴。南山天马来，南城下盘踞。前撞古寺钟，后彫谯楼鼓。我来俯崔巍，山灵相呼舞。年丰民物熙，细听闾阎语。驾言出北门，长桥拱门外。双溪东西来，到此而始汇。人言似章贡，玉虹夹其背。拟作合江亭，景物无小大。"}