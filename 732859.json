{"id":"732859","title":"甲午季夏闭关 其一","dynasty":"清","author":"孙廷铎","text":"性拙畏城市，孤意耽山居。裹粮常苦乏，遂令此愿虚。不耕复不读，悠悠已夏余。念之怀百忧，中夜步阶除。会心岂在远，奚必厌吾庐。晨起谢亲友，杜门境已舒。入室书盈箧，可以慰饥劬。忻然遂息肩，俯仰皆自如。竹树拂清暑，蝉声亦萧疏。隔俗即丘壑，何须慕樵渔。"}