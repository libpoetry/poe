{"id":"811768","title":"冬夜杂咏","dynasty":"清","author":"任其昌","text":"莫笑微云滓太虚，粼粼清水总无鱼。敢言西子真殊色，也道《南华》是僻书。漱石枕流存慧解，别风淮雨听钞胥。人生只有忘机好，黑白分明计便疏。素衣京洛染淄尘，百岁谁全不涅身。长坂秋兰庸作佩，小山丛柱枉留人。清风月白原无价，鹤怨猿啼信有因。试听商颜《采芝曲》，可怜黄绮未称臣。"}