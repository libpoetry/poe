{"id":"700538","title":"申思三首","dynasty":"明","author":"顾璘","text":"戚戚岁云暮，我行适潇湘。兄弟持我泣，父母泪纵横。云有薄田畴，卒岁具粢梁。胡为去万里，骨肉相乖张。局蹐诉父母，儿自恋家乡。举事触明宪，置理窜南荒。程期若星火，不得少留行。勿复远思念，兄弟善持将。吞声出门闾，沉痛绝衷肠。白日匿西景，扶桑复东辉。岐路南以北，往来更践之。人生百年内，赋命良不齐。凤凰翔九霄，闻韶下来仪。朝食丹山粟，夕饮天汉涯。驽骀服鞭策，曲阪驱且驰。驱驰岂遑恤，所嗟意乖违。一为北山叹，听者心伤悲。苍天高无极，悠悠当诉谁。南征上衡岳，长顾望旧都。日月光回薄，钟陵郁苍梧。朱凤何葳蕤，竹实日摧芜。虎豹对我号，枭鸱噭相呼。我行迫日暮，驽马忽匍匐。战兢伤心魂，慄慄忧道途。朅投主人舍，胁息告勤劬。怜我客异县，携我就大巫。服我勾漏砂，佩我太乙符。再拜谢主人，归来始安居。弃置勿复道，多忧令人老。"}