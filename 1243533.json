{"id":"1243533","title":"秋冬之交雷电大作","dynasty":"元末明初","author":"叶颙","text":"蓐收行秋将满秩，解印荣归严办集。清道迎冬俟腊来，积雪严霜应有日。遗蝗入地作年丰，禾黍登场吾事毕。九月中旬之望夕，天大雷霆轰霹雳。虾蟆蚯蚓尽出游，碧潭惊起蛟龙蛰。炎炎溽暑胜暮春，赤日行天欲焚炙。玄英勒驾遽奔迥，意恐中途例遭殛。电掣金蛇走林莽，势似金桴击天鼓。浮花浪蕊乱青红，痴蝶狂蜂恣飞舞。唯贪过眼暂繁华，宁虑来年百斯苦。应是苍生罪恶深，过犯弥天致天怒。我愿天公怜赤子，抚绥恩育宜如故。渴饮饥餐贵得时，夏热冬寒合常度。寄声司令省厥躬，燮理阴阳勿乖误。"}