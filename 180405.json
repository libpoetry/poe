{"id":"180405","title":"送虞提宫·桃花未落春水生","dynasty":"宋代","author":"李流谦","text":"桃花未落春水生，百川合流如镜平。江神约束蛟与鳄，东阁郎君将母行。一帆万里无荆越，非雾非烟锁双阙。只今手持天下柄，相公身是稷与卨。潭潭大府琳琅都，翻翻戟带缠金铺。朝回坐对彩衣舞，天上应有人间无。相门出相古来有，周公在前鲁公后。看君父子名一时，野人甘作扶犁手。"}