{"id":"1128595","title":"浪淘沙令 其二","dynasty":"宋","author":"葛胜仲","text":"歌阕斗清新。檀板初匀。画堂新筑太湖滨。好是黄花开应候，聊宴亲宾。上客即逢辰。况是青春。上林开宴锡尧尊。今夜素娥真解事，偏向人明。娱老小亭新。丹垩初匀。万枝金菊绕溪滨。折向华堂遮醉眼，聊用娱宾。红烛夜香辰。广坐生春。月波新酿入芳尊。好向花前拚烂醉，不负承明。"}