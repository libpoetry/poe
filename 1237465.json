{"id":"1237465","title":"送赵仲礼御史兼呈王侍御五首","dynasty":"元","author":"傅若金","text":"文章御史久为郎，南赴金陵道路长。百粤云山连楚大，六朝烟树入隋荒。清秋按郡行骢马，落日登台咏凤凰。新喜诸公振风采，早闻当道去豺狼。都门相送意踌躇，别路秋生白羽车。霜雪总看雕去疾，风烟那问雁来疏。岭南斥堠愁烽燧，江左诛求畏简书。白面少年空解事，绣衣行县定何如。建业城头鸟乱啼，知君感古夜闻鸡。荆扬贡赋元趋鲁，晋宋文章渐入齐。草疏或依松影坐，哦诗应就竹阴题。书来宜忆京华客，日日长衢听马嘶。衮衮晴云塞要津，终闻圣主用儒臣。蜀都文物来西汉，奎阁图书近北辰。此日赐冠簪獬豸，暮年留像画麒麟。极知风俗须扬激，肯使贤才但隐沦。赐车南粤初归日，驻节秦淮欲暮天。啸咏偶经梁旧寺，登临犹忆晋诸贤。谢安别墅虫鸣里，王导新台鸟去前。多谢府中贤侍御，别时能作送行篇。"}