{"id":"1165186","title":"初发道中赠王司马兼寄诸公","dynasty":"唐","author":"张九龄","text":"昔岁尝陈力，中年退屏居。承颜方弄鸟，放性或观鱼。曾是安疵拙，诚非议卷舒。林园事益简，烟月赏恒馀。不意栖愚谷，无阶奉诏书。湛恩均大造，弱植愧空虚。肃命趋仙阙，侨装抚传车。念行开祖帐，怜别降题舆。谁谓风期许，叨延礼数殊。义沾投分末，情及解携初。追饯扶江介，光辉烛里闾。子云应寂寞，公叔为吹嘘。景物春来异，音容日向疏。川原行稍稳，钟鼓听犹徐。林隔王公舆，云迷班氏庐。恋亲唯委咽，思德更踌躇。徇义当由此，怀安乃阙如。愿酬明主惠，行矣岂徒欤。"}