{"id":"829243","title":"长相思 和清真三首","dynasty":"清末近现代初","author":"汪东","text":"引莲觞。采露房。艇子横溪波影长。中含残照光。泪湔裳。无故香。明日征车侵晓霜。徘徊溪水旁。花群飞。春又归。魂梦长愁被隔离。高堂帘四垂。枕上啼。君不知。桐叶新踌鸦护儿。是君初去时。晓光浮。烟雾收。急桨斜飞送客舟。有人还倚楼。洗昏眸。追远游。汀草汀花乱似愁。眼前都变秋。"}