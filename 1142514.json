{"id":"1142514","title":"洪平斋有官舍见月三首与程杨二公又各次韵中秋日休诸友用韵为戏奔逸绝尘之作未能拟其万一也 其三","dynasty":"宋末元初","author":"方一夔","text":"忆昔战秋闱，不复返只轮。嗟此无用学，棘猴费精神。当时羞见月，月岂欲负人。我去月千里，月来转情亲。馀音唱窈窕，小诗斗清新。团团桂树影，金粟香不陈。便当结幽佩，凌空访仙真。那知满夜夜，此去空尘尘。翩然倚高寒，不数肇与晨。笑渠老章句，步骤准过秦。"}