{"id":"1143953","title":"武林感旧又二首","dynasty":"宋末元初","author":"方回","text":"钱塘多少少年人，孰识回头迹已陈。绿草地元无绿草，红尘天更不红尘。三茅观顶灯犹在，六部桥南塔顿新。试问众生诗得意，袈裟底下自由身。吴侬青盖已云何，郎罢犹能欸乃歌。湖上船稀西子老，城中马响北人多。珍烹富户金千埒，负贩贫民雨一蓑。倏忽虚盈三十载，世间春夏几南柯。"}