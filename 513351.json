{"id":"513351","title":"双瑞","dynasty":"明","author":"程敏政","text":"义兴之郊，有山隆隆。孰窆其亲，有孝徐公。有庐萧萧，倚山之麓。徐公是居，哀慕孔笃。爰有鸠二，来巢于梁。其色缟缟，如君子裳。雁雁于飞，日泳于渚。濯濯其仪，扰而不去。观者动色，异口同词。有瑞徐公，维天锡之。一锡不已，乃至于再。发彼庆源，如水斯溉。济济徐公，改服来朝。贰命秩宗，维庆之昭。允显其身，亦显其子。奕世光荣，维庆之似。维孝锡类，庆与之俱。孰瑞之诬，而大其闾。庆也无涯，勖哉令德。匪瑞之夸，繄孝之式。"}