{"id":"650267","title":"长角兽歌","dynasty":"明","author":"金幼孜","text":"圣人端拱御八方，车书混一超虞唐。仁恩义泽霈洋溢，雨旸时序民物康。南极炎荒北穷发，西逾月窟东扶桑。陆詟水慄悉稽颡，辇琛奉贽来梯航。维时天心眷皇德，纷纷总总来奇祥。麟虞在郊凤在薮，白乌驯雉参回翔。醴泉出地甘露降，嘉禾瑞麦何穰穰。前年西域贡狮子，赤豹神鹿纷成行。今年海外见奇兽，殊姿异状尤非常。茸茸紫毳瑩苍璧，两角棱棱三尺强。非兕非豸亦非鹿，玄云蓊郁凝天章。双瞳夹镜黑如漆，四足捷疾行跄跄。徵图考牒不可辨，载稽博物何茫茫。远人效贡儗珍异，径涉大海扬飞樯。荐之雕笼藉芳褥，再拜奉献登明堂。是时九重启阊阖，旭日照耀森开张。祥飙瑞霭相拂掠，佳气郁勃欢声扬。乃知圣德极广远，覃及庶类蒙恩光。岂知此兽更奇绝，性质驯雅胜白狼。玄犀角耑未堪儗，九真所献那足方。虞廷率舞先百兽，上协箫韶仪凤凰。太平幸际千载会，愿纪鸿绩镌琳琅。陈词稽首歌圣德，天子万寿地久同天长。"}