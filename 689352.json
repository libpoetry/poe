{"id":"689352","title":"哭王长公","dynasty":"明","author":"佘翔","text":"忽报中台折，何人不黯然。弇山寒旧日，娄水咽新阡。万象收元气，千秋罢太玄。生刍陈一束，无计问青天。勋业三朝老，文章百代师。倏为鸿鹄举，长与白云期。海岳空盟主，衣冠失羽仪。纵馀山水调，弦断不胜悲。商风号大壑，惨淡岁星徂。神理绵绵在，仙踪渺渺孤。曲池残雪冷，高馆暮禽呼。惆怅游梁客，重来泪已枯。"}