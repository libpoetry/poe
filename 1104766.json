{"id":"1104766","title":"首春同枌友携樽过野渡访梅即席","dynasty":"宋","author":"卫宗武","text":"枌朋载酒子云居，何必孤山远访逋。癯影参差浓复淡，古香传送有还无。朋龟剩喜如云集，汎蚁何妨过日晡。索笑却嫌来较晚，一林芳意太纷敷。访梅寻友款幽居，俄见栖鸦已毕逋。霁日幸同终日笑，春花有似此花无。衔杯林下嫌来晚，索句檐前祇恐晡。菲作不妨为玉引，要看词藻竞芬敷。"}