{"id":"1127850","title":"送张忠州使君八兄二首","dynasty":"宋","author":"曾协","text":"邂逅江干不自期，坐倾谈屑看霏霏。岂无清禁摛华地，只得名城衣锦归。惜别定知双鬓换，问诗常恨寸心违。目穷千里苍茫际，惟有樯乌向北飞。东阁如公不挽留，又飘征袖入西州。四方谩说多奇士，千骑才教占上头。那得长绳萦去棹，不堪淋雨助离愁。长江自古常东注，莫遣仙舟得溯流。"}