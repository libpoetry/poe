{"id":"1049478","title":"咏雪","dynasty":"宋","author":"冯山","text":"半夜风威壮，今朝瑞雪呈。徊翔如有待，附著不胜轻。叠叠云筛下，番番雨簇成。雕镌非众巧，融结似无精。河汉潜欺没，乾坤欲混并。漫空虽结白，触处已纵横。枯茂全妆出，洼隆一概平。参差相掩覆，散乱或逢迎。远岫依稀失，高松独自荣。光明通鬼穴，肃杀下天兵。挥霍偏随马，凭陵或绕城。威棱生剑戟，物色俨冠缨。楼阁危将堕，乌鸢噤不鸣。岩封蹲豺起，岸断蛰龙惊。地轴犹疑折，林梢不易擎。秾寒排瘴毒，和气入春耕。虽学峨峨势，其如薄薄名。暗销知地暖，坐对觉神清。交互当门舞，玲珑照眼明。味宜茶品试，力与酒权争。佳景谁能赏，幽吟似有情。开樽烦点缀，喣笔为题评。旧说三农庆，量深一尺盈。忧民心正切，击缶助欢声。"}