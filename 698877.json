{"id":"698877","title":"桐乡冯母","dynasty":"明","author":"徐渭","text":"三迁近俎苦霜时，一尺殊恩湛露垂。自古男儿婴曰少，谁家嫠妇帝王知。高斋客饭宁辞发，落叶寒机几断丝。见说仙郎栖海曲，更无鱼鲊到塘西。青史他年定几行，太夫人传在中央。不须窃药居明月，自解将心结暗霜。片匣远飞鸾字重，单雌亲刷凤毛长。罗敷虽老携筐在，付与吴姬出采桑。"}