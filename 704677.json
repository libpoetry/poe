{"id":"704677","title":"行路难","dynasty":"明","author":"薛始亨","text":"君不见吴郡临平石鼓出，扣之寂然难拊搏。蜀桐一旦刻为鱼，逢逢数里声洋溢。从来奇姿钟至精，气求声应惟其物。农夫得玉以为珉，委弃草莽何胜述。招招舟子邛须友，落落匏瓜自无匹。谁能引吭向人鸣，谁能羽翼江南橘。高山终绝伯牙弦，举世已亡匠石质。日暮南山射猎归，赵女能歌聊鼓瑟。君不见双龙精，斗牛之间紫气明。徒能夜夜烛玄象，从来空自埋丰城。天生神物犹如此，逸骥长鸣感知己。儒冠难见汉郦生，智囊易羡秦樗里。金貂世胄列金张，日夕歌钟过赵李。屠沽宁灭祢衡刺，异才谁倒王孙屣。行路难，行路难，故乡东望路漫漫。年年寒雁梅花国，岂堪带缓滞长安。"}