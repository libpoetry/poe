{"id":"135377","title":"风琴·渊明有琴本无弦","dynasty":"宋代","author":"楼钥","text":"渊明有琴本无弦，白傅偏喜听人弹。不如空中风度曲，随风往来声断续。非宫非商从君听，不中律吕无亏成。大如角韵来孤城，细似蚓窍苍蝇声。华亭夜鹤圆吭清，颤动长引寒蝉鸣。或疑凤咮叫霄汉，又恐仙佩云中行。使其似曲无别调，安得自在声泠泠。蛙喧尚谓胜鼓吹，牛鸣犹以黄钟称。丝不如竹亦漫语，赖此七窍俱珑玲。幽人院静新凉生，八风不问来纵横。短簟六尺午睡足，仿佛神来传广陵。"}