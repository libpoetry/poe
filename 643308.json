{"id":"643308","title":"赠人入浙","dynasty":"明","author":"胡奎","text":"老夫暮倚襟江楼，青山西来当屋头。白云洗空凉雨过，明月不随银汉流。槐里弟兄交有道，季方更比元方好。敲门蹋月夜相过，玉树清风满怀抱。笑呼麻姑青玉浆，仰天邀月月在觞。须臾各饮数十月，月复挂在天中央。伯也尊前重告别，明日放舟东入浙。我身愿为帆上云，我心愿作杯中月。云随帆去不相离，月落杯中时见之。画舫西湖载歌舞，荷花杨柳总相思。老我不归今四夏，近闻湖上多清暇。竹雪能临内史书，武唐解写王维画。故人东老最工诗，兴绕南枝与北枝。若见诸贤烦问讯，梁园词客待多时。"}