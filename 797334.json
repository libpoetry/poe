{"id":"797334","title":"凤凰台上忆吹箫 癸卯春，偕李凝仙姊、采芝妹同游月牙山","dynasty":"清","author":"吴尚憙","text":"暖绿频舒，轻红方绽，佳游便喜春晴。趁香尘绮陌，缓步东城。转过浮桥曲径，遥望见、石壁题名。回眸处，波纹潋滟，巧啭黄莺。同登。黛眉秀色，似素月弯弯，不隔蓬瀛。念山灵无限，柳眼青青。何处飞来仙境，洗人间、百虑消清。庄田外，菜花数朵，布谷催耕。"}