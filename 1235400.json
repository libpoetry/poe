{"id":"1235400","title":"戏题李渤联德高蹈图四首","dynasty":"元","author":"刘因","text":"扊扅炊罢补麻衣，习取禁寒抗老饥。幸自伯鸾无识者，对人不必案齐眉。求人谀鬼果何为，翻忆谋亲入仕时。寄谢韩公莫相挽，山妻元不解啼饥。伦理天生有自然，莫言家累损清閒。何人会我图中意，说似阳城与鲁山。诸生课罢弄烟霞，纺绩乘閒为煮茶。白鹿高风有谁继？草堂贫女晦庵家。"}