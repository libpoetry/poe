{"id":"626741","title":"戚将军剑歌","dynasty":"明","author":"岑徵","text":"定远将军三尺铁，曾歼日本安闽浙。锋锷犹沾马汗尘，斑文尚渍倭酋血。剑成嘉靖岁丙寅，今我得之乙巳春。光芒复如新出冶，百年神物当逢人。引杯夜饮看不足，床头作雪照书读。有时当空试一挥，星月无光野鬼哭。公孙法绝复谁知，以意作法但舞之。赤日惨澹霜花下，晴云不动阴风吹。临流磨洗增颜色，世间肉眼谁能识。苍头无赖试锋铓，白面腐儒穷价值。吁嗟尔自离戚公，徒劳夜夜气如虹。八十馀年混斤斧，沉埋远过丰狱中。春秋满百归余手，径作今年新铸就。悲歌太息抚寒光，斗酒为君初上寿。不见肃皇神武靖夷氛，定远威名独绝群。此日莫邪乘运出，不知谁是戚将军。"}