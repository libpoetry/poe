{"id":"843413","title":"哀自治","dynasty":"清末民国初","author":"俞明震","text":"歌罢学堂歌，听我歌自治。客从边隅来，为述边隅事。山城如斗大，四乡可区记。谁家富田园，谁人识文字。各予选举权，十召九不至。山前有博场，欢呼杂老稚。山后鼓鼕鼕，村农逐邪祟。共乐太平年，安用多条例。老儒闭门居，读书已三世。青唇吹火眠，横陈入沉醉。语以风俗忧，朦胧嗤以鼻。幼女十龄馀，出言颇犀利。谓爷入城去，但可市糕饵。莫去见官府，莫受官府气。更莫拜乡邻，乡邻无好意。此语讵不然，此事那可议。徬徨复徬徨，咨谋到胥吏。哀哉九年期，尚待开民智。"}