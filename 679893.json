{"id":"679893","title":"白塘归隐为莆阳陈维祯赋","dynasty":"明","author":"陈煇","text":"陈生小隐读书处，白塘远隔青山墅。地接沧浪九曲烟，门迎壶翠双峰雨。寂寂幽栏鸟雀閒，草堂昼掩青松关。冲朝猿鹤来何事，落日渔樵相与还。清溪月出弦高调，盘石风来可垂钓。山鸟声中彭泽吟，海鸥影里苏门啸。年来为客意都迷，眼前几负沧洲期。片帆明日武陵去，桃花笑杀归来迟。"}