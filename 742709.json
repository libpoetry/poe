{"id":"742709","title":"守惠济闸遇宋西樵明府运铜北上共饮至醉作歌贻之","dynasty":"清","author":"韩崶","text":"黄河西来直如箭，闸高三板苦臼战。孤篷兀守睡惛腾，洗眼忽睹故人面。间关万里来滇南，飘泊一官同客燕。倔强不善事上官，转运京铜八十万。昆吾之质精且良，磈礌历落装满舱。远从巴峡穿瞿塘，石齿衙衙森剑铓。訇然撞击首尾张，委弃岂汝能周防。绳缒万夫沈水取，入饱蛟龙出豺虎。江声呜咽江水赤，千百曾无返十五。来时孟秋今孟夏，十月征程半天下。惊魂羁魄天公怜，从今王道真平平。忆昔长安同跃马，交情脱略世应寡。岂料年来迹转迷，那知今日杯重把。男儿自是可怜虫，吾辈原非食肉者。波平月上清风来，安得河水变玉醅。与君长夜倾千杯。所惜明朝闸板开，眼前呼舞俱尘埃。"}