{"id":"863096","title":"周秀实以近多读书少对棋有诗及之因以寄","dynasty":"宋","author":"王洋","text":"识情变易须臾期，躁动未得安无为。幽思伤神静生苦，游艺且复招僧棋。棋中趣味亦何有，胜负纷纷翻覆手。分排事外杂窥图，得失坐中分好丑。要须忘年在书史，不出空斋见千里。昏尘积习要揩磨，晚学未应谈至理。终当谢遣惠子琴，不挂一弦存五音。日损其半思虑尽，此道孰知无古今。"}