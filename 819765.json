{"id":"819765","title":"得吷庵都中来书赋答并示贞壮","dynasty":"清末近现代初","author":"李宣龚","text":"我诗愆约如积逋，君书索诗如催租。填膺万感吐不尽，落纸乃觉一字无。两年踪迹比嵇阮，酒墟茶肆知吾徒。君居幽胜绝人境，俯仰嘉树三百株。闭门物色足高咏，病中寄观还起予。春来揽镜对妇靥，稍怪渐与朋友疏。途穷得意会有此，舍此不乐宜何如。子言世故思熟烂，顾犯火宅为嬉娱。云堂一顷耕不得，此役政坐饥所驱。前宵叩户月似水，揖客出见舍中雏。一庭虫鸟语无恙，却费猿鹤时相呼。啬翁老矣强一出，欲尽地力纾艰虞。山川不宝秘密藏，窃恐夜半负以趋。时危百事等无及，犹望落霞照桑榆。袖间请奋二三策，拜官近亲留缓图。我今懒散就弃置，江南欲归非故庐。当年携手看霜菊，回首梦断台城芜。山阴居士行亦去，海上形影将谁俱。却愁耿介骇流俗，匹夫有罪怀瑾瑜。纷纷牛李一辙耳，出口不用相贤愚。"}