{"id":"686779","title":"入罐石口四首","dynasty":"明","author":"边贡","text":"濯足秋涧水，水寒清见沙。凌兢不可渡，碎石如狼牙。童子欣暮晴，笑指东峰霞。穿林复渡河，佳兴未能尽。每当路穷处，更著祠官引。山女何处来，石上洗秋菌。西登罐石口，鸟道不盈尺。连山树如绣，云中日将夕。不闻樵采音，但见虎行迹。睥睨接崇岭，白处生浮岚。上有百尺厓，下有千尺潭。尔非豢龙子，那敢穷幽探。"}