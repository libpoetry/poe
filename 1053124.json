{"id":"1053124","title":"秋日西园 其一","dynasty":"宋","author":"释道潜","text":"日月更代显，光华难并留。昔人尚行乐，俯仰无暂休。平居得君子，出处常相求。良辰援余臂，共作西园游。极目瞰平野，缅然见苍洲。千林澹霁色，万韵生凉秋。露华漙菊英，蔼蔼香可揉。参差间畦垄，芋栗森相俦。绿蔓无芳姿，碧花茂牵牛。低回瞩篱落，树影环清流。赏物志已谐，何用登蓬丘。"}