{"id":"587591","title":"赵子銮守顺庆清才有志于古书此赠之 其二","dynasty":"明","author":"霍韬","text":"皎皎苍玉姿，蟠桂擎瀛洲。凉露降太清，朱鸟时相投。先民有如斯，慊矣夫何求。维尔媲先民，犹期古贤游。吁嗟二气驰，循环互沉浮。驱车轧长途，不瞬轮转周。灼灼玉栏花，涓涓玉沟流。勉勉不早时，兔乌几回辀。耄矣惭蹇予，日昃徒怀忧。"}