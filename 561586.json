{"id":"561586","title":"宫保顾公吏侍张公被命校文仆承乏礼曹知贡举予三人者弘治乙丑同年进士也孝皇赐第距今三十有四年矣顾公有诗纪遇志感余嗣和焉 其一","dynasty":"明","author":"严嵩","text":"三十年前战艺场，最荣今日共春堂。恩沾醴宴花明席，诏锁文闱棘绕墙。阅尽沙金知力健，坐阑宫烛觉宵长。凤池老手夔龙望，蚤见华虫补舜裳。"}