{"id":"1091467","title":"再寄汤朝美","dynasty":"宋","author":"周孚","text":"夙疴苦牵缠，旧学久废忘。闭门老叔夜，慵惰古无上。朋知音问绝，正复相觖望。独馀思子心，砥柱阅寒浪。作书往问讯，闻子亦微恙。深怜三医勤，却叹五鬼妄。新诗勤讽诵，渠魄自应丧。吾侪晓天星，齿发已非壮。羁孤寡会合，尚复困此障。冲风战寒林，落日翳叠嶂。轩车何来迟，为子倒家酿。"}