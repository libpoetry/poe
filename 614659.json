{"id":"614659","title":"阙里瞻拜圣庙旋谒圣林恭纪","dynasty":"明","author":"韩日缵","text":"齐心过阙里，肃肃拜垂旒。庙与东山峙，墙萦泗水流。三千周礼乐，二百鲁春秋。趋鲤庭仍在，绂麟事讵悠。奎文浮殿阁，云气护松楸。筑室人空往，升堂迹可求。楷枯滋雨露，桧老结龙虬。祀以一牢重，教垂六籍收。乾坤惭后死，日月仰前脩。瞻礼不能已，低回再欲留。"}