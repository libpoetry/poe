{"id":"113374","title":"长短星歌·正月虎","dynasty":"宋代","author":"黄庭坚","text":"正月虎，七泽阴风无避处。少年射杀白额归，二十一岁赐旗鼓。二月兔，翰墨功名归四杜。中山毛遂定从还，十九上客谁复数。三月龙，定力降来一钵中。升腾便欲致云雨，十六开士观云风。四月蛇，九蛇相辅成晋家。屈原离骚二十五，不及之推死怨嗟。五月马，十五国风多咏写。汉将西极天马来，二十五城不当价。六月羊，十岁小儿牧道傍。他年叱石金华路，二十年前身姓黄。七月猴，恒山八命列封侯。当年传国二十二，想是衣冠骑土牛。八月鸡，二妙灵台向晓啼。五更风雨十八九，残月昏昏信可期。九月狗，三窟深坑四荒走。暮归得兔十六七，黄卢朱雀皆在後。十月猪，白头一笑献士夫。杀身愿为鲁津伯，申封兰王十四都。十一月鼠，列十二辰配龙虎。二十二年看仙飞，一朝化作蝙蝠去。十二月牛，百户椎肥醉九州。角端围寸二十五，良弓之材牛带牛。"}