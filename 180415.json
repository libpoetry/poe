{"id":"180415","title":"送兄长赴蓬州职官","dynasty":"宋代","author":"李流谦","text":"人家栽花为春忙，我家种柏求苍苍。柏生如盖荫百亩，痴红騃紫无残香。常言直道我家物，箧椟于今藏手泽。拈来洒涕不忍看，分付伯兄金玉质。去天一尺古蓬州，线路云端客自愁。年来在处熬膏火，翻爱此地真瀛洲。同居患贫别则恶，苦心害性空凄恻。不及林中反哺乌，日暮归来却同集。"}