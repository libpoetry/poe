{"id":"618779","title":"送蔡五岳明府应内召","dynasty":"明","author":"何吾驺","text":"花开如锦日，琴叶正明时。凤诏传天语，龙章出禁帷。怀珠原闪烁，韫玉更离奇。秀彻湖山色，寒清炎海湄。西方开宝筏，东鲁见心师。一字闻真谛，千秋仰德慈。剑锋从悟入，笔力借神驰。文藻轻班马，瑶华绝献羲。堂开心寂寂，政晏日迟迟。瘴海初闻颂，仁山静赋诗。宝屠浮百尺，高馆望层漪。欲接乾坤气，先分混沌仪。锄强不避虎，扶弱讵欺儿。才子初为令，真人今在兹。元风清有韵，雅度赏应私。忆我方倾盖，怜君便解颐。群鸡一此鉴，独鹤谬相知。言以兰同气，香随茝见贻。振衣秋霭净，聆语晓云披。自愧嵇康懒，何妨小陆痴。通家欣就业，解榻倏相辞。百里言淹滞，三洲惜别离。巽申天上命，离焕日中曦。暂借金陵署，终当玉殿随。埋轮看壮气，鸣凤肃霜姿。圣后方张网，良臣已奉绥。麒麟原有阁，鸑鷟待来墀。致主同尧舜，纡猷侣稷夔。河明净天影，云动起凉飔。送送秋光冷，行行玉露垂。欲随双羽翼，难写寸心期。题柱神先往，弃繻气未衰。中原犹逐鹿，天下可追骐。握手暂相别，馀情到酒卮。"}