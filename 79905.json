{"id":"79905","title":"瑞草桥道中作","dynasty":"宋代","author":"陆游","text":"经年簿书无少暇，款段今朝欣一跨。瑞草桥边水乱流，青衣渡口山如画。老翁醉著看龙锺，小妇出窥闻娅奼。荒陂吹笛晚呼牛，古路倚梯晨釆柘。残花零落不禁折，香草丰茸如可藉。邮亭慈竹笋穿篱，野店蒲萄枝上架。功名垂世端有数，利欲昏心喜乘罅。羁穷自笑岂人谋，闲放每欲从天借。草根虫语秪自悲，风里蓬征安税驾？祖师补处浣花村，会傍清江结茆舍。"}