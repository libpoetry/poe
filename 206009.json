{"id":"206009","title":"赠支提德最","dynasty":"宋代","author":"李洪","text":"我昔观华严，心熟毗卢境。东南有支提，千圣会岩岭。欲从善财问，怅此路悠永。朅来縻王事，胜处每参请。弹指开重楼，结愿发深省。寄谢德云师，相见在别顶。禅翁游江湖，传衣自双径。向来梅子熟，一衲伴千圣。十年此趺坐，楼阁方鼎盛。夜阑拨炉灰，衲也吾所敬。我如老摩诘，到处扣禅病。接淅复过云，林端隔清磬。"}