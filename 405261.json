{"id":"405261","title":"望江南","dynasty":"近现代末当代初","author":"赵尊岳","text":"东风里，憔悴未归人。红雨半天迷粉絮，绿阴一桁殢斜曛。庭院易黄昏。凝情望，消得草如茵。蝶恋早拚枝上瘦，鹃啼不到梦中春。回首黯香尘。山自绿，临镜倦眉妆。消领柔春何处是，淡烟丝柳意微茫。无那付斜阳。弹锦瑟，谁与诉回肠。絮果兰因劳梦想，绿肥红瘦只寻常。多事怨韶光。"}