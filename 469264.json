{"id":"469264","title":"摴蒱歌（并序）","dynasty":"明","author":"刘黄裳","text":"龙女诵经香饭毕，长安放衙初岸帻。桃笙幔展燕寝春，试下红衫轻一掷。绿云点点玳梁间，海燕翩翩对远山。仙人好博雷翻掌，玉女投壶电解颜。揶揄笑口如飞雪，黄鹂二月争调舌。别有呼卢调转高，一声凤叫青天裂。风摇花片满雕窗，郁金醽酒泛琼缸。云母屏前怜个个，水精帘下爱双双。一枝醲李倚银盘，纤纤新笋击琅玕。已解疾驰夸女侠，故将迟局媚郎官。醉后双鸾挂海野，樱唇唾出胭脂马。偷得筹来窃玉符，夺将枭去惊铜瓦。折腰尘净馆娃前，画眉人在章台下。摴罢么么性转灵，不弹宝瑟向君听。仙郎带酒朝天去，还讽如来般若经。"}