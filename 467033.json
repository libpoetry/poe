{"id":"467033","title":"赠别吕君忾五首","dynasty":"当代","author":"陈永正","text":"六载须臾忍，流年得我惊。山程思雁侣，海色动鸡鸣。吞吐鱼龙意，浮沈天地情。谁怜公竟渡，独寤听江声。漂泊英年事，浮生未敢安。裹粮须十日，冲雨越重峦。堠密群鸦警，波深六月寒。后来如有问，莫道此行艰。空山劳想像，大路亦崎岖。绝岸多微径，清江有逝鱼。含凄波向夕，映梦月仍虚。寂寞图南意，飘帏几叶馀。一水盈盈望，南飞雁欲辞。爱身吾岂敢，分手各何之。暗阻萤能引，潜行意自悲。故乡何日见，留恨话今时。经乱尚思动，深知来日难。地从烟岛绝，水为客星盘。异域君聊适，家山夜未阑。此行须得意，一笑海天宽。"}