{"id":"240638","title":"书白氏长庆集","dynasty":"宋代","author":"王之望","text":"我爱乐天文，平易更精切。笔端应有口，心事无不说。游戏供日用，工巧疑天设。述情悉毫厘，辨理穷曲折。如我本欲言，挽我开齿颊。如人病瘖哑，代我传喉舌。惊骀拟举步，骏足过如瞥。弱弧未及弯，强絮已穿札。抚才初自愧，适意还深惬。读尽一编诗，胸怀消百结。"}