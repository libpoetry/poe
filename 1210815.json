{"id":"1210815","title":"经历司北轩外新竹房","dynasty":"元","author":"杨弘道","text":"高人例爱竹，居必置左右。此君有雅操，凛凛岁寒后。黑水埋荒烟，川阔多胤胄。楚山昏瘴雨，石罅挺纤瘦。风俗视樵苏，斤斧莫恕宥。莲幕地深严，得所逾静秀。青苔春雨足，黄壤潜阳透。瑶桢扑霜粉，稚子解衣绣。羲伯歌朱华，新绿郁滋茂。群贤赞威德，堡障息烽候。北轩洒苍雪，饮奕破清昼。我本性介特，礼法以自囿。行年涉强仕，怀玉贾不售。何用羡此君，更积文行富。"}