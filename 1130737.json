{"id":"1130737","title":"清明","dynasty":"宋","author":"韩淲","text":"欲赋春华状不成，微风微雨又清明。残花满地偏饶笑，高柳插天如有情。百岁光阴诚鼎鼎，一生怀抱强营营。相思真隐山前路，寒食酒杯终日晴。小院春阴满槛花，淡红微绿自芳华。檐前落日蜂儿聚，帘外东风燕子斜。修禊人寻诗事业，清明天与醉生涯。一樽莫负流觞意，梦到兰亭兴亦嘉。"}