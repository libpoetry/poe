{"id":"1241772","title":"中秋不见月歌","dynasty":"元末明初","author":"陶宗仪","text":"青桐萧索逗疏雨，河汉云流茧抽绪。岩桂古香吹不起，络纬乱啼蛩语语。曾轩四敞溪前头，犀押帘箔齐上钩。纤阿御輖如走马，一年转瞩又中秋。铜壶水滴声声度，婵娟苦被顽阴妒。宝奁慵启冰鉴韬，玉宇璚楼隔寒素。升沈圆缺恒有时，今夕何夕乃若斯。欲接清辉徒怅怏，相看动是隔岁期。畴能扫之鸾尾帚，白兔捣药银蟾守。老子婆娑兴未阑，蜡光高张照尊酒。"}