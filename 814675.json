{"id":"814675","title":"北郭园即事勖诸儿","dynasty":"清","author":"郑用锡","text":"中人千金产，得地才几亩。商量辟草庐，当度力可否。所期绝尘缘，差足娱皓首。高低成楼台，屈曲通户牖。凿沼引流泉，编篱植花柳。将毋愚公愚，贻笑曲河叟。君看百年物，何人能世守。平泉醒酒石，旋落监军手。晋公绿野堂，终为张相有。人生贵行乐，奚遑恤其后。笑我戒诸儿，有基当立久。百年计树人，十年计树木。树木与树人，彼此分迟速。嗟予疲且劳，皇皇日卜筑。自今勤栽培，何忧暮景蹙。莳花当及时，植果期成熟。有柳自成阴，有竹可当肉。不惟足游观，或可供口腹。树木效如此，树人理岂独。老境有何娱，所志耕与读。笑我戒诸儿，念念在式谷。"}