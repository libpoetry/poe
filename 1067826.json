{"id":"1067826","title":"游庐山怀叔粲季敌兼忆小子氓等次谢康乐寄惠连韵","dynasty":"宋","author":"李彭","text":"诸峰霭遐瞩，上与箕斗近。西风吹人衣，萧然无畦畛。烟霞入诗句，欲吐初未忍。但恨数往来，幽栖愧真隐。真隐如虚舟，渺渺姑乘流。何须长卿慢，暮年称倦游。钟鸣起菌阁，天上隐琼楼。焉能诱松桂，旷怀且少留。少留平生欢，看云复长叹。芝兰念羯末，茧栗惟雍端。倚松聊停策，意远萦层峦。风驶烟尚积，雨歇云犹攒。攒云本无心，孤猿响山阴。俯瞰白鹿洞，仰窥紫霄岑。何时携诸少，清盟可重寻。仲子日边去，归鸦闻暮音。"}