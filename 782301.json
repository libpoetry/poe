{"id":"782301","title":"腊月四日六章","dynasty":"清","author":"戴亨","text":"岁聿其暮，月届嘉平。嘉平四日，曰为余生。元阴蔽野，皓雪盈庭。谡谡其风，有室如冰。翳忽不乐，潸然涕零。鱼亦有渊，鸟亦有陵。以游以泳，载飞载鸣。我来自东，孑然其形。岂无他人，莫往莫迎。父兮母兮，罔极深恩。嗟余行役，倚闾倚门。缅怀兄弟，朝烟暮云。妇叹于室，子甫能言。自我不见，于今三年。静言思之，奋飞不前。安得美酒，烦襟涤蠲。有客叩扉，倒衣出迎。左手提榼，右手携罂。入门再拜，一举十觥。十觥不辞，用感君情。对酒高歌，君其我听。人生几何，鲜满百春。倏如蜉蝣，忽如飙尘。既倏既忽，终窭且贫。况在天涯，欢会岂频。我思古人，熊经鸟申。其生也劳，其死也均。尔酒既旨，我饮如鲸。且饮且醉，颓然欹倾。不矩有死，焉知有生。生死两忘，悲乐俱冥。"}