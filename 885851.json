{"id":"885851","title":"染丝上春机","dynasty":"宋","author":"许玠","text":"锦江之水来蜀西，女红染丝上春机。可怜欲织未织时，思君意绪如乱丝。乱丝尚可理，妾愁渺无际。寒窗轧轧千万梭，断魂随梭暗来去。荡子醉花月，妾辜鸾镜妆。寒蛩只解趣机杼，争奈情如刀剑伤。织成回纹诗，寄与白玉郎。愿郎勿弃置，上有双鸳鸯。?著双鸳鸯，忍教孤妾守空房。"}