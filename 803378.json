{"id":"803378","title":"过兴济即事","dynasty":"清","author":"卢道悦","text":"归棹苦遭迍，客心急欲死。舟子看月晕，预知北风起。挂席自青县，俄顷达兴济。维时初荡平，薄海靖奸宄。载炮还京师，传言尽销毁。煌煌庙宇谟，偃武从此始。有司预捉船，纷扰河之涘。胥吏假官威，客船尽呵止。余方苦蹭蹬，欲言气先馁。舟人被拘留，长跪说原委。家世本农夫，勤劳服耒耜。屡遭水旱灾，辗转贫如洗。县官急催科，敲扑及骨髓。大儿鬻商船，得钱不称使。小儿方九龄，相挈日在水。性命寄一舟，此外无生理。再拜乞少宽，感恩当没齿。此辈铁作肝，善言空复尔。甲怒方鸱张，乙词故亹亹。反覆起波澜，如蜮复如鬼。既而得金钱，翻然笑相视。四海皆友朋，尔我旧乡里。百事吾周全，君从此逝矣。踊跃过别船，张皇示意旨。归来语家人，世事皆如此。"}