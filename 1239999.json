{"id":"1239999","title":"由竹溪至梅溪偶成","dynasty":"元末明初","author":"张羽","text":"出门怀清旷，入舟苦炎炽。皇天从人欲，飞雨飒然至。风吹波上寒，凄其感秋气。暝投山僧眠，复得清净地。舟人候明发，徒侣不得迟。溯流多杜渚，篙楫颇告瘁。虽微三巴险，事与五盘异。闻昔天目顶，灵物久潜閟。一朝赴大壑，怒折崖谷碎。回头顾其儿，首尾屡相值。至今此溪水，斗折七十二。世远众喧传，茫昧竟谁识。但欣秋涛壮，水物俱得志。我何惮行役，沿洄领佳致。鸥凫泛淡滥，蒲柳蔚苍翠。人烟乱余集，茅屋若棋置。之子住河漘，相望劳梦寐。每怨川无梁，握手今可跂。忆昨访我初，茅斋夜深闭。扣门满衣雪，僵立不得跪。移灯具鸡黍，浊酒寒不醉。同来郑广文，清瘦凛欲睡。绝胜王猷戆，返棹何太易。兹行冒暑雨，古礼尚报施。逝将㰕轻桡，待子思共济。散发乘长流，垂竿钓清泚。虚舟纵超越，万里谁能系。恐此未易期，临川一长喟。"}