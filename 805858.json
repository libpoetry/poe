{"id":"805858","title":"小梅花","dynasty":"清","author":"奕绘","text":"贵且富，万事足，行年忽忽三十六。清风清，明月明，清风明月，于我如有情。全真道士黄云谷，画我仍为道人服。上清冠，怡妙颜，飘然凌霞，倒影不复还。蓬莱岛，生芝草，万劫无人盗。御罡风，乘飞龙，紫鸶翱翔，左右双玉童。执圭中立天仙戒，瘦骨峻嶒心自在。意生身，无边春，游戏恒河，沙数世界尘。"}