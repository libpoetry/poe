{"id":"1247009","title":"伏读高昌佥宪公唐律十二首爱其清新雄杰殆本天成非吟哦造次可得韩退之慕樊宗师文苏子瞻拟黄鲁直体惟其有之是以似之区区虽欲效颦第恐唐突西施耳 其一 和游张公洞","dynasty":"元末明初","author":"唐桂芳","text":"宣城见说张公洞，白鹿金华两度游。恰似桃源居有屋，浑如海市钓无钩。火然犀角千年夜，水滴冰壶六月秋。仙子不来芝术老，功名何必愿封留。"}