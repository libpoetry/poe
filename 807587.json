{"id":"807587","title":"映山红慢  竹菇用湘瑟词咏石榴韵","dynasty":"清","author":"陈维崧","text":"三月厨娘，乍榨就、桃花茜醋。恰园后篱边，几丛新长，胭脂三五。湘娥竹下啼猩雨。洒鹃痕映空山暮。算风味世上，侯鲭禁脔应妒。山馆下、极望嫣然，早已向、幽窗催句。正此际、太常斋日，小摘珊瑚一树。浣馀还怕芳香损，倩筠篮把红鲜护。傍阑干住。误飞下、衔花燕羽。"}