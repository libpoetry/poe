{"id":"765516","title":"莺啼序","dynasty":"清","author":"杜文澜","text":"春蚕乍惊梦醒，羂冰丝未断。绣屏事、私刻琅玕，兔毫重诉幽怨。暗尘锁、秦筝怕倚，哀弦一一啼霜雁。碎虚空，秋去无痕，絮云轻散。记唱铜鞮，柳阴舣棹，趁樊川涨暖。破苔径、紫曲楼深，隔帘曾似识面。问芳年、晴梢豆蔻。颊潮晕、余霞红溅。小廊腰，蟾影窥盟，一轮刚半。蝉梳发腻，麝篆心萦，尚相逢恨晚。莺嘴啄、落花无力，酒醒人去，玦系红巾，骤分钗燕。瑶窗夜静，青禽韵歇，骄骢犹认当时路。奈枇杷、门闭蓬山远。连环易缺，单衣枉渍幽香，唾碧点滴珠串。梅阴孕绿，老叶沉沟，怅杜郎遇浅。古今恨、难填卫海。独立斜阳，数遍栖禽，鬓花愁换。黄衫纵在，玉箫何处，垂杨空袅千万缕，怕烟条、羞续他生愿。凄凉灯外檀槽，醉拍偷停，翠尊泪满。"}