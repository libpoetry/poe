{"id":"1115290","title":"题文发叔所藏潘子真水墨江湖八境小轴 洞庭波涨","dynasty":"宋","author":"杨万里","text":"湖水吞天去，湖风送浪还。银山何处是，青底是君山。花外庾楼月，莺边吴宫柳。我欲问废兴，春风独无口。彭泽收积雨，庐山放嫩晴。多情是瀑布，只作雨中声。万里长江白，半规斜日黄。焦山浑欲到，宛在水中央。水气清空外，人家秋色中。细看千万落，户户水精宫。海涌银为郭，江横玉系腰。吴侬只言黠，到老也看潮。四月曾湖上，荷钱劣可穿。归来开短纸，十里已红莲。小潘诗家子，解作无声诗。八境俱妙绝，冷泉天下奇。"}