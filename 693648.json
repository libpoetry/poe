{"id":"693648","title":"客有惠予菜图者予悬之斋头日夕爱之书俚言自勖","dynasty":"明","author":"邹元标","text":"咬得菜根，百事可成。不负天子，不愧苍生。咬得菜根，可以躬耕。无忝庭训，贻亲令名。咬得菜根，进退惟轻。舍我斯退，用我斯行。咬得菜根，物不能撄。如霆斯震，我心不惊。咬得菜根，与世无争。所至虚舟，坦坦平平。咬得菜根，高卧柴荆。何必崇膴，布衣也荣。咬得菜根，义利严明。为世之瑞，为国之祯。咬得菜根，万善皆诚。塞于天地，心迹双清。咬得菜根，扶危定倾。首阳人远，匪弟伊兄。咬得菜根，顺事无情。味虽澹薄，其中有精。"}