{"id":"1125685","title":"次韵杨信仲见贻郊居二首","dynasty":"宋","author":"郭印","text":"平生不喜入州闾，林下江边谩卜居。解榻延宾同笑语，杜门教子读诗书。最怜舍后蔬盈圃，只欠庭前水绕除。官路崄巇端可畏，茅茨固就早悬车。野老樵夫作比闾，儒宫一亩亦安居。浇愁剩买村前酒，引睡频拈架上书。江近云烟长到户，人稀鸟鹊自驯除。不才已分时流弃，犹幸能延长者车。"}