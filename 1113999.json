{"id":"1113999","title":"次韵志宏见示","dynasty":"宋","author":"李纲","text":"胡马依风亦北嘶，云鸿随候且南飞。奏刀久爱庖丁善，鼓瑟聊同曾点希。举世浑如蚁穴梦，何人解契箭锋机。我观法界皆真宅，不必吾家始是归。谪从天上堕人寰，惟有清风夜款关。皓月一轮窥笔砚，白云千里映溪山。我因拙误无方治，子以才鸣有意攀。须信全齐千驷景，未如陋巷一瓢颜。"}