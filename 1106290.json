{"id":"1106290","title":"挽赵东岩简叔彦侯四首","dynasty":"宋","author":"王迈","text":"已矣东岩不慭遗，年来雅道日陵夷。臞儒得似颜徒几，良吏能为结辈谁。此老清修如玉屑，当官恳恻念茅茨。可怜一夜长庚陨，空使人怀殄瘁悲。建炎戎马满神京，殿撰横身活一城。时宰忌功无表劝，老天福善自分明。人称簪绂一门盛，公是瑛瑶间世生。珍重西山遗事跋，他年收入史官评。夔州归后圣于诗，到墨池来字更奇。岳后前驱护丹灶，湘灵起舞听朱徽。经行一梦游仙枕，遗爱千年堕泪碑。俗物茫茫留不住，化为辽鹤入云飞。召节飞来湘水滨，笺天乞取自由身。悬知寿杖宜扶孔，纵有蒲轮莫致申。老去最能坚晚节，复来应信有全人。朱虚不作更生死，谁为苍生问大钧。"}