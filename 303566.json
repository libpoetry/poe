{"id":"303566","title":"水龙吟·赠璧轩","dynasty":"现代","author":"黄祝蕖","text":"翠棕叶叶生凉。夜深同听疏窗雨。新词几阕，滴残绛腊，哀吟不住。花落莺啼，似君年少，伤心何苦。更间愁惹起，平明吹笛，又送客江南去。多少风流情绪。问何时织成金缕。寻春柳外，徵歌花底，有人待汝。凤泊鸾漂，江湖旧恨，尚余几许。好玉壶买醉，人生如梦，梦醒何处。"}