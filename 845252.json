{"id":"845252","title":"江城子","dynasty":"清末民国初","author":"樊增祥","text":"满衣风露两眉秋。板桥头。小兰舟。朵朵绯霞，叶叶翠云流。蓦见吴娃红粉面，比花俊，替花羞。菱歌声绕十三楼。劝侬休。要侬留。从古采莲，故事起苏州。七二鸳鸯花底睡，浑不带，一分愁。明眸剪水一泓秋。蓦回头。促移舟。窄窄杏红，衫子自风流。荡入荷花深处去，怕人见，见人羞。泊舟夜傍酒家楼。倦还休。去还留。趁逐秦淮，一水到真州。江北江南花不断，何处有，别离愁。芙蓉江上一篷秋。趁潮头。转莲舟。谁引钱塘，水入里湖流。教唱沈郎新乐府，才上口，恰含羞。越娃居处水明楼。雨中休。月中留。夺得吴宫，西子付杭州。说到西湖花色好，吴苑女，一时愁。盈盈红粉露房秋。转船头。避来舟。约略年初，十五最风流。摘得荷花低障面，才强笑，又佯羞。江南临水尽朱楼。欲归休。此间留。笑指岳莲，十丈是吾州。欲引江船来入渭，云树隔，使人愁。"}