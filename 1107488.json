{"id":"1107488","title":"恭和御制长春花诗","dynasty":"宋","author":"史浩","text":"玉殿万几閒，宸章灿珠蕊。俯念簪履旧，恩光来太紫。禁籞玩长春，嫣然异群卉。群卉固亦佳，时过逐流水。独此供清游，馀香袭芳芷。一经圣品题，贵名何日已。再拜体皇情，感深铭诸几。帝予四时春，著花无浪蕊。殖本在蓬壶，非烟笼翠紫。雪里友寒梅，芳辰领繁卉。每蒙天一笑，睿思涌泉水。沾丐及老臣，芬芗胜荃芷。况复屡褒嘉，载赓宁但已。第愧狂斐辞，不足溷琼几。玉帝富云章，宝匣镌琅蕊。六丁谨缄縢，芝彤燕泥紫。龙衔下碧虚，端为咏嘉卉。咫尺不违颜，何曾隔弱水。炷薰启天藏，椒兰和白芷。光焰万丈馀，光临殊未已。敬须营杰阁，敢只留棐几。"}