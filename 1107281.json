{"id":"1107281","title":"再和二首","dynasty":"宋","author":"冯山","text":"归来相值故园春，坐对春风忽怆神。十里溪山依旧好，一番花木为谁新。青云功业虽留我，白日光阴奈趁人。道在不须论用舍，惟将时命托洪钧。新诗才读眼惺惺，照见词源彻底清。白雪乍闻高唱喜，明珠翻值暗投惊。儿童一辈年将晚，研席平生分不轻。为爱惠连才思好，登临重寄远山行。"}