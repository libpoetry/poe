{"id":"466927","title":"末法二首","dynasty":"当代","author":"汪梦川","text":"末法披猖感不禁，纷纷罗什学吞针。杜门未共千人往，面壁难防万念侵。弃道修魔归外教，执鞭谋粟负初心。却怜明月前身事，只向无常梦里寻。末法无缘问世尊，狐禅悟道岂空言。磨砖千劫成心镜，弹指三生入梦魂。业重苦难明夙慧，情多每欲溯前根。此身归处如来处，不在仙门在佛门。"}