{"id":"856417","title":"鹿泉居士王觉民颇有杜子美不彻之恼和东坡忆梅韵箴其膏肓","dynasty":"宋","author":"王之道","text":"鹿泉居士身若槁，不惯看花梦颠倒。桐庐有客燕新昏，妄托娇痴重伊恼。冻云垂地雪欲落，断雁叫群天尚早。一枝何处寄春来，便觉寒窗自华好。琼瑶万里眼界净，咫尺前村莫轻扫。留将青女伴孤芳，长向茅斋照衰老。先生才思老不进，寤寐池塘见春草。对花酌酒祝东君，烦把穷通问苍昊。"}