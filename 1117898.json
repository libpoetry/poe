{"id":"1117898","title":"园中赏梅二首","dynasty":"宋","author":"陆游","text":"阅尽千葩百卉春，此花风味独清真。江边晓雪愁欲语，马上夕阳香趁人。慰眼红苞初报信，回头青子又生仁。羁游偏觉年华速，徙倚阑干一怆神。行遍茫茫禹画州，寻梅到处得闲游。春前春后百回醉，江北江南千里愁。未爱繁枝压纱帽，最怜乱点糁貂裘。一寒可贺君知否，又得幽香数日留。"}