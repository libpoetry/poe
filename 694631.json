{"id":"694631","title":"哭丘一成三首","dynasty":"明","author":"陈繗","text":"海岳钟生命世英，浑然才质自天成。文章应使出头避，诗句传看满座惊。回也眼前时立卓，鲤兮庭下正趋行。可怜造物无真宰，不与斯人假寿龄。奉侍高堂迹久韬，半岩水石数间茅。润沾晓露苍苔滑，寒锁春云绿树高。映竹谩看鸡啄黍，隔林空听鸡鸣皋。溪桥回首斜阳外，路草凝烟共郁陶。翠筠轩外日黄昏，倒屣寻居不见君。清庙暗疑收重器，白云空自锁衡门。诗坛几度吟风月，眉宇连宵入梦魂。孤馆觉来浑寂寞，茫茫心事向谁论。"}