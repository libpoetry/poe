{"id":"753095","title":"秋夜读苏文忠集","dynasty":"清","author":"陶邵学","text":"一镫微荧照孤檠，坐倚陈编发高咏。平生颠倒为公诗，冷玉寒泉秀相映。忆昔真仁符道泰，相从京洛风流盛。好士朝逢六一贤，奇才老识宫中圣。岂意宸谟一朝变，天启谗人干国柄。名成高众亦何益，用已得时嗟未竟。世事苍茫难可料，纷华百战犹能胜。至今一字如琼瑰，当时片语伤机阱。流谪蛮荒赊一死，历将艰阨试豪横。歌侪同谷意犹放，表谢韩公语无佞。十年尘劫扫空华，万里江山助清夐。磨砻或者天有意，忠謇直为神所敬。百回不厌整襟读，再拜敢持轻语评。诗成月落星斗稀，门外寒虫不堪听。"}