{"id":"400068","title":"解语花 为人题照","dynasty":"民国末当代初","author":"朱庸斋","text":"轻笼雾谷，乍亸云鬟，一寸横波浅。蝶翘莺钿。回眸处、早是万花羞见。丹青半面。料镜里、真真难唤。谁复怜、只影娉婷，忍伴卢家燕。相去蓬山未远。羡何郎、占尽春风无限。绣幄香荐。清夜永，应识舞鸾孤怨。寻芳恨晚，更怕对、鸳鸯葱茜。空自惜、笺罢相思，和泪痕偷捲。"}