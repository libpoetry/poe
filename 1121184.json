{"id":"1121184","title":"和后村唐衣二首","dynasty":"宋","author":"林希逸","text":"非晋非唐落魄袍，人生行乐不知他。可曾痴说飞霞佩，那肯吟思叠雪罗。带眼减多癯已甚，布毛吹尽意如何。溪邻更有笭箵伴，时整蓑衣共缉莎。初服能寻恨已迟，便如野鹿脱拘维。閒因解带迎风处，冻忆穿靴立雪时。老守渔蓑随分乐，古多蝉冕叹机危。不知穷苦哦诗相，破帽从前略似谁。"}