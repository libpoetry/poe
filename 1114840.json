{"id":"1114840","title":"春日即事九首","dynasty":"宋","author":"李廌","text":"蔼蔼花絮乱，纷纷蜂蝶多。今年春复尔，不饮奈愁何。新绿阴将就，残红在亦稀。雨中千点絮，来伴落花飞。怒风吹老屋，急雨闹空庭。莫叹林花尽，悬知陇麦青。毛桃犹带蕊，青杏已团枝。老不禁春恼，应知老易欺。但喜朝朝醉，那知夜夜风。老人贪睡美，春梦五更中。化国有馀暇，丰年多醉人。典衣谋一饮，对酒却惭春。怅望白铜鞮，醉听金缕衣。花间愁落日，老更惜春归。娇马宁馨郎，毡车薄媚娘。萧萧两蓬鬓，愁入少年场。逃閒闭关坐，忽有卖花声。老大自多感，依然京洛情。"}