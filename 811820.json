{"id":"811820","title":"杂诗","dynasty":"清","author":"刘孚京","text":"秋风肃天地，蟋蟀鸣阶陲。华月明秋光，流影入清池。独夜不成寐，起坐吟且悲。我行始孟冬，今秋犹未归。不惜道路远，所悲岁月驰。身世复何论，素心亦已违。抒情焉所告，援笔歌此词。孤鹤海上来，集君白玉墀。鸿鹄游万里，辑翼君家池。秋兰被长坂，蒲荷生绿陂。园葵依崇墉，女萝缘高枝。重阴霈膏泽，晔晔含光辉。懿彼君子德，忘此孤生悲。孤生良独难，聆我感激词。"}