{"id":"1204095","title":"摸鱼儿 复用前韵","dynasty":"元","author":"白朴","text":"问谁歌、六朝琼树。当年春满庭宇。歌残夜月西风起，吹动一川禾黍。愁绝处。□□汝。姑苏麋鹿成群侣。清樽谩举。对淡淡长空，萧萧乔木，慷慨吊今古。生平苦。走遍南州北府。年来颇得幽趣。绿蓑青笠浑无事，醉卧一天风雨。秋几许。沙渚上，渔樵小隐随编户。扁舟脱去。望绮散余霞，江澄净练，还爱谢公句。"}