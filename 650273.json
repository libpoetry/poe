{"id":"650273","title":"分韵得西山晴云送萧郎中伯辰之官南京","dynasty":"明","author":"金幼孜","text":"西山嵯峨插天半，长日晴云散空外。霏霏郁郁烂成文，兀兀童童列车盖。纷纷五彩发青红，流丹曳紫辉层空。朝连翠霭绚初日，暮带浮岚逐断风。深州太守最潇洒，十载看云爱幽雅。昨来拜命尚书郎，振袂忽辞双阙下。平生忠孝廉且勤，聚散寻常宁足论。从龙早已应嘉运，为霖尚想摅经纶。西山回首日渐远，还望飞云重留恋。南宫更喜对钟山，看云坐忆题诗遍。"}