{"id":"314840","title":"木兰花慢·闻汪衮甫下世伤逝","dynasty":"现代","author":"龙榆生","text":"未办埋忧地，怆身世，恋斜阳。算抗疏功名，筹边帷幄，几费周章。沧桑。须臾变景，待弯弓、谁与射天狼。万里星槎浩渺，五更尘梦凄凉。徜徉。去国总情伤。调苦赏音亡。纵湖山信美，琴书自乐，满鬓清霜。仓皇。海东云起，话草玄、心事剧荒唐。回首河山易色，可能一瞑同忘。"}