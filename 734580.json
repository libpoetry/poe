{"id":"734580","title":"谒武乡侯庙","dynasty":"清","author":"田雯","text":"铜鼓峰插城南陂，渔矶百尺溪瀰瀰。蛮云作态僵不动，上有诸葛丞相祠。丞相渡沪来何速，纶羽遍历牂牁陲。祁连未出首南服，眼前雍孟如蚁蚳。九月凯还捷书上，瘴烟漠漠将军戏。遗庙三间塑泥像，旁有酋帅济火儿。缠头青布身藤甲，野花覆额连双眉。毒砮千钧矢三十，黄区月耳鸟蒙骓。当时再拜伏道左，聚粻刊路无敢辞，僰卒一队拥前后，乞怜丞相相许之。功成配飨英风在，手招群鬼摇灵旗。我瞻庙貌三叹息，为撰文字磨丰碑。水西黑罗最狡黠，尔之鼻祖何人斯。攻心为上术诚善，如公作用良可师。千载而下吊陈迹，古屋深箐藏狐狸。长涧潺湲弄寒水，似听宝瑟弹哀丝。四山寂寞秋色老，霜白枫叶红于脂。"}