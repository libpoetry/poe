{"id":"298831","title":"山东道中作","dynasty":"清代","author":"华蘅芳","text":"我从江南来，遍地是青草。自从渡淮黄，平沙白浩浩。天时异燠寒，风日顿酷燥。河干或通车，平地转积潦。行来未十日，面目渐枯槁。纵无思乡心，未免亦懊恼。仆夫言告我，明日进山道。闻言已色喜，蓐食复申祷。车行虽甚劳，山色却颇好。坡坨屡登陟，林峦互回抱。龟蒙与凫绎，所在不及考。儒生好附会，故纸屡探讨。我才本空疏，未敢便倾倒。但见青螺峰，一一列瑶岛。烟村数十家，处处植梨枣。山中洵可乐，反恐出山早。"}