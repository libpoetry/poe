{"id":"1120710","title":"次韵子绍送春七绝","dynasty":"宋","author":"周紫芝","text":"混沌七窍凿，可恨倏与忽。人生寒暑间，万古长出没。孙郎惜春句，平澹古未闻。譬如春江波，因春自成纹。来禽着青子，红叶护残春。但使风味胜，不愧桃李门。微生感年衰，谁能惜春尽。政恐厌黄梅，吴杨出蒸菌。西湖天下胜，咫尺安得往。青春不可追，老力亦难强。招提在南山，共著蜡屐登。世无谢康乐，此事谁复能。青春不识回，岂但春去闲。何以永我日，妙香横博山。"}