{"id":"738403","title":"送许星彩之{氵鷇}溪","dynasty":"清","author":"陆曾禹","text":"我与许子常徘徊，湖上同登照胆台。渔歌四起春草绿，横笛短箫送酒杯。人生聚散不可长，江风五月芰荷香。别我欲往兰溪去，执手依依情自将。许子之父方秉铎，苜蓿斋中未萧索。朝暮趋庭诲《诗》礼，青山万叠对高阁。去时漠漠双台高，江岸烟深猿夜嗥。倚天绝壁喷石乳，动地清流涌翠涛。兰阴山中兰蕙多，香风拂拂衣上过。一林翠竹笼烟霭，百尺苍松挂藤萝。知君雅意事游衍，紫霞白云常在眼。山光夜映酒杯中，几番脱帽坐苔藓。"}