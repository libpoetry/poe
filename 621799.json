{"id":"621799","title":"癸酉北征车中二十日日与尘朝夕也歌以结之","dynasty":"明","author":"郭之奇","text":"别有氤氲一种吹，胎息于野盛于逵。阴阳昏晓相割劘，平原广漠任炉锤。地分驰道天为涯，风拂征旗日助麾。已遣晴云下碧陲，还招霁霭上高陂。尔乃为情厌索居，连群呼友向空嬉。相忘彼已俱谓谁，号召无声会有期。出入无时乡莫知，行止随程谩速迟。矫如龙游自委蛇，逸先骏足愁奔追。远之有望近难窥，动亦何虑静何思。直前不惧后不疑，荐历严飙势未衰。掀腾火飙力相持，以游八方莫籓篱。惟此冲衢盛纷披，造物于渠意有私。分明遣此令途岐，随缘布置北南帷。閒情觑彼热中悲，我今矢歌敢索疵。尘不疲人人自疲，反顾烟颜亦其宜，更欲因之语后骑。"}