{"id":"695412","title":"考槃清咏","dynasty":"明","author":"林廷玉","text":"卜筑依云山，花开花还落。野猿摘木实，渴鹿饮泉壑。幽鸟日嘤嘤，蛛网悬屋角。丝瓜上墙颠，雀瓢蔓林薄。忽瞻山之阳，蹁跹翥云鹤。万物遂其生，吾心亦云若。空山无侣伴，呼酒独自酌。青楼谁家子，紫骝黄金络。云霄飞意气，千金重然诺。罗衣青岑醴，翠釜驼峰濯。檀板金叵罗，笑看红雨落。盈虚天道明，世事反今昨。一朝时势异，顿然成萧索。"}