{"id":"236293","title":"陈行之得之因震泽旧居避小阁面列洞庭山客有","dynasty":"宋代","author":"仲并","text":"洞庭之野排千岩，陈子卷帘非爱山。震泽之流清没底，陈子凭栏不观水。杰阁横空一事无，终年传习唯父书。乃翁平时束五传，绝人伟论惊诸儒。至宝不受久埋没，近者私记刊吴都。缙绅骈肩快先睹，一言价重百车渠。正派源流要有自，二难秀发名家驹。少小辛勤门户计，皇天有知子不孤。於今三十五经立，亹亹雄辨来起予。不但家法传群纪，经学当与心法俱。溪山相对无浪语，宝此一编时卷舒。自怜早岁已漂泊，乃翁邀我来僧庐。於今壎箎弦诵地，当时从容谈笑余。契阔死生三十载，萍浮蓬转常崎岖。子能箕裘万事足，其他得丧争锱铢。凛凛清氛端可想，神游仿佛归来欤。"}