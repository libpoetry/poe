{"id":"623332","title":"夏至日喜雨漫吟","dynasty":"明","author":"郭之奇","text":"昨夜天河浪几掀，朝来玉女倾洗盆。云生石路离离黑，雾压峰头冉冉惛。采芜怨女持筐返，徂隰悲农绕树喧。解颜相劝逢耕侣，不惮泥濡探水痕。欢呼远入幽人耳，萝薜萧森气染门。虽无尺地沾时泽，亦许苍凉出废园。我有馀心寄碧蒹，未秋得露倚流翻。因兹偶际天地解，遇雨之吉岂徒言。"}