{"id":"408673","title":"忧蝗叹","dynasty":"近现代","author":"李超琼","text":"食民之官比蝗饱，食民之蝗与官搅。忧蝗不必为忧民，竟不忧蝗官大好。年来官政如雷电，千村保甲旌旗变。史白功成往迹湮，龚黄誉重连章荐。更看细柳闲临冲，真将军诩人中龙。萑苻不动湖山曲，宜有和气相弥缝。蝗兮尔何为，应候蠕蠕起。三冬无雪掘还生，一春苦寒冻不死。晴干雨泞风飙狂，遗孽扫除仍有子。昨闻姑苏之南邗沟北，漫山蠕动都生翼。村氓收捕但论钱，戍卒驱除终未力。故人作宰濒京口，书来为道忧劳久。浃旬扑捉苦无功，四野炎曦扶病走。我闻斯语魂为惊，欲参末议苏耕氓。却惭聋聩今方启，未识天灾物害难力争。人力有穷蝗有命，怪底神君多异政。蒲涛鸟多啄将完，真州蝝毙埋欲尽。江南江北方高歌，蔽天忽讶飞蝗多。吴淞又报蝗投河，蝗兮蝗兮奈官何。"}