{"id":"416356","title":"水调歌头 客有馈菊者，雨中独对，倚方回体","dynasty":"近现代","author":"吴梅","text":"丛菊雨才洒，色艳烂明霞，秋容谁画，北窗高卧惜年涯，何处西园杯斝，莫说南都台榭，人世幻抟沙。应许茅檐下，独对两三花。水沉销，棋局罢，一瓯茶。破阑低亚，繁霜今夜遍吾家。长向尊前多暇，消受闲中无价。风起侧乌纱，回首红尘怕，归梦故山遐。"}