{"id":"468209","title":"谒伏生祠","dynasty":"明","author":"谢肃","text":"鸡鸣起冠带，驱马出邹邑。敬谒伏生祠，堂陛邈难及。上古帝王书，冥心事时习。惜哉乖世用，荏苒馀九十。孰知天慭遗，绝学赖之立。流传廿八篇，奥义诚乃急。区区梅内史，所上何杂集。古文反平易，今文独艰涩。冥茫千载疑，欲剖空汲汲。况复治道微，断简谁为缉。问生寂无言，再拜重?悒。"}