{"id":"807477","title":"念奴娇  重过广陵同王西樵孙介夫夜话即宿西樵寓中","dynasty":"清","author":"陈维崧","text":"登车一叹，叹羊裘已破，朔风如镞。枉道那辞三百里，为与琅琊情熟。却遇兴公，铿然屐响，也过东头屋。三人相对，寒灯淡晕生绿。少顷客去余留，王公呼我，大被从君宿。睡说三冬歧路事，起坐何烦频蹴。绵定奇温，居殊不易，握粟凭谁卜。车中霜满，夜寒私语童仆。"}