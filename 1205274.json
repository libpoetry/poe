{"id":"1205274","title":"贺新郎 次韵","dynasty":"元","author":"张伯淳","text":"回首章台路。又一番春事阑珊，满帘风絮。郭外谁家闲院落，别是壶天意趣。拚一日、来游一度。除却忧愁风雨外，肯容他、野马埋双屦。行乐地，更何处。人生忍把佳期误。况今朝满坐春风，怎禁不去。莲社兰亭当日话，便合从今委付。算此语、非缘要誉。饮少欢多还觉醉，看归途、叠嶂青无数。情未足，日催暮。"}