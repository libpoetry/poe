{"id":"517451","title":"全州道中","dynasty":"明","author":"王称","text":"全南走百里，碧涧缘幽岑。跻险屡得胜，旷望清烦襟。道傍菀菀松，谁氏甘棠阴。闻有章大夫，昔年兹抚临。政循俗云变，世远泽尚深。顾兹千植繁，蓊沃犹至今。天长日色薄，风静云满林。我行念徒侣，苦被名迹侵。畏影且息荫，避喧聊洗心。据床久兀傲，思奏丘中琴。知音何寥哉，猿鹤空哀吟。"}