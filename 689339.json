{"id":"689339","title":"山中避暑和游元封夏日閒居十首","dynasty":"明","author":"佘翔","text":"河朔耽名饮，幽栖性所怡。钩帘时看竹，隐几漫裁诗。溽暑过三伏，菩提借一枝。若非同调者，谁结白云期。习静来初地，赍粮不满囊。恒河晴可濯，祗树午偏凉。已证传灯录，何论辟谷方。摊经消永日，更宿赞公房。垂老猖狂态，当年契若翁。利名捐物外，贤圣辨杯中。阴剩门前柳，材留爨下桐。羲皇何不作，枕石咏南风。眷此清凉界，诸天聚火云。地含秋水碧，岩拥绿苔纹。龙藏空中见，曹溪定里闻。幽偏堪养拙，猿鹤若为群。何必探沧海，尼珠得比丘。年虽过牧豕，心已老盟鸥。纨扇堪题咏，酒杯但拍浮。斋心浑不染，剥啄厌相求。碧树栖群雀，清风咽暮蝉。登山怜有屐，挂壁笑无弦。混世青门业，劳生绛县年。何年超苦海，聊此学逃禅。地僻宜消夏，入林已浃旬。云迷丹壑迥，雨濯绿荷新。伏枕多尝药，披裘且负薪。歌声出金石，原宪未全贫。刹自前朝建，谁参最上乘。无生惟佞佛，有发也呼僧。榻为栖云下，楼因啸月登。此中元空洞，何爱亦何憎。偃蹇松林下，停云有所思。关山游子梦，风月美人期。松覆云阴薄，藤垂日影迟。沉忧何以遣，赖有手中卮。乾坤无尽意，长啸辟支巅。邻父频携酒，官家少索钱。摘瓜终老圃，种秫仅荒田。身世甘枯槁，浮名安足传。"}