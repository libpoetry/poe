{"id":"639837","title":"丘氏故园","dynasty":"明","author":"孙作","text":"魏公大府司农居，园出东厢百步馀。两朝文献子孙盛，万卷诗书兵火俱。旧闻长老为言此，昔时相府今存几。独此僻在沧江濆，似有神灵相其氏。芒芒天运不可推，太息平泉草木非。曩者大官三四叶，近者敕命犹相辉。两园何苦事变革，松桧蚁钻惟菜麦。冰壶水栏鸱伺鱼，芍陂稻田牛负轭。我惭不至惊十年，岁月轮云心惘然。亭子当江望由里，儿时忆上假山颠。嶙峋怪石森相向，卧草同归一长叹，灵璧何年到日边。金茎此际承天上，东家新亭花满园，珊瑚柯长海柏连。寸田尺地百金买，看花一月人争传。世间万事无不尔，镂石镵金安足恃。荆丘不出二百年，桃源那得三千岁。文章事业荖可遗，宇宙高名终古垂。隆中草庐蜀主到，杨雄旧宅西人知。田荒室空纷感激，操镘再过空四壁。秪有南阳白帝城，薄夫起钦尊故迹。长歌自作还自吟，美酒得钱须为斟。有怀莫挂度外事，留眼坐看梅天霖。"}