{"id":"615408","title":"燕子楼","dynasty":"明","author":"李孙宸","text":"古春年年长不老，春山浥露空芳草。双翘翠羽为谁扬，泪寒罗袂惊秋早。楼前夜夜满空月，孤鸾露啼商丝歇。芙蓉萎绝木兰摧，安得牡丹春后发。有客春来自洛阳，高冢传闻长白杨。绿珠岂爱坠楼死，韩朋无地托鸳鸯。十年深意向谁语，黄泉未晚相随去。寄语题诗白舍人，休更蛾眉问黄土。"}