{"id":"829271","title":"鹧鸪天 用贞白场字韵","dynasty":"清末近现代初","author":"汪东","text":"镫下辛勤理箧藏。愔愔刻漏未渠央。冯唐自昔沈郎署，北海空闻有荐章。齐好恶，语堪商。人情那得废评量。春风次第看花舞，杨柳腰支独擅场。漫许愁来可避藏。愁城无际亦无央。麻姑已见成霜鬓，织女何曾有报章。歌别怨，乱清商。带围宽尽与谁量。不如觅取消愁法，烂醉花间一万场。田父丰收足盖藏。沟渠绕屋水流长。黄牛走垄将新犊，老树参天过百章。年少事，莫斟量。誓从归去老耕桑。他时认取寒山路，九月霜风正筑场。老伴蟫鱼作隐藏。眼昏犹不废丹黄。饭蔬且喜身常饱，衣褧应知道愈章。书一卷，漏三商。人生乐事故难量。追怜往日真虚费，夜夜明镫纵博场。"}