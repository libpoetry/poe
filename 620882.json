{"id":"620882","title":"奉题忠孝祠诗","dynasty":"明","author":"黎遂球","text":"明运耀八纮，皇祚垂靡极。永涤犬羊秽，爰惩雉兔匿。笃生英雄佐，舆涂纷努力。勋存带砺盟，烈血康山食。更有过涉臣，贞魂妥南服。被命截鲸鲵，死绥酬社稷。蔡亡义既励，灌勇情尤逼。执言誓同殉，格暴归羊革。尸祝重典礼，俎豆感行恻。蜀庙诸葛遗，汉柱伏波立。何如名世贤，代兴怀祖德。弓矢有恒赐，斧钺俨重即。奇功侈新建，懋伐还兹日。旄节觐题楹，英风凛馀觱。昌后报匪殊，旌勚斯同识。敢爱济蹇劳，匪躬以为则。濯濯赖皇灵，恩休奠家国。"}