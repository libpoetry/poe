{"id":"786339","title":"向林十郎峻堂乞酒","dynasty":"清","author":"洪繻","text":"天上有酒星，地下有酒泉。清价同风月，欲买不用钱。天梯与石层，往酤苦遥悬。君有步兵厨，近在水云边。鳌呿百斛浪，螺擎十丈船。我亦非醉汉，思之偶流涎。敢作陶潜乞，呼童擘锦笺。乞食不乞酒，我为陶公瘨。愧乏八斗才，斗酒无百篇！能饮亦能咏，我生爱青莲。论古无其诞，学醉无其颠。慎勿相嘲谑，呼我为酒仙！"}