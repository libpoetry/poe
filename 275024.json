{"id":"275024","title":"旧年宁人先生以无妄系济南走书报","dynasty":"清代","author":"李因笃","text":"卧病三秋色，怀人五岳情。凉飙吹梦起，啄雀唤愁生。客返关中路，书传历下城①。倒衣初罢枕，垂涕复沾缨。《巷伯》诗难读，梁园狱已平。长吟归黯淡，别绪郁纵横。忆折前津柳，同炊古寺羹②。有孚谋且窒，无角兆先成。远道蒹葭隔，周行坎窞并。莒莱矜野语，虞芮乱嚣声③。欻棹江波大，潜扬海汐轻④。群疑纷所出，众口漫多惊。智勇微夫子，艰危讵此行。奋身甘下吏，微服耻为氓。《易》彖繇斯昉，《骚》歌比类明。经旬喧地圾，举国丐天晴⑤。节至通蘋藻⑥，愁来忆弟兄。曾要肝胆契，况忝雪霜盟。草茀虚炎月，云高隐暮旌。罢呼燕市酒，遄决蓟门程。戍角迷丹嶂，河阴护绿蘅。崩堤频淖马，废坞剩闻莺。水旱忧兼剧，诛求惨自鸣⑦。此邦哀琐尾，何室压香橙。触目难俱述，惊时已渐更。驰闻瀛隰尽，颇喜岱岚迎。膏沐谁遑理，壶飧欲就倾。畏途晨上谒，羁邸夜班荆。续烛探行笥，联床敞外楹。年华穷不减，日录老逾精⑧。恨失登山约，嗟为抱瓮贞。徘徊违鲁赙⑨，邂逅合秦筝⑩。阁彷沧溟峻，泉怜趵突清⑾。狂涛终砥柱，直道益峥嵘。旅食悲寒及，归舟阻潦盈。依然垂橐去，率尔采薪婴。左次才弥拙，西还意若酲。贫非荒竹径，渴岂慕金茎。急难睽良友，端居惕远征。寸心如濩落，中夜几屏营。自得分鱼素，空教怨鹿苹。川原仍独往，伏腊互相衡。甫定他乡榻，俄从上日觥⑿。好音随杖屦，佳会足公卿。律转坚冰解，春回早卉荣。敛才期近物，逃俗励修名。忽复追鞭弭，还来过帝京。每询邙邑树，谁荐寝园樱（时在清明）。进履耽逢石，将诗悚报琼。雍田关华好，为耦待躬耕⒀。"}