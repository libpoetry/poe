{"id":"1119321","title":"元夕雨中偶成四绝奉寄东斋","dynasty":"宋","author":"陈起","text":"片云才起月无辉，一缕沉烟对雨时。病后情怀慵把酒，看他儿辈探官嬉。歌吹萧条灯火稀，况逢连夕雨垂垂。黄堂景色非街市，应对山棚赋好诗。车驾行将享孟春，月收梅影可愁人。雨师不管閒歌舞，预向天街洒暗尘。浪儿归去抱愁眠，孤负霜蛾与孟蝉。润泽翻为田父喜，红灯带雨卜丰年。"}