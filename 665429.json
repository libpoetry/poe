{"id":"665429","title":"岁晏行","dynasty":"明","author":"郑善夫","text":"终风薄旅衣，游子行天涯。天涯行不息，岁晏有远悲。出入盗贼间，进退昧所之。休驾入彭城，身在犹惊疑。问舍得所安，聊慰儿女嗤。故人皆鲍叔，眷我情委蛇。论文具鸡黍，旬日以为期。驾言东问津，相送洪水湄。中原且多难，伊人复生离。握手写肝胆，我舟行且维。感此绨袍恩，有心终酬知。但恐丧乱后，会晤无定时。努力将奈何，惟有长相思。"}