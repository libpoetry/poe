{"id":"829773","title":"渡江云 以《香宋词》寄辛子代柬，春柳韵","dynasty":"清末近现代初","author":"赵熙","text":"七年愁里过，春鹒秋蟀，断本付麻沙。紫云前代曲，花露宫莺，星淡玉绳斜。元和奏雅，谱霓裳、早艳王涯。第一才、金风亭长，兰藻世名家。惊笳。江翁狗曲，蜀魄鹃声，趁田哥秧马。闲自笑神仙化蠹，事业涂鸦。如君剑气孤虹白，正丰城、夜卜张华。胸万古，冶亭春梦生花。画中人似玉，恒河影里，身世悟团沙。旭阳山翠重，小阁天中，雨细又风斜。三年一聚，有涯生幻作无涯。深夜语、唐安入梦，佳节未还家。悲笳。江程一路，画本三蛾，半萧萧战马。谁念取芳田众绿，牛背争鸦。故人汐社知无恙，盼书来旧苑宣华。南望否，灯前醉落檐花。七天人又别，诗心一路，秋色吊虫沙。笋将穿翠去，古镇三江，隋塔日西斜。仙山秀立，照铜河、绿到天涯。回望否、题襟夜馆，清过梵王家。金笳。哀弦蜀国，弹铗并州，问高生鞍马。应写遍风流秦七，流水栖鸦。龙头名士多于鲫，几人吹、玉琯昭华，吟寄我，江城五月梅花。此山仙吏管，葛洪一样，勾漏请丹沙。七年山外路，画角声中，寸寸度褒斜。云涛似海，白茫茫、不见津涯。曾记写、秋边小幅，红叶段侯家。鸣笳。落照乌尤，借还官马。偏事阻、纷纭似猬，历乱如鸦。风流地、主旌阳裔，坐江亭，夜读南华。"}