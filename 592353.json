{"id":"592353","title":"魏子行寄季朗","dynasty":"明","author":"欧大任","text":"君不见仲连曾是鲁诸生，飞书早射聊城箭。君不见东方老作公车人，待诏颇上承明殿。今之魏子胡乃尔，落魄吴门事枯砚。魏子习与刘生游，并究六艺综九流。胸罗万象纷镜别，手持寸管穷雕搜。霹雳乱飞蛟鳄起，山鬼惊遁海若愁。精凝造化在机杼，神解锋刃无全牛。梓庆不加成鐻气，纪昌宁以触矢忧。著书上已窥骚雅，么么数子奚足俦。丈夫屈首学章句，十年未献长杨赋。空伤骐骥混驽骀，谁怜宝鼎同康瓠。我也白发尚蹉跎，肉食雄飞感慨多。汝曹岂是泥涂客，荐引无人禁尔何。君不见文章风节可千古，峍兀山岳流江河。子今有酒且但饮，醉听江都博士歌。"}