{"id":"654916","title":"送陈直夫赴南台理刑","dynasty":"明","author":"倪岳","text":"玉署初开讲，青衿旧执经。深林嗟豹隐，空谷见兰馨。词俊惊翻峡，名成讶震霆。声华金贵重，丰采玉晶瑩。戎幕分繁政，亲闱慰晚龄。天曹俄捧檄，秋水遽扬舲。柱下荣周史，台端典汉刑。东山沾惠雨，南斗焕文星。遥望天边鹄，相看水上萍。分携犹缱绻，惜别重丁宁。椿府移归棹，霜阶尽落蓂。久违怜寂寞，独立叹伶俜。目断远山隔，泪俱清露零。平安烦兔颖，椷识托鸿冥。落日沙头酒，西风驿外亭。有怀浑不尽，翘首暮云停。"}