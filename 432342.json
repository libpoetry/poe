{"id":"432342","title":"读华若溪先生秦仲子八月十五夜诗枨触旅怀两和其韵","dynasty":"近现代","author":"杨寿杓","text":"京华曾记剑横磨，雾黯银河水不波。前度中秋成梦幻，今宵明月拥愁过。沈沈画角溶溶夜，耿耿繁星踏踏歌。照遍流黄萦旧恨，曼声休唱忆秦娥。秋风零落五陵鞍，步月思家泪暗弹。顾影自怜奇骨瘦，倚阑谁惜袷衣单。诗魂散地侵人冷，乡梦连宵怯夜寒。解忆长安儿女小，闺中知有几人看。"}