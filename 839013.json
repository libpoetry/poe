{"id":"839013","title":"健人公子正月二日寿辰，适余回家度岁归来；读陈迂叟、施耐公寿诗，望尘弗及，强作此篇","dynasty":"清末民国初","author":"许南英","text":"仙人惯住大罗天，玉皇香案侍炉烟。日须麻姑为搔背，时与洪崖相拍肩。忽然狡狯作游献，化为白鹤下芝田。琅环读尽无不读，缥缈万轴手亲编。自开蟫窟延诗客，我疑脉望已神仙。泛槎适兴穷海岛，贯通欧椠与亚铅。是岁丙辰月初吉，春光如海酒如泉。众仙同日为高会，为君蟫窟祝华年。东壁直披迂叟句，西厢横挂耐公篇。老我衰朽无文字，佳句亦妒人占先。至敬无文太寂寂，强作吉语致君前。祝君寿如迂叟健，祝君诗如耐公贤！"}