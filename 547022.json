{"id":"547022","title":"东海有贞妇为冯太安人赋","dynasty":"明","author":"于慎行","text":"东海有贞妇，烈志青云齐。本家辽水上，远嫁海门西。夫君璠玙器，射策黄金墀。伯氏籍天府，两叔印累累。何意苍梧云，飘飘不复返。日落湘水深，泪向南天远。程婴存赵祀，磊磊万古声。徒死亦何为，雪涕出瑶京。故家千里道，郁悒令人老。不作逐风萍，宁为负霜草。秋闺素机冷，露夜青灯微。生儿不识父，泣尽负儿衣。雪中千仞松，岁事聿已寒。其下无俗植，所植桂与兰。兰苕何青青，桂华自成树。上有一翠鸟，飞向天门去。陈书叫九关，一读一潺湲。此事不可道，酸辛感圣颜。锦函天上来，吹落五云表。蜺衣何鲜泽，凤吹转绵邈。儿跪长叹息，愿母加餐食。日月有亏盈，荣名不可极。"}