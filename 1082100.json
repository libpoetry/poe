{"id":"1082100","title":"观澜阁为罗长卿题","dynasty":"宋","author":"刘才邵","text":"赣水出而激，交流虎城背。崎岖三百里，方脱滩石碍。滔滔遂北之，远与西江会。扬澜在其北，拗怒两崖隘。春天云气裂，拍岸山石碎。老蛟千丈强，擘水见光怪。水初无定形，因势生万态。出石未入江，其间幸平快。公家起高阁，下瞰铺练带。天光迷上下，山影分向背。鱼行吹细浪，鹭下点晴黛。气象日夕佳，无一可拣汰。独怜风动地，万窍杂号噫。虽微江涛壮，波山亦高大。取名遂以此，用意知有在。西江天设险，雄绝难摹缋。赖有醉翁词，卓伟盖当代。神清鸾鹤远，故里江山在。后来挥翰手，顾岂易追配。因公索题诗，愧汗若方颒。盛意难虚辱，轻作恐终悔。以兹进退间，捉笔久不黴。牢辞既不获，聊复书梗概。圣言如大川，到海无边界。百家或可观，时雨集沟浍。其馀复细琐，仅若坳浮芥。学道当何从，于此贵不昧。如子识鉴高，终不钓滩濑。定同昌黎公，去饱鲸鱼鲙。"}