{"id":"309139","title":"绕佛阁·酒波一剪","dynasty":"清代","author":"陈锐","text":"酒波一剪。蛾绿借晕，涡笑深浅。鲛帕痕满。背灯斜揾，娇凝怕人见。醉眠爱晚。还说别后，偏怎宵短。佳约幽缱。画屏素月，香销水沈篆。晓阁漏壶滴，铁马珠筝敲碎片。何限艳尘，飘零心与眼。问隔枕秋声，孤凭谁惯。断魂今断。怕翠羽林啾，芳梦吹散。拂愁丝、镜霜新染。"}