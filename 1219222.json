{"id":"1219222","title":"湖光山色楼","dynasty":"元","author":"郑元祐","text":"顾家湖光山色楼，登览近在西檐头。朝烟帖水白初散，晴云出坞青相缪。浪花铄闪上初日，崖气澄横如凛秋。宿草依依仲雍墓，孤帆摇摇范蠡舟。灵来每见云旗下，物换几番汀草抽？何人孤啸答渔唱？有客五月披羊裘。主人领客遥指点，童子昔时曾钓游。曳裾王门尘眯目，担簦客乡雪满头。何如长年老于此？登临笑乐孰与俦？玉关西望不得入，辛苦才封定远侯。"}