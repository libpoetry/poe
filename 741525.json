{"id":"741525","title":"大池滩","dynasty":"清","author":"赵文哲","text":"小池连大池，蛟龙有重坎。骑虎势难下，决进岂吾胆。日落风萧萧，四顾墨云霮。涛头倒如山，相戒勿轻撼。四舟一心力，循环互牵揽。争此命一丝，謼叫声惨惨。我舟最手发，忽遇石角嵁。百丈挂急流，舟如断芦飐。一夫出应募，悬纤踏幽窞。翻身雪浪中，微见一镫闪。抉石负而趋，一步犹一险。前舟见相贺，到岸鼓音紞。急倾劳酒劳，惊定生百感。安得百万夫，习流号勇敢。"}