{"id":"692181","title":"登南岳祝融峰","dynasty":"明","author":"来复","text":"石柱盘盘紫盖东，斗衡垂耀亘天中。水通巫峡三湘阔，地接炎荒五岭雄。别洞龙归云尽黑，下方鸡叫日先红。一丘终老从吾愿，何待黄金布梵宫。镇岳高居紫翠开，上封楼殿压崔嵬。风鸣虎锡神僧定，日射龙旗赤帝来。四色莲花从地涌，万年松树倚云栽。虚游身在鸿蒙外，一览浮青遍九垓。"}