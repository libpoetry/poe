{"id":"253464","title":"题中隐轩·君不见严君平","dynasty":"金朝","author":"王寂","text":"君不见严君平、梅子真，成都卜肆吴市门。万人如海一身隐，外听车马争驰奔。又不见介之推、屈大夫，绵山泽畔何区区。孤高与世自冰炭，甘焚就溺捐微躯。两公朝市大喧噪，二子山林更牢落。混俗变姓良自欺，卖身买名何太错。我则愿师白乐天，终身衮衮留司官。伏腊粗给忧患少，妻孥饱煖身心安。况有民社可行道，随分歌酒陶馀欢。经邦论道不我责，除书破贼非吾干。折腰束带莫耻五斗粟，犹胜元载胡椒八百斛。一朝事败竟赤族，嗟尔安得为孤犊。尘靴汗板莫厌时奔走，犹胜李斯相秦印如斗。一朝祸起遭鞭杻，却思上蔡牵黄狗。况知富贵不可求，侥求纵得终身忧。不如中隐轩中，日日醉倒不省万事休。"}