{"id":"206841","title":"送冯传之·我乞来荆州","dynasty":"宋代","author":"叶适","text":"我乞来荆州，足未曾出门。明明楚汉迹，莽莽风尘昏。兹复罢著书，梵译专讨论。颓然对白法，诸有不得存。传之京口别，岁暮始穷源。帆张飞动势，缆系栖泊痕。相顾举杯酒，醉极沮漳翻。儒生慕杰气，赤手诛鲸鲲。将军建实垒，寸甓宜自攒。于时雪五尺，遣卒问江干。答言屈大夫，横肆群鱼吞。岂如卫甯蘧，舒卷常温温。闻此重嗟叹，恐堕祸福观。荣禳用国宝，谁能免沉燔。要令德性脩，仍挽江海浑。我今材力尽，拙计东南坤。尚余春秋志，欲执左袵奔。念子独奈何，葺屋补墙藩。梅花一两坼，春意到草根。倘见南枝荣，折寄随惊湍。"}