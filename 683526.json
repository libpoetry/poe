{"id":"683526","title":"与敬美少参登太和绝顶二首","dynasty":"明","author":"王世贞","text":"季夏朔日凉翛然，我携叔申朝上玄。双璧乍联堪代月，九阍初近莫谈天。青羊涧暖虹腰度，白马岩高练影悬。暂似五城鳌顶会，诘朝分手傍风烟。无妨蜡屐并登危，碧汉泓澄欲四垂。极北三尖疑华掌，天西一抹是峨眉。灵风暗送双成管，宿雾初收玄武旗。已是壮游殊未快，何如纳节领真祠。"}