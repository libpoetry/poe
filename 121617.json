{"id":"121617","title":"赠广教主人·风雨破十九","dynasty":"宋代","author":"陈造","text":"风雨破十九，可得闲余步。画舫连千百，排拶堤侧树。湖山堕空蒙，於客信非助。前朝冒雨还，正为初日误。今者乘兴往，不暇家治具。赏心有新惬，行计无旧沮。香尘纷罗绮，隐服耐此污。莺花殊未厌，乌兔渠小住。爱日拟秉烛，把酒先得句。上马一回首，前滩下白鹭。"}