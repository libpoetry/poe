{"id":"610024","title":"赠康庄马太史游浮丘诗 其一","dynasty":"明","author":"韩上桂","text":"高望丹霞兮似绚，薰风穆如兮轻扇。引绛节兮徘徊，想仙人兮隐见。丘之北兮散平畴，丘之南兮俯壑流。惟丹井兮安在，将炼灶兮来求。太史观风兮远举，翩独适兮谁侣。问洞庭兮潇湘，溯三江兮沅渚。踰岭兮逍遥，倚风流兮激洞箫。索梅花于檐角，探丛桂于山椒。将浮丘之足耦，岂葛洪之果遥。若有人兮校天禄，藜光夜夜兮烂龙烛。通姓字兮金闺，嚼紫芝兮漱寒玉。椿既扬兮荆亦荣，挹茎露兮步蓬瀛。纵奇观兮天外，控鹤辔兮云軿。信幽兰兮味合，呼众凤兮嘤鸣。桂醑兮兰杓，藉芳茵兮腾羽爵。妙藻兮玄文，清词兮善谑。映丽锦于花光，寄灵思于丹阁。曲水兮觞浮，兰亭嗣兮风流。伟仙槎之骤至，足胜事乎千秋。"}