{"id":"1131642","title":"和张王臣登清斯亭韵三首","dynasty":"宋","author":"廖行之","text":"一年好景负黄花，洗眼江梅傲岁华。把酒欲从天问月，知时谁解管飞葭。人情似水多泾渭，世味如禅说蜜楂。祇可高吟酬节物，莺声早晚又天涯。一夜寒窗剪烛花，细寻诗派忆京华。爱人欲赠两溪竹，吊古谁荒大泽葭。味永黄鸡羹苦菜，香清沈水煮榠楂。拈来信手皆佳句，浩叹东洋渺际涯。海棠冬暖亦狂花，步绕畦区羡物华。微雨苍茫低塞雁，寒声寂历到汀葭。映人清绝梅松竹，照眼黄垂橘柚楂。自喜闲中足幽兴，不妨时理醉生涯。"}