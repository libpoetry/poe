{"id":"1060392","title":"慧聚杂题 乘初游慧聚到翠屏轩上月华转上方及翠微阁日已晚矣不容他访乃归","dynasty":"宋","author":"李乘","text":"两月寓昆山，耳目厌烦闹。饮啄落樊中，多嚬少嬉笑。岁节簿书稀，慧聚富清峭。愿偷一日閒，进步访殊调。石台出神功，殿宇自梁诏。胜境布高低，虽难亦容造。平阁翠屏轩，苍然插峰峤。满眼岁寒物，将迎若盟要。新阁亦虚明，隐显入凭眺。乾坤指顾閒，孙登一长啸。迤逦上月华，老碧倚烟奥。夜半谁有力，负鳌族嵩少。层层转上方，冰岩隐诸妙。嵌崆本自然，不凿混沌窍。方寸有泓泉，清彻宛秦照。几次菖蒲风，为解众生躁。别有古道场，数级下移趠。石佛梦中来，天手造容貌。于此稍盘桓，平昔恨难到。欲掷下山筇，尽作雾中豹。奈何苟禄身，未得从吾好。他日龙眠山，相期有耕钓。"}