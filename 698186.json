{"id":"698186","title":"送文长洲相国放归","dynasty":"明","author":"倪元璐","text":"只看波旬斗曲多，魔宫震动转多魔。暴公昔亦持三物，陆子今方出一鹅。中必叠双真射手，戏如格五小风波。南园碑记秦城咏，可及君家正气歌。帝能夜梦鬼朝歌，其奈公超作雾何。骨鲠鱼头称参政，眼光牛背耐修罗。终南自放三彭走，京兆岂容五日多。归去支公亭上望，莫将霄鹤羡笼鹅。"}