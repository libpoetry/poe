{"id":"1236579","title":"次韵春日西湖怀古二首","dynasty":"元","author":"宗衍","text":"当时翠辇此经过，天马玲珑撼玉珂。宴罢湖山芳草合，归来风雨落花多。子规夜半啼宫树，翁仲春深带女萝。自古兴亡多有此，不须惆怅问如何。钱唐父老眼看天，国破尤能话昔年。江草忽嘶关北马，风帆不返海南船。空林落木无人扫，废苑馀花只自妍。此日西湖回白首，功名若个在凌烟。"}