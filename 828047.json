{"id":"828047","title":"往金陵视散原老人因读近诗夜过俞园看梅翌日同游扫叶楼归寄一首丙辰","dynasty":"清末近现代初","author":"陈曾寿","text":"诗哀馀古人，愈好更可哀。巨刃破愁地，擢数穷根荄。闭门灭闻见，据槁忘形骸。寸心非砥石，忧患滔天来。凉秋把诗卷，再见春已回。众湎一日短，孤撄千劫灰。辍哦语未定，夜破邻园苔。秉烛照霜月，不负馀寒梅。即幽洗嚣暂，揽旷伤高才。驱车清凉山，凄象浚空台。名都士类尽，城处遇荒隈。灾殃夺物性，存殁供吁唉。夸父逐日影，肉身觊圣胎。所徇异清浊，迷妄将毋侪。老至一关堑，壮趾多歧乖。终古往不反，庄语痛非谐。天全屹一老，行直无疑猜。遗持远公法，往参陶潜杯。"}