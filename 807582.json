{"id":"807582","title":"木兰花慢  新霁过蝶庵访云臣不遇词以柬之","dynasty":"清","author":"陈维崧","text":"杏花村卖酒，风弄处、一旗偏。且侧帽微吟，閒携步屧，来趁斜川。风前。暗添语笑，尽閒坊、小曲总暄妍。拟作鹤窥篱外，暂勾蝶出花间。阑干。柳絮滚香绵。吹向绣帘边。奈绿窗倚遍，垆薰阒若，茗椀依然。吟鞭。知他甚处，料狂僧、小史与流连。斗叶定迷深巷，冲歌准上游船。"}