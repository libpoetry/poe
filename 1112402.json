{"id":"1112402","title":"止戈堂","dynasty":"宋","author":"张元干","text":"谯门直北望燕山，乙巳年来例破残。可但中原仍祸结，谁令东粤独偷安。西师有请君侯力，南顾无忧圣虑宽。恶少至今犹胆落，云台须入画图看。八州贤牧喜休兵，千骑重来竹马迎。万瓦连甍存比屋，十年回首赖长城。举觞谈笑精明甚，缓带登临步武轻。多是门墙旧宾客，愿公黄发佐升平。"}