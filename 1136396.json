{"id":"1136396","title":"路傍草","dynasty":"宋末元初","author":"方回","text":"野火燎荒原，霜雪日皓皓。牛羊无可噍，众绿就枯槁。天地心不泯，根芽蛰深杳。春风一披拂，颜色还媚好。如何被兵地，黎庶不自保。高门先破碎，大屋例倾倒。间或遇茅舍，呻吟遗稚老。常恐马蹄响，无罪被擒讨。逃奔深谷中，又惧虎狼咬。一朝稍苏息，追胥复纷扰。微言告者谁，劝我宿须早。人生值艰难，不如路傍草。"}