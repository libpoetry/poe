{"id":"641445","title":"奎倚席渭城校室伏承耕学袁公雪樵秦公二先生远自故里寄惠新诗教诏之谊暌离之情备溢乎辞捧诵再四感愧交并不能已已既次严韵属和奉怀因兴起丰城云门河南公武潜夫诸先生例借前韵各成一首以见区区向往之私至于落句嬴瀛互用亦足明仆于二先生无少偏党也 其七 潜夫","dynasty":"明","author":"殷奎","text":"每忆荆州人物论，如君所敬是吾情。月明蟋蟀秋相俟，霜重蒹葭水未生。鞸琫佩刀金错落，和鸾在式玉锵鸣。从容名教无穷乐，何必遥寻海外瀛。"}