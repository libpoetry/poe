{"id":"1028073","title":"李文授和所赠老融诗复次韵为谢","dynasty":"宋","author":"楼钥","text":"邺侯插架书最多，笔力雄奇天所命。万人海中深闭门，理窟搜寻到幽夐。我诗无律如山讴，形秽岂堪珠玉映。时时归梦入故山，曳杖松间记投暝。因君佳句撩秋思，便欲归寻旧三径。兼旬足痹不良行，况复炎蒸如釜甑。夜来一雨洗河汉，檐溜涓涓清入听。晨兴剥啄谁叩门，乃有同声喜相应。读之恍若濯清风，自觉昏眸怯明镜。伊余何幸点班行，结交往往多名胜。夫君平处顾清新，解道澄江如练净。从今我乃得四友，不特官梅动诗兴。推枕裁诗谢高致，扶惫摇毫心靡定。旧闻读檄愈头风，今赖长篇起衰病。"}