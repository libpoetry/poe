{"id":"744843","title":"嘉岭山寻范文正公读书处","dynasty":"清","author":"邓廷桢","text":"乙亥二月月几望，捧檄延州度千嶂。马头忽现嘉岭山，大字摹崖屹相向。怪螭蟠屈瘦蛟舞，乃是龙图老子之笔仗。闻道当年帅此邦，屡蹑巉岩寄幽旷。手持蠹简揖山灵，一种清虚恍来贶。我览公书心已钦，我思公迹神逾王。初为运转副夏竦，继以曹郎扼边障。罢榷招流亡，营田省输饟。坚壁老敌师，焚书斥贼妄。一十二砦唇齿联，万八千军虎貔壮。威名不屑淮阴韩，盛德应同丞相亮。坐使西人破胆惊，却马回戈不敢抗。岂知公余示整暇，啸歌更踞兹山上。方悟胸中数万兵，都由五千拄腹撑肠相酝酿。我来登山寻旧迹，岂有遗民足咨访。山前闻清钟，山后发樵唱。摘星无复矗，危楼古井空余白云漾。嗟哉九京安可作，仰止高山意怊怅。他年青鞋布袜游圭峰，定从雾阁云窗觏真相。"}