{"id":"622756","title":"胡无人四首 其一 念汉武雄才及卫霍远略","dynasty":"明","author":"郭之奇","text":"龙塞迢迢界豕狼，狼居山下书牛羊。自从鸣镝誇风雨，岂念天兵似日霜。将军始携古贤入，票姚仍选轻骑集。已过祁连胡畜衰，既取焉支胡妇泣。幕南王庭安在哉，天子北登单于台。单于台，未央阙，不悬胡头蓄胡发。胡歌绿管配，胡舞白题斜。胡无人，汉一家。"}