{"id":"332074","title":"玉簟凉·七夕有感和其年","dynasty":"清代","author":"曹贞吉","text":"十载长安。记如此良宵，团扇抛残。龙梭初罢织，赴碧落幽欢。几多钿合蟢子，陈瓜果、乞巧楼前。惊梦醒，但绛河千尺，云气漫漫。无端。嫩苔绣瓦，斜月窥窗，妆做秋意阑珊。去年当此际，正同倚危栏。定识凉生玉簟，盼鹊驾、不到人间。天似水，掷泪珠、荷露争圆。"}