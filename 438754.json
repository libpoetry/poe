{"id":"438754","title":"京叔将拜埽于陈徵言为赠老懒废学茫无所得独记其与屏山云卿襟期所在者非以为诗也","dynasty":"金","author":"雷渊","text":"梁苑池塘生绿烟，吹台草色春芊芊。故人幽扃闭长眼，气㮣英英犹眼前。阳春无力苏重泉，孝子感时涕泗涟。匍匐归埽淮阳阡，徵予赠别意拳拳。我自顽顿须人镌，安能视后辄子鞭。姬情孔意星日悬，斡旋万化中持权。斯文兴丧实关天，寻常墨客技艺然。医巫星历相比肩，何用雕琢空徂年。即今海县谩腥膻，独挽洙泗可洗湔。乃公有志屏山贤，二豪在日予牵连。伤哉未售坟巳颠，老我欲种南山田。子之兄弟其周旋，事业绝胜空言传。"}