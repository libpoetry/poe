{"id":"1141962","title":"白云阡为张祥卿作","dynasty":"宋末元初","author":"龚璛","text":"物外方絪缊，白云山之巅。匡庐下马坟，是家卜牛眠。人子岂不养，生人无百年。至今心眼孤，皎如香炉烟。人人有此云，回望俱可怜。霜降春雨濡，何独君拳拳。终身知孝慕，体受当归全。一举足出言，而亲长在前。因君与世人，死生安者天。不见南阳行，荒哉原巨先。但威太行险，勿羡怀英贤。"}