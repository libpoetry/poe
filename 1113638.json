{"id":"1113638","title":"千秋岁 其二","dynasty":"宋","author":"李之仪","text":"柔肠寸折。解袂留清血。蓝桥动是经年别。掩门春絮乱，敧枕秋蛩咽。檀篆灭。鸳衾半拥空床月。妆镜分来缺。尘污菱花洁。嘶骑远，鸣机歇。密封书锦字，巧绾香囊结。芳信绝。东风半落梅梢雪。休嗟磨折，看取罗巾血。殷勤且话经年别。庭花番怅望，檐雨同呜咽。明半灭，灯光夜夜多如月。无复伤离别，共保冰霜洁。不断梦，从今歇。收回书上絮，解尽眉头结。犹未绝，金徽泛处应能雪。"}