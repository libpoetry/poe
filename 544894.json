{"id":"544894","title":"司马汪公伯玉拉余过海上访两王先生适司马张公肖父同日至留集弇园者三宿澹圃者再实一时之盛事因成七言四律纪之 其一","dynasty":"明","author":"胡应麟","text":"名园楼阁丽丹霄，握手千秋意气饶。日月双悬娄水近，星辰群下越台遥。探书题柱俱司马，飞舄吹笙并子乔。独有侯芭长寂寞，玄亭相对发萧萧。"}