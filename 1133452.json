{"id":"1133452","title":"醉醒吟","dynasty":"宋末元初","author":"仇远","text":"众人皆醉我独醒，众人皆醒我独醉。先生何苦与世违，醒醉之中有深意。或云酒是腐肠药，沉湎淫泆无不至。或云酒是忘忧物，醉乡别有一天地。左拍五柳先生肩，右把三闾大夫臂。醉时元自惺惺著，醒来亦自齁齁睡。独醒独醉岂多得，众醉众醒堪一喟。醉者自醉醒自醒，卿法吾情各行志。溧江美酒差可恋，说醉论醒姑且置。公不见昔人有云，且食蛤蜊那知事。"}