{"id":"814012","title":"哭仰菶斋先生七首","dynasty":"清","author":"陈式金","text":"结契仁谦越卅年，尘谈无间意缠绵。聊盟金石推坛主，直谅多闻责善坚。毫端深奥绝埃氛，补读群书毕世勤。惠我新诗盈几案，每从佳句挹清芬。经史储藏万卷馀，手抄桑梓未刊书。画图满壁搜金石，几净窗明斗室庐。晚年结想事田园，傲骨嶙峋避世喧。花屿书床勤灌溉，绿阴掩映似深村。不期烽火忽猖狂，北渡漂流天一方。五载辘轳三日叙，海山晤对最凄凉。云雁游鱼两寄翰，殷拳相诉别离酸。扇囊惠我徵图画，画就今同挂剑看。望云挥泪九回肠，何日灵幡返故乡。俚句七章遥叩奠，不胜叹恨是沧桑。"}