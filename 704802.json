{"id":"704802","title":"对雨遣兴简陈侍御七首","dynasty":"明","author":"薛瑄","text":"秋雨通宵尽日鸣，柏台双沼涨皆平。绿荷袅袅欹香柄，细看明珠泻未停。曲阑干外芰荷香，秋雨来时水满塘。喜与同年骢马客，水心亭上共持觞。南荒久与故人疏，邂逅同年一月居。共指小塘荷叶底，水添秋雨欲生鱼。同年持斧到南荒，笑指关山满路霜。一月沅州城里往，听风听雨喜连床。君恰来时我欲归，沅江秋雨正霏霏。鹓班若问新消息，为说清霜满绣衣。绿萍如锦盖青池，池面高荷静不移。閒爱小亭听雨坐，恰如湘水系舟时。同年喜有绣衣人，沅水相逢意气亲。我去君留莫惆怅，边氓快睹晓霜新。"}