{"id":"844257","title":"春日杂感，次粤台秋唱韵八首","dynasty":"清末民国初","author":"林朝崧","text":"图南壮抱久难酬，万物皆春我独秋。袖里乾坤蛙坐井，壶中灵怪蜃嘘楼。乍闻归雁悲边事，忽见桃花忆钓舟。妻子累人何日了，拂衣终拟五湖游。又向东风感岁华，长堤垂柳正啼鸦。故乡泉饮胡儿马，异国花开估客槎。七曜已颁新凤历，十年谁吊旧虫沙。伤心蹈海多奇士，不及宫人死有斜。华表重来陵谷迁，暮云春树总悽然。一身物化橘为枳，满地杀机螳捕蝉。泉石紫山空目极，莺花黄浦尚情牵。旧游回首如天上，坐觉今年老去年。慷慨好为猛虎词，士龙先世总雄师。家风既坠陇西族，祖德羞吟谢客诗。岭上梅花招白鹤，匣中剑气吐青蜺。隐沦未觉豪情减，击筑燕歌有所思。少年奇计慕甘罗，玉帐韬钤历览多。投笔功名空自许，挥戈志事竟蹉跎。闻鸡起作刘琨舞，扣角和成宁戚歌。热血一腔犹似火，不随尘劫共消磨。西望神州一据鞍，奋飞无计逐风翰。生为穿鼻牛堪耻，死作留皮豹亦难。世事旁观棋局乱，穷途吐气醉乡宽。谁能苦海鲜卑语，博笑人前戏泼寒。炎荒十七纪前开，破浪骑鲸说渡台。山水无情频换主，英雄埋骨易成灰。挽回沧海关天运，叱吒风云仗霸才。不信可人当代有，吾将物色遍蒿莱。驱使毫端草木兵，新从诗界筑长城。三升酒助飞扬气，五噫吟多激楚声。山下蘼芜愁妇泪，路旁禾黍故宫情。此身自处无他策，师友当时鲁二生。"}