{"id":"1111741","title":"和陈泽民见寄","dynasty":"宋","author":"吴芾","text":"长年扰扰走红尘，今日方还自在身。行处湖光侵杖屦，坐来山色照衣巾。敢希寄傲陶元亮，且学躬耕郑子真。犹恐风烟劳顾揖，未能终日作閒人。应喜衰翁得挂冠，裁成妙语鼎来颁。清如水上看修竹，秀似云中见远山。已播政声来阙下，更传诗句满人间。祇疑自此飞腾去，未许归来伴我闲。"}