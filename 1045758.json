{"id":"1045758","title":"三黜诗","dynasty":"宋","author":"吕陶","text":"下惠为士师，子文乃令尹。仕也固不喜，黜之何尝愠。直道宜少合，高风谅难泯。大抵君子心，惟义素藏韫。进非为私谋，退亦为道隐。顾彼荣与辱，于吾不加损。我公天下贤，许国以诚悃。危言屡启纳，大事费量忖。审如秦和医，良剂起疾疢。工如鲁匠斲，钜木赴绳准。昔尝迁九江，谁谓去途窘。又尝谪蕲水，恬然泛惊濆。于今已三黜，去就决不混。远视前世贤，并驱而齐轸。大敌众所畏，未战势自殒。惟公鼓而前，万旅悚兵楯。晚节人所重，半道或凋陨。惟公久益壮，千古激忠愤。大明方乘离，元老反遇遁。得丧未易言，所系在邦本。"}