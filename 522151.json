{"id":"522151","title":"也适轩写怀和水村冢宰","dynasty":"明","author":"顾清","text":"达人任真性，于世鲜求馀。山林与城市，所在靡絷拘。孔明南阳日，栖止一草庐。及当将相权，艺桑不千株。走也林壑士，尘途失东隅。方将策驽蹇，而与飞黄俱。长夏平津馆，文酒共清娱。投之金玉章，重以来禽书。一吟消暑溽，再玩忘时虞。飞云当我前，不去两踟蹰。缅怀清池曲，水华应遍舒。馀欢似许续，将子问何如。"}