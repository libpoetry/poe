{"id":"690519","title":"戊午初度车宜仲内兄偕羊鹅二城诸君子为笠屐图以诗见寿赋此奉答","dynasty":"明","author":"张萱","text":"把镜惊看白发微，应知五十九年非。投怀珠玉形原秽，触目烟云满纸挥。自笑疏慵真潦倒，漫言衰朽本芳菲。开图莫道吾非故，却是园公善者机。北山高卧腹便便，六十行年又一年。老态幸非樊内雉，宿根应是火中莲。鹿麋心性溪山债，土木形骸鱼鸟缘。欲乞新诗再描写，网帘龟枕蓼花边。"}