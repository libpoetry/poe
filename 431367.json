{"id":"431367","title":"清平乐 有忆","dynasty":"近现代","author":"王陆一","text":"满楼山雨。渺渺江南浦。藏柳白门花正午。此夜停舟何处。去年归日匡庐。传秋万里兵书。犹得中天好月，照人急褶征衣。黄牛峡里。万古黄牛起。神女排云将楚女。东下楼船行矣。千寻铁缆长江。前军报系降王。早晚石头城郭，青旗允会中央。桓侯庙下。雨挟滩声霸。东去洪流随叱咤。不许汝南偷嫁。神巫羽祝年年。巴童剑舞翩翩。伐鼓传芭坎坎，水萝山月悬悬。"}