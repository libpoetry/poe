{"id":"817639","title":"寅正九夜，梦中子贤示予楹帖，“极昭风云允，后至名德高”，十字。书者杜晴。寤而弗遗，续成是篇","dynasty":"清末近现代初","author":"黄节","text":"极昭风云允，后至名德高。春寒忽入梦，斯语何由豪。书者曰杜晴，弗谛为谁曹。既寤了不遗，奇思非所遭。北雪吹户庭，鸣鸡相为劳。强年阅百变，有如灯上膏。载赓梦寐言，诗成予心忉。"}