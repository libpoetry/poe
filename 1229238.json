{"id":"1229238","title":"题杨文昭为刘敬思画","dynasty":"元","author":"贡性之","text":"我家茅屋沧江边，屋头高树云相连。秋声六月常在座，髣髴两耳闻钧天。朅来城市住未久，已觉尘埃满衣袖。高堂素壁忽见画，风雨如闻龙怒吼。忆昔刘郎多好奇，七尺长身玉雪姿。眼中为惜栋梁具，笑倩杨昭图画之。杨生好画亦成癖，醉墨淋漓不停笔。远山近水漫涂抹，铁干虬枝俨行立。一时清致俱寂然，惟馀此画人间传。精神恍惚夺造化，意象惨澹含云烟。吁嗟二公不复见，把玩令人竟忘倦。老夫白发已如此，往事悠悠泪如霰。"}