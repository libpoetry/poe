{"id":"699926","title":"九日","dynasty":"明","author":"郭辅畿","text":"芙蕖未落井桐飞，九月花田秋正肥。无那菊华催燕去，自持清怨送鸿归。古今事积同霜叶，天地心孤易暮晖。我欲携尊高处望，不堪潮汐转头非。深秋霜影在汀沙，独倚松枝采露华。过眼年光飞似蝶，惊心秋色乱如花。空山古意留寒石，游客尘心托晚霞。对景不须悲暮节，桃魂今已发秋芽。"}