{"id":"829159","title":"少年游 次周清真韵四首","dynasty":"清末近现代初","author":"吴湖帆","text":"龙团初罢，香温味苦，回意试鲜橙。便觉清心，凝情何许，微醉伴调笙。浑忘一刻千金短，隐隐漏深更。上马谁扶，路遥星暗，斟酌且休行。红罗酒倩意丝丝。依旧好风姿。多少缠绵，几经怜惜，人语怕归迟。修蛾点绛情何限，纤手撚花枝。讳道相思，暗期密约，只有两心知。瑶台梦断倚琼楼。风动颤帘钩。豆蔻轻圆，丁香嫩结，琴调遍伊州。花前踯躅鞦韆戏，还唱少年游。杯底千金，又逢知己，往事莫重愁。西窗相对指青山。日暮怯天寒。离绪无言，路分回首，看了又重看。迎风时晏匆匆别，忍自上归鞍。今日衣单，恐劳心力，耿耿系君安。"}