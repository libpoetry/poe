{"id":"889507","title":"和王朝议韵","dynasty":"宋","author":"吴芾","text":"晚日转云头，长空收雨脚。稍觉暑气清，独坐倾桑落。兴来或醉吟，接䍦还倒著。胸中了无忧，事事俱脱略。缅怀我友朋，踪迹东西各。几欲往从之，恨被微官缚。此来得夫子，臭味颇相若。倾盖便论心，开怀不我却。新诗一何工，清思渺寥廓。才如李杜雄，句压曹刘弱。顾我志意衰，笔力不如昨。明时百无用，正恐填沟壑。公馀幸少闲，对酒且深酌。拭目看诸公，衮衮登台阁。"}