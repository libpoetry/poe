{"id":"697600","title":"赠兜率庵僧是僧曾随太平周都峰给舍步访关西杨斛山侍御遂游华山而归","dynasty":"明","author":"胡直","text":"高迎泉洒落，深踏石嶕峣。崖辟支为户，松颓卧竹桥。女萝藏犬吠，仙吹和莺娇。静者心能惬，相看叹鹿蕉。曾逐江东隽，遥寻陜右贤。联翩登华岳，迢递返衡巅。口绝波旬语，心依智顗禅。还应有秘要，知欲为谁传。"}