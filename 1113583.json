{"id":"1113583","title":"濮道甫挽词二首","dynasty":"宋","author":"李之仪","text":"暮雨江边寄一犁，多情邻老共差池。平生意气几如侠，晚日诗书更有儿。社酒方期终岁乐，葵萧俄感送人悲。纷纷穷达都归尽，谁复声名是旧时。倜傥胸襟孰可侔，生平行乐自优游。坐忘更漏棋盈局，醉彻笙歌月满楼。千顷田园常富足，几朝冠盖旧交游。佳城今日悲埋玉，亘古传名信不休。"}