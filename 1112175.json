{"id":"1112175","title":"和延州经略庞龙图八咏 迎薰亭","dynasty":"宋","author":"宋祁","text":"飞宇棘南傃，以待风之薰。因君奉扬力，并慰塞下人。硙湍方电激，曲屑已云霏。诚哉智者乐，力少功不赀。遵蒙本山下，渠激流且迅。无嫌万折劳，思回九里润。波平柳苒苒，湖与柳共色。攀条弄潺湲，坐送春晖昃。千骑亟游赏，宾盖纷相随。不知是日欢，何如清夜时。凭栏玩文漪，日与赏心遇。汀筱陵砌繁，沙禽冒波翥。悠悠水周堂，堂上列禊宾。宾劝使君酬，无为负良辰。"}