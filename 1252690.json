{"id":"1252690","title":"虎丘十咏 千顷云","dynasty":"元末明初","author":"顾瑛","text":"触石起肤寸，悠然散千顷。我来坐东轩，妙趣心独领。雪没群山尽，天垂落日悬。冯虚俯城郭，隐见一丝烟。地坼重渊积，人亡宝剑藏。千年断崖月，何处照龙光。剑试一痕秋，崖倾水断流。如何百年后，不斩赵高头。海涌如来室，清凉即五台。春风山顶雪，飞度雁门来。生公聚白石，麈拂天花坠。可怜尘中人，不解点头意。塔倚高标立，楼深一窍虚。海风吹幻影，颠倒落方诸。高阁对西山，飞岚落几间。开襟致秋爽，心与白云閒。何处真娘墓，云埋断石根。夜深风雨急，谁唤海棠魂。雪霁春泉碧，苔侵石甃青。如何陆鸿渐，不入品《茶经》。"}