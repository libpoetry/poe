{"id":"1193832","title":"漫书五首","dynasty":"唐","author":"司空图","text":"长拟求闲未得闲，又劳行役出秦关。逢人渐觉乡音异，却恨莺声似故山。溪边随事有桑麻，尽日山程十数家。莫怪行人频怅望，杜鹃不是故乡花。海上昔闻麋爱鹤，山中今日鹿憎龟。爱憎止竟须关分，莫把微才望所知。世路快心无好事，恩门嘉话合书绅。神藏鬼伏能千变，亦胜忘机避要津。四翁识势保安闲，须为生灵暂出山。一种老人能算度，磻溪心迹愧商颜。"}