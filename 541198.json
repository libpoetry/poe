{"id":"541198","title":"送大司马刘公晋御史大夫赴南都 其一","dynasty":"明","author":"叶春及","text":"且停武溪歌，听我九罭诗。武溪何滔滔，信宿公将归。公来觏衮衣，宝剑光陆离。一举象郡平，再举龙川犁。选徒猎菑翳，狡兔获无遗。溪谷尽黍稷，黍稷何祁祁。以我章甫冠，易彼鳞介资。白雉效越裳，明珠耀璇题。吉蠲假烈祖，祝史咸正辞。太常书丕绩，濯濯蛟龙旂。辅相肃崇班，专席雄百司。我皇求明德，简在固所宜。梦卜习休祥，爰立将在兹。耀灵丽中天，宁照一室微。"}