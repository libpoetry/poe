{"id":"621430","title":"忆南园八子 其三 区启图少为贵公子而博文善治，卒有馀忠，是为晚成大器","dynasty":"明","author":"欧主遇","text":"史氏推龙门，叶令瞻凫舄。世业披朝华，仙风流玄泽。少壮耸高驾，趍庭接文席。灼灼追琢章，琅琅韵金石。待岁偕计吏，多奏匡时策。登岱小众山，众山仍辙迹。作宰当阳阪，救民善兴革。观风三楚雄，高歌导郢客。扼腕寇盗忧，忠肝万里隔。垂死欲叩阍，戎器戒行役。阳九嗟莫逃，身与国同阨。"}