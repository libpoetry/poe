{"id":"224583","title":"石塘歌呈吴侍郎","dynasty":"宋代","author":"王奕","text":"谁剜太素一拳石，石壳皴皱涵芳塘。塘中清淑族查滓，积成土块如浮航。三千界分有南赡，休王帝伯更皇王。尧衢涨作九年潦，秦火煎成百沸汤。入昏出晓乌兔浴，韬风蓄电蛟龙藏。巫姒凿开通浩浩，女娲炼熟补苍苍。三山缥缈出塘外，人云此是蓬莱乡。谁令海乾白石烂，黑风吹散天风裳。鼋腥蜃秽贔屭立，虾螺鳅鳝生毫光。西江老子一口吸，喷作万顷澄汪汪。何当长啸挈斗柄，与君塘上酬酢倾天浆。"}