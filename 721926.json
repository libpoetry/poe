{"id":"721926","title":"答赠程虞三","dynasty":"明末清初","author":"屈大均","text":"九峰三泖畔，书画一家家。女亦云林似，风流未有涯。人争团扇草，更爱瀼西花。白露方凝戾，蒹葭隔暮霞。作客来吾越，诗歌迥不同。开元南海体，正始曲江风。唱和勤观察，声华助主公。月明开幕饮，不遣酒尊空。魏塘风雅盛，吴浙恣凭陵。我友周筜谷，言君一季鹰。燕梢浮碧水，鲈鲙出寒冰。中有楚渔父，援毫画未曾。汝共干旌至，光生海上乡。世家忘献子，苗裔爱高阳。水截扶胥口，山开栗里庄。无能具鸡黍，荷蓧末情忘。"}