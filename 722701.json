{"id":"722701","title":"一落索  小窗夜坐用周美成韵","dynasty":"明末清初","author":"龚鼎孳","text":"人影放帘深秀。玉钩风皱。篆香银烛艳成堆，全衬贴凌波瘦。清露曲栏吟久。欢愁都有。唾壶敲断五更心，无一事、姑花柳。失路酒狂悲苦。目随云去。等闲画阁似扁舟。单欠著、风和雨。约定沧江烟树。先传鲤素。莫将香粉笑鸱夷天送与、藏身处。"}