{"id":"1002052","title":"游三乳洞","dynasty":"宋","author":"曾丰","text":"海上有三山，岭南有三洞。洞中天下奇，少有相伯仲。探原冥莫涯，窥底窈无缝。流泉沆瀣融，滴乳氤氲冻。谲姿互形容，驳理交错综。推原开辟初，造化穷妙用。琼田鬼为耕，芝草天为种。初为仙界包，后与妙门共。我生嗜娱嬉，兹赏乘倥偬。幽迹重穷探，古碑难疾诵。玩心犹未厌，行色已先动。山容笑相留，水声泣相送。后土不爱珍，入眼亦云众。形模怪莫名，留作诸天供。琤然钟磬声，独与雅意中。重价酬良工，采归以自奉。列箱妻儿争，堆案宾客弄。那知含韶音，未与登禹贡。清庙千载勋，钧天一场梦。何如卧岩间，天性得自纵。物情我平章，我事谁折衷。物我两忘怀，宴坐听禽哢。"}