{"id":"501508","title":"赠张子明奉使归维扬","dynasty":"明","author":"林弼","text":"幕府张佳士，乃是张公孙。华裾照秋水，彩笔辉朝暾。不作山泽癯，弓剑思高骞。东风紫骝马，白日薇花垣。草檄毡雪合，击楫江水浑。既殪豺与虎，复潜蛟与鼋。鲁连货无取，介子功不言。长揖谢上官，振袂归故园。扬子夜月棹，竹西春雨尊。于焉得真乐，暂尔忘尘喧。南山雾隐豹，北海风搏鹍。时哉奋高举，万里宾帝阍。"}