{"id":"1246850","title":"题村田乐图","dynasty":"元末明初","author":"唐桂芳","text":"人言农家苦，我言农家乐。春田雨如膏，呼儿具钱鏄。牛疲卧树根，气喘啮枯箨。老妻饷午炊，随分饱藜藿。秋高谷登场，万宝光错落。回头念躬耕，此计良不恶。呜呼仕途岂似归田好，骨肉睽离不相保。半生郁郁利名愁，一夜白发惊霜草。宦游安得比两翁，山肴村酿肩相从。手持鼗鼓声鼕鼕，何异击壤歌尧风。崇安学官性嗜酒，返关兀坐无酒友。只使独醒看画图，隔林幽鸟闻提壶。"}