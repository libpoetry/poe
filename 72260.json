{"id":"72260","title":"夜泊芙蓉洲走笔寄炼师","dynasty":"元代","author":"倪瓒","text":"芙蓉犹满渚，疏桐已殒霜。泊舟菰蒲中，吴山隐微阳。因怀静默士，竹林惣玄房。煮茗汲寒涧，烧丹生夜光。忆与郑郯辈，闲咏步修廊。时子有所适，顾瞻重尚羊。庭下生苔藓，牖间翻诗章。弈势郑老胜，酒榼郯生将。雅歌杂诙谐，列坐飞羽觞。子归日已晚，枣栗亦倾筐。"}