{"id":"811093","title":"中秋闱中陪家贻上郑次公两主考公宴贡院","dynasty":"清","author":"王维坤","text":"峨嵋天际月华凉，同上南楼望帝乡。东壁云霞新翰墨，西风禾黍旧宫墙。鱼凫乍辟怜三户，骏骨难求负九方。惟有百花潭尚在，共携杯酒问沧浪。河汉遥连凤阙边，使星久已见双县。何期作赋来王粲，更向传经识郑玄。驷马风流余蔓草，卧龙祠庙老啼鹃。天涯难聚西园侣，珍重婵娟一夜圆。"}