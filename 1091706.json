{"id":"1091706","title":"寄题陆务观渔隐","dynasty":"宋","author":"王质","text":"渔隐渔隐在何方，海门潮白江沙黄。吾尝袖手江之旁，西兴草树烟苍苍。欲往从之道阻长，波涛澎湃不敢航。仰观河汉翔鹔鹴，安得与之俱颉颃。得非兰亭会诸王，清湍茂竹联崇冈。无乃镜湖留知章，兰蘅风露生寒凉。不然此地何铿锵，宿昔名胜沈光芒。俟今焜耀名方昌，恨不登时到侯乡。循墙三匝徐升堂，观山观水观松篁。以及鱼鸟同徜徉，而俟南益仍西凉。青霄空阔横参商，无繇交臂咨其详。鸿雁同天不同行，爱而不见魂飞扬。梦从县圃周扶桑，逢迎跪揖如平常。齿牙砰磕摇风霜，秦汉魏晋周隋唐。江河滚滚倾兴亡，指画所隐声琅琅。欢喜奇特不可当，继以惊愕怀慞惶。倏忽烟雾轻腾骧，径跨越峤超吴泷。秦碑禹穴稽山阳，隐约中有神仙庄。申椒菌桂连沙棠，江蓠薜芷多同芳。春风澹沲秋风香，木兰冠佩芙蓉裳。杉烟竹月无时荒，白蒲青荇春悠扬。秀似黄家双井塘，雄如苏老峨嵋江。冰壶雪瓮涵瑶浆，梦回空阔嘹天篁。缥缈羽客搴云纕，清都飞露寒侵肠。涕唾尘窟掀翻床，俟其与世毋相忘。且为清明开吉祥，苍生环堵栖平康。是时桐渚寻严光，否则孺缨濯沧浪。不然楚竹然清湘，下乃汀花静鸣榔。间骑麒麟翳凤凰，玉京群帝参翱翔。吾在风埃渺相望，大千世界空茫茫。"}