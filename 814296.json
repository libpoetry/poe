{"id":"814296","title":"新年次东坡韵","dynasty":"清","author":"周景涛","text":"万家忙馈岁，一叟念初元。排闷诗宁野，邀眠酒又村。故乡山水隔，世事雨云翻。欲作挥戈想，其如若水昏。群公皆有托，吾痗独何之。狐兔方连社，鹪鹩此一枝。春生中酒夜，梦到挂冠时。犹鼓残年兴，新诗诵与儿。兹乡滨海尽，眼界若为清。禾黍高登廪，鸡豚富入城。欲消无事日，祇益可怜生。牡蛎梅花市，吾思豆腐羹。岂有图南意，吾居亦少东。储粮三月尽，簪笔一生空。贺岁聊从俗，偷生愧作翁。乾嘉成已事，不敢说咸同。"}