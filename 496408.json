{"id":"496408","title":"满庭芳 感通寺赠承道玄、杨伯清","dynasty":"明","author":"杨慎","text":"环海烟霞，冠山楼阁，天涯万里凭阑。瑶台高处，携手蹑飞鸾。病起带围宽尽，朱颜改、青镜羞看。风情减，停歌罢笑，愁对酒杯宽。清欢。听牛背，一声牧笛，云散漫漫。问玄谷冰壶，禅伯仙官。庭下丁香树子，花开后、又见花残。从吾好，玉毫光里，一粒现金丹。"}