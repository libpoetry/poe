{"id":"982701","title":"宿金山","dynasty":"宋","author":"秦观","text":"山南山北江水流，半空金碧随云浮。我来仍值风日好，十月未寒如晚秋。山僧引客寻苍翠，历尽参差到平地。万里风来拂骨清，却忆人间如梦寐。夜深无风月入扉，相对老人如槁枝。流水与天争入海，共笑此心谁得知。下山却向中?望，番忆当时在屏幛。老母思儿且欲归，回首云峰已天上。"}