{"id":"1194297","title":"杂曲歌辞 宫中乐","dynasty":"唐","author":"张仲素","text":"网户交如绮，纱窗薄似烟。乐吹天上曲，人是月中仙。翠匣开寒镜，珠钗挂步摇。妆成祗畏晓，更漏促春宵。江果瑶池实，金盘露井冰。甘泉将避暑，台殿晓光凝。月采浮鸾殿，砧声隔凤楼。笙歌临水槛，红烛乍迎秋。奇树留寒翠，神池结夕波。黄山一夜雪，渭水雁声多。"}