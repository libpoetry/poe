{"id":"1235489","title":"赵贞常以善斲琴遇知，琴成奏之，称旨，题其琴曰天历正音。国子监蓝信之徵予言二首","dynasty":"元","author":"刘鹗","text":"唐虞不可作，大雅何寥寥！居然正始音，洋溢天历朝。一鼓声气和，再鼓阴阳调。令我乐忘味，彷佛齐闻韶。峄阳多孤桐，因得备采樵。愿言圣明世，勿弃爨下焦。礼乐垂百年，圣主乃当御。奎章五云间，人文日宣著。子犹师挚始，风比关雎世。猗欤圣人心，借此发天趣。麟凤不在薮，甘露降庭树。大地皆薰风，宁独子琴遇？"}