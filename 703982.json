{"id":"703982","title":"无题","dynasty":"明","author":"韩殷","text":"一自乡关动战锋，楚云沧海思无穷。那堪流落逢摇落，不是愁中即病中。白玉帐寒鸳梦绝，彩云天远凤楼空。此情可待成追忆，巫峡迢迢旧楚宫。巫峡迢迢旧楚宫，灵犀一点若为通。几家砧杵秋烟外，一抹青山落照中。瑶草秋残仙圃外，缑山云冷凤台空。共君莫问当年事，来是空言去绝踪。来是空言去绝踪，峡云无迹任西东。应知御史归天上，只在襄王忆梦中。立马望云秋塞净，分曹射覆腊灯红。须知此恨消难得，云想衣裳花想容。云想衣裳花想容，来时有迹去无踪。缑山碧树青楼月，蓬岛烟霞阆苑钟。沙径晓烟浮竹坞，酒家疏雨梦临邛。闺中只是空相忆，油壁香车不易逢。油壁香车不易逢，路边戈甲正重重。五湖烟景盈归梦，半壁寒灯照病容。腊尽山中三尺雪，月斜楼上五更钟。无因得荐阳台梦，只有高唐十二峰。"}