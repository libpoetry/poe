{"id":"966322","title":"赠邢子友","dynasty":"宋","author":"胡寅","text":"忆昔筮仕初，典教洛学省。故家多遗俗，往叩冠屡整。得交邢公子，伯仲皆豪颖。湖园万竿竹，伊水注深静。藤林与花岛，转步即殊景。梅台更称奇，云玉粲寒耿。官閒日从君，何宴不酩酊。每闻魁伟论，虽醉洒然醒。寻幽访古径，并辔缓无骋。向来春风鬓，忽忽雪飘颈。三川在何处，会合乃潭永。久要见襟抱，意态谢炎冷。顾予衰懦质，酬答忘形影。泛舟三百里，念我特相省。酒酣摅剧论，壮气尚雄猛。乐将高歌发，忠以微语警。岂无一可恨，不肯破空境。石坛夜焚香，岩寺朝供茗。相逢多讥评，墨守卒未领。湘流平似席，告别理归艇。愿言频惠音，庶以代咳謦。它年当扣门，此话欲重请。"}