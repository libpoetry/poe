{"id":"651119","title":"送赵大参之浙江","dynasty":"明","author":"薛瑄","text":"浙右新参拜天宠，赵君籍籍声名重。晓辞仙仗出都门，骅骝塞道香尘拥。交游送别情何多，离筵正值东风和。山光入坐水侵席，柳条弄色花满柯。花前罢酒官桥远，潞水开帆驿程转。九重金阙尚驰情，千里吴山行在眼。吴山自昔称繁华，居民比屋过万家。西湖烟净拭明镜，海门潮起翻银沙。复有孤山号清境，清溪浅露疏梅影。处士不作封禅书，节与孤山共高耸。大藩形胜甲南东，好山不尽湖江重。薇垣轩豁挹清气，使符出入宣皇风。皇风正是全胜日，圣明侧席求贤急。方期礼乐过百王，直使仁恩涵八极。赵君好体轩尧心，嘉禾莫使蟊蠹侵。旬宣他日有成绩，策勋还作商家霖。"}