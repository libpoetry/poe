{"id":"1236605","title":"立春二首","dynasty":"元","author":"耶律铸","text":"东帝施恩似恤贫，严凝时节唤回春。未知和气先归柳，便觉寒威不著人。上苑三冬梅正发，和林五月草初新。世閒公道惟春色，春色年来也不均。节物惊心若见催，一年还见两春来。腊寒自向人閒尽，春色却从天上回。乍暖柳条先易绿，向阳花树不难开。高歌买断西城酒，更对东风尽此杯。"}