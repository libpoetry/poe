{"id":"693717","title":"辛夘三月三日再叠前韵三首","dynasty":"明","author":"陆深","text":"百年过半五十五，一春最好三月三。茂林修竹事可续，随柳傍花予素谙。暖爱游蜂衙正放，晴看行蚁战方酣。士师何止三宜黜，中散虚传七不堪。陶令閒居爱重九，故园今日是重三。一觞一咏风犹在，江外江头路总谙。地僻仙家无岁历，花开国色带朝酣。黄鹂紫燕浑相识，旧垒新枝事事堪。江天十日晴无一，花市残时月过三。卖困送穷方不验，品茶斗草事多谙。新资恰有诗千首，旧恨惟凭酒半酣。不是广平心似铁，粉匀香沁更谁堪。"}