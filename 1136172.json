{"id":"1136172","title":"店绐叹","dynasty":"宋末元初","author":"方回","text":"均为横目民，贤否天壤异。苟怀长者心，必徇君子义。道途分两岐，书木立标识。行人免颠迷，岂不亦一惠。大泽陷项王，亡楚固天意。奈何效田父，动以绐为智。军旅比骚动，所至尽迁避。有屋空无人，有人门亦闭。隔篱缪云云，前有佳店肆。荒榛狼虎间，日暮竟无诣。嘻其孰使然，险薄乃至是。试尝评往册，匪敢立怪议。友或失之初，绝交宜早计。临危乃卖之，吾终罪郦寄。呜呼今之人，此辈殆满世。"}