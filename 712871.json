{"id":"712871","title":"大司马留村吴公招同茹琼山子苍张惠来时公刘将军季翼新安王我占山阴娄子恩同里屈翁山奉陪京卿紫阁张公集石公离六堂即席次张公韵送之入都四首 其二","dynasty":"明末清初","author":"陈恭尹","text":"竹色深环寺，茶香静出杯。闲身聊复得，笑口偶然开。星列三台坐，人皆一代才。题诗怀李白，五月笛中梅。"}