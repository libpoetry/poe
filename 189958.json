{"id":"189958","title":"和东城红鞓带","dynasty":"宋代","author":"秦观","text":"君不见相如容貌穷不枯，卓氏耻之分百奴。一朝奉指使筇筰，驷马赤车从万夫。仲元君平更高妙，寄食耕卜霜眉须。两川人物古不乏，数子风流今可无。参军少年饱经术，期作侍中司御壼。老披青衫更矍铄，上马不用儿孙扶。一朝忽解印缓去，耻将诗礼攘裙襦。悬知百年事已定，郤笑列仙形甚臞。东阡北陌西风入，瑞草桥边人叫呼。想见红围照白发，颓然醉卧文君垆。"}