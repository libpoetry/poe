{"id":"821898","title":"惜余春慢 和鲁逸仲","dynasty":"清末近现代初","author":"汪东","text":"绣勒依风，轻衫沾露，共踏长堤青草。连翩俊有，烂漫华年，几度燕昏莺晓。莺燕丁宁，后期尊酒，重来碧苔钱小。叹春光容易，繁花飘尽，故人今少。空自忆、梅坼琼枝，兰披香径，道著转添愁恼。邮亭送远，歧路停车，留住片尘休扫。沈恨穷秋到时，明月有心，应怜人老。似蓬飞双鬓，惟余衰柳，几丝萦绕。"}