{"id":"604256","title":"载酒小桃源主人重席留憩以诗见投用来韵却答","dynasty":"明","author":"张萱","text":"世亦云君殊漫浪，妒煞西园伯格长。不种肥田却种园，数椽茅屋桃源上。何来载酒西园公，神里新诗亦俱往。问君何事赋将归，独掩柴扉对夕晖。塞耳不闻鼠穴斗，褰裳常避灵场威。我为酒民君醉士，风尘傲骨山林气。万世谁为杨子云，四海君真习凿齿。鸡黍寻盟莫厌烦，蓑来笠去相翩翻。为爱主人清梦处，一帘山色五千言。"}