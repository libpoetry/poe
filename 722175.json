{"id":"722175","title":"自中宿上韶阳道中有作","dynasty":"明末清初","author":"屈大均","text":"潮到禺阳一宿回，峡门南北向江开。玉环已绝仙猿迹，长笛空传帝子哀。黄鹄有心终一举，白云无恙自重来。峰峰相对都相似，彩翠纷纷入酒杯。二禺离合似罗浮，三峡荣回到郁洲。螺女望夫山石老，秭鹃思妇野云愁。何心帝子偏长往，有恨王孙定久留。最是南朝馀古木，萧条落叶易高秋。嵯峨峡口多奇石，一一香垆不似峰。夹岸赤城开锦绣，满江青影倒芙蓉。松篁处处迷山寺，洞穴时时应暮钟。未尽诸滩愁妇子，眠篙不遣一人松。险绝飞厓半压舟，纷纷象马石当头。风教急峡三朝过，雨遣惊滩一日留。山鹧催归知有梦，野花多故肯忘忧。迷津欲向烟波问，渔父无人祗白鸥。峰作华不四注来，芙蕖何处翠华台。一天石笋穿霞出，百道云门夹水开。去路苍茫边雁引，归心断绝野猿催。嗷嗷乌乌霜林外，菽水干人愧不才。北风吹鲍一帆弓，下水憎他竹箭同。百丈攀缘愁鸟道，千盘上下苦蚕丛。峰多牙角森相触，石积青冥郁不通。绝壁有时如射的，烟萝穿遍翠玲珑。天然勾漏几峰深，弹子谁穿铁壁心。乱出风云无数窦，长含水石有馀音。空中花满知霜瀑，绝顶松多隐玉簪。猿鸟不知人有怨，声声相应膝间琴。横斜多似不成峰，迸出空冥尽箨龙。四壁痕留乾瀑布，半天香堕湿苔松。潭边猿狖枝枝影，石上麇麚处处踪。灌木悲吟山鬼答，离忧何处更相从。一重烟雨一重愁，深掩蓬窗听瀑流。多羡无家惟白鹭，绝怜如故是黄牛。渔灯稍辨沙边驿，戍角频惊江上楼。垂老始知行役苦，于陵衣食向人求。鹧鸪相唤白花潭，多事雌雄祗向南。越鸟亦知怜久客，空闺应枉种宜男。帆樯拂尽千峰翠，衣带拖残一水蓝。井畔未留庐橘树，高堂无养望苏耽。"}