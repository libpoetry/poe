{"id":"1130297","title":"次韵陈倅二首","dynasty":"宋","author":"释德洪","text":"梦幻有贵贱，譬如绵与芦。美恶俱一暖，未易相贤愚。我少怀毛发，倦禅辄逃儒。投老加冠巾，舞笏师道吾。世事几时毕，云山何处无。何为聚落中，滞留如贾胡。溪声替说法，聚石为讲徒。拊手笑远志，甘为小草乎。霜清已高揭，水清见游鱼。橘洲颓晚照，属玉行烱如。我穷世不要，老并湘江居。君独念故旧，时时容借书。我亦循陈迹，驱莽如磨驴。诗成辄自省，壁月挂清虚。"}