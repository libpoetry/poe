{"id":"1107067","title":"九锁山十咏 大涤洞","dynasty":"宋","author":"邓牧","text":"阴阴大涤洞，古色閟积铁。谁横一石碍，坐与三岛绝。元同我先去，不见肝肺热。何年采真游，遗此栖遁迹。流泉金石奏，伏鼠霜雪色。浮世几兴亡，残棋耿苔石。老龙山中居，出山作霖雨。风云几聚散，田野正辛苦。神仙地位高，使尔司下土。凤来青天开，凤去苍石裂。玄风不复返，世事日消歇。永怀接舆歌，勿蹈东鲁辙。至人犹神龙，变化不可测。隆然七尺躯，印此一片石。我行半江海，空飞杳无迹。浮云无定姿，灭没须臾閒。一朝化顽石，千古遗空山。天地亦幻物，谁能诘其端。寒涧岂成蛟，流泉亦非翠。色缘映带得，意出飞舞外。虽无风霆化，自与江海会。石岩千尺高，曾见坡仙来。坡仙化黄土，岩石空苍苔。县知今人游，复令后人哀。仙翁鍊丹去，流水作丹色。萦盘出九锁，川后不敢惜。岂无得道者，一饮淩八极。空山遗天坛，之人在天阙。风雷长为护，草树不敢茁。何当追遐踪，一笑俯明月。"}