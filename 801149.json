{"id":"801149","title":"孤雁篇","dynasty":"清","author":"尤秉元","text":"玉关万里秋风远，南归雁渡芦洲晚。数行中断忽分飞，零落寒空谁作伴？可怜孤雁不胜情，常伴寒星夜夜鸣。客舍凄凉魂欲断，深闺辗转梦难成。客舍深闺听凄恻，绝弦更有伤心客。十载同栖连理枝，一朝忽拆双飞翼。空馆经秋冷穗帷，黄昏微雨画帘垂。当时漫作《求凤引》，此日翻成《别鹤》悲。悲来常向西风恸，重纩难温谁与共？一似孤鸿失侣飞，湘江不作鸳鸯梦。天上人间两渺茫，年年岁岁恨难忘。尺书肯寄重泉去，为道萧郎正断肠。"}