{"id":"1128530","title":"读史二首","dynasty":"宋","author":"葛胜仲","text":"祖尚浮虚事漆园，生平圜府不曾言。神峰峻若瑶林茂，手色全如玉柄温。翊辅但求三兔窟，风流空擅一龙门。季年丧国排墙祸，绮靡谀言可得存。曾侍东皇采紫芝，朅来西土宴瑶池。藻翁梁上休繁役，灰劫池中认远期。数木故应烦鬼子，窃桃那免号偷儿。蒿庐不爱深山卧，避世金门世孰知。"}