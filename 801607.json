{"id":"801607","title":"咸阳","dynasty":"清","author":"张映斗","text":"河山百二西南抱，终南山色开堂奥。西周丰镐陷戎尘，秦得咸阳廓新造。当时一剑扫六雄，焚弃图书绝搜讨。鞭笞四海震匈奴，皇功帝德弥穹昊。传世从兹亿万年，国祚何烦子孙保。沙丘一夕鲍鱼腥，东海神仙竟杳渺。中原逐鹿莽狐蛇，孺子堪怜出轵道。咸阳宫殿久榛芜，岂待今时迹如扫。千秋龟鉴示兴亡，仁义从来为国宝。"}