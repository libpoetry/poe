{"id":"1101323","title":"再韵前人请断来章之作","dynasty":"宋","author":"萧立之","text":"我本金精仙谪堕，雪崖劖天玉万个。有时采药白云深，亦有樵夫看棋座。湘波射鸭愁黄间，茅堂昼阴秋几闲。前山有诗招不入，嗔我齧户铜龙环。辱君三贶拜已重，又遣吟筒敲远梦。今我闭户风月场，如看解鼋食指动。乌丝弄笔摇松花，棘端破镞真当家。石鼎章成色如土，穴居由来未知雨。"}