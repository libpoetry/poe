{"id":"205293","title":"和叶野渡易古铜瓶韵","dynasty":"宋代","author":"卫宗武","text":"此方而彼圆，何异冰与炭。彼工而此朴，土簋眎玉瓒。达人以道观，万殊等一贯。我有四耳尊，自谓今之冠。刻画尽精微，光泽加璀璨。流传知几年，器不减周汉。肯使居水湄，敬用如始盥。殆类古罍洗，盆盎不可乱。以好易所好，在昔有公案。张砚晋卿石，坡老诗可按。于以笃心盟，岂但荣目观。缅思古之人，未尝不三叹。君这螭文壶，相去未能半。痴儿厌家鸡，咄咄求互换。四美欲其并，片言为之赞。慨然湖海襟，弗以锱铢算。捷于响斯答，不宝已所玩。折简墨未乾，订金言靡叛。信云义易利，殆类耕逊畔。将以舂容篇，兴目珠玑粲。捧持簪春花，恨无双玉腕。凡物各有匹，以时而合散。干将与莫邪，蛟龙可水断。方其埋丰城，雌雄元示判。神光射斗牛，如烈山以爨。方册纪载详，晋史稽所窜。一谓归张华，一谓属雷焕。变化复成偶，奔逸不可绊。嗟予欠义方。所谓亦云谩。求得既膺铭，负惭尤汗涣。命之谨所藏，珍重勿亵玩。子孙其永怀，岂但目前看。"}