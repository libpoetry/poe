{"id":"842828","title":"次韵答樊山布政元日瞻园吟集见赠","dynasty":"清末民国初","author":"陈宝琛","text":"江山龙虎接茵席，主客林塘乐晨夕。风帆吹落旧年春，汤社趣开新历日。我如沤鸟近寖驯，使君故亦傥荡人。蓬莱一谪卅载逝，坐见沧海三扬尘。陕以东西江左右，澒洞年时阻携手。筑楼我卧闽山云，入幕君醺燕市酒。凄凉世事顿陵谷，蹭蹬才名例箕斗。相逢一笑俱华颠，若者鸡口若牛后？出山小草不识时，往来柳雪飙轮驰。山邱华屋空思旧，风景新亭且说诗。到头失得谁为福？亘古输赢无此局。风流人尚怀谢安，工速君兼擅枚叔。发春献岁试叉手，嚼徵含宫出拄腹。功名浮白总等閒，著述杀青元自足。名园广宴为我开，感话旧雨晞金台。酒垆吟魂招不来，沃酹谁与生前杯？题襟人海行复别，揽辔神州正费才。赓酬四坐雄苏梅，坛坫翁真矍铄哉！"}