{"id":"988296","title":"淳祐七年丁未十一月朔蔡久轩自江东提刑归抵家时三馆诸公以风霜随气节河汉下文章分韵赋诗送别得汉字","dynasty":"宋","author":"常挺","text":"庆元道学家，紫阳诸弟冠。正印君得之，理窟讲深贯。雄文摛玉堂，直笔插东观。粹然中和容，清庙古圭瓒。遁翁上封事，犹或以蓍断。君袖秋月章，直造紫皇案。赤手搏长鲸，未能分万段。白华久无诗，清风可激顽。去身似叶轻，来事如麻乱。帝忧大江东，所至有水旱。列宿选郎闱，福星下霄汉。祇恐席未温，宣室夜将半。"}