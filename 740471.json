{"id":"740471","title":"夜发井陉","dynasty":"清","author":"顾光旭","text":"北斗错落南斗横，出门骑马鸡初鸣。残月倒衔太行尾，朔风忽作胡笳声。我行西出井陉口，气酣拔剑凌幽并。东方半明犹未明，仰见废垒高峥嵘。英雄成败讵足论，韩信去后休谈兵。上倚巉岩下深泽，背水之战非上策。左车奇计果见用，十万雄师竟谁惜。古今形势未必同，俯仰沧桑已陈迹。攒青叠翠一千尺，山鸟山花送行客。黄云黯黯寒压关，涧道阴阴水激石。水溅溅，石齿齿，颇牧何人思将士？挂刀夜起行朔方，功成竭帝明光里。"}