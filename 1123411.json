{"id":"1123411","title":"上清乐","dynasty":"宋","author":"赵佶","text":"紫清天上育华林，绛实朱柯竹叶深。咀嚼繁英身不老，下观鸟兔换光阴。元君八气号青灵，锦帔飞裙住玉城。把握帝符司道籍，拔除尘累济群生。高上皇人宴紫霄，撷芳常引八骞条。肌肤表里琉璃彻，映照三涂万苦消。九日宫中四老真，广霞山上宴仙宾。鸣钟鼓瑟行灵醑，碧落融融别有春。浮绝山连白玉京，金华楼共日华明。五真结就圆珠气，骨似丹琼貌似婴。秀华峰下五灵都，元景神君握化枢。真火有功能造物，销镕五毒出阴途。赫赫曈曈日九轮，六渊宫殿紫元君。霞冠锦帔端居暇，披拂祥烟著赤文。佳气青葱覆紫空，青精羽驾命元童。逆风浩荡三千里，七返香烟处处通。流汩池中大宝莲，开花十丈映池泉。嗅香饮水无饥渴，绰约金华叶上仙。万仞霞山峙玉虚，四司冠剑护灵都。众真稽首持天禁，腰佩仙皇逸录符。"}