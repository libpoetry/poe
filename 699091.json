{"id":"699091","title":"汉宫春晓词","dynasty":"明","author":"徐熥","text":"长信宫中玉漏微，绿杨枝上乳鸦飞。忽听银钥开金锁，残月楼头照舞衣。枕上频闻女伴催，任教初日上妆台。玉肌应共东风软，正梦昭阳侍寝来。宿雾霏微御柳青，水晶帘捲见残星。传言禁漏声休促，昨夜君王酒未醒。莺声睍睆出花枝，肠断流苏梦觉时。一派管弦何处起，遥知别院拜昭仪。"}