{"id":"1032309","title":"壬午再过西禅超师化去一年追感遂赋庭字","dynasty":"宋","author":"黎廷瑞","text":"昔诣超师院，听雨眠疏棂。微吟得深警，小瀹开孤醒。四极何浮浮，织乌飞不停。重来未三年，杯度已西溟。巾屦空挂壁，芳草绿满庭。嘉树亦剪伐，霜干无留青。人生意何常，孤月行秋冥。适来偶流辉，倏去还韬灵。旦暮不足计，惜尔犹典刑。感慨谁与共，晴檐语风铃。"}