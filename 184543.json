{"id":"184543","title":"五月二十日还旧居有感","dynasty":"宋代","author":"孙应时","text":"晨光澹凉月，霁宇来清风。轻舟泛涟漪，初旭升瞳曨。水气散洲渚，蔓花缀榛丛。我行何所之，故林翳蒿蓬。舍掉理幽径，开颜揖前峰。出门望平皋，良苗郁以葱。恭惟昔先人，有此一亩宫。遗字满尘壁，所忧非困穷。但愿君与相，燮调致年丰。前途虽绵邈，初心如可辨。云何十年外，低徊犹有惮。蟋蟀鸣我阶，秋风岁将宴。日月岂待人，及今当自谏。"}