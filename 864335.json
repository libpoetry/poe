{"id":"864335","title":"明觉山中始见梅花戏呈妙明老","dynasty":"宋","author":"王铚","text":"急晷驰轮岁将歇，我更荒村转冰辙。凝岩万物冻无姿，水墨陂塘葭苇折。是谁向背此间来，破萼梅花伴幽绝。遥山谁恨天作愁，澹尽眉峰半明灭。清香自满不因风，玉色素高非斗雪。竹篱凝睇一凄凉，沙水澄鲜两明洁。天仙谪自广寒宫，定与桂娥新作别。尚怜孀独各相望，多情与照黄昏月。从来耐冷月中人，一任北风吹石裂。漫劳粉镜学妆迟，欲写冰肤画工拙。千古无人识岁寒，独有广平心似铁。我因花意拂埃尘，尚恐人传向城阙。诗成火煖夜堂深，地炉细与山僧说。"}