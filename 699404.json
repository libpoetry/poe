{"id":"699404","title":"皇甫仲璋邀饮惠山上","dynasty":"明","author":"袁宏道","text":"东风吹水浴平沙，鸂鶒鸬鹚满钓槎。去日翟公犹有客，到来潘岳已无花。溪鳞呷雨层层浪，水碓舂云处处家。白石青松如画里，临流乞得惠泉茶。萍迹犹怜滞水乡，濯缨满地是沧浪。罢来仙县郎官绶，扮作青溪道士装。沙鸟惯人眠不醒，岸花经雨折还香。相思别后知无益，烂向春风醉一场。"}