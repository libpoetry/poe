{"id":"175443","title":"千年增旧观","dynasty":"宋代","author":"唐仲友","text":"增旧观，旧观已云美。栋宇未翚飞，贤侯为兴起。昔时兮清赏，昔日兮清文。挥弦兮归雁，隐几兮浮云。八篇合绮丽，万古垂芳芬。鹤归城郭幸未改，人去典型犹得闻。风流兮代变，城隅兮势逼。故迹兮溪山，灵祠兮门阈。凑香炎於庶繁，局宇宙於褊侧。惜经度於无地，厌往来於如织。重旧贯於改作，付流年於未极。负吟咏之高名，起登眺之太息。侯至怀古贤，民乐值丰年。谋始规模壮，竞辰旌旆迁。落成駥不日，面势快瞻前。昔人应有待，神交臭兰茝。泪碑忽已新，革带俨如在。当时屈望郎，此意属真宰。楼高兮山远，野旷兮水长。冥冥兮鸿翼，渺渺兮鸥行。客至有永日，诗成无短章。见闻靡不逮，名实非自彰。"}