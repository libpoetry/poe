{"id":"480589","title":"放歌行","dynasty":"明","author":"刘绩","text":"铜驼故国风烟惨，谱牒煌煌犹可览。军壁焚烧纪信车，谏台攀折朱云槛。当时圭组盛蝉联，世泽相承五百年。城中甲第连云起，楼上歌钟镇日悬。人生贵贱如翻手，万事纷纶无不有。国步艰难徒扼腕，世情猜忌惟钳口。乱离家业散无遗，环堵萧然隐在兹。门前屡揖经济士，眼底不挂屠沽儿。十载飘零寄他县，懒将衣食看人面。橐里长嗟无酒钱，床头却喜留诗卷。东邻恶少斗鸡回，白璧黄金满屋堆。也知六博无高手，时至君看好采来。"}