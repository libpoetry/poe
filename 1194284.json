{"id":"1194284","title":"故荥阳君苏氏挽歌词三首","dynasty":"唐","author":"张九龄","text":"门绪公侯列，嫔风诗礼行。松萝方有寄，桃李忽无成。剑去双龙别，雏哀九凤鸣。何言峄山树，还似半心生。永叹芳魂断，行看草露滋。二宗荣盛日，千古别离时。竟罢生刍赠，空留画扇悲。容车候晓发，何岁是归期。缟服纷相送，玄扃翳不开。更悲泉火灭，徒见柳车回。旧室容衣奠，新茔拱树栽。唯应月照簟，潘岳此时哀。"}