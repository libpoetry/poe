{"id":"689956","title":"次洞口桃花几落开之韵","dynasty":"明","author":"张天赋","text":"江上芙蓉带笑开，钓矶光润净无埃。寒潭皎皎涵秋月，芳草萋萋绕古台。满眼行云甘雨细，数声啼鸟好音喈。笑看舞鹤留人醉，座上清风次第来。洞门雨歇乱云开，万里秋旻绝点埃。几树青风彭泽柳，一天明月子陵台。栖松幻鹤安身稳，隔岸黄鹂好语喈。归去妻孥笑相问，无鱼空坐钓台来。"}