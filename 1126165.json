{"id":"1126165","title":"诗四首","dynasty":"宋","author":"崔鶠","text":"我如秋蝶未忘情，对此寒花叹此生。常愧老来亲拄杖，看花不似蝶身轻。芙蓉堂下水溟溟，老去难禁此段清。唤取王郎吹玉笛，愁来要听水龙声。荒蒲乱苇簇人烟，指点江州一望间。惜取看人闲目力，琵琶亭上看庐山。屯云塞望蔚青林，刻雪停空立皓禽。南渡长淮才一水，令人便起五湖心。"}