{"id":"1105658","title":"主簿程同年和永平门诗再赋四绝因以赠别","dynasty":"宋","author":"王十朋","text":"迂儒政事只平平，滥守鄱阳十里城。赖有同年更同事，公馀时作苦吟声。高唱犹嫌二谢平，偏师能破五言城。鄱人口诵新门记，已作雷门振大声。才知端如杜下平，异时何止任专城。三年俛首栖榛棘，行作冲霄鸾凤声。春尽湖如镜面平，扁舟送别古鄱城。相将我亦为行客，征雁来时好寄声。"}