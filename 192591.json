{"id":"192591","title":"次韵和致仕李殿丞寅见寄之什因以纪赠","dynasty":"宋代","author":"杨亿","text":"乡国驰名几十春，鸣臯一旦九天闻。翔鸾栖棘曾为吏，金鼎调梅未致君。百里象雷嫌碌碌，片言折狱厌云云。诗名已是齐康乐，笔力何曾减右军。抗表忽然干凤扆，拂衣殊欲谢人群。都缘梁苑慷为赋，且免钟山被勒文。清夜独吟牛渚月，高秋时望帝乡云。鲤庭禀训门逾盛，兰畹传芳气益薰。尽室远依洪井侧，直钩犹钓楚江濆。西山有乐应须铒，待看蜺旌入紫氛。"}