{"id":"812240","title":"顾鉴沙棡伴梅图","dynasty":"清","author":"朱景英","text":"高人只合占幽栖，一卷冰文避俗携。清到梅花圆个个，澹他尘梦小楼西。霜华斑驳月黄昏，花底凌兢少慰存。却胜冲寒远相访，水边篱落竹边村。阅世风烟老岁寒，为攀嘉树感无端。清芬的的君能诵，底补笙诗咏采兰。江乡花事近如何，读画天涯忍放歌。开遍早春三百树，不堪回首白云多。"}