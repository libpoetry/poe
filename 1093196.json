{"id":"1093196","title":"咏陶弘景","dynasty":"宋","author":"韩淲","text":"山中宰相陶隐居，所注本草将何如。更题真诰作神遇，佳梦是实宁非虚。人生形神为干躯，心欲造设气乘除。瞬息变幻争夺途，入山何难可踌躇。玉波流烟照林庐，岚影爽气归衣袪。晏起早卧食息馀，三景九道回八区。一再传其坐忘欤，俛仰今昔多忧虞。荣名中人天机浅，言与不言养恬愉。"}