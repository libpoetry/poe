{"id":"702175","title":"访李鳌峰别驾于西台遍观胜景乐而有作六首 见日亭","dynasty":"明","author":"湛若水","text":"见日亭前有所思，祝融看日五更时。一泓本体凉如水，五色祥云拥护之。石泉乍见已涓涓，到此凭栏望虎门。人世但闻川上叹，谁从大海问真源。乐山乐水亦人情，仁智元来一体成。不用游人更分别，诸天踏遍又蓬瀛。九年面壁须忘壁，到了忘时又著忘。忘与不忘真体见，山风吹动薜萝裳。常欲休休未得休，直须见道与天游。道中实体无休处，何必憧憧起念头。坡老嘐嘐说瑞光，谩誇北斗共光芒。道人自有神光在，夜夜明珠海底藏。"}