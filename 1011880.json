{"id":"1011880","title":"偈颂三十首 其十一","dynasty":"宋","author":"释印肃","text":"若无一切心，何用一切法。佛说一切法，为除一切心。若人解实相，于中无虚诳。说与不说同，是即名最上。实相未全融，语默空花同。而复结空果，后进不能通。何故不能通，缘师指落空。依妄不归实，师子堕邪宗。二妄相依堕，带累千万个。因一人道虚，万类皆招祸。不了却自心，只管说他过。将谓佛法僧，也似陈行货。倒床吃不得，苦痛忍难过。晓夕无把捉，又见火轮磨。始悔我自错，无福转加祸。未得将为得，未證将为證。妄想一刹那，果招沙劫病。皆是自欺心，不依佛慧命。六度未能圆，五戒犹未定。口说一切无，贪嗔转增盛。人问道如何，胡应全无性。此不见性种，三界魔民虫。众生若遭遇，万劫堕贫穷。自坏他亦坏，自聋他亦聋。自堕彼亦堕，自空彼亦空。究竟还如佛，万像一镜中。若能如是解，可表警凡笼。"}