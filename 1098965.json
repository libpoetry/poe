{"id":"1098965","title":"薄薄酒三首 其二","dynasty":"宋","author":"张侃","text":"薄薄酒，免厚味，丑丑妇，得长年。渊明饮酒聊小醉，醉后清风北窗眠。季伦百万买娇丽，一朝祸至空弃捐。因思达者得其趣，那用情爱汩心渊。门栽五柳池种莲，瓶无斗粟囊无钱。浮云富贵不须问，在世得失付自然。君看曳玉垂金趋魏阙，何如蹑舄散策吴羌边。君看奇珍异味食方丈，何如粝饭野蔌在目前。古来知此亦自少，或出或处随吾权。入秋雨过暑光薄，桂子将绽添清妍。抱瓮独醉有深乐，不用抽钗唤李娟。"}