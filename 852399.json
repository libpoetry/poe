{"id":"852399","title":"沙堤行","dynasty":"宋","author":"文同","text":"金吾驰骑东复西，督兵万指平沙堤。传言筑路拜新相，恐与九衢同一泥。夜来上在蓬莱宿，手写姓名符梦卜。连诏黄门下北扉，趣草赞辞登力牧。平明剑佩罗东阁，大字满行书德业。谒者长言告紫宸，感召一庭和气合。上心喜曰予良弼，未谢急宣令直笔。群吏迎归政事堂，指顾之间歌画一。午漏初移催入马，宝带盘腰印垂胯。归来冠盖烂盈门，异口同音贺太平。"}