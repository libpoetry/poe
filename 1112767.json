{"id":"1112767","title":"寄李端叔二首","dynasty":"宋","author":"张耒","text":"束发闻至道，荣辱久齐观。中年婴世故，已复傲忧患。閒居虽荒寂，几杖颇清晏。悠悠閒晷景，草草贫寝饭。狂言无为发，浊酒醉自劝。与君通家旧，迩者颇屡见。相望岂示远，数舍隔异县。吾人师佛祖，妙旨得忍粲。敛藏避世俗，未免逢侮讪。坐令鬓垂雪，犹把从事版。尺书每见警，妙语珠在贯。复君进明德，同遂丘壑愿。陈墟自古皇，疆野实楚县。沃野接神畿，荒沟漕淮甸。民风静而陋，原隰平以远。我来逢艰岁，禾黍秋色浅。荒居困蛩蚓，风雨老藜苋。闭门谢车马，隐几亲笔砚。马迹巷泥深，庖烟檐日宴。深居窥老易，妙理殊自玩。困亨方寸足，夸安劳远愿。乖离感岁月，老色各满面。友道古所敦，尺书莫辞倦。"}