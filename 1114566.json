{"id":"1114566","title":"偶成","dynasty":"宋","author":"李流谦","text":"骄阳前日拟镕金，积雨逢秋却厌淫。本自乘除无德怨，枉劳嗔旱复嗔霖。小溪浅涸如焦釜，一雨朝来万马奔。举手栏边誇海若，已无馀沥到瓶盆。黄流衮衮蹴天来，截岸夷洲不可裁。凫鹜疆封遽如许，莫贪浩渺径须回。畏日得凉才小惬，因秋感岁却成悲。君看八万四千劫，只在炉熏起灭时。爷娘把笔祝功名，四十衣衫半是尘。倦去引杯成独啸，儿痴失学未须嗔。未老形骸足自支，唯忧多病酿成衰。诗书犹作发丘将，稽首竺乾真我师。乐天已贵杯常把，元亮虽贫饮亦豪。等是逍遥吾自择，不能为白但为陶。有弟书来唤我归，客情偏觉雨声知。恰当浊浪粘空际，正是青山到梦时。眼入平芜隔暝霞，有兄官满未归家。三人兄弟仍三处，指点飞鸿一叹嗟。仲明我友一肝肠，爱子慇勤出妙方。病后药囊真壁垒，老来贝叶是资粮。"}