{"id":"620926","title":"陆将军行赠震湖都护","dynasty":"明","author":"黎遂球","text":"陆将军，环走边庭如己屋。醉卧每枕死□头，长啸能呼战鬼哭。往时赤脚向朝鲜，剑气直射须眉前。相君敛容深借问，尺书夜降清□天。归向辽阳气犹热，叛兵怒号弓寸折。掀髯上马突入营，拍鞍大骂教无说。掉舌如刀不畏人，天生虎力能捍身。世人尽议袁毛事，可怜双眼看曾真。将帅交摧相印解，当时重足群相戒。丈夫血愿洒沙场，安肯囚冠坐疲惫。唉然太息还乡里，扁舟老挟贤公子。秃袖重为海外游，歌舞筵前认君是。夜听琵琶如听筑，把酒低头看髀肉。何人再得将军笑，直使□雏向山哭。"}