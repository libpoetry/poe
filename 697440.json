{"id":"697440","title":"万伯修东巡歌八首","dynasty":"明","author":"胡应麟","text":"麟阁由来画虎头，辕门此日拜貂裘。金泥玉玺从天下，御笔亲题定远侯。闻道将军武略饶，频年横槊绝临洮。酡酥一醉楼船上，十万雄师已渡辽。亲提精甲到平襄，汛扫鲸鲵百丈强。莫诧伏波年尚少，大标铜柱在扶桑。征马翩翩度北风，干将曾授白猿公。胡床静夜梅花落，万骑长驱一啸中。铁甲三千照大幢，金戈百万洗长江。前茅壮士讴歌发，一箭天山夜请降。无定河边息鼓笳，受降城下听琵琶。何劳更问燕然碣，万丈穹碑勒海涯。山西诸将定谁贤，烈烈营平四海传。尽扫先零何足道，千秋勋业付屯田。露布千言尽手裁，霜笳奏凯入蓬莱。西京枉貌麒麟阁，文武何人吉甫才。"}