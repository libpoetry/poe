{"id":"511299","title":"修外海赤坭岭墓作","dynasty":"明","author":"陈献章","text":"赤坭冈头封马鬣，生荆死竹无日月。晚生曾孙贱又劣，仰首苍天泪流血。载锄入山日已决，北风吹我篙橹折。悲鸣中夜声呜咽，晓踏荒山马蹄热。开榛伐树功务捷，指挥群仆口喋喋。须臾豁见天然穴，高下山川甚蟠结。西南诸峰青不绝，东北漫漫海波贴。向来浅土悲灭裂，再握又恐灵气泄。复以玄石置墓碣，永云云来千万劫。人生贵贱那可必，下山复作儿女别。"}