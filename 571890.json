{"id":"571890","title":"舟中望黄山","dynasty":"明","author":"袁宏道","text":"识面二十年，登临才半次。濡雨出层岚，未曾留一字。青山笑主人，何事近相易。墨潘汗巉岏，数尽他家事。主人忽沉想，为君搆幽丽。兀然三四峰，反覆无可记。孱陵一万家，家家立生翠。倍远倍高寒，淡冶如秋睡。昔我登郡楼，微芒见葱髻。越三峡而南，千里尽平地。见培塿则喜，何况发姿媚。见色不见山，此是山三昧。"}