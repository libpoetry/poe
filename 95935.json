{"id":"95935","title":"再宿合龙山","dynasty":"宋代","author":"赵蕃","text":"山僧虽居山，山岂山僧有。政如多藏家，黄金为谁守。我虽不居山，随至辄有取。未嗤无田人，饭薄亦昏昼。生平所经历，胜处十八九。要当考于诗，未易谈诸口。合龙近始至，游访兹亦偶。爱其四回合，中乃开户牖。欣然遂留宿，日早未及酉。壁间右丞句，岁月蔽尘垢。摩挲追和之，武夫继琼玖。及今再来过，如客还旧亩。往泉但涓涓，今作雷音吼。往筍尚戢戢，今已长过母。长夏当更佳，我住秒得久。绕竹听泉鸣，悠然屡搔首。"}