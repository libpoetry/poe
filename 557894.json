{"id":"557894","title":"梦奚元启","dynasty":"明","author":"张弼","text":"曲江池畔龙化鱼，明光宫前垂献书。丈夫意气薄霄漠，健翮不受樊笼拘。归来吴门领燕月，三尺剑光飞刻缺。不容匣底绣紫苔，要封塞外天骄血。我曾曳裾趋后尘，壶觞觚墨时相亲。荆卿台前雪没胫，狂游不惜肌肤皴。南薰楼头一分手，过隙光阴白驹走。翠帘两度见飞萤，消息不闻空仰斗。今夜翩然入梦魂，五色彩笔扛昆崙。白日下照寸心苦，好风吹入金马门。金马之门在天上，双双玉人笑相向。梦回海角只孤吟，千里百里相思心。霜华满地月华白，悠悠何处鸣寒砧。"}