{"id":"49277","title":"娟净轩","dynasty":"明代","author":"张羽","text":"绿竹有异质，夙著风人篇。猗猗瞻淇隈，翟翟怀卫泉。拾遗美形容，复有娟净言。微植被奖饰，丽句永流传。若人同所尚，掇辞以名轩。攒玉矗森爽，编翠郁芊绵。鲜标贯寒日，密叶冒清涟。遥想佳雨余，静对罢鸣弦。濡翰传霜节，搦管题春妍。聊探词咏妙，默寄图绘宣。逝将泛涛江，息驾依名园。攀枝扫凉月，憩阴濯寒烟。虽微求羊高，请附嵇阮贤。缄诗附所爱，缠系日为年。"}