{"id":"496063","title":"沁园春 其三十 别车两泉侍御","dynasty":"明","author":"夏言","text":"骢马翩翩，荐冠矗矗，丰采超群。记阊阖排云，当年封事，楼台得月，此夜清尊。旧话偏长，好怀难尽，笑口平生得共君。灵峰麓，喜谩劳车马，特驻柴门。五云北望天阍。正迢递、江湖引梦魂。念老我余龄，自宜田野，看君壮气，久负经纶。边塞烟氛，闾阎疲瘵，须向明廷仔细论。兹行好，愿匡扶圣主，早建奇勋。"}