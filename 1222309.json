{"id":"1222309","title":"苦热叹四十六韵","dynasty":"元","author":"王恽","text":"祝融驾火虬，顿辔周八裔。战酣西北乾，回薄馀暮炽。朱光沸虞渊，大地蒸一气。苍茫夜色湿，酗郁玄象醉。今年六月中，荼毒逾往岁。金晶才始伏，熛怒势此锐。炎官张火伞，屏翳扬赤帜。四合歊陈来，一鼓赫离治。天潢影半涸，星鸟芒欲彗。吟风树叶噤，塌翮林鸟坠。并兼坎兑权，不使天地闭。王城十万家，薰灼迫一势。乾坤堕炽瓮，逸德骇天吏。掩关人事绝，藏伏敢口议。褰裳起中夜，通夕不容寐。扪背赭汗流，窥井汤泉沸。松间有困鹤，无梦到清唳。墙根有腐草，萤化光晢晢。穿帘入我室，照眼惊火齐。阴蟾遁老魄，火鼠骋黠智。夜深过我前，跳踯翻饮器。屋古又足蝎，伺螫尤谨避。簟纹燎炎辉，侧胁能少憩。举动体愞熟，歔欷气短细。抱水眠或可，挥翣何所济。二年客京师，身幸置散地。虽无束带劳，唯老觉加倍。彷徨不知曙，种发沐而被。四序本平分，偏盛谁所致。火攻出下策，不已熸万类。嗟此一世人，暍死将何厉。此生匪金石，流铄吁可畏。内热复自焚，衰槁将立至。燥惟以静胜，事须以义制。冰山讵可依，炀灶非所媚。遐想昆陵巅，庭观何伟丽。巍然五千仞，日月光隐蔽。回环十二楼，空明淡无际。水晶作柱础，群玉绚轩陛。天风掠枕席，月露湿环帔。瑶台拥灏灵，万舞发清吹。真仙事朝元，鸾凤互骖翳。阆风接玄圃，追陪忆游戏。何年堕尘缘，坐想无由诣。安得万里风，振此垂天翅。脱落区中囚，高举寻吾契。"}