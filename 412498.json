{"id":"412498","title":"渡江歌","dynasty":"近现代","author":"俞长源","text":"扬子江头飞杨花，劳人伤别古所嗟。昨夜闺中潋滟酒，今日江上渡汉楂。鼓楂图南无夭阏，惟轮之力纷其拿。中流四顾忽怦动，有世何年陷此窊。填之未闻来精卫，补之未闻降女娲。长此奔腾莽黄浪，人物万世尽淘沙。长此迢迢银汉隔，江南江北望眼赊。挥刀断水流不止，灵鹊乏术梁无涯。抚舷脉脉难自名，愚公之计愿何奢。水若有情水亦老，人若不老无春华。愿言金汤在天堑，铁打山河固汉家。"}