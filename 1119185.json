{"id":"1119185","title":"次泉守游郎中","dynasty":"宋","author":"陈宓","text":"七闽遍数刺桐州，自昔贤侯惠爱留。洛水桥新浑似昨，梅溪人诵不能休。近来善政称三最，相继清名照九秋。我别十年思一到，不知何日此心酬。穷山野老腹应便，冕黻朝天袂屡牵。黄霸拟登三事列，寇恂仍借一期年。极知公意山林恋，自是天心鳏寡怜。顾我闲人邻邑住，密依仁政亦熙然。"}