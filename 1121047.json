{"id":"1121047","title":"观八阵图说","dynasty":"宋","author":"岳珂","text":"八阵初兴黄帝时，貙刘在汉纪乘之。流形龙虎随雷雨，定位鸟蛇分坎离。地以云升高复下，天从风别正之奇。自然至理开成象，一气未应虚艮维。天分三百六十度，巧历难窥本在奇。万世机缄发龙卧，六军偏伍漫鱼丽。常山变化徒言用，斜谷崎岖不遇时。积石平沙人不识，尽从靺鞨说行师。"}