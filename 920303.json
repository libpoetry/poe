{"id":"920303","title":"自清平镇游楼观、五郡、大秦、延生、仙游、往返四日，得十一诗，寄子由同作 其十一 自仙游回至黑水，见居民姚氏山亭，高绝可爱，复憩其上","dynasty":"宋","author":"苏轼","text":"山鸦晓辞谷，似报游人起。出门犹屡顾，惨若去吾里。道途险且迂，继此复能几。溪边有危构，归驾聊复柅。爱此山中人，缥缈如仙子。平生慕独往，官爵同一屣。胡为此溪边，眷眷若有俟。国恩久未报，念此惭且泚。临风浩悲叱，万世同一轨。何年谢簪绂，丹砂留迅晷。"}