{"id":"854068","title":"豆苗","dynasty":"宋","author":"方岳","text":"江南之笋天下奇，春风匆匆催上篱。秦邮之姜肥胜肉，远莫致之长负腹。先生一钵同僧居，别有方法供斋蔬。山房扫地布豆粒，不烦勤荷烟中锄。手分瀑泉洒作雨，覆以老瓦如穹庐。平明发视玉髯磔，一夜怒长堪水菹。自亲火候瀹鱼眼，带生芼入晴云盌。碧丝高压涎滑莼，脆响平欺辛螫蔊。晚菘早韭各一时，非时不到诗人脾。何如此隽咄嗟办，庾郎处贫未为惯。"}