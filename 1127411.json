{"id":"1127411","title":"对雪六首","dynasty":"宋","author":"强至","text":"几尺江东雪，同时户北风。全家愁坐外，寄命苦吟中。已分书帷冷，偏憎酒盏空。漫将丰岁兆，去问白头翁。草树惊全失，山河望转非。片时藏地险，底处极天围。楼半轻相逐，檐前急自飞。乘风还有意，故去点人衣。飘洒三冬暮，苍茫一气凝。寒威斗自壮，空色晓逾澄。狂走寻冈兔，饥呼失树鹰。年来交态浅，有兴即谁乘。影乱侵书幌，花轻辍酒杯。襟怀同落寞，气象亦崔嵬。屡折参云竹，偏凌照水梅。红炉方尔附，未可论寒灰。色浮千里白，气逼万家寒。独鸟饥犹啄，痴儿喜自团。向风初舞急，入夜转声乾。此味同谁冷，吟窗映素冠。朔风吹不尽，颢气入无间。市井人喧息，江湖鸟翼顽。酒边惊晚岁，吟外失群山。温室便高卧，明朝任塞关。"}