{"id":"695255","title":"德藏寺和嘉兴徐郡守题壁","dynasty":"明","author":"林光","text":"佛子阶除处处幽，一凉如水入深秋。林花欲放堪浇酒，身事无端更倚楼。青草蒙茸随雨化，白云缥缈自天游。蒲团试问安禅老，可识人间半点愁。法镜留将法眼观，松风细细动波澜。僧床佛阁聊供睡，龙马图书掩不看。杯饭寻常忘我老，匣琴容易向谁弹。知心却有东篱菊，不择先生是小官。"}