{"id":"1126708","title":"挽李尚书母太淑人","dynasty":"宋","author":"黄干","text":"少壮闻忠教，生平阅险夷。篆烟长寂寞，驺从任驱驰。尘俗浑无染，湖山每自怡。儒冠惭佛学，列妇胜男儿。紫橐光先烈，青衫拾世科。家声今益振，母训昔应多。方听焚舟誓，俄闻鼓缶歌。定非孙与祖，一战一言和。枌社传家范，阶庭著义方。能令锵剑履，争欲倚门墙。么么真无用，提撕独异常。登堂今已矣，收泪转淋浪。"}