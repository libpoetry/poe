{"id":"1106566","title":"别张君玉二首","dynasty":"宋","author":"王质","text":"烟霜江汉雁南飞，鹦鹉洲前再拜辞。风劲周郎焚舰日，月明庾老上楼时。无言只共江声语，有意惟凭山色知。他日中原公事了，磨崖千丈要丰碑。白云黄鹤会相逢，湖北江南故楚宫。拭目文章王八座，叩头勋业赵三公。今朝侧耳听奇伟，何日投身佐事功。公到京师相记忆，芦花江上竹竿风。"}