{"id":"104258","title":"欧阳永叔寄琅琊山李阳冰篆十八字并永叔诗","dynasty":"宋代","author":"梅尧臣","text":"我坐许昌尘土中，山翠泉声违眼耳。公虽被谪守滁阳，日少郡事穷山水。东南有风西北来，忽得书诗连数纸。并寄阳冰古篆字，字形矫矫龙蛇起。其文乃只题姓名，大历六年春气尾。报云此篆无人知，野僧好事为公指。公留岩下久徘徊，公剔莓苔汲泉洗。点画虽然未苦讹，霜侵风剥多皴理。公疑鸟迹踏苍崖，山只爱惜将有以。云藏至今不近俗，月伴古源清且泚。此石公知石不知，公与前人定知己。墨模几幅许传玩，譬於玦玉终可喜。况复为诗刻其下，句奇字峻惊山鬼。何当少得从公游，为公挥笔宁非美。"}