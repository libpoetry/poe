{"id":"598613","title":"卧游罗浮和卢方伯","dynasty":"明","author":"庞尚鹏","text":"曾拟罗浮访列仙，风烟缥缈石楼前。林亭丹灶知何在，欲问当年葛稚川。俯仰天吴如咫尺，万里乾坤悬几席。黄龙洞口驾飞云，四百峰头生羽翼。沧海瀰漫东复东，三更日出海波红。枕书高望扶桑顶，咫尺天河有路通。参差台殿曾游处，鹿鸣涧底闻人语。捲帘飞瀑昼生寒，朱明草木多风雨。谁是名山真主人，蓬莱阁上好寻真。神游八极清风远，壶里同收天下春。"}