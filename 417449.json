{"id":"417449","title":"金缕曲　赠牧石","dynasty":"近现代","author":"寇梦碧","text":"土伯何饕餮。锉腥牙、霎时啖尽，楚魂湘血。花外一蝉留晚韵，剩共残阳低咽。算兰畹、流风未歇。秋雨茂陵蕉萃甚，便金茎、莫疗相如渴。诗胆壮，尚如铁。登场叱吒行云裂。镇依稀、斗雷射日，古之虓杰。尽有馀威挥铁笔，谁道壮夫不屑。奈零落、汉砖秦碣。一奏昆刀馀恸哭，甚踏天、不割蟾蜍月。肝肺冷，为君热。"}