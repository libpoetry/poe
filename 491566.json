{"id":"491566","title":"题杨奇琛所藏山水图歌","dynasty":"明","author":"刘崧","text":"我本白云人，爱住青山下。五岳寻幽未忆归，穿岩历壑穷秋夏。曾看绝壁明高霞，秀色照耀金莲花。洞前远访丹泉井，谷口时逢白鹿车。鹿车东渡溪流浅，瑶草春香绿如剪。海门日出天鸡鸣，手接飞萝上层巘。是时笙鹤从天来，径欲浮海观蓬莱。云路微茫波浪阔，使我叹息空徘徊。十年汨没尘埃里，却看丹青心独喜。问君何处得此图，彷佛林峦烟雾起。虽无秀绝凌衡岷，点染亦复穷其真。深林修竹草亭静，似是水边修禊人。苍苔白石临流路，亦欲相呼抱琴去。晴天指点北飞鸿，应识云中旧行处。"}