{"id":"732203","title":"东湖樵夫歌","dynasty":"清","author":"邢昉","text":"石子冈前雨萧萧，古木落叶凌风飙。侍中碧血今犹在，荒祠白日鸣鸱枭。于役来作东鸥客，父老告我东湖樵。东湖樵夫为谁子，负薪来往东湖沚。朝廷不守金川门，野夫合逝东湖水。樵夫樵夫真丈夫，一死奚足更踟躇。我向东湖转惆怅，呜呼！独不闻雪庵和尚补锅匠。"}