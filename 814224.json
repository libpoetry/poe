{"id":"814224","title":"好事近","dynasty":"清","author":"周之琦","text":"冷落七陵烟，秋在玉津园侧。三载金梁月底，住天涯羁客。侯家冈树望中迷，来去总衔恤。忍说潇潇风雨，作他乡寒食。招隐故人书，孤负锦笺盈箧。拈出中仙词句，但拥门黄叶。玉觞无味已多时，怀抱向谁说。惆怅燕莺声里，赋晓风残月。一棹柳园津，还拟汴堤游历。珍重陌头烟缕，付登楼人忆。秋花驿路尚多情，尘外似相识。错向凄红冷蕊，认春风颜色。"}