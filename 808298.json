{"id":"808298","title":"题阿房宫图","dynasty":"清","author":"洪亮吉","text":"一百万卒长城中，四十万卒新安东。咸阳闾左已尽发，余者内筑阿房宫。小刑鞭笞大刑族，趣就咸阳万间屋。连城跨渭百里余，日月光穷许然烛。秦家筑城非一隅，秦家筑宫连百区。雄心一世至万世，束缚黔首常安居。可怜绢粉今凄瑟，焦土星星野萤出。版屋祠荒赛百虫，阿房赋冷吟残虱。噫吁嘻，悯儒乡，火一日。咸阳宫，火三月。君不见，楚人灰红秦烬黑，汉家龙兴由火德。"}