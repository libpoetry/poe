{"id":"963983","title":"送石士志推官赴调","dynasty":"宋","author":"洪咨夔","text":"石友抱奇璞，朅来掾吾邦。昂然凌霄姿，莒鼎独力扛。入幕有此士，诸人亮难双。决事风赴谷，哦诗雨翻江。青衫裹妍骨，黑发今眉庞。世无九方皋，谁识骊与駹。一朝解绶去，船鼓催逢逢。阖府少颜色，我心若为降。倦游方闭门，寄傲但一窗。惜别不得饯，况能缀羊腔。明廷急才俊，召驿南逾泷。森森邓林枝，剪拔穷株桩。岂其饭牛戚，未作展骥庞。早晚对北阙，叶钟发鲸撞。"}