{"id":"434978","title":"雨雹","dynasty":"金末元初","author":"李俊民","text":"云龙失守元气乖，隐隐愁听狂车雷。须臾飘骤不成雨，一天风雹从何来。交横散落星石陨，纷霍迸击冰山摧。坳平忽讶坑谷满，垤起俄作丘陵堆。惊忙飞走残夭夭，斲器枝叶枯根荄。穿窗入户弹相射，填街溢巷把莫推。恢恢难补天网漏，凛凛欲压坤轴颓。一方生理遭殄瘁，造物不恤空自哀。是时仲夏行冬令，谁把四序颠倒催。虽有舜弦愠不解，孰谓邹律春能回。阳虽位降乾道在，一阴才进力可排。履霜之渐此其始，司寒挟党结祸胎。春秋大小百馀国，独向鲁地三为灾。世间万事岂不见，那用区区书观台。我思天变岂徒尔，以象告人当自裁。"}