{"id":"946827","title":"中秋玩月宴友","dynasty":"宋","author":"陈舜俞","text":"秋风清且劲，夜月澄无哗。月当澄清间，百倍常光华。金盘挂滉瀁，水鉴磨痕瑕。未离碧海久，渐到黄道斜。嫦娥琼肌滑，羞死吴宫娃。蟾蜍银窟寒，不穴死水蟆。依稀闻兔捣，髣像见桂花。岂止数千里，已照万人家。都人尤侈盛，时节惜芳佳。楼台延皓魄，帘幕去周遮。交错宴子女，嘈杂鸣箫笳。清影落酒盏，爽气侵巾纱。常明复置烛，掷果如散沙。而我旅其间，甚贫亦可嗟。遂召朋友云，可饮文字耶。客来俄满堂，风棱森镆铘。主人出对客，衰病植蒹葭。所共天上景，能如富者奢。污樽荐醅蚁，獠羞错鱼虾。释焉帽与带，果止柰与瓜。高言抗峥嵘，冲灵坦凹窊。情亲弗委曲，论极成纷挐。寒棱入吟骨，欢意自天涯。不因斗柄转，岂信漏刻赊。无端鸡三号，渐引鼓五挝。良会诚惜已，同心又何加。残辉促坐席，晓意生微霞。明发作此诗，遗我异时誇。"}