{"id":"1125163","title":"蒙用诸人韵赋诗见贻复用韵谢之","dynasty":"宋","author":"晁说之","text":"昔人何事爱吾庐，燕雀鸾凰不并居。乡社鸣琴欣日永，宦游退鹢恨风初。迷楼赋罢梦何处，双扇诗成泪不疏。莫问今朝多白发，年时曾奏万言书。一年几相作新沙，鼙鼓难开上苑花。顾我何堪鸣玉佩，如君不得侍金华。隐身思傍悬壶树，仙驭须求蒙顶茶。辜负麒麟功业志，只教人唤作诗家。"}