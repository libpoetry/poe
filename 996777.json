{"id":"996777","title":"过致政屯田刘公隐庐","dynasty":"宋","author":"黄庭坚","text":"儿时拜公床，眼碧眉紫烟。舍前架茅茨，炉香坐僧禅。女奴煮罂粟，石盆泻机泉。今来扫门巷，竹间翁蜕蝉。堂堂列五老，胜气失江山。石盆烂黄土，茅斋薪坏椽。女奴为民妻，又瘗蒿里园。当年笑语地，华屋转朱栏。课儿种松子，伞盖上参天。投策数去日，木行天再环。先生古人风，铁胆石肺肝。眼前不可意，壮日挂其冠。解衣庐君峰，洗耳瀑布源。雾豹藏文章，惊世时一斑。众人初易之，久远乃见难。忆昔子政在，为翁数解颜。五兵森武库，河汉落舌端。王阳已富贵，尘冠不肯弹。呻吟刊十史，凡例墨新乾。宰木忽拱把，相望风隧寒。百楹书万卷，少子似翁贤。"}