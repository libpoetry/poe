{"id":"1194036","title":"赠成鍊师四首","dynasty":"唐","author":"刘言史","text":"花冠蕊帔色婵娟，一曲清箫凌紫烟。不知今日重来意，更住人间几百年。黄昏骑得下天龙，巡遍茅山数十峰。采芝却到蓬莱上，花里犹残碧玉钟。等闲何处得灵方，丹脸云鬟日月长。大罗过却三千岁，更向人间魅阮郎。曾随阿母汉宫斋，凤驾龙軿列玉阶。当时白燕无寻处，今日云鬟见玉钗。"}