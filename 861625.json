{"id":"861625","title":"和汪诚之韵","dynasty":"宋","author":"王炎","text":"昏昏未必晦，昭昭未必明。浑浑未必浊，漻漻未必清。吾道本自贵，国爵亦可并。所以鲁素王，但欲比老彭。嗟予久敛退，用志难峥嵘。吾友暂蟠蛰，侧耳春雷轰。韫椟足岂刖，扛鼎肩不赪。鼓行当擅场，敌者谁为勍。伫看庆多马，为彼酌兕觥。下视俗子陋，未识仁者荣。譬如黄流污，宁涴皎月晶。相期在远到，所急非小成。颇恨会遇疏，未免鄙吝生。大篇何舂容，雅思真和平。知君培其根，许我撷其菁。虚静能养心，笃实可存诚。此理君得之，底里期再倾。"}