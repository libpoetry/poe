{"id":"1209074","title":"摸鱼儿 至元六年二月望日登安陆白云楼楼今为分宪公廨城中有楚大夫宋玉故宅与池其井名琉璃井有兰台故基","dynasty":"元","author":"宋褧","text":"屹危阑、郢都西北，滔滔汉水南去。兰台陈迹何从访，废宅芳池凝伫。愁绝处。空只有、琉璃眢井蛙声聚。千年遗绪。邈白雪宫商，雄风襟量，恍惚可神遇。英灵在，应念诸孙卤莽。斯文徼福如许。蕙肴兰藉椒浆奠，屈景幽魂同赴。惊节序。却邂逅、春深不识悲秋苦。抚今怀古。谩醉墨淋漓，狂歌悽惋，和者应无数。"}