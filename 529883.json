{"id":"529883","title":"詶赠方周二子","dynasty":"明","author":"徐祯卿","text":"弱弄寄觚翰，中岁慕沈玄。浮章粲华囿，精理密真诠。弘述允大道，忘言亦自然。常恐良时暮，兰苕岂久鲜。游情倦素艺，委志脱玄蝉。流观宇宙内，尚友羲皇前。方生振文绮，周子揽?筌。清论澄秋水，温藻发春泉。跂予慕二美，猗子企前贤。乃惬同栖志，忽枉瑶华篇。气感声必合，迹异理无愆。永保日新愿，均期善自全。"}