{"id":"1109776","title":"饯潘吴二察院去国五首","dynasty":"宋","author":"刘黻","text":"两豸归欤一相留，孤山草木亦含羞。忠言不必排阊阖，付与钱塘江自流。涂碑共说台官去，局面还忧宰相来。今古几多兴废事，只缘忠佞是胚胎。谁新白屋当灵鹫，倚汉横霓几栋梁。因想中原陵寝处，断垣衰草正斜阳。宰相从来号读书，晚年似欲效痴儿。痴儿多病伤于饱，爵禄如何对饱时。生节雷声午夜残，囊封一疏夺冰寒。先生此去非沽誉，留与时人作样看。"}