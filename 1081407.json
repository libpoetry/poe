{"id":"1081407","title":"龟山寺诗","dynasty":"宋","author":"赵鼎","text":"夕照衔半壁，烟霏淡横练。呼风挂帆席，晚著淮东岸。波流荡伏龟，山脚插秋汉。白塔欻飞动，绀宇锁华焕。小阁候潮平，微径依山转。云林杳霭间，历历皆奇观。十年客京洛，每抱辕驹叹。何意顿萧然，朝来舟出汴。眼界霄壤分，骨相仙凡换。鲈从秋后肥，米到淮南贱。幸脱兵火馀，苦为尘网绊。沧海寄馀龄，去此不难办。招邀谪仙人，骑鲸游汗漫。"}