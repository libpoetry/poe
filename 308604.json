{"id":"308604","title":"角招·六禾言，车过南冈，驿梅已著花","dynasty":"清代","author":"陈洵","text":"故山瘦。邮程倦、绕烟村种树无柳。细禽啼暝岫。堕策短亭，和冻呵手。绡盟凝久。想嫩茁、蓝田萦亩。一笛临风缥缈，做千百折回肠，为蛾眉螓首。知有。凭寒翠袖。栖香纸帐，宫样还输秀。照奁溪月溜。暗惜年华，花风催候。新愁间旧。透一缕、酸心调酒。宠极东皇漫奏。趁飞雪、约黄昏，携车后。"}