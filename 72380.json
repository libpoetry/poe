{"id":"72380","title":"归朝欢·业尽神生光一簇","dynasty":"元代","author":"王处一","text":"业尽神生光一簇。颐养长生真面目。心目还似月当天，神清有若风摇竹。醉唱仙部曲。更令般载瑶台玉。透昆宫、星坛月殿，日射喷红绿。不向人间贪福禄。时得诸天常整覆。五方霞彩结成雯，洪波里面金丸漉。灿烂明胜烛。七宝九宫光透熟。转玲珑、刀圭入腹。不论惊荣辱。"}