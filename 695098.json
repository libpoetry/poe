{"id":"695098","title":"过萧锦衣北园五首","dynasty":"明","author":"林大春","text":"万事干戈后，孤亭杳霭间。天留今日醉，人得片时閒。广园临碧沼，曲径绕青扉。竹雾笼金勒，松风护锦衣。夜直金銮月，朝眠玉塞云。于今灞陵尉，莫讶李将军。枕石云犹冷，看花日未斜。应疑金谷胜，不是石崇家。扶桑南海木，绛露满花团。何必思姚魏，春风羡牡丹。"}