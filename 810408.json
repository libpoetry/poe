{"id":"810408","title":"恭和御赐杨制府诗原韵有序","dynasty":"清","author":"余文仪","text":"翠华重幸日，瑞气霭龙牙。元老频承宠，宸章特赐嘉。调和归静穆，暑雨绝咨嗟。共仰明良会，唐虞岂有加。一字同华衮，天香遍齿牙。光辉悬日月，矍铄入褒嘉。边海安持重，经纶但咄嗟。愿言崇令德，君赐看重加。东南形胜地，城阙似排牙。德遍久无斁，恩承新孔嘉。秀登甲乙选，野静癸庚嗟。遥识吾王豫，畴咨无可加。赓歌千古盛，巴里愧聱牙。共喜鲸波伏，难忘棠荫嘉。空持观水术，不觉望洋嗟。击壤聊同调，殊恩分外加。"}