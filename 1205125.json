{"id":"1205125","title":"金缕曲 送德昌","dynasty":"元","author":"张之翰","text":"走遍江南路。看天公、何时还我，故山深处。君处钱塘余甓社，千里不期而遇。更分甚、主宾吾汝。一片湖光浓似酒，待发挥、我辈清新句。几鱼鸟，不惊去。醉中不怕波神怒。尽人间、纷纷轻薄，翻云覆雨。灯火归来才半醒，月夜谯楼初鼓。正老鹤迎门飞舞。此乐人生能有几，怅后期好在知何许。明日又，送柔橹。"}