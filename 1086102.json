{"id":"1086102","title":"劳农岘山乘兴游何山同行宋子飞沈虞卿霍从周范文质","dynasty":"宋","author":"王十朋","text":"去秋游道场，俯瞰何山路。林泉虽在眼，未暇飞杖屦。尘埃汩城市，遥望隔烟雾。春光忽已半，播谷催农务。欲作卞山行，偶逢风伯怒。肩舆出城南，乘兴访幽趣。山藏佛屋深，迹蹑陈朝故。老松不记年，脩竹莫知数。鸟鸣说法池，花落在禅处。书空何公堂，木拱安定墓。青山看未足，回首日已暮。小溪何处是，归诵苏仙句。"}