{"id":"557731","title":"夏夜同刘仲美读正学方先生文","dynasty":"明","author":"王绅","text":"良宵尘事寂，好月升前楹。庭卉荐芳细，松风入怀清。故人百里来，一见双眼明。呼童具鸡黍，浊醪聊对倾。山南文章伯，雄论神鬼惊。一自钧天奏，屏缩嘈唽鸣。挑灯谩披阅，口诵兼手誊。烦襟顿蠲涤，鄙吝无由生。信知斯文妙，能起薄俗情。酒酣共忻赏，疑义释春冰。"}