{"id":"816288","title":"满江红 月夜感逝，用丹阳贺渔隐对月韵","dynasty":"清","author":"黄钧宰","text":"锦簇年华，悔一晌，悤悤放过。到今朝，春归人远，凄凉故我。方士无灵金钿杳，天孙不管云裳破。剩零星，花片向人红，针楼左。愁如织，春蚕裹。泪盈把，秋蟾坠。更谁人解得，依依可可。帘外风轻声太息，画中山水眉深锁。向空房，依旧二三更，和镫坐。先我而生，诸作者，如风吹过。十馀年，虫沙劫尽，居然存我。七椀新茶春雨活，三掾老屋秋风破。计班书，下酒恰终篇，寻盲左。影何在，和香裹。梦何往，随风坠。羡道家无欲，僧家无可。饱饭且争鸡鹜食，弹冠大似弥猴锁。劝先生，莫漫发牢骚，平心坐。"}