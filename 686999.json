{"id":"686999","title":"由会昌江口分路之宁都赋别五弟","dynasty":"明","author":"刘崧","text":"湘水梅州共路分，东风杳杳惜离群。扁舟逆上几时到，独雁哀鸣何处闻。积雨已生三峡浪，乱山仍隔万重云。眼前漂泊谁能奈，犹恐亲庭念远勤。青山黄叶几时归，南上独怜音信稀。老大庭闱终在念，艰难弟妹且相依。荒凉野日行人泪，缥缈山风游子衣。力学承家应赖汝，暂时分手莫相违。"}