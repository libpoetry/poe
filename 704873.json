{"id":"704873","title":"游仙","dynasty":"明","author":"薛蕙","text":"灵洲无氛翳，石屿屯翠霞。遥望青冥中，郁郁真人家。真人出遨游，云车一何多。列坐玉台上，俛视瑶池波。素女弦清商，窈窕杂纤罗。神飙扇珠林，哀响自相和。欢来辍羽觞，同赋升天歌。重华邈不作，大道日以隐。凤鸟每高翔，麒麟摆羁引。志士悲时运，光迹若电泯。临渊漱珠水，栖山拾云菌。纵身天路上，谢彼世涂窘。乘化游无穷，万劫不复尽。远游访玄洲，西造昆崙城。长风万里至，吹我飘飖行。昆崙何峣峣，曲阿荫沧溟。碧树夹兰台，云房郁葱青。徙倚东厢隈，北上历羽庭。启匮发灵图，上有列仙名。久淹变化涂，今日乃长生。精卫填东海，㷀㷀累形躯。哲人匡宇宙，天命不可须。闻有山林士，弃世以自娱。愿言从之游，斋㓗练羽书。丹池可止渴，晨餐咀云珠。度纪谅非难，去去勿踌躇。三丘阻沧波，瑶木盖云崖。阴林陨珠实，白鹄连翩飞。仙者五六人，羡门与安期。晞发洞房阿，石室清逶迤。我行入名山，彷佛倏见之。陵风歘猋举，何时复来归。东南有青云，郁郁照瀛洲。岩隈列紫林，丹水络曾丘。峨峨三珠宫，远望似烟浮。山川属灵壤，光丽异神州。列真乘羽车，妖女并来游。苍龙扶玉轪，翼以双素虬。羲和不敢驱，朱光正淹留。徘徊离宫中，岁纪歘千周。天地有否塞，贤圣困无佐。潜龙应初九，鹤鸣畴与和。九州肆遐步，五岳恣高卧。远惭夸父死，近悼首阳饿。我生匪金石，大冶不能挫。神明历终古，三光莫予过。采药谒东海，芝石被神渚。借问此何乡，乃是真人所。青峰万馀仞，去天复几许。沄沄赤泉涌，亭亭白云举。凄风薄穹岫，鸾鹄整其羽。空山寂无人，含啸独延伫。短期不须臾，大暮有淹滞。眷然迫中抱，沦迹谢人世。案牒穷山海，消玉毕年岁。岱宗籍已绝，司命授灵契。形容日渐反，魂魄为我制。薪火递相传，舟壑不复逝。上仙有会期，解化升帝乡。消摇入云气，迅若轻翼翔。赤霄浮九隅，阊阖烁朱光。踟蹰步阁道，执籍朝紫房。驾言归下都，置酒宴玉堂。灵妃靡飙盖，列坐侍仙倡。丝竹间云和，络绎进羽觞。游行天汉上，欢乐殊未央。"}