{"id":"1217641","title":"新堤谣","dynasty":"元","author":"乃贤","text":"老人家住黄河边，黄茅缚屋三四椽。有牛一具田一顷，艺麻种谷终残年。年来河流失故道，垫溺村墟决城堡。人家坟墓无处寻，千里放船行树杪。朝廷忧民恐为鱼，诏蠲徭役除田租。大臣杂议拜都水，设官开府临青徐。分监来时当十月，河冰塞川天雨雪。调夫十万筑新堤，手足血流肌肉裂。监官号令如雷风，天寒日短难为功。南村家家卖儿女，要与河伯营祠宫。陌上逢人相向哭，渐水漫漫及曹濮。流离冻饿何足论，只恐新堤要重筑。昨朝移家上高丘，水来不到丘上头。但愿皇天念赤子，河清海晏三千秋。"}