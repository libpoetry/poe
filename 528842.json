{"id":"528842","title":"文峰歌为郑正郎","dynasty":"明","author":"陆深","text":"云路东南永，闽关紫翠重。蓬莱宫阙近，突兀见文峰。文峰拔地几千尺，巨灵夜卓凌空碧。特立疑从五老分，高标正傍三山出。三山秀色钟异人，文峰先生尤绝伦。身同砥柱障东海，力挽华岳开西秦。二十明经取上第，六曹郎署称无二。作雨为霖本有期，擎天捧日真能事。当今好手张平山，写出巉岩水墨间。美人被服何雅素，坐看白云相往还。先生爱山兼爱画，风物江南两奇迈。停骖驻节费追陪，高堂素壁时张挂。旧家门巷对山居，共道相传百代馀。开图宛见文峰面，若论连城玉不如。"}