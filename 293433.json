{"id":"293433","title":"阅江楼歌·昆仑一脉来夜郎","dynasty":"清代","author":"翁方刚","text":"昆仑一脉来夜郎，东流直下万里长。包络滇黔汇交桂，中乃混一漓与湘。浔梧百折到南海，全入牂牁归大洋。端州城外石矶石，屹此四瞰为遮防。三面皆山一面水，水又襟带山之旁。初看七岩排北牖，金天逦迤腾光芒。诸峰渐西势渐阔，远如两扇枨闑张。一丝袅袅下天际，纡徐浩淼趋中央。忽然斗起跑空立，一门万马争奋骧。强弓迅矢发不及，白浪倒射苍崖苍。束以孤亭受以峡，峡三十里皆羚羊。建瓴屋下复有屋，崧台址本层层方。因台拓扉俯峡底，不知更几千丈强。大湘小湘出帆背，顶湖沥湖穿石梁。龙湫又吐诸瀑下，峡口急斗声礌硠。千岩树逼水关绿，万壑风溅山窗凉。自此南江北江合，滔滔浩浩仍悠扬。百里千里注海去，复接横浦浈含洭。斜阳极天逆远翠，顷刻四壁皆江光。云岚咫尺在几席，大书磨墨神苍茫。"}