{"id":"545131","title":"冬日同喻水部赵观察赵徐章叶郭郑六孝廉赵唐童范四文学游灵洞山房十首 其四 夜投紫霞洞童范二文学携具小酌　洞突出山腰高明宏敞羽流宅焉宋隐士于介翁以古诗有轻举乘紫霞之句故名即其诗所云洞门相对是吾家者也","dynasty":"明","author":"胡应麟","text":"扪萝昏黑度崔嵬，万炬山腰石扇开。巨壑迥排丹峤出，飞桥横跨赤城来。桃舒锦障猿初下，草长金光鹿未回。莫斗谢家成绮句，朝携五色上蓬莱。"}