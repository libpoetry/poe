{"id":"721626","title":"岁暮客建陵作","dynasty":"明末清初","author":"屈大均","text":"岁寒何所有，一片白头霜。共是无衣客，偏知此夜长。数奇惭部曲，金尽失肝肠。岂必成功业，归来策亦良。一壁横天尽，千峰压水斜。飞楼在乔木，倒影满平沙。叶落偏惊客，莺啼正忆家。纷纷帘幕外，风雪自成花。朔雪初兼雨，南风已合冰。穷阴千里积，杀气一冬凝。水冻难张罟，天寒可放鹰。梅花何处有，采采兴堪乘。冰雪融将尽，春人已袷衣。鱼吹新水出，鸟拂落花飞。驿路枫林引，人家石壁围。羔裘持易酒，日暮醉忘归。"}