{"id":"1221771","title":"冯瀛王吟诗台","dynasty":"元","author":"刘因","text":"林壑少佳色，风雷有清秋。为问北山灵，吟台何久留。时危亦常事，人生足良谋。不有拨乱功，当乘浮海舟。飘飘扶摇子，脱屣云台游。每闻一朝革，尚作数日愁。朝廷乃自乐，山林为谁忧？视彼昂昂驹，奈此汎汎鸥。四维既不张，三纲遂横流。坐令蚩蚩民，谓兹圣与俦。蚩蚩尚可恕，儒臣岂无尤。不有欧马笔，孰能回万牛。太行千里来，萧洒横中州。今朝此登临，孤怀涨岩幽。何当铲叠嶂，一洗佗山羞。"}