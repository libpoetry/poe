{"id":"1049785","title":"郑州太守王龙图出家妓弹琵琶即席有赠","dynasty":"宋","author":"郭祥正","text":"偶骑匹马游仙关，瑶池夜宴欢未阑。邀予末坐闻清弹，琵琶十槽声正繁。初疑饥鸾啄玉应天响，忽似霹雳数声春气还。曲遍将终檀板急，舞袖裂霞随拍入。踏碎琼筵鸾步娇，汗透香绡露桃湿。解绦罢舞整花钿，宛转仙容雁行立。主人使令持酒卮，香随罗袜成尘飞。铜龙无声夜无极，煌煌烛焰回朝晖。桃源花落长溪净，人着秦衣樽俎罄。岂如此会绝风流，主人慇勤宾客敬。我作短歌公听取，人世百年能几许。乐极哀来古所悲，不如立功当此时。"}