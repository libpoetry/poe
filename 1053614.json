{"id":"1053614","title":"静舍与蔡秀如承事会话","dynasty":"宋","author":"释道潜","text":"浮云无根蒂，合散不可拘。忽然随高风，千里各须臾。吾生共天壤，出处良亦如。忆昔淮水滨，与君倾盖初。翘翘两弟昆，文彩照冰壶。门阑本世胄，折节胜寒儒。扁舟倚高岸，为我饭伊蒲。清谈落犀麈，鄙吝惊扫除。一别今四载，相忘寄江湖。朅来过汝颍，吊旧投生刍。夤缘访山水，岁晚倦回车。萧萧古寺底，彷佛日已晡。闻君户外音，倒屣迎前趋。胡为乎来哉，吏牒颇驰驱。高材困所役，何似林间樗。清寒凛败屋，猛燄焚枯株。胡床坐相对，气貌温以舒。明朝各异县，那得同蘧庐。无烦叹离索，且尽一笑娱。"}