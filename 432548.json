{"id":"432548","title":"无题五首","dynasty":"近现代","author":"连横","text":"无端花事太凌迟，合作金铃好护持。我欲替伊求解脱，可怜剩蕊怪风吹。烟月漂零恨亦多，买春无计奈春何。新愁旧恨浑难说，泪洒风前子夜歌。琵琶一曲感新秋，不写相思浑写愁。何处江州白司马，伤心为尔暗低头。萍水遭逢露水线，依依顾影两堪怜。爱河十丈难飞渡，恨不同生离恨天。我亦天涯气未伸，相逢何必感情真。押衙长剑昆崙胆，誓挟双龙护美人。"}