{"id":"684152","title":"扈驾功德寺陪李大司寇于徐二学士登西山对月三首","dynasty":"明","author":"王弘诲","text":"扈跸乘高爽气浮，湖山清胜远凝眸。行宫夜度燕关月，辇路风回汉苑秋。扇影屯云随御仗，炉烟散彩傍宸游。虞巡到处覃休泽，睿赏时闻遍比丘。天行云汉灞陵滨，鄠杜长杨望幸新。阁道銮旗回日月，周庐警柝拥星辰。镐京汾水陪清赏，宝地瑶空隔世尘。其羡枚皋工赋咏，风流还似曲江春。"}