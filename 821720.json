{"id":"821720","title":"念奴娇 和易安","dynasty":"清末近现代初","author":"汪东","text":"轻寒轻暖，要重帘密护，窗儿休闭。雨冷烟昏，春过半、天也逗人闲气。没径菭深，飐枝花少，强饮终无味。书成淡墨，断肠教付谁寄。迢遰。百尺高楼，玉阑干畔，别有人同倚。判得而今憔悴了，独睡恹恹还起。宿燕寻巢，鸣鸠唤侣，不会伤春意。晚来风息，海棠窗下开未。"}