{"id":"559383","title":"东巡纪事十一首 其八 读宝抵志银鱼说","dynasty":"明","author":"林熙春","text":"昔有富春歌，鱼肥卖我子。韩公恤民艰，悲歌宜如此。夏雾有银鲜，玉食备修髓。武庙遣貂珰，罗网无遗水。民有偶触之，逮系立至矣。后虽有报罢，旋罢旋复起。圣德今崇俭，异味不登簋。民心愚若神，闻之歌舞耳。但恐有从臾，导侈将何以。惟愿雅坚持，禹汤无所似。"}