{"id":"771997","title":"友人询潜园近景，作此答之","dynasty":"清","author":"林占梅","text":"自笑身如蠖，潜居称此园。在山消远志，近市隔尘喧。写兴诗千首，开怀酒一樽。茶甘留舌本，香妙净闻根。鼓锻怀嵇灶，围棋慕谢墩。抚琴欣有趣，读画悟无言。水活泉通沼，城低堞当垣。亭台开月榭，楼阁接云轩。梅绕东西院，花迷左右村。槿篱围药圃，竹径隐柴门。吟社新盟结，歌场艳曲翻。爱才频说项，赌醉每留髡。笠屐身犹健，林泉乐弗谖。君生知足甚，名利不须论。不官如栗里，此地即桃源。入世嗤牛马，归山约鹤猿。"}