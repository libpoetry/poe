{"id":"113605","title":"明叔知县和示过家上冢二篇复次韵","dynasty":"宋代","author":"黄庭坚","text":"敝邑荷佳政，耕桑及时运。令君平生欢，远别喜亲近。吾友徐光禄，死战万事尽。不见东陵侯，惟见瓜连畛。且当置是事，椎牛会宾亲。百年共如此，破涕作嘲哂。枯荷野塘水，照影惊颜鬓。功名黄粱炊，成败白蚁阵。少时无老境，身到乃尽信。此来见抱子，别日多未龀。夜阑如梦寐，寒烛泣余寸。"}