{"id":"1114856","title":"丙子岁三月十有二日游嵩山宿峻极中院时天气清朗山月甚明因以阴壑生虚籁月林散清影为韵诗各六句","dynasty":"宋","author":"李廌","text":"阳崖转窅窕，层林蔽重阴。披榛过舆马，缘云得幽寻。坐觉真境寂，兹焉悟赏心。平时峥嵘想，局蹐在城郭。言登诸峰胜，幽情散寥廓。焉能乘海桴，终期老丘壑。日背西岭没，月向东岭生。殷霞未隐彩，皓露已舒明。斗柄坐可挹，政恐河汉倾。微云起前础，出山忽纡馀。风吹去何之，闲意满太虚。倚柱聊目送，我生何滞愚。廛居倦喧卑，区中憎陕隘。游目宇宙间，山河真砺带。一啸万林端，呼风作天籁。风回荔萝香，意与尘气别。杳杳云际钟，皎皎松上月。触焉感幽处，蜡屐俟明发。阴磴顽雪积，老崖白云深。扪萝陟鸟道，扬尘落乔林。下方有粟场，俯见归飞禽。舍鞅陟层巘，老步独多叹。笑谈谷传响，松声递萧散。欲寻草堂池，土室无僧赞。松风憩俗驾，抚心愧营营。登临念胜土，乌用千载名。愿与妇子俱，终焉住神清。穿云上虚无，彷佛凌倒景。微茫鸿鹄背，指点众山顶。出日上扶桑，徘徊万林影。"}