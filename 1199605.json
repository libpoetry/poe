{"id":"1199605","title":"拟四愁诗四首","dynasty":"魏晋","author":"张载","text":"我所思兮在南巢，欲往从之巫山高。登崖远望涕泗交，我之怀矣心伤劳。佳人遗我筒中布，何以赠之流黄素。愿因飘风超远路，终然莫致增永慕。我所思兮在朔湄，欲往从之白雪霏。登崖永眺涕泗颓，我之怀矣心伤悲。佳人遗我云中翮，何以赠之连城璧。愿因归鸿超遐隔，终然莫致增永积。我所思兮在陇原。欲往从之隔秦山。登崖远望涕泗连。我之怀矣心伤烦。佳人遗我双角端。何以赠之雕玉环。愿因行云超重峦。终然莫致增永叹。我所思兮在营州，欲往从之路阻修。登崖远望涕泗流，我之怀矣心伤忧。佳人遗我绿绮琴，何以赠之双南金。愿因流波超重深，终然莫致增永吟。"}