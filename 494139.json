{"id":"494139","title":"仁和李掌教白夫求予赠言白夫尝编燕享乐谱一帙见示故终篇以音乐言","dynasty":"明","author":"湛若水","text":"白夫广文杰，访我黄金台。苦意协管律，雅颂釐清吹。音乐缺已久，闻此喜且疑。未理金石奏，八音安可裁。声本起于无，谁解穷往来。鱼马诚异类，感应何神哉。乃知太和气，不谢嶰谷材。圣人假物用，八风谁能回。此可悟神理，当与西山推。"}