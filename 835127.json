{"id":"835127","title":"齐天乐","dynasty":"清末民国初","author":"冒广生","text":"玉轮湿露西风透。凄凄游人中酒。虬箭声沈，犀帷卧起，刚是愁来时候。啼宵怨昼。更履雁霜河，支飞无偶。触我羁愁，退红帘外自叉手。年光空叹回首。算江潭摇落，垂柳依旧。向壁灯昏，傍檐虫絮，不管东阳消瘦。新词按就。只少个雏鬟，为拈红豆。惆怅家山，菊花黄也否。"}