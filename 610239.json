{"id":"610239","title":"游七星岩黑洞火尽崖出题岩上石壁","dynasty":"明","author":"韩上桂","text":"玉岩斲削摩苍空，倒级巀嶪金莲峰。撑拿怪石复道重，枝柯剑戟爪青铜。龙争蛇斗炉冶镕，霞蒸电烁骇心胸。不知搆在何代工，积烟结黛螺蠡崇。体势下齧上颔丰，左折入洞屈青葱。古皮剥落苔藓封，鳌鱼赑负蓬莱宫。珠悬乳滴隆空穹，隙吞窍突神力通。磨牙截齿刀锯攻，极世所无险怪懵。吸呼噏答吁声钟，鲸喧蚁斗怵其聪。阴潭水黑腹沉虹，澌流觱泄咽金咙。渐衣溅足须发濛，以舌餂之滋液浓。倏忽上下横距纵，腰侧脊折蜿如虫。扶逦匍匐鳖伏从，气缩喘薄老秃翁。仰面错搁飞削冲，束隘窒蹙不可容。积寒密昧侵嘘风，须臾火尽销轻红。夭杳䆗窱安所终，肝胆战慄魍魅蒙。昏黑梦寐匪世逢，肩触背袭足相踪。扪行蹩躠如矇瞳，恍然跳跃升天中。出幽竟越陂亭东，顾见往路湮丰茸。如珠入海探骊龙，七星其一情何穷。谁者偕游苏李同，秀骨特达青水公。俱怀浩思邀金童，神膏湛濯芝术供。悦怿耳目心志充，大笑却问北海邕。如何拔剑倚崆峒，虚谷有灵笑足跫。乐哉斯游日未舂，时惟庚子春之融。"}