{"id":"813907","title":"癸丑浙闱奉调帘差因格于例，明经科未与考者凡五人出闱后，蒋颖生大令以闱中和中丞监临原韵七绝四首见示爰次韵感赋四首","dynasty":"清","author":"陆汝猷","text":"愧说香分贡树来，銮坡应诏待量才。如何一例栽花手，谱订群芳别占魁。换骨曾闻说道家，能教银海老无花。烧丹我乏神仙分，九转终惭火候差。鸿爪重寻十四年，云泥判隔竟无缘。天梯咫尺终嫌远，未许霓裳会众仙。境想高寒月倍明，楼台七宝竞妆成。剧怜天上清虚府，空署仙曹籍后名。"}