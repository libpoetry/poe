{"id":"1223397","title":"赠送蒙古字周教授","dynasty":"元","author":"贡奎","text":"周宣石鼓久剥落，浮云变化字迹讹。八分小篆亦已废，纷纷行草何其多。洪惟盛世自作古，制书勒石传不磨。知君达时尚所学，落笔星斗光森罗。蒙恩千里领教职，养育多士培菁莪。谐音正译妙简绝，穷究根本芟繁柯。牙签玉轴点画整，照耀后世推名科。愧予鄙俚事章句，儒冠多误将如何？"}