{"id":"916444","title":"寄章徵君","dynasty":"宋","author":"杨亿","text":"水陆都无数舍程，鱼符龟印苦相萦。梦魂长绕龙门坂，姓字终悬月旦评。鲍室清琴应独抚，融樽渌醑共谁倾。春深诗石苔衣駮，雨过书斋草带生。鸿宝枕中初得术，丹台籍上已题名。清谈宛有南朝体，嘉遁全忘北阙情。金马深严堪避世，沧浪清浅未沾缨。诸儒正议明堂事，轧轧蒲轮即奉迎。"}