{"id":"648056","title":"赋得滕王阁送别","dynasty":"明","author":"杨士奇","text":"章江西来绕洪州，滕王高阁临江流。滕王去后无千岁，高阁人间几兴废。昔闻贞观全盛时，大廷金册封宗支。时平还出领旌节，富贵非常骄逸滋。正对西山俯南浦，雕栏朱槛参差起。玳筵凤管杂龙笙，白昼欢声彩云里。留连晚日下帘钩，别有渔歌闻上头。回眸共眄沧洲际，杏彩兰娇影娥翠。只言欢乐殊未央，城头一夜飞秋霜。三春荣盛逐流水，佩玉鸣銮俱渺茫。年深代易无此阁，好事何人为重作。绝世流传蛱蝶图，东风粉色皆消落。只今阁空台亦平，濒江但有滕王亭。松门薄暮掩脩竹，数叶萧萧寒雨青。当时弃德耽游宴，身后荒凉竟谁叹。一种南昌孺子亭，行人下马思东汉。君行几日过江津，吊览应知作赋新。文章自昔三王盛，还见今人继昔人。"}