{"id":"692544","title":"送王原之诗","dynasty":"明","author":"杨士奇","text":"暮春时雨霁，嘉卉蔚纷敷。交交黄鸟鸣，送子城东隅。念兹万里别，执辔仍踌躇。丈夫四海志，谁能倦驰驱。所重在兼济，奉国效良图。鞠躬罄丹诚，千春垂令誉。雄藩庾岭外，邈在南海堧。山川旷阻隔，气候何其偏。九龄与安道，自昔有名贤。如何岩谷幽，犷俗比难镌。仁化可革顽，文教可柔坚。君子奉皇命，敬哉赞旬宣。青松起中林，棘蔓缠其枝。棘蔓一朝萎，陨堕沦污泥。松枝禀贞性，干云色不移。志士履清洁，而遭谗慝訾。天道讵可欺，谗者旋自隳。临别举离觞，犹嗟贝锦诗。"}