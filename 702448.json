{"id":"702448","title":"方侍御受敕有诗见寄奉酬","dynasty":"明","author":"程敏政","text":"早年文价重燕山，桓鲍心期伯仲间。出按远提乌府印，侍朝常肃紫宸班。龙墀奏绩衣冠拥，凤敕推封雨露颁。天子圣明先纳谏，济时勋业趁朱颜。玄英诗骨老云岩，衣钵分明付阿咸。写景尚随莲社约，观风何愧柏台衔。珠流丙夜光难定，鹤唳清秋韵不凡。健草如能慰衰朽，新篇无惜惠泥缄。"}