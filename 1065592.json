{"id":"1065592","title":"哭荆奴","dynasty":"宋","author":"廖刚","text":"平生惟一女，宝惜岂珠玉。夫妻递襁抱，犊软舐未足。上天胡忍予，谴罚不容赎。沉痾遽汝萦，微息竟莫续。痛哉伤我神，恍若失飞鹄。追惟百牵肠，展转损心曲。忆昨将汝归，万里自荆蜀。篮舆共先后，百步能我瞩。汝母惜可知，拥坐甘蹐局。长途亦云劳，不觉度炎酷。今后当远行，□门述蹢躅。相看怀抱空，将领但妾仆。心折疑巳碎，泪甚冲风烛。念汝生少啼，起卧洁絣褥。谓当非凡孩，岂料两岁促。意余积不厘，汝故弗为属。长江漂玉尘，兹事未免俗。遗踪仅何有，肠断发毬绿。情知东门达，敢取西河辱。要识父母心，吾诗尚堪录。"}