{"id":"829448","title":"述菊","dynasty":"清末近现代初","author":"陈曾寿","text":"沧海没沉冤，悲壮成叹息。腐草分自灰，何力回萧瑟。永畏世笑嗤，凄其望彭泽。槁木黯无弦，萧寥天宇寂。幸馀霜下花，永此一朝夕。黄农虽云没，秋菊不惜情。终风穷檐底，一枝表孤清。零露不成滴，我思忽已盈。彭泽去已久，知复为谁生。桃李何芬芳，百绕至日斜。退之善春怀，所以纷叹嗟。老盆空阶上，罗列盈霜葩。徘徊尽日影，苦意相周遮。庭木晚萧萧，疏历共生涯。人生若无情，何事惭其花。灿灿黄金姿，高张楚芳色。昔年荐秋筵，四座动嘉客。对之不敢燕，重是盐梅列。及今共萧晨，葳蕤还皎洁。对酒忽悽怆，回念中肠结。物外有日月，得意为我辰。闭门自成世，此花宜贱贫。霭霭天中晖，孤云难为邻。逝止有殊势，浮世多苦辛。山川自悠远，风露以为因。秋尽怀抱空，灯残耿疏影。潇潇风雨夕，相对生凄警。袭露非一秋，拒霜未俄顷。相酬无后期，留命有馀哽。性违气候殊，根损支离甚。护此寸意芳，便恐残年静。"}