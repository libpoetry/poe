{"id":"242999","title":"白头吟·浮云高映天上月","dynasty":"宋代","author":"王铚","text":"浮云高映天上月，月华未落云已灭。浊水长羡清路尘，浊水尚流尘已绝。人心不如云与尘，变态无穷旋消歇。我家火齐堆金盘，朱楼锁烟青冥端。昨忆闻琴才等闲，夜奔临邛相与还。凤皇曲成保欢乐，骕骦裘典无艰难。当炉涤器两憔悴，几度暗啼愁远山。君侪狗监动人主，君乘驷马跨故园。檄书呵讥蜀父老，老足洒耻徒小恩。颜色何尝不如旧，自是心存憎爱间。我方失意天地窄，君视浮云江海宽。一身情易复情难，百年有来终有去。凄凄嫁娶不须啼，出门万里沦中路。我怜秀色茂陵女，既有新人须有故。请把阿娇作近喻，到底君王不重顾。若知此事为当然，千金莫换长门赋。"}