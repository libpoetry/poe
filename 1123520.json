{"id":"1123520","title":"谒金门 其二","dynasty":"宋","author":"赵崇嶓","text":"春意泄。香重一枝梅雪。寒透玉壶冰暗结。玉奴情更劣。似语还羞奇绝。妒白怜红时节。酒力未醒双眼缬。一帘风弄月。晴意早。帘外数声啼鸟。有约不来春梦杳。琐窗微弄晓。江上残梅未扫。叶底芳桃红小。天远断云尘不到。过春还草草。春意薄。江上晚来风恶。帘外海棠花半落。睡深浑未觉。梦想当年行乐。新恨暗添金鹊。写就金笺无处托。去鸿天一角。"}