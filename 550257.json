{"id":"550257","title":"暇办亭落成","dynasty":"明","author":"范景文","text":"雄都开白下，重镇寄师中。天作高山仰，地环二水通。铁花昭旧服，金匮袭遗弓。机务分宸北，绸缪控大东。裘轻思宴镐，图览识诒丰。六代风流地，千秋日月宫。但存高士意，期与昔贤同。锁钥惭司马，风云想卧龙。治丝须取暇，聚米快成功。了此无多事，于斯竭匪躬。捷书来赌墅，猛士忆歌风。氛静安甸服，时平燕帝穹。登临筹豫胜，月帐梦非熊。"}