{"id":"1121421","title":"大热二首","dynasty":"宋","author":"欧阳修","text":"四时成万物，寒暑迭钧陶。壮阳当用事，大夏蒸炎歊。造化本无情，怨咨徒尔劳。身微天地阔，四顾无由逃。九门阊阖开，万仞昆崙高。积雪寒凛凛，清风吹寥寥。嗟我虽欲往，而身无羽毛。阳晖烁四野，万里纤云收。羲和困路远，正午当空留。枝条不动影，草木皆含愁。深林虎不啸，卧喘如吴牛。蜩蝉一何微，嗟尔徒啾啾。"}