{"id":"1125153","title":"二十六弟寄和江子我竹夫人诗一首爱其巧思戏作二首","dynasty":"宋","author":"晁说之","text":"莫愁妩媚主人卢，纤质交竿巧得模。绿粉敢争红粉丽，鱼轩休比鹤轩疏。女英漫对湘君泣，子政徒青天禄书。夹膝得名何不韵，秋来卧病竟何如。寥寥故国漫玄卢，内子可怜殊不模。拟比封君宁有实，欲为节妇亦何疏。且休深妒斫桃树，枉是多愁织锦书。贫士一妻常不饱，更烦讥谪几人如。"}