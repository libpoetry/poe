{"id":"826085","title":"陈文忠公挽诗","dynasty":"清末近现代初","author":"郑孝胥","text":"韬庵功名士，文字兴不浅。少年负盛望，腾跃至贵显。中间忽垂翼，在野久偃蹇。六十方还朝，乃复丁国变。仓皇作遗老，耄及志未展。一生若三世，老眼差自遣。石交惟黄斋，极意为论辩。何至抑忍堪，相轻似微褊。其诗必可传，五言晚尤善。和章兼细楷，重叠盈箧衍。衔悲检残墨，驹隙馀一泫。"}