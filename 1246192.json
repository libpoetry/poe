{"id":"1246192","title":"送李叔允脩撰致仕归钧州","dynasty":"元末明初","author":"刘基","text":"忆昔西京祖二疏，都门供帐罗长衢。金张许史集轩盖，弹琴鼓瑟吹笙竽。頩颜鹤发映霄汉，苍松翠柏红珊瑚。道傍观者皆慨叹，此士足为天下模。先生胸蟠五车书，雍容进退安且徐。披香朝侍紫宸案，珥笔昼入承明庐。引经论奏动天听，天语亲授非胪句。老年谢事归里闾，召见特许儿童扶。临轩赐膳侑金币，尚食供奉黄门趋。夜来微雨清郊墟，缃黄沤柳莺相呼。风吹暖烟逗白日，露湿芳草留骊驹。虽无旨酒嘉殽蔬，短歌一曲聊踟躇。浮云流水无根蒂，人生何者为驩虞。嵩高少室众美奥，素石如玉泉如酥。时清四野乐耕稼，雉鸣麦秀千华敷。亲朋会合各慰竟，况有令子知劳劬。挥金买酒泳圣泽，怡情之外吾何须。西飞鸿雁东飞鱼，相思迢迢天一隅。赠言有尽意不尽，努力善保千金躯。"}