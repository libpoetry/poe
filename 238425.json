{"id":"238425","title":"以鉴赠赵制置","dynasty":"宋代","author":"袁燮","text":"吁嗟此鉴，惟铜之精。磨之治之，莹乎其明。其明维何，洞烛毫发。非由外至，实自中发。我有良友，天支之英。雄镇江淮，为时长城。我宝此鉴，持以赠之。此鉴此心，昭晰无疑。鉴揭於斯，中涵万象。物自不逃，初非鉴往。人心至神，无体无方。有如斯鉴，应而不藏。鉴以尘昏，心以欲翳。欲全其明，盍去其累。经武折冲，厥任匪轻。勿贪小利，勿徇虚名。律身惟谨，上功必实。欺心不萌，精忠贯日。选择僚佐，为已强助。众明翼之，厥光弥著。昔者武侯，发教群下。孜孜求益，不自满假。陆抗摧敌，东还乐乡。貌无矜色，谦冲如常。两贤之心，惟其罔蔽。千载凛然，犹有生气。惟君天资，无歉古人。愿如斯鉴，光景常新。"}