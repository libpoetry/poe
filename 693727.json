{"id":"693727","title":"恭谒显陵二首","dynasty":"明","author":"陆深","text":"曈昽曙色映祥云，台殿岩峦锦绣纹。春气正浓连王气，人文逾朗应乾文。水知宗海千川合，脉是真龙五岳分。愿献周原瓜瓞颂，万年长拥圣明君。龙蟠凤翥有馀奇，圣教皇情无尽时。华表欲栖千载鹤，灵风常满万年枝。桥山弓剑瞻云閟，寝殿衣冠展月仪。地接三都元咫尺，天开一统正雍熙。"}