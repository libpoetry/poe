{"id":"439476","title":"杨尚书宫直雪诗拟应制作某时在假闻而和之二首","dynasty":"金","author":"赵秉文","text":"霰雪霏霏点玉英，玉堂铃索峭寒生。也应天上多珂叶，无赖人间有化城。兔苑因而贤者乐，羊羔加以圣之清。吾曹安预筹边事，且及新年贺太平。黄昏陡觉峭寒生，漏涩铜壶第几更。未放六花齐苑树，先留半月抹宫城。一陶风俗还纯素，尽领乾坤入太清。应是上方观下界，放教双眼一时明。"}