{"id":"519410","title":"梦中仙游歌","dynasty":"明","author":"朱诚泳","text":"夜梦一羽人，云是赤松子。授我九还丹，服之能不死。又言携尔游太清，共骑彩凤摩青冥。相逢子晋笑相揖，为我殷勤吹玉笙。天风泠泠振环佩，蕊珠宫阙何峥嵘。东望蓬莱西弱水，倏忽周行数万里。却怪天鸡唱晓频，恍惚惊回困窗底。觉来自信还自疑，多少迷人睡初起。"}