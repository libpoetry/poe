{"id":"696244","title":"庆萧有容亲家开六","dynasty":"明","author":"罗钦顺","text":"老人星见塞鸿来，万里澄明寿域开。望阙礼成天正晓，通家情重句还裁。清香近起团团树，晚福真宜滟滟杯。心远地偏今是在，要知陶令是仙才。百年簪绂几英豪，肥遁丘园也自高。瓜地雨馀延蔓远，橘林秋半著枝牢。佳辰快睹群贤集，令德何惭大手褒。勉续南山歌万寿，仰高长得慰儿曹。"}