{"id":"1113941","title":"节假之中风气又作仅将伏枕固难登门更献五章代伸一谒疲兵再战已取败于空弮下客请行尚费词于露颖徒堪大噱岂足遍酬虽投刃皆虚冈睹全牛之状然援毫而就亦劳倚马之才但冀览之斯为幸矣","dynasty":"宋","author":"李至","text":"出门何所适，马亦认余情。转曲才东去，嘶风便北行。树高墙外见，犬熟道边迎。可处多相对，南轩景最清。出门何所适，秘阁倚宫墙。风递禁中乐，日闻天外香。移屏画鹤立，开帙蠹鱼藏。不觉新诗债，朝来又一箱。出门何所适，他处迹皆疏。不是陪端揆，多应访老徐。文章今大手，道德古名儒。何必逢荀令，馨香自有馀。出门何所适，遇兴即留连。野寺微茫雪，渔家冷淡烟。地炉寒拥坐，瘿枕醉攲眠。帝顾应相笑，吾心自泰然。出门何所适，门外雪如花。不是居兰省，应须在酒家。炉灰香爆栗，庭叶碎烹茶。欲访山阴戴，孤舟去路赊。"}