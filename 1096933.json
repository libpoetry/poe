{"id":"1096933","title":"上詹仲通县尉 其二","dynasty":"宋","author":"华岳","text":"西风卷荷衣，披披不成幅。清霜拆蕙囊，冽冽已成蓿。如何独东篱，黄华笑寒菊。物之有盛衰，循环若推毂。世事良亦然，亦岂物所欲。金钿镕落日，零露洒寒玉。人皆惜芳菲，谁复念幽独。惟有陶渊明，慇勤费培沃。簪花从帽落，撚酒醉商陆。从此擅秋芳，芙桂非同录。问花何以报，剪首荐醽醁。他时更粉躯，为公采明目。"}