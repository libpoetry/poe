{"id":"496488","title":"喜迁莺 寄胡在轩且约高峣之会","dynasty":"明","author":"杨慎","text":"东风如剪。早见芍药努牙，牡丹生卵。雕楹深笼，芳屏曲护，珍重春工犹浅。回首上林，何处金蕊，玉房心懒。吟笔健，认香山白傅，徘徊华馆。看花君具眼。击钵诗成，刻烛无妨短。目送孤鸿，手提双鲤，一水盈盈未远。何日棠舟，兰棹飞下，云涛千转。日暮也。望昆明天外，碧云初卷。"}