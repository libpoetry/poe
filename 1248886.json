{"id":"1248886","title":"题履元陈君万松图","dynasty":"元末明初","author":"杨维桢","text":"紫芝道人天思精，南来新画青松障。东家画水西家山，积弃陈缣忽如忘。突然槎牙生肺肝，元气淋漓迫神王。亟呼圆瓦倒墨汁，尽写髯官立成仗。群争十丈百丈身，气敌千人万人将。交柯玉锁混鳞甲，屈铁金绳殊骨相。石斗雷霆白日倾，雨走蛡龙青天上。前身要是僧择仁，五百蜿蜒见情状。天台老林亦画松，三株五株成冗长。我家东越大松冈，五鬣苍苍郁相望。门前两个赤婆娑，上有玄禽语相向。雕龙梓客朝取材，伏虎将军夜偷饷。安得射洪好绢百尺强，令泫阴森移叠嶂。鼓以轩辕之瑟五十弦，共写江声入悲壮。"}