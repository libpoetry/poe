{"id":"575852","title":"草书歌赠颜景明隐者","dynasty":"明","author":"孙蕡","text":"钟王去我忽千岁，字体变怪少复真。虫文鸟迹久不见，尘姿俗态空纷纷。迩来继者谁独步，前有秃张后醉素。词林秘府顷见之，令我啧啧生远慕。君家此本尤清妍，神奇老笔真可传。颓墙败壁霹雳死，枯桧古柏蛟龙缠。秋蛇春蚓未易得，见尔为尔重嗟惜，宝之不翅圭与璧。烦君收取谨护藏，莫遣风雷化真迹。"}