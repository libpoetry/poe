{"id":"687434","title":"送杨敬斋之官湖南二首","dynasty":"明","author":"孙承恩","text":"春日阴阴飞柳花，潞河新水泛仙槎。一官发轫恭承命，隔岁宁亲喜过家。好拟坡翁閒听鹤，更寻陆子试烹茶。莫嫌枳棘卑鸾翼，万里云程正未涯。才贤杨子自儒珍，不是稽勾簿领人。廿载已孤锥脱颖，一官且喜职亲民。洞庭南下观沧海，衡岳中宵望紫宸。见说梅山梅盛发，可能遥赠一枝春。"}