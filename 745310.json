{"id":"745310","title":"张舸斋邀饮江上之临东亭醉中赋赠","dynasty":"清","author":"钱林","text":"酒怀枯死渴不开，江口怒卷涛声来。临东亭前日滟滟，将水添入黄金杯。江亭主人旧张绪，岸柳留人不能去。离情摇动十年前，寒绿须眉冷相聚。飞云履舄我倦游，君尚逸兴凌沧洲。楼图卷出武夷色，呼吸石髓穷冥搜。君诗曲折写清快，纵笔还愁海门隘。鹤声一一飞上天，无数江豚下风拜。惊涛脚底鼋鼍奔，抛珠溅玉不敢吞。狂飙吹落阑干唾，恐有当年旧酒痕。"}