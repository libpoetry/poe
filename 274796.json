{"id":"274796","title":"寄六妹·长夜何漫漫","dynasty":"清代","author":"李长霞","text":"长夜何漫漫，月照室南端。别离未云几，桂树生秋寒。西风夜来度，凉绕庭前树。蕊蕊叶底花，团团叶上露。花开不相见，花落隔乡县。出户独徬徨，花前月如练。月色迥然秋，相望不胜愁。朝为山中水，日暮出山流。流波无回澜，夏来若循环。愿言缄此辞，寄彼凌风翰。"}