{"id":"811667","title":"和樗仙题画扇原韵","dynasty":"清","author":"永㥣","text":"土木形骸惟恃酒，玉山颓唐妍不丑。生平未得步兵厨，死时愿获陶家取。君昔不喜卷白波，近来始解亲红友。醉墨香流烟月融，新辞气压蛟龙吼。嗟予壮怀久销铄，渐见垂杨欲生肘。脱鱼宁复恋故渊，逐鹿愧乏捷足走。半世无成学种梅，今春无花心自忸。感君为写陇头春，宇宙经纶在君手。臞仙写梅梅似火，道人游戏朱门可。樗仙写梅梅似冰，心已成灰身未果。愧我痴长与二君，糠秕在前任扬簸。搔头不作李固姿，簪花欲学升庵亸。日对梅花衔酒卮，醉中聊以全真我。庾岭争传开万树，孤山自愧无一朵。暂借君家写生手，摹取一枝似方颇。挂冠已瞻君在前，种梅今又输君左。"}