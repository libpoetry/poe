{"id":"1119084","title":"何郎中出示黄公草书四首","dynasty":"宋","author":"陈师道","text":"龙蛇起伏笔无前，江汉渊回语更妍。好事元须一赏足，藏家不必万人传。此诗此字有谁知，画省郎官自倔奇。罪大从来身万里，政成今有麦三岐。四海声名何水曹，新诗旧德自相高。一官早要称三字，二鬓何须著两毛。当年阙里与论诗，晚岁河山断梦思。妙手不为平世用，高怀犹有故人知。"}