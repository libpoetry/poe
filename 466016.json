{"id":"466016","title":"鹧鸪天四首","dynasty":"当代","author":"添雪斋","text":"雨后寒烟托絮生，游丝不解别离情。有心随水添萍迹，无语和风满古城。香未尽，梦犹凝，屏山锁处泪分明。向人莫问愁何用：染我身前柳色青。柳色青青细雨愁，吴宫犹念舞腰柔。浣纱旧梦今何在，离别长歌能否休？随碧水，待归舟，千年只影自仙游。东君不许春悄过，换我人间花信留。花信留香梦渐消，黄蜂紫蝶自无聊。阴阴小院残红满，曲曲回廊月影凋。愁漠漠，意寥寥，酒痕泪印总今宵。东风不晓何时去，送我重回碧落桥。碧落桥头正晚春，断魂多少对黄昏。行云卷去无情句，流水携来啼血痕。心做酒，梦如尘，孤斟自饮漫移樽。解忧唯有君前物，借我今宵愁杀人。"}