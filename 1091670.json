{"id":"1091670","title":"永兴丞以皓雪鲜梅奇语见示戏占閒人浪辞酬之","dynasty":"宋","author":"王质","text":"四海一山玉，切作冠巑岏。冠上戴明月，履下踏飞湍。肺肠裹林壑，表里交珊珊。上界雪可饱，下土人希餐。三春镇长在，九夏何曾残。大千薝卜林，巨万梅花团。花惟白皓皓，巾自乌漫漫。纯玉龙争飞，杂玉龙皆蟠。千丈亭不历，九尺庵随看。摩云起高崖，运斤吾能刊。书空结奇字，擘镜谁能观。须弥有数尽，此兴无时阑。"}