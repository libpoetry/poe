{"id":"752141","title":"大风泊朱泾书以遣闷","dynasty":"清","author":"张预","text":"昨夜月轮晕如磨，破晓颠风断帆路。平时软媚浅泾流，得势轩然能作怒。篙师系缆纵复横，断桥仆柳相支撑。忽闻急响堕船尾，惊禽跕跕冲波倾。我闻禽言行不得，去路关河莽难极。却怪长年利客行，盼断前头市烟直。日斜潮上云垂天，夕沽百钱醉且眠。来朝风色更谁料，不如挝鼓牵归船。"}