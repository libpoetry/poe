{"id":"1111884","title":"用晦翁十梅诗韵酬张伯脩孙子直","dynasty":"宋","author":"吴泳","text":"幽人履贞吉，采藻南涧滨。所采一物微，所思万物春。柳丝不禁梳，桃毳不耐雪。梅残剪春绡，永日霏不绝。椒榝充佩帏，孤芳处幽绝。当年老虬枝，岂为风雨折。最后黄香根，纤裳粲黄里。能以色事人，空博一时喜。看花须看神，折花莫折残。但使花骨清，岂畏花地寒。老瓦莫厌粗，奚童莫嫌小。及时不为乐，顷刻芳事了。圣涯浩无边，人乃揭其浅。安知舍瑟中，道味益深远。书消燕日长，棋遣花院寂。何羡山中人，餐霞拾橡实。为花能工诗，不如赋拙赋。珍重舂陵翁，能寻所乐处。"}