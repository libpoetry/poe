{"id":"758149","title":"夜飞鹊 七夕怀诸姊妹和茹馨姑母原韵","dynasty":"清","author":"周翼椿","text":"长天已无暑，佳节仙期。妆罢自启帘帏。双星拜后漏声静，筵前凉气侵衣。飞萤乍来忽去，望银河浅淡，凤驾将移。含情不语，逐浮云、冉冉来时。回首旧年情绪，今夕尽安排，花果蛛丝。何意关山阻隔，清辉难见，尺素偏稀。秋容似洗，爱如钩、月影迟迟。奈纷然离思，排排不去，转蹙双眉。"}