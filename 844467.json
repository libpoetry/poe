{"id":"844467","title":"居南安十日书寄伯严","dynasty":"清末民国初","author":"俞明震","text":"炎方十日愔愔雨，断送残春作早秋。鹜鸟有群皆独立，奇峰难画任冥搜。眼前事了未全可，胸次月明真不愁。便拟从容理归棹，从君袖手看神州。词人例作伤时语，真感何因入肺肠。物论齐无书万卷，国身通有泪千行。羡君遗世换诗骨，笑我倾愁挥夕阳。琢句未除文字障，不知文字已沧桑。"}