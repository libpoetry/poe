{"id":"1102657","title":"赠丹阳邢尉","dynasty":"宋","author":"俞德邻","text":"孟郊尉溧阳，曹务缘诗废。徘徊金濑傍，府以假尉代。一生坐诗穷，酸寒见馀态。邢君世业儒，才猷乃十倍。吏隐黄绶间，诗亦性所爱。羸骖京岘游，古锦奚奴佩。扣门索我诗，丁宁至于再。我老学殖荒，久嗟诗力退。肠肚纵煎煼，落笔与时背。况复风雅衰，淫哇乱鄘邶。济南名士多，此语出前辈。我昔交数公，梦寐想风裁。西窗剪残烛，顾影寸心痗。北渚凌清河，平畴接海岱。子行赋归与，我实增感慨。为吾谢故人，德音幸时逮。"}