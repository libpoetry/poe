{"id":"1120129","title":"晚春道中四首","dynasty":"宋","author":"陈棣","text":"簿书丛里掣归身，万树毵毵浅绿匀。试向小园寻落蕊，慇勤拂拭觅馀春。归涂检点物华非，黛色随风上柳枝。扑扑晴香恋芳草，却疑春去未多时。纤秾扫尽换清阴，便有南风欲荐琴。漫道仙葩归阆苑，小儿造化本无心。芍药无香燕有雏，绵蛮犹苦劝提壶。直须强作留春计，烂醉黄公旧酒垆。"}