{"id":"879603","title":"萧长公来访示以诸公诗卷谓与予游从之久不能一辞为赠颇相噍责予赋之不可辞之亦不可皆有说焉名章俊语前后相望无数次乎其间是睹西子之容面自增丑耳所不容却者予年十五时海山官丁受琴于长夫今予年四十与长夫有二十五年之旧辞之弗作其可乎因书数言","dynasty":"宋","author":"刘学箕","text":"生平不愿为佣书，亦不愿作章句儒。酒酣诗成吐素霓，意气凛凛吞千夫。前年排云叫阊阖，出门一夜车四角。去年海峤席未温，一舸乘潮又催□。大江之西日本东，庐陵文物常称雄。决科岁占十八九，君当努力提词锋。才高不用长叹息，四海弥天岂无识。壮年怀居亦何有，著眼带砺开胸臆。岩岩柏府凌高寒，豪士倾盖宜交欢。我知屠龙不屠猪，食马政欲食马肝。吴姬压酒飘香絮，谪仙神游歌白纻。敬亭惟有孤云閒，欲雨人间亦飞去。"}