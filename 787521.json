{"id":"787521","title":"腊日廿四日，携儿辈游村市，寄子乔","dynasty":"清","author":"李宪噩","text":"贫居远郊外，村市小溪口。除寒物象新，丰年人气厚。鸡犬扰衢巷，烟火暖榆柳。祀灶须白饧，馈岁贵黄韭。提携前村稚，伛偻东家叟。煖帽宽布裘，跨驴越陇亩。长者引我前，少者逐我后。最幼不能行，佃客强之负。出门眺平野，残雪耀林薮。相逢少衣冠，三五乡邻友。儿童得所欲，吾亦视寡有。未夕忻然归，斜阳挂茅牖。托处既休暇，乘兴皆其偶。念子在边城，出入慎闲守。"}