{"id":"1116272","title":"次韵辛著作兴化园池诗","dynasty":"宋","author":"沈括","text":"能文骑省幸邻船，多病中散自萧然。□桥鸟啼深竹里，晴渚梦绕杨花边。难分桃杏春满目，不断水月波如烟。□须移居速相就，已有的的新生莲。东来重见郭翻船，目极沧洲似渺然。浪信小桡穿竹去，不知佳景向谁边。白头赵将心仍在，多病莱芜灶不烟。惟有王家风月地，时时客看满池莲。"}