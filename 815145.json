{"id":"815145","title":"当涂道中二首","dynasty":"清","author":"洪亮吉","text":"稍稍雨洒尘，微微转春气。平原三月中，秾花艳天地。闲云翳东至，春空亦微腻。游蜂与蛱蝶，后时识真意。所居异乡国，微觉风土异。郊原计尺寸，物力多所弃。遥遥东归心，欣看麦成穗。日出庐井喧，流光照虚晨。山田极柔桑，尚有无衣人。孩提率牵袂，苦语出性真。我哀道旁辞，感激为重陈。造物息百年，未补一日贫。惨舒各殊抱，何以归真醇。桑榆苟堪耕，此辈非游民。"}