{"id":"817007","title":"留别刘鹭羽","dynasty":"清","author":"端木国瑚","text":"西笑相逢忆古欢，《骊驹》催唱且盘桓。入关师自因卢植，被褐交谁得井丹。岁暮河梁人结发，天涯风雨日加餐。黔山渐水东南望，容易相思识路难。送别知君倍黯然，团圞心事到樽前。生儿羊祜双环少，赠妇秦嘉一镜圆。黄犬家书通万里，碧鸡春梦隔三年。何时共挈蓬山侣，不住天南住日边。"}