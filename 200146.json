{"id":"200146","title":"借汪路教韵题赵东麓判丞临清堂","dynasty":"宋代","author":"杨公远","text":"结屋俯清溪，萧然迥出奇。书藏千万卷，梅浸两三枝。入竹风声细，移花日影迟。乐山仍乐水，何虑复何思。菊有陶潜逸，兰无屈子悲。娱情琴上操，遣兴局间棋。对客频倾酒，临流剩赋诗。要将閒度日，只恐道关时。触目多幽致，留题总色丝。细吟增敬羡，貂续匪佳辞。"}