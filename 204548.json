{"id":"204548","title":"和颂·珍珑岩古寺","dynasty":"宋代","author":"释重显","text":"珍珑岩古寺，冠乎明越境。海眼通洌泉，天心耸危岭。尝游兴未阑，遐想神忽凝。彼士真觉雄，相邻不孤迥。吾爱济横流，孰云烦虑屏。吾爱整颓纲，岂止浮根静。栖梧瑞九包，追风骏十影。顾我不争衡，与谁闲斗茗。乘时既磊落，照世非昏暝。伫为王者师，三千统摩顶。"}