{"id":"623017","title":"楚义帝怀王孙心","dynasty":"明","author":"郭之奇","text":"楚虽三户必亡秦，王孙自是可怜人。牧羊始罢旋驱鹿，蜂起诸雄各附鳞。楚后虽繇楚将立，范增奇计本从民。已教天下群趋楚，不比扶苏独诈陈。入关有约终如约，刘项从兹分暴仁。四海三年尊一帝，重瞳十罪表千春。兵皆缟素繇乡老，纪落丹青愧史臣。董公是日迟遮说，大义当年孰共伸。"}