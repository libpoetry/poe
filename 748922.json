{"id":"748922","title":"登太行绝顶 其二","dynasty":"清","author":"魏源","text":"一石亘千里，石上森万峰。羊肠绕其西，孟门峙其东。凛然长黑云，我行入其中。崩崖划大谷，飞瀑裂鸿蒙。诸山听指挥，趋侍何鞠恭。关塞肘腋扼，郡邑尻脽从。昂头赴东海，三月脊犹穹。绝顶竟砥平，万马屯崇墉。建瓴批捣势，扼吭当关雄。一面制天下，络绎驱驼?。宜乎紫团参，自古王气钟。到此身骤贵，宇宙蟠心胸。承平无险要，怀古来悲风。"}