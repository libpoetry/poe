{"id":"662563","title":"中山酒","dynasty":"明","author":"石宝","text":"中山有旨酒，自昔闻其名。倦客驱羸骖，主人有佳情。呼童具一斗，酬唱多钜觥。耳熟增逸韵，慷慨道衷诚。忆当玄石饮，三年然后醒。形化托丘垄，妻子泣嘤嘤。西来剖棺敛，相劳若平生。惊倒里中父，行人伫屏营。岂有大圣药，能敛神气精。岂有驻颜饭，如彼瑶琼瑛。束縳不能害，泉扃若通明。嗟彼野史言，荒诞安足评。"}