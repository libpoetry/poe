{"id":"1118583","title":"新春感事八首终篇因以自解","dynasty":"宋","author":"陆游","text":"九陌风和不起尘，平湖冰解欲生鳞。往来朝暮纷如蚁，得见新春有几人。兴来游衍不辞遥，吹帽风轻过画桥。猩血未看开露蕊，曲尘先已上烟条。一年最好早春天，风日初和未脱绵。坎坎圆鼙赛神社，翻翻小伞下湖船。忆到夔门正月初，竹枝歌舞拥肩舆。当时光景应如昨，绿鬓治中八十馀。锦城旧事不堪论，回首繁华欲断魂。绣毂金羁三十里，至今犹梦小东门。玻璃江上柳如丝，行乐家家要及时。只怪今朝空巷出，使君人日宴蟆颐。梁州陌上女成群，铜绿春衫罨画裙。相唤游家园里去，鞦韆高挂欲侵云。乌藤即是碧油幢，百万天魔指顾降。酣枕不知霜缟瓦，下床已见日烘窗。"}