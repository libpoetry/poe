{"id":"693654","title":"和沈诚庄绎韵四首","dynasty":"明","author":"邹奕","text":"春来倦行乐，春去却寻幽。花落随风舞，溪喧带雨流。乾坤真逆旅，身世似悬疣。何物令人羡，忘机海上鸥。闲居忘俗累，行乐喜芳春。露滴乌巾垫，花迎白苎新。清歌移晚兴，佳句涤襟尘。处处香醪熟，谁家味最醇。荏苒伤春老，蹉跎惜岁华。客居移未定，社酒不须赊。花柳知无恙，云山画莫加。寻芳徒步好，何用早将车。长须携尺素，邀客扣涂茨。筋力非前日，襟怀似昔时。酒从花下酌，船傍柳边维。风景还堪赏，闲游也未迟。"}