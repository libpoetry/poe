{"id":"387091","title":"念奴娇·闰夏有忆，用稼轩韵","dynasty":"清代","author":"樊增祥","text":"小年长日，又桐生翠珥，藕添瑶节。鹊踏幽窗铃索响，犹记那人心怯。露药欹红，烟荷滴粉，玉貌何分别。金香前事，玳梁双燕能说。回忆京兆当年，小眉亲画，镜底初三月。别后青禽来往字，刚似云罗千叠。水驿芳梅，津亭怨柳，纤手都曾折。甚时相见，晓妆重看梳发。"}