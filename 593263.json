{"id":"593263","title":"奉天门贺岭西奏捷有述","dynasty":"明","author":"欧大任","text":"三苗蠢不恭，咨禹以众行。有扈弃三正，于甘召六卿。吊民顺天讨，用律惟师贞。南蛮外声教，负固久不庭。罗旁十万山，丛箐豺虎狞。要荒杂猺种，疮痏延膏肓。除凶敌所忾，整旅战有名。我皇赫斯怒，诏督百粤兵。煌煌大开府，肃命扬威灵。诸将授斧钺，三军搴旆旌。戈船会牂牁，甲楯下湘蒸。沉阴屯杀气，劲飙振军声。窟穴数百年，我师一鼓平。渠魁先就擒，露布驰天京。告庙宣捷音，听恺欢皇情。疆宇奏荡复，婴累授农耕。罗定与灵丘，郡县开榛荆。筑观示百世，铭钟武功成。谷蠡夙受羁，瓯骆何足撄。明雅继江汉，臣请歌南征。"}