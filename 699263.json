{"id":"699263","title":"武林即事","dynasty":"明","author":"袁华","text":"不到钱塘己五年，故交零落倍潸然。何人拔剑歌玄武，有客题诗拜杜鹃。锦绣湖山多虎迹，莺花巷陌断人烟。伤情独有中天月，依旧清光照冷泉。切云雉堞郁崔嵬，气压江山势壮哉。万骑貔貅金作甲，九关虎豹玉为台。弃繻独羡终军志，保鄣唯称尹铎才。天运循环真有数，腐儒白首重兴哀。"}