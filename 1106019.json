{"id":"1106019","title":"进和御制撷芳园二诗","dynasty":"宋","author":"王安中","text":"仙风吹袂到壶天，池馆新晴日正妍。罨画溪边初纵棹，笼松花底缓回船。金鳞跃跃依春藻，绣羽飞飞掠晚烟。醉眼重窥云汉作，明朝万口想争传。西城春色静年芳，灵沼文禽暖在梁。岸舣轻舟泛鹢首，路寻飞栈转羊肠。杯心衬锦花留影，波面镕银月迸光。曾倚披霄高阁望，清都自有水云乡。"}