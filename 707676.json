{"id":"707676","title":"鬼鸟","dynasty":"明末清初","author":"卢若腾","text":"鬼鸟、鬼鸟声何悲，非鸦、非鹏又非鸱；何处飞来宿村树，晨昏噪聒不暂移。忽复飞入病人屋，跳跃庭中啾啾哭；病人扶向堂前看，张嘴直欲啄其肉。群将矢石驱逐之，宛转回翔无觳觫；假口神巫说冤情，举家惊呼故婢名。鬼鸟应声前相讶，似诉胸中大不平；病人惶恐对鸟祝：我愿戒杀尔超生。鬼鸟飞去只三日，病人残喘奄奄毕；知是冤魂怨恨深，拽赴冥司仔细质。年来人命轻鸿毛，动遭磔剁如牲牢；安得化成鬼鸟千万亿，声声叫止杀人刀！"}