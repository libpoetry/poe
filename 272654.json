{"id":"272654","title":"投壶歌·珍珠红滴银丝落","dynasty":"清代","author":"吴爚文","text":"珍珠红滴银丝落，当帘细雨纷帘箔。主人无语客鲜欢，哨壶枉矢相为乐。司射进度前致词，二矢以半实间之。顺投为入比不释，从马释算无差池。平空矢落琤琤响，四座无争齐拍掌。计筹浮白安足辞，胜固为欢败亦爽。倚竿带剑真腾超，就中尤妙莲花骁。殿上舍人善激越，军中名将能逍遥。古人尚德不尚巧，射礼投壶本同调。专精一技通神明，天帝开颜亦为笑。弹棋公子妙角巾，蹴鞠之戏徒劳人。鲁鼓薛鼓诗可补，咽咽催出壶中春。"}