{"id":"1117507","title":"戏綵堂","dynasty":"宋","author":"邹浩","text":"归田日月有光辉，相与承颜家正肥。萱草丛高明户牖，棣华枝盛照庭闱。年年岁岁欢常在，子子孙孙志弗违。从此乡评知品目，风流不愧老莱衣。不着朝衣着綵衣，欢然膝下永相依。兄兄弟弟同真乐，物物人人共息机。三釜晨昏归省定，一时裘马任轻肥。长为不施其亲者，免被无穷有识讥。"}