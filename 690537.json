{"id":"690537","title":"黄子吉同人诏起西粤左辖过访小园时□蜀交警获读子吉滇黔纪略及行间文檄乃北望稽首而呼万岁圣天子故剑之求不在一西粤也子吉索诗为别因赋二律以壮其行为异日凌烟阁中左券","dynasty":"明","author":"张萱","text":"忆别遥惊十六秋，片帆斜日到林丘。麟符犀佩平原驾，绿酒青山谢眺楼。授钺伫看新制帅，拊髀原属旧诸侯。知君夜夜闻鸡舞，蚤向东西借箸筹。扪虱深谈夜色阑，巴川辽海未安澜。老臣卧稳东山枕，圣主恩深北阙环。岂为屏籓铜柱界，请看京观点苍山。九重宵旰君应念，何日升平慰圣颜。"}