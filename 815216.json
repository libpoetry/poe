{"id":"815216","title":"登泰山四首","dynasty":"清","author":"洪繻","text":"水行越沧海，陆行踰崤、函。日夜行万里，更披万仞岚。初上泰山北，复下泰山南。既入岱宗坊，步步起巉岩。登及岱盘九，峻甚华峰三。悬峰出天际，危峪入空嵌。忆我近嵩高，回轸向关、陕。车行山隧中，忘却成皋险。自入泰山来，险巘重重掩。一险方才过，一峰又当脸。回首视前峰，地底见一点。迢递三天门，万山没深崦。徘徊碧空中，白云为我敛。庐阜有高峰，四溃皆奇特。灵境变幻间，一峰藏千亿。探奇心未餍，复到泰山侧。泰山层层高，别肇神仙域。直上五十盘，凌霄去不息。飞泉五千仞，山头惟一滴。满山柏戴云，悬磴松生石。秦、汉皆后来，云物万古积。石闾对介邱，天府西东辟。绝顶濛濛间，青旻连青壁。真人御风行，去天不盈尺。俯视山半云，雷声出山腋。朝登日观峰，沧海扶桑色。"}