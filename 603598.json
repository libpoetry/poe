{"id":"603598","title":"滕县","dynasty":"明","author":"杨起元","text":"畴昔之京国，荒凉见兹县。今我复斯来，甫田昔为佃。颇闻长官仁，招集得民便。麦秀匝四野，牛羊勿履践。但愿风雨时，民获饱粱面。前日江淮行，稍闻赵代甸。连年苦旱魃，黔首尽离散。不觉投匕箸，岂复顾厨馔。兹土景物舒，举目皆可忭。天人本相待，有备故无患。彼岂无父母，夫何罹此变。无乃期会繁，反令慈惠殄。征夫徒駪駪，忧喜付闻见。"}