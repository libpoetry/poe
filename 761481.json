{"id":"761481","title":"摸鱼儿 甲午中秋","dynasty":"清","author":"况周颐","text":"正良宵、玉轮高揭，桂花香堕瑶席。红楼十二晶帘捲，谁见素娥幽寂。休怨抑，算阅尽清寒，尚有团圞日。持觞太息。问袁渚烟寒，庾楼尘掩，谁与共今夕。凝眸处，大地山河瑩彻。秋容净扫空碧。柔情一缕浑难诉，便抵云罗千尺。闲伫立，怕只有流萤，来照罗衣湿。婵娟望极。怅佳节难酬，苦吟谁和，虫语咽苔隙。"}