{"id":"832971","title":"木兰花慢 庚戌岁除","dynasty":"清末民国初","author":"朱祖谋","text":"闭门春未觉，又莺语，报芳期。恁寂寞心情，酥花旧影，蜜苣新啼。惊窥。镜霜鬓缕，负邻家、折赠古梅枝。老鹤枫窗去久，等闲菭竹凄迷。天涯。病枕未成归。醒到晓钟时。笑东风故国，红情绿意，都被愁欺。支离。岁朝倦笔，算一年、芳物不堪题。待理中园步屧，廉纤小湿春姿。"}