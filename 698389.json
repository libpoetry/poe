{"id":"698389","title":"兰词二首 代挽","dynasty":"明","author":"凌义渠","text":"缥蕊兮紫英，弱彩兮低荣。颇娴闺性兮香不外散，近掺手而含贞。无何白昼兮啼鴂流哀，百草靡沓兮山矾艳开。一寸相思兮一寸斜晖，坎心瘗汝兮待月同归。曷予艺之恩不汝久，曷予幕之香不汝守，曷予纫之招匪卬友。猗彼稚节兮山崦水涯，静言一室兮心影攸宜。蓄意浇培兮护此根株，胡所避忌兮虫蚁先驱。沉沉结梦兮梦同止，翩其来迟兮侍君子。"}