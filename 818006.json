{"id":"818006","title":"秋娘曲京师菊部杜云红善秦声奏技中和园为怨众所排转徙塞外予独因之有漂泊之感为作此曲","dynasty":"清末近现代初","author":"黄节","text":"九城歌管呕哑喧，一月不踏中和园。秋娘妙曲众弗贵，世间美恶宁足论。春宵深雪对桦烛，沉吟为作秋娘曲。信是无聊亦有涯，漫引秋思入弦轴。浣花有女出津沽，垂髫出上红氍毹。向人妮妮儿女语，清于调舌黄莺雏。四岁能歌弱能舞，穆曹为师幼孤苦。学成肯向泣春风，自有惊人人未许。转徙张垣复上京，渐令燕赵闻其名。时流为纂云红集，翻作梨园断肠声。秦声直继陇西沉，已使龟年泪沾颔。掩抑初如猿狖鸣，倏若微风动葭菼。本来秦声恶激刺，转折抑扬易伤气。敛气四弦断复连，浮云柳絮随天地。当其抗歌方上场，喧啾百鸟孤凤凰。座中有客辄三叹，念奴能勿愁诸郎。绝技谁知天果吝，朝月欢娱暗生叹。回头不采山上蘼，遂至人间有恩怨。蛾眉谣诼渐纷纭，昔日丝桐今日焚。四筵顾曲谁相藉，夜半巾车去五云。是时寒柝摧残腊，旧苑沉沉马馺馺。一客听歌犯雪行，蜡尽弦僵重呜唈。我来宣南垂五年，看花日日相流连。自从南归送诸大，独行不到寒葭前。剩与歌扬日再过，坐使景光疾如驮。今朝忽动羁旅心，谓善歌者无知音。秋娘如此亦飘泊，城南春树将成阴。"}