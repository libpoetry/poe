{"id":"757231","title":"探春慢 春晓赋春声","dynasty":"清","author":"杨芸","text":"漏箭初残，芸窗渐晓，春声百种先应。瑶鼎香消，画楼人倦，睡起峭寒犹凝。回廊帘尽卷，听穿绿、雏莺声近。草芽青遍芳郊，春晓几番花信。脉脉闲愁无据，更谁倚玉箫，催递吟兴。阑畔娇莺，梁间憨燕，软语商量不定。一树香桃艳，乍仿佛、明妆端正。戛触金铃。却愁薄暮风紧。"}