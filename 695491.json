{"id":"695491","title":"次宫保质翁哭如宾韵","dynasty":"明","author":"林俊","text":"东闽川岳会神奇，及冠操存俗巳移。张陆忘年君与我，孟韩知己世还谁。道真自信贫能乐，物候翻怜老易萎。过尽城更寒转寂，月斜孤影雁垂垂。赤日相从一问奇，短床时傍柳阴移。誉流海宇今犹在，行贯神明眼复谁。榆景鬓疏儿几抱，萱庭秋重母先萎。闭门尚记征西日，举武无从老泪垂。"}