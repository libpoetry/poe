{"id":"1236032","title":"明德游仙词十首用天柱山传来依韵继作云林道气者观之亦足自拔于埃壒矣","dynasty":"元","author":"张雨","text":"白玉之盘沧海东，苍苍下视远如空。请看端正山河影，不满坳堂杯水中。鸿宝枕函云积叠，芝台炉火暖氤氲。子能试吃青精饭，我亦聊书白练裙。夜久扶桑海色分，珠宫望拜赤龙君。洞庭未省君山在，元是昆仑一朵云。藤萝石上寻长迹，金粟图中见小身。抖擞几重衣裓看，情知不□散花人。庞见《霓裳》舞广庭，罢看三十九章经。道人腰著金鸦嘴，自向松根洗茯苓。右股清池足沤麻，池中肥水是松花。早知魏帝一丸药，肯信东门五色瓜。耻作深山服食仙，伐毛洗髓故依然。木兰坠露研朱写，只写南华《秋水》篇。脚底琴生三尺鲤，袖中阿母一双桃。别时身动凌波袜，烂月如银照夜涛。眼中自小薄蓬瀛，日日双飞下始青。□□明窗尘仿佛，定知草创大丹成。玉格金科自有期，赤城何待远寻师。壁梭也解为龙去，樵斧如何只看棋。"}