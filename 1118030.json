{"id":"1118030","title":"自述二首","dynasty":"宋","author":"陆游","text":"寄怀鱼鸟卧烟汀，结友松筠醉草亭。拜赐龟章纡旧紫，养成鹄鬓扫馀青。遗经在椟传家学，大字书墙作座铭。浪迹江湖遂终老，此身何啻一浮萍。意望天公本自廉，甘餐美睡偶容兼。一生忧患如山重，此日安闲抵蜜甜。拙宦虽无齐虏舌，早归亦免楚人钳。但馀一味疏慵在，储药千斤未易砭。"}