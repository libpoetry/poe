{"id":"249025","title":"赠司空掾安仁诗","dynasty":"魏晋","author":"潘尼","text":"桓桓上宰，穆穆四门。投纶沧海，结纲昆仑。迅翼争赴，游鳞竞奔。美哉逸轨，放辔无前。放辔伊何，杖策来游。颉颃将相，高揖王侯。华茂九春，实繁三秋。骋辞泉踊，敷藻云浮。表奇髫龀，成名弱冠。令德内光，文雅外焕。幽冥必探，凝滞必散。终贾杜口，杨班韬翰。我车既驾，我弓既招。既升尺木，将游云霄。纳言帝侧，正色皇朝。华组鸣佩，飞蝉曜貂。人亦有言，人恶其上。至乐贵和，大礼崇敬。泉不可凌，必也心竞。伐善施劳，称人所病。文侯焉轼，干木在庭。子奇何盛，车有老成。昔闻颜子，今也吾生。克己复礼，在贵不盈。杂采故乡，扬辉蓬宇。文绣煌煌，衣裳楚楚。何以会宾，筚门环堵。何以备肴，杀鸡为黍。伊余鄙夫，秩卑才朽。温温恭人，恂恂善诱。坐则接茵，行则携手。义惟诸父，好同朋友。年时易逝，进德苦晚。嘉彼骏逸，愧此疲蹇。虽欲望尘，前驱遂远。解衔散辔，徘徊吴阪。收迹衡门，旋轸上京。主事之殷，以君之明。缉熙台鼎，协济和羹。歧路多怀，赋诗赠行。"}