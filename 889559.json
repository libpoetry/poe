{"id":"889559","title":"和陶桃花源","dynasty":"宋","author":"吴芾","text":"我闻桃花源，其先是秦世。当时避地人，岁久俱已逝。其后长子孙，生理还不废。种桃以自营，结茅以自憩。有儿但发蒙，初不工六艺。有田但收禾，了不输二税。有鸡只晨号，有犬不夜吠。渊明爱其真，为此成新制。我久闻其风，褰裳思一诣。所虑路难通，仍恐水难厉。梦寐不能忘，抱恨知几岁。所恨天见私，于此施嘉惠。贻我万株桃，漫山迷眼界。却胜武陵溪，草树相蒙蔽。相去复不远，只在吾庐外。人号小桃源，景物适相契。"}