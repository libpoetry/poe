{"id":"182814","title":"平阳叹·坏云如山压齐垒","dynasty":"宋代","author":"孔武仲","text":"坏云如山压齐垒，六军颜色如灰死。高郎元自解琵琶，万岁无愁作天子。伯升何曾上青天，溅血遗痕芳草间。长城万里自推仆，骏马只驮冯小怜。奸臣百计为蟊贼，不但妖娥解倾国。熊罢哮门蹙平阳，冯妃对镜妖栊妆。死生契阔不相弃，双双刎颈长安市。"}