{"id":"434965","title":"毛晋卿肖山堂","dynasty":"金末元初","author":"李俊民","text":"悠然林下客，世事颇能料。闲中意自适，身外名肯钓。卜居山之阳，初为识者笑。势将陵岱华，气欲吞嵩少。方寻愿谷归，稍近孙台啸。微茫数烟岫，巉绝对云峤。为我增双明，未必在远眺。始虽如直友，久乃得心照。恐随有力去，或被移文诮。己见成膏肓，百计莫可疗。一时烟霞语，慎勿骇廊庙。咄哉肖山堂，所以警不肖。"}