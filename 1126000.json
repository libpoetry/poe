{"id":"1126000","title":"戊申年七夕五绝","dynasty":"宋","author":"钱惟演","text":"乌鹊飞来接断云，祇贪清浅渡星津。不知一夜支机石，却属乘槎上汉人。玉露金河颢气凉，辛夷车转桂旗香。嫦娥可是多猜忌，不驻琼轮放夜长。一岁佳期一夕过，羽旗云盖涉微波。明朝若寄相思泪，玉枕金茎得最多。青鸟当时下紫云，绮囊书秘露桃新。莫嫌夜半移床远，朱雀窗中别有人。骊阜凌云对玉钩，千门高切绛河秋。欲闻天语犹嫌远，更结三层乞巧楼。"}