{"id":"632037","title":"赠王三","dynasty":"明","author":"释函可","text":"仆走马复死，手中缺铜钱。茆屋临道傍，床壁相新鲜。长斋礼绣佛，但祝慈母年。饭僧本性情，匪独于余偏。瓶粟或不继，大笑断炊烟。己饥犹可耐，人饥甚忧煎。眼见陈氏子，欲啮无寸毡。仓皇走道途，愿为觅数椽。数椽亦易易，所贵主人贤。下榻横药室，授经向市廛。片瓦苟盖头，饱食即神仙。予亦为陈子，朝夕心乾乾。好事见他人，题诗后世传。"}