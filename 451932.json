{"id":"451932","title":"中元日谒京师东岳庙","dynasty":"当代","author":"钱之江","text":"郁郁灵宫天所閟，紫气终古隔尘世。一线天门排闼开，森然万有朝东帝。玉阶直上趋星垣，庙貌清雄松柏寒。列宿无言但拱绕，祥云轻袅鵔鸃冠。我来已值中元节，诸司神鬼待昏黑。射影含沙欲伺人，以目犯之祸不测。泰岱由来五岳宗，独立海隅当天风。移去春明尊秩祀，衣冠直与人皇同。执笏垂眉意微动，累累碑版伐其功。世事沧桑堪一噫，竖子奸雄几成败。老仙固知圣于时，施施踞坐称鼎鼐。百年阅世真沮洳，魑魅粉墨交当涂。唯有鲸鼍仍倔强，旦暮惊啼城头乌。"}