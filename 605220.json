{"id":"605220","title":"寿李冢宰对泉老师","dynasty":"明","author":"张萱","text":"黼扆勤三事，台符肃六联。明廷求柱石，间气应奎躔。迹旧伊耕野，名高岳降贤。老臣新宠渥，圣主晚恩偏。特起东山枕，爰窥北极璿。文章增气色，寰海尽陶甄。履曳星辰上，衡持日月边。回春在一笔，造命总三铨。巨室瑰林辏，高旻朗鉴悬。乾坤八座正，桃李四时妍。彗业金轮转，圆明玉版禅。已登菩萨位，且现宰官缘。福介悬弧日，期逢执象年。尊开既醉宴，花满艳阳天。兰戺翔和霭，槐衢覆瑞烟。冈陵欢祝愿，冠盖盛鸣翩。白鹿瑶华丽，青牛紫气旋。麟祥应麇至，鸿羽正飞骞。撮上难增岱，洪流讵纳涓。好由工瑟后，恩在扫门先。岂有千金骨，谁云百练铅。惭摛鸡树草，空簇凤池仙。已滥青黄饰，宁忘顶踵捐。且将三祝语，聊续九如篇。"}