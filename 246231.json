{"id":"246231","title":"金缕曲·赠钱世明","dynasty":"现代","author":"王蛰堪","text":"千古沉骚魄。甚江山、凋零九畹，谷音岑寂。吟履堪嗟无著处，大道都存屎溺。暗检点、兰荃旧迹。聒耳蛙声成鼓吹，算几番、辜负春芳陌。心独往，血凝碧。钱郎高格情何逸。挽狂澜、射潮劲弩，补天馀力。一曲长歌腾笑里，听取神惊鬼泣。赖更有、如椽巨笔。幽梦溪舟乘雪去，漫魂消、三五梅边客。君与我，弄长笛。"}