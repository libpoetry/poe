{"id":"695966","title":"秋怀四首","dynasty":"明","author":"欧大任","text":"浩浩沧溟波，萧萧枫树林。凉飙一夕至，岁序已骎寻。苕荣委金令，和响收阳禽。出闻蟪蛄鸣，入听蟋蟀吟。顾瞻陇坂上，白露忽已深。触物易为感，忧人怆悲襟。万恨痛在目，辀张间辰参。愤切深情恸，忧思谁可任。往者长已矣，来者方自今。悠悠宇宙间，谁为相知心。落日照古原，步出北门山。西京昔云季，墟墓多遘患。取土已过坯，摧墉无遗磗。珠襦达襚道，玉椀出人间。荆棘生颓陇，狐兔穴幽埏。樵牧踯躅歌，便房宁复完。佳城何郁郁，今见白日寒。南武雄一州，今不保重泉。千秋万岁后，人事空长叹。恻怆雍门吟，泪尽不能言。出门万里行，少小怀远志。朅来婴祸患，况感清商气。块处哀愤盈，行吟百忧至。破涕不成欢，在心难弃置。飞蓬恋本根，零落将安寄。已知昨日非，终身竟谁是。凝霜被草莱，清露沾兰蕙。金石亦可销，繁华难久恃。颓魄无复圆，驰晖倏惊驶。勉副平生怀，康途策良骥。洪钧播万物，元气囿群形。日月递照灼，岁时代迁更。四十冉冉至，将来耻脩名。道远期力及，晷刻不暂停。先正有遗言，拳拳宜服膺。雌守信抱朴，天全在遗荣。自得澹无为，夸父岂足矜。翩彼黄鹄飞，宁与燕雀争。少年成丑老，朝槿陨夕英。自非王子乔，谁能阅千龄。高楫餐霞客，延年学长生。"}