{"id":"674453","title":"送方士","dynasty":"明","author":"何瑭","text":"先生覃怀来，复向覃怀去。怅望难久留，离魂袅烟树。忆昔读书舍，寄在蓬莱宫。长松挂海月，短章留春风。同窗四五人，肝胆如一身。虽存经济志，亦与云萝亲。先生时来过，谈笑共抵掌。赤水涉波澜，玄珠讥象罔。别来三年馀，相思空寄书。死者不可见，生者犹离居。归时见故人，为问平安否。紫气映冥鸿，夜夜频回首。"}