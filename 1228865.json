{"id":"1228865","title":"题龚翠岩中山出游图","dynasty":"元","author":"韩性","text":"是为伯强为谲狂，睢盱鬼伯髯怒张。空山无人日昏黄，回风阴火随幽篁。辟邪作字魏迄唐，殿前吹笛行踉蹡。飞来武士蓝衣裳，梦境胡为在缣缃。中山九首弥荒唐，犹可为人祓不祥。是心画师谁能量，笔端正尔分毫芒。清都紫府昭回光，三十六帝参翱翔。阴气惨澹熙春阳，谓君阁笔试两忘，一念往复如康庄。"}