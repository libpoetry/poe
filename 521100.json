{"id":"521100","title":"东山辞","dynasty":"明","author":"顾清","text":"岁峥嵘兮白日驰，朔风晨起兮霜雁飞。长河千里兮愁欲断，公何为兮忽言归。挽公兮屡撝，怅别公兮见何时。渺渺兮寒江，心眷眷兮欲安施。惟人生兮悦贤，孰憎爱兮予私。抗予章兮天阍，指肝膈兮敷陈。忱恳切兮臣志，沛汪濊兮天之恩。忽东山兮回首，渺白云兮孤村。别来兮几时，丛桂枝兮轮囷。顾幅巾兮犹昔，莞一笑兮忘言。公将行兮裴?，俨东路兮骖騑。忽回瞻兮天阙，思承恩兮赤墀。惟人生兮不常，嗟终始兮多违。不竟兮公施，以张兮世维。熊蹯兮鲂鲤，审吾择兮奚疑。荆之山兮湘之江，我思公兮道阻且长。总羸马兮东路，忽西崦兮斜阳。"}