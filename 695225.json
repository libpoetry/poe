{"id":"695225","title":"客中小年四首","dynasty":"明","author":"林光","text":"岁月不肯住，看看又小年。诗穷残腊后，杯引大江前。乐事思南土，閒情寄短篇。夜来风势恶，惊徙五更船。远客无佳节，狂风又小年。江吞湖岭外，舟避涨沙前。阅世慵双眼，题诗更短篇。迷途还买醉，高枕赣州船。老境无多日，明年耳顺年。天风还自逆，舟楫敢求前。远道几千里，穷愁数百篇。吾能悲杜甫，来往蜀中船。萧萧双短鬓，忽忽渡流年。心远空鞭策，穷途自不前。莺花聊岁计，糟粕谢陈篇。柔橹轻烟里，朝来理我船。"}