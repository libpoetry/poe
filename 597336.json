{"id":"597336","title":"为胡家节孝妇萧氏","dynasty":"明","author":"谢良任","text":"我来偶问俗，得闻胡家妇。夫子两无依，弱草摇零露。伊家四壁贫，安能恃亲故。时妇且茂年，膏沐岂难去。而乃一醮心，凌厉岁寒树。殷勤事舅姑，孤苦不自顾。终宵营绣刺，穷年理丝素。藉此供甘毳，仍馀送终具。为妇分已毕，年光忽衰莫。节与孝两完，闾里共钦慕。堪以式颓风，女流有贞度。须凭太史笔，大书揭衢路。"}