{"id":"587126","title":"越中同方宪副思道会合联句","dynasty":"明","author":"钟芳","text":"山中念离索，幽思托宾鸿。尊俎幸兹合，广榭歌春风。桧阴转斜日，重叠交房栊。小鸟咿嘎鸣，托之情亦融。人物并和洽，矧此时序丰。玄谈谢俗况，疑谊开我蒙。忆昔见君子，曲江水溶溶。瑶池共霜月，岂不怀愚忠。中间人事异，畏途各飘蓬。荏苒馀一纪，此酒何能同。去年发东服，期我吴山中。乘轺阻越水，伫望江云重。终焉结佳晤，情曲潜孚通。微酣坐迟莫，海月明林东。"}