{"id":"887560","title":"花心动 其一 郭清华新轩","dynasty":"宋","author":"吴文英","text":"入眼青红，小玲珑、飞檐度云微湿。绣槛展春，金屋宽花，谁管采菱波狭。翠深知是深多少，不都放、夕阳红入。待装缀，新漪涨翠，小圜荷叶。此去春风满箧。应时锁蛛丝，浅虚尘榻。夜雨试灯，晴雪吹梅，趁取玳簪重盍。卷帘不解招新燕，春须笑、酒悭歌涩。半窗掩，日长困生翠睫。"}