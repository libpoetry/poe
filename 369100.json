{"id":"369100","title":"摸鱼儿·重九后一日同梧门芗泉过极乐寺访菊迟袁兰村不至","dynasty":"清代","author":"杨芳灿","text":"叩招提、四三吟伴，襟怀萧澹如许。黄花半已移根去，寂寞乱莎荒圃。霜叶舞。任红到销魂、不是吴江树。乡心漫苦。只目送寥天，閒云过尽，一碧洗残雨。西风里，野色苍凉无主。亭台高下烟雾。山僧留客餐香积，共趁瓢堂斋鼓。听俊语。道此度清游、惜少袁临汝。沿畦小步。又回首疏林，依依暝翠，雁背断霞暮。"}