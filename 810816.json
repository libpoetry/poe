{"id":"810816","title":"沁园春  用少游韵","dynasty":"清","author":"王士禄","text":"小雨撋晴，微暖挼寒，阶景乍长。恰游丝依约，莺和柳懒，轻阴历乱，燕逐花忙。几处开窗，何人倚槛，领略风光青粉墙。伤哉仆，祗恨眉如压，天色沧浪。愁怀此际无央。漫负手、闲阶车转肠。看似残仍滴，依稀夜漏。如灰更袅，仿佛晨香。笺与天公，梭巡不报，且驾尻舆问醉乡。还叵耐，是杜康力惫，难遣茫茫。我友中牟，自序生平，达人之风。道闭目不窥，还成公案，折腰倘许，也胜飘蓬。饮不三升，瓶无半菽，日筑糟丘念困穷。萧散意，更香山居易，甫里龟蒙。悬弧五闰才逢。已斑鬓、行称六十翁。叹河清难俟，良辰馀几。社樗无恙，散木期同。诗唱黄河，书藏名岳，此寿原齐华与嵩，还相调，能十篇赠我，百闰遗公。遥望匡庐，几载幽思，忽忽南昌。想峰排五老，半天空翠，泉飞三叠，百尺银泷。林跱东西，贤传十八，胜迹心知不可忘。问何日，向彭蠡渡口，一苇轻杭。卧游把卷神飏。似肩拍、匡君烟路翔。见地回天迥，邀云入户，山深岚重，迟月升堂。锦涧桥边，玉渊潭侧，恍惚心清闻妙香。才解信，道辋川愈疾，语不荒唐。屈指词人，咄咄唯髯，跋扈飞扬。似波寒竟去，衣冠飒飒，烛昏欲醉，履舄茫茫。红豆筵中，白杨斋外，哀艳无端互激昂。凭人道，是秋坟唱苦，子野歌长。廿年落拓名场。便历落、嵚崎也未妨。看弥生单绞，挝声慷慨，陈王芋蔗，舞态回翔。儿女情深，风云气在。同此牢愁一寸肠。君毋让，信黠如顾虎，狂比袁羊。"}