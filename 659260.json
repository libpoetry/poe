{"id":"659260","title":"送王宣溪云南提学","dynasty":"明","author":"罗玘","text":"登途蹑危梯，逢人闻鸟言。正昼长蛇呼，夜欲呀口吞。绳桥足颤掉，半委饥蛟餐。鸣弦鼪鼯号，前是犵狫村。敲竹畀侬惊，始觉蛮鬼尊。糜糜冰石窦，短蜮此户门。吾生有正气，众毒理不冤。况承宣化命，炳耀甚赤燉。汪濊湛所极，梁沬若孙原。昆明西洱海，于水注一盆。窃虞生蠛蠓，污蛀久或眢。澄清藉尊宿，前席辍讨论。结发侍清宴，凤毛莽孤骞。守雌戒前阱，荦荦伤弓魂。痛定百念灰，沉沉思主恩。如以完肌肤，湔洗天河源。誓如河之源，日夜东北奔。"}