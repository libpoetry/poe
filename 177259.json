{"id":"177259","title":"代书呈苏易简学士希宠和见寄以便题之于郡斋","dynasty":"宋代","author":"田锡","text":"金殿尝闻金口言，词臣官职是神仙。三年偶忝西垣职，致身似得文章力。感激思酬圣主恩，危言所以难缄默。出入金门与玉堂，屡因狂直拜封章。御戎救旱无上策，言词不足动君王。改官出职归郎署，粉闱正秩惭叨据。仍命淮阳颁诏条，元正不得与趋朝。中书舍人捧宝策，加美微称尊帝尧。大明殿里上寿酒，翰林学士先群寮。独有淮阳知郡吏，为曲郡符蒙借紫。閤门引谢正衙辞，撰日忽忽办行李。都门柳色早春天，繁台寺中排祖筵。离杯满劝不惜醉，醉别上马魂黯然。客心易感须如是，回思故国三千里。子云相如俱蜀人，我今五十君青春。春秋鼎盛正清贵，我年渐似下坡轮。下车犹未逾期月，官舍初经禁烟节。残阳乍听吹角声，台榭梨花簇香雪。独酌不难何所为，孤怀无绪怀己知。十八学士相念否，应笑骨凡格且卑。地仙敢言谪仙宦，海槎却有上天时。陈州去京地不远，莫惜音书来慰勉。若得工夫可作歌，歌中言语不厌多。毕三情旨颇似我，向二宋四及李大。请与副阁王舍人，呈似此歌希唱和。"}