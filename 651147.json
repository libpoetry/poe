{"id":"651147","title":"峡石山行","dynasty":"明","author":"薛瑄","text":"古道黄泥没车毂，峻坂迢迢客行苦。别寻细路出山椒，俯瞰群峰如累土。山椒怪石何巉岩，小大累累儿逐母。忽惊耳畔过狂飙，老木如人自掀舞。阴阴空谷啼饥猿，惨惨深林啸猛虎。时时一顾破羁颜，秋叶秋花解媚妩。霜林色重红欲然，露菊香寒寂无语。日暮崤陵风雨来，千山万谷堆云霾。回视人寰不知处，恍疑驭气游蓬莱。"}