{"id":"821335","title":"探芳信 花事正盛，懒不出游，风雨无时，渐成零落。用草窗西泠春感韵赋此","dynasty":"清末近现代初","author":"汪东","text":"遣芳昼。便小鼎焚香，深杯注酒。甚中年才过，心情便非旧。寻春欲赋燕台句，不柰东阳瘦。任明朝、暗绿侵帷，坠红飘甃。晴雨变何骤。看泪涨荒波，恨迷烟岫。燕燕知时，能知废兴否。极天歌吹连烽火，万事堪摇首。倚风前，独数隋堤剩柳。"}