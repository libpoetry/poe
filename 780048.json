{"id":"780048","title":"潇湘逢故人慢 张晴峰脩雷琴成有赠","dynasty":"清","author":"曹贞吉","text":"千年神物，是天宝元音，宣和遗谱。零乱金徽苦。想阅遍繁华，蘧然今古。流水高山，弹不尽、喁喁儿女。当此际、燕市重游，白发郎官知汝。续鸾胶，调凤咮，早韵磬、琤琮响泉凄楚。百衲还堪鼓。似海岸窈冥，成连径去。危柱哀弦，抵多少、惊沙飞雨。再等到、蛇蚹纹成，又是几番旦暮。"}