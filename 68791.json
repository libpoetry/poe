{"id":"68791","title":"伤亭户·清晨渡东关","dynasty":"元代","author":"王冕","text":"清晨渡东关，薄暮曹娥宿。草床未成眠，忽起西邻哭。敲门问野老，谓是盐亭族。大儿去采薪，投身归虎腹。小儿出起土，冲恶入鬼录。课额日以增，官吏日以酷。不为公所干，惟务私所欲。田园供给足，鹾数屡不足。前夜总催骂，昨日场胥辱。今朝分运来，鞭笞更残毒。灶下无尺草，瓮中无粒粟。旦夕不可度，久世亦何福？夜永声语冷，幽咽向古木。天明风启门，僵尸挂荒屋。"}