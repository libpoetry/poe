{"id":"860797","title":"范漕生日","dynasty":"宋","author":"王灼","text":"治忽本天运，贤哲岂浪出。中兴信可期，帝为赉良弼。崭崭岷峨山，西南著第一。山灵借英气，成此垂云翼。才多浩江海，道大迷畛域。磊落万卷腹，斓斑五色笔。曩参相君幕，谋入九地密。复佩太守章，化行千里溢。紫诏从东来，畀之使者节。旋兼蜀大尹，绣衣拥彫戟。谈笑百城耸，指顾万事集。但恐被赐环，台衮辅王室。有如老忠文，殊勋照简册。佳时过重五，适当悬弧日。远迩祈公寿，欢声共一律。伶俜涪江生，独以文为业。不敢严香火，不敢具芝朮。拂拭旧破砚，胸次先突兀。公扫河朔尘，请飞聊城檄。公蹀定襄血，请勒燕然石。待公黄发年，几杖付闲逸。从公绿野堂，哦诗继元白。"}