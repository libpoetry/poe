{"id":"432491","title":"出关","dynasty":"近现代","author":"连横","text":"沦落江南客，凄凉塞北风。剑磨秋气健，诗带夏声雄。山海千年在，云烟一览空。弃繻酬壮志，今日有终童。黄河天上远，跃马出关来。辽沈销王气，扶馀吊霸才。荒城迷落日，驿路走轻雷。寂寞古鸡塞，伤心问劫灰。东海扬尘日，观兵驻马蹄。江流侵岸阔，山势抱城低。楛矢他年贡，铜标旧迹迷。挥鞭杨柳下，怕听暮鸦啼。长白山头望，松花水不波。黄龙今痛饮，朱鸟命如何！对月怀前事，临风发浩歌。故人重握手，一醉且婆娑。"}