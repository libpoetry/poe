{"id":"613327","title":"游滴水岩","dynasty":"明","author":"李之世","text":"怪底兹山奇，而无泉与潭。山僧聆我言，指我滴水岩。扪萝才一上，片石亦崭崭。既无瀑布喷，亦非水镜涵。石面微沾润，点滴才二三。手接不盈掬，舌餂有微甘。借问僧徒众，何以救渴馋。山僧笑不言，引我度粗蓝。香厨间石壁，暗用竹笕探。青涧泻无声，沄沄注虚墰。墰下疏清渠，馀流分绕龛。霖暵无增减，冬夏常湛湛。酌我香钵盂，令我解烦惔。始疑造物私，旋悟智者耽。涓涓成江河，斯语匪虚谈。"}