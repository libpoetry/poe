{"id":"722187","title":"姬人墨西氏生日赋以赠之","dynasty":"明末清初","author":"屈大均","text":"有美文房字墨卿，先予一日下瑶京。将书令拂花绡滑，欲画教研水玉轻。贪暖早梅频结子，宜寒迟菊未舒英。明须五日方重九，萸酒延年且预倾。共命鸳鸯宿锦沙，骈头菡萏吐朝霞。乐天无奈小蛮柳，摩诘偏多天女花。喜有明珠双出掌，愁教碧玉一持家。芙蓉生近重阳节，勿使清霜妒丽华。与我同生隔一朝，天教玉佩早相要。妆成堕马犹垂发，步作惊鸿岂折腰。凤产桐花香乳少，蝉餐清露玉肌消。糟糠大妇伤先没，骨肉凭卿一手调。晚岁频过养国时，毵毵白发愧蛾眉。三千不说吴光剑，九十惟歌卫武诗。翠筱沾濡愁粉腻，苍松缭绕苦萝丝。儿童教育频相托，莫为清贫损孝慈。"}