{"id":"704718","title":"赠泽庠赵广文三首","dynasty":"明","author":"薛瑄","text":"投宿山城雪打衣，广文情重启华扉。炉开瑞兽能喷燄，灯结金虫解吐辉。官况不嫌如我淡，交情深叹似君稀。明朝又上羊肠道，回首寒云满目飞。先生事业竟何如，濩泽菁莪乐沛濡。玩目岂无清献鹤，传家应有子昂书。缃缣岁久芸除蠹，堂户年来观送鱼。握手临岐何所祝，洪渊还好探骊珠。登科输子只三筹，梁苑当年一样秋。往日已曾倾盖语，今朝何必典衣留。瓶添?醁频斟酌，唾落珠玑迭唱酬。咫尺关河隔南北，晋山明月下中州。"}