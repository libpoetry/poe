{"id":"800476","title":"别毛姬黄陈相宜","dynasty":"清","author":"马之鹏","text":"薄游至西江，东南逢二妙。本是同门友，同心复同调。乐奏金玉声，情深知仁乐。清风披素襟，明月朗馀照。已见投胶漆，无庸判纻缟。胡然忽分张，殊方理征棹。越俗敛文华，楚风戒轻剽。安驱赴中和，研精归道要。江湖暂分流，终焉合廊庙。矢心展大猷，毋为恋蓬藋。"}