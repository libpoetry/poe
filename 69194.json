{"id":"69194","title":"梦游沧海歌","dynasty":"元代","author":"杨维桢","text":"东海之东去国十万里，其洲名沧洲。地方五百里，上有琼涛玉浪出没九岫如罗浮。风光长如二三月，琪花玉树不识人间秋。人鸟戏天鹿，昆吾鸣天球。橘子如斗，莲叶如舟，白凤如鸡，红鳞如牛。青瞳绿发紫绮裘，日夕洲上相嬉游。铁崖道人隘九州，凌风一舸来东沤。始青天开月如雪，锦袍着以黄金楼。楼中仙人睨物表，瑶笙引鹤缑刍头。戏弄玉如意，击碎珊瑚。相招元处士，浩歌海西流。长梯上摘七十二朵之青菡萏，玉龙呼耕三万六千顷之昆仑丘。黄河清浅眼中见，海屋老人为我添新筹。"}