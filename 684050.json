{"id":"684050","title":"汉郊祀歌二十首 练时日","dynasty":"明","author":"王世贞","text":"练时日，帝徵祥。血膋殷，醴齐芳。辟天扉，章上驰。猋肃肃，灵来思。泛崇兰，砌赤琼。注神光，灵之宫。曳紫旓，冠翠华。雷霆激，灵之车。骖若组，辔捷舞。左右射，灵之御。佩瑶错，履珠遗。纷济济，灵之贽。揄阿锡，吐芳润。巧笑倩，灵之媵。灵之暑，奏清徵。飞霜激，粟余体。灵之夕，籋珠烂。鉴毛发，炯若旦。灵连蜷，若有顾。精流属，谐余慕。倏而翔，将安逝。愿偕女，宵以诣。于皇上帝，以逮富媪。惟予有况，爰父爰母。靡嘉不承，博施九纮。岁是用登，百秩绳绳。显相列辟秉肃穆，燎芗叆叇成雾幄。回干接翟散金辉，下管镛鼗竹敔丝璆然。接之泗滨浮玉皦，如绎如乱而不绝。肥刍之犍芍药酱，亨粔籹，有餦餭，玄酒清苾奈乐何。展诗奏音发升歌，含宫调角商徵多。窈眇流梁激尘飞，丰隆击节风伯和。玄黄改色尊颜酡。朱凤委羽雍雍鸣，赤龙夭矫迅长征。垂休肇贶示炎祯，神夕逶迤嘉孔明。日出入，浴咸池，度白石，令我不得休息。故令应龙在吾东，格泽在吾西，长离在吾南，玄武在吾北。为我骖驾虚无，遨游太清都。下视浊世，一如浮蛆。我欲返，不得欢娱。安用忧愁悲思，且为娱。帝图协，天马生。配乾行，函地精。喷明玉，汗殷赭。房为祖，龙为父。争回飙，掣流电。晨琅琊，夕沙苑。天马徕，来中国。超虚无，蹑恍忽。天马徕，归有道。飞而黄，服余皂。天马徕，谁攻尔。造不足，虞刘累。天马徕，迅若禽。咈一窍，万马喑。天马徕，出阴山。六骡死，金人还。天马徕，余与女。踰昆崙，谒王母。天门旭，呀然豁。窍混沌，金精发。猋若电，烛潢汉。十二楼，袅鱼贯。琉璃蹙阶，火齐鎏圮。光液四射，不可仰视。屏翳走，彴约驰。霓晻霭，若摇支。朱明跃以东起，纤阿迫以西垂。白榆历历河之湄，天浆潆洄示昭仪。天门开，朝紫宫，中有使者冠芙蓉。朱衣璧简缥缃青，类有疑无触若冥，将上帝命况群生。颛精稽恳胪所希，惠我来思庇蒸黎，皞皞帝功敛希夷。煜煜景星，爰灿其蕊。休光彪蔚，以开瑞始。昔在强嬴，鼎窜于泗。炎德茂明，汾睢是吐。人文属空，金精流融。百象窾呈，渺悠天工。刷以纯茅锦承之。错奏匏管文以丝。酸鹄臇凫二牢披。糗饵甘芬行稻粢。九酝泠泠写琼卮。神露湛湛布柯枝。河伯拜享前致辞。唯帝蕃锡鄙敢私。九有穰穰被恩釐。家有盖藏阓书诗。乐哉君王万岁期。华煜煜，酝澄鲜。神下来，辞钧天。帝亲飨，奏清县。神下来，度九阍。龙伏趺，豹缤翻。神下来，空中跸。云羽旂，风瑶瑟。神下来，史巫舞。擘嘉胏，行齐酤。神下来，脩娥侍。䐂腾媚，鬋若黛。神安坐，燎九蕴。灵虬吭，吐氤氲。神欲休，博山床。帷流苏，角明珰。神之逝，旌裔裔。车斑斑，马沛沛。神之愉，锡土田。踰敦煌，抵昆崙。蹑恍忽，乘飘瞥。流翠眊，汾之澨。望若觌，不可即。使余怊，怊安极。五神帝，佐太乙。肃象禦，扬清跸。左青旓，右白旂。前朱芾，后玄圭。谁者尊，服中黄。灵之朝，肃然风。臛神枭，体冥羊。鬯郁金，吐芬芳。意恍忽，精披靡。若将翔，复丽体。籋沉云，酝灵霈。报休会，泽无外。朝陇首，蒐大荒。帝沛祥，白麟降。嶷脩角，文周定。万走怿，共余命。骖玉辂，导鸾旂。左赤豹，右青猊。踰弱水，宾金母。霞醴汎，云璈举。頫东牖，顾中原。杳如发，憯不欢。御飘忽，晻飞迣。耳留跸，目穷旆。朝玄圃，夕沙墅。坐明堂，餔四海。象载瑜，角其牙。越昆崙，度流沙。飘若霞，赤雁仪。尾若芾，声中规。秣者谁，芝田禾。荐宣房，万福来。帝临渤，冲波却。櫜天弧，张广乐。赤蛟来，俛其角。芬牢醴，旨且博。胡以荐，酬海若。露飘洒，云容裔。澹复殢，灵之醉。灵欣欣，来媵予。应昌符，启甘澍。报丰岁，多稌黍。箱陈陈，万亿秭。敕阳侯，波不芒。导出日，际穷荒。陈玉帛，至梯航。赤蛟来，灵柔之。千万祀，思祯期。"}