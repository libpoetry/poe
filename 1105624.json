{"id":"1105624","title":"和赵可大四绝 僧舍雨中","dynasty":"宋","author":"王十朋","text":"僧居岑寂异官居，索句搜肠撚断须。那更雨中思底事，梦魂归到种山隅。杜宇声中春欲归，少陵老泪不禁挥。与君共被浮蜗误，不似渊明早见几。唾手科名尚少年，无穷事业更居前。辛勤不寐思经意，却笑边韶好昼眠。万壑千岩拥越冈，朝陵追念旧天王。自嗟无路攀弓剑，尚忍兴言及虎狼。"}