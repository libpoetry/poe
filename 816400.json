{"id":"816400","title":"浣溪沙 湖上旧感。四阕","dynasty":"清","author":"黄燮清","text":"十顷萍波腻远天。绮罗香散半堤烟。裙边蝴蝶也疑仙。秋浦飘灯曾八月，夜窗题曲已三年。销魂无分但缠绵。粉腻脂慵病未苏。烹茶清语正模糊。过时犹想况当初。茉莉香寒鹦鹉别，芙蓉思渺雁鸿疏。坠欢各自梦西湖。水样罘罳禁嫩寒。画中楼阁夕阳残。夕阳曾照倚栏干。绿绮已捐名士调，红尘偏上美人鬟。不曾同去有青山。翠幕无聊语晚鸦。碧云难问阿香车。小屏山外即天涯。南国可怜生豆子，北人偏解种杨花。感人无谓是芳华。"}