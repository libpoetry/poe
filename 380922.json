{"id":"380922","title":"还京乐·放愁地","dynasty":"现代","author":"郑文焯","text":"放愁地，说与沧江旧曲谁重理。纵翠纱笼句，白雪笑我，仙才空费。又故山归后，残春事与浮名委。镇断送明日，陌上看花閒泪。向清波底。见文章、流锦名花，诉尽东风，零落旧味。堪嗟冶叶倡条，傍凡门、艳数桃李。恨迢迢，拌玉剑埋云，金刀断水。料得西楼月，窥人还自憔悴。"}