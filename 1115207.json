{"id":"1115207","title":"送蔡定夫赴湖南提刑二首","dynasty":"宋","author":"杨万里","text":"菊后霜前换绣衣，湘南岭北看梅枝。还将方策汗青语，拈出圜扉草绿时。四海几人怜我老，三年两作送君诗。借令贵杀衡阳纸，半幅无妨慰梦思。方丈蓬莱第一人，星轺玉节正青春。只今回雁峰头客，曾触神龙颔下鳞。未遣五纹朝补衮，便应三字夜司纶。湘江绿净不可唾，却要珠玑欬唾新。"}