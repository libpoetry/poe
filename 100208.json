{"id":"100208","title":"秋兴·野鸟游鱼信往还","dynasty":"宋代","author":"苏轼","text":"野鸟游鱼信往还，此身同寄水云间。谁家晚吹残红叶，一夜归心满旧山。可慰摧颓仍健食，此生通脱屡酡颜。年华岂是催人老，双鬓无端只自斑。故里依然一梦前，相携重上钓鱼船。尝陪大幕今陈迹，谬忝承明愧昔年。报国无成空白首，退耕何处有名田。黄鸡白酒云山约，此计当时已浩然。浴凤池边星斗光，宴余香满上书囊。楼前夜月低韦曲，云里车声出未央。去国何年双鬓雪，黄花重见一枝霜。伤心无限厌厌梦，长似秋宵一倍长。"}