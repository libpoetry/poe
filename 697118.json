{"id":"697118","title":"王次公敬美寄惠计偕集叙走笔二律奉谢","dynasty":"明","author":"胡应麟","text":"字字青云拂斗躔，蓬蒿何意彩毫传。双龙并出丰城夜，万骑遥空朔野前。当代自尊玄晏语，异时谁问子云玄。亦知流水千年在，敢向人间话绝弦。浩渺吴关落雁群，飞椷遥自九江濆。山川忽借潜夫色，宇宙长悬太史文。潦倒十年惭赋雪，吹嘘一夜有凌云。无劳更觅青藜杖，不忝瑶华异代闻。"}