{"id":"432824","title":"山居杂咏十二首 1942年5月于延吉天宝山","dynasty":"近现代","author":"金紫衡","text":"西望松辽接两蒙，延边翠色绝关东。物华天宝钟灵秀，长白山前泣落红。到处峰峦铺翠茵，深山一载半年春。风光纵教常如画，毕竟山河已属秦。五月红黄烂四围，凤冠锦雉可天飞。晚霞掩映西山外，野猎邻翁缚鹿归。文章憎命语非奇，遇合千秋处士卑。最是恼人帘外树，春来依旧发长枝。烽火中原震地哀，名城巨厦尽成灰。寸土关心伤板荡，一朝翘首一千回。当年笑傲逐三师，伏击归来力未疲。笑杀倭奴惊破胆，沙河水赤夕阳低。书剑飘零志未悭，如何两鬓已先斑。快恩仇负当年愿，忍度山中数载闲。函顿山居半苦饥，案头常置杜陵诗。车同轨辙书同迹，惟有人心是汉思。故国旌旗夕照微，遥岑入目尽崔巍。年年此地誇春色，南渡军民竟不归。黄韬谢略费钻研，燕语莺歌又一年。休误农时任春去，且移眉恨种心田。泪尽白山草木凋，茫茫东望海生潮。昨宵飞梦江南去，吞炭漆身日月昭。虎噬狼吞万姓枯，细民无计乐樵渔。酒酣击缶同声泣，异国山川旧版图。"}