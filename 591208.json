{"id":"591208","title":"阊门行","dynasty":"明","author":"欧大任","text":"朝望吴都城，夕入吴都郭。目送三江流，心怀五湖乐。吴都郭外阊门西，阊门女儿娇欲啼。锦屏朱户唱桃叶，青丝玉壶唤客提。皋桥泰娘年十七，起舞持杯向人泣。揽环掩袂不胜情，自说吴都异前日。忆昔吴王都此邦，馆娃宫中兰麝香。三千珠翠空成队，十二金钗谩作行。梧桐园中梧叶秋，西风飒飒吴王愁。黄金白璧竟何在，昨日红颜今白头。可怜不特繁华事，富贵看成草头露。故国山河今已非，姑苏台前鹿麋路。劝君对酒莫言归，华堂一曲白纻衣。千年往事如流水，且向尊前醉落晖。"}