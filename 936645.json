{"id":"936645","title":"柴怀叔殿院世綵堂","dynasty":"宋","author":"陆游","text":"卷服貂冠世间有，荣悴纷纷翻覆手。不如御史老莱衣，世綵堂中奉春酒。北斗为觞山作豆，凤竹鸾丝太中寿。今年宗祀降恩纶，太中拜前公拜后。呜呼人谁无父母，盛事有及公家否。万钟苦晚三釜薄，人生此恨十八九。我欲杀青书孝友，愧非太史马牛走。圣朝若遣采诗官，尚可为公图不朽。"}