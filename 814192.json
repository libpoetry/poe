{"id":"814192","title":"闽山杂咏三首","dynasty":"清","author":"陈璋","text":"初识南瓯路，滩船匝月程。江留螺女迹，台记越王名。地气三春冷，天时半日晴。谁呼行不得，江上鹧鸪声。属国沧溟外，雄图压巨鳌。城隅防鼠雀，市上卖弓刀。旗鼓双峰雨，楼船八月涛。将军今坐镇，冠盖路相高。万井山环抱，南图亦壮哉！槎从天汉上，门傍海云开。乌石藏幽寺，青榕荫古台。到今传擘荔，坛坫愿追陪。"}