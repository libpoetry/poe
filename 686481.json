{"id":"686481","title":"赠李聪峦","dynasty":"明","author":"申佳允","text":"赤羽朱旗映翠銮，风尘落魄旅情难。云霄敢负山涛鉴，霜雪休弹贡禹冠。高馆疏灯悬夜雨，春沟红叶拂晴澜。青湘片玉千秋合，桂树怀人慰瘦栾。孝廉船泊藕华滨，醉眼横看捧檄人。五色虹霓龙剑气，十年风雨建章春。浮云碣石金茎瑞，池草寒塘玉树新。落落中原吾辈在，花砖睥睨绿莎茵。"}