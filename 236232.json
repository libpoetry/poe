{"id":"236232","title":"和何枢密题楚颂亭韵","dynasty":"宋代","author":"仲并","text":"山林与钟鼎，各了一世缘。千年眉山翁，生气犹凛然。菟裘视阳羡，卖剑将老焉。此志空泉扃，禾黍荒故园。尚余种橘帖，会有异世贤。西清广川公，文翰郁双全。新篇来西枢，句句清可弦。廓庙须公归，宁容一壑专。九重最深眷，每转从谏圜。绝唱今寡和，惜哉坡已仙。回视楚臣些，并驰争孰先。况复黄绢碑，光耀荆溪边。此亭会不磨，名与两公传。几株罗潇湘，便觉饶风烟。不比濯锦江，桤木须三年。行矣凉飚起，霜满千崖巅。香雾喷四坐，满引杯垂莲。"}