{"id":"513926","title":"分得剑井送濮用昭兵部公差便道还毗陵","dynasty":"明","author":"程敏政","text":"毗陵东城隅，剑井千尺深。当年葛仙翁，驻鹤曾幽寻。有时灵秀硌，白虹出其阴。魁材与硕辅，秉毓人争歆。濮君兵曹彦，家住此水浔。奉檄向江南，薰风惜离襟。安舟载老母，甚遂平生心。颇闻井中气，耿耿发自今。愿保忠孝期，为子歌好音。"}