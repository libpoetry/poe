{"id":"216592","title":"闵雨诗·吴江之南","dynasty":"宋代","author":"李觏","text":"吴江之南，是曰丰国。五种之生天下食，一岁不登，吾民菜色。如何天不仁，纵彼旱孽称其神。矫矫赤龙推火轩，来自东南山。咸池愞水不敢沃，阳侯失色愁烹煎。况兹畎亩流涓涓，何足吸之唇齿间。但见禾与黍，蓬勃红尘起。土伯敕其属，扫路迎饥鬼。哀哉氓{上山下虫}{上山下虫}，托身釜鬲惟蒸炊。小人怨咨君子知，天生天杀今其时。我闻皇穹大德在生育，爱养万物同婴儿。产民之身赋民食，中道绝之何所为。当时冥冥间，委任非其宜。山川之神各守土，群龙受位司天池。上帝当轩亲戒敕，十日一雨无愆期。帝心仁且信，临下固不疑。谓言庶事有分职，屏去视听思无为。安知愚下鬼，负德孤恩难制指。弄天之权侮人命，贪嗜牛羊邀祭祀。忽焉一物不称情，因教此旱灾生灵。雷霆之官畏罪莫敢谏，头枕天鼓眠不醒。帝在紫微垣，下隔千里云。徒劳衔血向空哭，帝心虽圣安得闻。北斗侍帝侧，翰运气母均四时。五星暨众宿，照曜亡偏私。夫何容此鬼，恣行胸臆轻天威。定是机务繁，耳目有所遗。小臣亦何者，草莽负奇节。欲系神颈无长绳，欲斩龙头剑锋缺。皇穹如未察凶邪，空使小臣心郁结。"}