{"id":"436090","title":"兴上人驻锡姑射之麓他日邀余所居之净乐斋勉为赋此","dynasty":"金末元初","author":"段克己","text":"我爱兴上人，閒处先著脚。虽有买山钱，难寻一丘壑。向来栖息地，龙象久寂寞。重寻林下径，竹石苦纷薄。溪水恣交流，岩花自开落。却埽丈室中，一瓶还一钵。净乐题其颜，尘缘聊解缚。寥寥千载下，此理谁发药。我今为拈出，未免一重错。有净必有垢，无苦亦无乐。浑沌元不死，七窍刚自凿。郑重庵中人，万法本无著。独有太古心，油然满寥廓。"}