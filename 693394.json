{"id":"693394","title":"忆归四首","dynasty":"明","author":"苏葵","text":"闲忆锄园种荔枝，望乡台上此心驰。人生贵在得乐耳，老去荣来安用之。蒲涧高僧书札杳，海珠疏雨钓竿迟。飘然欲买江边棹，卖赋无金探俸资。仕路何时是惬心，腰间赢得滥横金。名于廊庙元无分，乐在田园正合寻。闲课子孙耕读计，醉招鸥鹭盍朋簪。兴来次第嘲花鸟，不学杨雄作酒箴。到处鱼羹饭有无，暮年何必苦贪图。人间白日排羁客，江上青山爱腐儒。沙蟹剥螯充骨董，海螺蘸甲泛屠苏。凭君细看蜗牛角，只为升高就壁枯。今年觉比去年衰，何事言归不果归。忧世漫歌天下乐，感怀常鼓雉朝飞。松花有待时供酒，荷叶深惭未制衣。莫道饔飧无负郭，有人曾采首阳薇。"}