{"id":"303746","title":"石湖仙·题吷盦丈藏郑叔问年丈手书此册","dynasty":"清代","author":"陈方恪","text":"无边烟水。恁消取词流，多少佳致。回枻濯沧浪，缅三高、天随近似。骚兰遗恨，忍更会、托根无地。何意。问义熙、几换尘世。年时听枫载酒，占林亭、停云旧里。泪掬西州，漫掷风流谁继。玉笥悽铭，马塍哀吹。恍移宫徵。人海底。摩挲鬓影孤寄。"}