{"id":"1085051","title":"次韵濮十太尉喜雨","dynasty":"宋","author":"王十朋","text":"去岁秋大水，民食方苦艰。丁壮尚流离，而况白与班。今春又不雨，事与安危关。使符下列郡，呼雩舞童鬟。投文责老龙，贪睡何痴顽。我闻救灾术，乃在人事间。兴师古有卫，决狱唐称颜。年因吊伐有，雨送轺车还。嗟此旱魃虐，和气知谁干。半岁幸一雨，人心宁不欢。麦秀禾可植，田里庶少安。上纾当宁忧，吏责亦稍宽。我家箫峰下，山长路漫漫。东皋有先业，颇亦知艰难。归耕愿及早，免起将芜叹。"}