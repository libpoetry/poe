{"id":"318486","title":"兰陵王·御沟直","dynasty":"现代","author":"饶宗颐","text":"御沟直。漠漠寒山乱碧。浮云外、初日帝居，几见青松郁葱色。层城表海国。谁识。文园远客。难忘处、残月晓风，相送情深抵千尺。蓬飘忆行迹。似水泛萍根，花坠茵席。沉沉钟鼓催朝食。听换叠裈脱，遏云莺啭，回头箫吹满凤驿。曲高混南北。哀恻。旅怀积。忽入破悲秋，林际歌寂。凝思往事情何极。念玉尘清话，紫城闻笛。夜阑烧烛，替泪眼，带恨滴。"}