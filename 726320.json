{"id":"726320","title":"煌煌京洛行","dynasty":"南北朝","author":"戴皓","text":"欲知佳丽地，为君陈帝京。由来称侠窟，争利复争名。铸铜门外马，刻石水中鲸。黑龙过饮渭，丹凤俯临城。群公邀郭解，天子问黄琼。诏幸平阳第，骑指伏波营。五侯同拜爵，七贵各垂缨。衣风飘遥起，车尘暗浪生。舞见淮南法，歌闻齐后声。挥金留客坐，馔玉待钟鸣。独有文园客，偏嗟武骑轻。"}