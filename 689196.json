{"id":"689196","title":"白雪曲十首","dynasty":"明","author":"何景明","text":"美人朝玩雪，置酒临高台。秪疑仲春月，风送落花来。舞雪流中堂，挥袖拂不去。细看檐外花，半著庭中树。暗逐梁尘起，潜随烛影流。似怜歌舞处，故故入高楼。弱雪不到地，宛转高云里。时有飞花落，风巡更吹起。梅花开雪中，相看斗奇绝。常教雪似花，莫遣花成雪。袅袅罥城烟，皑皑积暮天。六花呈此日，三白兆新年。艳曲灯前啭，轻杯掌上挥。开帘炫积素，当户挹流辉。骏马黄金镳，胡鹰赤绵绦。风抟千里翮，雪点五花毛。公子孤白裘，驰马城东陌。不见马行影，但见雪花白。帘帏照明雪，美人起常早。行看玉阶上，一夜长瑶草。"}