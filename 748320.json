{"id":"748320","title":"太学石鼓歌","dynasty":"清","author":"曾国藩","text":"韩公不鸣老坡谢，世间神物霾寒灰。我来北雍抚石鼓，坐卧其下三徘徊。周宣秉旄奠八柱，岐阳大狩鞭风雷。四山罝罦币天布，群后冠带如云来。东征北伐荡膻秽，方召??何雄哉！铭功镌石告无极，欲镇后土康八垓。自从七国战龙虎，荒荒王迹沦蒿莱。嬴颠刘蹶六代沸，把酒但劝长星杯。陈仓流落一千载，霜饕日剥空黄埃。国子先生老好事，欲比郜鼎珍琼瑰。东都相公守右辅，始舁泮沼剜苍苔。五季蜩螗颇星散，司马刺史初重恢。是时十鼓嗟失一，抛弃不辨何山隈。博搜民间得异臼，秦关复赎连城回。宣和天子向儒雅，太清书画千云堆。诏移此石归汴水，圜桥观听何轰豗。行填字钩发光怪，照耀艮岳金碧开。岂知六龙卒北狩，法物曾不禳凶灾。高车大牛辇万货，填坑咽谷惊三才。是鼓苍黄亦北徒，重器始此蟠燕台。道园诗翁主太学，兴举百废扶倾颓。中门两枨与位置，华楹大栋增崔嵬。承以砖坛护以槛，清阴四幂连疏槐。迩来春秋阅五百，光气夜夜腾斗魁。圣清文明迈巢燧，搜抉书契穷根荄。从臣技能半史籀，别作新鼓相追陪。小儒昏钝无所识，得从棫朴备条枚。细思物理穷显晦，茫茫人事不可推。作歌聊继二公后，不羞驽蹇随龙媒。"}