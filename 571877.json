{"id":"571877","title":"汉阳萧仲子参知山亭清话","dynasty":"明","author":"袁宏道","text":"平平数点岫，大水发妖倩。鳞鳞万室瓦，以山增奇艳。檐际织波纹，盌里落霞片。风樯对岸出，人影隔江见。是日云态繁，薄阴与晴战。漏光缬水花，净眼生微眴。三山五湖舫，只此大江面。几人厉霜刀，割尽闲尘罥。无发可留青，何绳堪系电。为问橘皮仙，江渚几回变。"}