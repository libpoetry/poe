{"id":"496300","title":"苏武慢 次虞韵，写怀一十二首 其十一","dynasty":"明","author":"夏言","text":"晚节亭中，赐闲堂上，长日从容笑语。出郭寻春，过挢送客，翠竹白沙江路。芳草长堤，绿杨古渡，隔岸几声杜宇。道相公、久已归来，喜对家山如故。忘形处、相伴渔樵，沙头同醉，村酒溪鱼旋取。宠辱无惊，是非不管，此乐也应天与。返照入林，断云堆墨，倏忽晚来风雨。望城南、灯火攒星，独棹一舟归去。"}