{"id":"1122982","title":"碧泉书院偶书花木所有七首","dynasty":"宋","author":"胡宏","text":"自到湘南不见花，传闻金谷旧人家。手培数本珍如玉，买得红尖一寸芽。妙手挥斤合杳冥，交加生气便相停。栽培自剔根芽蠹，要见山川旧典刑。武陵春色片云红，红绽功归暖日烘。青帝也应长作主，莫教随水又随风。青松未结茯苓英，杞菊春风亦已生。药物岂能增大数，栽培扶我暮龄行。海棠初破红如滴，杨柳新回绿似挼。把酒只愁春莫去，望云时问日如何。荼蘼袅袅弄柔条，亦自经冬解不凋。更有异香含素蕊，小槽能使客魂消。白沙波底石苔青，水草摇摇自在生。红日半竿人世闹，倚阑亭上晓风轻。"}