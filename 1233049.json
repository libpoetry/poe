{"id":"1233049","title":"题萧氏思贤自省斋","dynasty":"元","author":"周巽","text":"城南有佳士，萧姓名思贤。好古抱英气，读书事精研。尝从龙参军，正学得师传。高谊重然诺，中心守贞坚。清论洒兰雪，隐居临市廛。屏岫列图画，大江横其前。特书自省字，高揭堂东偏。操修日无阙，三复白圭篇。朝夕净尘虑，灵台常粲然。庶几希前哲，俯仰不愧天。贤友我同里，交游三十年。徵诗到山阁，酣咏梅溪边。自省当自省，勉㫋复勉㫋。"}