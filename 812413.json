{"id":"812413","title":"顾渚采茶歌","dynasty":"清","author":"许传霈","text":"阿侬生小住田家，不惯采花惯采茶。犹喜名山邻顾渚，归来半里路嫌赊。同侪约出古鄣城，趁此春和雨乍晴。过尽山头全不管，茶歌一路听分明。胜他齿白色鲜妍，却值良辰谷雨前。生怕清香输越宿，忙行馀不一溪烟。当年人说石蒲斋，一卷茶笺风味佳。新斗旗枪誇境内，白岩罗嶰早安排。"}