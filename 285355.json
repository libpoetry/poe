{"id":"285355","title":"齐天乐·丁巳季秋，于故纸中觅得先外王父郑晓涵先生手书","dynasty":"现代","author":"胡先骕","text":"老仙归后江山换，丛残更谁珍护。汗简馀香，银箫旧曲，禁得兰成愁赋。寒蛩絮语。似频说当年，按歌徵舞。剩有天涯，半编手翰付蟫蠹。黄山云海卅六，黯林梢淡日，斜照邱墓。泪洒西风，灯明画阁，空忆吟边词句。飞踪暂驻。应目笑题笺，世间儿女。怆我情怀，夜窗飘暗雨。"}