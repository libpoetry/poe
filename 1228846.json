{"id":"1228846","title":"题长江万里图","dynasty":"元","author":"丁复","text":"天不限南北，人方乐耕渔。承平百年日，慷慨万里图。恍然旧游地，浩荡清兴发。放船白帝城下秋，载酒黄牛峡中月。明发古夷陵，为访姜诗井。披蓁罥修筒，寒花汲空冷。湍流激柔橹，崚下荆门滩。荒藤汉景庙，落日还登攀。霞沈宜都驿，夜宿松滋渡。水色玛瑙光，繁星粲无数。荆南亦坂郢，章华犹故台。坏堤明断镞，团沙如粟堆。雨休云梦泽，天空洞庭水。曹瞒败军处，残灰馀故垒。仙人白云表，招手为我留。待网嘉鱼穴，衔华黄鹤楼。醉来思祢衡，愤起叱黄祖。不见人间来凤凰，何用筵前赋鹦鹉。矶头若蹲虎，江流多怒声。客枕不成寐，已在浔阳城。飞瀑泻银河，匡庐倚天碧。遥忆义熙人，黄花空好色。黄陵二女庙，小姑江上头。舟人问风水，几日到扬州。月色过马当，长风沙在眼。雁投秋浦云，鸦啼戍楼晚。芜湖水东注，逆矶无回波。两山隔江浒，倒浸双青蛾。抵掌女娲石，浩然歌《白纻》。太真然犀真自愚，谪仙骑鲸竟何去？黄须天子七宝鞭，曾挂当涂道边树。一百二十里，树色连长干。豪将多反覆，都邑无时安。金莲晓步灭，玉树朝歌阑。千载空旧迹，令人起长叹。天运开昌期，地险亦何有。年年江上春，东风入杨柳。往来白下亭，日夕金陵酒。僰船出金焦，越贾行松维。况闻巴人妇，半是吴女儿。我生亦何幸，白首无乱离。所愿忆万年，永永长如斯。"}