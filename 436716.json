{"id":"436716","title":"兰氏晚节轩","dynasty":"金末元初","author":"段成己","text":"几年会计屈微官，五斗才堪给酒钱。野鹤风标寒愈峭，岩松节操老方坚。石肠未省随时转，铁面何尝与世妍。回首风烟三径晚，典型当作画图传。都把升沈不置怀，一尊时对好山开。张公雅有江湖志，崔子本非丞贰才。为政从渠嗤拙宦，买田自已赋归来。高情想像常如在，不逐春风没草莱。"}