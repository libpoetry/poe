{"id":"402417","title":"寰海清 庚寅上元同正刚敏庵饮展春园夜阑尽欢送两君步月归用王庭圭韵记之","dynasty":"近现代末当代初","author":"张伯驹","text":"丽景光天，恍然图画，鳌岛蓬仙。今日共欣宴赏，人月同圆。停杯数残漏，欢娱尽、翻不觉长夜如年。何须宝马云軿，灭绛烛隔窗，更是鲜妍。流水琤淙，寂寞曲径桥边。谁人有此闲情性？任归来缓步轻穿。百年如一掷，可能经，几婵娟。"}