{"id":"700977","title":"过何仙姑祠","dynasty":"明","author":"梁宪","text":"昔年居罗浮，长与群仙游。蝴蝶如车轮，飞上大石楼。五彩映朝日，跨之恣优悠。几度访云母，逍遥过丹丘。不见何仙姑，使我生离忧。今春入增城，驻棹相水头。仙姑故居在，林木生清幽。披帏一长揖，踌蹰重迟留。如登姑射山，绰约莫可俦。我思古仙人，道成羽化去。朝游旸谷东，暮向西崦住。广带飘长风，云鬟销烟雾。时来戏人间，宴婉同欢处。窈窕谁家子，捲帘当官路。灼灼如蕣华，倾城一回顾。不惜千金躯，长恐时光暮。适意在闺房，孰谓丹经误。"}