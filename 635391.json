{"id":"635391","title":"渔人得巨鳖鬻于市赎而放之戏为此诗","dynasty":"明","author":"成鹫","text":"我生不乐逢伏羲，网罟既设发杀机。潜虽伏矣身亦危，绝流竭泽靡孑遗。鱼虾蟹蛤由取携，朝市晚市肩相挤。中有巨物非等夷，状类覆釜圆筲箕。缩项帖尾蒙絷维，舍身判命供烹炊。市人过之咸朵颐，磨刀霍霍争先施。垂手入廛僧所稀，偶来乍见心酸悲。谛观乃是大鳖龟，脱渊失水虫蚁欺。大似大人罹世羁，壮志消磨神力衰。扬眉吐气今低垂，大声疾呼天不知。丹砂可点金可挥，为君聊作续命丝。施劳伐善吾岂为，相怜同病须同归。世人所重毛与皮，穹窿躯壳徒支离。五管在背喙在肌，介而不武顽且痴。不堪钻灼通幽微，吉凶悔吝惭先几。随波逐浪能几时，俯首听命于造物之小儿。非不枵然大也，吾为其无用而故弃之。"}