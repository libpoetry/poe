{"id":"411303","title":"秋日访穆庐师户庐晚眺湖景，因留宿","dynasty":"近现代","author":"黄福基","text":"庐峰倒插玻璃盘，津山暗拓榑桑魂。烟青涛白玩今古，我回倦眼摩秋垠。晚风蘋蓼生寒意，明湖淡引沧浪思。逸人庐并蠡水滨，搴杜若兮折菱芰。胸中水镜气孤绝，独嘘籁竽向空澈。相娱酌我瓮头春，莼菰羹糁嚼冰雪。窗灯宵寂哦新诗，诗心默默长忧噫。迷阳未肯酺糟醨，陆沉几椠今何为。"}