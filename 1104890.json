{"id":"1104890","title":"送提举太平观熊舍人","dynasty":"宋","author":"孔平仲","text":"未归西掖掌丝纶，且面南谯作守臣。三已何尝观愠色，一鸣从此却惊人。朱轓暂去求民瘼，黄闼行当秉国钧。记取庐山公旧隐，几多草木待青春。江州几日到滁州，风送征帆暮不收。幽谷水声先入梦，炉峰山色远随舟。素无公事多閒暇，当有新诗自唱酬。寂寞旧居谁复顾，桂花深锁一堂秋。高才喻蜀策巂羌，凛凛威名动四方。裁正稷宫新法度，发挥词掖好文章。暂还紫府烟霞冷，却上青霄道路长。寄语吏民休浪喜，使君宁久在滁阳。"}