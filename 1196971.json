{"id":"1196971","title":"失题","dynasty":"魏晋","author":"陆云","text":"悠悠县象，昭回太素。清浊迭兴，升降启度。遗和既爽，季春告暮。朱明来思，青阳受煦。日征月盈，天道变通。太初陶物，造化为功。四月惟夏，南征观方。凯风有集，飘遥南窗。思乐万物，观异知同。有渰萋萋，甘雨未播。黍稷方华，中田多稼。庭槐振藻，园桃阿那。薄言观物，在堂知化。蓬户惟情，玩物一室。明发有怀，念昔先哲。通梦幽人，彷佛遗烈。清晖在天，孰与永日。乃启遗籍，思予大观。幽居傲物，顾景怡颜。况惟解舞，衡门重关。思媚古人，有怀良盘。沈曦含辉，芳烈如兰。厥初生民，有物有类。自古有称，大宝以位。征徒式好，俊奔攸遂。启予有闻，诲尔达贵。达贵伊何，天爵无荣。浑沦大昧，混其浊清。毁方遁象，遗顽履贞。道实藏器，景以昭形。芒芒陋世，奚兢奚错。牧彼纷华，委之冲漠。漂志垂天，矫心冯阁。通好庄聃，仪刑有作。安得达人，顾予命薄。"}