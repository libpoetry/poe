{"id":"507172","title":"题祝少卿西山暮景图","dynasty":"明","author":"夏原吉","text":"少卿卓荦人中英，襟怀万顷涵秋清。夙承鹗荐典郡牧，十年坐镇滁阳城。滁阳四面山如玉，矗矗西山更奇独。根盘九地骇潜龙，势入层霄遏飞鹜。少卿阅罢天闲驹，簿书不挠公堂虚。捲帘静对西山坐，夕阳正在山之隅。红光闇淡照岩谷，翠色冥濛覆林麓。林边散乱樵负薪，岩畔纵横牧骑犊。须臾牧去樵歌杳，翠敛红销山静悄。鸟旋松顶待归云，云护松窝邀宿鸟。吁嗟此景世岂多，匡庐泰华徒嵯峨。少卿游宦此瞻眺，桑榆触目情如何。我知少卿有高致，不学区区流俗计。西山暮景虽时看，报国丹心逾自励。况今正际雍熙日，硕德耆英蒐用急。少卿素行简宸衷，肯放长歌考槃什。愿言晚节多康宁，致君尧舜安斯氓。千年汗简留芳名，西山亦尔增光荣。"}