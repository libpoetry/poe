{"id":"405129","title":"偶成","dynasty":"近现代末当代初","author":"田遨","text":"寻常日脚不寻常，闲里真成无事忙。三折肱时解医药，一弹指顷见沧桑。手勤渐觉香盈掬，目暗欣看月照床。不为世情名利累，眼中心底自堂堂。老去生涯岁月宽，偶然笔底写心澜。一千年后谁知我，三百行中士最寒。不耐邻家猫狗闹，那堪街道柏桐残。江东曲好无人会，抱起铜琶又罢弹。"}