{"id":"904229","title":"送张巨山","dynasty":"宋","author":"李处权","text":"士为知已用，亦为知已死。嘉哉孔文举，特达惟荐祢。寥寥千载后，此事今已矣。俯仰常有怀，邂逅过愿始。襄阳紫微公，操行见所履。字如入草蛇，诗继馀霞绮。家声凤凰池，盍在金门里。三年民父母，政事粲可纪。倦游丐閒归，解绂如脱屣。东山宁久卧，行为苍生起。要观补衮功，左右圣天子。小人不更事，岂解令公喜。平生万卷书，不直一杯水。颓然衰病馀，所存今复几。与世竟悠悠，逢人但唯唯。从公文字饮，德言方在耳。胡为舍我去，衣袖不可禠。离合亦偶然，世事皆如此。声出已复吞，相顾泪如洗。"}