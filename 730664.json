{"id":"730664","title":"甲辰出都呈同里诸公","dynasty":"清","author":"严复","text":"中国山川分两戒，南岭奔腾趋左海。东行欲尽未尽时，盘薄嶙峋作奇怪。慢亭拔地九千尺，一朵芙蓉倚天碧。建溪流域播七府，未向邻封分一滴。江山如此人亦然，学步羞称时世贤。旧学沈沈抱根底，新知往往穷人天。共道文章世所惊，谁信闽人耻为名。入门见嫉古来有，黄钟瓦釜皆雷鸣。忆昔戊巳游京师，朝班邑子牛尾稀。即今多难需才杰，郭张陈沈皆奋飞。孤山处士音琅琅，皂袍演说常登堂。可怜一卷茶花女，断尽支那荡子肠！诸君且尽乘时乐，酒盏诗钟恣欢谑。君知国有鹤乘轩，何必神惊燕巢幕！乾坤整顿会有时，报国孤忠天鉴之。但恐河清不相待，法轮欲转嗟吾衰。自惭厚糈豢非才，手版抽将归去来。颇似庐岑结精舍，倘容桐濑登钓台。长向江湖狎鸥鸟，梦魂夜夜觚棱绕。岂独登临忆侍郎，还应见月思京兆。"}