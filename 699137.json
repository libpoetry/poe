{"id":"699137","title":"赴京道中寄惟起惟扬二弟","dynasty":"明","author":"徐熥","text":"我行值炎暑，倏忽还徂秋。眷言念同气，惄然生百忧。驰晖不可驻，逝水无停流。感兹岁月驶，怅以道路脩。悲端起中夜，梦寐居林丘。林丘渺何许，远在鳌峰麓。参差多岩峦，蒙笼匝花竹。遗踪追考槃，高吟动淇澳。一落尘网中，与世相徵逐。俯仰思故园，悽风满愁目。愁目不可极，怅望心魂惊。仳离足感叹，况乎骨肉情。愁多无定绪，路远难计程。危时幽愤积，逆旅孱躯轻。凉风天际来，呖呖哀鸿鸣。鸿鸣一何哀，客心一何苦。昨发濲溪滨，今宿桐江浒。平沙翻惊飙，崩崖荡零雨。中宵蚊蚋喧，白昼冯夷舞。嗟哉行路难，含悲望乡土。"}