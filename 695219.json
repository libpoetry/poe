{"id":"695219","title":"重泛当湖四首","dynasty":"明","author":"林光","text":"当湖宽积雨，天霁忽来游。风荡渔舟舞，波翻旭日浮。溪花红蘸水，岸竹冷含秋。回棹依菰渚，深杯送急流。新水豁空碧，薰风催旧游。草青平野合，云尽远山浮。荷荡盘中露，波摇镜面秋。橹声休聒耳，自在坐安流。折柬来何处，招邀事胜游。闲情追范蠡，远意属罗浮。桂酒三吴味，蒲风五月秋。颓然供一醉，万物与同流。移船穿竹外，傍藻看鱼游。雨足川源满，天青物色浮。波扬千顷雪，山露一痕秋。淫潦休伤稼，三农泪欲流。"}