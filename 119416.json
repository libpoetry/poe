{"id":"119416","title":"赠盐城诸友","dynasty":"宋代","author":"陈造","text":"泉脉不通海滨土，人家辘轳上鹹卤。新粳本自玉为烂，荐熟便如猩血煮。初尝已叹失香味，久食更忧戕肺腑。城西禆海百顷宽，绀碧瀰瀰含雾雨。我者舣柂酌清泠，洁比盘冰味牛乳。得非天意补此乏，跬步可{奭斗}殊不苦。但令十舟玄津致，坐遣千室皆甘茹。迄今俗心不自拔，如食置傍饥不取。铜章师由尽时贤，盍有教条祛惰窳。君不见乐天六筦挽西湖，惠利可容今愧古。"}