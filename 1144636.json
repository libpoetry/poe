{"id":"1144636","title":"端午月山主人酒边即事","dynasty":"宋末元初","author":"黄庚","text":"窗外葵榴照眼明，香蒲沁酒注银瓶。自无饮量堪同醉，非慕清名效独醒。一日沈湘悲楚客，千年吊古读骚经。他乡记节聊随俗，艾虎朱符挂户庭。时序催人易白头，端阳怀古客添愁。朱符不写湘累恨，角黍难包楚国羞。记节何妨斟蚁酒，夺标无复见龙舟。高歌思远楼前路，掩雨珠帘今在不。"}