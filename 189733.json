{"id":"189733","title":"寄陈季常·一钩五十犗","dynasty":"宋代","author":"秦观","text":"一钩五十犗，始具任公钓。揭竿趣灌渎，与尔不同调。先生本西蜀，侠气见英妙。哀怜世间儿，细黠似黄鹞。侍童双擢玉，鬓发光可照。骏马锦障泥，相随穷海峤。平生携手好，十七登廊庙。小生相吏耶，徒枉尺书召。暮年更折节，学佛得心要。鬻马放阿樊，幅巾对沉燎。泠泠屋外泉，兀兀原头烧。欲知山中乐，万古同一笑。"}