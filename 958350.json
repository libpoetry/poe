{"id":"958350","title":"广南食槟榔先嚼蚬灰蒌藤叶津遇灰藤则浊吐出一口然后槟榔继进所吐津到地如血唇齿颊舌皆红初见甚骇而土人自若无贵贱老幼男女行坐咀嚼谓非此亦无以通殷勤焉于风俗珍贵凡姻亲之结好宾客之款集包苴之请托非此亦无以通殷勤焉余始至或劝食之槟榔未入口而灰汁藤浆隘其咽嗽濯踰时未能清赋此长韵","dynasty":"宋","author":"郑刚中","text":"海风飘摇树如幢，风吹树颠结槟榔。贾人相衔浮巨舶，动以百斛输官场。官场出之不留积，布散仅足资南方。闻其入药破痃癖，铢两自可攻腹肠。如何费耗比菽粟，大家富室争收藏。邦人低颜为予说，浓岚毒雾将谁当。蒌藤生叶大于钱，蚬壳火化灰如霜。鸡心小切紫花碎，灰叶佐助消百殃。宾朋相逢未唤酒，煎点亦笑茶瓯黄。摩挲蒳孙更兼取，此味我知君未尝。吾邦合姓问名者，不许羔雁先登堂。盘奁封题裹文绣，个数惟用多为光。闻公嚼蜡尚称好，随我啖此当更良。支颐细听邦人说，风俗今知果差别。为饥一饭众肯置，食蓼忘辛定谁辍。语言混杂常嗫嚅，怀袖携持类饕餮。唇无贵贱如激丹，人不诅盟皆歃血。初疑被窘遭折齿，又怪病阳狂嚼舌。岂能鼎畔窃朱砂，恐或遇仙餐绛雪。又疑李贺呕心出，咳唾皆红腥未歇。自求口实象为颐，颐中有物名噬嗑。噬遇腊肉尚为吝，饮食在颐尤欲节。酸咸甘苦各有脏，偏受辛毒何其拙。那知玉液贵如酥，况是华池要清洁。我尝效尤进薄少，土灰在喉津已噎。一身生死托造化，琐琐谁能污牙颊。"}