{"id":"556029","title":"送陈贡士剌上思州","dynasty":"明","author":"唐顺之","text":"陈生磊磊众所羡，十年不遇常弹剑。本期谈笑取公卿，岂意逡巡向州县。忆从少小负才华，飘飖逸思凌彩霞。谢眺诗篇差可拟，子云笔札焉足夸。终然献玉遭双刖，安事读书盈五车。朅来奔走长安陌，人世纷纷笑落魄。高歌白石无谁知，用尽黄金徒自惜。富贵浮云不可求，且复低眉从薄游。南望桂林云气深，瘴雨蛮烟多毒淫。不辞炎海千重路，试取冰壶一片心。"}