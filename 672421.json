{"id":"672421","title":"题陈待徵山水障","dynasty":"明","author":"王弼","text":"陈君作画时，墨落如洒水。笔端元气忽淋漓，白者萦回青者峙。长虹饮涧瀑下走，老虺挂枝藤半死。突然盘据十亩馀，片石之大有如此。戴笠而杖西者谁，前疲欲僵后复起。褐不掩胫屦无底，入山不深犹不止。我欲登此石，招手从二士。山中有谷谷有芝，不用官仓五升米。"}