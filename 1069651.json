{"id":"1069651","title":"行诸山道中","dynasty":"宋","author":"陈公辅","text":"我曾天台游，于今四十载。一朝忽复来，时节如有待。形骸觉老景，景色殊不改。雨中寻旧迹，触目云叆叇。岩瀑落千寻，涧花纷五彩。崖深藓苍苍，溪浅石磊磊。昔时所未到，足力胡可殆。要当至绝顶，直下小沧海。兹山八万丈，端的不吾绐。伟哉造化功，疑若有真宰。黄精煮甚食，茯苓良可采。何当诛茆居，此志终有在。"}