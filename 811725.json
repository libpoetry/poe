{"id":"811725","title":"咏史四首","dynasty":"清","author":"玄烨","text":"鸿钧运元气，万汇无私恩。上德贵醇闷，容覆如乾坤。熙熙康衢老，作息循晨昏。耕凿食其力，安知帝德尊。在宥物自理，巧历难为言。下览商周际，颂声亦已繁。三田岁毕举，用以荐明禋。圣王戒暴殄，郊薮游麒麟。虞罗张复解，原野气已春。六合岂不广，一面何逡巡。亳都百里间，旷如天地仁。宽政逮毛羽，况乃蚩蚩民。轩皇访后牧，相道光璿枢。精诚契冥漠，在古岂有诬。巍巍兴王佐，竟与梦寐符。天意靖殷邦，岂为荣一夫。缅彼耕莘叟，后有版筑徒。试观说命篇，典则追三谟。尚父抱奇略，壮龄运不偶。一竿清渭滨，经纶在其手。志欲网九州，吞舟非所取。卜兆示先几，龙螭载车后。白旄师既陈，青社符还剖。伟哉八百基，肇自一钓叟。"}