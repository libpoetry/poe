{"id":"635412","title":"虎溪竹","dynasty":"明","author":"成鹫","text":"德云住山不住水，孤峰绝顶无生理。华亭住水不住山，扁舟覆没波涛閒。东林老僧两不尔，半水半山半城市。茅堂背郭池水边，水清水浊皆栽莲。莲高出泥能几许，梁鹙林鹤交相觑。主人避客如避仇，移居更卜溪水头。溪水泠泠溪树古，树下两翁相对语。曰公乃是东林禅，适来适去非偶然。此溪旧名虎溪水，西去东林二三里。昨日远公今又来，溪山还尔真奇哉。老僧大笑谢不敏，口虽不言心蠢蠢。痴心痴想难告人，从秋至腊今又春。春来几日风景好，旧路重寻难草草。良时正值朋侣佳，蹇驴出郭多同侪。缪生杨生与郑子，胜游厌走红尘里。相呼相唤东复东，隔溪流水桃花红。溯洄直到曾游处，三瞻四顾不忍去。商量劝我受清福，把茅盖头万事足。万事足，勿复云，钓鱼老翁聋亦闻。归来坐到东林月，四壁无人为君说。"}