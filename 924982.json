{"id":"924982","title":"游太山四首 其四 岳下","dynasty":"宋","author":"苏辙","text":"东来亦何求，聊欲观海岱。海西尚千里，将行勇还退。岱阴即齐疆，南往曾历块。春深草木长，山暖冰雪溃。中巷无居人，南亩释耕耒。车徒八方至，尘坌百里内。牛马汗淋漓，绮纨声綷縩。喧阗六师合，汹涌众流汇。无复问谁何，但自舍耽爱。龙鸾画车服，贝玉饰冠佩。骅骝蹴腾骞，幡旆飞晻暧。腥膻及鱼鳖，琐细或蒲菜。游墯愧无赍，技巧穷殊态。纵观?未已，精意殚一酹。出门青山屯，绕廊遗迹昧。登封尚坛壝，古观写旗队。戈矛认毫末，舒卷分向背。雍容太平业，磊落丰碑在。往事半蓬蒿，遗氓但悲慨。回瞻最高峰，远谢徂徕对。欲将有限力，一放目所迨。天门四十里，预恐双足废。三宿遂徘徊，归来欲谁怼。前年道轘辕，直上嵩岭背。中休强饮食，莫宿时盥颒。稍知天宇宽，不觉人寰秽。岁时未云久，筋骸老难再。山林无不容，疲薾坐自碍。自知俗缘深，毕老守阛阓。何当御清风，不用车马载。"}