{"id":"75114","title":"木兰花慢·看风花烟柳","dynasty":"元代","author":"吴澄","text":"看风花烟柳，浓又淡，少还稠。有小巧微虫，垂天布网，转地抟球。冲融一般春意，只啼莺语燕向人羞。收取尘间乐事，都归杓里舒州。绮筵珍馔醉青楼。光景信悠悠。柰蚋队虾群，空中聚散，水上浮游。谁知太和真趣，本无愁、何用更浇愁。问字频来未已，漉巾不要亲篘。"}