{"id":"941136","title":"和徐绍奕","dynasty":"宋","author":"陈宓","text":"将军承天宠，建此油幢碧。喑呜指顾间，匈奴期伏锧。堂堂帷幄算，暨暨貔貅力。填填画鼓鸣，烁烁红旗植。风高战场古，万里快驱轹。轩昂国士知，痛愤平城厄。兵求结发战，马作腾槽踯。英声陵鬼方，义气殚禹迹。书驰羽檄忙，阵布鱼丽戢。漫天尘雾黄，照夜戈鋋白。羌胡那敢斗，枕籍多于箦。骈颈亟卖降，析骸仍乞食。君文比武事，雄伟世共识。顾我敢言勇，殆类殿奔策。它年后从车，万一效寸尺。声名蛮貊间，难避江湖僻。冥心进取地，高节空介特。囊锥不可隐，颖脱在朝夕。丽词工锦绣，妙语珍渠珀。何时驱俗氛，相会不旬隔。"}