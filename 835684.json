{"id":"835684","title":"醉蓬莱 秋意，次韵涛同年","dynasty":"清末民国初","author":"胡薇元","text":"迓西风蘅杜。栊叶初飞，岫云徐度。雁过平沙，又湘江何处。晓露瀼瀼，远山眉黛，聊续离人句。客梦如尘，客怀如梦，将迎还拒。薄暝欺蘤，芳菭齿印，冷了金鹅，睡痕堪妒。响屧廊空，谁寄侬心去。一院秋阴，一池秋水，更一帘秋雨。写向银笺，不知消得，几多愁绪。"}