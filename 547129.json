{"id":"547129","title":"大伾山亭图歌为朱令君赋","dynasty":"明","author":"于慎行","text":"谁持一幅绡，扫作千林碧。奇峰华嵂浮烟空，秀色横分白马迹。山下草堂瞰古城，百花潭水飞春英。长杨翠柏蔽云日，静听似闻风雨声。亦有高台临灌莽，岧峣百尺浮云上。何人月夜舒长啸，一声遥和竹林响。台下悠悠河水来，乱帆东去接天回。青山一片明湖里，翠黛光摇宝镜开。春风满岩杏花裂，光中乍见轻烟灭。赩如赤城霞，皎若天山雪。修竹檀栾碧万竿，清风瑟瑟动庭兰。了然潇湘色，对此心神寒。西北一亩丘，厥形如负局。仙人对弈挥素手，华山几更春草绿。我披此图开心颜，一时坐我烟霞间。恍如身到辋川曲，目中已自无尘寰。又似桃花源里去，碧流红雨不知处。黎阳仙翁圣代英，欲卧沧浪绝世名。一朝解绂谢天子，杳然自写丹青里。有子重看上苑花，河阳万树还相似。仙翁可望不可亲，绘为此图传世人。真游莫讶人间少，方丈蓬莱别有春。"}