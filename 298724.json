{"id":"298724","title":"宴清都·嘉禾遇曹希文，同过武原，下榻书巢","dynasty":"清代","author":"华胥","text":"不减冶游兴。韶光在。霏微絮乱烟暝。秦驻花殷，由拳浪软，去留难定。寻了熟鹭训鸥，许重过、书巢鹤艇。怅春归、啼鸟都稀，筠帘昼长人静。更看碧宇澄空，海津尘远，风岫霞冷。年时赋别江郎梦，老鬓花犹胜。故园已隔三霜，拼到处，清尊醉醒。还凝伫、万绿芳丛，一蟾素影。"}