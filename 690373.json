{"id":"690373","title":"送潘廷俊任广东德庆州州同知二首","dynasty":"明","author":"张弼","text":"少年同醉鹿鸣歌，今日相看鬓欲皤。老我归田空岁月，羡君仕路任风波。梧江东注海无际，梅岭南来春更多。圣主安民重州郡，好随徵诏上銮坡。之官德庆过南安，触我老怀千百端。铁汉楼头风烈烈，金莲山上月团团。高崖巳凿羊肠路，钜石俱销鸡脚滩。君肯携壶寻旧迹，梅花国里正清寒。"}