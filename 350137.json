{"id":"350137","title":"买陂塘·螺山旅泊，客感随潮，扣舷歌之，渺渺兮予怀也","dynasty":"清代","author":"程颂万","text":"向荒湾、听风听水，酒边人共愁住。红鸳只在横塘侧，一支远分江浦。归梦阻。恁隔着、短亭荒驿来时路。闲鸥四五。盼等到今宵，露凉篷底，偎我背灯语。柁楼外，低衬两行烟树。客心斜挂天暮。分明画个旗亭子，不画双鬟和汝。船六柱。抵那日红廊，曲曲双携处。抛侬倦旅。怕泪眼枯时，东流到海，海又变桑土。"}