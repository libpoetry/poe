{"id":"102921","title":"日蚀·赫赫初出咸池中","dynasty":"宋代","author":"梅尧臣","text":"赫赫初出咸池中，浴光洗迹生天东。不觉有物来晦昧，团团一片如顽铜。前时虾蟆食尔妃，天下戢戢无有忠。责骂四方谁胆大，仰头愤愤唯卢仝。欲持寸刃去其害，气力虽有天难通。是时了无毫芒益，徒有文字辩且雄。仝死於今百余载，日月几度遭遮蒙。有人见之如不见，谁肯开口咨天公。老鸦居处已自稳，三足鼎峙何乖慵。而今有觜不能噪，而今有爪不能攻。任看怪物瞖天眼，方且省事保尔躬。日月与物固无恶，应由此鸟招祸凶。吾意仿佛料此鸟，定亦闪避离日宫。安逢后羿不乖暴，直与审慤弯强弓。"}