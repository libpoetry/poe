{"id":"69030","title":"题金禹瑞画松图","dynasty":"元代","author":"王冕","text":"毕宏韦偃远莫追，画松得名今是谁？黄岩太守夸绝倒，休宁县令争新奇。苍髯铁甲风雷动，浮云散尽青天空。只因曾看读碑图，至今多作营丘梦。钱塘有道金隐君，风流不让今古人。文章学古画师古，落笔政似营丘亲。前年为我画松树，自然自有天真趣。无人解识栋梁材，冷烟残雨空山暮。于今颓然老矣夫，隔江不寄平安书。不得与之倾酒壶，令人看画长嗟吁。"}