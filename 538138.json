{"id":"538138","title":"送凌云鹄谏议之南京兆","dynasty":"明","author":"王世贞","text":"左掖梧桐色，清阴自宛然。龙鳞明主易，鸡舌近臣偏。高议留青琐，殷怀尽绮筵。横金兹日贵，倚玉异时缘。暖眼名流外，降心拙宦前。狂歌动星象，高会失风烟。骨肉悲欢共，襟期笑语传。应门邀缓带，归马熟停鞭。偃蹇忘宾事，峥嵘竞酒权。但知频乐圣，宁解羡登仙。离毕商秋月，悬参北斗天。云低石头旆，花簇大江船。河尹官曹副，丹阳郡国先。关山王者气，宫阙帝京篇。麈尾轻刘惔，刀环识吕虔。二难知并美，三乐问俱全。蛙黾甘留滞，鹓鸿惜翥骞。赵张贤不数，嵇阮意谁宣。海内兵为日，吾侪醉是年。渐怜飞盖小，徙倚阆风巅。"}