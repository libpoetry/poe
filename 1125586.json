{"id":"1125586","title":"赠京尹八首","dynasty":"宋","author":"袁燮","text":"妙年志气已超然，不肯随群苟目前。才美骤为当世用，青云直上蹑天躔。弹压工夫妙入神，能令晋盗总奔秦。盘根错节游馀刃，奏课当为第一人。儒学当年究指归，服劳王事不言疲。遥知今日张京尹，不瑕闺房画妇眉。年才六十已为卿，际会明时蚤显荣。禄厚恩深何以报，惟当努力罄忠诚。吾徒切己无他事，万善根源一片心。外若峥嵘中有愧，何殊麋鹿强冠襟。美名畴昔蔼循良，重任今兹典浩穰。挚若苍鹰非不健，何如鸾凤效嘉祥。前古哲人端可法，遗编遐躅尚堪寻。公馀莫厌频翻阅，要使胸中广且深。上医医国岂无方，谠论扶持弱必强。屹若中流为砥柱，男儿如此是真刚。"}