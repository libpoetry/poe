{"id":"813795","title":"丁巳年冬即事有感","dynasty":"清","author":"沈映钤","text":"频年海上指欃枪，厝火还争说太平。独倚赞皇娴远略，岂知安石误苍生。拜章但乞神灵护，折屐谁驱草木兵。一舸仓黄浮海去，奇谋至竟未分明。赍弼曾传协帝廷，天留南粤作藩屏。能如公意材原少，独恃神怜梦不醒。铃阁森严夸静镇，楼船拘系叹伶仃。尚余宏济艰难意，未报中台陨相星。"}