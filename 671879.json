{"id":"671879","title":"侯豫瞻赠长蘅遗迹一小册舟中展视欣然","dynasty":"明","author":"凌义渠","text":"旷士无近思，举体照林岫。涉笔取自娱，澹拂亦凝秀。尤深山水情，形销理则寿。怆恻记君怀，恰恰为余守。捐爱见心知，投赠怜手授。在余犹在君，过眼等波皱。袭玩未云痴，摩挲宛如旧。小景森众容，微茫皆可扣。坐我炎伏天，凉光起前后。"}