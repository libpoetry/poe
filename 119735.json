{"id":"119735","title":"吕城堰·堰西绿泱泱","dynasty":"宋代","author":"陈造","text":"堰西绿泱泱，堰东已胶杯。吕城校奔牛，客舟更迟回。嗟我为贫仕，此路几往来。厉翁市冠师，与我熟追陪。渠贫安无求，我困坐不才。三别二十年，鬓发和摧颓。拟赓北山杞，倏笑南柯槐。惟翁未厌客，望影笑口开。生得数会面，升沈何有哉。相约饱饭过，世事付飞埃。"}