{"id":"812790","title":"行香子 自题小象","dynasty":"清","author":"吴绮","text":"乌帽华颠，酒眼诗肩。这形容、不称貂蝉。何须计较，且自随缘。去登弁岭，过霅水，泛苕川。平生放宕，都无系恋。只难忘、红袖风前。春来结伴，谁与流连。且同侠少，寻醉叟，学顽仙。水上山前，柳底梅边。启衙斋、只似荒园。问君行部，管领谁偏。有一湖月，千岭雪，万家烟。客堂人散，胡床独自。看春风、又入新年。都来几夕，甚事堪传。只连宵咏，前日醉，昨朝眠。鹤市南头，鹫岭清幽。有贞观、兰若重脩。初春乘兴，蜡屐同游。是晋陶令，唐贺监，释汤休。高楼曲槛，偏宜结夏。问闲云、可肯相留。支郎如许，来半羊求。办棋一局，书几卷，茗千瓯。西府中枢，剖竹分符。春梦后、一事都无。传神阿堵，似者谁与。是少狂客，中傲吏，老潜夫。一曲红幺，三生翠袖。天知道、诗酒吾徒。晚年学易，忏悔消除。有遁之六，渐之二，履之初。"}