{"id":"1132225","title":"五禽言","dynasty":"宋","author":"戴炳","text":"提葫芦，沽美酒，人世光阴春电走。一日得醉一日闲，绿鬓几曾俱白首。沽酒沽酒有酒沽，生前不饮真愚夫。不如归去，不如归去，千山万水家乡路。今年又负故园花，来岁花开定归否。归去归去须早归，近日江湖非旧时。泥滑滑，泥滑滑，客路迢迢雨不歇。我仆十步九步蹶，我马■?如跛鳖。泥滑泥滑君莫愁，秧烂麦损尤堪忧。脱却破裤，脱却破裤，蚕熟缫成霜雪缕。小姑织绢未落机，县家火急催官赋。输了官赋无零落，破裤破裤还更着。麦熟锻磨，麦熟锻磨，村南村北声相和。大男小女总欣欣，煮饼蒸糜任渠做。锻磨锻磨莫等閒，去年糠秕无得餐。"}