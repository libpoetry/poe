{"id":"107410","title":"严濑并·山中之乐兮乐可忘老","dynasty":"元代","author":"方回","text":"山中之乐兮乐可忘老，匪盐匪酪兮养梨枣。曾高云仍兮动阅数世，手树成栋兮鬓犹未槁。一屈肘兮代谢，一寤寐兮谏夷歌皓。耿客星犹在天兮，鄗坛洛庙余烟草。将相岂不鼎贵兮，曾腰领其未保。子独有此山中兮，作室已考。去不我顾兮，我将焉讨。"}