{"id":"671882","title":"夜泊梁王城遇大风雨","dynasty":"明","author":"凌义渠","text":"落日趋山如更迫，散影水面光凝赤。眼见津迷路不择，荒矶独泊孤舟客。盗贼时警意外防，有无声息来相嚇。妻孥局缩聚一舱，几度临盘不能食。无何樯角一风微，月黑不辨星复稀。隐辚雷声绕耳去，百道电火光及衣。夹风雨势腾空起，倒翻恶浪篷窗里。舟人力尽护橛牢，犹自摇摇荡不已。既惧蛟龙挟船飞，兼愁鬼物将何徙。到此安危可无论，敛襟嘿坐意存存。床头有烛且弗息，夜久风雨亦逡巡。人生祸患良难戢，济险如夷视所习。已抛百念都忏除，失船中流此独急。昨夜罡风何处边，五更回寻自嗟唈。"}