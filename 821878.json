{"id":"821878","title":"眉妩","dynasty":"清末近现代初","author":"汪东","text":"记芳园联步，绣陌停车，垂柳正青眼。贳酒南楼下，娇扶醉、轻盈人似花面。素笺漫展。爱赋情、词意深婉。坐相并、不惜淹留久，又镫市催晚。愁满。云屏湘管。怎暗垂蛛网，空涴尘簟。寥落悲行旅，沧波外、斜阳芳草如剪。旧游未减。孟乍醒、人远天远。这无赖年光，频屈指甚时见。"}