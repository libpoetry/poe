{"id":"887020","title":"题阳华岩","dynasty":"宋","author":"何麒","text":"名山固多岩，兹岩擅天下。屋大享千人，谷深量万马。谽谺通一水，旁午飞桥跨。石砾巧彫锼，松篁森绘画。古人栖遁处，文字犹凭藉。语妙元次山，名高陶别驾。瞿君三体篆，殆可斯翁亚。却后累百年，吾人来叹吒。伊予丘壑姿，嗜好若天假。终焉卜真隐，学道冀陶冶。丹成生羽翼，召节青童把。挥手挹霞芒，竦身朝帝者。"}