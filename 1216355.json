{"id":"1216355","title":"寒夜闻角","dynasty":"元","author":"萨都剌","text":"野人卧病不得眠，呜呜画角声凄然。黄云隔断塞北月，白雁叫破江南烟。山城地冷迫岁暮，野梅雪落溪风颠。长门美人怨春老，新丰逆旅惜年少。夜深悲壮声摇天，万瓦月白霜华鲜。野人一夜梦入塞，走马手提铁节鞭。髑髅饮酒雪一丈，壮士起舞毡帐前。五更梦醒气如虎，将军何人知在边。"}