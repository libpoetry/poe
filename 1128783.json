{"id":"1128783","title":"和董彦光立春日二首","dynasty":"宋","author":"谢薖","text":"梅蕊飞翻柳色新，雪泥乾尽已成尘。愁看节物独惊眼，醉吐诗词君可人。藜杖应门原宪病，鹴裘贳酒茂陵贫。朝来似有飞扬意，可但无情草木春。交情自昔白头新，富贵移人或望尘。顾我喜求方外士，得君端是眼中人。谪仙诗富旧无敌，东野囊空今不贫。已遣掺掺缝古锦，共搜佳句赏新春。"}