{"id":"697006","title":"病卧原口长公以诗见存遂有起色赋谢四章","dynasty":"明","author":"胡应麟","text":"骨立乾坤外，呻吟岁月过。片言回大造，孤榻起沈疴。骤觉头风愈，宁论肺病多。观涛定何日，飞棹广陵波。病卧空搔首，文成剧赏心。乍回燕客梦，初理越人吟。白雪流空馆，青阳动绝琴。片言千古在，底事论飞沈。一札长干里，悠然病目开。讵知垂烬烛，犹作复然灰。赵璧初还邸，燕金任筑台。朝来沧海上，咫尺见蓬莱。无媒宁逐鹿，有路任亡羊。朗诵陈琳檄，高悬杜甫章。神明开混沌，鬼魅失膏肓。濩落馀生在，犹堪王夜郎。"}