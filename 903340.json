{"id":"903340","title":"移石种竹橘","dynasty":"宋","author":"张镃","text":"野性乐閒寂，况值秋气清。旋即东墙隈，削苔方甃平。石立稍退步，薜荔缠珠缨。橘香湖海趣，竹翠山林情。二物昔所嗜，未暇同经营。环种近百竿，叶叶琴筑声。对植才两树，颗颗金玉明。交枝与丛稍，拂巾须缓行。其间两席地，幽致吾主盟。静极坐累刻，焉有世虑萦。人生会心处，小大景不争。长年兴无涯，风月随阴晴。抽萌及吐蕊，预喜春林荣。客来开茗炉，礼意固匪轻。作诗渐忘言，此语亦老成。杜门安蹇拙，何急谋虚名。"}