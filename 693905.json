{"id":"693905","title":"重阳前一日憩瓜州息浪庵侯风","dynasty":"明","author":"陈仁锡","text":"瓜州台畔沸如雷，此地安禅我亦陪。龙像似盂悬印坐，金银浮玉引青来。人头忽向浪中出，帆影惊翻波底回。卓赐五州烦寄语，法轮高出海门来。西望五州呼冶净，高僧破衲共衾裯。三山宝刹朝阳供，一水甘泉吸浪收。客去客来逢九日，寻花寻酒触虚舟。老僧夜夜持龙咒，入定何妨云海游。"}