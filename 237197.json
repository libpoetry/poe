{"id":"237197","title":"念奴娇·轻雷骤雨","dynasty":"宋代","author":"蔡伸","text":"轻雷骤雨，洗千岩浓翠，层峦森列。衣袂凉生，丛竹外、时有飞萤明灭。云浪鳞鳞，兰舟泛泛，共载一轮月。五湖当日，未应此段奇绝。归路横玉惊鸾，叫云清似水，悠扬天末。玉宇琼林凝望处，依约广寒宫阙。老去情锺，此心仍在，未肯甘华发。清欢留作，异时嘉话重说。"}