{"id":"614658","title":"扈从圣驾耕籍侍宴恭纪","dynasty":"明","author":"韩日缵","text":"乘春开帝籍，载耜重民天。翠幰笼初日，金舆驾瑞烟。农祥初覛土，平秩事祈年。肃镳临禹甸，秉瓒荐皇虔。一垡迎阳气，三推遍甫田。公卿班迩陌，袯襫竟遐阡。民物情咸若，艰难意宛然。躬耕仪后稷，籍亩鉴周宣。地肃青坛静，林芳缥轭悬。省功供御事，飨醴列芳筵。兽舞参干羽，禽声和管弦。天颜觇悦豫，春色倍便妍。勿论横汾乐，应赓在镐篇。还将补助意，陈说衮旒前。"}