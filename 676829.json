{"id":"676829","title":"九日寄孟龙川","dynasty":"明","author":"卢楠","text":"忆昔登啸台，萧瑟湖海秋。酒酣回舞袖，拂落桑柘洲。青云动蟹螯，白雪霏金瓯。两边坐笑如花妓，吴趍白纻飞清讴。戢翮入牢笼，忘却山阳道。菊花为谁开，沉忧日衰老。此日长吟独忆君，巉岩欹壑掩浮云。何处龙山堪落帽，风流醉杀孟参军。欲托双鲤鱼，锦字寄沧溟。愿君细嚼茱萸蕊，寿比南山千万龄。"}