{"id":"769904","title":"一寸金•莲花","dynasty":"清","author":"彭孙遹","text":"水面新妆，小著红绡弄烟雾。似艳分霞晕，倚栏微笑，娇含檀粉，向人低语。独立愁无侣。觅旧日、张郎何处。乍临风、一种轻盈，玉奴初学凌波步。此夜瑶台，月明香细，翠袖沾清露。问玲珑秋藕，几时丝尽，鲜妍莲子，为谁心苦。正隔江欲采，盼佳期、美人迟暮。诉相思、有恨无情，梦断西洲路。"}