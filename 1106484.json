{"id":"1106484","title":"和麟老韵五绝","dynasty":"宋","author":"王炎","text":"诗清虽为竹庵编，禅妙元从佛眼传。用处纵横能杀活，匣藏不肯试龙泉。清如野鹤有仙骨，閒似片云无俗情。试问老人那得病，定应金粟是前生。客尘悟了息攀援，万事虚浮一聚烟。挂佛壁间趺坐稳，绕檐翠柏解谈玄。白雪蒙头卧佛庐，笔端亦解世间书。无情安用诗陶写，有病何须药破除。居似鹪鹩巢一枝，意如倦翼怯高飞。尚怜身是他乡客，梦绕松楸赋式微。"}