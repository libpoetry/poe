{"id":"944014","title":"神居实师退院作偈留之","dynasty":"宋","author":"陈造","text":"瞿昙住西域，说法度群生。群生所依怙，目以不动尊。惟其不动故，群动皆摄受。是时波旬种，百千万眷属。排拫摧毁辱，蜂发雨矢集。瞿昙如须弥，蜉蠓如予何。亦如太虚空，云翳自变灭。砥柱中惊波，古今无少损。不动而坐胜，妙力固如是。子道已末法，衲子沈世纷。竞为住院计，匪利即趋名。就常不待招，逐有栈豆恋。实师住神居，四众所归向。云何得归向，以师清修故。虽为众归向，不作患失想。翩然挈瓶锡，去若释峤云。亦如箭辞弦，势若不可挽。自师扫积弊，群魔尚遗种。瞿昙昔去世，政以波旬故。师行不回首，彼魔所愿欲。虽无末法病，或昧不动意。请答四众心，请为神居地。柅车折蜚锡，山立镇故栖。须弥自无恙，太虚自空旷。冲波沄沄去，砥柱屹不知。群魔今末势，残雪行见晛。我心寂不动，是瞿昙智力，是子大法权。我不为子道，子道可槩举。庸酌四众心，为子说此偈。瞿昙设住世，与子同首肯。"}