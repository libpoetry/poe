{"id":"602367","title":"舟中鼠","dynasty":"明","author":"陈履","text":"舟中鼠，多如许，白日横行恣翔舞。已张黠腹饫稻粱，又逞纤牙蠹衣缕。向来出没还有期，跳梁尚在黄昏时。沈踪隐迹向幽僻，唯恐显露令人知。只今鼠胆大如虎，不比寻常狐与兔。主人纵畜有犬猫，犬猫见之不敢捕。无分白日与黄昏，引队呼群长叫喧。舟中依托尚如此，城社潜藏那可言。"}