{"id":"1065982","title":"赠袁州仰山简长老","dynasty":"宋","author":"许景衡","text":"简师本吾儒，学佛见阃奥。开心涤尘滓，回首弃巾帽。飘飘秋云意，凛凛霜柏操。鱼鼓屡陪众，林壑常寄傲。十年栖仰山，终日勤劝导。欲酌清泠泉，为尔沃炎燥。欲挥智慧剑，戒尔逞贪暴。迷途自多梗，法岸岂易到。惟知务引拔，仰不愧覆帱。幽明虽难诘，善否疑有报。岩间涌宝塔，兹事谁为造。琢削宁须班，挽拽谁困奡。一方竞奔走，万口尽諠噪。守臣献异状，天子锡嘉号。镇压等衡岳，扶持壮大宝。师乎良有得，叟也无复道。"}