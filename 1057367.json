{"id":"1057367","title":"人日","dynasty":"宋","author":"刘弇","text":"去年人日螺江边，今年人日在通川。故家浩荡五千里，客子骚屑心茫然。霜芦尽解故时叶，生意斗尔归兰荃。海风如刀冰塞渡，欲航野水雪暗天。它乡信美非吾土，香草悦魂真浪传。南冠故声祇操楚，刘章雅志惟歌田。五秉如单费廪粟，一囊就尽持餐钱。颠毛冉冉不吾与，齿根浮动轻于翾。小雀谁言畏死鹞，未肯屈折同杯棬。章贡直西三径在，尔来望眼欲成穿。科桑洗竹真吾事，孰使龊龊才充员。何时解得无拘束，归钓潭头枫叶鳊。"}