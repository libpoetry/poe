{"id":"1237177","title":"次韵杨廉夫冶春口号八首","dynasty":"元","author":"顾盟","text":"姑苏城北桃花坞，日日敲门去问春。自是狂夫被花恼，求之不得亦愁人。醉舞花前倒接䍦，双双燕子共差池。留连只恐春光暮，芳露湿衣人不知。石湖春水如酒浓，玻瓈万顷开龙宫。我时泛舟过湖曲，无数桃花发旧丛。近得玄洲餐玉法，不用采石登昆仑。景纯解道游仙句，海上鹤来传到门。江城雪夜深一尺，欲问梅花马不前。袁生此时正高卧，不知春江有钓船。玉壶春酒碧于海，客至纵饮宁伤廉。已无俗事恼真趣，只有清香散宝奁。绿晕双蛾新画眉，风流堪赋比红儿。绣窗无人解春意，行傍辛夷折柳枝。吴姬殷勤折简呼，青锦坐褥花中敷。听唱梨园供奉曲，新声一串骊龙珠。"}