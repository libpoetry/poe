{"id":"812032","title":"密意","dynasty":"清","author":"孙原湘","text":"待不消魂不自禁，乍黄昏又阁轻阴。背灯佯溜搔头玉，隔座亲舒缠臂金。竹小苦无栖凤力，花含先有许蜂心。九天屈注银湾水，抵得恩多未抵深。意外欢期意倍开，云軿忽降九层台。正愁汉使乘槎断，却讶神娥浴雨来。众里廋词偏捷悟，人前娇眼不轻抬。明知相守原无益，且得留卿坐一回。"}