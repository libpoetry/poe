{"id":"1106023","title":"次韵梁跂道游苑氏园","dynasty":"宋","author":"王安中","text":"晴日催花烂漫开，九苞丹凤引雏来。春衫碧袖初单际，步障朱軿第二回。许掾登仙全室伴，谢公赌墅几人陪。明年此乐知何处，宣劝重持翡翠杯。渊明归侣独庞通，坐客何人对孔融。莺燕不惊贤者乐，蕙兰争泛快哉风。斑衣人在飘香外，彩笔诗成徒步中。和语不工缘窘陋，腐儒家巷草蒙戎。"}