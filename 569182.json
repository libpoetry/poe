{"id":"569182","title":"寿南昌龙沙王孙七十","dynasty":"明","author":"王世贞","text":"龙沙沙高压女墙，石函字字生辉光。龙沙主人七十强，酡颜宣发双瞳方。主人自爱衣萝薜，不爱君王赐束帛。主人健走仍健饷，不爱君王赐鸠杖。有书肯学淮南安，朝宗捧日心长丹。有儿肯学刘中垒，养得丹砂胜榴子。东海狂生学面壁，手种蟠桃仅三尺。他年结核萍实如，要益千秋豫章色。"}