{"id":"685106","title":"别孙德谦节推四首","dynasty":"明","author":"王渐逵","text":"陟彼灵鳌峰，振衣上东皋。连蜷敞高盻，郁木扬清涛。故人向五云，飘举跻华高。何以慰我怀，宠德日已褒。麾旄弭南国，融风揭时休。蜚声动寰极，懿德讵能俦。观风日云远，眷彼康衢讴。我欲采以遗，因之达明旒。盈盈泽中兰，相映洲之沚。纫之欲何为，聊以赠吾子。芳佩纷陆离，明德讵可拟。含章沛时歆，嘉磬肯神喜。帝德动高旻，四国登无虞。承明广咨询，前席久已虚。念子羽翮长，光辉耀云衢。愧无晨风翼，翩翩相与俱。"}