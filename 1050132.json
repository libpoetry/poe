{"id":"1050132","title":"游云盖寺","dynasty":"宋","author":"郭祥正","text":"名山寺多占，此寺山尤名。妙云镇弥覆，层层结缦缨。日光昼微开，灿射黄金城。木老枝叶简，水长音韵清。五峰如绀莲，中有楼殿横。是必龙华宫，禅禅悟无生。一灯破群暗，众灯迭相明。纷空素葩坠，悲晚孤猿惊。予方困邅途，寓宿骨已轻。愿言永栖此，读尽宝藏经。顾盼适所适，了绝物外营。马秣仆亦饭，奈何催北征。"}