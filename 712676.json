{"id":"712676","title":"吴大司马泊舟三水予挈白菊遗之适王将军在坐即事联句十一韵","dynasty":"明末清初","author":"陈恭尹","text":"良会秋将尽，维舟日尚长。江山瞻节钺，草木被文章。海国从无冻，絺衣未觉凉。残阳移岭外，新雁度洲旁。西北双流合，参差万幕张。倚窗杯在手，对菊月横床。冷艳依人淡，寒英入座香。堆盘疑积雪，拂槛欲凝霜。珍重高贤赠，苍茫逸思狂。兴馀仍秉烛，风定更闻榔。归路吟清句，怀中有夜光。"}