{"id":"812185","title":"游李公祠","dynasty":"清","author":"成多禄","text":"树老菭荒石气深，名园名相此中寻。全淮勋业来苍莽，五省馨香照古今。交外难平天下口，收吴先定老臣心。吾侪不用寒花荐，王粲高楼试一吟。帷幄刚筹便誓师，胡曾并世见才奇。良弓高鸟无多忌，老圃寒香又一时。全局存亡丞相表，大风攻守汉皇诗。中兴人物今销歇，愁倚深秋古柏祠。"}