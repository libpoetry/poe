{"id":"815660","title":"挽钱塞庵相国","dynasty":"清","author":"谈迁","text":"首胪元辅浙人三，接踵于公更出蓝。敢谓裴休通梵夹，谁知宋玉吊江潭。仕涂终始归邙北，皇路参差出昴南。太息人间徒扼腕，早留放下一茅庵。南园北渚任春风，芳草凄其怨落红。骨肉断肠俱意外，江湖触目遍愁中。韦编晚绝方诠《易》，《南史》初成既表忠。欲洒羊昙无限泪，西州非复旧时同。"}