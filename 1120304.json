{"id":"1120304","title":"次韵杨廷秀待制二首","dynasty":"宋","author":"周必大","text":"十年不侍殿东头，临水登山隐者流。一眼瞳方无异相，三层勾曲有巍楼。幸殊王粲非吾土，何事庞公不入州。至后腊前天欲雪，扁舟乘兴肯来不。官府新辞上界仙，碧瑶洞口晋桃源。默存常在清都境，归去休芜靖节园。为问隆楼并杰阁，何如易野及平原。明年大作南溪社，会访拾遗花柳村。"}