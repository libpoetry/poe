{"id":"736305","title":"磨崖碑","dynasty":"清","author":"汤右曾","text":"青骡蜀栈真危哉，西下逝水宁东回。移军六合卷清霁，中兴大业由天开。衡山山人谒灵武，鱼水道合无暌乖。桓桓忠勇李与郭，手执枹鼓如霆雷。奸凶满盈神鬼怒，将相和协功名偕。金妃木母火当殪，刲屠家祸谁胚胎。二京收复凯歌入，父老泣下长安街。烟花紫禁列冠冕，龙车鹤驾青春回。艰难秦越共肝胆，安乐骨肉相嫌猜。飞龙小儿窃国柄，表里宫掖乱所阶。长庆楼空夹城闭，玉房朱户生青苔。凄凉西内情尚尔，摘瓜况自歌黄台。漫郎摛辞意深痛，涪翁吊古留余哀。《春秋》史法非《颂》体，石湖晚出空议排。平生两眼熟拓本，爱此片石江山隈。蓬州垂老嗟远窜，岁久妙墨重摩揩。摄衣拾级历千尺，孤亭下瞰云涛堆。抚时感旧增叹息，啼猿落月同徘徊。"}