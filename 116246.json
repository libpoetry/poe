{"id":"116246","title":"寄中山鹤·矫矫云外物","dynasty":"宋代","author":"张耒","text":"矫矫云外物，本非世所驯。怀安败尔性，乃与人相亲。嘎然而长鸣，已愧鸿在云。马羁当受鞭，泉汲宁辞浑。岂无山中友，初不离鸡群。虽无月支料，亦饱松间身。嗟我少学古，有道羞贱贫。径出不自爱，蹉跎曳朝绅。一为折腰趋，永愧植杖耘。时时犹高谈，自喜未缁磷。寄语中山鹤，吾与汝知津。"}