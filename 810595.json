{"id":"810595","title":"西园小集后花下独坐有怀子才仍叠前韵","dynasty":"清","author":"尹继善","text":"幽栖岂是薄功名，厌说林深鸟不惊。白发时陪新弟子，青山也爱旧书生。承欢谁似饶其乐，舍肉还多见至情。料得冰楼无底事，横琴坐对月轮明。近赠芝兰种满除，巡檐采采孰相于。窗前鸟静间欹枕，竹里镫明夜读书。见面难如千里外，论交喜在廿年余。小仓也仿栖霞意，闻又新添水一渠。"}