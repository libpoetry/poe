{"id":"648709","title":"小瀛洲","dynasty":"明","author":"杨士奇","text":"晨下蓬莱宫，言访瀛洲君。瀛洲咫尺地，东与东华邻。结宇非崇高，潇洒净埃氛。虽无弱水限，门绝尘俗人。金葩间瑶草，阶戺扬清芬。琼简兼赤书，充列太古文。常时白玉堂，飘拂来清真。相与共玄谭，造诣精入神。盘出枣如瓜，森侍皆凤麟。意超紫霞表，道匪玉局抡。旷视六合内，逍遥任大钧。"}