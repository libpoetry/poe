{"id":"584922","title":"食河豚歌","dynasty":"明","author":"苏仲","text":"河豚藏毒人皆识，尘世几人争嗜食。老夫不肖问何为，浪说珍奇惟罕得。熊掌猩唇拜下风，五侯之鲭不敢敌。杯浮琥珀荐新尝，姜桂芳香终难觅。岂须毕卓持蟹螯，何但羲之啖鹗炙。江湖风味足相誇，脆滑甘滋更无易。以斯误世昏不知，徒把死生为戏剧。举家食者或数人，中毒而殂相枕藉。祸人岂必勾吻精，毒物不灭鸩之殈。胡为斯人万物灵，贪嚼忘生不惊惕。我闻此言动长吁，尤物移人人易溺。花隐暗香蝶易媒，钓留芳饵鱼易吃。怒人不在凶与逆，杀人不在戈与戟。冷笑嘻嘻生百隙，不知巧言及令色，陷尽世人千万亿。从今爱食河豚人，闻我此言堪自惜。"}