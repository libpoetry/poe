{"id":"486294","title":"送于遵道","dynasty":"明","author":"陶安","text":"东南钜都会，龙虎形桓桓。文献萃其间，群方耸听观。之子邦之彦，高情寄儒冠。词林被膏润，华实美以完。筮仕司纠录，官与毡俱寒。坐忘粱肉味，甘此苜蓿盘。斋居谢宾客，灯窗夜漫漫。道契三古心，笔意宗孟韩。秩满动行色，送别江之干。西风吹白云，心目遥生欢。相期敦古道，力行谅非难。勖哉追前修，万里高飞翰。"}