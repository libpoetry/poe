{"id":"509106","title":"望衡岳有感兼怀伯颙心友偶成鄙诗千里寄意","dynasty":"明","author":"韩雍","text":"我尝持节巡塞北，北岳常山瞻峻极。我今提兵征岭南，南岳衡山见奇特。衡山奇特在目前，三峰晓霁无岚烟。几朵芙蓉浸空碧，一条白练飞流泉。峻极常山今想像，彷佛危峰四千丈。高鸟难侵绝顶飞，古松特出层云上。常山在天北，衡山在天南。南北相望几万里，十年走马无停骖。客中念此愁怀起，呼酒高歌却还喜。丈夫有志在四方，饱食閒居我深耻。知心之友松雪翁，高怀雅量与我同。黄堂暂屈且宽慰，扶摇万里须天风。"}