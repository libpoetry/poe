{"id":"142374","title":"送无为倅张南仲归吉州","dynasty":"宋代","author":"王之道","text":"吾友李粹老，少也游胶庠。六年得一第，自谓贵且昌。衽席不知戒，飞黄中道僵。三阅大渊献，岁月亦已长。嗟嗟死非所，至今未能忘。忠言类良药，苦口不见尝。那知兵火馀，获见同舍郎。来丞濡须郡，两岁依馀光。邂逅偶及此。为之泪淋浪。高义藉激薄，美政称扶伤。康沂富邦国，何独歌王祥。江城四月尽，麦熟梅子黄。归与佐吾君，谈笑跻义皇。遥应不可留，船头鼓其镗。"}