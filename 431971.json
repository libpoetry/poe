{"id":"431971","title":"鹧鸪天","dynasty":"近现代","author":"吴世昌","text":"尽日春风卷画帘，天涯人老落花天。只因寄骨同寒燕，未可将身比病蝉。多少事，费缠绵。酒边倦绪似中年。如何丝竹摒除尽，尚有心头一缕弦。只为归期未可期，还将闲事写无题。九州惯铸人间错，一缕难抽茧底丝。临断岸，袅空枝。送春风雨皱春池。从今几度芳菲歇，游子天涯始得归。"}