{"id":"555623","title":"山西行","dynasty":"明","author":"杨爵","text":"吾闻往岁旱魃灾，赫赫炎暑毒埏垓。垄上禾苗尽枯槁，茫茫千里赤尘埃。疾威均为下土虐，山西之民尤可哀。闾里饿莩无所告，昊天又降酷烈来。草茂秋高敌势张，戎马南侵混疆场。可怜百万生灵命，尽在边人刀下亡。太原城外数千里，血流漂杵遍封疆。死者纵横如山积，守臣不敢奏朝堂。杀气腾空鬼神愁，尸填沟壑水不流。旧时邑落数千室，而今且无二三留。敌情变谲不可测，边将何不蚤为筹。庙谋要得良平策，经略须用韩范俦。朔方世为中国患，古来谁不事先忧。君不见薄伐猃狁励士马，周王允是中兴者。当时文武有尹公，举旗一麾清郊野。又不见汉帝当年重细柳，亚夫军前无踯躅。拊髀思贤一饭切，魏尚复作云中守。天生我皇圣且仁，区区周汉岂作论。常虑一物或失所，岂知边衅渎苍旻。我愿君王目视远烛沕穆，望见山西境上多白骨。我愿君王耳聪听几万里，时闻山西哭声夜不止。"}