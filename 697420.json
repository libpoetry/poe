{"id":"697420","title":"汪明府以校文来武林旬日别去追送四章","dynasty":"明","author":"胡应麟","text":"乍拥轩车到六桥，不堪江浦系兰桡。飞樯百尺西风里，万壑千岩送暮潮。堤上明霞跃紫骝，接天弦管带琼楼。漫将桃李誇梁国，采尽芳兰瀫水头。迢递朱弦百里鸣，朱衣仍傍棘闱行。新栽何限淮南桂，满路飘香入帝城。星斗昆崙一柱悬，文光千丈烛龙泉。浑忘卤簿江州贵，寂寂衡卢问太玄。"}