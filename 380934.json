{"id":"380934","title":"浪淘沙慢·坠月悄","dynasty":"现代","author":"郑文焯","text":"坠月悄，花光练结，梦绕西碛。倒影浮杯尽绿，吹香点袖自碧。想载雪横江浇大白。正暝蹋、一叶苍茫，又数峰青入短篷笛，烟水弄愁色。脉脉，旅怀仗酒能释，叹游旧零落如花雨。孤绝寻芳客。认石屏苔屐，依稀陈迹。眼前好景，空绕枝、百转愁肠都窄。年事换伤春残槁，西园约、梦境顿隔。翠禽啼、繁英满路陌。似泪粉、乱点东风，怅恨极，清歌更有何人拍？"}