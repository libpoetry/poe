{"id":"219761","title":"节妇吟·君不见迥妙殊怜世绝尘","dynasty":"宋代","author":"苏籀","text":"君不见迥妙殊怜世绝尘，脱足褰帷韫玉人。藕丝帖体沈香熨，清瘦纤柔伤九春。勒芳戢翠妍无偶，啧啧拳拳徐叩叩。洁馁何尝羡汙饫，令淑专贞绝难有。绿樽翠杓稽留举，林下閒情风韵度。单羇抛掷几星霜，琐卑胁胁蓬茨伍。里邻深入敩嚬诧又夸，伧翁讵堪眉斧加。想当然尔霸勾践，岂竢再顾倾夫差。云霞拢抹振琼璫，茜穠蕙转婉清扬。此翁南郭坐忘趣，道眼不玷慵来妆。"}