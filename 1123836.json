{"id":"1123836","title":"呈莫信州障二首","dynasty":"宋","author":"赵蕃","text":"稍将书札报黄堂，仅得官亭系野航。文物愿窥中秘直，风流曾识省曹郎。莫言长孺今闭閤，旧说葛丰能击彊。未信吾州留得住，天书咫尺会徵黄。公为州牧我州民，敢叙当年半面亲。故喜来归逢稔岁，况于游倦得閒身。无功良酝不可恋，仲叔猪肝犹累人。最是妻孥苦惊怪，奈何造请尚趋晨。"}