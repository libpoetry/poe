{"id":"811237","title":"东山寄怀南海裴伯谦县令二首","dynasty":"清","author":"丘逢甲","text":"水帘亭畔倚阑干，倦客重来拾坠欢。南海月明千里共，东山云卧一春寒。神仙从古多为令，名士何曾竟负官！应有新诗写新政，可能遥寄练江看。横流无地可安居，身愧王尼尚有车。残月啼鹃家国泪，断云归雁友朋书。论交四海心犹热，独立三边愿已虚。为语修龄益愁索，故人仁祖近何如？"}