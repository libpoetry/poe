{"id":"940195","title":"谢傅监","dynasty":"宋","author":"陈师道","text":"好士如好色，昔闻今则无。平生席为门，未识长者车。旷士慕林谷，羁人辱泥涂。愿为执鞭役，莫顺下风趋。去年辱公先，怀刺留寓居。我往拜其门，鸑鷟鸣高梧。论交不计年，取材忘其愚。一寒我如此，百镒公无馀。今年贺公归，乃复过我庐。当使有近行，应门有长须。小家不耐事，鸡飞犬升闾。莫归自有恨，亲颜一何娱。汝家吾无忧，能致贤大夫。吴公汉庭右，贾生世用疏。平分太仓粟，尽读邺侯书。士为知己留，不为食有鱼。三言移曾母，投杼公何如。"}