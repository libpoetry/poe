{"id":"1149783","title":"詶别致用","dynasty":"唐","author":"元稹","text":"风行自委顺，云合非有期。神哉心相见，无眹安得离。我有恳愤志，三十无人知。修身不言命，谋道不择时。达则济亿兆，穷亦济毫氂。济人无大小，誓不空济私。研几未淳熟，与世忽参差。意气一为累，猜仍良已随。昨来窜荆蛮，分与平生隳。那言返为遇，获见心所奇。一见肺肝尽，坦然无滞疑。感念交契定，泪流如断縻。此交定生死，非为论盛衰。此契宗会极，非为同路岐。君今虎在柙，我亦鹰就羁。驯养保性命，安能奋殊姿。玉色深不变，井水挠不移。相看各年少，未敢深自悲。"}