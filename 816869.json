{"id":"816869","title":"齐天乐七首","dynasty":"清","author":"蒋敦复","text":"杏梁燕去芳巢冷，佳人即今何在。草没朱门，尘封碧瓦，风雨绿纱窗坏。繁华易改。叹一梦成烟，万花如海。漫与云齐，迢迢西北暮愁外。满湖尚流粉水，瘦蛾都掩了，远岫凝黛。脂溢香销，妆台镜坠，十斛量珠难再。明蟾又挂。剩寂寂帘衣，玉钩敲碎。悄立星鬟，夜深摇翠佩。瑶波淡写湘妃怨，美人洞箫声起。霜籁泠泠，烟痕渺渺，一片碧山花外。幽怀漫寄。听低唱微云，袖双扶翠。惨绿垂杨，丝丝金缕画船舣。鲈乡便携俊侣。鸥边清事足，销尽罗绮。红烛填词，青楼侧帽，那许年芳如水。银湾影里。问何处琼楼，峭风仙佩。梦去罗浮，月明骑凤子。黄昏不怕愁难到。江湖可怜人老。雁背霜红，蛩边月白，有梦还乡应好。分携草草。记絮语商量，甚时归棹。明日长征，西风料峭破茸帽。消磨客中未尽，灯前频看剑，十载英抱。四海谁怜，千秋怅望，冷落人间休笑。相思又早。想纸阁轻寒，玉梅开了。待擘吟笺，远山添画稿。茫茫天上春如海，人间绮愁无数。璧月烟销，环花镜瘦，恩怨些些儿女。双鸳绣谱。怕颠倒因缘，注相思簿。难得今生，红丝两系尽仙侣。瑶台最怜小谪，恁华年锦瑟，短命黄土。纸样招魂，梅边写韵，薄福聪明都误。芳姿悄睹。想携手琼楼，夜深风露。淡墨重描，孤山寒细雨。青山那是无情物，斜阳自成今古。虎阜云荒，鹫峰石冷，添了碧苔无数。支筇好去。认越角吴根，野桥归路。茸帽蕉衫，水天凉影唤鸥渡。吟笺旧题古寺，红墙看一带，落叶如雨。古木阴围，寒泉响答，分付斋鱼粥鼓。江湖倦旅。看几度星霜，重重烟树。甚日来游，画中摇瘦掳。斜阳一带伤心碧，可怜美人名士。红板桥头，青溪渡日，寂寂珠帘花气。江湖倦矣。叹何处天涯，此时情味。怕有吟魂，白杨萧槭夜深起。双鬟祗今唱否，旗亭谁画壁，年少多丽。菜种瓢儿，钟沈萧寺，旧日王侯门第。离愁漫寄。有沅草湘花，魂销如水。回首南朝，蒋山留冷翠。黄昏怎会人言语，生憎画梁双燕。绿剪春痕，香栖瘦影，似说今年寒浅。商量几遍。记帘幕愔愔，那家庭院。旧日粱空，玳泥零落有谁管。重门又成闲阻，一襟分细雨，低诉芳钿。翠袖题笺，瑶钗寄泪，伫想桃花人面。年光未贱。但咒尽东风，落红难见。对语喃喃，絮愁和梦卷。"}