{"id":"1205789","title":"沁园春","dynasty":"元","author":"沈禧","text":"临死不惧，临危不惊，何碍何妨。纵刀锯在前，鼎锅居后，当斯之际，观作寻常。天汉桥头，睢阳城上，两处成名一样香。精忠操，何堪与比，出冶坚钢。江山几见兴亡。□野草平原总战场。慨区区忍死，偷生恃宠，欺孤虐寡，敢并遗芳。庙食从今，纲常不弛，功烈何如郭汾阳。千秋下，论二公节义，天地难量。"}