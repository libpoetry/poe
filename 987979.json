{"id":"987979","title":"嘉定甲戌正月以金部郎分阃东淮正当金虏弃巢南奔之时人不愿往以君命不敢辞首尾五年而不得代戊寅腊月以少蓬召而病且衰矣自知不堪世用决意南归舟次豫章三疏丐闲而不得请幡然东下舣棹南康重湖阁夜梦人告之曰死于庐山之下觉而识其事并以小诗谢山神","dynasty":"宋","author":"崔与之","text":"来到庐山日日阴，斜风细雨乱云深。移舟夜壑人閒世，荷锸春郊物外心。要把封疆安社稷，谁教轩冕换山林。殷勤招隐知深意，五老朝来露玉簪。"}