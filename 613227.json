{"id":"613227","title":"帝京篇","dynasty":"明","author":"梁亭表","text":"直北开天府，重关拥上都。侯封环错绣，王会遍成图。寿山迤逦泰华顶，天津涨连溟澥景。地入居庸傍市喧，卫设朵颜销虏警。秦晋辕门好建牙，雍豫桐封堪树屏。关前列骑骑千群，塞下屯田田万井。禁垣雉堞金为城，魏阙螭坳玉作楹。晓漏鸣钟开左掖，春旗簇仗肃西清。金华殿上卿云见，太液池边芝髓生。芝髓卿云光遍现，含香视草集群英。近侍悬貂珥，元勋列胄缨。严更虎旅柝，宿卫羽林兵。金吾侈剑舄，富室连阡陌。第宅拟金张，闬闳高董石。钟鸣鼎食擅优崇，金穴铜陵誇隽雄。原尝荆聂交多结，浊质翁伯赀逾丰。轻裘侠少豪华尽，弱冠王孙绮丽同。蹴鞠樗蒲万目睹，驰马斗鸡何足数。临邛车骑逐香尘，金菊园池开别墅。招摇粉黛杂青童，傥荡钿簧歌白纻。有女如云斗艳腔，有酒如渑厌绿醑。旃墙步幛隔重遮，金鸭脑麝同残炬。好乐已太康，为欢正未央。阗城罗士女，列肆侈姬姜。姬姜士女骄游客，角抵笙竽阅胜场。会看过市红尘合，遑问谁家白面郎。万化迁流时不逮，昔年歌舞今何在。仰天云汉苦炎炎，遍野原田宁每每。蹄林牧马到秋忙，跗注韎韦谁罪悔。十里狼山猎火烧，几处潢池桑柘改。震不于躬于其邻，谁言曲突先徙薪。楚蜀疆场縻积醑，新丰道路绝行尘。千金莫惜酬死士，一图安足绘流民。閒居半月不窥牖，仰面三星空在罶。哀鸿肃羽祇堪矜，鲋鱼涸辙终何有。相携鬻子不还家，争道杀人暂糊口。锵金鸣玉盛通侯，谁轸繁霜葛屦愁。绹茅等缓事，宵旰肯分忧。适郊多硕鼠，专阃几貔貅。追忆春韶荣万汇，转恨秋清凋百卉。书生误国枉穷经，嫠妇忧时遑恤纬。君不见晋谢石，淮淝一褫敌人魄，八公山上惊风鹤。又不见赵充国，先零早裕军中橐，金城幕下筹方略。噫嘻，几时撤幕扫尘埃，几人揽辔耻瓶罍。拔将短剑闻鸡舞，陟彼高冈怅马隤。却教老病伤迟暮，敢因留滞叹邅回。笑杀坚瓠拙，能妆散栎材。献赋吾迂矣，匡时尚壮哉。"}