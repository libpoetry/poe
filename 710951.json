{"id":"710951","title":"寿曹太史能始先生","dynasty":"明末清初","author":"张穆","text":"曾闻采灵药，言在三神山。中有长年人，往返紫雾间。平生思梦见，乃竟亲九还。少年颂高名，北斗不可攀。清声沸郑卫，太古遂见艰。百年铸雅乐，二酉多所删。虫鱼蚀奇字，脉望如转环。金鼎舐鸡犬，尽可超玄关。噫余籍朱明，武夷易胎颜。希蹑云汉游，所望非驻颜。"}