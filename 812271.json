{"id":"812271","title":"赤金峡道中作","dynasty":"清","author":"毕沅","text":"王事程严敢惮劳，旅怀秋气两萧骚。官邮出塞逢迎少，戍堠缘冈结构牢。风挟塞沙尤觉烈，日来空碛不能高。声灵震叠天山外，绝徼弓檠尽自韬。群孤天迥雁声哀，木脱亭皋驿路开。秋草绿销盘马地，夕阳红上晾鹰台。漫言壮士遐荒戍，剩有儒生绝塞来。何代战场堪惨目，冷风吹散髑髅灰。添尽征衣总怯凉，草根亭午尚凝霜。毡庐星散千堆白，羽骑尘飞一道黄。偏是空林无鸟雀，每经平阪见牛羊。明晨已出阳关路，却梦承欢在故乡。行路艰辛叹未曾，岭崇碛回步淩兢。烘衣雪驿宵吹火，饮马沙泉晓凿冰。残角鸣驼遥应和，断蓬饥隼互飞腾。不知驰抵西陲路，尚隔云山几万层。"}