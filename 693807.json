{"id":"693807","title":"扈跸词三十二首 保定候驾四首","dynasty":"明","author":"陆深","text":"翼善冲天白玉绦，团龙鞶绣赭黄袍。山陵南去三千里，紫气红尘一骑高。乘鸾跨凤贯鱼随，日射行宫近午时。密密柱头黄幄竖，重重轩盖绣帘垂。师保公侯列署分，敕书先下两将军。清尘雨歇祥风动，抱日常瞻五色云。画衣楚楚间青黄，佥点民间俊秀郎。未到御前先教习，递分班次列成行。四际天垂夜气凝，平坡十里万枝灯。风回远戍三更漏，问讯行宫膳未曾。天际红云捧节旄，襄阳大堤三丈高。宿雨平添汉江水，军门传向裕州朝。车行历碌骑行徐，早晚谁来问起居。圣旨分明优老大，特教三品用肩舆。金字黄旗队队过，云霓偏傍六龙多。星联火炬南阳道，不到黄昏渡白河。宿雨丰泥燕子飞，客心迢递送春归。江河嵩少俱从幸，麦浪翻空柿叶肥。节物惊心去日多，功名无奈白头何。中兴天子思丰沛，一月官程两渡河。豹幡雉尾午风和，万乘时巡南渡河。千尺楼船龙出峡，擢声齐和太平歌。三月一日春水波，縠纹苔滑送黄河。六龙自有风云翼，飞度中流一睫过。积雨新晴河水平，龙舟凤舸午风轻。周王八骏空驰骤，大禹三门正告成。水阔风恬晓露浓，半空云气尽成龙。万方无事君王圣，河伯阳侯次第从。渺渺长河万里馀，昔年清澈见游鱼。太平天子南巡日，稳渡龙舟似板舆。天皇楼船百尺馀，波神送喜涌蜚鱼。省方问俗勤王政，白叟黄童捧帝舆。扎下行厨按四方，嫩黄帏幕下金床。太阳出海高三丈，照见流苏五色光。汉王丰沛壮心多，今上襄樊特地过。花柳尽迎红日近，山云重起大风歌。驿路风尘去转轻，楚天云雨近清明。碧油衫袂三分湿，金缕旌旗一半晴。春深南国半阴晴，辇路无尘御盖轻。旋著赐袍忙上马，中官传道驾先行。板轿棕舆渡碧山，涧花岩树影龙颜。云中别有通陵路，䟎过前驱插大班。纯德山前气脉长，太平天子盛还乡。从官文武拖犀玉，靠著青松列两行。朝门南上紫坡陀，灯火丛中玉辇过。内侍双吹金觱篥，教坊齐唱御銮歌。雨馀江汉长波澜，日照山峰起凤鸾。九鼎已成劳驻跸，万方欢喜颂回銮。谒庙辞陵不尽情，从官有旨许先行。献皇开国分南楚，成祖迁都奠北京。御笔分程意最深，相兼七日到河阴。凡情亦有思乡急，何况君王社稷心。旧路重经不厌多，龙舟衔尾俟黄河。天心却与人心合，若比来时气更和。元帅旌旗护六飞，河南河北尽光辉。追趋侍从联舟发，欢喜都人大驾归。兼程通夕雨还风，却望行宫信未通。文武先行遵诏旨，好浮新霁镜光中。回銮分日第邮程，御辇常兼四站行。圣旨特怜人马乏，柏乡驻跸道栾城。青山叠叠绕行宫，万骑千官四面风。綵绣趋跄灯影下，旂常摇曳月明中。红日西飞白马东，锦袍织带从官同。亲知相见如相问，日有新诗纪圣功。"}