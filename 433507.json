{"id":"433507","title":"题秋庭晨课图","dynasty":"近现代","author":"黄浚","text":"凉飔吹女萝，残月尚挂柳。母衣朝怯凉，儿书琅上口。不知几劬劳，但记胼两手。愿母勿儿忧，成诵已八九。明当办星兴，作字看运肘。儿书日已熟，母颜日已黝。悠悠复悠悠，衔哀卅年久。披图来凯风，生死此聚首。千秋一丹青，意使民德厚。儿今何所愿，活国答慈母。短世有万劫，不灭慈母仁。微生常自哀，六岁为鲜民。我辰唯旻秋，溢恨当萧辰。久无循陔乐，逮此霜鬓新。至今揽斯题，隅泣仍沾巾。昨逢夸夺儿，积诟遗其亲。亦觏贫家嫠，将雏声苦辛。教养盖两失，俗敝邦垂沦。革心道非他，请视忍与勤。"}