{"id":"1114626","title":"读西京杂记十三首次渊明读山海经韵","dynasty":"宋","author":"李彭","text":"南风吹新竹，密密复疏疏。脱冠眠北窗，兴不减精庐。缅思西京事，聊开稚川书。千古纳眼界，恍若巾柴车。顿忘在墐墉，灌畦莳佳蔬。笔端真有口，妙处天壤俱。明如丹青手，百幅生绡图。举似儿子曹，矜誇还久如。恢恢乐游苑，游乐蠲苦颜。怀风森苯尊，吐花耀流年。秣骥无万里，锐气陵天山。妙哉苜蓿盘，信矣非虚言。飞燕倾人国，专夜居昭阳。当时姊弟贵，坐阅岁月长。琉璃作窗扉，金翠粲以光。无复闻勤俭，敦朴追文皇。彼姝掖庭子，王嫱端可怜。咄嗟毛延寿，媚妩移远山。一朝聘绝域，艳丽复何言。画工戮几尽，遗恨抱当年。公孙发蒙耳，猥作支厦木。仲舒弃胶西，白驹在空谷。脱粟饭故人，安敢望薰沐。齐人固多诈，何由调玉烛。长卿还成都，埋玉昆山阴。谋醉鹔鹴裘，跫然遁丘林。卖醪著犊鼻，涤器扬巴音。谁知子虚赋，遽惬武皇心。子云识奇字，辨舌非所长。有宅才一区，安贫固其常。深沉草玄腹，如裹万里粮。苦心梦吐凤，流传今未央。惠庄长安儒，驰骋盘珠走。廉蔺茧栗犊，五鹿不当负。拊心困剧谈，此中固多有。口舌何足争，虚名千载后。淮南学神仙，逸迹穷山海。著书名鸿烈，精爽凛然在。字中挟风霜，反躬忘寡悔。空馀袅蹄金，万世将谁待。韩嫣佞幸徒，骪曲承密旨。长安有成言，金丸不饿死。平生鵔鸃冠，于兹见操履。安陵泣前鱼，炙手何可恃。侍中着貂珰，非无事君志。杂用儒家流，仕宦讥不止。汉代从行幸，亲近固其理。何尝裨衮职，所执玉虎子。马迁下蚕室，发愤见良才。伯夷观列传，冥报嗟从来。含悲复不逊，安能避嫌猜。高文垂箕斗，斯士今悠哉。"}