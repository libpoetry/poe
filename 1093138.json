{"id":"1093138","title":"次韵赵十","dynasty":"宋","author":"韩淲","text":"风谊益零落，乌能论前修。百年之江南，声利日夜流。履道兄弟贤，几时已交游。东里大父行，宿昔契分投。伟乎竹隐高，俗但言句求。可不拜其庐，何以记绸缪。我衰尚三叹，微吟如殷忧。传闻担簦趋，梅黄雨初收。一襟清微风，步步紫翠浮。舆篮试息肩，茅店板桥头。村酒勿浪醉，回骖当熟筹。所观书研真，所奉窗几幽。岂比城府间，语嘿劳应酬。肥遁理事长，故家文献优。林密山更深，寻壑好经丘。履道果再来，胥会诚良谋。"}