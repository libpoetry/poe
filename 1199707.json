{"id":"1199707","title":"佹诗","dynasty":"先秦","author":"无名氏","text":"天地易位。四时易乡。列星陨坠。旦暮晦盲。幽暗登昭。日月下藏。公正无私。反见纵横。志爱公利。重楼疏堂。无私罪人。憼革二兵。道德纯备。谗口将将。仁人绌约。敖暴擅强。天下幽险。恐失世英。龟龙为蝘蜓。鸱枭为凤凰。比干见刳。孔子拘匡。昭昭乎其知之明也。郁郁乎其遇时之不祥也。拂乎其欲礼义之大行也。暗乎天下之晦盲也。皓天不复。忧无疆也。千秋必反。古之常也。弟子勉学。天不忘也。圣人共手。时几将矣。念彼远方。何其塞矣。仁人绌约。暴人衍矣。忠臣危殆。谗人般矣。璇玉瑶珠。不知佩也。杂布与锦。不知异也。闾娵子奢。莫之媒也。嫫母力父。是之喜也。以盲为明。以聋为聪。以危为安。以吉为凶。呜呼上天。曷维其同。"}