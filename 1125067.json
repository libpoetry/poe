{"id":"1125067","title":"次韵李秬新移牡丹二首","dynasty":"宋","author":"晁补之","text":"史君著意与深培，为向吴宫好处来。得地且从三月暖，明年应更十分开。溱傍芍药羞香骨，江里芙蓉妒艳腮。云雨鸿龙总非比，沉香亭北漫相猜。笑倚东风几百般，忽疑洛渚在江干。玉容可得朝朝好，金盏须教一一乾。送目汉皋行已失，断魂巫峡梦将残。七闽溪畔防偷本，四照亭边更著栏。"}