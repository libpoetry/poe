{"id":"696490","title":"寿吴教授先生","dynasty":"明","author":"郑真","text":"泮藻晴香水不冰，天街晓见老人星。已传多士成髦俊，有待佳儿育宁馨。就日正须朝北阙，卧云终儗返南溟。百年同为斯文寿，醉后题诗上锦屏。百岁襟怀一片冰，文光笑指璧奎星。珍庖晓报侯鲭熟，宝瓮春浮蜡蚁馨。科甲久闻探兔窟，扶摇直儗化鲲溟。同袍尽为先生醉，淮水淮山看画屏。"}