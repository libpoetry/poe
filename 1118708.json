{"id":"1118708","title":"晨兴二首","dynasty":"宋","author":"陆游","text":"冬夕宜晚睡，夏日思晨兴。磊落明星高，苍凉朝日升。正襟坐堂上，有几不敢凭。陈前圣人书，凛如蹈渊冰。平生不苟利，岂独畏友朋。长饥君勿诮，人各有不能。欲晓不能寐，亟起坐北堂。斋庄对断简，左右陈朱黄。湛湛一池墨，袅袅半篆香。老生不自逸，幸此夏日长。奇哉长头儿，好勇不可当。安得数年健，与儿讲虞唐。"}