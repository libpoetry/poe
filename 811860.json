{"id":"811860","title":"惠山用东坡和王武陵窦群朱宿三诗韵","dynasty":"清","author":"刘藻","text":"维楫无锡城，弥望烟云苍。遥指惠山界，郁郁复堂堂。故人具樽酒，扁舟如凫翔。芰荷浮秋色，帆樯逗山光。渐出蒹葭外，霏微闻妙香。夙昔林泉兴，到此不能忘。言入惠山寺，不见寺中人。石径松鳞古，玉甃泉流新。清瘦森毛骨，水石相磨磷。酌彼一泓乳，涤我万斛尘。散步得胜概，意气凌高旻。澹然忘身世，邈与泰初邻。扪萝陟东堂，空庭布修樾。山外午炊熟，岩际钟声绝。飒然风雨来，云水互明灭。那能信宿留，夜煮寒泉月。为叹岁月促，逝者如弩发。谁是漱流人，一访烟霞辙。"}