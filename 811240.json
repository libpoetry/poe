{"id":"811240","title":"题刘铭伯制科策后二首","dynasty":"清","author":"丘逢甲","text":"米雨欧风捲地来，有人策马上金台。空弹贾谊忧时泪，共惜刘蕡下第才。书剑南归沧海阔，河山北望战云颓。太平策在终须用，且抱乡心付岭梅。早闻声价重龙门，一疏轰传叩九阍。吾辈当为天下计，此才岂藉特科尊！愁边在陆龙蛇起，梦里当关虎豹蹲。诵罢高文鸡喔喔，何时对舞共刘琨！"}