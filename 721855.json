{"id":"721855","title":"赠别徐子卿","dynasty":"明末清初","author":"屈大均","text":"君亦襄阳隐，山民是小庞。田园无素业，烟水是炎邦。汉月悬铜柱，蛮花扑玉缸。荔枝归献好，贤父望三泷。沐犊犹无匹，牵牛已有期。朝飞怜雉子，夕寝忆熊罴。粳稻全收日，芙荷半落时。凉风休得早，吹白鬓边丝。共是单家子，栖迟日以贫。黄香无大裤，徐庶有疏巾。蝉饮惟清露，鱼行只白蘋。而翁早高逸，吾道在遗人。"}