{"id":"829494","title":"临江仙 效红叶稿","dynasty":"清末近现代初","author":"周岸登","text":"蜀葵花谢湘兰老，海东黄竹阴阴。杜鹃啼血满华林。辇尘菭绣草红心。露脚斜飞蟾魄死，六宫白柰同簪。燕云如纛浊漳深。邺台今夜叫春禽。曾逢詹尹长安市，火龙妖谶堪惊。翟泉苍鸟入高冥。隔年芦管闹江亭。枯骨浪邀充国表，很山顽石无灵。哀章铜匦泽狐鸣。楚兰瘦语半芳馨。"}