{"id":"873639","title":"刘道祖江程万丘顺甫讲易孟子拾其意为二十韵","dynasty":"宋","author":"刘子翚","text":"吾初读七篇，未领跃如义。晚而窥大易，稍解寂然意。乃知平放著，的的目前事。尽心则无馀，穷神忽超诣。以斯印群书，拈出句句是。君臣父子间，运量周旋际。体之则光明，杂物了无累。伟哉此陈编，孔孟心所寄。有如撞洪钟，合响入迢递。言高听者聩，不绝仅如缀。幸兹良友集，一发万古秘。真长富辞原，百折无留势。文通秉文均，裁度取中制。宛丘坐忘言，袖手岂深闭。鄙怀顿为空，快若扫长彗。旁观二三子，耳剽咸愕眙。诱之循循然，活处鱍鱍地。气质虽有拘，学问欲如蜕。时乎不再来，过此恐少味。大书镵坐隅，以起衰惰气。"}