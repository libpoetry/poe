{"id":"462102","title":"琵琶仙五首 其一","dynasty":"当代","author":"添雪斋","text":"秋晚庭东，渐飞起、几片寻常枯木。丛桂犹自添霜，徒怜冷香宿。因此夜、无心惹梦，只看了、白衣如玉。二十馀年，藏身楚雨，谁管尘俗？且还说、休问浮生，任依旧、伊人共吹竹。曾入酒深愁绪，尽参差哀曲。归去也、非狂易醉，散发时、莫与重束。守著黄菊枝前，但随风逐。"}