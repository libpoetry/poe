{"id":"712503","title":"寄王阮亭总宪","dynasty":"明末清初","author":"陈恭尹","text":"煌煌太微廷，执法列其右。夜来视星文，光荣殊昔有。闻君掌兰台，北向遥沥酒。知己非独欢，苍生望来久。平生恬澹志，中立无所苟。在德固罔愆，于言良不朽。由来风纪地，所尚非绳纠。但令源本端，足使民俗厚。君家自青齐，先世属台斗。赓飏明盛日，廓落经纶手。继起今有人，联飞自相友。看花岁最先，劲柏凋弥后。人称独坐三，位冠群乡九。泥涂吾曳尾，霄汉君骧首。颇忆十年前，春宵同剪韭。"}