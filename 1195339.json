{"id":"1195339","title":"送刘尊师祗诏阙庭三首","dynasty":"唐","author":"曹唐","text":"海风叶叶驾霓旌，天路悠悠接上清。锦诰凄凉遗去恨，玉箫哀绝醉离情。五湖夜月幡幢湿，双阙清风剑佩轻。从此暂辞华表柱，便应千载是归程。五峰已别隔人间，双阙何年许再还。既埽山川收地脉，须留日月驻天颜。霞觞共饮身虽在，风驭难陪迹未闲。从此枕中唯有梦，梦魂何处访三山。仙老闲眠碧草堂，帝书徵入白云乡。龟台欲署长生籍，鸾殿还论不死方。红露想倾延命酒，素烟思爇降真香。五千言外无文字，更有何词赠武皇。"}