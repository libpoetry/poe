{"id":"661395","title":"贺其荣病京师吴原博舁归第中而卒为之殓殡其荣父作感义诗谢之要予同赋","dynasty":"明","author":"史鉴","text":"翩翩宦游子，抱疾居京师。俗习有由来，病者栖檐垂。一命亮莫延，孱哉斯两儿。夫君数往视，念彼形神离。舁归以待尽，后事经营之。封书告其家，殓服饰其尸。涂殡就客位，受吊居东阶。且为录行橐，以俟归葬期。死者如反生，不愧临诀辞。朋友居五伦，几人能弗亏。势利相驱合，祸衰随背驰。况乎死生际，避远固其宜。有能闻斯举，其颡泚乎而。题诗颂高谊，且以箴吾侪。"}