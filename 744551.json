{"id":"744551","title":"相见坡","dynasty":"清","author":"张澍","text":"上坡面在山，下坡山在面。相见令人愁，不知不相见。昔诵吴江施武诗，令我眴颠心滋疑。今年奉檄罗施国，陟坡正值芳春时。春雨霏霏泥滑滑，舆夫邪许肩易疲。一步一顾上高岭，遥遥树杪人团影。须臾不见循幽吭，呼声宛如在深井。斜挂瀑布岩垂帘，乱缀杂花野照煚。批颊侧翼桂之树，清猿舒啸河之麋。黄犊哀鸣鹧鸪叫，下舆四望风飔飔。葛藤钩衣足欲蹶，拍手嘻笑来僰儿。椎头锯耳语謷謷，似说前面石路高。我曾攀縆上仙掌，渺此九牛之一毛。袖携白云空眼界，碧鸡金马嗤王褒。下视行人相劳苦，肩疮蹄血多商贾。青箬裹得夔州盐，花苗臂插药煮弩。飒飒枫林吼虓虎，山王祠前烟一缕。"}