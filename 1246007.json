{"id":"1246007","title":"题安仁余氏留馀堂","dynasty":"元末明初","author":"刘基","text":"君不见石季伦，对案方丈皆公珍。珊瑚夜光视如土，宁知汨没同埃尘。又不见李赞皇，平生鼎食满万羊。中厨烟火宵未冷，诏书趣使趋南荒。金谷名园委蔓草，平泉荆棘无人扫。荣华瞬息可柰何，空令过者伤怀抱。世人积金贻子孙，一朝金尽难复论。古来天道有好还，君看汉代干公门。"}