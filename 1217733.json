{"id":"1217733","title":"再游雅山分韵得秋字","dynasty":"元","author":"陈镒","text":"人生宇宙内，起灭同浮沤。云胡事形役，局局怀抱忧。今我及数子，萧散真寡俦。已无外物絷，偶往成胜游。佳哉雅山境，翠竹森琳球。复此展清宴，兴逸聊赓酬。林深鸟雀聚，原旷禾黍稠。时序良易迈，不乐将焉求。回途更延览，天风荡衣裘。薄暮微雨过，轻寒酿深秋。"}