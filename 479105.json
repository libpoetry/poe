{"id":"479105","title":"题赤壁图","dynasty":"明","author":"吴宽","text":"江流东绕千尺堤，山鹘上结危巢栖。游人夜半放舟过，举酒试说曹征西。征西当年下江浒，八十万军尽貔虎。眼中见惯刘琮徒，吴蜀区区何足数。舳舻相衔千里连，气吞孙刘欲冲天。岂知策士已旁笑，笑彼远来非万全。长江之险人能共，不独阿瞒兵可弄。东吴会猎尺书驰，权也难将首亲送。帐底拔刀军令行，如此奸雄安足惊。周瑜早已借前箸，黄盖何曾论五兵。五兵争如一炬火，北军败走南军坐。纷纷燥荻与枯柴，乘取便风才卜舸。波涛起立半天红，强橹灰飞一夕空。平生亲手注《孙子》，未信水军能火攻。谁云此行才足耻，更闻裹疮归淯水。玄武池头计已疏，铜爵高台坟上起。当今四海为一家，三国争雄真可嗟。尚想纶巾巡垒堞，犹将折戟洗泥沙。武昌夏口东西路，画史分明入毫素。空余赤壁付游人，赢得坡仙作词赋。"}