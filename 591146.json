{"id":"591146","title":"艳歌行","dynasty":"明","author":"欧大任","text":"日出东南隅，陌上光景杲。妾心畏蚕饥，闺中起常早。言采陌上桑，少年逢路旁。驷马立踟蹰，遣吏下请将。妾跪长太息，妾家有夫侍中郎。侍中五日一洗沐，门前车马烂生光。君自有妇妾有夫，钱刀何用徒区区。君可速归去，勿复问罗敷。采桑采桑朝露多，闺中蚕饥愁奈何。"}