{"id":"722771","title":"南柯子 雨中夜坐","dynasty":"明末清初","author":"梁清标","text":"凉雨飞檐急，寒螀泣露多。西窗剪烛苦吟哦。莫问高城鼓角，夜如何。散帙生秋思，烹泉遣睡魔。诗成起舞影婆娑。今夕有无好梦，到南柯。绿映眉痕浅，钗同鬓影斜。课儿晓起洗铅华。一任琐窗开尽，半帘花。续史齐班女，知书比谢家。碧苔小径静无哗。想像当年韦母，隔轻纱。"}