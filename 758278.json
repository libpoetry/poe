{"id":"758278","title":"高阳台 送春，用梦云楼主人韵","dynasty":"清","author":"赵我佩","text":"浊酒慵斟，罗衣怯试，麦天凉意如秋。檐角蛛丝，丝丝绾住春愁。海棠已嫁荼蘼老，剩浓阴、绿满枝头。最难留。陌山香车，水上兰舟。离情莫向东风诉，怪啼鹃薄幸，燕子忘忧。柳色销魂，画眉休倚妆楼。泪痕红染鲛绡迹，怕樽前、唱彻吴讴。锦屏幽。帘外花飞，碎扑银钩。"}