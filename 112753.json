{"id":"112753","title":"惜黄花慢·雁空浮碧","dynasty":"宋代","author":"田为","text":"雁空浮碧，印晓月，露洗重阳天气。望极楼外，淡烟半隔疏林，掩映断桥流水。黄金篱畔白衣人，更谁会、渊明深意。晚风底。落日乱鸿，飞起无际。情多对景凄凉，念旧赏，步屐登高迢递。兴满东山，共携素手持杯，劝泛玉浆云蕊。此时霜鬓欲归心，谩老尽、悲秋情味。向醉里。免得又成憔悴。"}