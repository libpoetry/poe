{"id":"1118137","title":"晚秋出门戏作二首","dynasty":"宋","author":"陆游","text":"病叟徜徉古泽边，横林摇落暮秋天。鸣鸠雨后却呼妇，飞雀霜前先著绵。抱被每投僧榻宿，卷书时当酒家钱。秋风想像芝房熟，北望商山一怅然。闲愁那到野人边，万事元知合付天。尽醉仅能三龠酒，新寒未办一铢绵。邻僧每欲分斋钵，庙史犹来索社钱。无地置锥真细事，不妨胸次日超然。"}