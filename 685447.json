{"id":"685447","title":"闲居杂诗二十首","dynasty":"明","author":"邓云霄","text":"日日可休沐，高斋常晏如。卧游半壁画，坐隐一床书。岁月闲中永，宾朋病后疏。门前春草合，谁识散曹居。叩门云落帽，知是远山僧。且洗风尘足，休论大小乘。龙难藏一钵，鼠已啮孤藤。借问西来路，如君到未曾。春残花落深，乘兴共登临。翠柳摇佳色，黄鹂复好音。游人看断续，天气半晴阴。寄谢采桑妇，谁轻南陌金。下帘授老易，细雨洒庭虚。往事据梧外，闲心散帙馀。花飞春渐老，懒与世弥疏。幸接东邻子，高文一起予。侯家连戚畹，裘马气翩翩。系腰丈二组，门依尺五天。已誇金作穴，宁惜埒铺钱。却笑南邻客，安贫学草玄。驱车出广陌，道遇斗鸡儿。上巳催游兴，春光正尔时。墙外鞦韆影，桃李路傍枝。可是王昌侣，香风处处随。桑落长年悲，秋风日夜吹。未将云作液，那免鬓成丝。笑酌三杯后，陶然百不思。刘伶与阮籍，生愧不同时。弱心馀一寸，载得许多愁。久客年为日，远书春到秋。天寒邻杵急，木落晚蝉稠。渐觉凉衿薄，中宵搅敝裘。闲来无一事，永日坐观棋。谱外传神秘，机深下子迟。手谈浑不语，柯烂已多时。自得仙家趣，人间未许知。习静高斋久，沈屙尚未消。移床安药臼，傍竹结茶寮。羸病宜跨鹤，疏慵好弃瓢。后来漆园吏，幽意在逍遥。远蹑西风上，层城独眺间。霜威初变柳，雾气欲沈山。泪逐南云落，心随早雁还。可怜三径处，芳草锁柴关。客到征诗债，人来索药钱。苦吟侵瘦骨，旅食又经年。苏晋斋偏醉，维摩病是禅。无生欲有寄，何处问诸天。睡癖非全懒，黄庭落枕中。谷神元寂静，火候在虚空。天上朝群帝，淮南忆八公。玉京眇何许，遥隔片云红。读罢古思边，虚堂片月悬。光浮乌鹊外，影落绣帏前。怨妇思朝暮，征人自岁年。刀头空有问，破镜几时圆。九日登高处，西山最上头。乡关疑在眼，云物不胜秋。鼓角侵胡塞，烽烟绕汉州。穷边多老将，念尔未封侯。狐兔晚骎骎，秋郊草正深。呼鹰看侠少，喜猎见童心。聚饮收残网，论功索赐金。官閒无薄禄，不愧伐檀吟。剥啄不相呼，庭除长绿芜。病因书是癖，人与古为徒。诗赋穷诸体，波澜障别途。沈思何所似，铁网取珊瑚。吴越连三楚，东南半陆沈。奔涛万壑斗，野哭四天阴。蜃气空成市，龙宫直傍岑。商霖殊太急，尧警若为心。南国泪如雨，滇池血作波。沈冤天地老，新魂岁时多。谁念向隅泣，还闻鼓缶歌。黄金台上草，莫遣野麋过。扶筇到远寺，为赴老僧招。谈柄挥松叶，清羡煮菊苗。月凉如坐水，梵响似闻潮。白业非难就，青山信可骄。"}