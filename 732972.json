{"id":"732972","title":"剥榆歌","dynasty":"清","author":"魏象枢","text":"黄沙日暮榆关路，烟火尽绝泥寒户。路旁老翁携稚儿，手持短铁剥榆树。我问剥榆何所为，老翁倚马哽咽悲。去岁死蝗前死寇，数十村落无孑遗。苍苍不恤侬衰老，独留余生伴荒草。三日两日乏再饘，不剥榆皮那能饱。榆皮疗我饥，那惜榆无衣。我腹纵不果，宁教我儿肥。嗟呼此榆赡我父若子，日食其皮皮有几。今朝有榆且剥榆，榆尽同来树下死。老翁说罢我心摧，回视君门真万里。"}