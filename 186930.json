{"id":"186930","title":"送范西叔教授西归","dynasty":"宋代","author":"张栻","text":"乃祖至和间，忠谋书鼎彝。但知陛下圣，岂知吾言危。元佑爱君语，读者犹涕洟。典刑今不亡，盛德故在兹。岁晚子过我，秀若斋房芝。持身蹈规矩，出语无瑕疵。向来长安道，讵肯舍灵龟。万里一泮宫，行囊几新诗。湘出足幽胜，而水清涟漪。登临岂不乐，邂逅枌榆思。我懒抱僻学，绝弦理朱丝。子独慕千载，悠然契心期。岂不为我留，感此节物移。临岐抚陈编，为子三噫嘻。高深谅何极，循求有端倪。原言勉事此，奕叶光前规。"}