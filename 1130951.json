{"id":"1130951","title":"三月八日","dynasty":"宋","author":"韩淲","text":"昼闲春婉婉，草树转花事。人谁用吾情，我自顺吾意。江山不徒吟，城郭亦可醉。阴阴起晴风，相赏岂云易。方斋既虚清，山堂亦深翠。来燕翩翩归，啼鹃眇眇至。时物付芳华，所惜者风谊。春浓自徘徊，我歌亦其事。峥嵘眼中人，磊磈言外意。何哉非达也，拂石醒小醉。棋枰随圆方，目击胜败易。冷斋芹泮地，坐久湿空翠。了无官曹尘，所以野老至。汎乎不系舟，未数长沙谊。所贵知者希，初不与人事。飘风击坠瓦，彼岂有本意。百尔我所思，岂必待熟醉。烈士徒殉名，归洁似图易。鳣鲸困蝼蚁，兰苕巢翡翠。广心之昭融，巽语之极至。何若于燕閒，相与谈仁谊。"}