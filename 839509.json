{"id":"839509","title":"再和叔明五古原韵","dynasty":"清末民国初","author":"方仁渊","text":"放舟出西城，言游云栖寺。主宾四五人，欢笑若同气。连山秋稼香，一碧了无际。系舟上丹梯，恍若出尘世。材岸柳风柔，石径松阴细。古寺晚霞明，澄潭滴空翠。洞欹石瓮裂，泉香茶铛沸。细啜小团月，犹忆惠山味。修竹逼危崖，上无容足地。徘徊转北山，忽逢痴径至。谷暖山花明，秋老木叶薙。小洞媚清泉，老洞盘薜荔。历落丹碧祠，创自柳下季。归舟夜色昏，日落山容闭。回首溯前游，如梦已不记。"}