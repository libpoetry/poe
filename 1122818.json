{"id":"1122818","title":"大龙山五咏用家君所和胡别驾韵 经藏","dynasty":"宋","author":"洪适","text":"万法俱一空，忘筌亦忘字。勿置齿牙间，回观方寸地。夹日授五飞，论功中兴主。宛宛龙父尊，兹山职霖雨。小室坐蒲团，死灰念不作。所以护明珠，精修企先觉。山椒有龙湫，清泉日夜流。疏岩作方沼，漱甘非外求。蟹眼候松风，云腴挟霜月。炉下岂常炎，灰飞即烟灭。"}