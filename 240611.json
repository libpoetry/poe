{"id":"240611","title":"张元举惠江南李王帐中香","dynasty":"宋代","author":"王灼","text":"西楼北苑春色浓，日日醉倒骈齿翁。归来万事不整理，笑倚娥皇冰雪容。叠笺共写霓裳谱，更作新声邀醉舞。瑶光殿里帐拖红，一尺炉烟日亭午。事去时移二百年，金陵空有旧山川。此香那得到君手，妙诀无乃当时传。惭君为我供愁绝，年来办得心如铁。但能饮酒读离骚，竹枕藤床卧明月。"}