{"id":"1131086","title":"和孙廷平坦嵩山十首 古木阴","dynasty":"宋","author":"韩维","text":"山木以不材，故能遂拥肿。阴成众人息，于世岂非用。不用用已成，兹理古所重。寒溪水痕落，怪石千万状。须防游屐滑，不碍钓舟漾。安得平若席，卧看孤月上。春山夜多雨，点蘋生水涘。谁与赏幽芳，惟有岩中子。抱琴沙上立，日暮清风起。蛰蛇拖脩尾，下映赤壁烟。骐骥久不出，此物甘弃捐。常恐雷雨至，飞起苍崖颠。层云冒诸岭，迢迢起何处。稍与暝烟沉，还随晚风度。声绝人倚楼，东风月才吐。孤峰望不极，却视天形低。天高岂可踰，直以云濛之。何时一扫去，高下皎不疑。秋风原上菊，百草同蕃滋。霜至草已死，黄花始离离。君子不独异，显晦顾有时。拖网潭上归，孤烟出峰背。稍没寒雾中，微明秋雨外。起我江湖心，鲈鱼方可脍。阳生溪谷温，坼坼冰面破。渌随波色还，白放云光堕。野鸥岂知此，终日忘形坐。鸣泉泻幽谷，谷响声又激。上荫百丈松，下有无数石。会脱炎天屦，坐浸两脚赤。"}