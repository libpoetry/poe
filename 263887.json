{"id":"263887","title":"瑞鹤仙·慈仁寺松","dynasty":"清代","author":"尤侗","text":"岁寒寻老友。只萧寺乔松，交情耐久。吾衰甚矣惫。故人喜相见，支离群叟。春风桃柳。满长安、红争绿斗。让髯公、沐雨梳霜，到底青青依旧。安否。九逵哄处，五市开时，货财辐凑。衣冠奔走。洒斯辱，浇杯酒。劝怒涛休吼，晨钟暮鼓，且共佛灯厮守。更呼来、鹤唳长空，一天星斗。"}