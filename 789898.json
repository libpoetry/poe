{"id":"789898","title":"琴川返棹途中","dynasty":"清","author":"潘遵祁","text":"虞山犹在眼，西风吹鹢首。秋光正澄澹，偷闲未可负。遥村与近墅，画意满林薮。恍如对耕烟，直欲追子久。生长此钓游，烟霞恣所取。始知造化师，不在绳墨守。新霜上高枫，斜日挂疏柳。迤逦转双桡，参差写坡阜。道似目击存，巧藉天工牖。前年咏四图，今日伤吾友。吾画倘可成，赏音问谁某？"}