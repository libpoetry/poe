{"id":"1144566","title":"笋","dynasty":"宋末元初","author":"陈普","text":"书窗媚幽独，万竹真我仪。冰霜茂摧挫，生意自有时。斐亹弄月阴，挺拔出风姿。凤吟逐神郁，春笋效珍奇。山林足膏雨，土脉润以肥。震雷摇蛰虺，千根同发机。迸芽带珠露，裂地拆伏龟。开窗见罗列，茧栗出扶藜。艰难或避石，奋逸或攒篱。森森獐鹿角，重重虎豹皮。地力既莫禦，天工亦不迟。志气凌青云，风节比伯夷。讵容荐清酒，但可供清诗。呼童窃取小，不敢言馋饥。含壳全其真，活火汤瀹之。知心三两人，一樽留晚曦。锦绷去什袭，玉版参吾师。似为伤恻隐，直是慰肝脾。几为造化盗，何必邻童窥。作桥周曲意，煮箦又何痴。惟应厚墙壁，高插数丈篱。护成碧琅玕，长似冰玉儿。吾闻北人说，洛下价不低。千金买一束，掉头更还疑。南方信多此，吾党苦不知。入山三尺童，俄顷满檐归。作羹厚于菜，入市贱如泥。敢为此暴殄，只为不思惟。昔在燧人前，真风犹未漓。人间珠抵鹊，天下凤为鸡。南方即此宝，南人独尔迷。朝吟渊明菊，夜诵首阳薇。悠悠今古人，无复知德希。造化运可见，浑天何用仪。日月转两毂，阴阳分四时。化育出万形，加之成气姿。倚筇看生意，莫测其神奇。和风随土至，膏雨著物肥。千红咸竞晨，万玉亦乘机。深深起蛰龙，一一破伏龟。险不畏臲卼，难不避石藜。启荆披瓦砾，撑屋触藩篱。头头出兕角，身身水犀皮。大方欺小弱，尖先后止迟。不知水先颊，游客戴鸱夷。六经无此物，昉见韩奕诗。韩侯富贵人，何况贫儒饥。咏形兼咀味，东坡韩退之。长镵君莫讶，容我踏朝曦。内戒捣齑妇，外徵老圃师。留先凤凰止，勿积蜜蜂脾。味既不可极，斑亦勿再窥。待尔林下友，一洗胸中痴。清风翠阴动，羽扇日接篱。此时林下客，何以并其儿。作未争长日，滕高陵薛低。一旦并夷齐，兄弟无相疑。庭前耸矛戟，栖鸦犹不知。斜阳绕三匝，疑事不能归。岂徒固吾圉，且不染尘泥。此儿真世宝，何必他谋惟。古来贵高上，盛德恶浇漓。宁令烹不鸣，勿杀全德鸡。莫言一林竹，此路终不迷。何必趋青琐，亦胜对紫薇。携琴对此君，三叹钟期希。"}