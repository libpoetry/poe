{"id":"536823","title":"自燕中来者云斥逐轻薄朝士殆尽赋此解嘲","dynasty":"明","author":"王世贞","text":"叱羿射狂日，令娲补漏天。千秋绝至技，万象横妖躔。问我今何适，吞声滞穷边。问我何名姓，碧玉琬琰镌。上帝有弄臣，戏博太山巅。争道误一叱，中谗堕风烟。临岐酌沆瀣，渴吻三十年。月为琉璃盌，星是黄金钱。小儿东方语，乡里惊不传。一字犹未识，调笑司马迁。左氏盲老公，龌龊诸侯编。插天昭王台，至今在幽燕。挟策往从之，飞翰独翩翩。鱼服误白龙，豫且嬉广渊。一为湛朱网，蛙黾遂来牵。骧首叫阊阖，七萃俱茫然。西入鹴鸠司，惨淡白云篇。何来四五人，自称俱谪仙。其魁广成子，安期或偓佺。惝恍识其故，昔者上帝前。托陪瑶池饮，归共青辎軿。悟来忽大笑，灵气生五咽。岂无兜离乐，不得誇喧阗。高歌灞陵畔，落日珊瑚鞭。酒间呼白雪，片片下琼筵。四海水四勺，五岳五石拳。且移华阳席，改就糟丘眠。一言斗突兀，万目纷睊睊。猛虎欲齧人，不肯避豪贤。腐鼠岂入眼，鹓雏遇鹰鹯。执戟鬓垂白，巧宦笑其玄。举世逐狂且，南威故不妍。头颅无凡骨，不爱插貂蝉。君自吹胡管，我自挟朱弦。请君勿相忌，君亦勿见怜。但令放之去，归种南山田。野夫事真宰，肯受时人权。"}