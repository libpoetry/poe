{"id":"1104496","title":"满庭芳","dynasty":"宋","author":"无名氏","text":"若论风流，无过圆社，拐肷蹬蹑搭齐全。门庭富贵，曾到御帘前。灌口二郎为首，赵皇上、下脚流传。人都道、齐云一社，三锦独争先。花前。并月下，全身绣带，偷侧双肩。更高而不远，一搭打秋千。球落处、圆光肷拐，双佩剑、侧蹑相连。高人处，翻身佶料，天下总呼圆。十二香皮，裁成圆锦，莫非年少堪收。绿杨深处，恣意乐追游。低拂花梢慢下，侵云汉、月满当秋。堪观处，偷头十字拐，舞袖拂银钩。肩尖，并拐搭，五陵公子，恣意忘忧。几回沈醉，低筑傍高楼。虽不遇文章高贵，分左右、曾对王侯。君知否，闲中第一，占断是风流。"}