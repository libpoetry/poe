{"id":"951535","title":"水调歌头 括范文正听真上人琴歌","dynasty":"宋","author":"林正大","text":"耿耿银潢净，窗月莹如冰。朱丝一扣，万籁不起冷光凝。千古遗音犹在，一洗淫哇郑卫，北里与南陵。孰识兴亡事，哀乐不同情。咽流泉，戛鸣玉，击浮金。老龙啼晓，幼猿忽复暮山吟。为我临风再奏，仙鹄翩翻十二，感物一何灵。此曲谁当听，四海有知音。"}