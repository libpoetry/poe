{"id":"436092","title":"乙巳清明游青阳峡","dynasty":"金末元初","author":"段克己","text":"东山气象太猛悍，万马骎骎来楚甸。中分不肯割鸿沟，锻砺戈矛期一战。西山折北如西汉，独馀绛灌奔而殿。谁为刘项决雌雄，赖有韩彭力相援。卢沟直下两山合，泯泯暗流通一线。突为瀑布出山口，流沫成轮浪成漩。前逾百步落石瓮，黛蓄膏渟那敢眄。沈沈南去若白虹，为屿为泜互隐现。凿开混沌几千秋，世俗虽见如不见。今人谁有笔如椽，为写佳名传㝢县。人閒佳节重清明，呼儿折简招诸彦。一生能著几两屐，佳处每欲经行遍。山灵著意劝人游，吞吐烟霞生万变。山阿玉女跪焚香，岩畔仙人一笑倩。居者俨若帝王尊，剑佩雍容侍开宴。植者磊落如钜人，聚立广庭议封禅。拱者矫矫如勇夫，执戈夹戺著綦弁。平滩浅濑乍可揭，溪路曲折随峰转。葛屦偏宜苔藓滑，行襟时被蔷薇罥。当面烟岚舞翠蛟，出岫閒云飘素练。群行不复事拘检，眼正明时脚还倦。班荆共坐溪上石，粔籹浊醪具时馔。良辰无奈夕阳催，羽觞正要清歌荐。醒心况复有寒泉，玉池遄返成三咽。三分春色二分休，风外飞花时一片。古人行乐欲及时，半百之年犹掣电。唯有爱山缘未断，梦寐孱颜添健羡。一穷到骨不自治，虚负胸中书万卷。漫向山林老却人，生来不识荆州面。肝胆槎枒须酒浇，顾我非狂亦非狷。纷纷世无真是非，弃置从渠若秋扇。归来新月偃林梢，寂寞衡门掩深院。"}