{"id":"432929","title":"闻晓庄乡村师范将恢复，寄怀陶行知师六首选三","dynasty":"近现代","author":"洪传经","text":"既别晓庄晓，空经红树红。千山归旧梦，万里又春风。曾拟移家去，同为失路穷。矶头击尘鼓，一曲大江东。世事真难说，沧桑感慨馀。二年别吾土，万里尽荒墟。山旷号狼虎，钟疏击太虚。我惭江海外，终日苦翻书。陶公依五柳，不是旧渊明。偃息非吾志，文章亦自轻。荷锄推争浪，焦舌喻新程。我有无穷意，因风此寄声。"}