{"id":"1080456","title":"寄题王珉中玉通判梦山堂","dynasty":"宋","author":"吕本中","text":"青山甚不远，每因尘事疏。百念搅胸次，岂知山有无。君无适俗韵，常似山中居。出处本无二，梦觉固不殊。不知此山堂，始性从何途。未尝走道路，亦不用舟车。溪流与山色，相对若有馀。此地甚闲旷，如君心地初。行云映远树，中有此田庐。如今遂安处，始验实不虚。得非神所相，无乃道力扶。亲朋在左右，不待折简呼。往来一笑乐，胜有十轮朱。何须从范子，辛苦泛五湖。亦不学泪溺，远去斯人徒。从容万事表，在我不在渠。欣然理前梦，已胜在华胥。"}