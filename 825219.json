{"id":"825219","title":"王司直求题十二辰图赋得猴","dynasty":"清末近现代初","author":"郑孝胥","text":"我生惟庚申，于今实后死。披图偿宿诺，逝者呼不起。王孙虽狡兽，微劣何足齿。吾窥岳渎经，秘记禹行水。风雷阻铜柏，木石尽披靡。百灵悚奔集，神怪出淮涘。伸颈逾百尺，九象力难拟。腾踔何倏忽，应对巧莫比。其名无支祈，状乃猕猴似。文命有忧之，童律安可使。终焉授庚辰，遂徙龟山趾。此公久厌世，偃卧古井底。万牛引不前，坚定孰如彼？"}