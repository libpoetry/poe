{"id":"698659","title":"吊刘谏议二首","dynasty":"明","author":"夏良胜","text":"古木青回半夜飔，为添孤愤泣忠词。事君正始非时样，落第于今薄主司。汗竹已刊身后史，谏垣如见镜中丝。燕山秀异多灵物，窦氏诸郎几建祠。肝肠坎坷日纡萦，落日严祠对古城。廷策有怀输蚤见，国忧何意幸终成。忠从寒士心逾壮，人到乡闾议更清。抱愧不能躬展拜，过门愁听夜乌声。"}