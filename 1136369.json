{"id":"1136369","title":"龚侯玉豹图","dynasty":"宋末元初","author":"方回","text":"龚侯之先楚两龚，远孙挺挺有祖风。五鼎食肉不挂意，万卷读书曾用功。草字隶字各神妙，古诗律诗俱豪雄。虽有一癖好画马，不比人间凡画工。飒爽脩髯雪三尺，长安市上无人识。等閒幅纸写骅骝，或者终身求不得。我未尝求忽得之，袖出玉花骢一疋。开卷如闻嘶风声，蹴踏青天炮霹雳。曹霸昔遇唐明皇，画出此马真龙骧。黄金拜赐南薰殿，赫奕门户生辉光。升平难保金易散，晚岁奔波逃战场。却得少陵诗一首，名撑宇宙相悠长。龚侯不干万乘主，但欲追寻穷杜甫。老笔一洗韩干肉，天闲至宝落环堵。诗非杜甫画胜曹，无乃心神漫劳苦。龚侯此笔游戏耳，别有文章垂万古。"}