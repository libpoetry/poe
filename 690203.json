{"id":"690203","title":"咏牡丹用唐人韵","dynasty":"明","author":"张羽（凤举","text":"沉香亭路到无因，怅望东风欲度春。秾艳重逢木芍药，丽词应泣谪仙人。妆台醉浥葡萄露，锦袜香留瑞脑尘。不用凭栏伤往事，玉环元只是前身。浪蕊浮花谢俗尘，洛阳移种独饶春。雨中淡泊同幽客，天与繁华斗丽人。开向骊宫惊羯鼓，落从金谷印香尘。东君珍重非韩令，十二雕阑许托身。"}