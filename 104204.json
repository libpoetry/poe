{"id":"104204","title":"和人雪意·冻云低重野","dynasty":"宋代","author":"梅尧臣","text":"冻云低重野，远树昏未分。朝来庭竹上，摵摵霰已闻。扣门有兵吏，嘉命传相君。趋合展熊席，卷幔飘炉熏。桂浆贮榼美，马乳荐实蕡。宾属两三人，从容奉评文。远稽先儒言，风赋可以群。密置笔与砚，唯待雪雰雰。雪既不可待，日暮人半醺。明朝获方楮，健思欲凌云。"}