{"id":"434673","title":"晋溪行感故人崔君宝冯达卿至","dynasty":"金末元初","author":"杨奂","text":"并刀射日霜华起，谁剪沧溟半边水。千年冷浸西南天，琉璃万顷清无底。瑶阶玉殿圣母家，春阳走碎油壁车。天阴人静百鬼出，山风泠泠吹浪花。花飞愁怕桂轮湿，蛰龙潜抱神珠泣。马蹄剥落梦不到，邂逅与君成雅集。金斗潋滟浮新香，秦客思家偏断肠。曲江池馆定何似，满眼青田空夕阳。"}