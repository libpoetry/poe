{"id":"234084","title":"揭富阳孝子门","dynasty":"宋代","author":"程珌","text":"去年何明正，有妇方笄年。母病偕幼弟，奉佛祈病蠲。既蠲未全已，剖肝代兰荃。今年盛立旺，二子亦奇伟。兄肝起母病，弟复先割股。人生贵男儿，愧此簪笄女。峨峨儒冠弁，愧此田家子。予谬为令长，冥愚化不宣。彼直天性厚，或以上泽覃。劳之缗酒廪，重为此诗篇。揭之旌其门，观风盛采旃。既以观邦人，庶几风普天。"}