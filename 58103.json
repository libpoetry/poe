{"id":"58103","title":"春思曲·江南花时二三月","dynasty":"明代","author":"俞允文","text":"江南花时二三月，少妇乘春逐芳节。心性稳惬含清真，弄影晴川自流悦。青丝刻带锦作裳，宝扇轻摇翡翠光。芸房露冷春窗火，兰径烟开粉腻香。七彩明珰九华珮，紫縠文罗掩秋翠。绣额花丛千万色，玉腕奇姿发春媚。含思缄情不相识，步步遗芳去无迹。回簪转黛飞参差，才过东城又南陌。南陌东城春事深，离思杳杳花阴阴。坐对流莺啼歇处，闲窥清镜理瑶琴。晨鹍凄清不可闻，恨断吴烟怨楚云。自是琴心挑不得，还同孤月向黄昏。"}