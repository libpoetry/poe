{"id":"1041576","title":"赠文显","dynasty":"宋","author":"刘敞","text":"古来画工著名者，吴氏鬼神韩氏马。鬼神既伪不足称，狗马空难亦多假。显师幼年独写人，至今精绝疑有神。洒毫便觉面如面，后素倏讶身观身。高冠长剑天子侧，他时金声复玉色。师皆对之槃礴裸，众谓十常八九得。诸公固为廊庙贤，麒麟未画宜私传。一邱一壑吾亦可，烦仗丹青无间然。"}