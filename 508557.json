{"id":"508557","title":"悲哉双凤皇吟","dynasty":"明","author":"倪谦","text":"悲哉双凤皇，双栖复双翔。雄鸣雌应之，雍雍向梧冈。览德一出为世祥，翼覆百鸟无羸尪。岂知群枭夜突出，肆侮驱逐离故藏。山深丑类多，搏啄毛羽伤。何异鲁郊麟，顿踣遭锄商。双凤皇，良可悲。雌雄相让不忍离，雌为雄死雄亦随。眼中见义不见害，肯图苟免亏天彝。双凤皇，悲罔极，洒泪向天天亦泣。凤幸有孤雏，文采备五色。恨不磔枭罔，其奈弱无力。含痛负凤归，瘗之鹤塘侧。雏兮仪舜韶，远向天池集。帝怜凤义恤雏孝，会有天恩下褒钖。双凤皇，悲罔极。"}