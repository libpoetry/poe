{"id":"300377","title":"水龙吟·梦刘桥，略用东坡《小舟横截》韵","dynasty":"现代","author":"单人耘","text":"桥东柳蘸长堤，连村苇绿红荷起。篱边哗语，桑麻一径，阴凉如水。午日薰风，烘檐穿户，家人犹睡。任残书堆案，壶樽在几，涔涔也，难为醉。推枕忽然惊觉，梦中身，似从空坠。我非寻梦，梦来寻我，慰予如是，晓汲黄营，暮归白下，留连堪记。愿梦神有翼，宵宵挟我，入蓬扉里。"}