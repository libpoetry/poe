{"id":"886839","title":"和南山弟虎图行","dynasty":"宋","author":"何梦桂","text":"高堂突兀生崇冈，于菟眼电牙磨霜。古言市虎人不信，谁信挟一来座傍。众犬僵仆儿辈走，猛士腰弩成蹶张。老翁卒见亦惊怪，便欲骑取参西皇。乾坤戾气产尤物，谁为驱雷入神笔。古树萧萧风刁刁，阴崖幽幽云墨墨。横行屃赑不畏人，弄子庭除成穴窟。蓝田饮羽惊夜行，今乃捋须当白日。画图画虎心自知，触目或疑犹喘息。世间多少涪村民，毛爪未完心已易。"}