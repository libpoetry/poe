{"id":"760668","title":"说潮 其二","dynasty":"清","author":"丘逢甲","text":"昔闻安济王，乃祀恶水神。是在梅口镇，有庙当江滨。维潮亦祀王，实以季汉人。峨峨永昌守，屏汉为贞臣。碧鸡金马气，飞作瘴海春。水旱祷辄应，灵异惊潮民。时或值奇灾，神若与人亲。蜿蜒下神座，苍苍之而鳞。维神变不测，诚否验喜瞋。毋谓民多顽，见神顽者驯。毋谓民多贫，祀神富不贫。乃复祀三山，是曰明独巾。昌黎实祀之，山界潮梅循。山神或为蛇，于水龙其身。一龙而一蛇，是乃见道真。"}