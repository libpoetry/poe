{"id":"14112","title":"荐士·周诗三百篇","dynasty":"唐代","author":"韩愈","text":"周诗三百篇，雅丽理训诰。曾经圣人手，议论安敢到。五言出汉时，苏李首更号。东都渐弥漫，派别百川导。建安能者七，卓荦变风操。逶迤抵晋宋，气象日凋耗。中间数鲍谢，比近最清奥。齐梁及陈隋，众作等蝉噪。搜春摘花卉，沿袭伤剽盗。国朝盛文章，子昂始高蹈。勃兴得李杜，万类困陵暴。后来相继生，亦各臻阃奥。有穷者孟郊，受材实雄骜。冥观洞古今，象外逐幽好。横空盘硬语，妥帖力排奡。敷柔肆纡余，奋猛卷海潦。荣华肖天秀，捷疾逾响报。行身践规矩，甘辱耻媚灶。孟轲分邪正，眸子看了眊。杳然粹而清，可以镇浮躁，酸寒溧阳尉，五十几何耄。孜孜营甘旨，辛苦久所冒。俗流知者谁，指注竞嘲傲。圣皇索遗逸，髦士日登造。庙堂有贤相，爱遇均覆焘。况承归与张，二公迭嗟悼。青冥送吹嘘，强箭射鲁缟。胡为久无成，使以归期告。霜风破佳菊，嘉节迫吹帽。念将决焉去，感物增恋嫪。彼微水中荇，尚烦左右芼。鲁侯国至小，庙鼎犹纳郜。幸当择瑉玉，宁有弃珪瑁。悠悠我之思，扰扰风中纛。上言愧无路，日夜惟心祷。鹤翎不天生，变化在啄菢。通波非难图，尺地易可漕。善善不汲汲，后时徒悔懊。救死具八珍，不如一箪犒。微诗公勿诮，恺悌神所劳。"}