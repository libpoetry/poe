{"id":"1226929","title":"题高尚书夜山图","dynasty":"元","author":"邓文原","text":"吴山面沧江，中秋气飒爽。楼居谪仙后，公退谢尘鞅。孤月出海上，高怀一俯仰。佳哉高侯画，得意超象罔。我来秋向晚，月色寒莽苍。山远落木净，风高怒潮响。奔腾万云气，忽驾苍虬上。平湖雨翻江，渺渺波荡桨。回思图画时，岁月倏已往。山川更晦明，阴阳递消长。人生何独劳，局促老穹壤。我将乘倒景，千载纵清赏。松乔遗世人，一笑凌烟像。"}