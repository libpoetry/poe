{"id":"179836","title":"挽李子和知县","dynasty":"宋代","author":"李流谦","text":"盘谷先生坛级尊，万夫操槊辄敛魂。黄堂昼严绕华戟，往往群来客打门。高谈错起风袭尘，醉眼相视月照樽。归来拊掌此快士，外无圭角中甚浑。吾家宰树已拱把，君亦荒殡生棘榛。小阮弟兄吾所敬，雾谷养就虎豹文。衔君至恩深到骨，手书盛德表九原。遣奴持送急开读，字字璀烂光瑶琨。兼金馈鱼客何陋，宝玉围腰吾敢嗔。九牛未可一毛数，大壑才以半缶论。崭然二雏亦奇俊，造物两眼如许明。由来孝弟动鬼神，宦学所自为根源。向来施设本此耳，欲著吾说听者惊。春风相送绿草野，为君一恸河汉翻。"}