{"id":"170608","title":"寿容山·天下东南有玄圃","dynasty":"宋代","author":"陈普","text":"天下东南有玄圃，左瞰闽浙右俯楚。蕴环露秀周峰峦，异气时出为云雨。何年营丘文献孙，相攸驰檐来胥宇。绵绵瓜瓞日蕃滋，福德两兼一为主。山川欢喜神灵依，五者日用如水土。我来昔在旃蒙年，乃翁八十健如虎。再来当公六十六，春风习习生谈尘。即温听厉心自凉，不觉人间有炎暑。年年今日庆生申，已得河图天数五。今年三合尤奇妙，人生与猿共歌舞。樽前万事皆如意，酒酣屈指为君数。彩衣堂下森芝兰，四宗人人皆玉树。诗书礼义照人间，谦恭孝弟麒麟武。高年壮健幼稚仁，此事天下莫之御。福地何但贮退藏，请以閟宫代梁甫。"}