{"id":"685105","title":"王岱麓李三洲携酒过访诗以谢之三首","dynasty":"明","author":"王渐逵","text":"朱火忽旋驾，园林荐秋姿。旬日昼掩关，顿觉来者稀。倏闻扣我门，远客有好怀。腆辞申雅宴，肴酌遥相携。班荆慰岑寂，兴溢席屡移。窈窕历层径，纡回缅幽扉。但言欢契谊，酒到不复辞。宁惜今辰醉，为君尽深卮。古人重倾盖，那惜相知新。去者日以隔，来者日以亲。何意白首交，乃作行路人。远迹爱丛莽，养痾越台滨。曲肱阅尘鞅，于今得见君。庭荫列嘉树，日夕谛玄文。粗疏多谬误，所愿在率真。四海皆兄弟，何必比与邻。芳荔荫石桥，丛篁翳高旻。徜徉豁幽况，不辨主与宾。骈榭临曲池，文槛连幽山。时运苦乖蹇，浊世难与言。共得醉中乐，讵为醒者陈。避諠寡所谐，谢俗常闭门。安得来二仲，解我心烦愠。"}