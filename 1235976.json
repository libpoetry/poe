{"id":"1235976","title":"清平乐四首","dynasty":"元","author":"张弘范","text":"关河南北，有雁无消息，落日楼头人正忆，啼鸟一声山碧。莺莺燕燕争春，红尘马足车轮，惟有新丰豪客，东风老泪沾巾。高眠窗北，偃卧喧雷息，依约关山归路忆，梦绕池塘春碧。功名负我青春，悤悤日月奔轮，且把琴书归去，山林道发儒巾。天南地北，何日兵尘息，四海升平归老忆，凤远岐山空碧。衣冠滚滚争春，谁能卧辙攀轮，一剑风云未遂，几回怒发冲巾。穷冬冷落，客思添萧索，浊酒沽来须强酌，要把閒愁推却。时间荣辱何惊，胸中气象休更，且匣风云长剑，天容两鬓青青。"}