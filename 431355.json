{"id":"431355","title":"水调歌头 为张目寒兄题陈树人先生月桂图，在晋祠所画也","dynasty":"近现代","author":"王陆一","text":"丛树招何许，秋色浩无端。并州剩写微月，天地绝高寒。莫问浮云西北，还让流波吴楚，清露冷谁看。塞草今宵白，人去事初难。一条心，一江水，万重山。相持草莽微命，沉痛向人间。不是披香前殿，散作寻常花影，歌与月重环。风景无殊处，人意谢江关。天地秋如许，堤柳旧垂青。长江远送人罢，烟水冷冥冥。说与芙蓉木末，还指横波为正，何意不凄零。寥落闻消息，行路太伶俜。散微心，人间世，作繁星。相逢少年词侣，珍重小留停。莫解明珠倚赠，明日相思无住，腐草化为萤。不照蒹葭白，回梦谢前汀。"}