{"id":"817230","title":"怡云别业杂咏","dynasty":"清","author":"潘尚仁","text":"榆柳团团接翠微，野人心事莫相违。白云从此间舒卷，不许澶漫出岫飞。茅屋萧疏八九间，双扉终日向溪间。何须更上清晖阁，自有高楼看好山。低筑垣墙小界邻，野蜂间蝶往来频。最怜山月当头起，比校城中早近人。密竹参差欲涨天，秋来洗得最堪怜。自家取足渔竿用，更与溪翁备织筌。一派潺湲梦寐余，百门泉水护幽居。耳中俗物应流尽，管取襟怀并太虚。"}