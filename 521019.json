{"id":"521019","title":"待月轩为钱塘沈廷璧赋","dynasty":"明","author":"顾清","text":"高轩峨峨临水开，虚檐四敞无纤埃。主人为此兴不浅，要待嫦娥天际来。晴空落日清如洗，远水微茫翠烟起。清簟疏栊半捲帘，思入沧溟几千里。沧溟迢迢天汉东，玉蟾戏水龙王宫。清辉只尺不可睹，幽情烂熳迷云空。有时掀髯琢诗句，乌鹊啁啾隔烟树。长吟呼起白凤来，恨不同飞碧霄去。有时凭阑吹洞箫，箫声幽咽惊潜蛟。倦来梦入水精殿，寒光百道飞银瑶。香残烛冷催更鼓，遐想苍茫极今古。牛渚金陵夜夜天，风流百世俱尘土。感时抚事情依依，东望蓬莱意转迷。绕阑风露不知冷，隔水松篁应惨凄。钱塘亦是三江地，风景寻常接宵寐。抚卷知君信可人，不觉神飞渡江澨。我歌待月篇，月应解我意，不用阑干苦凝睇。少迟银桥天际起，与尔同舞霓裳队。"}