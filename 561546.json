{"id":"561546","title":"皇储大庆侍读屠文升告赐汴藩便道过家省觐赋赠","dynasty":"明","author":"严嵩","text":"诞瑞元良重，颁书郡国遥。使旌遴玉署，皇泽霈丹霄。宝服云龙丽，宸章日月昭。宗藩均庆赐，寰海遍欢谣。贤继方歌启，男多竞祝尧。天枝千叶茂，璇律万年调。才子华簪称，词林俊望超。凤毛呈异彩，琼树挺清标。麾节梁园道，风烟洛水桥。染衣尘叆叆，鸣驿马萧萧。汴寺连云起，河冰逐晛消。帆津凌沆漭，屐岳上岧峣。览胜才能赋，寻幽会屡招。陇梅匀细萼，渠柳变芳条。禾里山连舍，江门月映潮。宫袍裁昼锦，寿酒注春瓢。恋别频看剑，承欢更驻轺。起居荣八座，封锡贲三朝。气挟湖山动，恩垂雨露饶。筵开青鸟度，乐奏紫霞飘。白发仍将母，青宫特简寮。禁林春色满，侧耳听回镳。"}