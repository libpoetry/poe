{"id":"1123740","title":"三诗寄郭古夫","dynasty":"宋","author":"赵蕃","text":"巫峡闻归旆，潇湘说定居。若亲千里面，曾捧一缄书。山桧风霜老，江枫日夜疏。穷秋已凉冷，体候复何如。往日台郎选，今年散吏员。词华推匠哲，问学得师传。视草应栖掖，谈经合细旃。诸公曷逃责，诏旨尚求贤。丐去秋今晚，能归岁且徐。须公一尊酒，胜我十年书。生死交情异，乖离人事疏。如闻厚风谊，何敢自趑趄。"}