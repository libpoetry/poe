{"id":"1128947","title":"颂古二十一首","dynasty":"宋","author":"释心月","text":"兄难兄，弟难弟。马祖真，只这是。撼动西江十八滩，水面无风波自起。各呈见解，互逞机锋。石火莫及，电光罔通。抛下拄杖而立，不同草草。拈起拄杖便行，亦岂匆匆。者里著得只眼，许你亲见庞公。昨日与今日，同中却不同。狞龙搅沧海，俊鹘摩青空。宗眼明如日，机轮疾似风。丹霞回首处，遍界觅无踪。第一句，言不及。见利忘锥，何得何失。拈起放下，翘足而立。文殊维摩，鎗箭交击。果不可当，一掌推出。纵是舜若多神，额头也须汗出。普济把定，被庞公痛处一锥。直得左转右侧，前依后随。笊篱提起处，相呼作舞时。若言依样画猫儿，定把黄金铸子期。识得子丑寅卯句，应须继绍此门风。如王仗剑当堂坐，佛魔俱拂一时空。宗门中令嗣，合眼坐禅处。平地打毬子，急须著眼觑。两挑挑得上，三筑筑不住。筑得住依前，辊向毬门去。野火炎炎何处起，紫烟红焰便烧人。须知坐卧经行里，见得无殊用得亲。前溪绿涨雨初晴，浮笠波心掌样平。伎俩由来祇如此，放教急急奔前程。也大奇，也大奇，卷舒出没看全机。若非鉴物张华眼，未免随人说是非。圣量凡情净尽时，转身无路事还非。屋檐下过粟畬里，马腹驴胎一道归。自家冷暖自家知，祖意西来更问谁。全体承当全体是，须弥顶上戴须弥。不坏身正是，正是不坏身。适来曲多少，扭得鼻头辛。巨岳何曾乏寸土，演若迷头狂未回。参寻喜有得力句，突晓途中眼未开。最好韶山境，烟笼翠色轻。欲描描未就，猿鸟一声声。镜清湖心抛一饵，锦鳞跃浪上钩来。几乎掣断竿头线，引得傍观下钓台。国师样子太慈悲，入草何如出草时。射透九重圣箭子，依前特地隔天涯。奇特老尊宿，大无惭愧人。盘陀石上藕，喜见一番新。浑崙拈起好风规，石火明明已较迟。不落金峰窠窟里，会须赤手讨便宜。是身土木无知汉，忍痛声中一皱眉。好是南山射石虎，纵饶没羽亦徒为。龙起沧海，虎出林端。直下来也，急著眼看。"}