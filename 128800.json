{"id":"128800","title":"三友篇赠珪老","dynasty":"宋代","author":"许翰","text":"平生我三友，四海吴李孙。抱能不时施，戎马生中原。孙既北随难，落日黄尘昏。吴亦南投荒，蛮瘴愁朝暾。李今又去我，浮槎杂鼍鼋。飞涛渺何极，海天相吐吞。蘧蘧遗此老，死生信乾坤。颠沛吴江渚，投依楚山樊。修水抱苍巅，剑气埋云根。悠然竹林下，乃有幽有存。神交迹两忘，高风嫋孤幡。慰我念友心，方外得所敦。空寂湛禅悦，中有诗清温。我亦忘世者，早窥治乱源。忠臣泣庙社，志士伤丘园。欲持一寸胶，往澄九河浑。晚知未得力，繙经委空言。迨此从君游，始脱百忧繁。五君与六逸，岁久名方尊。他日竹庵东，更开支许轩。"}