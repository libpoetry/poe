{"id":"648032","title":"送中书徐舍人归省兼问讯乃父茂良","dynasty":"明","author":"杨士奇","text":"长安门上飞雪花，长安门外客还家。挂席龙河欲分手，寒气飘飘堕杯酒。忆昔君自桂林归，手持彩笔趋彤闱。诏书五色出挥洒，鸾翔凤翥生光辉。乡里青云多故人，爱君于我更情亲。銮坡凤沼地清切，曳绂鸣琚皆近臣。君住文江近枫岭，数年出门违定省。九重昨日许归宁，千里长风去俄顷。家人岁晚俟君来，小洲寒梅花正开。庭闱欣顾舞綵乐，邻里争看着绣回。严君高年重清逸，我曾黄鹤楼前识。过庭想见问京华，好为慇勤道相忆。"}