{"id":"693183","title":"萧皋别业竹枝词十首","dynasty":"明","author":"沈明臣","text":"越江春水绿如罗，双女祠前发棹歌。大宅北郊横鲍守，野桥南渡接陈婆。青黄梅气暖凉天，红白花开正种田。燕子巢边泥带水，鹁鸪声里雨如烟。田小三郎唱得工，七姊妹花开欲红。林静三更鹧鸪月，溪腥一阵鸬鹚风。门前竹大笋成笆，江上潮来草没沙。村童探緌绿杨树，野艇捞鱼紫楝花。东村西村姑恶啼，家家麦熟黄云齐。春蚕作茧桑园绿，睡起日斜闻竹鸡。雨过高田水落沟，瓦桥鱼上柳梢头。梅子青酸盐似雪，樱桃红熟酒如油。呼雏逐妇总堪怜，时雨时晴各一天。厨割小鲜来海市，菜添新馔出江田。乌桕红红生稚叶，紫兰茁茁吐新苗。龙须绿折风前笋，凤尾青添雨后蕉。园中高树鸟分窠，门外小池钱贴荷。晓散乌鸦千点细，晚归白路一行多。麦叶蛏肥客可餐，楝花鲚熟子盈盘。家家芃磨声初发，四月江村有薄寒。"}