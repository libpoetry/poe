{"id":"704593","title":"南归已渡江闻万茂先就徵至扬州因买舟还访客舍与郑超宗诸子相聚旬馀茂先赋诗见赠用韵奉答三首","dynasty":"明","author":"黎遂球","text":"江南理归棹，江北送行舟。风雨五更梦，烟波两岸求。装轻移枕席，树曲记城楼。相见一垂泪，非关弹蒯缑。豺狼当路立，分手远漫漫。此地病中别，何人意外看。柳边莲舸系，花下葛衣单。好觅扬州梦，愁缘酒力宽。君去占时泰，吾归愧士前。河清如可再，醉日且须千。旅食邻胭粉，笙歌到画船。竹西逢旧社，相送转相怜。"}