{"id":"749104","title":"题王侣樵诗集","dynasty":"清","author":"傅霖","text":"愿食三斗艾，不欲逢屈突盖。愿食五斗葱，不欲逢屈突通。我自新亭来古历，海烟沙雨殊寥寂。不闻豪侠健如龙，徒见老伧多似鲫。瑶台七十二神仙，只有王乔最少年。倦驭红鸾朝紫府，偷骑彩凤下青天。紫府青天来我友，玉真一笑夷光丑。目空赵胜客三千，辞压庄生言十九。九尾妖狐双眼碧，珠光剑气知君得，夜戴骷髅哭山月。"}