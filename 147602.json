{"id":"147602","title":"赵尊道郎中出示唐画四老饮图滕贤良有诗亦使","dynasty":"宋代","author":"戴复古","text":"采芝商山秦四皓，象戏橘中为四老。我疑此画即其人，有时以酒陶天真。丹青不知谁好手，作此饮态妙入神。摩挲半世江湖眼，古锦轴中舒复卷。细将物色辨人物，乃是晋时刘毕与陶阮。一琴无弦横膝上，一琴团团明月样。一人持杓坐甕边，一人手携文一编，是中必写酒德篇。诸君伤时强自遣，曲生风味况不浅。五胡妖气蔽神州，誓江不救中原乱。新亭举目愁山河，万事何如一樽满。一杯一杯醉复醉，天地陶陶尽和气。道术相忘礼法疏，形骸懒散无机事。此画流传知几载，生绡剥落精神在。何人为我更作杜陵饮中八仙歌，将与冰壶主人为此对。"}