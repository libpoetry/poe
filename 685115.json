{"id":"685115","title":"送李三洲之湖广","dynasty":"明","author":"王渐逵","text":"黄鹊恣轻举，乃在楚云间。孤踪杳弗及，此去何时还。霏霏汉阳树，矗矗江夏山。相望不相即，我心郁以烦。洞庭湖水生，茫茫杳天地。念子戒行迈，临期叹分异。岳楼敞幽虚，君山启灵秘。相思不相对，我心郁以炽。君慕秦人洞，遥在武陵溪。洄源翳重云，落花漏荒堤。世远道已堙，何时共依栖。路若逢渔父，为我指其迷。衡岳镇南离，亭亭祝融峰。闻有神禹碑，旷世罕其逢。圣朝启灵运，一朝显奇踪。烦君打数幅，寄我千虬龙。去年别右溪，今年别吾子。人生百年内，会合难久恃。白云无停踪，江水流不已。愿言莫遐遗，德音孔伊迩。"}