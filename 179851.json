{"id":"179851","title":"文南朱使君葬其故人钤兵李侯士大夫高其风义","dynasty":"宋代","author":"李流谦","text":"翻手为云覆手雨，自昔尝闻不陵语。年来雅道更萧飒，反眼朋游成越楚。便当贯草绝交论，谁与重寻怀旧赋。一洗衰风振颓败，我为使君高此举。故人流落死未葬，藁殡萧萧泣行路。破棺露骨沙草秋，纸钱号风白日暮。伤心重念百年交，洒涕亲营一抔土。送霄不烦司渌传，择地当邻烈士墓。龟趺大字日星焕，马鬣新封鬼神护。恩流枯胔河海深，气激顽夫金石沮。渍绵高义古所尚，挂剑初心吾敢负。张陈未死已相贼，笑彼安能保身后。九原可作定慨然，想见沾衿泪如注。清沟突起惊创见，绣被吹来自何许。区区论报未足道，此段徒能戏儿女。沧溟可涸山可磨，我诗自可传千古。"}