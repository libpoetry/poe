{"id":"721324","title":"大司马留村吴公招同茹琼山子苍张惠来时公刘将军季翼新安王我占山阴娄子恩同里屈翁山奉陪京卿紫阁张公集石公离六堂即席次张公韵送之入都四首","dynasty":"明末清初","author":"陈恭尹","text":"郭外逃禅地，林中避暑杯。风多红槿落，潮上绿荷开。赌墅东山望，题名汉殿才。郊原膏雨在，佳节过黄梅。竹色深环寺，茶香静出杯。闲身聊复得，笑口偶然开。星列三台坐，人皆一代才。题诗怀李白，五月笛中梅。既无拘礼数，何必却深杯。日惜虞渊坠，人攀彩鹢开。交知同有恋，赋别愧无才。暂驻空林驾，犹胜望渴梅。蒙吏浮樽瓠，江都著玉杯。虽非今日事，亦使老怀开。幂地童儿舞，谈天上客才。只愁高会歇，驿路隔红梅。"}