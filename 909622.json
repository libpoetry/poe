{"id":"909622","title":"贺新郎 其三 庚戌和薛制参赋雪韵","dynasty":"宋","author":"李曾伯","text":"将谓霏微雨。恍朝来、虚檐生白，寒侵冒絮。拟和盐花凌谢韫，巧思翻成金注。谁寄我、雪车冰柱。酿熟羊羔炉拥兽，羡画楼、金帐调宫羽。人应共，回风舞。围场校猎淮云暮。记当时、银杯缟带，网禽罝兔。老去不禁鞍马力，独对愁吟似甫。问一棹、剡溪何处。愿与铁衣春解戍，把梁园、旧话供儿语。孤梅外，梦魂度。"}