{"id":"678178","title":"祷雨盖苍山龙湫时以邑宰命往","dynasty":"明","author":"许继","text":"有秋望成稔，中夏伤旱乾。焚惔势日殷，烈若火燎原。良宰念农力，悯恻心靡安。天泽苟弗霈，岁功复何观。推诚契神虑，幽感通巫言。风云倏冥晦，会使天瓢翻。奉言谒龙府，万叠淩云关。所将惭匪德，曷敢辞险艰。仰彼庚桑子，惠兹畏垒山。玄冥倘能格，大穰行当还。"}