{"id":"313568","title":"水龙吟·喜闻达云报龙陵之捷","dynasty":"现代","author":"卢前","text":"两年销尽词魂，眼中真短狂生气。湖南子弟，河南父老，相逢挥泪。幸复松山，腾冲重下，予心稍喜。又传来捷讯，龙陵落入吾兄手，欢呼起。岩上题名曾记。共相思、一江烟水。而今却被，残阳红湿，埋愁何地。只望旌旗，分师东向，指挥如意。趁杉湖月色，七星秋好，买三花醉。"}