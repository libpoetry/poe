{"id":"1108480","title":"哭丰宅之吏部二首","dynasty":"宋","author":"刘克庄","text":"江表依公稍自强，讣闻朝野共凄凉。纛移北府兵皆散，笳返西州宅已荒。旧戍交锋淮水赤，新坟埋剑越山苍。此身虚作田横客，血泪无因滴垄旁。康时才业未全伸，晚建油幢白发新。畚土为城尘满面，握拳犹战胆通身。一生偏任公家怨，四海皆知后事贫。多少贵交方厚禄，恤孤吊墓属何人。"}