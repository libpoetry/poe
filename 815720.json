{"id":"815720","title":"甲寅四月出都途中述怀次许星叔韵","dynasty":"清","author":"钱炳森","text":"坂经九折敢驰驱，险阻亲尝我马瘏。未靖烽烟多战垒，谁谙韬略论阴符。驭夫诡谲刀藏腹，石径嵚崎剑割途。欲遣间愁沽浊酒，三蕉小饮学髯苏。喔喔鸡声旅梦残，平心自觉世途宽。万重山向云中立，半夜潮曾海上看。还读从教商旧学，娱亲端不羡高官。同行幸有诗人在，牛耳先盟帜树坛。"}