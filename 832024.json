{"id":"832024","title":"闻悔之病，携妓骆云莲走访，醉中赋赠","dynasty":"清末民国初","author":"林朝崧","text":"君家卦山西，山东我乡里。虽云一山隔，脂车数程耳。谁能长离居，而不一相视。南渡双溪来，仲冬风日美。连村熟黄柑，翠鸟迎人语。遥识通德门，书声深竹里。闻君方示病，静求微妙理。何可维摩室，散花无天女。我非谪仙人，亦携金陵子。红纷映青袍，一路看山水。入门君大笑，忘形相尔汝。更为吟七发，霍然病良已。药亦不须尝，酒亦不须止。日入共秉烛，高谈天地始。"}