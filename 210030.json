{"id":"210030","title":"水龙吟·杜鹃啼老春愁","dynasty":"宋代","author":"陈允平","text":"杜鹃啼老春愁，泪痕吹作胭脂雨。飞花乱点，东风枝上，红翔翠翥。丹穴鸣初，碧梧栖未，凄凉山坞。怅琼姬梦远，玉箫声断，孤鸾影、对谁舞。林下风光自许。算何必、玉京瑶圃。阑干醉倚，游尘香散，芳菲无主。经院僧眠，月楼钟静，欲飞还驻。待青松、化尽苍龙头角，共乘云去。"}