{"id":"687971","title":"霍子西牛卒于富春挽诗三章","dynasty":"明","author":"成鹫","text":"讲席依山主也宾，虚堂吊影幻耶真。身随广柳归南海，梦入华胥别富春。伏枕题诗遗密友，盖棺勷事有门人。何由识得先生面，云散长空月一轮。招隐诛茅愿已违，不堪回首问渔矶。春山有客相随入，秋水无人独自归。头上高天空默默，眼中良友渐稀稀。前期留在三生石，牢记东樵老衲衣。入座夫人狸首斑，招魂前后有桐棺。棋当冷局心先死，车转雷声眼倦看。华表仙歌千载恨，绛帷虫语五更寒。何人肯念西华窘，拟续刘标著论难。"}