{"id":"871771","title":"观棋","dynasty":"宋","author":"石介","text":"人皆称善弈，伊我独不能。试坐观胜败，白黑何分明。运智奇复诈，用心险且倾。嗟哉一枰上，奚足劳经营。安得百万骑，铁甲相磨鸣。西取元昊头，献之天子庭。北入匈奴域，缚戎王南行。东逾沧海东，射破高丽城。南趋交趾国，蛮子舆榇迎。尽使四夷臣，归来告太平。谁能凭文楸，两人终日争。"}