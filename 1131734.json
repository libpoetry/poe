{"id":"1131734","title":"奉酬已懋尚书","dynasty":"宋","author":"綦崇礼","text":"纷纷胡骑来无定，整整王师动有名。已报妖氛扫秦甸，还闻聘使出龙城。灼知天意民皆悦，怯听风声寇自惊。就养东朝归驾近，和戎深见圣人情。乡邦甲第常牵兴，玉几金瓯久记名。会秉枢机还魏阙，且栽桃李满春城。郊原气煖花将发，闾里声和犬不惊。胜日假时聊共乐，未应归隐徇高情。"}