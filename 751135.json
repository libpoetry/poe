{"id":"751135","title":"严滩舟中","dynasty":"清","author":"叶大庄","text":"桐君留客三日雨，我爱晚晴更韶妩。红霞翠霭光有无，一峰缺处一峰补。林回路转两崖高，下有白石细可数。有时峰峰竦对峙，白者是云碧是树。下滩舟语上滩舟，今夜鸬鹚源里住。兰溪女儿船为家，越州美酒杭州花。行行且止泷七里，一月渠侬在泷里，兰溪女儿惯如此。"}