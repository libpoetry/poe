{"id":"720608","title":"白苧","dynasty":"明末清初","author":"屈大均","text":"又凄凉，上端水，天寒犹宿。家园正吐、朵朵红梅紫菊。苦饥龋、向人求食愧麋鹿。无禄。为沙田，阙白露、秋分秥谷。秋收又无，云子依稀一斛。留作糜、芋魁兼煮如肥肉。空腹。肝肠地锦，咳唾天花，不堪平卖，持作高堂水菽。当此际萧条，有惭僮仆。哀蝉咽咽，与悲弦不断，怨箫相续。欲返巾车，雪霰频飞，催驾黄犊。是处穷途，老去还多哭。"}