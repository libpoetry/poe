{"id":"650178","title":"郊祀斋宿翰林奉柬诸同寅","dynasty":"明","author":"金幼孜","text":"大郊届严祀，致斋玉堂署。衣冠集寮寀，及此谐良晤。焚香对苍竹，促席坐深户。东风昨夜来，厓雪消馀冱。庭草抽细芽，新条发幽树。感兹节候殊，忽令鬒成素。顾惟负简陋，朴樕惭虚誉。未能寡尤悔，但恐辜恩遇。幸兹同职业，规益赖深助。清谈夜未央，澹然销众虑。对越实在兹，宁敢忘祗惧。将事期无斁，庶以荅神祜。"}