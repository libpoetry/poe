{"id":"702100","title":"次韵和廖洞野翰长院中观莲四首","dynasty":"明","author":"湛若水","text":"御气通龙阁，花光接凤池。清香超圣品，静直不凡姿。过雨添诗兴，新荷当酒卮。还闻君子德，在远益相宜。天然元不作，清水出芙蓉。自挹瀛洲秀，因思太华峰。神清天所降，根净地攸钟。若就观莲赋，名书必蔡邕。缥缈姮娥府，璀璨碧玉堂。大千嬉日旭，尺五接天光。不着群花色，兼闻自性香。谁云衰白叟，无算尚能觞。接引谁仙子，观莲无极翁。浴神群玉府，弄化水晶宫。杯酒频经眼，芙蓉不耐风。及时虽领略，真赏在收功。"}