{"id":"262735","title":"丁廉使名名炜","dynasty":"清代","author":"孔尚任","text":"康熙二十七年夏，中外升平登禾稼。岂有失所一军民，楚中猝变真可讶。我巡海日烟雾深，纷纷耳传信不真。或言乱贼立首领，官兵气靡都降身。湖风湖水路渺茫，万姓夜走看北辰。或言三日把关隘，选将搜粮侵邻界。霍霍磨刀逼官降，忍辱齐向辕门拜。独有一官旧豸衣，强项能使渠魁怪。后来渔船稍稍说，芦中人声夜呜咽。点火照见好须眉，三日绝食唇焦裂。义不受官善哉逃，弃家无乃肠如铁。天兵忽下贼兵死，围城无恙旧妻子。假威骑马坐衙人，相逢羞见丁廉使。丁公丁公今日归，城郭人民无是非。天下诗格属公好，如此风节世又稀。天子召公公去急，丹枫白苇拂征衣。父老争看归来鹤，诗人面上有光辉。"}