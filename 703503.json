{"id":"703503","title":"李公赎陈氏为尼三首","dynasty":"明","author":"释函可","text":"学士行歌绩妇迎，惊回春梦起乡情。解将腰带文犀重，添得空门水月清。云鬓已随秋雾散，舞衣应逐雨花轻。翻怜冢畔青青草，不及红莲碛上生。净洗铅华迥不群，袈裟新换石榴裙。几回卖镜凌寒雪，何意开笼见白云。拨尽琵琶鸣晓磬，翻残贝叶惜回文。十年抱志今方遂，多少须眉得似君。不是流人泪亦横，夕阳荒草诉中情。自抛家国甘心死，窃比冰霜彻底清。玉麈柄边红粉净，孤鸾镜里白毫生。从今唤醒梨花梦，收拾残魂礼佛名。"}