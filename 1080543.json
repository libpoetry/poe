{"id":"1080543","title":"燕龙图画山水歌","dynasty":"宋","author":"吕本中","text":"燕公画山水，名在能品中。至今笔墨欲飞动，妙处不与丹青同。巴陵六月风暴起，咫尺长江欲千里。鱼龙变怪鲛鳄怒，细草长林恣鞭箠。断云却挂悬石上，急雨正堕荒崖里。想见行人弝檐时，亦有野店临沙觜。渔子回头叹失色，霜女无言欣一洗。问公何处得此妙，长剑出匣须天倚。公不见簿书丛中尘埃多，归思颇遭贫病魔。念今新凉江始波，如此万水千山何。为公试作吴兴歌，更觅神仙张志和。"}