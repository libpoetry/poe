{"id":"816578","title":"皇太后六旬万寿圣诞诗","dynasty":"清","author":"曾广钧","text":"坤德首爻殷八索，娲功缵烈古三皇。未央前殿莺花丽，会庆新宫日月长。七校旌旗排建礼，六宫珩佩出昭阳。九重备敕尊亲典，冠冕鹓鸾捧寿觞。阊阖云旗降王母，广庭湘磬和成君。属车载酒分曹赐，中使赍香复道焚。武布文沈霏瑞露，周轮鲁马奏卿云。臣工中外胪嘉颂，赤薤琳琅咏凯薰。中兴卅载垂帘政，宵旰忧勤应万机。道可褰裳收綵仗，即从屏角见宫衣。毅皇遗憾收西域，今上英谟救室韦。同荷慈猷绥寓县，廓清六幕正璇玑。胡越欢腾共一家，五洲嵩祝遍荒遐。悦般使者占黄气，铁勒名王醉紫霞。凤拂金河呈綵舞，鸾栖珠树啭宫花。北辰宝婺辉南极，万国星河系客槎。万宝秋成玉烛调，尧河汤旱沴全消。省耕尚费钟官粟，赐绢频颁织室绡。阴德动天赠永锡，阳和匝地乐宽饶。金膏玉醴臻灵贶，宜此人民乐舜韶。别馆湘芸藉绣毹，夹城花气傍金觚。博山沈篆松芝瑞，玉躞灵飞芍药符。宸翰几馀貌花鸟，奎章多暇照寰区。颐和养德徵弥性，浩荡生机遍海隅。兴庆班行翟茀齐，内官朝拜殿东西。主家绣幰辉车骑，戚里花钗照钿犀。赤绶题名上长乐，绿签通籍达金闱。璇庭别有家人宴，华组从容近紫泥。蕙殿五云高太甲，莱台十载待重庚。黄童白叟含和气，巷舞衢歌荅盛明。闾里繁华腾喜气，郊圻生聚轸皇情。銮舆晓出宜春苑，夹道欢呼万岁声。午运恰逢周吉日，甲周欣纪汉延年。深宫孝养依慈日，薄海臣民庆普天。十色雯华翔綵诏，九成帐殿寿瑶仙。词臣述颂惭摛藻，愿赋周南第四篇。"}