{"id":"1127581","title":"寄伯兄兼问子文","dynasty":"宋","author":"彭汝砺","text":"富贵浪图虽汩汩，诗书馀力尚桓桓。圣门一室相从易，世路多岐欲合难。仪凤稳依深阁宿，老蛟寒即碧溪蟠。青云有侣歌鱼藻，空谷无朋唱考槃。缘木退藏冲汉翼，扁舟归整钓鳌竿。临风愿听王阳仕，洗手思弹贡禹冠。壮志当年欲请缨，孤踪今日尚飘萍。尘埃易染羁容黑，气义难邀俗眼青。冯客剑寒长自击，伯牙弦古欲谁听。风云勇胆驰燕塞，社稷丹心望汉庭。思入鹡原愁四散，梦驰莺谷涕双零。客悰愿托诗情见，吟尽清宵卒未醒。"}