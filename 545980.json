{"id":"545980","title":"送参知洪公入贺圣节十六韵","dynasty":"明","author":"胡应麟","text":"暖日暄风上柳条，楼船晨溯越江潮。腰悬玉佩趋辰极，手捧金函入圣朝。鲁国生徒围讲座，燕台豪侠避行轺。棠阴婺里关情切，荔子闽乡送目遥。藉草定过平乐市，看花频宿灞陵桥。天浮太液明霞丽，地接甘泉湛露饶。彩笔何方留鼓吹，朱弦随处叶箫韶。南皮旧事犹飞动，北海新盟未寂寥。骏骨千群随顾盼，雄心八极任游遨。空囊历岁藏孤刺，陋巷经时挂一瓢。洞里秦人扪峭茜，山阿楚客寄嶕峣。观禾乍许亲田父，伐木偏能问野樵。敢谓龙蛇同奋蛰，深知鹏鴳异逍摇。移床实奉元规宴，下榻虚烦仲举招。荏苒三卿回独坐，逡巡九列让元僚。从知岳牧明堂近，蚤伴皋夔翊帝尧。"}