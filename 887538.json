{"id":"887538","title":"齐天乐 其八 寿荣王夫人","dynasty":"宋","author":"吴文英","text":"玉皇重赐瑶池宴，琼筵第二十四。万象澄秋，群裾曳玉，清澈冰壶人世。鳌峰对起。许分得钧天，凤丝龙吹。翠羽飞来，舞鸾曾赋曼桃字。鹤胎曾梦电绕，桂根看骤长，玉干金蕊。少海波新，芳茅露滴，凉入堂阶彩戏。香霖乍洗。拥莲媛三千，羽裳风佩。圣姥朝元，炼颜银汉水。"}