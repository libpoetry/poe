{"id":"3274","title":"望鸣皋山白云寄洛阳卢主簿","dynasty":"唐代","author":"李颀","text":"饮马伊水中，白云鸣皋上。氛氲山绝顶，行子时一望。照日龙虎姿，攒空冰雪状。嵡嵸殊未已，崚嶒忽相向。皎皎横绿林，霏霏澹青嶂。远映村更失，孤高鹤来傍。胜气欣有逢，仙游且难访。故人吏京剧，每事多闲放。室画峨眉峰，心格洞庭浪。惜哉清兴里，不见予所尚。"}