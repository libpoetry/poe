{"id":"1231222","title":"题昭君出塞图","dynasty":"元","author":"张渥","text":"黄沙漫海燕云高，燕山雪冻春不毛。胡雏生长狞如枭，毡处肉食胆气豪。角弓羽箭花纹刀，踊跃快马腾飞猱。玄旗树日惊霜飙，云是使者来汉朝。汉宫佳人颜色娇，蛾眉憔悴发无膏。手挥琵琶响檀槽，声声呜咽写郁陶。穹庐不暖乡梦劳，边月长照非良宵。天寒赐著灰色貂，双壶滟滟倾蒲桃。金门玉殿心旌摇，长安烟水空迢遥。群胡蹋歌嗾犬獒，自怜耳绝闻箫韶。画工受赂死莫逃，笔底妍丑移分毫。掖廷旧好恩不交，在胡虽恨宠可要。宁胡计失令胡骄，干戈万里遗腥臊。庙堂老将蜀锦袍，玉帐坐爵摩赤旄。兜离碧眼满近郊，凤凰之穴蟠蛇蛟。北风动地吹黄茅，独留青冢狐狸号，流魂千载谁能招？呜呼，流魂千载谁能招。"}