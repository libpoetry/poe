{"id":"1106561","title":"和虞相喜雪二首","dynasty":"宋","author":"王质","text":"缟夜寒辉花雨天，洒空飞羽箭离弮。普开薝卜诸天供，大展兜罗万里绵。见在十方惟此佛，后来千古说今年。乾坤正赖君调理，未用轻寻范蠡船。六花飞堕九重天，冻折旌竿裂弩弮。不夜尝衔九龙烛，未春先贡八蚕绵。暂开晴色供前日，复作奇祥饯故年。留得馀生食贱麦，杨林江上海楼船。"}