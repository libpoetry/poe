{"id":"698225","title":"九月朔卞庙谒祭因有豫作登高之约归次偶成","dynasty":"明","author":"倪岳","text":"一门忠孝古难全，节义如公史有编。浮议不妨轻瓦石，流风自足重山川。碑铭细刻三千字，茔兆新捐十万钱。仰止遗容堪再拜，精英何许尚森然。风雨秋凉欲满城，庙门箫鼓达群情。不忘后举千年祀，兼许先酬九日盟。山色正高宜对菊，蟹螯初美试持觥。因逢佳景怀遗烈，可胜寻常载酒行。道院因山占此丘，孤亭元属晋西州。悠然自古多遐思，偶尔于今得胜游。云暗卞祠松叶老，雨香陶径菊花秋。凭阑不尽登临兴，目尽长江万里流。"}