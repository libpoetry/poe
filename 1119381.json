{"id":"1119381","title":"次前韵谢胡运属二首","dynasty":"宋","author":"陈造","text":"耐暑初宵露白头，诗来分我一襟秋。露飞琼滴漙苍竹，月漾金波冰小楼。政用桐君弦白雪，便烦从事到青州。此怀未满须笺与，更为狂生赋远游。炉烟袅袅上晴丝，伴阅长须送似诗。眼著昏花予已老，句锵哀玉子能奇。随人趋步庸非俗，取意妆梳自入时。大手只宜台閤里，不应犹话鹿门期。"}