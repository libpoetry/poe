{"id":"300690","title":"解连环·次清真韵","dynasty":"现代","author":"温树校","text":"寸衷谁托。惊窥窗素魄，梦魂寥邈。闭倦眼重溯前情，似蛛网镜台，雾迷帘薄。杜宇声声，动愁耳，倍添萧索。叹人天万劫，只有断肠，欲疗无药。更阑浪翻海若。想嫦娥恨独，愁盻阑角。更怨入司马琴心，祇孤凤求凰，未忍抛却。乳燕双飞，又并蒂，青青莲萼。料伊行，对花不语，背人泪落。"}