{"id":"1046198","title":"和章学士祈晴昭亭山","dynasty":"宋","author":"杨杰","text":"洪范八政一曰食，民非稼穑胡为生。江南风俗重圩垾，岁遇丰稔仓箱盈。嘉祐六年宛陵郡，积月霖雨妨秋成。昔之郁郁若云秀，今也泛泛犹青萍。岂惟百姓失所望，将恐祭祀无粢盛。集仙到郡为悯恻，斋心命驾祈昭亭。昭亭山下欲回辙，太阳赫赫辉双旌。老农乘时得刈穫，清风和气讴歌声。我知夫子祷已久，由有盛德通神明。愿公移此福天下，阴阳调燮归和羹。"}