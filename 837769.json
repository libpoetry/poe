{"id":"837769","title":"高阳台·补幽贞馆图题词","dynasty":"清末民国初","author":"邹韬","text":"院閟苔香，帘筛月细，琼窗閒煞银钩。冰洗禅心，琅玕戛戛摇秋。三生题遍相思子，荡柔怀、倦倚薰篝。怨灵修。薄命如侬，孤负情幽。鸾笺擘玉亲题字，奈搜肠刻骨，总是离愁。小劫华鬘，春风冷落红楼。湘兰老去痴魂在，寄天涯、写尽绸缪。恨悠悠。仙侣文箫，缥缈瀛洲。"}