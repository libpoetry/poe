{"id":"693314","title":"贺刘克柔正郎严慈俱七十有五以人生七十古来稀为韵七首","dynasty":"明","author":"苏仲","text":"椿灵彭翁气象，萱秀王母精神。正喜天开寿域，端为世外稀人。高享朱门富寿，荣封紫诰家声。贤郎举觞称庆，祷祝不老长生。绿醅泼尽千钟，灵药烧残数粒。直侪洞府诸真，遐算曷云六七。动地歌童欢呼，腾空仙俦贺集。苍松老柏参天，借问冰霜几十。神龟伴坐开筵，黄鹤飞临下土。偕老快活平生，康强独高千古。霞佩乌纱并寿，庞眉皓发齐谐。恁是出人地步，都从教子中来。世上双亲双老，人间佳妇佳儿。画堂春风豪迈，眼底断然真稀。"}