{"id":"1124887","title":"次宫教六斋庆成韵","dynasty":"宋","author":"徐鹿卿","text":"鲁侯修泮几千年，盛事相符易地然。夏屋渠渠高插斗，诲言历历暖于毡。简编有味芸香细，风月无边草色鲜。乐道箪瓢亦人耳，安居何惮士希贤。邪倾枝柱费三年，革故图新有待然。凌雨千间骈紫佩，濂溪一派宝青毡。韶鸣已觉俱忘味，鼎养何妨更击鲜。师帅作成真有道，诜诜弟子信皆贤。"}