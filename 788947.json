{"id":"788947","title":"留别顾景范","dynasty":"清","author":"杨宾","text":"少小畏京师，人情苦莫测。今年塞上行，经过一太息。骑驴朝出门，暮归何所得。风尘双眼眯，怵迫徒终日。亲故岂无人，高举不可即。十往九不面，一面有德色。以兹伤我怀，多君用意密。班荆道路閒，赠缟复推食。绸缪当未雨，劝诫防差忒。凡意所欲为，莫不殚精力。岂投漆与胶，不必须旧识。亦以久神交，信果俱可必。君诚管乐才，百虑鲜一失。处则比卧龙，出则成羽翼。宾也何所知，终岁但愁疾。骨肉且不保，安能更扪虱。具区千顷波，洋洋近衡泌。七十二高峰，峰峰可种橘。他时入玉门，期君同筑室。灵威迹匪遥，好问长生术。"}