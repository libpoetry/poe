{"id":"708717","title":"西河•感旧用周美成韵","dynasty":"明末清初","author":"沈谦","text":"伤心地。重经往事休记。人非物换，两茫茫、不堪提起。歌停舞歇断行踪，望中烟草无际。阑干曲，空徙倚。旧因何故牵系。朝思暮想，更添修、愁城怨垒。他生未卜此生休，忆君清泪如水。雕屏绣榻今还在，但那人对面千里。业债想因前世。故今番、会少离多，冤对生死，总由奴命里。"}