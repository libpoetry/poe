{"id":"1129885","title":"颂古四首","dynasty":"宋","author":"释清了","text":"寒明一点堕空林，朕兆依俙已触今。目击正容成渗漏，青天白日转迷人。乾坤那畔类难齐，千圣从来不识伊。家破人亡迷肯重，夜深寒塔影空垂。万缘歇尽照无时，撒手忘依有路归。劫外一壶春色暖，灵苗石上正芳菲。线道难分处，须知不是伊。牛头按尾上，岂借大阳辉。"}