{"id":"693903","title":"滁州","dynasty":"明","author":"陈仁锡","text":"牧人何处秼清湍，廿万金钱空范韩。百二山河雄发刱，万千铁骑盛鸣銮。国初累诏蠲租厚，奕叶承平放马宽。所在戎夷羁衅鼓，纷纷缯市掷壶餐。寒花满谷馥初晴，匹马关山倚杖寻。半热黄云贲穷坏，乍看紫气净阴霖。千家烟火炊新黍，一夜秋声急逮砧。南国层峦锦带远，授衣抉纩庆平成。半村半郭树栖霞，耆旧山川总一家。风俗葛天追朴雅，衣冠晋代薄浮誇。山阴并美差无竹，阳羡同幽只少茶。昨月中秋册金简，晴云又覆孟嘉纱。稚子盈门岂渥洼，故园松菊自成家。抽书夙好初盈几，摘藕方鲜旦及瓜。借问芙蓉开几树，不知丹桂剩馀花。江南数月多风雨，碧玉琅玕未可誇。"}