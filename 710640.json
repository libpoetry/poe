{"id":"710640","title":"梦中咏十九首隐几偶成","dynasty":"明末清初","author":"邝露","text":"古人卧掷天台赋，我亦梦识枚乘诗。青葱柏树五陵上，长衢夹道连彤墀。双阙金铺龙马立，千门玉柱凤凰仪。朱邸鸣钟开早宴，翠■白纻流纷倩。桃杏含春照远山，芙蓉弄水明秋练。向晚留髡钗满地，先春送客花盈殿。哪能复顾尚书期，可怜未睹王嫱面。殷红叠翠逐韩嫣，一笑千金珠弹圜。轻宪当风飏粉面，晚妆如月透珠帘。纤裳襞袖榴花湿，玉腕琼肌蕙草鲜。小娣齐眉吴郑旦，大兄度曲李延年。织成宝带鸳鸯锦，并坐瑶笙阆苑仙。公子年年惜芳树，金吾夜夜敞雕筵。雕筵芳树荫宫霞，五侯七贵矜骄奢。金罍云山陈玉馔，琼姬风雪舞瑶华。刘牧镇过袁绍府，武安鄂饮魏其家。东朝首鼠王公震，西狩获麟国士嗟。差向如渑淹日月，宁论有海变桑麻。宾主共能将绣虎，圭窬私念剖灵蛇。子政翻经藜火烬，冯唐执戟柘光斜。对策云龙愁螮蝀，期年金马似天涯。东方馁望三千实，博望魂摇八月槎。东方大笑张骞哭，去日池台生苜蓿。明月停歌迥不飞，流霞入管更还促。宝马香车沸锦城，繁弦促调摇金屋。京华乐盛易生悲，身逐浮云无所畀。黯黯销魂还入梦，沧洲明月下江篱。"}