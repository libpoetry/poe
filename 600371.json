{"id":"600371","title":"寿伯兄歌","dynasty":"明","author":"王弘诲","text":"变星隔夜临河浒，霞觞次第开梅坞。先庚用九应乾龙，后甲八风从啸虎。差池十载联雁行，迢递千秋荐麟脯。小弟花甲岁始周，我兄萝图秩稀古。太原乔木挺庄椿，八千岁月寻常睹。荆花顾影会连枝，池草含情听覼缕。忆从少小趋庭闱，桂馥兰馨毓芝圃。太丘声价重元方，骠骑才名先第五。霜蹄屡蹶称数奇，寒窗谁伴蠹鱼腐。捐赀曾助汉家边，置身已历育贤薮。通籍应随光禄勋，投閒忽漫追巢父。谷口烟霞任往来，碧山猿鹤忘宾主。老去生涯托素封，田家岁事占晴雨。留馀剩有一经畬，种德还师二贤矩。心谷新储市义仓，善果深藏不竭府。星高溟海少微躔，风韵商山紫芝宇。洛阳结社会耆英，汉阴父老欣同聚。祇今初度庆兹辰，岳降生申爰及甫。绛县甲子增老人，幔亭张处称彭祖。凫舄书传汉尚方，缑山乐应冯夷鼓。仲氏今年六十七，季妹五帙加二数。白首儿孙各满前，天伦至乐森庭户。弟也驰驱念载馀，五陵衣马缁尘土。桃李芳园几后时，初衣幸及莱阶舞。东海亲瞻寿域开，西昆并集瑶池羽。黄耇堪从大斗酌，青牛邀取函关伍。秋色澄江咏鹡鸰，春风上苑吟鹦鹉。埙篪未奏南山曲，琴瑟先调棠棣谱。尔日斯迈月斯征，夙夜无忝交相努。何当天际同朔儿，不枉人间其王母。"}