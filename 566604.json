{"id":"566604","title":"感鹰活鹊雏事因忆曩卫衙梓巢鹳父死于弩顷之众拥一雄来匹其母母哀鸣百拒之雄却尽啄杀其四雏母益哀顿以死群凶乃挟其雄逸去","dynasty":"明","author":"徐渭","text":"鹳嫠止一时，古语亮匪诬。戟门巢梓者，狭斜挺罗敷。少年系青丝，蹶张戎侯衙。胡不自长守，转殪雪色颅。乃向琴瑟杪，落此贞女夫。群雄太无赖，挟鳏匹未都。有如恶媒姆，送赘填门闾。借衣盛綷蔡，叫呶倾百壶。玩习为故事，指雁翻阔迂。孰知狭斜内，而有罗大家。贼雄杀黄口，希以威怖图。殉夫义可族，何计收其孥。此事去巳久，三纪颇有馀。其时裂肝胆，狂走日夜呼。安得毛挚侠，似此鹰活雏。弇州隔几海，有物喑高梧。"}