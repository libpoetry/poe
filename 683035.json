{"id":"683035","title":"潇湘八景 潇湘夜雨","dynasty":"明","author":"文徵明","text":"湿云载秋声，万籁集篁竹。江湖白发长，独拥孤蓬宿。月出天在水，平湖净于席。安得谪仙人，来听君山笛。孤帆落日明，青山相映带。遥遥万里情，更落青山外。征鸿恋回渚，欲下还惊飞。苇深缯缴繁，岁晚稻粱微。鸡声茅屋午，霭霭墟烟白。市散人亦稀，山空翠犹滴。晒网白鸥沙，冲烟青箬笠。欸乃一声长，江空楚天碧。日没浮图昏，遥钟出烟岭。应有未眠人，泠然发深省。密雪洒空江，云冥天浩浩。宁知风浪高，但道渔蓑好。"}