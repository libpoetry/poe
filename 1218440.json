{"id":"1218440","title":"和舒宏道","dynasty":"元","author":"岑安卿","text":"辘轳汲井羞绠短，海纳江河不知满。大材小器量不同，火鼠冰蚕自寒暖。人能弘道斯为儒，馀光端可昭昏愚。君家信道非凡夫，临危尝解捐其躯。眼明见此渥洼汗血之名驹，胡为尚滞禹门点额之龙鱼。譬犹卞和白壁隋侯珠，未遇具眼宁同瓦砾迷榛墟。君文璀璨新出之珊瑚，君材粹美已琢之璠玙。谁能与君对掷争枭卢，但当再拜捋彼桓伊须。裁诗再寄惊我心模糊，我惟里手阁笔成欷歔。武夫幸厕珩与琚，定知鄙我生嗟吁。杜洲水暖飞群凫，管弦画舫如平居。慎勿同乐辜三馀，五湖一舸今何如。"}