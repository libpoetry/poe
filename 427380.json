{"id":"427380","title":"水龙吟","dynasty":"近现代","author":"陈衡恪","text":"微凉不隔窗纱，蝉嘶乍歇林阴转。江帆暂卸，蹉跎一月，钓游俱懒。翠竹笼烟，白云堆絮，卷帘低看。又墙头蛱蝶，双双起舞，似曾向，画图见。听说池塘水满。问回廊、可曾浸遍。閒阶小立，苔痕碧润，尚余蜗篆。偶未窥园，紫薇谁料，这般零乱。甚清愁输与，天涯倦客，渐鬓华换。"}