{"id":"484287","title":"送李琴川谪临海","dynasty":"明","author":"杨基","text":"南风雨来尘作泥，稻花豆荚生初齐。一人失意解官去，席上众宾颜色低。车欲发未忍别，感慨握手立大堤。绿荷为杯树为盖，碧酒荡漾青琉璃。兹行蠲热向瓯越，只尺浙水分东西。或登云门探禹穴，或上雁岩闻天鸡。天台桃花千万树，中有睍睆黄莺啼。虽云窜谪异忧喜，眺望自可穷天梯。韩潮柳播夜郎白，吉士往往遭倾挤。蕉中之鹿塞翁马，此事何足含悲凄。但嗟灵物困污渎，无一出手相提携。不然宠辱实命致，毋乃天不哀群黎。渡江秋风未十日，织女值嫁牵牛妻。自甘沉匿守太拙，宁复乞巧陈瓜梨。嗟余遘患屡迁逐，亲见郿坞争燃脐。金多位重胡足恃，顷刻变化如云霓。君年五十发漆黑，壮气郁郁冲端倪。骅骝历块偶暂蹶，终展奋迅追风蹄。经过虎阜坐石壁，为我拂拭苔中题。"}