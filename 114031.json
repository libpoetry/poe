{"id":"114031","title":"以右军书数种赠邱十四","dynasty":"宋代","author":"黄庭坚","text":"邱郎气如春景晴，风暄百果草木生。眼如霜鹘齿玉冰，拥书环坐爱窗明。松花泛砚摹真行，字身藏颖秀劲清，问谁学之果兰亭。我昔颇复喜墨卿，银勾虿尾烂箱籯，赠君铺案黏曲屏。小字莫作痴冻蝇，乐毅论胜遗教经。大字无过瘗鹤铭，官奴作草欺伯英。随人作计终後人，自成一家始逼真。卿家小女名阿潜，眉目似翁有精神。试留此书他日学，往往不减卫夫人。"}