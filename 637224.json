{"id":"637224","title":"画竹为吏部陈郎中作","dynasty":"明","author":"祁顺","text":"世间草木纷无数，惟有此君名最著。虚心劲节珊瑚枝，四序青青任寒暑。渭川之上淇水隈，千枝万叶连云开。南邦又说潇湘盛，知是何年分种来。都城片地千金直，竹石园林应罕得。吁嗟一日不可无，谁解风流写真迹。太常健笔追文郎，远吞淇渭淩三湘。兴来扫就参差玉，自有天然风露香。石根元气淋漓湿，宓妃鼓瑟英娥泣。佩环堕地疑雨声，旌盖排空作人立。新图捲翠入天曹，寒标直与秋争高。苍龙变化露头角，丹凤缡褷见羽毛。阴云不开苍雪积，老势峥嵘欲千尺。虚堂风生白昼静，恍惚晴空飞霹雳。主人相对偏相知，一生与尔同襟期。豪吟每和伶伦调，进德长歌卫武诗。我亦从来慕君子，幸挹高风结知己。愿言共保坚贞姿，挺立岁寒霜雪里。"}