{"id":"654455","title":"晋阳怀古 其六 怀阳谏议","dynasty":"明","author":"何乔新","text":"晴壑凝黛色，寒溪漾澄流。眷昔阳谏议，韬光此夷犹。贤声彻黼座，徵诏来林丘。遂辞鹿豕群，去与鹓鹭游。谓公当謇謇，而公但悠悠。青蝇忽止藩，贤相投荒陬。公乃叩阁争，累疏不自休。精忠贯皎日，劲气凌清秋。白麻不果降，憸佞恚且羞。公殁数百载，士风日以偷。旖旎荃与蕙，兹焉化为茅。朝阳无鸣凤，立仗多骅骝。思公不可见，怅然抱孤忧。"}