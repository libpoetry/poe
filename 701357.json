{"id":"701357","title":"孝烈皇后挽诗","dynasty":"明","author":"黄廷用","text":"母德仪天下，慈恩与地平。玄心何降割，赤子自含情。宝镜馀鸾彩，琼楼杳凤声。沉沉宫漏永，秋月为谁明。上天釐女士，中禁事君王。乾德参三象，坤仪奠万方。神龙正临驭，彩凤忽翱翔。犹展回风翼，依依紫幄傍。玄冬宾淑御，经岁轸皇情。寒雨随银漏，春风宛佩声。三河驰玉辂，五月掩金城。宸谥昭宫德，长留汗简名。"}