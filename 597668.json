{"id":"597668","title":"望夫山吟","dynasty":"明","author":"林大春","text":"妾家钱塘西，与君隔烟渚。因风讯青鸾，赠君双锦字。君行在高云，妾栖在檐户。为君理修容，怅然心独许。云胡中道间，玉颜事尘土。徒自惜铅华，强自学歌舞。舞处影空怜，歌时声独苦。衷情欲诉谁，频向梦中语。日夕待君归，逢君何太迟。风雨一言合，沧波多所思。风雨岂不多，沧波岂不广。素心既已酬，一苇终然往。感君一顾恩，听妾前致辞。愿君无遗妾，葑菲当自知。知不知，恨别离，春江月满愁仍亏。为君且辍金缕衣，欲行不行双泪垂。但愿君心长在妾，不怨妾身与君违。君不见，望夫山，千秋万古谁能移。"}