{"id":"1253041","title":"菩萨蛮七首　 集句","dynasty":"元末明初","author":"刘基","text":"洞房昨夜秋风起。江清露白芙蓉死。岂是远行时。与君生别离。千山鸟飞绝。隆想弥年月。思妇夜鸣砧。君听空外音。东风吹绿瀛洲草。去年人到今年老。老去愿春迟。凋伤感所思。攀枝长太息。倚树疑无力。正是忆山时。愁容镜独知。文窗绣户垂罗幕。江南绿水通朱阁。花髻玉珑璁。单衫杏子红。高楼悲独守。日色浓于酒。不敢怨春风。屏帏向月空。珠帘暮捲西山雨。离魂不散烟郊树。暝色赴春愁。行藏独倚楼。王绳回断绝。卧见云间月。悄悄夜寒生。月高风满城。东城江水西飞燕。黄姑织女时相见。见少别离多。浮生能几何。梧桐相待老。常恐秋风早。万恨在蛾眉。傍人那得知。东边日出西边雨。孤帆夜发潇湘渚。雨浪细无声。烟斜月转明。清猿不可听。枫落吴江冷。更欲向芳洲。水深难急流。孤云目断苍梧野。无边落木萧萧下。兹岁巳蹉跎。其如芳草何。玉阶生白露。病骨伤幽素。梦好更寻难。相思锦帐寒。"}