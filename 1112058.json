{"id":"1112058","title":"贺阳帅","dynasty":"宋","author":"员兴宗","text":"使节西来快旧游，淳和一洗蜀鹃愁。文章星斗三千帙，号令风雷六十州。北虏伫瞻司马相，南夷祇畏卧龙侯。愿君翻出调元手，万亿春兮万亿秋。西掖北门明辩馀，道家岂与法家殊。父为鸿渐子鹏举，兄是龙驹弟凤雏。金版六韬回地轴，玉衡七政总天枢。谁知左相兵刑外，草就歌诗颂有虞。"}