{"id":"1222325","title":"宿仙山朝元观题示","dynasty":"元","author":"王恽","text":"太行北走开四门，川原落落风烟屯。仙山西峙如虎踞，石岭东抱犹龙奔。道林中蟠百馀亩，顾揖殿寝何雄尊。仙翁得仙事惝慌，碧霞洞主玄元孙。百年朝元去不返，宝箓秘泄风雷燉。阴灵诃护石坛古，老雨留渍苍苔痕。缅怀矫矫东瀛老，变化能大天溟鲲。谢公本是济时具，谁使卧老东山墩。丰碑不愧蔡邕笔，再拜遗像俨以温。我来夏交树阴翳，万橘翠琐芬兰荪。平生素有林壑癖，苦厌圜圚埃霾昏。每来福地爱潇爽，跬步乃与仙凡分。山川景气得人胜，喜对羽客开清樽。夜深静卧月东出，林影布地翻瑶琨。天风吹空万籁息，明星当上手可扪。恍然人境两奇绝，月露一洗清心魂。世间尘土几千丈，有梦不到瑶台垠。人生几何胡不乐，例自局束驹服辕。惜哉清景不可驻，一声啼鴂开林烟。明朝人事随日出，坐看蚁穴蜂衙喧。"}