{"id":"466485","title":"秋感四首","dynasty":"当代","author":"刘峻","text":"高台凉月罢笙歌，寥廓秋宵意若何。紫塞鸿饥忘有弋，银河鹊散怅无窠。自沦湖海风情减，却讶英雄霸术多。青史茫茫愁再读，更阑默对扑灯蛾。一径萧然带夕曛，小圆秋老叶纷纷。牛衣陋巷寻常见，凤管觚棱杳不闻。剩有悲歌生远籁，漫将白眼看浮云。闲行忽念黄花晚，浊酒寒村夜未醺。依旧青山几点螺，江楼红树又经过。登临尽是秋风客，一笑还逢春梦婆。大泽云烟鹰眼倦，深宵梁栋鼠牙多。归来不寐听钟漏，白露盈窗鬓欲皤。年年何事总悲秋，盍向清江侣白鸥。浪迹东南看画卷，行歌天地笑诗囚。举杯浮影忧何在，荷锸寻山死即休。但使相逢倾意气，布衣疑胜舞阳侯。"}