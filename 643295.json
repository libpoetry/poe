{"id":"643295","title":"代王奉祠赠别友人之京","dynasty":"明","author":"胡奎","text":"春风吹江春雪晴，茶官放船明日行。奉祠过我索长句，把酒出饯钟陵城。沈郎有母华亭住，三载思家不归去。侧身东望白云飞，长绕九龙峰顶树。今年报政上京华，还种北堂萱草花。不学江州白司马，直将哀怨寄琵琶。愧我梁园老宾客，与尔从来未相识。稍待金芽入贡馀，纱帽笼头共煎吃。"}