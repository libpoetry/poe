{"id":"815154","title":"南阳道中","dynasty":"清","author":"洪锡爵","text":"真人事业久销磨，古淯苍茫水不波。王气已随陵谷尽，将星还照野原多。藤花零落缠遗庙，麦饭凄凉想渡河。两度汉家营外过，月明笳鼓息山阿。葱笼佳气郁隆中，遇合当年鱼水同。博望荒营埋野火，茆庐衰草战秋风。西瞻故国三分尽，北指残星五丈空。千古伤心前后表，至今零涕感英雄。"}