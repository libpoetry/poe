{"id":"704533","title":"市隐","dynasty":"明","author":"黎国衡","text":"此日乾坤任隐沦，即依村市阅风尘。谈玄或遇垂帘客，讲易还寻卖酱人。樵担晚携遥岭雪，渔舟早渡隔江春。栖迟何处无烟月，谷口宁推郑子真。古坳旧传遗市迹，新墟长枕丝江边。黄牛惯牧芳洲雨，白雁閒栖苇岸烟。带雪独寻垂钓客，临春先访卖花船。野人自有野风味，初熟香粳伴海鲜。荏苒年光去若飞，太平景物见依稀。相如玩世耽沽酒，杜甫寻春屡典衣。鸟爱风柔鸣历乱，花知霜尽报芳菲。樵歌牧笛人皆醉，山隐斜阳未肯归。"}