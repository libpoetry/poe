{"id":"195198","title":"正仲复有倒和春愁曲之作依次奉答","dynasty":"宋代","author":"戴表元","text":"渐老之日来垂垂，已去之日不可追。伤春畏老两作恶，世事尝与愁人随。忽得君家遣愁具，行歌日日春溪路。不知愁绪逐诗来，更惜芳颜被春误。王孙草暗谁重游，曲江痛哭穷参谋。燕骑琵琶谓城酒，居人不觉行人愁。行人欲归痿念起，白发逢春心未死。水流花落无处寻，燕去鸿来何日已。溪村此日更萧然，强笑为君呼酒船。黄鸡唤日不待晓，蟠桃一熟三千年。草间管乐真浪语，鸟雀应门蓬柱宇。祗余平世畎亩心，夜半吴吟泣风雨。高人与虎能同居，壮士断蛇应不殊。年高渐欲置忧患，每赖君语相调娱。昔日刘郎悲放逐，看花惆怅春无绿。何如今日春愁曲，灿醉徉狂白云谷。"}