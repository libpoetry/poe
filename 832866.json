{"id":"832866","title":"角招 怀半塘日下","dynasty":"清末民国初","author":"朱祖谋","text":"送君后。沧江晚、望风几度搔首。雁边寒讯逗。破驿老枫，游倦时候。天涯未负。怕负却、十围垂柳。素石清泉尽有。奈今夕，玉关情，祓清愁无酒。知否。乱尘涨袖。夷歌野哭，销得残阳骤。庚郎魂断久。迸入江南，玉龙哀奏。冰霜共守。剩一抹、峰眉依旧。梦咽西窗烛瘦。待商略、白鸥心，回肠又。"}