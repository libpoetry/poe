{"id":"1209915","title":"和董彦才东坡铁杖诗二十韵","dynasty":"元","author":"耶律楚材","text":"女娲未补青天裂，神液飞精散为铁。嵇生箕踞锻洪炉，白汗翻浆滴清血。黑虬彷佛欲飞跃，鳞介苍苍生乳节。情知中散气凌云，肯与凡工争巧拙。柳君传与东坡老，神物终须归俊杰。坡仙为寿文定公，酬和新诗誇胜劣。观妙堂名龙尾砚，雎阳并此为三绝。雎阳城破兵火炎，神器不随烟焰灭。了然居士出伊洛，登山度水相扶挈。燕然分付我清溪，妙语雕镌跨先哲。远来携赠白霫老，天理似为予所设。湛然忝佐本无功，致王泽民愧皋契。再游北海复何恨，与君同步龙沙雪。大泽深山无所惊，扫除魑魅驱凶?。轻簧历历吐微语，闲对幽人如鼓舌。有如拈起击须弥，须弥击碎同丘垤。云门远遁德山去，敢对髯翁开口说。一时惊倒野狐禅，奔走不来予阃闑。他年神武挂冠去，谁知劫外乾坤别。横担此杖入千峰，大方独步无蹉跌。"}