{"id":"540573","title":"题弹琴峡","dynasty":"明","author":"王樵","text":"边城春色晚，四月柳含芽。不入居庸道，安知有落花。涧水清浅流，高低绕人家。忽闻孤鸾别鹤之清调，琅然出幽谷之谽谺。水石自成音，穆如风中琴。听无用于钟期，巧无施于伯牙。洗我客愁尽，因之发长嗟。大都商旅来如市，雄边羽檄纷如麻。高风撼地白日黯，梦魂不定听胡笳。皆言此地即堪愁，不到边庭鬓欲华。孰有幽泉不改音，乔木四时山自嘉。乃知桃花源，何必武陵涯。"}