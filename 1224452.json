{"id":"1224452","title":"试院同诸公为主试官作","dynasty":"元","author":"黄溍","text":"右辖升庸日，秋闱献艺初。端居烦坐镇，妙简备贤书。忆昔兴文运，惟天启圣谟。教条行九有，学业出三馀。儒术俄中否，词场遂久虚。纶言何噩噩，髦士共于于。吐握承谦德，飞扬感壮图。至公留藻鉴，成物待洪炉。肃穆华星聚，涵容化日舒。谁欤随计吏，行矣听传胪。橘柚天庭贡，参苓相府储。铺张须钜笔，衰朽愧荒疏。"}