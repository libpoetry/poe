{"id":"433627","title":"独携五首","dynasty":"近现代","author":"程千帆","text":"独携酸泪注星空，凤阙峨峨思不穷。曾是隔年同命地，六军齐发扫狂童。风昏云翳作天容，时见饥鹰掠远峰。长伴御沟呜咽水，九衢严逻夏徂冬。骈肩无籍冢无名，侠骨留香也满坑。若过北邙寻宿草，有人漫野哭清明。故人风义夙相知，有女能文擅秀奇。谁遣存亡替离会，沈泉去国不胜悲。神血天街淡欲无，梦边灵爽亦模胡。歌燕舞赵升平极，坐井忧天愧老夫。"}