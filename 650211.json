{"id":"650211","title":"赠杨允嘉还建安","dynasty":"明","author":"金幼孜","text":"华胄出关西，宦谱何煌煌。声光照闽越，庆泽深且长。少傅我知己，早年登玉堂。风云际嘉会，千载符明良。表仪动朝著，事业辉岩廊。报国竭忠荩，治家敦义方。令子皆伟器，清标重圭璋。趋庭受经训，力学攻文章。来往申定省，煜然多令望。季也始弱冠，明珠异非常。丰姿玉雪瑩，行美芝兰芳。孝友出天性，诗书能自强。时时肯过我，恭敬不暂忘。周旋情恳恳，应唯声琅琅。有如丹穴雏，羽仪绚朝阳。又如千里驹，矫首欲腾骧。我实爱念之，期待不可量。昨者奉亲命，言旋归故乡。侵晨向我别，欲去仍傍徨。吾观公卿间，子弟空昂藏。礼义漫不省，况乃资显扬。念子好兄弟，承家相颉颃。盛时须努力，学问无怠荒。岂徒慰亲志，足以绍前光。高高青云步，拭目看翱翔。"}