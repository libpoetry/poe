{"id":"675579","title":"宿金山寺","dynasty":"明","author":"陈洪谟","text":"金山突兀江心起，上无依附下无底。远观疑若一萍浮，近看还将三岛拟。我无南楚夙倾心，兹来喜值天宇清。净练平铺去航稳，霎时楼阁开双晴。衲子持香导吾上，水石苍茫镜中像。才临嵓洞觉窈深，复到禅堂爱轩朗。坐来风日更恬熙，共摘山花劝酒卮。中泠泉甘我自酌，万斛尘土蠲无遗。转头忽见阴云布，共出寺门觅归路。白浪乘风势蹴天，青鼋挟雨声如怒。舟人舣岸不敢撑，瞬息上下俱沈冥。我亦退归寺中宿，复听山僧夜讲经。因思一日阴晴异，咫尺瓮城如梦寐。楚中亦有岳阳楼，后乐先忧记应是。"}