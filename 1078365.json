{"id":"1078365","title":"题刘仲高提刑所藏文与可墨竹","dynasty":"宋","author":"李纲","text":"萧郎画竹称逼真，与可所作尤绝伦。不将丹青借粉饰，直把宝墨传精神。渭川万个在胸次，援毫戏扫如烟云。眼前先见欲画者，兔起鹘落气益振。稚枯偃仰尽变态，笔力斡转风霆春。平生知作几千幅，得心应手老斲轮。当时谁是识画者，谪仙东坡盖其人。老坡亦善作此画，意虽已到法未亲。是中妙处不传授，但得木石枯鳞皴。自从兵火丧乱后，锦囊玉轴随埃尘。公于何处得此本，四枝墨色犹鲜新。风梢雨叶间浓淡，纷披屈折节脉匀。置之座右涤炎暑，飒飒更觉秋声闻。子猷会见定绝倒，安用日事栽培勤。只今与可骨已朽，妙迹散落此幸存。愿公秘惜勿轻示，更筑小堂名墨君。"}