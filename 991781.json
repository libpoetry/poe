{"id":"991781","title":"与二弟过溪至广教兰若","dynasty":"宋","author":"梅尧臣","text":"溪水今尚浅，涉马不及鞯。岸口出近郭，野径通平田。行行渡小桥，决决响细泉。万木荫古殿，一灯明象筵。长廊颜頵碑，字体家法传。空堂裴相真，白髯垂过咽。名迹两不灭，岂独画与镌。高僧凿崖腹，建阁将云连。秘此龙鸾迹，足使臣仆虔。脩竹间长松，森卫若被坚。是必神物护，禹穴空岁年。饭讫过山后，井傍携茗煎。探幽偶转谷，忽视昭亭巅。蔓草不识名，步侧时得牵。幽禽声各异，可辨唯杜鹃。似惊俗客来，聒聒两耳边。弊庐隔城堞，畏暮遽言还。道逢张罗归，鸟媒兼死悬。遂同山梁雉，令我复喟然。聊追一日事，书以为短篇。"}