{"id":"946829","title":"双溪行","dynasty":"宋","author":"陈舜俞","text":"星郎休官两鬓白，惯作五侯堂上客。半入人家锁深宅。偶来花幕双溪头，闻有侍儿旧相识。五马情多载酒过，主人犹须屏障隔。黄昏移烛背重帘，初度清歌响疏拍。宛转别是京洛声，中有离愁千万尺。曲中复作孤吹笛，玉龙一吟群籁寂。金罍不酌四座听，淡月朦胧挂空碧。更将馀意写琵琶，手抹凤槽鸣历历。梁州欲彻幺弦断，应恐外人知怨抑。主人不许傅青翼，独听星郎语近壁。小声呜咽话当年，公子樽前最怜惜。朱门出后身转轻，往事消沉无处觅。星郎日有流落恨，回向玳筵双泪滴。劝君收泪听我歌，聚散有命可奈何。君不见陇头水，入海不知几千里。又不见风中花，吹向千家复万家。人生莫作等閒别，事去老大空咨嗟。"}