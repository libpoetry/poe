{"id":"1104794","title":"秋怀","dynasty":"宋","author":"卫宗武","text":"秋空日澄霁，秋气日萧瑟。塞马健嘶风，候虫悲吊夕。卉木敛华滋，天地失颜色。来鸿谋稻粱，飞隼快搏击。人境顿凄凉，物情亦悽恻。忧愁岂无端，感叹继韩笔。凉飙剪菑翳，万山缩鳞甲。水镜滓不留，千尺见毛发。凄风日以高，物华寖脧削。机杼轧晨霜，砧杵捣寒月。孤暌不成寐，耿耿至明发。何处一声秋，停云吹欲裂。往事挽不回，新愁推不去。秋叶既辞柯，滋荣春复吐。榆年逝如流，颜色宁反古。展书圣贤对，援琴儿女语。抚时耿予怀，聊以释百虑。馀生欲何为，将随草木腐。衰质蒲柳如，日夕就枯槁。往梦桃李春，其能几日好。志业亦无成，飘零逐衰草。浮荣岂足怀，妄念犹风扫。陈言亦刊落，损学而促道。誓当与世违，山林以终老。秋至山愈奇，独不入凡目。翳荟既扫除，清峭如削玉。剥落千林空，中有岁寒木。雪霜自凝冱，柯叶不改绿。犹夫古君子，凛不可荣辱。贞心以自持，乌肯混流俗。浩浩秋水生，江河若放溜。翳滓一洗清，山川愈明秀。惟夫沮洳区，朝满夕已垢。疏涤曾几何，起秽复自臭。何异贱丈夫，逐利日贸贸。委志合群污，气类不改旧。屋隅一握地，岁久寖芜秽。兹晨命仆夫，疏剔净无翳。洞目增秋明，弥襟挹凉气。春葩已辞荣，柯叶犹蔽芾。晚芳粲黄金，新篁间幽桂。欲幻小池亭，西风几凄厉。只今欠一死，肯作百年计。"}