{"id":"1180223","title":"投宣武郑尚书二十韵","dynasty":"唐","author":"罗隐","text":"汉代簪缨盛，梁园雉堞雄。物情须重德，时论在明公。族大踰开魏，神高本降嵩。世家惟蹇谔，官业即清通。翰苑论思外，纶闱啸傲中。健豪惊綵凤，高步出冥鸿。履历虽吾道，行藏必圣聪。绛霄无系滞，浙水忽西东。庾监高楼月，袁郎满扇风。四年将故事，两地有全功。去去才须展，行行道益隆。避权辞宪署，仗节出南宫。雁影相承接，龙图共始终。自然须作砺，不必恨临戎。幕下莲花盛，竿头㺗佩红。骑儿逢郭伋，战士得文翁。人地应无比，箪瓢奈屡空。因思一枝桂，已作断根蓬。往事应归捷，劳歌且责躬。殷勤信陵馆，今日自途穷。"}