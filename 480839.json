{"id":"480839","title":"题戴武库山水图歌","dynasty":"明","author":"刘溥","text":"长笑司马迁，足迹半天下。天下区区只九州，何乃中涂便回驾。昆仑拔地撑九天，地脉四走瓜蔓延。星分棋布耸乔岳，千里万里相钩连。元气胚浑异南北，荒服之外何茫然。天山冷断黑楼雪，海国瘴隔苍梧烟。大江西来汇百川，黄河触裂蛟龙渊。长风吹涛卷高雾，扶桑咫尺眉睫边。周王八骏不足贵，蹀躞弄影瑶池前。何不驾飙轮，望八极，手握斗柄云中旋。仙人骖紫鸾，一去不复返。浩荡千古怀，尧舜事已远。不如高卧读书楼，采芳摘秀春复秋。六经为山道为海，稷禼伊傅期同游。手掖疲癃登寿域，熙熙皞皞无时休。况君少年饱经济，直上天门朝冕旒。昔人文势君可敌，昔人事业君须惜。吐我胸中五色奇，醉倚秋云写寒碧。"}