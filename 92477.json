{"id":"92477","title":"九月十日同尤延之观净慈新殿","dynasty":"宋代","author":"杨万里","text":"昨雨败重九，谓并败此行。云师出小谲，垂晓偷放晴。初愁落君後，我反先出城。伫立已小倦，喜闻马来声。南山有新观，大殿初落成。入门山脊动，仰目天心横。柱起龙活立，檐飞鹏怒升。影入西湖中，失尽千峰棱。天竺拉灵隐，骏奔总来庭。老禅定何巧，幻此壮玉京。书生茅三间，饥眠方曲肱。"}