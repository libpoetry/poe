{"id":"83043","title":"夜读东京记","dynasty":"宋代","author":"陆游","text":"海东小胡辜覆冒，敢据神州窃名号。幅员万里宋乾坤，五十一年雠未报。煌煌艺祖中天业，东都实宅神明隩。即今犬豕穴宫殿，安得旄头下除扫。宝玉大弓久不获，臣子义敢忘巨盗。景灵太庙威神在，北乡恸哭犹可告。壮士方当弃躯命，书生讵忍开和好。孤臣白首困西南，有志不伸空自悼。"}