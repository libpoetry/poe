{"id":"685590","title":"送孙子真游罗浮兼祝七十初度寿二首","dynasty":"明","author":"邓云霄","text":"邻仙楼阁对罗浮，君去扶筇我卧游。洞返黄龙初歇雨，霜飞青女正澄秋。天南星斗摇孤剑，海外乾坤到十洲。莫向梅花寻旧梦，葛公炉畔好淹留。西园笠屐似坡仙，此日招携兴渺然。揽胜共鞭双鹤去，醉归同抱片云眠。瑶房振策行应遍，铁画画崖几处悬。自是君家工作赋，赤城霞起又新篇。"}