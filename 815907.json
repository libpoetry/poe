{"id":"815907","title":"临江仙","dynasty":"清","author":"顾翎","text":"记得琴清妆阁畔，小红阑角萦遮。关心梦不到天涯。暗拈红豆子，何处寄瑶华。瘦到柳丝烟影碧，呼鬟启了窗纱。伤春愁与病兼加。怪他莺语滑，啼碎玉梨花。记得雏鬟窗外报，小亭开遍樱桃。绣幡无力未曾描。偎屏娇意懒，湘帙且须抛。窣窣帘波风似水，恹恹过了花朝。一痕新梦付芭蕉。怜他心卷处，愁重上眉梢。记得小楼初捲绣，燕归曲院帘垂。绿迷烟影锁湘枝。苕凉明竹雨，云暗冷琴知。依约双鬟窗外报，海棠风断柔丝。裁笺抛局夜敲诗。孤花扶瘦梦，淡月倩新眉。"}