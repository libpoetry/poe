{"id":"678802","title":"青阳察院","dynasty":"明","author":"陈桭","text":"停骖憩青阳，夕雨暗林壑。九华近不见，云气杳绵邈。未遑陟幽胜，历历询民膜。中夜怅不舒，纷此怀抱恶。山灵如好我，欲为一开拓。清晨扫昏翳，宛若钩帘幕。放出九芙蓉，森然罗碧落。五老俱拱立，馀峰互参错。咫尺对台署，一一见头角。飞流泻玄厓，朝霞曜丹崿。使我烦虑清，王事亦毋怍。如逢李谪仙，招饮杜荀鹤。飘飘凌太虚，狂吟振寥廓。㢮张有至理，匪耽山水乐。"}