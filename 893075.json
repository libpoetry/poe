{"id":"893075","title":"送胡学士赴益州漕","dynasty":"宋","author":"宋祁","text":"帝念西南重，频年辍俊翘。还临二星野，催驾一封轺。地出褒中险，梯连剑外遥。蹲鸱蔽川沃，流马饷军饶。檄去方移蜀，书成遂荐谯。客橙薰露夕，官锦濯霞朝。卓市醪华美，渝僮舞势趫。省兰聊罢幄，亭柳重攀条。烦使资游刃，归怀极本朝。前知宣布曲，即日遍欢谣。"}