{"id":"13652","title":"从事淮南府过亡友杨校书旧厅感念愀然","dynasty":"唐代","author":"权德舆","text":"故人随化往，倏忽今六霜。及我就拘限，清风留此堂。松竹逾映蔚，芝兰自销亡。绝弦罢流水，闻笛同山阳。炯如冰玉姿，粲若鸾凤章。欲翥摧劲翮，先秋落贞芳。正平赋鹦鹉，文考颂灵光。二子古不吊，夫君今何伤。黄墟既杳杳，玄化亦茫茫。岂必限宿草，含凄洒衣裳。"}