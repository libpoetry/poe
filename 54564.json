{"id":"54564","title":"腊月朔日纪怀十八韵","dynasty":"明代","author":"刘崧","text":"衮衮闲愁集，堂堂急景迁。残冬惟一月，旅寓向三年。霜入丝莼美，风掀锦树鲜。义山通鸟道，禾水涨蛟涎。雨泣鸣蛩地，云愁过雁天。川光寒不动，兵气惨相缠。海上霞生燧，城边月应弦。疮痍浑未息，疫疠恐相煽。陇亩迟三白，山林负一廛。感时何及矣，抚事独凄然。胆落传新令，家贫食旧编。依人惭野燕，恋子剧饥鸢。席破门悬雨，庖空井掞烟。踵山仍畏虎，蹐地祇怜蚿。出感关途梗，居愁赋调煎。鹿门那可问，桃水径须沿。未必弦真绝，虚疑笔可捐。东风如解冻，南谷且栖玄。"}