{"id":"689935","title":"乙卯春游国泰岩","dynasty":"明","author":"张天赋","text":"春日寻游国泰岩，岩花垂露滴纤纤。千峰拥后松遮绿，一带当前水绕蓝。昼永野云迷鹤榻，夜清明月浸寒潭。七旬踏破神仙路，打约登临更再三。天上清风山上岩，红尘隔断绝毫纤。春容艳冶花如锦，秋色澄鲜水似蓝。地拥金莲峰叠叠，云迷玄洞府潭潭。霍山太乙兼麻石，何处人间更有三。东北从来有古岩，笑收光素靡遗纤。归巢老鹤千山梦，攀木玄猿两手蓝。万里风云腾凤翮，九天雷雨震龙潭。豪怀一曲梅花调，谩把冰弦试弄三。"}