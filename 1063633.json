{"id":"1063633","title":"送瑜上人归筠乞食","dynasty":"宋","author":"释德洪","text":"蜂房蚁穴天魔宫，青莲忽生楼阁重。升堂挝鼓集衲子，争看掣电飞机锋。耆年过忧食时至，欲学遣化毗耶翁。瑜禅闻之粲一笑，此老变怪惊儿童。我当乞行等贫富，欲使胜利传无穷。出门掌钵何所诣，胡马旧闻嘶北风。霜清月冷动归思，已觉荷山生眼中。会看对众捧璎珞，平等心华含太空。"}