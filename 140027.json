{"id":"140027","title":"次韵永平令江叔文鹤山书院落成诗","dynasty":"宋代","author":"魏了翁","text":"天运驱人人不觉，古道违时时不学。王相随胫回荆山，昭质依然未经琢。因思胥靡逢殷宗，精神动悟声气从。砺舟霖雨到梅蘖，变化气质天同功。朝歌屠叟无与语，一日投纶见明主。大车槛槛行周道，轮辐中规箱中矩。人生天地同一原，自诚为圣明为贤。地殊世远犹合节，矧此同宇相周旋。自从浇风散遗直，世不乏材无匠石。未能登车羽射御，人人自视邮无恤。出门浪战触与蛮，半生少得须臾间。不为夷甫辱汝水，即似介甫逋钟山。古人洒扫先庭户，岂问他人莫余雇。只忧原头欠渟滀，才见天根便呈露。人言阴浊胜阳清，阳一阴二分三亭。谁知阳德本无间，根心枝叶长相亲。君臣大分虽有止，终不能忘乃天理。世无我知将自知，不待雷风问诸史。投沙屈贾占所归，九州博大归何之。虽云忠愤语伤激，律以洙泗犹津迷。前村虎啸晚风起，跕鸢酸嘶雁将子。君恩未报臣忧深，暇把壶头较乡里。江公劝我姑少安，新诗肉好如璧环。敢输忧诚谢庆语，仍戒牍史毋抄传。"}