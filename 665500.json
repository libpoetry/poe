{"id":"665500","title":"长歌行","dynasty":"明","author":"郑善夫","text":"南湖谷老谁识尔，被褐裹头卧桑梓。早时读易编屡绝，直道如弦仕三已。郎官十年穷不休，八口羞称折腰米。虞廷咎夔苦梦寐，前代君臣若鱼水。老骥伏枥志千里，绨袍百结吾不耻。鲁生甘守白茅屋，张良还从赤松子。洛阳少年抱区区，汉室规模叔孙礼。嗟哉往事谁向语，惠施无人予期死。凤凰楼下党锢成，浊流岂但十一士。君不见申屠蟠，灭迹烟霞里。又不见郭林宗，涉世终泥滓。沧江日落归去来，东山草堂安在哉。迟清亭子风拔颓，贫贱如此令心哀。殷王中兴图逸才，孰为霖雨为盐梅。终日畚锸歌徘徊，于乎终日畚锸歌徘徊。"}