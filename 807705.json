{"id":"807705","title":"望梅  春城望纸鸢","dynasty":"清","author":"陈维崧","text":"夹衣初飏。渐梅须坠粉，桃腮堆绛。鸭头波、倒浸春云，风日美、一天纸鸢都放。队队儿童，竞喧笑、绿杨门巷。正偷将残线，趁取新晴，恣情游赏。将扶乍低旋漾。把溪烟搅碎，晴空扑响。漫掠他、青粉墙西，惹翠袂遥凭，红闺凝望。急景难淹，又天半、夜灯初上。见火蛾旋绕，飞下雪梨十丈。"}