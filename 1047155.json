{"id":"1047155","title":"游嵩山联句","dynasty":"宋","author":"王辟疆","text":"灵境中天秀，雄名古到今。位尊朝列岳，势重压千岑。静锁神仙宅，高盘宇宙心。孤棱标日月，绝仞倚戈坛。彩楝灵柯邃，层坛净刹深。民祈传觋语，国祀致君忱。碑古宇生字，堂虚画蠹金。山呼曾荐寿，神降即为霖。事怪涂山石，形端玉女砧。峰峦排翠玉，滩濑漱呜琴。蕙帐人谁继，金泥迹可寻。唐经藏宝妙，魏殿想銮音。云作他方雨，松连别院阴。谷泉长浸斗，顶路欲扪参。探穴魂潜动，扪萝力不禁。箕熊分蚁垤，伊洛认蹄涔。鸟道樵夫去，龙潭驿使临。众仙停羽驾，昔帝俨宸襟。选胜先看记，乘危可作箴。天门开四极，树品冠双林。灵药看苗斸，香醪挈榼斟。道宫庭不扫，学馆突无黔。垄麦风摇浪，溪淙石耸簪。杂花春烂漫，老木夜萧森。夕照河光接，晴岚塔影侵。深崖藏积雪，虚壑响幽禽。溪月寒澄霁，岩烟暮杳沈。寺桥横螮蝀，禅磬击谬琳。拂壁题新字，逢僧举旧吟。疲骖何处解，高阁在崎嵚。"}