{"id":"651044","title":"拟古四十一首 其二十二","dynasty":"明","author":"薛瑄","text":"虞帝尚钦恤，大禹泣罪人。所以圣者心，天地同一仁。周政失其御，侯章僣无伦。刍灵既莫施，作俑亦不闻。秦穆一朝逝，殉以三良身。临穴殊懔慄，仰天亦悲辛。古犹惜累辜，如何杀俊民。王诛一以失，流毒荡无垠。骊山锢重泉，银海通幽津。遂使三秦众，半作地下尘。天道本好还，嬴族亦沉沦。因歌黄鸟诗，重为仁者陈。"}