{"id":"814398","title":"书叹四首","dynasty":"清","author":"林占梅","text":"阳乌虚掷叹如梭，冷煖年来遍历过。谄笑夏蛙多病客，浮华春梦付村婆。刀能绕指经锤鍊，镜到明心费濯磨。须把翟公为炯戒，门前方免见张罗。气数茫茫未可知，生平得失每猜疑。功轻每愧邀恩重，娶早翻伤抱子迟。岸柳易高先落叶，岩松难长后凋枝。但看树木犹如此，造物何曾有所私。雌黄轻肆祸之根，守口如瓶舌且扪。雅量面甘师德唾，恃才命不祢衡存。欲舒积懑唯长啸，纵有微词敢大言。棒喝从兹知猛省，幽□日日闭柴门。呼马呼牛任毁誉，但期无愧在閒居。四愁平子吟堪拟，三乐荣公叹不如。早岁凋残伤骨肉，中年陶写赖琴书。读终常向幽篁里，一道清风百虑除。"}