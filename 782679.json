{"id":"782679","title":"题金孝廉棕亭诗册","dynasty":"清","author":"戴亨","text":"高天明星丽东壁，照临下土司文章。精华陊地化才子，上与朝日夕月同辉光。大块不语赖宣泄，灵奇窅眇咸森张。冥搜造化入阃奥，陶镕万象分否臧。但觉毫端百灵集，谁知呼吸通天阊。篇终有时一吟啸，天地震惊鬼神夜哭。波涛倏忽翻江湖，蛟龙腾踔摇山谷。诗人之笔隐显变化乃如此，岂与蛙吟蝉噪争申缩。何人颓其风，相趋入樊笼，遂令风雅大道埋没荆榛丛。我欲鼓洪钧、煽大冶，铸万石之金镛，登高一撞惊群聋。又欲高泻黄河之水昆崙峰，洗伐毛髓之疲苶浩浩元气流心胸。自顾才气短，老马力尽日复晚。吁嗟乎吁嗟，万钧之任谁能挽。金子逸才真出群，身骑鸾凤翔风云。行将上界朝紫氛，丰隆列缺纷来宾。口吹昭华云璈之玉琯，手执金支翠羽之朱竿。指点英奇导仙路，担当巨任将属君。呜呼担当巨任将属君，慎勿降心屈节希悦乎凡耳之听闻。"}