{"id":"152491","title":"送胡子远出守汉州分韵得万字","dynasty":"宋代","author":"周必大","text":"三釜贵及亲，万户岂吾愿。君今二千石，荣禄尚何论。而况蜀汉间，相望两宿顿。鹿轓从版舆，鸠杖杂戟鐏。斑衣父老夸，昼锦士夫劝。遥知四境内，和气销愁恨。却应念主恩，未遽忘一饭。试于温凊余，款款话缱绻。仍谈西湖胜，幸及老人健。相将下三峡，看复抟九万。"}