{"id":"747588","title":"后苦寒行","dynasty":"清","author":"符兆纶","text":"去年逢苦寒，游子初辞家。今年逢苦寒，远在天之涯。苦寒苦寒岂有极，侧身天地长咨嗟。朔风怒号气凛冽，关山冻合草木折。北方九月即飞雪，纷纷争羡雁南翔。一叫一声肠一绝，我独冷落海岱间。画角霜笳助呜咽，黑貂裘敝已不温，红炉桦烛难具论。人生穷达自有命，何必奔走抛田园？吁嗟乎！但能高枕卧山谷，抱书忍饥吾亦足。岂肯风尘长局促，高歌行路难，凄楚复凄楚。鲁酒不忘忧，齐竽奈何许。奋飞苦未能，道路长且阻。望云日日思老亲，老亲还念远游人。居家行路同苦辛，艰难十口待此身，愿天为我回肠春。"}