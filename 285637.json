{"id":"285637","title":"贺新郎·一纸从头读","dynasty":"清代","author":"李慈铭","text":"一纸从头读。正灯前、东风猛撼，狂花盈屋。差喜故人犹健在，留得空山歌哭。还苦耐、吟诗穷独。覆卵倾巢都不计，只虚名、抵死争残局。期老享，文章福。城南当日同追逐，最难忘、徐公风貌，鲁生高躅。嚼舌堂堂传骂贼，恨血千秋埋绿。更惨绝、横流湛族。憔悴儒冠差不负，问斯人、九地谁能赎。还忍听，山阳曲。"}