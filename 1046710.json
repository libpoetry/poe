{"id":"1046710","title":"次韵晋陵吴秀才传见贶","dynasty":"宋","author":"刘摰","text":"道卿诗思清如水，披衣霜夜吟寒星。意深调苦悲万古，平明寄与钟子听。北窗病客爽心骨，若饮甘露枯肠盈。嗟夫世故玩形器，智者营役奔风霆。区畛大小各尔志，不可慕者鸿冥冥。吾于世珍粗有觉，未逢烛理瘖不鸣。短篇讲好聊写意，弱赵安敢当秦兵。"}