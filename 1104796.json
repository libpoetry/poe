{"id":"1104796","title":"再和易后韵为前韵六首","dynasty":"宋","author":"卫宗武","text":"多公苦嗜吟，殆类书痴窦。水火燥湿仝，一见欢如旧。七步未为敏，百篇可立就。咀嚼牙颊香，氤氲满襟袖。浑浑乎其来，势若瓴建溜。黑不待黔乌，白不待浴鹄。天分既超卓，能消几学术。飘飘霞外姿，瞳方而发绿。满腹贮古书，咳唾可袪俗。冲气以为和，阳春散晴旭。妙语来翩翩，赓句惭草草。一鼓再则衰，气痿肠亦槁。诗不造风雅，可观徒小道。书能破万卷，篇章自然好。浅学无根源，易涸如潢潦。西风叶满庭，攲枕听鸣雨。悽然百感生，愁绪未易数。思昔咏干旌，良马素丝组。今为白屋夫，低头拜官府。犹喜七十公，可免差科苦。欢犹程孔交，来匪张范约。岂但授馆粲，雅与同丘壑。我圃三径荒，几年负杯酌。秋叶与春花，今幸复还昨。园丁报新阳，早梅红破萼。欲绝子期弦，肯鼓齐门瑟。谏官不足为，孰可浼少室。然当展素蕴，佐主为召毕。志在泽斯民，思与邹轲匹。难作遁世翁，江梅有佳实。"}