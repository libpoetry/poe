{"id":"52177","title":"闽关水吟","dynasty":"明代","author":"张以宁","text":"闽关之水来陇头，排山下与闽溪流。闽溪送客东南走，直到嵩溪始分手。客居溪上云几重，乌啼月出门前松。天风吹云数千里，飘飖直度长江水。清淮浩荡连黄河，碧树满地黄云多。梦中长记关山路，陇水潺湲似人语。觉来有书不得将，海潮不上嵩溪阳。平原春晚生芳草，杜鹃声里令人老。行人归来动十年，潺湲陇水声依然。安得湘弦写呜咽，弹作相思寄明月。"}