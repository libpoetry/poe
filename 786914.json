{"id":"786914","title":"题兰亭曲水胡图贤诗序后","dynasty":"清","author":"牛焘","text":"元风扇正始，大雅竟沦委。芦苇未渡江，清虚崇佛氏。空宗论篇翰，浮词托名理。祖尚自王何，孙许蹈其轨。风骚体一变，清谈何绮靡。群贤四十二，兰亭宴曲水。赋诗永言怀，恣意尚诘诡。慷慨王右军，中流挽骇驶。临深抒寄托，无人会厥旨。诎彼齐彭殇，诞其一生死。千载感斯文，高尚谁比拟。惜为书法掩，昭然误遗此。"}