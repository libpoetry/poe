{"id":"666055","title":"九日同剑川诸子登马坑诸山望九峰道南祠记事","dynasty":"明","author":"郑善夫","text":"南平县北重阳至，强起登高风雨朝。乌帽黄花修旧事，风流人物忆前朝。东南形胜山川固，闽粤衣冠气象饶。千树早霜寒自积，一潭秋水澹相摇。汉王俎豆还宫庙，刘守勋名已寂寥。群盗檄书随处满，万方兵甲几时销。年荒白昼三军噪，日远黄堂五马骄。病后故人俱杳莫，幸然胜事不萧条。人兼邺下何须避，谊重淮南定见招。青眼岂辞鹦鹉盏，白袍更上木兰桡。四贤道近源流断，双剑龙潜岁月遥。桂树丛生江草长，不妨志士遁渔樵。"}