{"id":"1252477","title":"漫成","dynasty":"元末明初","author":"杨维桢","text":"四十已过五十来，白日一半夜相催。劝君秉烛须秉烛，七十光阴能几回。西邻昨夜哭暴卒，东家今日悲免官。今日不知来日事，人生可放酒杯乾。徐家园里野莺啼，张家楼头客燕栖。千金买宅作邮传，何处高垣大字题。铁笛道人已倦游，莫年懒上玉墀头。只欲浮家苕霅上，小娃子夜唱湖州。小娃家住白蘋洲，只唱舍郎如莫愁。风波不到鸳鸯浦，承恩曷用沙棠舟。"}