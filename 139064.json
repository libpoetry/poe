{"id":"139064","title":"述怀·我爱白乐天","dynasty":"宋代","author":"吴芾","text":"我爱白乐天，千载共称贤。行年七十五，奄忽遂溘先。我爱范忠宣，一代名德全。年龄甫至此，亦复成弃捐。二公虽已逝，四海至今传。顾我百无事，幸及二公年。今夏疾疢作，已分归黄泉。偶然得无事，固荷天见怜。但我有一语，恰欲与天言。有生则有死，如行者言旋。我是久行客，亦自应息肩。念人处一世，动为世网缠。开口罕欢笑，触绪多忧煎。纵使至百岁，终困尘俗缘。不如早瞑目，庶以全吾天。是非与宠辱，总不到我前。一心亦安静，却得返自然。况我办归计，久已止新阡。"}