{"id":"1065819","title":"蜀人宋衍蚤孤母去力学取科第遂获见母盖自蜀至许六千馀里声迹不至逾二十年感叹兹事以送其归","dynasty":"宋","author":"苏过","text":"绿槐染衣芦作鞭，朝骑骏马下九天。人为君荣君未喜，我家剑南亲万里。四岁儿啼母不知，肺肝欲裂悲语谁。不如读书期有立，可以藉手荣吾慈。白云怅望天一方，颍水之北嵩之阳。君王一日亲试策，阿兰不愿尚书郎。里门下马人争看，对泣相持行路叹。版舆归侍锦江头，戏彩重偿龀与丱。"}