{"id":"635535","title":"呈樊学院晦庵三十二韵","dynasty":"明","author":"成鹫","text":"圣治法唐虞，明良协典谟。股肱隆委任，声教务覃敷。五岭承天眷，三台耀斗枢。九重申简命，多士仰鸿儒。閒气钟蚕僰，清风溯马湖。尚书诒燕翼，继体执金吾。报国惟忠孝，传家有范模。文孙绳祖武，国士起天衢。释褐琼林宴，传胪玉殿趋。木天凭起草，渠阁属操觚。道德踪伊雒，文章绍董狐。两衔丹凤诏，重佩玉麟符。丙岁持衡鉴，秋闱起滞濡。重离欣继照，万汇快昭苏。返命天颜喜，闻风物望孚。居诸俄十稔，往复载前驱。士习由师帅，文风赖植扶。輶轩专节钺，冰檗绝苞苴。憩茇留棠荫，旬宣极海隅。殷雷争启蛰，合浦罕遗珠。藉藉驰清誉，谦谦逊硕肤。咨询穷草泽，拂拭遍泥涂。两返巡方棹，言寻出世徒。维舟问农圃，戒仆却传呼。握手怜僧老，谈心到日晡。交从文字密，禅爱性情孤。我本同枯木，生涯但守株。披来三事衲，赢得半生愚。天上青骢马，山中白首猪。云泥随去住，车笠且须臾。知有重来约，宁忘去路迂。明朝到韶石，曾记大通无。"}