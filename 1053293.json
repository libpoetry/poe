{"id":"1053293","title":"赠潘邠老秀才","dynasty":"宋","author":"释道潜","text":"去年云梦泽南州，为访太史尝淹留。东坡寒碧最佳处，恨不得子同遨游。今年庐山深且窅，感君忽来慰枯槁。溪月岩云亦有情，昨夜为君颜色好。飘飘绿发方妙年，图史满腹皆精研。挥毫应敌风雨快，咳唾落纸珠玑圆。广文英豪仅数千，逸群骥子谁与肩。男儿穷通故有命，劝子未宜嗟蹭蹬。丈夫盖棺事始定，他日雄飞雕鹗劲。草草论文未有涯，匆匆别我却还家。秋风更约通玄府，共访仙人卧彩霞。"}