{"id":"432838","title":"湖上","dynasty":"近现代","author":"俞长源","text":"兰桡过处埂莲开，湖上何辞日日来。欲访乾嘉诸馆榭，倚虹旧额卧苍苔。船从娇小见风流，但载欢娱不载愁。荡尽小秦淮一线，始知烟水作扬州。村家姑嫂作篙师，泽发缣衣半入时。狭水相逢成一笑，双双载得少年儿。虹桥过后又莲桥，风物轻盈未易描。我自抚舷无一语，满湖诗意付船摇。尽处清溪又一湾，徐园面对小金山。七分楼阁三分水，粉本湖山是此间。画船都为薄曛留，檀板红牙唱不休。未必繁华系明月，夕阳也是好扬州。"}