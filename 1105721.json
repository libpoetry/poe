{"id":"1105721","title":"次韵韶美送刘夷叔二诗 悼夷叔","dynasty":"宋","author":"王十朋","text":"蜀山高岩岩，英物世非少。青藜卯金子，高步绝云杪。思苦鸣辄悲，词深谊难晓。知音有古人，纸上自倾倒。我昔贤关游，相逢粲衣表。东归拜言赠，箧笥至今好。重来已鬼录，魂魄蜀天渺。蓬山访高躅，空舍不停绕。定寻穷孟郊，相酬类双鸟。莫作人间来，世路转难拗。西南有佳士，岷峨秀匈中。标高语更妙，写出岷峨容。青天道路难，冥冥慕蜚鸿。翩然下人间，海阔洪涛舂。寻幽入禹穴，杖屦谁相从。万卷蟠腹笥，一榻眠禅丛。时来访予语，自愧贤非戎。世态冷处薄，交情淡中浓。去岁鉴湖别，分甘老岩松。行藏果谁使，离合情无穷。田园有深约，耘耔当自充。异时瓯蜀间，林下见两翁。"}