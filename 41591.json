{"id":"41591","title":"别南海宾化侯诗","dynasty":"隋代","author":"江总","text":"石关通越井。蒲涧迩灵洲。此地何辽敻。羣英逐远游。高才袁彦伯。令誉许文休。悠焉值君子。复此映芳猷。崤函多险涩。星管壮环周。分歧泣世道。念别伤边秋。断山时结雾。平海若无流。惊鹭一羣起。哀猿数处愁。是日送归客。为情自可求。终谢能鸣鴈。还同不系舟。其如江海泣。惆怅徒离忧。"}