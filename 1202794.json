{"id":"1202794","title":"水龙吟 寿陈节斋","dynasty":"元","author":"王恽","text":"倚天望汉台高，骞腾便到烟霄上。一时殊遇，风云俪景，元龙豪爽。刚断冰清，风流却有，东山雅量。道十年京洛，棠阴遗爱，人如醉，春风酿。一点德星回照，光浮动、太行千丈。戟门春静，人安事简，功余保障。燕寝香凝，不妨时在，骚坛吟赏。为使君预泛，凤池春浪，寿金华相。"}