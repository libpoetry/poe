{"id":"944180","title":"检旱望磕山","dynasty":"宋","author":"陈造","text":"长涂并江沙，我行颇寂寥。登高望西南，群山如涌潮。崩腾势相排，又如群马骄。磕山乃孤峙，坐受群山朝。云斜复烟横，助尔干碧霄。虚气信所聚，神物不汝遥。有龙窟其趾，贝珠丽宫醮。丰凶执其柄，祷襘走黎苗。胡为今兹旱，不能泽枯焦。史巫岁纷若，无乃徒嚣嚣。奔驰吾得辞，未救民腹枵。问龙当厚颜，深池卧逍遥。"}