{"id":"1110714","title":"和颜长官百咏 山居","dynasty":"宋","author":"朱继芳","text":"春到寒荄总向荣，药苗旋种亦初成。山翁幸自无谁识，可要山中宰相名。空山薇蕨供清斋，世事悠悠不挂怀。梅溽得风醒午枕，竹阴转日上南阶。白云缥缈野人家，丹事年来渐有涯。不与世人争岁月，却将椿菌勘南华。宿雨初乾一杖藜，欲呼渔艇访前溪。碧桃花落无寻处，惆怅人间日又西。半屋云霞与鹿分，两株古木正当门。野花自落东流水，坐对青山酒一樽。好山当户四无邻，似是秦时采药人。千百年间天地里，不多不少一闲身。宿世仙家十二楼，误婴时网未深愁。浮丘辈行如相觅，骑却紫云归去休。种药千畦手自锄，年来渐喜识人疏。等闲旋点黄金卖，莫讶家无檐石储。矮窗攲枕看朝荣，老觉迎逢礼数生。来往颇知麋鹿性，寒暄不会俗人情。拥树溪云迷近远，低檐山果乱红青。莫言身外都无事，早晚焚香看道经。"}