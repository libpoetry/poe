{"id":"1048079","title":"石女冢","dynasty":"宋","author":"袁默","text":"君不见湘江不流湘水清，悲风愁雨能无情。灵妃宝瑟声未绝，九疑云锁苍梧深。又不见霸陵路入新丰道，顾念邯郸意悽恼。夫人鼓瑟君为歌，北山为椁吾将老。古来死者不胜计，历历道旁犹可记。人言梁女好鼓瑟，琴心未许人知意。高山流水声已虚，想像当时足幽思。九原可作谁与归，秋风萧萧草凄凄，邱墟之下多狐狸。"}