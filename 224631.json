{"id":"224631","title":"和徐中丞容斋旧泰山一百四韵贽见","dynasty":"宋代","author":"王奕","text":"蹇予铅椠生，角角鸡鹜食。青衿学校身，白发书传癖。万卷老边笥，一区守雄宅。媚俗懒低眉，慕古展长揖。少年涂抹技，志愿靡终丝。几载拂高驼，苍梧与西极。开云上衡山，景仰昌黎伯。史记在山川，遐踪喜驰轹。望岳企少陵，吟岱拟太白。惜哉阻关河，游齿朽尘屐。悠悠邹鲁心，坐见岁月历。雩坛想风沂，恨天沃焦膈。文理思楷林，手植槐桧柏。虽难陋巷回，岂不束带赤。髫年诵鲁论，掩卷望天级。神哉六鳌转，一夜混藩国。驱车上金台，卿相去如织。逐日未化邓，心血自撞激。既惭西山夫，尚堪东鲁客。心旌久摇摇，梦寐在屋壁。忽逢缑山仙，扶我玉川腋。百拜揖温良，叙此宇宙隔。秋丁杏坛下，展膝陪丈席。三圣长幼间，樽俎见徐疾。翌朝谒林墓，稽首龙门跸。大庭与尼山，历历抚遗迹。书肠廓鄙吝，若有鬼物擘。慨思今何时，文轨混南北。春秋一太极，鸿蒙再开辟。草木复甦鲜，川原尽疏涤。燕赵与秦陇，可以劲气吸。岂无中原学，共此浩荡臆。扶舆久郁翁，一发定无敌。倘不登岱宗，何由俯鹏翼。遂偕二三子，崎岖历阡陌。搴裳涉五汶，揫爽薄吟锡。扪参上天门，四海同一碧。偃然帝孙尊，不放寸山出。南衡走奴隶，西华失名额。中宵展红输，万有破元关。玉女毓渊泉，流作圣贤泽。正气吐长林，不与籙俱讫。洛阳帝王所，兴废每不测。尼峄香火期，未可限千百。伛指登封君，令人重惊栗。金丸互巧惛，何异雉卢掷。丑哉骊坑人，终然化豝貉。刻心假碑篆，侥幸脱经兀。岂知觐岳心，正在述方职。登望虽殊时，圣狂不可域。吟人类夸誉。谁复论顺逆。北方豪杰地，罕见吾其惑。游览下山来，低眉恣搜索。或采之道途，或求之方册。或咨新少年，或质古碑刻。挑包到东平，得士仅六七。在昔遗山翁，盛美信难匹。一笑洗簪腻，临风倚孤节。泬寥大雅余，古调寄篇什。东南十年间，往往家有集。想今在斗牛，安得挹苾。西方有许平，金陵不可袭。翼翼望考亭，直欲跬步陟。四书门户正，蹊径扫曲笔。阎侯上界仙，尘溘聊暂谪。中兴圣人居，光焰出晦室。亦有河汾翁，杜门守贞德。深林见孤熊，狐兔尽驱辟。淮阳遗一皓，留以镇东邑。复斋上玉楼，往恨抱万亿。蜂蝶不作双，未暇采纖悉。卓有容斋翁，夜光难自匿。弦鸣风雁落，孰御箭锋急。所谓鲁君子，于斯信可必。今古太山吟，谁不媚封续。投崖匹夫勇，亦有夸介石。雄文痛麾扫，与岳竞碕磔。一指回万军，众质出孤戟。古诗三百篇，无邪是真识。余子月在云，乍明而乍蚀。我来见长篇，楼下卧百尺。夫乃面余人，又复产今日。文采起具瞻，岩岩师尹赫。北风尽化枳，独此见佳橘。橘中有仙翁，可望不可摘。试把珊瑚钩，轻拂蛟龙脊。冯夷坐幽宫，海若不敢斥。方壶灵山高，借我寸阶立。从今孕仙气，倘可绝尘粒。兹行类南鹏，九万始一息。越人初适齐，语笑遗大国。道无倾盖程，握手论畴昔。畏刖不三献，荆璞徒自戢。举蔑置堂上，更仆数一一。保社多吟鸥，望归心未释。春风吹客衣，臂羽不可絷。愿勿距互乡，引手肃之入。招贤自隗始，敢谓崇台岌。人皆笑麾墙，吾独喜入室。他时报国士，岂必在炭漆。定有双白璧，照我羁穷色。山东出相地，驿召在目即。乾坤愈浩荡，人才宁促迫。"}