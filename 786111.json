{"id":"786111","title":"病中纪梦述寄梁任父 其一","dynasty":"清","author":"黄遵宪","text":"阴风飒然来，君提君头颅。自言逆旅中，倏遇狙击狙。闪电刃一挥，忽如绛市苏。道逢两神人，排云上天衢。此挹《蹇民》袖，彼褰烈士襦。邂逅哭复歌，互讯今何如。君言今少年，大骂余非夫。当服九世雠，折棰笞东胡。逐逐挥日戈，弯弯射天弧。孰能张纲罗，尽杀革命徒？汝辈主立宪，宁非愚欲迂。我方欹枕听，鸣鸡乱惊呼。残日挂危檐，犹照君眉须。遥知白日光，明明耀子躯。子魂渡海来，道有风波无？蛟螭日攫人，子行犹坦途。悬金购君头，彼又安蔽辜。在在神护持，天固弗忍诛。君头倚我壁，满壁红模糊。起起拭眼看，噫吁瓜分图！"}