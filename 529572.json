{"id":"529572","title":"席上联句限韵送沈仁甫宪副陕右","dynasty":"明","author":"陆深","text":"鸾坡新拜命，柏府更乘骢。别路风烟隔，离筵臭味同。关河回远使，冰檗奏肤公。大华群峰削，昆明一鉴空。长城韩范在，丽藻古今通。共羡恩袍紫，何忧塞火红。朱轮常带雨，玉节遍观风。威动三边士，名传五尺童。往年资砥砺，今日见英雄。圣主方虚席，王臣仗匪躬。"}