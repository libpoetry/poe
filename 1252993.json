{"id":"1252993","title":"梅花七绝句","dynasty":"元末明初","author":"刘基","text":"风林凋尽碧琅玕，的皪梅花好自看。霜白月明残雪夜，一枝危拂斗杓寒。群山积雪惨晴曦，石裂玄冰万木披。不是孤芳贞不挠，阳和争得上枯枝。紫府仙人萼绿华，暂抛琼苑到天涯。断魂应化为蝴蝶，夜夜归来阿母家。稀疏寒玉小楼东，骨冷魂清五夜风。惟有翠禽怜寂寞，一双相倚月明中。蕊宫仙子愧云鬟，姑射神人薄鍊颜。借问高标谁得似，白头苏武在天山。琼跗玉叶两依依，摇落空山物色微。青女不知幽独意，忍寒犹自妒芳菲。微阳稚绿未能还，四海昆虫总闲关。只有梅花见天意，先将春色到人间。"}