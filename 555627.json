{"id":"555627","title":"圜士送别次巽峰韵","dynasty":"明","author":"杨爵","text":"秦山越水各东西，多难相逢慰我思。握手不堪忽别去，还将夙愿与君期。我思故人不可见，颠沛终能慎所之。翻覆眼底都忘却，旷然一笑破愁眉。几微常向静中察，立身难最解真颐。多歧荆棘妨步履，始知世路有险夷。百死一生淹岁序，焚香日夜对包牺。得君开我心迷谬，感悦还惜邂逅迟。困阨既非人自取，各安天命复何疑。他年如得走闽海，钓台高处揖岐嶷。"}