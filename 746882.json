{"id":"746882","title":"拟赠晋江御史陈公","dynasty":"清","author":"黄文琛","text":"皇帝二十有三祀，岁在癸卯月建已。万人一口呼太平，欢动朝廷真御史。御史献言职所司，以言得罪焉敢知。伤威纵敌愤所切，高位可复贪牖尸。一封朝奏天子圣，贵人惨懔惊名姓。我皇大度古来无，特蒙褒许更成命。爱公宿学慕公久，心倾此事尤頫首。公昔释褐岁壬辰，九重忧旱求直臣。謇辞论列刘给谏，先贤后哲同超伦。眼中再见朱云人，延英但少张将军。魏公妩媚作何语，沈沈温室不可闻。公身决为当世用，公文岂独吾曹诵。更须湔剔谋本根，廓清六合安鸾凤。"}