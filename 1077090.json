{"id":"1077090","title":"用韵赋梅花三首 其三","dynasty":"宋","author":"李纲","text":"云山缥缈烟水村，嫣然顾我惊离魂。凝情不语自脉脉，旅愁易感方昏昏。我家梁溪富泉石，雪里数株开北园。天涯相见一笑粲，玉色不减当时温。为君清夜不成寐，月落已见东方暾。会栽千树遍绿野，岂羡五柳垂衡门。临风三嗅长太息，欲辩此意还忘言。何当归去老三径，携幼入室酒盈樽。"}