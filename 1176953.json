{"id":"1176953","title":"候夜行师七唱 其四","dynasty":"唐","author":"陈元光","text":"戍楼西北望皇家，夏永南征岭海赊。殿阁凉生梅浦雨，葵柳红映锦江霞。侮凌烽火心如水，变幻风云眼未花。犀照湖花消魍{鬼象}，龙呈剑气射虚邪。赤鸟黑马流红汗，绿柳金莺冒翠华。淬砺戈矛寻石上，沉浮瓜李戏江涯。蕙兰纫佩生香满，荷芰缝衫御暑嘉。较斧开林驱虎豹，施罟截港捕鱼虾。火田畬种无耕犊，阴隙戎潜起宿鸦。夜析重门防暴客，三更三点尚排衙。"}