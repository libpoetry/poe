{"id":"1130472","title":"偈十首","dynasty":"宋","author":"释慧晖","text":"外罢诸缘绝言语，内无喘息合幽玄。心如墙壁忘功处，以入道源空劫前。一回转意光，千里绝情方。悟后梦醒后，孤然坐古堂。少而可努力，老而可歇心。都卢懒万事，双眸泪湿襟。直下拨开木上座，蓦端握却毫长老。衲僧气宇乾坤外，一夜寒冰通体到。玉人深睡澄潭妙，石汉眼开花岳笑。不是今朝新发悟，三生大定了知少。一回得妙，二度忘妙。急急归云，堆堆白云。别增真照，殊出月照。芬芸百花，馥郁红花。春窗暖笑，破家好笑。人间无佛时，早是如来机。世界无尘境，新看深妙奇。若具此眼，便人天师。忽有这汉，何用拟议。定林只履，天台楖?。鈯斧住山，横担镔铁。独有云床老胡僧，徒见夜中天上月。目前无极分外心，少室花容是妙诀。正偏融融而路断于鸟道之表，君臣堂堂而容俨于玉殿之中。到底难说，妙处绝同。别得傍道，见万年松。皎皎而月澄，岭上之孤松。凄凄而风渡，半夜之空中。深深也妙诀，自坐少林之峰。了了也真气，元居虚谷之功。"}