{"id":"760074","title":"百字令 次廖伯鲁韵","dynasty":"清","author":"丘逢甲","text":"峤南人物，问当今谁是曲江风度？万劫不磨雄直气，空剩屈陈词赋。秦戍哀云、越台吊月，愁听秋虫诉。南宗未坠，菩提何碍无树？历历弹指光阴，论橙品荔，乡味将人误。潦倒英雄成末路，饱领凉情热趣。倒海浇天、剖云行日，梦里留奇句。功名尘土，浩歌还谱朱鹭。"}