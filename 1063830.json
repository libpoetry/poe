{"id":"1063830","title":"次韵周达道运句二首 其一","dynasty":"宋","author":"释德洪","text":"问人欲买山，便应知官情。诗眼艳秋水，袖手望空青。家蓄不贪宝，寸田常自耕。永怀柴桑归，悠然见真诚。不甘口腹累，折腰求乳腥。偶题五字句，醉墨半攲倾。麒麟入图画，鼎彝书姓名。何如瘿瓢中，独酌郎官清。鸟啼春寂寂，院静花冥冥。悬知睡足处，衾暖纸窗明。"}