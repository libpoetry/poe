{"id":"721150","title":"次答汪鐏石","dynasty":"明末清初","author":"何巩道","text":"世事从来半似棋，惊乌长绕向南枝。轻寒已觉裘先敝，习懒真惭股未锥。萍在水边难久住，雁逢秋到忍相离。粤台自有明明月，作赋无劳宋玉悲。欲向东流问所之，十年踪迹总如斯。不堪何点归山日，正是汪伦送我时。海国上书谁为报，布衣投笔自成悲。天涯此去茫茫路，指出迷津是我师。"}