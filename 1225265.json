{"id":"1225265","title":"春雨晚潮图","dynasty":"元","author":"吴师道","text":"昔年曾看钱塘潮，龙山山下乘春涛。中流回首洲渚变，孤塔不动青崖高。云昏水暗雨阵黑，雪喷电转潮头白。浙江亭远乱帆飞，西兴渡暝千花湿。空江茫茫魂欲断，归来十年惊复见。浩荡东风满画图，淋漓海气飞人面。春深故国芳草生，鸱夷遗恨何时平。重游吊古惜未得，掩卷歌罢空含情。"}