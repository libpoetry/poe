{"id":"184694","title":"赠阎德夫参议","dynasty":"宋代","author":"曾几","text":"阎公才气人无敌，列星官曹声藉藉。青云垂上却回头，笑说乡邦富泉石。问君功业男儿事，禹重寸阴轻尺璧。及身强健不勉旃，汲汲东皋恐非策。答云种木须十年，种得成阴已头白。是以江滨五亩园，拄杖芒鞋日经画。即今台榭数十处，花竹谁能计千百。是中便足了一生，颇觉轩裳总无益。我闻此语为惊叹，耆境之间真迫窄。元无三径可就荒，乃知贫过陶彭泽。想君舒啸东皋上，不但渊明心莫逆。神交又得王无功，一饭何尝留俗客。未妨献纳云台表，著绣昼行寻履迹。会当称是好林塘，门对诸峰一区宅。"}