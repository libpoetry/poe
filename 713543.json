{"id":"713543","title":"哭内子王华姜 其二","dynasty":"明末清初","author":"屈大均","text":"阿母年七旬，哭汝声摧裂。当食不能餐，喉间日哽咽。念尔万里身，艰难历胡越。暑雨及祁寒，驰驱不暂辍。关中积高府，风气多惨冽。我性不能寒，疏理畏风雪。鹧鸪向日飞，桂华以冬发。自返南州来，中怀少郁结。汝亦乐土风，所愁独炎热。海氛多毒淫，腹痛成夭折。仓皇医未来，瞥已电光灭。"}