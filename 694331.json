{"id":"694331","title":"八年春部书复至顾别驾以两司之命来劝驾用旧写怀韵赋诗见示答之","dynasty":"明","author":"陈献章","text":"恰恰啼莺初变树，翩翩官骑忽穿云。杯觞花底香迎客，鼓笛楼前闹送君。老态一时都共见，公歌三叠敢相闻。白头空有丹心在，此望天遥感恋勤。名教可尊谁敢后，少年空有气凌云。得终残喘留将母，直拟孤诚死报君。俗变唐虞今日计，德高尧禹万方闻。太平何处无歌颂，卧听蓬莱击壤勤。"}