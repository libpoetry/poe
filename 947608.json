{"id":"947608","title":"赠高待聘","dynasty":"宋","author":"陈藻","text":"待聘先生二十六，弟子满堂脩几束。下床一面月几千，有客市廛钱别录。为儿不诵杞菊篇，举箸欠鱼须要肉。老夫弱冠奇一秋，飘零来问君平卜。先生称我有隽才，满县青矜皆拭目。一日仅能赴三饭，折简叩扉知几幅。今夜酒移明夜醉，凌晨乞展黄昏速。四边延我入师席，席则有馀身不足。高子行年已若干，更度四期心从欲。月钱祗直晓点心，薪蔬尽此携儿畜。抱书谁肯访吾门，看君有是犹沾禄。井泉比旧百倍深，汲人绠短无麻续。时去技精分愈穷，时来浅学难逃福。贩商射利偶赢馀，便诧巧谋能润屋。莫待黄金当散时，舟车到处遭颠覆。"}