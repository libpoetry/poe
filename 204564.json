{"id":"204564","title":"送文政禅者·古有焦桐音","dynasty":"宋代","author":"释重显","text":"古有焦桐音，听寡不在弹。古有阳春曲，和寡不在言。言兮牙齿寒，未极离微根。弹兮岁月阑，未尽升沉源。少林几坐花木落，庾岭独行天地宽。因笑仲尼温伯雪，倾盖同途不同辙。麟兮凤兮安可论，许兮巢兮复何说。秋光澄澄蟾印水，秋风萧萧叶初坠。送君高蹈谁不知，如曰不知则为贵。"}