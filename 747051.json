{"id":"747051","title":"芸台先生邀游石门洞","dynasty":"清","author":"陆耀遹","text":"侍郎济胜称绝伦，翩然携客来石门。白云亭亭若相待，欲出不出岩光屯。板桥数折达山麓，石径往复重崖分。平林新雨气萧爽，瑶草琪花自森长。仙人元鹤不可亲，空里珊珊玉声响。崇岩倒影惊奔湍，仰见匹练飞林端。瓯江东来剪高浪，洒作晴雪倾层峦。我支疏筇倚风影，水气落润春袍寒。云根峨峨净无土，十仞危崖竞摩抚。谢公屐齿惜未来，石上题名更谁数。赖有新诗纪胜游，山灵呵护珍千古。间禽催客啼夕阳，岩花欲落春水香。回看暮霭足余恋，水声激激山苍苍。"}