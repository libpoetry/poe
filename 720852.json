{"id":"720852","title":"松鹤吟","dynasty":"明末清初","author":"张凤翔","text":"养禽贵养鹤，种树贵种松。鹤本辽阳仙，松本徂徕公。君家老鹤白如雪，万里飞翔乃所悦。君家老松青如山，百围偃蹇那可攀。鹤兮鹤兮时高举，上寥廓兮下沧渚。西过悬圃啄青泥，不逐鸱鸮争腐鼠。松兮松兮但孤撑，蟠后土兮参青冥。历谙寒暑百不变，肯与桃李争浮荣。呜呼此松与此鹤，阅世千年但如昨。"}