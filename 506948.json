{"id":"506948","title":"送大尹谢仲廉之沙县","dynasty":"明","author":"杨荣","text":"东风吹花舞晴雪，正是京华夏初月。上林日暖散莺声，似与行人送离别。翩翩凫舄出九关，一尊酒尽添朱颜。丈夫慷慨别知己，仗剑宁辞行路难。忆昔君初擢科第，际会风云多意气。绣衣绚綵立青霄，白简飞霜侍丹陛。岂知利钝亦有时，得失往往常相随。只今承命宰百里，况是闽南风俗奇。喜君卓荦负高节，世态从教尚炎热。玉壶秋月烱虚明，金井寒泉自清冽。兹行正好展才猷，时将民瘼勤咨诹。夜深无犬吠村巷，春到有农耕绿畴。夫耕妇织各安所，比屋讴歌歌父母。三年报政著勤劳，伫见芳名同卓鲁。由来邑令任不轻，君行莫伤离别情。秋风若有燕鸿便，应好缄封遥寄声。"}