{"id":"1127113","title":"题马当山鲁望亭四首 元亮","dynasty":"宋","author":"黄庭坚","text":"马当一曲孤烟，人物于今眇然。不见绕篱黄菊，谁收种秫圭田。鲸波横流砥柱，虎口活国宗臣。小屈弦歌百里，不诬天下归仁。不见鲁公断石，谁家为础为杠。笔法锥沙屋漏，心期晓日秋霜。笠泽道人高古，文章白发萧条。欲问勒铭遗墨，应书水府鲛绡。"}