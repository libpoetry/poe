{"id":"743446","title":"夜起步月偕妇王采薇","dynasty":"清","author":"孙星衍","text":"残香掩空衾，出户夜凄绝。云背度月来，花梢逗烟出。幽行过篱影，微步上庭樾。婢仆各已眠，虚扉尚开豁。园空息群动，露响下林末。众青多争肥，艾气自孤发。各怀幽栖愿，颇欲避白日。君疴遂侵肺，我愁自沦骨。怪鹏藏深柯，长声竖惊发。回瞻虚帘下，镫冷小虫密。何时入名山，共子著书毕。"}