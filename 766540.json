{"id":"766540","title":"石湖仙 竹里王芑亭索题槐花吟馆图，用白石体赋之。","dynasty":"清","author":"黄燮清","text":"丁溪烟树。指新翠沈沈，摇漾书户。曾记五年前，棹扁舟、桃源问渡。一枝闲借，每小憩、绿天庭宇。销暑。警乱蝉、几点疏雨。当时惭云照海，睡醒来、犹闻战鼓。富贵南柯，待觅封侯能否。让与诗人，醉吟茶语。自成仙府。帘卷处。斜阳淡衬花谱。"}