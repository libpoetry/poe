{"id":"431554","title":"浣溪纱 五月八日夜书三首","dynasty":"近现代","author":"卢前","text":"暴雨狂风了却春。褐衫枭相旧天神。米兰乞命汝何人。十万军容如泡影，二三子不作降臣。倒悬犹是宰官身。囊底伦敦探手回。气吞世界尚惊猜。花旗已出受降台。卐字何曾飞赤塔，一身先自付黄埃。戈林鼠辈本非材。百战成功万骨枯。墨西徒党尽成俘。裕仁今日亦穷途。切腹原知俄顷事，反攻苦望自由区。吉坡车子满郊衢。"}