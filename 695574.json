{"id":"695574","title":"送陈景瑩应试三首","dynasty":"明","author":"林熙春","text":"圣朝求仲举，世业鲁遗编。国士推高第，书生正少年。三投怀白璧，万选属青钱。珠勒装行骑，乘风快著鞭。韩江尊酒别，千载慰襟期。佳期弥天近，雄文特地奇。正堪驰骥足，未许恃蛾眉。秋月乌号响，穿扬第一枝。彩笔翩翩动，龙光夜色高。扶摇临大海，睥睨破秋涛。城上搏羊角，台中折凤毛。联镳应献赋，珠玉任挥毫。"}