{"id":"346903","title":"拜星月慢·本意","dynasty":"清代","author":"彭孙遹","text":"蓉炷初煎，花冠重整，小院四垂空碧。徙倚风前，听铜蠡清滴。凝眸处，试问渡河人去，窃药人归何日。霄路迢遥，抱幽辉终夕。正中庭、夜永无行迹。更难禁私祷偏羞涩。早是声喘频呼，吹麝兰气息。坠金虫手自梳蝉翼。恁时光、莫道窥颜色。只影儿、袅袅亭亭，尽销魂也得。"}