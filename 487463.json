{"id":"487463","title":"北游诗十八首 其十四 结客行与晋陵吴生","dynasty":"明","author":"张元凯","text":"韩魏饶奇节，齐楚多辩智。经学不足谋，结客非声利。一言可借躯，万乘宁夺志。虞卿急穷交，敝屣卿相位。田生耻人疑，对客刎何易。岂为颜面情，謟笑取容媚。吾友延陵生，独抱千古意。昔我困奸雄，三年两下吏。邹阳不上书，张俭身何寄。良朋每永叹，维子忧心悴。不有匣金来，徒令怀璧坠。谷风世道凉，浮云然诺弃。长揖谢斯人，激烈尊前泪。"}