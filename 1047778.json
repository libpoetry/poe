{"id":"1047778","title":"与善果师游石堵","dynasty":"宋","author":"沈辽","text":"秋风日已佳，幽寻欲谁与。邂逅得佛子，逍遥临石堵。江南气候晚，九月始无暑。木叶乍陨霜，川原新濯雨。乔松转山路，中天揭华宇。由来安禅寂，不当混泥土。侵寻得幽步，周旋闻密语。芥蒂同一生，天地同一旅。欢戚自流转，悠悠意何补。倦羽息深林，游鱼依夕渚。吾生幸无事，陶然知所处。日晏坐北轩，何用论今古。"}