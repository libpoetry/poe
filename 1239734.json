{"id":"1239734","title":"渔父篇赠瞿敬夫","dynasty":"元末明初","author":"徐贲","text":"君本烟波一钓徒，载得全家入五湖。耽诗每笑唐高士，致产能轻越大夫。往来不向州城住，朝泊西岩夜东渚。笔床茶灶何用将，篷底惟留钓鱼具。第四桥头春水多，朝朝暮暮自经过。绿蓑常带桃花雨，白桨频翻荇叶波。春风秋月年年好，铜斗歌中鬓华老。閒愁总在醉中消，乐事从教行处少。但取鱼来不论迟，黄粱绿竹手亲炊。饱时把钓醒时唱，世事于君定不知。"}