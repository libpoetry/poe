{"id":"42956","title":"读孚若长歌即席赋赠仍用孚若原韵","dynasty":"清代","author":"陈维崧","text":"霆轰电掣，算君才真似，怒涛千斛。百感淋漓风骤起，劈裂满堂桦烛。公醒而狂，人憎欲杀，抵鹊何须玉。春衫老泪，鲛珠瓣瓣堪掬。不记三十年前，灌夫使气，嚄唶惊邻屋。弹指蓬莱今又浅，短法可能长绿。诗酒前缘，莺花小劫，世事弹棋局。关山笛破，欲吹吹不成曲。"}