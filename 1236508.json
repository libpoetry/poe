{"id":"1236508","title":"仲秋休沐日同崇文僚佐汎舟游西山即事二首","dynasty":"元","author":"周伯琦","text":"西郊爽气薄西山，山下平湖水接天。十里香风荷盖浪，一川霁景柳丝烟。玉虹遥亘星河上，翠阁双悬日月前。壮观神州今第一，胜游何啻儗飞仙。藕花深处汎楼船，八面亭台绮绣连。晴鹜乱蒲迷弱缆，空蝉落叶和繁弦。蟹螯入手殽烝最，莲实登筵果品先。共倒碧筒宁惜醉，明时多幸侍甘泉。"}