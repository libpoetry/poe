{"id":"863029","title":"仙上人举进士过三十不第作诗曰男儿三十未有立人世百年徒自劳径拂衣削发为比丘今二十年矣精力甚健及将游天台既羡师行复自悔讼因其将行作诗纪之","dynasty":"宋","author":"王洋","text":"春风只解吹春花，灵根古木无生芽。玲珑拳石出万样，碧峰千仞藏烟霞。世间百事总如此，偶然感慨还兴嗟。上人本是龙门客，少小辞家来射策。可怜奇物未化神，却与凡鳞同点额。当时三十未为老，急电抽身能觉早。一投空迹二十年，留得诗肠至今好。我始与君同业书，明琼偶纪张双鱼。强将野鹤落樊圃，不与闲云同卷舒。君将风袖随烟霞，我独尘缘著冠屦。试问堂中老衲师，定见两人优劣处。天台风路埋云根，寒岩夜啸鼪鼯群。脱身也自不费力，未疑此心长羡君。他年邂逅云门路，不止分君一片云。"}