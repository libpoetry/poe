{"id":"787755","title":"宗太守招饮爱山台出图卷索题久未报也，是秋八月移守宁波为次东坡道场山诗韵成三首 其一","dynasty":"清","author":"许传霈","text":"东坡去矣空林麓，终古声名留厓谷。不逢汪丞说爱山，谁向高台策蹇足。且历兵乱日漫漫，鬼火昏黄蛇蝎盘。蒙棘丛生牵萝薜，龙鳞老化问松湍。天爱苍生斯人出，治周期月登衽席。湖边万顷桑绿地，浓接棠阴齐栽植。无何黛色压千鬟，笑对城南有无间。台成不日民通政，八百年后重看山。山灵爽气迎平旦，下雨崇朝黑天半。赋就长歌挥兔毫，惊披珠玉临风叹。"}