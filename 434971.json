{"id":"434971","title":"史遂良索诗","dynasty":"金末元初","author":"李俊民","text":"立身有道邦，谁似直哉史。流传百世后，各各异行止。许史有何厚，在汉势如彼。安史有何薄，在唐乱如此。人之贤与愚，皆为类所使。近从侪辈中，偶得一狂士。未能通一经，谓可拾青紫。时时出俚句，技痒不自己。只恐落调歌，难入知音耳。纵横言世事，不顾剌舌耻。焉知阮嗣宗，口不挂臧否。年高鬓如雪，乡曲所不齿。试与阿戎谈，咄哉犁之子。"}