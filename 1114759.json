{"id":"1114759","title":"送翟简卿制参赴南安","dynasty":"宋","author":"李曾伯","text":"渡江华阀尚毡青，人物林中早有声。官辙久更谙世路，边筹熟试洞戎情。整镳向阙人多羡，出幕持麾古所荣。盍为王言留禁闼，美才何止仅专城。自屈星屏佐碧油，艰危同济此风舟。平山杨柳留佳话，庾岭梅花想胜游。公到玉阶宜抗论，我寻画舸便归休。他时若访无真里，野水中间一白鸥。"}