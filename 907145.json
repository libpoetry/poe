{"id":"907145","title":"答严隐之","dynasty":"宋","author":"李复","text":"美树多来巢，确土无报耕。不问彼如何，但责己所营。闻昔荆有鸮，荆人恶其声。自荆将迁吴，鸤鸠止其行。尔欲人不恶，无若革尔鸣。鸣声尚犹尔，荆吴无异情。晋子父母邦，乡闾皆弟兄。踽踽异嗜好，遽云居齐城。齐虽山川殊，是非如晋明。己私不自胜，齐人安肯平。子行求吾诗，吾诗岂妄成。赠子当发药，期子沉疴轻。"}