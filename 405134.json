{"id":"405134","title":"己巳春日杂诗（录十六首）","dynasty":"近现代末当代初","author":"田遨","text":"堤后楼台杨柳风，堤前浊浪远连空。此间信是黄金角，万亩桃花照海红。少年有梦总拿云，壮岁痴情梦也温。莫道老来无好梦，宵宵突兀见昆仑。情天恨海放翁词，唱出人生缺陷悲。凑合自多老夫妇，一生厮守有谁知。不贪不吝但凭心，我为凭心误到今。一染书痴痴到骨，老犍相对坐弹琴。羚羊挂角迹难寻，岩壑无人偶一吟。数载疑团今始解，祇应云外證清音。筹款艰难费九牛，而今挪用自优游。人间莫怪黄金少，尽被仙人铸作楼。"}