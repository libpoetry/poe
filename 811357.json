{"id":"811357","title":"答叶季允见赠","dynasty":"清","author":"丘逢甲","text":"平生风义柳堂门，雄直依然粤派存。谁料南荒柔佛国，听松庐更有诗孙。万里飞腾志未乖，海山苍莽遣吟怀。他年岛国传流寓，诗屋人寻豆腐街。廿载风尘粤客装，?公山远郁苍苍。自来海外称诗老，更望佗城作故乡。劳赠才人绝妙词，天涯有客遍搜奇。独怜荒峤来相语，绝少韩陵一片碑。"}