{"id":"1115048","title":"己巳登玉峰亭二首","dynasty":"宋","author":"杜范","text":"与君携手上峦坡，多少尘襟尽刮磨。一鸟横边秋霭淡，片云归处夕阳多。潮来万里翻明练，山簇千峰列翠螺。此地不堪归去早，欠看明月涨金波。杖藜无事历危坡，一片清寒镜面磨。极目尽时知水阔，置身高处见秋多。此时不著登山屐，到处还成测海螺。遥想高人闲物外，故应不与世同波。"}