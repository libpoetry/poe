{"id":"782408","title":"母病","dynasty":"清","author":"戴亨","text":"伊昔生我时，家室遭颠倒。我父罹祸罗，我母誓不保。仓卒就长途，亲知惨避悄。余生甫二月，仲兄年周小。路险虑活难，存婴费襁褓。谋夺乘危机，纷纭甜言巧。曲折转柔肠，欲舍心懊恼。怀幼仲卧膝，病弱声微渺。车中严戒约，动息愁惊搅。憔悴抵贞番，黄沙抱荒草。家乡梦暂归，魂断哀笳绕。永夜坐长叹，月苦霜天晓。绝域无亲知，饥寒向谁道。更遇年岁凶，沟壑转瘠殍。力谋死中生，糟糠延昏早。饥困不得乳，沿求向邻媪。求之日以频，邻媪厌烦扰。儿哭母亦啼，儿饥母岂饱。手作口复哺，百计望儿好。此事幼不知，长听心如捣。欲报昊天恩，诗书奋雠讨。寒灯敌塞雪，情奔忘集蓼。一檄捧可干，冀亲长寿考。昕夕力不辍，摛词渐古藻。初试录黉宫，再试贤书标。三试擢礼闱，声名振矫矫。自分亦英奇，立可申怀抱。事竟与愿违，羁愁若笼鸟。三年饿病危，归省贫如扫。感叹复欷歔，儿成母亦老。四体抱病疴，骨立颜枯槁。省问儿心伤，沈痛迫中肠。含悲诘良医，蔘苓宜服长。蔘价贵如珠，且复无私藏。听之不能语，涕泪满衣裳。医问余何悲，欲答心怆惶。菽水且莫饱，安冀母病臧。人生能几时，白日行天忙。亲老不能养，亲病弮空张。吁嗟不肖身，何以齿周行。"}