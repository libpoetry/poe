{"id":"1252843","title":"对雨五首","dynasty":"元末明初","author":"王冕","text":"忧国频看剑，怀人独凭阑。野云秋共黑，江雨晚生寒。盗贼纷然起，军民未得安。相逢谁慷慨？随处说艰难。风雨秋冬接，乾坤昼夜同。正愁禾黍黑，况奈羽旄红。吴越民难处，江淮路不通。交游无定在，空想北归鸿。百草雨中死，群乌天际飞。风尘时变灭，世事日乖违。弘景挂冠去，少陵徒步归。丁宁剑歌叟，得酒且忘机。知少虑亦少，閒多病转多。干戈愁正切，风雨恨如何？华屋迷青草，玄门暗绿萝。凄凉无可奈，感慨动悲歌。三秋多湿雨，十月见黄花。对景无情思，令人起叹嗟。聪嫌床下蚁，病惑酒中蛇。又听诸年少，怀才拟赋瓜。"}