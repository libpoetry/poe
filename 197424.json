{"id":"197424","title":"春游·春风谁相呼","dynasty":"宋代","author":"王令","text":"春风谁相呼，鸟语到庭户。罢书起何游，系马城西树。宁须客众随，聊与春相遇。高林美风竹，疏影有清覆。可以便行坐，解脱快巾屦。日长天地宽，飘戾飞云度。风枝绿未柔，日萼红先露。芳辰信可尚，嘉兴惜无寓。旧闻黄公垆，颇枉壮士顾。予虽轻数子，自适偶同趣。起解身上衣，就贳青旗酤。独酌不待劝，兴至还自注。对物无所语，似若喧哗恶。虽无歌舞欢，幸可篇章赋。乾坤本闲暇，人物自纷遽。劳苦曷不乐，岁月失已屡。酒阑起四望，落日不可驻。饥马自知家，何须问归路。"}