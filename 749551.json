{"id":"749551","title":"简周宇安","dynasty":"清","author":"聂节亨","text":"袁江腊月夜飞雪，万顷玻璃散冰缬。杈丫冻木绕江森，孤洲惨惨寒云裂。柴扉江岸旧为家，画里芭蕉映浅沙。钓竿久共羊裘老，月明浦溆舟时拿。形骸放浪无羁束，忘机迹已轻鸥熟。不须句漏乞丹砂，管领溪山一生足。太华山顶莲花开，人间富贵轻尘埃。一樽许我醉醽醁，高兴直欲凌蓬莱。"}