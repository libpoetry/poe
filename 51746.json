{"id":"51746","title":"送前宜春理徐茂吴","dynasty":"明代","author":"汤显祖","text":"西湖徐君美如此，眇眇东来渡江水。微飚木叶江波生，皓露芙蓉秋色死。秋色连山客早悲，倍忆离鸿江月时。旧郡钤阳醉烟柳，动道宜春春不宜。豫章城西江水满，片雨疏花石兰馆。献赋谁知锦组文，题书直道珠盈碗。一别苍洲间白云，金台暑路忽逢君。祗合飞冤填北海，那堪解愠出南薰。芳皋幂辞青敔，及子风流度江左。孤亭水树别留人，别道烟霞须着我。我边知我若逢君，卿处相卿自有人。无事南湖催送桨，扁舟小妇好随身。莫嫌小妇恒随从，茗碗香垆朝夕供。风雨离骚秋暮行，荃兰墨妙连舟重。去去西湖箫鼓陈，香丝艳粉逐年新。不惜风流频取醉，君来看见六朝人。"}