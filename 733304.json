{"id":"733304","title":"苦寒","dynasty":"清","author":"周茂源","text":"我行适南服，絺绤生微凉。山川倦游览，草木多陨黄。商飙一以至，莎鸡鸣我床。弭策且延伫，驹隙殊未遑。谁云瓯土燠，重纩无严装。坚冰既已合，宁独惊履霜。薄帷障虚馆，墐户鲜闭藏。中夜不成寐，揽衣起徬徨。游子倦行役，岁晏思故乡。虽复群动息，万籁增感伤。噭噭云中雁，天风吹枯桑。"}