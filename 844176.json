{"id":"844176","title":"一萼红 红梅二首","dynasty":"清末民国初","author":"易顺鼎","text":"翠苔边。甚冷红万点，先为破春悭。月地调脂，霞天拥髻，真妃昨试还丹。似二月、江南问酒，指荒村、犹当杏花看。最是销凝，啼妆印水，绝代婵娟。飞上寿阳宫额，又娇黄半褪，暗补香瘢。玉颊笼潮，冰须亸泪，醉时应倚唫肩。还怕误、阮郎归后，问移家、几日到孤山。莫逐古溪桃雨，流向人间。解明珰。正湘妃倚醉，换了绿罗裳。绀唾弹冰，绛潮拥月，等闲偷泄春光。有多少、姹红犹冷，借琼枝、擎出返魂香。天上梨花，江南桃叶，尽意端相。还似貂裘走马，向胭脂坡下，乍认凝妆。蜡泪秋残，鹃心春小，误他几度寻芳。问谁倚、高楼玉笛，把碎霞、吹满水云乡。料得守砂句漏，鹤老丹荒。"}