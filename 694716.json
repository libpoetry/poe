{"id":"694716","title":"感遇三首","dynasty":"明","author":"周是修","text":"吟诗爱千章，靡益于世道。是则徒尔为，虽多胡足宝。譬入东风林，炫目多花草。容媚可人怡，饥至莫余饱。曷若事西畴，省彼粱与稻。实为卒岁凭，永焉天命保。登山虑其高，涉水忧其深。独于处世人，而弗度其心。其心一弗度，言貌终难谌。反是曷谓智，徒多咨陆沈。盍闻方寸同，厥利犹断金。此正彼无邪，谗毁孰余侵。服牛待余耕，乘马待余行。蚩蚩乘且服，驱策不少仁。安知有血气，何独能无情。所以异贵贱，由人为物灵。资用竭其力，可不见推恩。嗟彼残忍徒，戕之如折茎。"}