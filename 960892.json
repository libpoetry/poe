{"id":"960892","title":"中秋放舟","dynasty":"宋","author":"姚勉","text":"玉壶潇洒澄风露，一派银河卷轻素。九秋此夜恰平分，冰轮碾上青霄路。绕枝散乱惊飞鹊，捣药分明见灵兔。荻花冷浸一汀水，桂子香飘半天雾。江山如画洗尘目，风景入诗多秀句。乘风缓放牛渚舟，仰空长歌赤壁赋。狂来举楫直欲舞，兴到行杯不知数。此江流水自千古，此月照人知几度。一年好处在今宵，不到天明莫归去。"}