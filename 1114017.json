{"id":"1114017","title":"山居遣兴四首","dynasty":"宋","author":"李纲","text":"偶向忙时乞得身，山居岑寂绝比邻。雀罗可设门无客，酒盏频倾句有神。隐背时烦木童子，伴眠犹有竹夫人。苍生未定郊多垒，敢向长沮与问津。三黜先生发半华，但将笔墨作生涯。已知晏食能胜肉，更觉安行可当车。月好只愁无竹叶，风来自与扫岩花。江边盗贼休窥伺，不是宣和宰相家。秋杪幽居分外清，傍檐鸟雀自和鸣。过时黄菊浑无赖，入眼青山独有情。酒后晕红潮玉颊，吟馀儿杖殷金声。前村野老能棋战，时与呼来对一枰。沉阴天色半含情，小院重门昼掩扃。一枕睡馀香未散，三瓯茶后酒初醒。山云舒卷閒中看，竹雨萧疏静处听。愁寂最怜霜后菊，案头乾死有微馨。"}