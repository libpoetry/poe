{"id":"1196635","title":"思越人","dynasty":"唐末宋初","author":"孙光宪","text":"古台平，芳草远，馆娃宫外春深。翠黛空留千载恨，教人何处相寻？绮罗无复当时事，露花点滴香泪。惆怅遥天横渌水，鸳鸯对对飞起。渚莲枯，宫树老，长洲废苑萧条。想像玉人空处所，月明独上溪桥。经春初败秋风起，红兰绿蕙愁死。一片风流伤心地，魂销目断西子。"}