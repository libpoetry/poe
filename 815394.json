{"id":"815394","title":"疏影二首","dynasty":"清","author":"项鸿祚","text":"南枝冻折，映秋屏素几，还带残雪。飘粉新瓷，留伫春痕，不管丽谯吹彻。金尊记向西园醉，甚容易、酒阑歌阙。正相思、忽到窗前，小占画廉香月。休忆宫檐旧事，无风先自堕，幽恨曾叠。倚遍危栏，梦遍重衾，不是篱边时节。一般也有横斜影，伴寒夜短檠孤绝。怕倩魂、空绕罗浮，却是故人初别。天空夜寂，荡冷云万顷，飞上层碧。不信人间，容易西风，齐州九点烟隔。琼楼玉宇应难到，算惟有、嫦娥知得。待月名、控鹤归来，说与此时游历。多事移商换徵，悄惊尘梦远，无限幽忆。杳杳悠悠，作尽秋声，拗折冰弦谁惜。还愁缟袂凌波去，却似泛清湘瑶瑟。怕泪痕、暗渍金徽，盼断广寒消息。"}