{"id":"725362","title":"示徐州弟诗","dynasty":"南北朝","author":"萧统","text":"载披经籍，言括典坟。郁哉元气，焕矣天文。二仪肇建，清浊初分。粤生品物，乃有人伦。人伦惟何，五常为性。因以泥黑，犹麻违正。违仁则勃，弘道斯盛。友于兄弟，是亦为政。伊予与尔，共气分躯。顾昔髫发，追惟绮襦。绸缪紫掖，兴寝每俱。朝游青琐，夕步彤庐。惟皇建国，疏爵树亲。既固盘石，亦济蒸人。亦有行迈，去此洛滨。自兹厥后，分折已频。济河之隔，载离寒暑。甫旋皇邑，遽临荆楚。分手澄江，中心多绪。形反桂宫，情留兰渚。有命自天，亦徂梦菀。欣此同席，欢焉忘饭。九派仍临，三江未反。滔滔不归，悠悠斯远。长赢届节，令弟旋兹。载睹玉质，我心则夷。逍遥玉户，携手丹墀。方符昔语，信矣怡怡。宴居昼室，靖眺铜池。三坟既览，四始兼摛。嘉肴玉俎，旨酒金卮。阴阴色晚，白日西移。西移已夕，华烛云景。屑屑风生，昭昭月影。高宇既清，虚堂复静。义府载陈，玄言斯逞。纶言遄降，伊尔用行。有行安适，义乃维城。载脂朱毂，亦抗翠旌。惄如朝饥，独钟予情。远于将之，爰适上菀。霭霭云浮，暧暧景晚。予叹未期，尔悲将远。日夕解袂，鸣笳言反。言反甲馆，雨面莫收。予若西岳，尔譬东流。兴言思此，心焉如浮。玉颜虽阻，金相嗣丘。"}