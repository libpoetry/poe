{"id":"1124852","title":"戏答","dynasty":"宋","author":"徐积","text":"我喉已吞霜，我口复吞月。吞霜吞月太粗豪，五脏心胸总清彻。东家亦有人中清，一从年少名豪英。文章馀事能用兵，蛇矛丈八折羽旌。排成大阵将横行，太华屹立洪河倾。螭腾豹躣哮虎鸣，斗胆可落突眼睛。冲车突骑出不意，锋不可当声动地。前军已胜后兵继，唱罢凯歌毡帐睡。将军但筑受降城，老大不烦修武备。君看月上霜，君看霜下月。不知月盖霜，不知霜盖月。但觉我一身，上下中央四旁总澄彻。霜是何物如此清，月是何物如此明。白头老翁坐中庭，半夜可数毛发茎。群阴积聚纯粹精，虾蟆吸尽瑶池津。银河两道来藏冰，玉龙走入蟠千寻。倩君两耳为我听，其閒恐有波浪声。初出海时蛟螭鸣，却入海时潮头生。小鲸走入尾闾内，大鲸大鳅寒不睡。莫教射倒金银宫，鳌背神人难设备。"}