{"id":"659186","title":"石湖联句","dynasty":"明","author":"王鏊","text":"兹地屡经行，孤亭坐寥阔。今来悚具瞻，画栋映轇轕。久闻玉川史，新表石湖嶭。缅怀文穆公，弗剪越城茇。穹庐受书争，劲气凛莫敚。岷峨开府议，高标藐谁剟。阜陵借褒贲，益国推挺拔。天镜阁澄泓，玉雪坡达蘖。甫辞狼胡疐，尚说虎须捋。因人地逾重，怀古心尤渴。岁事荐蘋蘩，登庸绍衣钵。乡里重衣冠，邦君事袒割。君功已奏成，我冗敢辞拨。方愁积潦深，忽见阴霾豁。天公如有待，我兴其可阏。舟借花边维，道屏松下喝。未获从骏奔，犹幸瞻屦?。山僧具袈娑，田笠杂缁撮。展席俯清泠，开园撷芳辣。野坐厕渔樵，丛谈参毳褐。呦鹿杳不闻，游鯈滢堪掇。盟与沙鸥亲，吟免山禅聒。陈迹俯颓垣，流芳仰先达。五湖胜全供，三峡恐始脱。帆影远若凝，波光澹如醊。石梁卧湖心，浮屠见林末。高歌和沧浪，清梦渺黄闼。倡酬忘诠次，今古藉囊括。归帆指西日，天际云一抹。"}