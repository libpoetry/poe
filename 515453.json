{"id":"515453","title":"都宪张公淮上所获四印歌","dynasty":"明","author":"程敏政","text":"行台使者清河公，浚川来往长淮东。役夫走告得四印，不知何代沦渊中。盘螭结纽各异状，藓包玉啮伤青铜。自应神物不可閟，月夕往往虚晴虹。一朝舁出冯夷宫，宝气尽发清泠空。行台得之三叹息，谓尔古器遭沙虫。乱磨再使篆文出，拂拭不遣纤尘蒙。题缄顿首献天子，护以黄袱驮青骢。近臣奉入归御府，想像白日回重瞳。我来舣棹淮水上，十年相见惊秋蓬。坐间倾倒忽语此，便觉异代还英风。忆昔中山启炎祚，绝世义勇称髯翁。蕲王鄂王总人杰，南渡百战勋猷同。当时遣使各赍赐，尚方新铸凭良工。系之尺组表异眷，副以大纛兼彤弓。岂知变故生肘腋，斩地败此中兴功。孙权心久附汉贼，秦桧一力主和戎。两人伏剑徇王室，霜飞六月愁苍穹。一人湖上跨长耳，漫劳矰缴窥冥鸿。都巡岁远失姓氏，无乃亦是千夫雄。抚时感事数百载，令人扼腕悲三忠。行台于我同榜士，呼酒更酌开莲筒。桑榆谊深谈麈洽，松韭味洁冰盘丰。春风吹花助客醉，解舟北去方匆匆。海天回首推双蓬，淮流浩荡山巃嵷。为公高歌重怀古，城楼一抹斜阳红。"}