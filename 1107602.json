{"id":"1107602","title":"送模归卞山并示僧宗义为余守西岩者三首","dynasty":"宋","author":"叶梦得","text":"自我离山间，忽已两改月。饥人不忘食，未坐先已说。家僮挟书至，惊起慰愁绝。推寻到鸡犬，问讯穷曲折。此生岂多为，一壑万虑灭。可能复大错，更铸八州铁。汝归马蹄轻，初不恨触热。殷勤报松竹，吾岂成久别。端居探幽奇，自谓略已遍。昨登西山巅，雄绝昔未见。溪湖莽吞吐，云物纷百变。乃知十年间，尚或遗胜践。巢成辄弃去，我岂秋社燕。为吾课童仆，开辟尽二面。莫言羊肠险，径小烦屡转。杖藜不用扶，吾脚犹尔健。生长在山间，从翁守蓬户。人言膏粱子，粗免污纨裤。官居无多恋，暂止复遽去。家法恐未传，此心良已素。义禅晚从我，似识此间趣。西岩郁嵚岑，久断俗子路。聊持山中节，为我主留务。封陲际湖海，云月皆所部。"}