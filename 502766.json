{"id":"502766","title":"赠吴易平还温陵","dynasty":"明","author":"王恭","text":"延陵家住温陵东，南窥大海连空濛。五夜扶桑气先白，四月刺桐花正红。延陵自是黄冠客，名姓几时隶兵籍。案头庄列万馀言，箧里孙吴二三策。一著戎衣又十年，三时讲武复谈玄。閒教弟子六七辈，朗诵黄庭千百篇。寥寥一室梅花寨，钟磬冷冷发天籁。鲛女闻经罢泣珠，渔人听法争持戒。心本孤高绝世嚣，有时飞札问三茅。醉磨夜斗七星剑，梦斩秋潭独角蛟。昨夜营门领飞檄，秣马徵兵远行役。道过乡山得到家，松门霜雪回春色。我昔青年爱游衍，席帽肩舆不知远。金栗峰头鹤共眠，清源洞里僧同饭。云树荒台秋草蕃，温陵大姓几家存。繁华不见今头白，待尔重来仔细论。"}