{"id":"720909","title":"水调歌头 赠隐者","dynasty":"明末清初","author":"尤侗","text":"左手招明月，右手引清流。遂弃人间俗事、长伴赤松游。春与猿兮吟啸，秋与鹤兮飞舞，八百岁春秋。夜授南柯守，朝拜酒泉侯。携玉杖，吹铁笛，酌金瓯。醉乡高卧、掉头那问帝王州。自谓羲皇以上，无论晋魏之事，涓子不能俦。我亦问津者，愿泛武陵舟。卿自用卿法，吾亦爱吾庐。一生着几两屐、安用美哉车。种得东篱五柳，饮得东皋五斗，此外又何须。已梦我为蝶，谁识子非鱼。书咄咄，称好好，解如如。不如说鬼、妄言妄听莫辞无。人贵及时行乐，我也逢场作戏，软饱黑甜馀。莫问九州事，且卧一床书。秋月忽然好，游屐满山前。远观灯火楼阁、万点小星悬。逐队王孙公子，绕坐歌儿舞女，人压看场圆。独有悲秋客，白眼对青天。千古事，一场梦，总堪怜。吴宫明月在否？兴废几何年。无限朱门绮户，也有竹篱茅舍，皓魄一般全。休待玉箫彻，我欲卧渔船。左手把杯酒，右手握刀镮。快哉吾欲浮白、醉即舞双丸。读罢一编遗史，断尽千秋公案，怒发每冲冠。椎铁击秦政，挝鼓骂曹瞒。而今事，增一笑，总般般。人情大抵难测、翻覆似波澜。休问英雄竖子，富贵合输公等，已矣复何言。仰视四天白，长啸倚栏杆。山上云为雨，山下雨为烟。不分烟与云处、只听雨潺湲。旧雨送春归去，今雨倩人留住，去住总堪怜。春入远天外，人立晚风前。试煎茶，宜折柳，共题笺。干戈未定、药酒今夕惜流年。为问千人石上，妙舞娇歌何处，空谷一诗筵。日暮下山去，骑马似乘船。三月莺花节，送子出青门。我向离亭贳酒、弹汁染衫痕。河畔萋萋芳草，陌上依依杨柳，极目总销魂。往问广川子，几筴玉杯存。橐须笔，携櫑具，贮罍樽。但读离骚痛饮、醉即舞青萍。试渡滹沱河北，还过邯郸城下，慷慨满乾坤。去矣陈惊坐，舌在不须扪。"}