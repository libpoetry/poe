{"id":"559737","title":"元夕赐观灯诗","dynasty":"明","author":"曹义","text":"太平时遇元宵节，金台雪霁流华月。六鳌海上戴山来，万叠崔嵬壮京阙。晴峦削出青芙蓉，花开宝炬酣春红。玉树琼枝郁葱茜，珠宫贝阙光玲珑。蓬莱深处五云绕，清跸声传来辇道。雉尾遥瞻扇影移，螭头近接炉烟袅。千官环佩铿锵鸣，箫韶迭奏谐春声。仙驭遥从九天下，祥光烨烨辉彤庭。天人协应龙颜喜，敕赐开筵玉墀里。花插乌纱映锦袍，酒斟玉斝浮香蚁。筵前戏乐年年逢，伶官献技殊不同。妙舞蹁跹当午夜，清歌宛转摩苍穹。圣皇远超尧舜德，端拱垂衣临万国。九重穆穆自无为，四海熙熙登寿域。微臣何幸际明时，鹓班叨列承恩私。自知浅薄渐无补，祝颂长歌天保诗。"}