{"id":"731817","title":"自邑中归田作 其二","dynasty":"清","author":"孙枝蔚","text":"驱车当得路，凿井当得泉。我本东皋氓，适野便悠然。小心事农父，农父谓我贤。授以耘耔法，要言皆可传。节序荷相存，乾糇未有愆。始知诗书外，礼法不相悬。此中无羞辱，聊用乐天年。奈何催租吏，箕踞柴门前。野人苦低头，不如对简编。箪瓢与陋巷，昔不有颜渊。"}