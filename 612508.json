{"id":"612508","title":"秋日应陈周李诸子集紫烟楼听雨十六韵","dynasty":"明","author":"邓云霄","text":"海国蒸龙气，秋来易作霖。高楼共眺听，万木尽萧森。云涌峰峦动，烟含城郭阴。繁声侵苑树，暝色睡园禽。银竹捎檐急，金风入牗深。凉回冰簟冷，暑退壁虫吟。滴沥空庭静，滂沱大陆沉。轻雷殷嶂外，孤电落江浔。悬瀑明寒玉，垂虹映碎金。晴光摇日脚，晚景澹天心。初月扬新彩，宾鸿送好音。烦襟因雨洗，浊酒对凉斟。杯歇留看画，诗成更奏琴。来风秋万里，度鸟槛千寻。喧杂下方隔，清高上界临。勿嫌絺绤薄，井邑未闻砧。"}