{"id":"976748","title":"东方职生之地而异端之书指为地下狱余窃非之","dynasty":"宋","author":"家铉翁","text":"五行木维仁，四德春维元。混沦判八极，维东最为尊。万形囿大化，生生此其门。兹为九州镇，岂以三望论。彼为异端说，怪诞惊愚昏。妄指阳明地，同彼长夜阍。愚人戢冥威，奔走不惮烦。顽夫惊罪福，未死先飞魂。年年春向晚，时事羞蘋蘩。我在神即在，帝顾良亦繁。"}