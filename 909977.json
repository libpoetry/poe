{"id":"909977","title":"同诸公饯望元因宿谷隐以何当风雨夜复此对床眠为韵分得对此二字 其一","dynasty":"宋","author":"李廌","text":"雨气天末来，暝色江皋起。层林蔽楼观，黯淡水云里。匹马何所从，翩翩五公子。异时天一方，相遇忽在此。温言各慰惜，道旧半悲喜。熠熠萤度帏，泫泫础流泚。他乡念羁旅，况复饯行李。一笑未易阑，相望迹千里。"}