{"id":"413183","title":"华亭寺看山茶","dynasty":"近现代","author":"施蛰存","text":"云南鹤顶誇绝艳，未到云南先在念。寓斋颇有犀角株，初浣征尘已点朱。繁霜浓雾日凌扇，坼蕊吐苞忽满院。曈曈晓日蒸燕支，荡荡琼瑰照酒卮。丰肌秾态出殊色，江外盆栽那比得。老夫一日三凭栏，欲赋新诗琢句难。涯渚自欣天下好，坐被邻翁笑绝倒。朝来挈我上西山，松桧萧森苔藓斑。迤逦却入华亭寺，目炫魂翻心忽坠。赤城霞起建高标，三月阿房火势骄。即墨奔牛犹爇尾，东瓯烧畬惊山鬼。眼前物候失春冬，暖入重裘四体融。谁遣炎官主北政，日炙风薰来用命。当阶一丈饰珑?，突兀凌霄照殿红。簇碗堆盘几千朵，醉眼酡颜争婀娜。云从烟拥舞霓裳，朱鸾赤凤翩回翔。桃杏不须誇烂漫，芙蓉失色山榴叹。南强北胜徒纷争，篱角墙根浪得名。寺僧为我徵故实，屈指昆明推第一。移向安宁三泊开，劣与茶王作舆儓。邻翁闻之面发赤，拘虚人笑拘虚客。要余更作三泊游，观海一洗井鱼羞。老夫回面谢不敏，莫损有涯逐无尽。归来诗成不饰文，寄去家园诧细君。"}