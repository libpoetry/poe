{"id":"900493","title":"三月七日城南书院偶成","dynasty":"宋","author":"张栻","text":"积雨欣始霁，清和在兹时。林叶既敷荣，禽声亦融怡。鸣泉来不穷，湖风起沦漪。西山卷馀云，逾觉秀色滋。层层丛绿间，爱彼松柏姿。青青初不改，似与幽人期。坐久还起步，堤边足逶迤。游鱼傍我行，野鹤向我飞。敢云昔贤志，亦复咏而归。寄言山中友，和我和平诗。"}