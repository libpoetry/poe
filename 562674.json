{"id":"562674","title":"许周翰郡侯捐俸助刻戏鸿堂帖占谢","dynasty":"明","author":"董其昌","text":"飞鸿易肆高，戏海书家妙。将开鸿乙堂，或免斤鴳笑。贫来四壁立，富有连城照。闲勋争翰墨，小史等排调。真足履何关，传神肤必肖。恒疑秘阁摹，未奉台仙诏。徒闻买骏涓，终愧然犀峤。相者但举肥，官人惟贵少。以兹金石录，欲灼膏盲窍。张罗森百目，陟巘摩群峭。纷披石室藏，险绝天门跳。古文为大出，壮心聊复耗。未换吴儿眼，先谐许侯好。臼摹邯郸辞，鼓揭岐阳奥。来闻击玉声，曰似归鸿操。按行笔阵间，随以乖韦犒。居然一顾宠，行使三都噪。怜君冰壶清，匪敢琼玖报。珍重远游名，书之华阳诰。"}