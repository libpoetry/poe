{"id":"1128965","title":"六代祖师赞","dynasty":"宋","author":"释文礼","text":"咄咄胡僧，齿缺面黑。满口乡谈，无人译得。只知结果自然成，不知满地花狼藉。哀哉断臂，甘受欺瞒。心既不有，何处求安。寂寂少林人不见，一庭风雪夜漫漫。内外中间，觅罪不得。瞌睡醒来，眼睛突出。一从归去皖公山，直至如今没踪迹。破头山前，三辞诏旨。教坏小儿，卖弄唇嘴。无端又上牛头山，更与懒融说道理。黄梅再来，青松依旧。前身后身，一场逗漏。七百高僧总作家，唯有南能不唧?。倩人书偈，巧说脱空。传衣宵遁，丧尽英雄。非风幡动惟心动，依旧埋身草莽中。"}