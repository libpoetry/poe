{"id":"189485","title":"和惠宰修县学韵","dynasty":"宋代","author":"袁甫","text":"人爵非贵，天爵惟尊。贤哉惠侯，兴学祁门。祁门之士，夙号有文。兑心久废，索居离群。自侯来思，锐志兴复。士脱旧穴，迁于乔木。人性本善，混混源泉。四端素具，若火始然。谁其启之，君子德风。即修学宫，藏修其中，内养克充，外养亦备。尔不吾负，吾宁尔弃。坛名舞雩，乐道无欲。梁跨幽涧，潺潺潄玉。面此清致，皆学之助。本心融明明，庶几寡过。滔滔世途，人而匪天。儿童之戏，殆类纸鸢。"}