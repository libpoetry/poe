{"id":"14731","title":"送湘阳熊判官孺登府罢归钟陵因寄呈江西裴中丞二十三兄","dynasty":"唐代","author":"刘禹锡","text":"射策志未就，从事岁云除。箧留马卿赋，袖有刘弘书。忽见夏木深，怅然忆吾庐。复持州民刺，归谒专城居。君家诚易知，胜绝倾里闾。人言北郭生，门有卿相舆。钟陵霭千里，带郭西江水。朱槛照河宫，旗亭绿云里。前年初缺守，慎简由宸扆。临轩弄郡章，得人方付此。是时左冯翊，天下第一理。贵臣持牙璋，优诏发青纸。迎风奸吏免，先令疲人喜。何武劾腐儒，陈蕃礼高士。昔升君子堂，腰下绶犹黄。汾阴有宝气，赤堇多奇铓。束简下曲台，佩鞬来历阳。绮筵陪一笑，兰室袭余芳。风水忽异势，江湖遂相忘。因君倘借问，为话老沧浪。"}