{"id":"678464","title":"十月十八日出都城途中写怀","dynasty":"明","author":"刘师邵","text":"驱车出都门，落日临高城。客怀方郁纡，悠悠赴修程。四顾原野茫，萧萧北风鸣。恋阙首重回，怀人恨难平。岂无万言书，亦足干圣明。上将补衮衣，下欲请长缨。君子贵安分，苟禄非所荣。出处会有时，屑屑徒自轻。扁舟归去来，乡山望中横。濯缨发浩歌，沧浪有馀清。"}