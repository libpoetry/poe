{"id":"866709","title":"策师南游过三峡见予求施以诗会余忧悲苦恼无意赋咏姑借梅为喻送行则无一字不著题此本分事不妨大亲切也策将安取绍兴十四年十二月一日","dynasty":"宋","author":"冯时行","text":"策骨寒瘦枯梅枝，梅花开时徵我诗。我诗悲瘁作无意，借梅代我陈其词。梅云最先得春意，桃花乱搀作佛事。千年冷落空自知，今日相看合何似。迦叶眼睛谁不有，先觉我当为上首。普令世界识春光，南枝待入瞿昙手。"}