{"id":"675360","title":"西山行","dynasty":"明","author":"王廷相","text":"西山三百七十寺，正德年中内臣作。华缘海会走都人，碧构珠林照城郭。忆昔武皇倦机务，金马门前有权竖。卖官何止金为堂，通贿能令鬼上树。六边将帅多奴贱，未挂兵符先见面。文官细琐不值钱，镇守监鎗动千万。熏天气焰侔天子，嘘之者生啐即死。眼前变故如掌翻，有贿方能保无事。南海明珠不足尚，西域珊瑚斗寻丈。九州珍宝集京都，遂使私门敌内帑。人间富贵尔所有，不虑生前虑生后。高坟大井拟王侯，假藉佛宫垂不朽。凿山九仞平如席，殿阁翚飞照云日。已请至尊亲赐额，更为诸僧求护敕。东林画壁千步廊，西林莲台七宝妆。南庵日月低浮图，北寺虹霓垂石梁。金银何算委沟壑，夜夜中天生宝光。释迦释迦尔亨会，慈悲反受豪华累。土木横起西山妖，忍见苍生日憔悴。"}