{"id":"367466","title":"惜余春慢·怯胆惊秋","dynasty":"清代","author":"黄燮清","text":"怯胆惊秋，魔尘悸夜，全借幡铃遮护。魂留蛱蝶，社待鸳鸯，好事病中过去。谁信芙蓉路遥，短楫烟波，未能同住。幸春生桃叶，不曾飘泊，恨花愁絮。休再忆、酒后啼痕，曲中哀怨，总是牵人心处。有情一往，无翼双飞，忍听画眉声苦。犹喜东山谢公，粉黛苍生，一般霖雨。愿吹箫庭院，碧梧栖稳，恨天长补。"}