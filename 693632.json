{"id":"693632","title":"蓝生扩之常虑予召毁故作此解之","dynasty":"明","author":"邹元标","text":"一入云山百念轻，蒲团坐破竟无生。碧潭深处藏名好，纵是孤寒梦亦清。看来万事羽毛轻，冰玉泠泠出世情。不逐众生留口业，祗将心事托神明。怪得叔孙毁仲尼，忧心悄悄亦何为。死生进退浑忘却，无恙青天祗自知。人间毁誉寻常耳，定脚江门我最真。千古真人千古眼，尧仁蹠暴总纤尘。"}