{"id":"748949","title":"万福寺","dynasty":"清","author":"刘伯埙","text":"古寺辟云根，阴洞琳宫嵌。石窦俨蚁穿，苔磴旋螺转。神工巧结构，飞梯护朱槛。兴来偶游憩，上下恣流览。邃室凛生寒，轩敞倏骤暖。鬼神忽欲动，髯张双目睅。幽窟足妖怪，白昼精灵闪。探奇已怵魄，凭高更放眼。烟霏炫紫翠，崖谷互晦显。飒飒吹天风，树杪乌鸢飐。人家荫寒绿，牛羊散平阪。泠然发钟磬，壑谷流音满。拂衣寻归途，斜照枫林晚。回首望山腰，云际松关掩。"}