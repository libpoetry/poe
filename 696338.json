{"id":"696338","title":"九月客至齐云山登高用东泉韵二首","dynasty":"明","author":"郑廷鹄","text":"客至披云揽石龙，乘风飞度最高峰。尊前日出甘同醉，眼下天空信可容。丛菊有缘还对面，文霓何意独摩胸。凭谁记取留题处，千古磨崖是笔踪。十里招寻湖上行，湖光山色近人明。到来云谷花频插，莫厌龙池酒数倾。木杪寒猿窥旧窟，瓮头秋蕨露新茎。哨壶枉矢能娱客，潦倒谁知更解酲。"}