{"id":"1246008","title":"送胡季瑊平江监仓","dynasty":"元末明初","author":"刘基","text":"君不见棠溪沙中金，又不见龙门山上桐。冲波荡汨入吹窞，石溜漱齧歌雷风。梓人桃氏不见顾，自分委弃蒿栎司。一朝清庙作雅乐，搜索络绎奔垂工。飞廉鼓铸王尔斸，炽炭利凿相治砻。朱弦横縆笱簴立，镇圭衮冕齐雍容。世间物理有消息，累土自可成穹隆。司仓虽微君莫弃，君不见鲁叟当年尝委吏。"}