{"id":"694644","title":"和主师周自叙韵二首","dynasty":"明","author":"陈繗","text":"美玉于斯却有年，琢磨谁识此心坚。韬光未许徵疵玷，待价何妨岁月迁。瑚琏自应成女器，麒麟不愧受君鞭。卞和直抱荆山玉，肯向怀中怨老天。岁寒心事蚤相期，满耳清音只自知。花袅细风香起处，枕攲斜月梦惺时。乍惊波浪翻龙窟，却拟箫韶奏凤池。寄语茅山陶隐士，个中因甚日凄其。"}