{"id":"327865","title":"金菊对芙蓉·越十九年丙戌夏日重至东滨","dynasty":"清代","author":"张槎","text":"檐雀搊筝，池蛙纵鼓，柳营幡捲斜晖。正蚕眠麦老，游子将归。几家载酒过萧寺，与故人、支遁依依。到来匝月，过将重午，梅子黄时。可怜逐处藩篱。更愁长梦短，怕听鹃啼。念当年旧侣，那不悲悽？一十九年人面改，喜今朝、又话僧扉。重翻旧谱，仍忘固陋，再赓新词。"}