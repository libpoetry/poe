{"id":"811955","title":"暮秋由一面山之金州长甸铺作","dynasty":"清","author":"多隆阿","text":"时维月初三，尚属寒露节。友人驾巾车，邀我探岩穴。匆匆整行装，悠悠循轨辙。清晨犹戒寒，卓午始微热。爽气拓清秋，万象同皎洁。何须事高攀，即此足欢悦。况彼好峰峦，环围如屏列。越岭石齿尖，齧残轮蹄铁。行行数十里，西望一面山。山峰插天起，新霁豁秋颜。石危撑上下，藓老皴痕斑。泉清出涧底，溪流漾几湾。对此尘心静，惟觉客情閒。驻车惬幽赏，片云自往还。村小藏凹里，炊烟出树间。夕阳冉冉下，新月一钩弯。夜行一更馀，倦寻村庄宿。小车街前停，敲门进茅屋。主人喜客来，迅疾命童仆。韨远少珍羞，差慰家酿熟。斟酌当洗尘，佐食割鸡肉。醰醰笑语温，烛剪花再馥。拂床且少眠，鸡鸣近载夙。渐入黑甜乡，梦绕山之麓。来日向南行，车从峡道走。渐入山坳中，四围峰峦陡。或如狮象驼，或如牛马狗。或如小儿孙，俯仰随老叟。或如孤立鹤，群鸡为其偶。大造呈奇观，形态包众有。仰面观上天，大若数十亩。小憩借禅林，烹茶代清酒。磨盘山下路，曲曲近水隈。浮沙没车辙，马缓扬鞭催。人家临涧外，旅店巷口开。游倦趁早宿，解装入门来。院僻杂草芥，榻垢腻尘灰。倦极难骤寐，屡次剪灯煤。小立石阶下，斗杓暗转魁。秋声听不尽，落叶下荒台。闻鸡复命驾，早渡碧流河。再行三五里，村小枕山阿。桥横东西涧，场筑南北坡。老农呼岁歉，害稼暑雨多。适逢三叉路，未敢率尔过。停车子细问，周行亦不讹。在原碾白草，踰岭陟翠螺。牧童不解事，犹作太平歌。红日正三竿，已到太平岭。霜严启朝晴，随意观山景。草屋锁炊烟，黄叶淡村影。沽酒店挂帘，充饥客谈饼。更喜贤主人，饮食随所请。言及本州官，立法独尚猛。此属救时才，差能安四境。努力且加餐，再试骥足骋。既到红觜城，税驾天尚早。登彼烽台高，远望秋光好。海水涌清波，舟帆悬素缟。曲折顺风行，宛转绕群岛。韨井在城东，阛阓储货宝。地名貔子窝，古迹莫寻讨。且自畅幽情，得句入腹稿。就下水东流，谁挽狂澜倒。昨宵寻店宿，今朝问客程。卓午风微动，雾散一天晴。连村多閒舍，流亡合族行。户牖大半塞，草木败纵横。差似已屋社，不受天阳明。尚有勾留者，閒将水旱评。连年遭淫雨，那得卜西成。宿愁因触起，感叹难为情。友为金州人，归家就熟路。因将捷径寻，转被歧途误。一误再误馀，日晚渐昏暮。好月近上弦，清光照奔赴。风定晚烟霏，轻笼若薄雾。曲折避塍沟，巾车不留住。尚有五六里，指说长甸铺。人声依稀闻，灯火出村树。"}