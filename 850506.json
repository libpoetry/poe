{"id":"850506","title":"水上清风覆以乔木","dynasty":"宋","author":"孔武仲","text":"乔木张帷幄，小溪环佩声。清风复飒然，三者固难并。而我兼得之，世俗亦不争。逍遥万虑废，俯仰一身轻。豁若发醯鸡，悟然虚白生。万里涉山川，三伏值炎蒸。赤日正流天，篮舆须驻行。波明金沙露，渡仄画舫横。上飘以淅淅，下溅以泠泠。中有翠影浮，蓊蔚如画屏。顷刻谐我意，翛然已忘形。濯足临潺湲，披襟望青冥。山中真可乐，世路空营营。"}