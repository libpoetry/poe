{"id":"1137067","title":"金缕曲 其一 代贺丞相，有序","dynasty":"宋末元初","author":"刘辰翁","text":"晓殿龙光起。御香浓、新诗写就，云飞相第。一自骑箕承帝赉，千载君臣鱼水。端不负、当年弧矢。赤壁周郎神游处，料羞看、故垒斜阳里。今共看，更无比。尊前若说平生事。叹长江、几番风浪，几人胆碎。数载太平丰年瑞。三百年间又几。想皇揆、初心应喜。渐近中秋团团月，算人间天上、俱清美。祝千岁，似甲子。"}