{"id":"844299","title":"暮春偶题七首","dynasty":"清末民国初","author":"林朝崧","text":"相思树下短桥西，鸠语呼人去杖藜。昨夜狂风吹急雨，数重溪合一重溪。棋局高低百顷田，青青一片带朝烟。不应饥死东方朔，已觉丰年在眼前。听罢田间叱犊声，春风容易杜鹃鸣。东陵瓜与南山豆，课仆携锄趁雨睛。翡翠双飞拂钓丝，微风吹水绿差差。池塘小立看春草，满眼江南谢客诗。雅爱苏黄笔阵豪，一窗晴日学挥毫。临池功课经年废，砚匣尘封寸许高。久无书札到衡茅，雨散星离忆故交。多谢春风双燕子，穷檐来觅旧时巢。后园一树王戎李，结实累累若贯珠。屈指春风几场醉，等闲看到碧成朱。"}