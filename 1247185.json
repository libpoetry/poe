{"id":"1247185","title":"宿田家望武夷山","dynasty":"元末明初","author":"蓝仁","text":"仙崖蓄灵异，怪石盘空曲。一水隔花源，千峰入茆屋。金芝暖逾秀，瑶草寒更绿。云中武夷仙，一一颜如玉。白马去不归，玄猿叫相逐。昔陪丹丘侣，酣歌紫霞谷。鸡鸣洞天晓，落月在林木。空瞻仙子高，旧梦那可续。荒林激悲风，日入对樵牧。伫立望归云，解衣田舍宿。"}