{"id":"1123897","title":"连雪不已复作绝句咏之及六而止殆未免不愁冻杀之诮也","dynasty":"宋","author":"赵蕃","text":"粲粲初投米，飘飘旋落花。巷深迷吠犬，林合误归鸦。对岸初封屋，临流已蔽汀。长江停衮衮，去鸟失冥冥。勿谓虚明质，能成积厌威。由轻终及重，至著本从微。不假丹青手，居成水墨图。莫嗟玄尚白，靡叹粪难污。往记严陵岸，乔林挂乱丝。还思溧阳路，小艇触轻澌。背荫常先积，当明竟早消。草衰犹秀色，柳悴亦长条。"}