{"id":"501157","title":"木兰花慢 送教授汪处谦","dynasty":"明","author":"陶安","text":"羡莲花博士，珠照乘、璧连城。更经笥生香，诗筒寄兴，教铎扬声。故家老成文物，便銮坡宝炬被光荣。来勺姑溪秋水，雅怀一样澄清。芹宫灯火月华明。时主校文衡。向玉洁堂前，咏归亭上，飞动欢情。堪怜盍簪无几，又梅边归路马蹄轻。此去朝天有日，御炉烟袅瑶京。"}