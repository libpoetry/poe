{"id":"815865","title":"圣祖仁皇帝挽辞","dynasty":"清","author":"顾成天","text":"血气尊亲颈尽延，容真如地盖如天。已增虞舜巡方岁，竟少唐尧在位年。何人不解君臣义，罕喻君臣一线情。深浅岂真关贵贱，冷窗摇笔泪纵横。銮舆六度接穷檐，日角天颜惕仰瞻。此日鼎湖龙已去，空教昂首望龙髯。京国游踪出塞垣，九重犹想对临轩。悲魂恍惚惊魂定，闻道新皇已改元。"}