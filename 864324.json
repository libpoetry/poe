{"id":"864324","title":"舟中夜雪读正卿教授近诗辄赋鄙句并以为别","dynasty":"宋","author":"王铚","text":"百年半羁栖，轻与故山别。回首千万峰，飞云不可越。弭棹濠上亭，非乡怆时节。朝号迥野风，夜听孤舟雪。湿薪无煖焰，浊泪共明灭。痴坐增洒然，何以慰清绝。斯时咏君诗，心抱益澄沏。未从观鱼庄，先得驭风列。荆玉出此邦，谁献复谁刖。山川漫奇丽，文物久销歇。君词吐白虹，神宝疑不没。我欲赓馀思，景好句逾拙。如逢勾漏令，未得丹砂诀。万里烟云开，扬舲及明发。荆山自兹远，云涛渺天末。两地见梅花，相思不同折。"}