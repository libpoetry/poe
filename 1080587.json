{"id":"1080587","title":"晋康逢师厚","dynasty":"宋","author":"吕本中","text":"藤江合贺江，浮荡苍梧云。我如老饿鹤，忍饥啄蛮尘。二更客入户，月黑雨翻盆。坐久始惊省，两翁非昔人。一别二十年，家国忍复论。岂知半暗眼，再见忠宣孙。君负济世美，实识治乱根。宁同二三子，但粥父祖名。心岂燕丘壑，屡召终逡巡。新年愤忠极，决意去脩门。龙鬼亦妒贤，翻舟使回奔。呜呼天下事，敢笑不敢言。师尹实令弟，高义横乾坤。政坐才卓荦，亦使身奇屯。人说龚州居，胜事专江村。未赴结社约，长耿怀友心。君归兄弟语，况我应殷勤。二子岂隐者，中兴要甫申。勉哉赤松子，善事黄中君。我欲北渡岭，江西老耕耘。子房但强饭，勿道绮与园。"}