{"id":"661856","title":"真定会刘南坦中丞以诗卷托和","dynasty":"明","author":"郑岳","text":"侵晨即长途，亭午临古县。赤日炙肌体，黄埃污颜面。神昏思伏枕，臂弱强持扇。密柳方连阴，凉飙时一荐。披襟为输写，暂憩忘饥倦。乡思乱飞云，宦情牵弱线。朝廷重纲纪，边鄙罹祸变。行役敢辞劳，纵观殊未厌。中原多古迹，垂老幸一见。西行抵关塞，阅历行当遍。"}