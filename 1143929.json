{"id":"1143929","title":"生日又二首","dynasty":"宋末元初","author":"方回","text":"畏途偶许玩馀生，晚节尤难保令名。一秃翁真韩长孺，五男儿可晋渊明。凄风开户绵重著，漏雨溅床酒懒倾。俗事沓来败人意，且须坚坐待天晴。岂料生逾七十年，孩提脱死瘴乡烟。未能汤饼觞朋友，祇合炉香拜祖先。养性有书知道理，夺胎无药学神仙。天都峰下旧茅屋，消得严滩十日船。"}