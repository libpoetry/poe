{"id":"698387","title":"病起","dynasty":"明","author":"凌义渠","text":"徒言百岁赊，宛转随尘蠛。习荼讵识苦，濒危乃清切。万钧悬一丝，鼠齧垂垂绝。秋瓜摘渐稀，层冰踏将裂。铢铢悉上心，神鬼纷相掣。遑复念其馀，我躬自不阅。常忧食未充，至此方知噎。横身炽炭炉，至此才言热。晨钟一以扣，帏灯晃明灭。及尔未灭时，微光尚可掇。乞取孱驱在，形魂相见初。转觉无系著，哀至不能纾。何以息诸妄，一梦且蘧蘧。空隙度微月，光影本来虚。再须拾爪发，重与整簪裾。见人肃拜跪，裹头对诗书。视息苟未免，吾敢厌囚拘。邈兹千古意，流叹在居诸。居诸我不违，过此将何如。"}