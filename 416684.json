{"id":"416684","title":"疏影 甲子上元后八日，吴门金松岑丈招饮虎邱冷香阁观梅。松丈有诗，赋此奉和，并寄吹万丈闲闲山庄","dynasty":"近现代","author":"谢觐虞","text":"荆榛堂宇，问何人弹指、幻成金碧。竹外岩前，一笑相逢，春光暗逗瑶席。分明姑射神仙侣，更著个羽衣清绝。待夜深唤起凉蟾，可要一枝横笛。还溯舒王铁云仲瞿前度，风流百许载，此意谁惜。物换星移，终古吴山，看过几番香雪。梅花小寿应千岁，只多事麻姑休说。漫矜夸何逊扬州，一样惊人词笔。"}