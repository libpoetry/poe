{"id":"696486","title":"用五河县孙驿丞行简秋凉感怀诗韵","dynasty":"明","author":"郑真","text":"远碧亭前翠竹幽，多情谁为数诗筹。云霄指点无多路，淮海从容一半秋。客骑鸣鸾行复止，官船挝鼓去如流。登高好寄孙公赋，消得吾生万斛愁。琪树西风枕簟幽，邮程百里报船筹。声传哀角孤城夜，梦断浮槎瀚海秋。弹铗不禁歌激烈，操觚聊复寄风流。河头见说鱼还贱，好寄樽前洗客愁。汗简孤灯夜榻幽，老来无计借前筹。丹枫影睇龙廷晓，玉桂香探兔窟秋。河汉天高星北拱，瀛洲海阔水东流。客怀浩荡凭谁写，清唱应须唤莫愁。呼酒邻家隔竹幽，杯行到手不论筹。蒹葭水阔汀洲暗，苜蓿凉生苑囿秋。解佩正须归旧隐，濯缨还许向中流。相思坐对濠梁月，千里难禁宋玉愁。芹边自足寄清幽，机巧人间不用筹。蓂荚周回尧甲子，简编笔削鲁春秋。月凉濠水清如靛，雨洗淮山翠欲流。为问五河明博士，病中应恐不胜愁。水郭人家处处幽，太平久已息边筹。箜篌曲奏虹桥月，刁斗声传雉堞秋。展席恍惊珠露滴，据床遥指玉绳流。封书欲寄南飞雁，翠竹窗西人正愁。"}