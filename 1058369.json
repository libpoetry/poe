{"id":"1058369","title":"如意院井诗二首 其二","dynasty":"宋","author":"华镇","text":"井德本来无得丧，居迁乃见井有仁。深穿阔甃世不少，闻名索实多非真。潢污方集已登干，骄阳未久先飞尘。盈虚既与阴晴变，安用华屋床雕银。崇宁元年五六月，僦居偶在寺井滨。曾经畏日曝累朔，亦见霖雨倾弥旬。碧痕澄澄古甃上，消长不改苍龙鳞。莫嫌营置近阛阓，莫厌资取多纷纶。深院无人辘轳静，焉知此井常清新。"}