{"id":"695124","title":"闻金大参久不视事诗以奉讯四首","dynasty":"明","author":"林大春","text":"先朝抗疏柏台臣，云是南中第一人。二十年来持斧处，至今风动八闽春。从来骨鲠冠清班，吾道无因自楚还。见说乡闾须表正，徵书谁遣到家山。海国频年息战争，凭君谁敢负初盟。严城一箭飞难到，径路惟看彻晓行。厌历封疆晓雾多，禁中应复忆廉颇。旧游知己寻常是，何事芳心绕薜萝。"}