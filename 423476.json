{"id":"423476","title":"八声甘州·屡乞人作双照楼图，终未惬心。有以杜陵女史仇氏画幅赠者，庭宇邃深，溪山明瑟，恍然若有所感，其尘外之仙都欤，抑意中之幻境欤。伊昔芸台模碑，近段清晖之本；桐阴写照，远徵实父之图。年祀旷绝，景物不殊，心灵渺绵，光采若接。辄因旧迹，被以新题。津门旅馆，补成此解，寄吾妇，书之帧首。偕隐之愿，未知何日能偿，相祷相蕲，盍以斯图为息壤乎","dynasty":"近现代","author":"吴昌绶","text":"记图中、楼阁是耶非，仙乡忆前游。有诗舫清幽，琴闺姝丽，粉墨痕留。重来玉人无恙，画稿漫添修。双照媚春影，纤月如钩。却讶簪花娇女，为谁工点缀，缣素风流。把芳怀托付，此意尽绸缪。怅天涯、柳眠莺老，倚回阑、凝望损湘眸。催料理、早携镜槛，同熨香篝。"}