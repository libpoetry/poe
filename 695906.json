{"id":"695906","title":"伏日李明府邀游邓园水亭同刘宪使王太仆分得边多衣寒四韵","dynasty":"明","author":"欧大任","text":"小舟能送酒如泉，七十鸳鸯五色莲。似是看花韦杜客，凤城宫殿曲江边。玉泉流水入官河，公子园林爱客过。罗袜淩波骄不得，芙蓉偏在露寒多。割肉金门满袖归，朔来沾醉湿宫衣。晚凉浴马荷花荡，鸂鶒鸬鹚惯不飞。采菱艇子钓鱼竿，万柳堤平六月寒。太白原西金谷路，醉来浑作五湖看。"}