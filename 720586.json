{"id":"720586","title":"宝鼎现　寿制府大司马吴公","dynasty":"明末清初","author":"屈大均","text":"蚤梅初吐，香泛长至，氤氲春酒。贺亚相、含元难老，滋润东南膏泽厚。似瑞雪、自羚羊三峡，是处炎荒沾透。致出穴、嘉鱼十里，破冻来充笾豆。吐握公旦尽难觏。尽人卖、依恋裳绣。请西海、朝宗节钺，欲卷牂江归大斗。奋武烈、与文谟千载，铜柱重标岭右。看白雉、西屠再献。拜舞台门恐后。幕内多才，新乐府、铙歌齐奏。愿年年、张仲留作，堂前孝友。请燕喜、稍听丝肉，福共康侯受。教至道、双曜同流，真与天地长久。"}