{"id":"1242588","title":"海盐陈母节义词，并序","dynasty":"元末明初","author":"张昱","text":"陈母节义谁可及？二十守志今六十。家本泉州身姓庄，户版抄入商人籍。夫陈亦是海盐商，远来婿庄图久长。庄时年当二十四，于飞和鸣双凤凰。岂期得子才四月，幡然去作诸番客？海中使船惟信风，倏忽千波万波隔。五稔弗归邻媪疑，情以讽庄欲嫁之。正词厉色却邻媪，将焉置此呱呱儿。久乃陈从海外至，子生五年能捧雉。银灯坐照夜堂深，劝谏夫陈词不已。海中日日生风涛，千金之躯同一毫。人非金石当自保，北斗那共黄金高？夫陈耳听心不悟，趣装出门衣楚楚。庄忧水底有蛟龙，陈恃蛟龙莫予侮。信回乃在九重渊，庄走入房羞见天。引刀自刺刀堕地，哭抱孤儿仍自怜。指有此儿堪嗣续，不尔从陈葬鱼腹。良人虽没天可移，绩纺教儿买书读。儿名宝生既长年，知父之死常泫然。母告汝父之海盐，有子尽典祭祀田。汝往赎田还祭祀，妾身无愧归黄泉。宝听母言即长往，未知海盐先采访。果得前兄名宝一，泣诉二天成俯仰。归复母命母大喜，恨不相与携手至。转头沧海作桑田，奉母还乡谈笑耳。儿亦一来拜母庄，母子三人涕泪霶。浮云行天失变化，鸣鸟集树休翱翔。宝也奉母孝益谨，母子更相为性命。母呼宝也语近床，贷汝父钱名石章。章负舶钱今系狱，汝父虽没钱须偿。唤婢卖珠遣宝送，泉人义庄作歌颂。十子不如一女英，男儿负义真何用？天朝史臣高与王，大书特书相发扬。传闻满纸作龟鉴，无不读之眉目张。诵庄之贤无远近，夫妇纲常自庄定。关雎之诗今复作，还有删诗如孔圣。三光不灭天地存，教子锡类皆弟昆。陈母节义天所报，驷马何独于公门。"}