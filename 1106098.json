{"id":"1106098","title":"次韵舍弟赏心亭即事二首","dynasty":"宋","author":"王安石","text":"槛折檐倾野水傍，台城佳气已消亡。难披榛莽寻千古，独倚青冥望八荒。坐觉尘沙昏远眼，忽看风雨破骄阳。扁舟此日东南兴，欲尽江流万里长。霸气消磨不复存，旧朝台殿祇空村。孤城倚薄青天近，细雨侵凌白日昏。稍觉野云成晚霁，却疑山月是朝暾。此时江海无穷兴，醒客忘言醉客喧。"}