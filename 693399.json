{"id":"693399","title":"题宋学士祠二首","dynasty":"明","author":"苏葵","text":"翊运人豪岂偶然，六经仁义继前贤。君恩如晦登瀛日，身事昌黎过岭年。七尺佳城真郁郁，千秋祠宇自绵绵。庐山亦与舂陵隔，莫限龙门万里天。际会龙飞道正亨，白头歧路却西行。赐环有待公先逝，理玉无归数已平。华表秋风仙鹤泪，祠堂春树杜鹃鸣。儒臣自古堪枚举，当代谁教血食荣。"}