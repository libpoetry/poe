{"id":"815386","title":"菩萨蛮十五首","dynasty":"清","author":"项鸿祚","text":"鲤鱼风起芙蓉老，金鹅屏展釭花笑。稍觉茜衣单，玉人心里寒。潇湘天一尺，蹙破眉峰碧。筝雁不能飞，悔将情诉伊。粉云低衬流苏薄，凤窠长簟金钗落。花影过秋千，画堂人昼眠。锦帆消息断，日日停刀剪。半袖绣鸳鸯，几时成一双。春寒不度垂杨树，风廉澹澹吹香絮。霏雨午天晴，隔花闻笑声。嫩篁微解箨，镜槛新阴薄。断续水沈烟，燕窥人画眠。檀槽细响龙香拨，玉纤拢袖双条脱。深院落花天，莺啼杨柳烟。骤如风雨歇，万里关山月。眉黛一痕愁，湘云入鬓流。草薰风暖天涯路，清明寒食青春度。何处骤骄骢，玉楼人梦中。一窗花弄影，半被余香冷。不是倦思眠，起来依旧闲。縠烟笼暝霏香絮，琼疏悄度黄鹂语。记得送君时，海棠红亚枝。麝尘金鉔软，烛影和衣卷。兰梦一春闲，枕屏无数山。茜丝沈水茱萸冷，轻绡浅约蝤蛴领。人瘦晚风天，亸鬟云两肩。眼波娇欲溜，揾湿飞鸾袖。愁理玉靴笙，一声无限情。柳丝遮断行云路，珊珊一阵横塘雨。雨后燕归梁，湿红娇晚妆。茜衾愁不拥，叠损金泥凤。才得梦来时，月中啼子规。玉骢嘶过垂杨陌，停鞭却系朱楼侧。和笑出门迎，嫩霞双脸明。粟钿金夹膝，带绾迦陵翼。灯烬琐窗寒，酒醒更漏残。绿阴铺地无人影，乌龙自在眠莎径。多事卷罗帏，满阶蝴蝶飞。回文挑锦字，斜界行行泪。难话此时心，恨深愁更深。夕阳山映宫黄额，杏花楼外春芜碧。花命薄如人，峭风吹作尘。日长榆影瘦，帘漾晴波绉。肠断掩金铺，近来肠也无。如今不合江南住，江南处处多烟雨。烟雨晚霏霏，冶游人未归。犀株防胆怯，玉箸揉蓝浥。愁似暗潮生，自生还自平。辘轳金井鸦啼晓，映帘红日梳头早。闻道尺书来，锦笺和泪开。如何归计误，南下潇湘去。望断草芊绵，雁飞秋满天。钿筝弦促银簧冻，雁钗麝带愁香重。此夕黯销魂，月中斜闭门。冷霜凝缥瓦，香蜡秦篝灺。梦见更相思，不如无梦时。夜来风似郎踪恶，晓来云似郎情薄。窗外柳飞绵，问郎心那边。誓盟人是假，只合将花打。见面说相思，知人知不知。"}