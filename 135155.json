{"id":"135155","title":"陪沈虞卿使君游钱园","dynasty":"宋代","author":"楼钥","text":"休沐无官事，公庭且放衙。城中寻胜地，道上引高牙。潭府临芳径，东岩玩物华。山林真夐绝，栋宇谢豪奢。陶令亲栽菊，秦侯晚种瓜。裴公余绿野，六一醉琅玡。幽阪森三友，飞桥粲百花。树深藏曲折，谷险路谽谺。道院罗星斗，禅房供释迦。鳌峰思御气，画舸想乘槎。佳处城环雉，吟边路绕蛇。登山携翠袖，喝道屏银檛。井市花相映，湖陂柳半遮。高歌惊野鸟，叠鼓乱鸣蛙。陛级青珉滑，秋千彩旆斜。丛篁穿嫩笋，芳草绽新葩。静憩方开宴，徐行更试茶。仙醪斟玛瑙，玉指奏琵琶。清绝嚣尘远，苍茫望眼赊。诗情弥海峤，饮兴渺天涯。贤尹民同乐，名郎子克家。才高修月户，笔妙补天娲。挥麈风流胜，凭栏笑语夸。追风惭款段，倚玉媿蒹葭。逸韵迷春蝶，清欢接暮雅。舞茵收地锦，画烛照笼纱。耋稚欣相告，舆台靖不哗。微风朝趁马，好雨夜随车。土脉兴原隰，霖膏润甲芽。相将劝耕去，和气满桑麻。"}