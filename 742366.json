{"id":"742366","title":"丙申岁仲夏洪稚存来自毗陵访予寓斋用王荆公和王微之登高斋韵奉赠 其三","dynasty":"清","author":"贾田祖","text":"雨师弭辔顽云埋，好山一房青嵬嵬。扶筇欲邀诗老屐，柳阴佳处浮深杯。而君白纻先济胜，攀萝独企烟霞堆。当年歌停仅余寺，奸雄不足增人哀。诗人矫首望江北，欲斡元化施黔雷。杞人忧天正血面，巨川何力排黄淮。宣房贮腹岂扪籥，会借前箸陈鸾台。方今蚁封亟保障，万指补裂春泥筛。苍生壮志荷公辈，鱼头之怕胸为开。雨无其极今亦歇，喜遍孩龀欢黄台。江南年谷稳丰熟，羁人饱食且乐哉。鹪鹩一枝仗友力，瞢腾高枕百事排。江湖鸥鹭意浩荡，交朋萍梗感去来。与君会面祇一再，牵肠绕腹能千回。高文子可泣神鬼，绝叫我欲惊埏垓。即今年衰强自力，世上小儿恣笑咍。长篇鼓三亟投赠，战场故垒思劘挨。天涯知己更枨触，三千里外无双才。"}