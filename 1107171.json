{"id":"1107171","title":"又和彦常试院即事","dynasty":"宋","author":"韦骧","text":"城壖候馆势弘开，捧诏彤庭薄暮来。庠序旁延优上舍，行能参考见高才。糊名独得珠无胫，摭实更忻山有莱。贤杰闻风争入彀，箪瓢何足乐颜回。天寒帘幕气萧骚，终日披文不厌劳。但有诚心禆藻鉴，敢矜明目察秋毫。玙璠启袭光难掩，雕鹗凌虚势自高。号奏身閒无一事，唱酬尤喜得诗豪。辨骏由来尽马群，裁声今已得龙孙。不容一字虚褒贬，可见诸生究本源。衡鉴有凭宜自信，毫釐无益懒轻论。分携莫惜频交语，且尽樽前蜡泪痕。"}