{"id":"708654","title":"八声甘州•听唐韩如弹琴","dynasty":"明末清初","author":"沈谦","text":"自钟期死后碎瑶琴，古调向人难。正张华石上，苏公泉侧，泪血斑斓。打叠移宫换羽，袖手且盘桓。谁在东江市，霹雳重弹。最苦长门秋怨，可为予改操，白雪幽兰。奈无端五岳，膈上心间闻。但从来、读骚饮酒，问傍人、此意不相关。祇博得万山俱响，风急云翻。"}