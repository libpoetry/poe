{"id":"272416","title":"台城路·渡江桃叶歌声歇","dynasty":"清代","author":"吴藻","text":"渡江桃叶歌声歇，伤心竟成春恨。打桨亲迎，横琴侧坐，想煞那回清均。护花最稳。有障掩青绫，墙围青粉。刻翠裁红，肩随妆阁索诗印。香衾拚负晓梦。但兰羞早洁，纤手同进。璧月难圆，彩云易散，艳福从来非分。东风太紧。怅芳草天涯，柳绵吹尽。听雨黄昏，画帘三两阵。"}