{"id":"680254","title":"题周万户子性扇面月桂","dynasty":"明","author":"周旋","text":"我昔梦游昆崙峰，云梯咫尺依晴空。绿烟扫尽六合净，身轻八翼飞蟾宫。蟾宫境界一何异，璚楼瑶阁相钩笼。就中丹桂花正发，清光夺目飘香风。姮娥一见谓仙客，当时许折枝头红。翩翩见舞羽衣曲，钧天彷佛闻三终。久之但觉毛骨凛，逼人寒气如冬隆。觉来明月满窗户，一天灵籁鸣山松。"}