{"id":"1118045","title":"秋夜读书有感二首","dynasty":"宋","author":"陆游","text":"妄意斯文力弗胜，苦心犹欲付云仍。数编鲁壁家传学，一盏吴僧夜讲灯。南犬固应多吠雪，夏虫那得解知冰。但令吾道常无坠，饮水何妨枕曲肱。齿发凋残志有馀，一编聊复遂吾初。老来每恨无同学，梦里犹曾得异书。家世偏憎慕青紫，儿童切莫话龙猪。正令世世皆农圃，廉让何妨化里闾。"}