{"id":"702385","title":"次韵沈廷美尚宝考绩还南京","dynasty":"明","author":"程敏政","text":"金殿西头旧奉宸，重来何处问归津。尚方玉醑频沾醉，南国乌纱不耐尘。千里盈亏江上月，十年离合社中人。初秋倾倒旗亭宴，莫问诗神与酒神。客邸相逢语未穷，分携俄复笑萍蓬。肯因官况侵头白，且遣离觞拂面红。古寺藤阴堪系马，水村芦叶待归鸿。两京不远那伤别，几日钟山入望中。"}