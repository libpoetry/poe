{"id":"826887","title":"六州歌头·岁暮感怀，用东山韵","dynasty":"清末近现代初","author":"金兆蕃","text":"残年倦旅，心迹一浮萍。忺酩酊。游溟涬。酒如渑。鬓霜惊。每饭在乡井。梅破岭。松翳径。杨枝靘。桃花圣。四时情。鹎鵊高吟，无梦不思颍。竹屋茅亭。对明湖十里，宛转棹歌声。旧侣将迎。话生平。忆贞元盛。诗酒兴。莺花影。曲江晴。瑶佩赠。琼楼迥。百无成。尽飘零。众醉敢孤醒。调龙性。结鸥盟。笳鼓竞。风尘暝。误归耕。户外沧桑，吾自爱吾鼎。浅雪深更。拨寒炉灰看，心字转分明。百感纵横。"}