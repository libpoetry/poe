{"id":"744155","title":"登上界三峰从神湖望夜乐池还憩青羊石","dynasty":"清","author":"王文诰","text":"罡风吹衣裂，补缀来片云。禹步登上界，下视云中君。神湖遥接夜乐水，傍守青羊作长跪。白环之树丹刚林，空青万条玉间金。风泉纷起响琴筑，琅琅九奏八会调仙音。东极天，浮黎国，老聃一开紫字帙，举授青真东海童，尹喜玄观求不得。求不得，将何之，先吾闻道吾之师。跽请丫角青童儿，童儿为言子可教。可教隔一尘，不见琼花玉蕊更翻新。朝跨青鸾暮赤凤，白波浩淼连天津。红颜春树一挥手，日魂月魄自转河车轮。河车轮，驻景方，他时东海波不扬。我骑东海青石羊，太清上界封云篆，缥缈三峰环绕神湖光。子盍求我乐池上，神虎销魔一轴开琳琅。尹喜授记别，童儿狡狯掉此舌。东华玉女击西盈，神真自向华存说。上元降敕扶广山，六甲灵飞授刘彻。蟠桃岁熟阅三千，尹喜头颅卉回雪，知否曾来学宝诀。我今唤起石羊群，太霞一曲排空闻。袖得三峰归下界，绘图一炷妙香薰。"}