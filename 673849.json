{"id":"673849","title":"题张步兵怀椿寿萱卷","dynasty":"明","author":"黄相","text":"我向京师为客久，寅月出门将及酉。月明白露下庭柯，风振秋声在高柳。松楸双壁云锁深，节物惊心几回首。凌晨有客来扣门，怀椿寿萱卷在手。乃是紫髯张步兵，索我题诗纪其后。自云生孩七月父见遗，苦辛抚摩独有母。寂寥煦沬三十春，儿颇成立母亦寿。伶俜孤影曩到今，何怙吁天天知否。泪痕不尽雨痕斑，号声迥出江声右。反思白发倚门人，瓶罍相藉宜相守。白鱼青笋足冬春，禄养色愉沗升斗。负郭石田二顷馀，种秫年丰催酿酒。半浇三尺坟上茅，半祝南山酌一卣。遗书数卷不忍观，和胆一丸长在口。闻君此语重叹嗟，几家堂上双黄耇。君犹得陇失蜀悲，我似凡亡更何有。"}