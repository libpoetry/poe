{"id":"815161","title":"显陵二首","dynasty":"清","author":"洪锡爵","text":"城阙苍凉辇道斜，松山风景不胜嗟。金凫玉碗埋幽草，废苑荒台卧落花。陵谷已销天子气，宫墙尽傍野人家。我来九曲河边听，流水无声噪暮鸦。五百年前王气钟，煌煌钜典列崇封。千秋弓剑藏纯德，九庙冠裳迈武宗。此日荒陵悲石马，无人潜邸说飞龙。兴亡一瞬河山异，雉堞犹环故国墉。"}