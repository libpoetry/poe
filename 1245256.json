{"id":"1245256","title":"仲冬月","dynasty":"元末明初","author":"李延兴","text":"斗标建子仲冬月，晓天云掩残月魄。满城霜气利如刀，敝褐蒙头出不得。旭日无光风伯怒，冰合水泉厚地裂。凭高旷望目力超，瀚海天山千丈雪。波涛永閟蛟龙宫，原野深藏狐兔穴。南山榛栗尽枯死，出猎何人驰驷驖。俄顷风收氛翳开，万里云天清帖帖。青旗飐飐酒家楼，杖头恰有钱三百。何物小儿为侣俦，座上能诗有仙客。月斜醉倒花树下，铜龙漏下五十刻。"}