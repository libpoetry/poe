{"id":"165149","title":"木兰花慢·步凉颸绿野","dynasty":"宋代","author":"邓剡","text":"步凉颸绿野，□锺鼓、□园林。有骑竹更生，扶藜未老，歌舞堂阴。金鞭半横玉带，烨神人、风度五云深。大耐自应鹤骨，活人总是天心。寿蒲香晚尚堪斟。梧竹对潇森。早问道燕城，衣裁绣衮，台筑黄金。天瓢正消几滴，化中原、焦土作甘霖。却伴赤松未晚，碧桃花下横琴。"}