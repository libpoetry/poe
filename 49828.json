{"id":"49828","title":"七十初度漫赋二十六韵","dynasty":"明代","author":"王穉登","text":"忆上蓬莱殿，曾雠石室书。史臣陪出入，丞相借吹嘘。故国归来早，长安不可居。为园栖曲巷，种柳拂清渠。西县琴声近，南邻树影疏。庭驯得食鸟，池跃放生鱼。抱膝吟《梁父》，无心赋《子虚》。鄙人荆五羖，醒士楚三闾。白鸟相忘久，青蝇肯舍诸。浅衷同扑满，傲骨类蘧蒢。汉纪偷桃旧，豳风剥枣初。秋山当几席，春酒满园庐。大斗劳为寿，新诗赖起予。自惭同袜线，何以报璠玙。浚邑干旄骑，敦煌钟鼓车。高僧遗巾拂，名妓进衣袽。丹指枫将变，黄知菊渐舒。何当飨敝帚，不可赖耕锄。花落从堆积，云来不扫除。每开池上酌，频摘雨中蔬。王猛贫扪虱，公孙老牧猪。陨霜嗟狱气，蔽日愤刑余。殿上谁扳槛，屏前罢引踞。终朝游汗漫，岂但梦华胥。中圣曾无计，求仙焉所如。桃花流水渡，愿作武陵渔。"}