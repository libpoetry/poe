{"id":"233809","title":"送元伯西归","dynasty":"宋代","author":"黄庶","text":"饮者为量无大小，要于醉焉而已矣。乃知一饮一石徒，醉乡欲到无几尔。我幸俸薄饮不多，酩酊造次有余味。有时酒伯投客辖，斗筲往往众所鄙。近得元伯东海滨，饮少好吟性相似。山青月白得意时，相对觞咏不能已。直到千古醉者心，名利莫可污其埃。乘兴弄笔窥造化，混沌窍凿可倒诣。须臾椽杵成巨轴，更唱迭和若宫徵。今公官满舍我去，独有姓名碑百里。踟蹰预恐春风来，青草坐见饮地起。诗须数寄续百篇，无使尘埃昏纸尾。"}