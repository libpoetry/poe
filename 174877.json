{"id":"174877","title":"郑仲南五梅图","dynasty":"宋代","author":"韩元吉","text":"江南酒美樽不空，十年醉倒梅花中。经行所见略可谱，一一秀骨含仙风。不将向华污真色，亦有醉脸匀春红。重英千叶两何好，玉立但喜肌微丰。红绡金缕变新样，品异独许天香同。花开到处即吾圃，水寒月淡烟空蒙。醉来踏雪更起舞，长歌目送南飞鸿。自后春归厌寂寞，坐觉桃李难为容。忽惊横轴入吾手，世上犹有丹青诗穷。诗成妙手傥不惜，画我曳杖穿芳丛。"}