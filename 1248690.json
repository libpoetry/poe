{"id":"1248690","title":"送谢参军十八韵","dynasty":"元末明初","author":"陈基","text":"帷幄抡材日，君侯许国年。三吴修职贡，六合倚蕃宣。绛灌功难并，龚黄政独贤。金汤新设险，琴瑟重张弦。借寇心虽切，安刘策最全。肯甘周顗泣，勇著祖生鞭。杀气连区夏，妖氛亘海壖。丹心期捧日，赤手欲擎天。绿爱苏堤柳，红依庾幕莲。此行真特达，临别更留连。夜蹙西湖席，春回震泽船。轻风吹解缆，落日惨离筵。浩荡十年客，衰迟百虑牵。眼青惭阮籍，头白事孙坚。迹忝枢机近，恩沾雨露偏。委身同草莽，报主乏埃涓。知己青云上，忘形太古前。愿君容一壑，随分老林泉。"}