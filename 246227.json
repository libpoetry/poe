{"id":"246227","title":"霜叶飞·赋落枫用梦窗韵","dynasty":"现代","author":"王蛰堪","text":"暮寒添绪。斜阳外、秋林红损千树。凋零已是绿萧疏，那更西山雨。尽化作、哀鸿坠羽。无情有恨含终古。任逐水飘流，幽怨出宫沟，泪墨染成笺素。还记向晚停车，杜郎去后，满径堆积谁赋。片魂犹恋旧家山，凄咽昏鸦语。莫道似、落霞残缕。长天孤鹜衔愁去。最断肠、相思地，月冷吴江，客船何处。"}