{"id":"1207892","title":"张明德经历松石图","dynasty":"元","author":"范梈","text":"张君画手天下奇，往者京城曾见之。济南参议最博雅，每为送酒题长诗。深山大泽生乔松，缄封寄我章江湄。问君安得致此本，吏椟政类麒麟羁。又费临川百日假，不尔能事何能施。涧阿无人白石烂，飞泉但见下涟漪。老夫对此神惨恻，况近岁寒霜霰垂。高斋展玩意未已，便欲共赴青云期。搔首弦歌白驹操，悠悠四海将谁知。"}