{"id":"1115228","title":"三月二十六殿试进士待罪集英殿门二首","dynasty":"宋","author":"杨万里","text":"金戺瑶阶日月边，晓风花柳带非烟。千官剑佩鸣双阙，万国英豪到九天。玉座忽临黄伞正，御题初出紫衣传。小臣何幸陪诸老，待罪重来十六年。九虎遮藏造化机，御题过午始闻知。乾坤阖辟兼文武，云汉昭回具训词。武帝上嘉真戏耳，放勋清问政如斯。诸儒莫作公孙子，千载何曾遇圣时。"}