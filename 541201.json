{"id":"541201","title":"送大司马刘公晋御史大夫赴南都 其四","dynasty":"明","author":"叶春及","text":"孔父常栖栖，老聃伏柱史。缅惟两圣人，委蛇亦人世。圭组岂我荣，冠缨岂我滓。道以神理超，物用玄羹美。先民有遗言，大隐隐朝市。轩辕游空同，至彼阴阳始。不离黄屋尊，玄珠得赤水。岣嵝有真宅，高馆疏峰起。紫芝洵可餐，皇心隆所倚。抚翼摩云霄，潜鳞媚清泚。升沉各有分，吾方从绮里。"}