{"id":"124074","title":"仲夏愆雨穉苗告悴辄按先帝诏书总龙请雨兼祷","dynasty":"宋代","author":"宋祁","text":"盛夏挟骄阳，于以构炎熯。歊尘坌盖，烈御煽云汉。稻颖茁然秀，涸流不胜灌。田畯卹岁功，释耒共愁叹。太守忝农使，闭阁重惭惋。曾是谬政纲，曾是滥囚犴。一食三失匕，冀亦思过半。驰祝诉群望，愿以身塞谴。先帝隐民瘠，致和格灵变。图龙著绘法，令甲布州县。愚计不知出，奉行安敢慢。外日筑层壇，丙夜封舒雁。奉也再三跪，信辞靡虚薦。幸勿为龙羞，敢不报神眷。翼日耿弗寐，徂野视宵奠。幽血粲静蠲，执事便传赞。薄诚蒙昭享，距躍私自忭。回车未及税，云油默焉遍。穷海遂涔涔，笼山兹漫漫。旱麓众卉苏，焦原暍氛散。寸苗蔚如揠，新波鳞欲涣。何意一溉窘，有望千箱衍。揆予乏嘉绩，圣诏仰成宪。恤祀神罔恫，昏作人胥劝。抒藻拙言词，竊用慰群掾。"}