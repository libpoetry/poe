{"id":"700698","title":"采真诗再为慧虚度师恭撰六首","dynasty":"明","author":"屠隆","text":"瑶草仙坛路不分，空中香气正氤氲。凤车龙辇辚辚去，只隔青天一片云。碧石青苔覆落花，云残远自上清家。龙章气湿疑灵雨，凤篆文生散彩霞。寂寂花宫独掩关，飙轮去只在前山。香清落日闻金磬，知是真人跨鹤还。仙鼠飞飞似白鸦，灵泉尽日浴金沙。只闻洞里人吹笛，不见空中女散花。悄无人迹蔽瑶房，数卷丹书在石床。侵晓鹤翻松露冷，松花细细落衣裳。子夜初从洞府归，绛桃花外月痕微。下山不是瑶台梦，书在琅函香在衣。"}