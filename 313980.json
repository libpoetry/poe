{"id":"313980","title":"沁园春·余与缪函九同时有亡儿之戚","dynasty":"清代","author":"陆震","text":"庾信多哀，方赋伤心，君亦如吾。虽东门不哭，君能自遣，西河堕泪，仆已全枯。亭号千秋，地名嬴博，从古销魂有是夫。黄台下，况瓜经再摘，臣独何辜。衰宗一线堪虞。只鄙愿、还奢老不渝。倘人矜邕后，匪惟弱女，天延赵祀，遂有遗孤。不幸生如，景升儿子，鹿鹿凡毛竟可无。君非比，料来春花发，骄我双珠。"}