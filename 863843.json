{"id":"863843","title":"送朱九龄","dynasty":"宋","author":"王禹称","text":"吏隐不求贵，亲老不择禄。之子有俊才，弱冠中正鹄。弗坠先人业，何惭有道谷。一命佐砀山，枳棘聊容足。再命宰嘉兴，丝桐几易俗。率身甘菜茹，养母求粱肉。承颜苟不亏，折腰未为辱。解印无馀赀，舟中只琴筑。十口寄淮泗，一身来辇毂。又说东南行，秋风江水渌。鄱阳古名郡，赤金流山谷。每岁鼓钱刀，从来设官局。还得便高堂，无辞縻逸躅。飏帆江湖思，木脱天地肃。枫叶紫斓斑，蓼花红??。津吏晓来迎，溪僧夜留宿。至止事方简，优游从所欲。江城丰稻粱，水市多鱼蔌。三载奉甘饴，百钱饱家族。自有綵衣华，勿叹蓝袍绿。行年未三十，气壮颜如玉。行义日以闻，焉能长碌碌。终列侍臣班，耀我同年录。且赋白华诗，唱作离筵曲。"}