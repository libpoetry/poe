{"id":"1143915","title":"乙未岁除二首","dynasty":"宋末元初","author":"方回","text":"岂料身为七十翁，开怀且放醉颜红。身存惟恨恩难报，世换还惊事总空。百岁尚馀三帙数，万诗枉费一生工。盍簪列炬浑如梦，不似今年筑底穷。五十五时官早休，即今七十复何求。亦思稍为儿孙计，政恐深贻祖父羞。岂不忆家良有说，偶然得酒更无忧。诸公富贵新桃版，我是春前旧土牛。"}