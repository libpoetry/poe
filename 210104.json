{"id":"210104","title":"过秦楼·翠约苹香","dynasty":"宋代","author":"陈允平","text":"翠约苹香。绿抟槐阴，隔水晚蝉声断。壶冰避暖，钏玉敧凉，倦暑懒拈歌扇。云浪缥缈鱼鳞，新月开弦，落星沉箭。恨经年闲阔，柔笺空寄，梦随天远。憔悴损、臂薄烟绡，腰宽霞缕，锦瑟暗尘侵染。韩香犹在，秦镜空圆。薄幸旧盟俱变。虚蠹春华，为谁容改芳徽，魂飞娇倩。凭危楼望断，江外青山乱点。"}