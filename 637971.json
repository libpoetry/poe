{"id":"637971","title":"中秋袁藏用馈鱼写怀兼寄","dynasty":"明","author":"林光","text":"白帝吝商飙，烦暑仍靡靡。昨日山中归，倒卧西窗里。开窗荫疏竹，炉烟灭复起。宁知井屋下，索寞亦闲只。提鲜来君池，白鲢兼赤鲤。顷适尝新酿，浓香压酒子。念兹赤壁携，浩然良有以。今夕复何夕，中秋散霾滓。开襟南川流，皓月照寒水。吾欲泛扁舟，中流玩清泚。思君君不来，弄丸空隐几。"}