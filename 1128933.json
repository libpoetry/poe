{"id":"1128933","title":"与郑明府四首","dynasty":"宋","author":"释元肇","text":"疏烟漠漠走风沙，古木寒芜欲莫鸦。拾穗村童涉溪水，数声渔笛隔芦花。柴门窄窄对江开，脉脉寒潮入浦回。笑语邻翁倚篱落，夕阳微处竹舆来。结束才容四五人，绠长尤恐井生浑。浊醪不受殷勤劝，笑把黄花过一村。天外横河泣露寒，中秋月好傍楼看。高标不及康庐远，难博渊明一笑欢。"}