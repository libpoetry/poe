{"id":"1105384","title":"除夜","dynasty":"宋","author":"方岳","text":"雪片初飞岁已除，竹篱梅自可吾庐。归来只有穷相守，未议移文送却渠。莫笑青衫霜叶枯，六年不改旧称呼。人间书疏非吾事，菜缕春盘何处无。更与梅花把一杯，醉题帖子等春来。须臾便是隔年事，留得寒香一并开。春入荷葭坞亦奇，坞名不枉与天知。绿章并按閒池沼，岂但乌台要勘诗。幸有牛衣暖似春，可曾半字日边人。不知相国何为者，撩得诸公屋大嗔。眼底童乌已七龄，吾伊略亦记群经。丁宁莫就中书试，只可松边竹下听。"}