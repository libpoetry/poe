{"id":"199739","title":"曾夔州座右山水图","dynasty":"宋代","author":"晁公溯","text":"华堂左右皆山川，登堂一见心茫然。松林忽在素壁上，几杖却对阴崖前。百年老树横高枝，正当太古阴云垂。近前细看才拱把，生气凛凛如十围。尚想昔年初下笔，指顾江山生咫尺。梁栋已受长风吹，衣裘若溅洪涛湿。回山倒海不作难，此意谁能传笔端。李成骨朽道宁死，况复郑虔杨契丹。吾知此图未易逢，颇思摹写置府中。鹅溪生绡不难致，只恐今世无良工。"}