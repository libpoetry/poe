{"id":"440538","title":"解连环","dynasty":"当代","author":"张文胜","text":"秣陵春晚。看红英九陌，刹时飞散。步晓径、空拾余香，念江北江南，雨遥风远。木杪初阳，洒新绿，翠眉千点。更明湖春酎，多情仿佛，故人青眼。都知岁华苒苒，漫青春抛尽，绘愁摹怨。便忘却，故国相思，算歧路三千，到头难转。又听啼鹃，恍一似，那时初见。荡轻舟，棹翻鹭起，絮飘浪卷。"}