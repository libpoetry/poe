{"id":"1056682","title":"岁除感旧","dynasty":"宋","author":"吕南公","text":"旧德无路报，衰年又增多。平生感激心，恐惧成蹉跎。幽幽黄钟原，总角便经过。一饭倚从母，徘徊类媕婀。学书随群童，欢叫抵雁鹅。相逞知字画，勇于渴寻河。羞耻道赵壹，矜誇有甘罗。岂云幼慇勤，乃取晚坎轲。荏苒三十载，万千穷祟魔。旧游不得寻，听问徒悲歌。秋霜压芳兰，岂复异径莎。愿见故根畹，邈如隔岷峨。老穷怯脂韦，趣尚近笠蓑。此恨长不没，安能辨蒿峨。"}