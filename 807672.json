{"id":"807672","title":"潇湘逢故人慢  九日前一日竹逸约同云臣雪持诸子石亭探桂","dynasty":"清","author":"陈维崧","text":"今秋吟艇，随沙鸥浦鸭，仍泊前湾。桂香漱潺湲。访樵径乘醉，小叩禅关。药栏菌阁，好排当、竹翠苔斑。喜今日、山灵贶我，秋晴竟不曾悭。晚妆好，铜峰髻，且回舟停桡，细认烟鬟。溯落叶哀湍。喜碧鲈荐俎，紫蟹堆盘。狂歌脱帽，凭舷叫、奇绝溪山。残年约、捞虾牧豕，终须置我其间。"}