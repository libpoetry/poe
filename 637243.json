{"id":"637243","title":"望香炉山","dynasty":"明","author":"祁顺","text":"香炉之山高插天，苍屏翠壁相钩连。根盘势转几千仞，雄秀合在匡庐先。深林隐白石，幽谷通清泉。奇花异草不可数，悬崖绝磴难攀缘。向来风尘动，苗獠兴戈鋋。虔刘我黎庶，簸荡山与川。犬羊数万居层巅，疏泉积粟仍种田。天兵临之久不悛，欲战无路攻愈坚。台臣亲握将帅权，博采筹策图十全。炮车飞霹霹，冲击何磌磌。摧枯与拉朽，声震西南偏。诸苗悔祸方乞怜，面缚衔壁罗马前。三军动地歌凯旋，功绩尽向山头镌。今经数十载，边境犹帖然。我来值春阴，远望生云烟。题诗问山灵，感慨聊成篇。愿教此地长无警，巩固皇图亿万年。"}