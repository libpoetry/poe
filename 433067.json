{"id":"433067","title":"即事","dynasty":"近现代","author":"席子研","text":"重瀛猾夏欲窥边，匹马西来未入滇。骤卷星沙摧黑獭，畴抛脂骨葬朱鸢。羌獠旧是穷奇族，榛莽都成盗蹠天。千古版图挥玉斧，控弦何用策长鞭。从来妙论楚君臣，笑对征南问水滨。天外愁冤畴佐證，暗中摸索慰西邻。柔然部落时迁徙，张瑴头颅判假真。上国远怀关怙冒，池鱼遗祸事相因。一路青山送旧轺，雪花云叶灿金貂。抗颜都护冲冠怒，使酒匈奴倨坐骄。狱似奇峰争变态，牢成画地惨群妖。登高试望鲲鲵岛，十万横磨剑在腰。"}