{"id":"683274","title":"初夏游张氏山亭","dynasty":"明","author":"王世贞","text":"岂必在丘壑，居然无俗尘。曲肱乌皮几，垫角白纶巾。万象各有媚，孤云愈见亲。野人骤得此，野性讵能驯。丛林鸟雀傲，委巷渔樵通。回看一卷石，坐失千华嵩。藤萝行秋色，桧柏宿天风。投足岂在广，会心浩无穷。微微动幽籁，簌簌涤广除。石梁属䆗窱，磴道藏威纡。觞飞竞谋速，饮至不愿馀。无烦具主礼，已自称吾庐。改席临幽壑，披襟当绝颠。苔钱乳窦嵌，云叶金波穿。伏虎蕴盘攫，脩鳞坼蜿蜒。箕踞一长啸，寒声千树传。宴坐盘石上，澹然忘所归。片云逗松顶，隙月沾人衣。蠕蠕宿羽动，稍稍澄露微。尊酒欣有托，尘言晤来稀。"}