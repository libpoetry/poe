{"id":"593287","title":"存石草堂歌","dynasty":"明","author":"欧大任","text":"槜李城高控江海，清波如环石磊磊。林际三峰类削成，窗间二室生光彩。翠虬舞月五台寒，苍兕呼风万竹坛。夕郎逝矣介刚在，谏草空藏后代看。承家观察敛笏拜，园居见石肃冠带。秦住云连天目前，郁林烟散沧洲外。玉树诸孙议石渠，补天五色更何如。定知延阁传先业，岂但名山太史书。"}