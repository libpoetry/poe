{"id":"528866","title":"画松行","dynasty":"明","author":"陆深","text":"毕偃去已远，马夏新有声。携将秦大夫，从事褚先生。幽篁压枝兔丝飏，雪后冰前俨相向。浅红腻紫多好颜，端合低头丈人行。蛰龙一夜闻雷起，况复笙篁风满耳。县斋昼静帘影重，聊伴诗书当行李。君不见前年营建采山林，竹头木屑俱千金。天南别有擎空树，回岩叠嶂深更深。岂不中梁栋，地僻诚难寻。由来才大难为用，始觉良工真苦心。"}