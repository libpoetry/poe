{"id":"496932","title":"吴兴潘中丞上蔡张参伯小集草堂漫成长句","dynasty":"明","author":"张元凯","text":"杏花开满夫差城，城头初月纤纤明。春风幸不弃岩穴，蓬蒿亦自来簪缨。谢公暂著东山屐，步兵本是江东客。一斛葡萄鬓未星，千里莼羹盌浮碧。萧萧瑟瑟无歌钟，清音忽起庭下松。楚云生栋帷菡萏，吴山供客餐芙蓉。白驹空谷谁继响，鸣鹤九皋声朗朗。风标不似世中人，霞举犹为天际想。知君自是夔龙宾，何事江湖欲问津。为霖为雨若有待，一丘一壑非其伦。愧我青袍久零落，草堂灯火同驩谑。别去依然三径荒，不堪罝兔堪罗雀。"}