{"id":"44179","title":"暮春抵沪同大武伯夔子言游半淞园泛舟小溪作","dynasty":"现代","author":"陈三立","text":"海雨歇游氛，天清楼阁晓。胜侣挟俱出，飞车疾于鸟。郊原青茫茫，晴烟笼未扫。新园初挂眼，篱下江流绕。魔舞夺闲地，犹留玩芳草。层坡耸孤亭，石窟穿窈窕。把茗眺云物，人影栖木杪。登降随仕女，写我溪光好。艇子趋凫鹥，残阳满怀抱。回复迷所历，四照俨蓬岛。漠漠濠梁趣，恢恢劫尘表。余兴杂棹讴，忘归不知老。"}