{"id":"1122247","title":"癸未游杭作口号十首因事怀旧杂以俚语不复诠择","dynasty":"宋","author":"俞德邻","text":"十年南国足风埃，锦绣湖山得再来。醉里不知人世改，更从云气望蓬莱。襄城七圣云迷泽，槐里三原草合烟。今古兴亡元有数，福华当日为谁编。万户千门达曙开，管弦啁哳沸楼台。祇今明庆钟声动，已报巡灯响铎来。杖藜乘兴不辞遥，行尽苏堤过断桥。白发老翁依古柳，相逢挥泪说前朝。水秀山明仙佛国，天开地辟帝王家。欲穷胜赏人非昔，独立西风夕照斜。衮绣三朝迈等伦，曾将双美绘麒麟。当年早共赤松去，未必清漳见逐臣。黄门飞鞚赐厨珍，翠舞珠歌度十春。今日败垣荒草合，近前那复相君嗔。堤边杨柳拂晴波，堤上游人衒绮罗。山色湖光浑似旧，采莲人唱采茶歌。慈云岭下拜郊台，表里湖山绣画开。十载西风动禾黍，行人休忆翠华来。西马塍边红杏雨，金牛寺外白杨风。杭人忧乐多如此，傥有圣贤吾欲中。"}