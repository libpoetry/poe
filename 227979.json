{"id":"227979","title":"上丞相寿·人统开璿历","dynasty":"宋代","author":"戴栩","text":"人统开璿历，台符焕紫躔。数如环复始，天与寿无边。麟阁精神异，龙舆宠数专。先朝称旧弼，潞国最长年。辽币犹增遣，河流未肯旋。争如今日盛，独致太平全。青社归传檄，阴山息控弦。堤成江势却，疆辟稻畦连。燮理功何钜，勤劳意自便。寒分编户粟，雪赐羽林钱。吉日登符宝，中天敞栋梴。九重申骏命，一德共蝉联。吾道今隆矣，人文益粲然。来归褒衍圣，访后续伊川。美绩随时现，神谋应物圆。基扶周鼎晏，色补舜衣妍。独立观昭旷，中持斡化权。通融文共武，菹压党兼偏。位乃昭文右，功惟尚父先。福流寰海遍，谦守此心坚。卦象黄裳繇，诗家绿竹篇。流传皆琬琰，赓颂几歌弦。峻极极龄际，中和二日前。沙堤春骀荡，凤沼晓澄鲜。绮席纷才俊，瑶台映列仙。一经韦继汉，百两姞妇燕。贱子叨卑钥，清晨染贺笺。所惭恩似海，安得笔如椽。举目看霖润，褆身拟化甄。原同松与石，洁操在平泉。"}