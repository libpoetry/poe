{"id":"698536","title":"夏日听沈君弹琴诗三首","dynasty":"明","author":"唐顺之","text":"山居足清赏，独恨不能琴。偶接青溪客，因听白雪音。寒暄乍翻复，丘壑转深沉。谁道嵇中散，风流更可寻。知君技入神，一歇一番新。拨处疑非指，声中似有人。空山鸣落叶，暗水跃潜鳞。何独吹箫客，能生阴谷春。忽听使人惊，空山迸一声。能令草树里，齐作秋虫鸣。暂与松风远，还同石涧清。曲终人欲散，纤月照南楹。"}