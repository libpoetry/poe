{"id":"1114843","title":"吕颜野饮醉中寄五绝句次其韵","dynasty":"宋","author":"李廌","text":"醉乡天地一何宽，不问金壶与玉山。暂得陶陶太古意，醒来应亦恶人间。酒在杯中惟恐尽，事来眼底只嫌多。一壶醉倒春风里，万斛穷愁奈我何。醉后诗成笔似椽，客来倾酒酒如泉。怜君常得酒中趣，愧我经春只惨然。手持金盏滟斜晖，目送归鸿万里飞。还似习家池上日，醉中倒载接䍦归。醉倒南山卧白云，满天诗思不胜春。黄鸡白酒真堪乐，谁道蓬蒿有此人。"}