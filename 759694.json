{"id":"759694","title":"三饶述怀","dynasty":"清","author":"丘逢甲","text":"三饶设治初，颇用忧山贼。孤城依山立，陶筑资民力。至今古砖文，分堵姓名勒。倭寇海上来，东风战云黑。濒海虽蹂躏，严城晏游息。百里控山川，亦古诸侯国。王公设险心，实用辅其德。同治元二间，黄巾势危迫。距关民气勇，乃过丸泥塞。承平岁已久，生齿益繁殖。吏治浸不修，宽假恣奸慝。外教乘隙来，从者纷相惑。山川固云险，寇已入门阈。山田岁两熟，民生在稼穑。年荒百货贵，菜茹当肉食。道上逢老农，喘汗有饥色。谁为富教谋？用奏循良绩。为尔祝坻京，为尔云螟?。驱车过山邑，怀古心焉恻。峨峨望海岭，秋风浩无极。"}