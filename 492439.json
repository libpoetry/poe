{"id":"492439","title":"富田文彦高先丞相信国公诸孙先是丞相故第及祭田类为孙寇所夺事平彦高尽复之为新祠祀丞相于故第盖盛举也余过富川拜丞相祠因与彦高相见道旧于别也写墨竹为赠复题诗以美之","dynasty":"明","author":"刘崧","text":"丞相祠前竹满墀，亭亭风节在孙枝。讵知雪压霜披后，如见龙游凤翥时。万壑秋声传瑟瑟，两溪晴绿浸离离。新图写赠还相别，晏岁风流重尔思。"}