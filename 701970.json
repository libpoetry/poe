{"id":"701970","title":"民风绝句寄叶给事","dynasty":"明","author":"龚诩","text":"昨见城闉未死人，青蝇千万已周身。怜渠父母初生日，忧暑忧寒几许仁。涂松市上漆溪滨，多少嗷嗷丐乞人。不道孤舟风雪里，老夫亦是一饥民。锅无粒粟灶无薪，只有松楸可济贫。半卖半烧俱伐尽，可怜流毒到亡人。年年村鼓响鼕鼕，知是田家乐社公。不道今年逢社日，但闻人哭水声中。乡村疫疠肆流行，死者如麻实可惊。天独憖遗应有意，要令操笔写民情。"}