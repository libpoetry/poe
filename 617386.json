{"id":"617386","title":"善哉行","dynasty":"明","author":"黄圣年","text":"高台悲风，烈士悲心。匪道云远，霜多岁阴。成名甚难，身亦不赀。吞炭漆身，乃得一死。羽化丹飞，不离世机。华表千年，终当来归。伟哉造化，心大身小。深山大林，人不如鸟。衣不厌新，人不厌故。齐紫三入，乃变其素。相彼丘陵，蹶然而崩。聆此空谷，鸟鸣嘤嘤。嘤嘤者鸟，于何其臻。福禄寿考，人百其身。"}