{"id":"722776","title":"卖花声 清明","dynasty":"明末清初","author":"梁清标","text":"日射晴江，影动柳塘花坞，斗芳菲，榆烟杏粥。五陵游冶，踏河桥新绿。对东风，笑人孤独。朱门此日，座拥满堂丝竹。鹧斑烧，翠围红簇。天涯人远，冷奁香钗玉。怕消减，金蝉一束。炎熇沾衣，骤雨忽来庭院。洗京尘、不须纨扇。凉飔入幕，袅孤灯零乱。喜天际、轻雷渐远。披襟杂坐，朋辈风流萧散。遣闲情，蛮笺茗碗。最关人意，有檐花红绽。任阴晴、浮云舒展。"}