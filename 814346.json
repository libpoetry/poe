{"id":"814346","title":"如梦令 戏题团扇六首","dynasty":"清","author":"宗婉","text":"素练裁成团扇。新样十分圆满。试向掌中擎，明月全身都现。如面。如面。只当素娥相见。泼墨亲描团扇。聊把病怀消遣。画出牡丹枝，不耐粉匀脂染。清减。清减。添了一分妍倩。彩笔闲题团扇。小院日长门掩。不写古人诗，须要别开生面。翻遍。翻遍。几曲小词香艳。手弄生绡团扇。风动藕花乡遍。病后减容光，羞说芙蓉娇面。斜掩。斜掩。恐被采莲人见。皎洁最怜团扇。伴我小庭深院。一夕起秋风，凉意暗中吹遍。绿浅。绿浅。再隔几时相见。不是班姬团扇。不是芳姿便面。却是广寒人，亲剪一层雪片。消遣。消遣。小字自家题遍。"}