{"id":"574655","title":"题阙","dynasty":"明","author":"邵宝","text":"上有千竿竹，碧影翻阶墀。我归自南省，方当静脩时。挈我二三友，讲斯复游斯。昼诵掩虚室，夕眺摩残碑。古琴弄淇澳，赓以南风词。别去三十载，往往梦见之。圃蔬未足叹，伤哉草离离。西游且北览，何以慰夙期。云生志复旧，作堂请新规。我昔寓白鹿，尝以图志来。愿言植嘉木，绿阴散繁枝。愧兹未能赋，聊作林堂诗。"}