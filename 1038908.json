{"id":"1038908","title":"送黄莘还家","dynasty":"宋","author":"苏舜钦","text":"东风摇江波，碧草日夜芳。蔼蔼春物归，游子思故乡。黄生士林华，志业收精刚。步虎南山隈，气立人兽旁。不步受羁辔，但欲插翅翔。顾亦念所亲，归心剧风樯。想当舍楫初，喜气充门墙。晨昏奉颜色，以时荐豆觞。虽享万钟禄，此乐不可偿。予家白日下，偶来恋沧浪。因君江上别，撩我归兴长。"}