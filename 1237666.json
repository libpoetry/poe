{"id":"1237666","title":"题郭伯澄西崦山居","dynasty":"元末明初","author":"郭钰","text":"白日上东山，晴光射西崦。西崦山人开晓关，一襟煖翠浓如染。门前流水玉虹明，树上啼莺金羽轻。自扫落花客初到，共题修竹诗先成。十载战尘迷道路，西崦只今成久住。移竹春深长子孙，种梅晚岁为宾主。丈夫扬眉天地间，山林朝市俱等閒。出为公卿入为士，古人高节非难攀。闻君近年深闭户，乌帽青灯读书苦。剑寒新淬冰雪光，松老终无栋梁具。西崦山深竹径微，我来欲共薜萝衣。一朝富贵逼君去，燕雀空羡冥鸿飞。"}