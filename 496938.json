{"id":"496938","title":"阳山顾生愿甫赠我长歌颇过推与乃述怀志答","dynasty":"明","author":"张元凯","text":"男儿七尺期自爱，要令姓字千秋在。不然草木与同腐，富贵纷华何足数。吾家骠骑从文皇，赏延带砺山河长。谁知后世贱介胄，虫沙猿鹤无低昂。吾生久拼弃五斗，无奈嗷嗷啼八口。身沾寸禄为人役，手持破斧门挂席。逐队随行公府间，缁尘赤汗难为颜。借人瘦马风吹倒，传家旧芾屋漏殷。首如飞蓬色如土，傍人犹妒蛾眉妩。以兹贝锦耀空幻，屏居寂寂南山涧。阴符在匣羞与传，父书剩有毛苌编。皎月流辉照白雪，飞泉疏越鸣朱弦。虽然踉蹡人间弃，但言风雅心如醉。乍来破产聊自放，青山啸傲常无恙。江东复生顾虎头，自云痴绝无所求。徙倚沧浪赓孺子，拍浮绿酒歌张侯。贫交廿载真尔汝，何事长歌太称许。谓我斯名堪不朽，敝帚千金良可丑。吁嗟发短心则长，敦诗说礼聊自藏。攀援今人身徒瘁，尚论古人口亦香。君不见扬家子云老执戟，至今玄草光生白。又不见湘累沉浮在鱼腹，世间离骚比珠玉。毋论鹖士与波臣，日月文章万古新。即今青鬓不弩力，辗转白发来侵人。"}