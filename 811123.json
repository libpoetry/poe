{"id":"811123","title":"呈习斋先生","dynasty":"清","author":"王源","text":"离迷禾黍向南村，惭愧担簦五柳门。十载低颜随燕雀，半生孤眼横乾坤。先生有道青云上，今日从游皂帽尊。虞夏高歌人未老，无边风雨正黄昏。藜羹麦饭话情亲，今古兴亡赖有人。破屋寒飞宵练影，荒篱远隔夕阳尘。直将文武传洙泗，未许安危系洛闽。山势东蟠沧海尽，应知燕赵自生申。"}