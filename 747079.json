{"id":"747079","title":"登粤秀山","dynasty":"清","author":"刘敦元","text":"楚人一炬秦灰冷，汉室金汤迁洛鼎。九枝赤日丽中天，人间爝火齐销泯。何物小尉龙川陀，称王已足帝为何。黄屋左纛不数世，楼船横浦来伏波。鋹祖孙亦狡悍，手取潮韶桂容管。刺史谁呼属洛州，风流天子春光满。珍珠沟水火山香，璇房银殿相煇煌。那知身作降王长，茂陵玉碗难终藏。粤中自昔成战垒，负贩侯王今已矣。朝汉高台落日寒，呼銮古道悲风起。我登粤秀俯众山，海天如镜无波澜。圣人当阳百灵顺，中原瑞气涵诸蛮。分茅铜柱不可攀，长与罗浮四百三十二峰同孱颜。"}