{"id":"653398","title":"林良九鹚图","dynasty":"明","author":"张宁","text":"番禺画史何好奇，以鹭作路思作鸶。孤为一世功名路，九拟鲁论君子思。古来工艺皆有谏，此画于人亦深鉴。翔集低昂敛鸣缩，舒近时临容止变。举者忽下去忽归，半窥鱼跃半防机。藏形不向青边立，蔽影多从白处飞。寒塘浅水黄芦叶，暂寓旋消鸿踏雪。人物虽殊戒虑同，座右箴铭为谁揭。"}