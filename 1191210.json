{"id":"1191210","title":"赠张籍","dynasty":"唐","author":"韩愈","text":"吾老著读书，馀事不挂眼。有儿虽甚怜，教示不免简。君来好呼出，踉蹡越门限。惧其无所知，见则先愧赧。昨因有缘事，上马插手版。留君住厅食，使立侍盘?。薄暮归见君，迎我笑而莞。指渠相贺言，此是黄金产。吾爱其风骨，粹美无可拣。试将诗义授，如以肉贯丳。开祛露毫末，自得高蹇嵼。我身蹈丘轲，爵位不早绾。固宜长有人，文章绍编刬。感荷君子德，恍若乘朽栈。召令吐所记，解摘了瑟僩。顾视窗壁间，亲戚竞觇矕。喜气排寒冬，逼耳鸣睍睆。如今更谁恨，便可耕灞浐。"}