{"id":"807869","title":"贺新郎  吴门喜晤丁飞涛赋赠八用前韵","dynasty":"清","author":"陈维崧","text":"生入榆关罅。记曾尝、锦州银鼠，辽河鲜鲊。雪窖羝羊天万里，雁足帛书谁射。长梦汝、李陵台下。头白如今归故国，见人民城郭心惊怕。携瓢笠，无牵挂。断桥十里荷香洒。恰晴湖、乱馀西子，蛾眉重画。一笑风前齐得丧、世事塞翁之马。稽首谢、狮王棒打。落拓苏台知己少，只青山、尚似当时者。杯正绿，掌堪藉。"}