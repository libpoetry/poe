{"id":"156087","title":"次韵和李寔父焰火行","dynasty":"宋代","author":"舒岳祥","text":"山樵夏斩樗栎枝，受昼日炙兼风吹。天寒岁晚见功用，春透肝鬲连腰肢。一室暖香胜桦烛，破衲纫缝针线续。床头翁子新篘成，翁媪分虀小筵席。山家此乐无厌时，何须玉笋扶金卮。我亦平生知此味，今年此味奇更奇。山中低厂编错薪，不知山外飞氛尘。一尘一窝榾柮老稚均，此时痛快出苦辛。"}