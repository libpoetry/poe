{"id":"175845","title":"寄魏元履·世情事虚文","dynasty":"宋代","author":"刘子翚","text":"世情事虚文，十幅了一书。片言倒肺腑，子独不佞予。班班眼中秀，学胆谁似渠。平生几两屩，踏破牛斗墟。小言谒侯门，大言叫天都。归来辟存室，默坐追亡逋。床头著韦编，盘礴万古初。时拈纸上语，破的妙有余。已甘酬对难，舌本噤不舒。矧予在半流，所见方模糊。蜗涎不自润，讵敢相沾濡。人生强多知，於已固已疏。睫边遗太极，意上町六虚。狞猿絷尚跳，况乃拊槛呼。是神非吾神，滓秽政可奴。尝闻不远复，佩作三字符。煌煌杏坛春，一枝明清湖。蜂蝶未全知，佳处自不孤，惟予先著眼，时来采芳腴。何法共叩微，归性有顺涂。"}