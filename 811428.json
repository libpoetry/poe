{"id":"811428","title":"谒明孝陵四首","dynasty":"清","author":"丘逢甲","text":"郁郁钟山紫气腾，中华民族此重兴。江山一统都新定，大纛鸣笳谒孝陵。如君早解共和义，五百年来国尚存。万世从今真一系，炎黄华冑主中原。将军北伐逐胡雏，并告徐常地下知。破帽残衫遗老在，喜教重见汉威仪。汉兵到处虏如崩，万马黄河晓蹴冰。直扫幽燕捣辽沈，昌平再告十三陵。"}