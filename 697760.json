{"id":"697760","title":"题玉绣毬花","dynasty":"明","author":"胡奎","text":"蕊珠宫女夜回鸾，一色流苏玉作团。琪树想从天上见，琼花曾向月中看。当场蹴起三春暮，信手围来二尺宽。却怪朝来万蝴蝶，随风飞舞碧阑干。蕊珠宫女夜回鸾，玉琢流苏满画阑。偏称彩丝悬昼影，错教罗袜立春寒。翠云欲坠风扶起，粉蝶交飞雪作团。却笑美人惊堕马，琼花不数广陵看。"}