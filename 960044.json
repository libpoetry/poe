{"id":"960044","title":"和王希夷庐陵观梅","dynasty":"宋","author":"金履祥","text":"岁寒堂前桂树秋，秋风浩荡君西游。羡君充此四方志，望尘何异登瀛洲。人生难得心相识，况君与我心相得。君心谁似惟梅花，雪霜不改馨香德。顾我思君日几寻，岁寒又见梅花春。见梅不见故人面，空咏梅花如故人。月明千里虽同致，畴昔追随今少异。始信灯窗朝暮同，此会人生良匪易。噫吁嘻，安得彼此长似岁寒枝，清芬处处同襟期。"}