{"id":"1194867","title":"题龙湖","dynasty":"唐","author":"陈元光","text":"环堤森雾伏，璧水湛天枢。带雨金龙甲，朝天锦鲤鱼。楼船摇月鉴，阁鼓肃冰壶。扣枻歌三叠，飞觞泻百枯。犀燃神鬼泣，剑射斗牛虚。怀古标遐轨，龙湖第一途。望望龙湖上，鱼龙薄汉云。鸿濛开半月，蛇秽破孤军。一鉴生风翰，千章涣浪纹。法慈敷教化，清静加弥纶。法慈剪凶丑，凛冽回春温。龙湖三五夜，棨戟四回轮。"}