{"id":"810632","title":"答陈元孝寄约诗邮三作兼柬梁药亭","dynasty":"清","author":"方殿元","text":"怀人似秋色，日在碧梧枝。吾道自千古，斯文共一时。开春结幽愫，每月联新诗。袖里芳兰乱，馨香好赠谁。江南花色好，南海更便妍。梅风媚长至，桃日艳春前。芳思归词赋，风流入管弦。曲江兴绝唱，和者已千年。我辈无相识，孤音待后人。炼成千岁鼎，谢尽片时春。南郭群为吹，西施独自颦。殷勤寄明月，一月一回新。"}