{"id":"672360","title":"送王德辅奏事京师","dynasty":"明","author":"吕㦂","text":"论交浅与深，何在相逢早。此心倘未宣，比邻或空老。我家本卢乡，君来从鸟道。俱生正统末，宦学余草草。前沾数年禄，政拙阳城考。不遇舍骊黄，中肠曷倾倒。萧萧如病柏，冰霜但能保。巍巍奏高山，子去琴安抱。西成江涨平，北驾风烟浩。此惟谒帝宸，重门森翠葆。同年盛鸳鸯，游扬互称好。环滁卿月秋，休衙迹如扫。弃掷扶桑鞭，西榆日增皓。恻君情欠佳，以未添丁恼。明年充贺宾，金陵拜丘嫂。"}