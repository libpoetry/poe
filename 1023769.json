{"id":"1023769","title":"樗寮生日","dynasty":"宋","author":"释道璨","text":"长庚流煇千丈强，斗南夜气浮耿光。晋唐以前旧人物，翩然乘风下大荒。平生厌官不爱做，自歌招隐山中住。后园明月手自锄，多种山前老梅树。岁寒心事梅花清，沧浪白发梅花明。有时指花对客道，此是吾家难弟兄。上国春风醉桃李，过眼纷纷付流水。禁得清寒耐后霜，幽独何曾有如许。今年枝间著子无，黄金作颗应累累。想见日长庭院静，时时绕枝如哺雏。摘来不用供调鼎，且唤曲生相管领。等閒一醉一千年，莫遣东风吹酒醒。"}