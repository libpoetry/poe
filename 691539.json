{"id":"691539","title":"梅花绝句九首","dynasty":"明","author":"李昱","text":"南岸北岸花正开，欲尽不尽暗香来。相将头白被春恼，一日绕树百千回。岁暮不归衣满尘，梅花正尔欺得人。欲凭诗句索花笑，开瓮恰有罗浮春。学士港边移棹过，千树万树得春多。人生对酒须纵饮，奈此缟衣风韵何。寒花照衣冬雪晴，半含半折可怜生。西马塍西对茅屋，竹间一树最分明。不是爱梅频赋诗，出尘标格少人知。来蜂去蝶应无数，偷眼幽禽却为谁。闻道朝来开满林，孤山无复见幽心。即将雪色如双鬓，拄杖冲寒细细吟。孤山山南湖水西，花蕊个个压枝低。别来江海若怜汝，那得春风生杖藜。寒月欲出照昏黄，疏花密花枝尽香。东邻腊酒味堪饮，无钱赊取答春光。忍冻骑驴早得春，寻香索句不无神。直将风格和花老，肯与林逋作后尘。"}