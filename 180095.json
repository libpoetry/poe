{"id":"180095","title":"黄思忠病起作此寄之","dynasty":"宋代","author":"李流谦","text":"岩岩千丈松，大厦不收拾。已作涧壑卧，更困蝼蚁穴。天果无意哉，问龟龟不食。悲歌气填膺，白虹为贯日。向来亡公子，后日九州伯。奈何蕞尔曹，乃敢观裸浴。士穷有如此，於君更心恻。平生治国手，仅脱在陈厄。三彭捃细故，二竖每明德。闻之投袂起，此士岂易得。可无不赀药，粉珠屑白玉。奋髯呵不祥，有神嘿操戟。欻然蛙腹裂，还我苍玉璧。一尊欲寿君，怅念风雨隔。平吴固奇烈，更谨盘水执。君身则千金，斯文但一发，勉矣加餐饭，吾道係损益。"}