{"id":"682079","title":"步虚词二首","dynasty":"明","author":"肃靖王","text":"瑶坛深处磬声微，羽客朝元午夜归。杳杳三山青鸟过，翩翩双舄彩凫飞。岛间月色明珠树，洞里丹光透玉扉。剑佩几回翔碧落，天风吹冷六铢衣。彩霞琪树共氤氲，七色班虬驾鹤群。玉佩冷摇沧海月，霓裳晴带绛霄云。碧桃花绽春方永，金鼎丹成火自焚。清夜朝元向天阙，空歌声在始清闻。"}