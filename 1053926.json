{"id":"1053926","title":"题清溪图","dynasty":"宋","author":"孔平仲","text":"清溪之水清无泥，凫飞雁下太平池。昔人尝比翠绡舞，安得卷之必自随。画师摹写多巧思，只用乌田数张纸。戏拈秃笔扫成图，浓淡邅回真得意。江矶钓浦远更深，昔时行处皆可寻。张公好雅心不俗，眉山先生为楚吟。公今奉使庾岭南，峡中乔林与天参。白云摇曳入船户，清猿呼啸窥江潭。天霾不开地多热，佛桑山丹赤如血。此时一展清溪图，洒若胸中贮冰雪。南方不可以久留，祝公归来此中州。枕白石兮漱清流，芦声战雨曷若飏风之拔木，渔烟凝晚曷若海雾之横秋。我已卜居在九江，九华庐阜郁相望。千里思公如咫尺，扁舟棹月到池阳。"}