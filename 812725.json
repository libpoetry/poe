{"id":"812725","title":"古诗","dynasty":"清","author":"吴祖修","text":"兀坐一室中，澄观若止水。群动既已息，万籁不到耳。方寸涵灵台，光明畴与比。此中无将迎，安用起磈礌。蒙庄旷达人，亦未解斯旨。如何逃虚空，跫然足音喜。少陵薄文章，谓非道所尊。不读破万卷，何由闻斯论。经史足驱使，今古堪胚浑。寂若万象灭，灿若众星繁。根柢有至理，刊落皆陈言。以此为诗史，孰能穷其源。"}