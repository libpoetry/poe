{"id":"211861","title":"忆旧游·渺山城故苑","dynasty":"宋代","author":"刘辰翁","text":"渺山城故苑，烟横绿野，林胜青油。甚相思只在，华清泉侧，凝碧池头。故人念我何处，坠泪水西流。念寒食如君，江南似我，花絮悠悠。不知身南北，对断烟禁火，蹇六年留。恨听莺不见，到而今又恨，睍睆成愁。去年相携流落，回首隔芳洲。但行去行来，春风春水无过舟。"}