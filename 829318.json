{"id":"829318","title":"本事诗十首","dynasty":"清末近现代初","author":"苏曼殊","text":"无量春愁无量恨，一时都向指间鸣。我亦艰难多病日，那堪重听八云筝。九年面壁成空相，持锡归来悔晤卿！我本负人今已矣，任他人作乐中筝！愧向尊前说报恩，香残玦黛浅含颦。卿自无言侬已会，湘兰天女是前身。丈室番茶手自煎，语深香冷涕潸然。生身阿母无情甚，为向摩耶问夙缘。碧玉莫愁身世贱，同乡仙子独销魂。袈裟点点疑樱瓣，半是脂痕半泪痕。春雨楼头尺八箫，何时归看浙江潮？芒鞋破钵无人识，踏过樱花第几桥。桃腮檀口坐吹笙，春水难量旧恨盈。华严瀑布高千尺，未及卿卿爱我情！丹唐拜轮是我师，才如江海命如丝。朱弦休为佳人绝，孤愤酸情欲语谁？乌舍淩波肌似雪，亲持红叶索题诗。还卿一钵无情泪，恨不相逢未剃时。相怜病骨轻于蝶，梦入罗浮万里云。赠尔多情书一卷，他年重检石榴裙。"}