{"id":"1091686","title":"龙珠吟","dynasty":"宋","author":"王质","text":"蛇有黄，鸡有锦，蚌有珠，鱼有枕。万物随身各怀宝，惟龙抱负超覆帱。臆之上，颔之下。声灵气焰焯光辉，威力神通宏变化。小径寸，大围尺。口中皎月戏吐吞，掌上流星恣抛掷。存此珠，千年万年鳞不枯。亡此珠，一蝼一蚁血可濡。有水即珠荣，无水即珠悴。有云即珠腾，无云即珠坠。太阳真火力能铄，飞天夜叉势能制。所以多潜岩壑睡，功成行满自在飞，天旋地转皆由之。如人贤愚有九品，如人贵贱有十威。三尺乌，勿能啄，大力鬼，弗能搏。开通万类总圆明，照耀十方齐廓落。珠正有，珠忽无。犹存一念著吝惜，即入三界缠空虚。丹霞烧佛独玩珠，关南打鼓喜获珠。韶山心珠本无色，大海龙珠同一如。乾六爻，龙六变，潜见跃飞以次升，飞上九天须一转。亢有悔，在上九，见无首，在用九。藏威在首不在身，若到无时竟何有。祇园佛，阙里翁。下土虽分两圣域，上天同是一真龙。"}