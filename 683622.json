{"id":"683622","title":"王汝止先生过访弇园有述","dynasty":"明","author":"王世贞","text":"麈尾竖新义，字字天机流。其柰溪边石，顽愚不点头。春至百卉萌，日出万象丽。不应拈破时，别自一天地。日斜一局罢，观者谓机深。偶尔见敌手，由来无胜心。呼尊小酌罢，坐爱松风吹。忽尔农歌发，欣然与点时。藤石从云老，苔阶过雨斑。游人不解看，应道是真山。欲求无谶师，为我谶绮语。三界无处寻，久堕泥犁土。"}