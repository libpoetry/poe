{"id":"1152982","title":"春月观省属城始憩东西林精舍","dynasty":"唐","author":"韦应物","text":"因时省风俗，布惠迨高年。建隼出浔阳，整驾游山川。白云敛晴壑，群峰列遥天。嵚崎石门状，杳霭香炉烟。榛荒屡罥挂，偪侧殆覆颠。方臻释氏庐，时物屡华妍。昙远昔经始，于兹閟幽玄。东西竹林寺，灌注寒涧泉。人事既云泯，岁月复已绵。殿宇馀丹绀，磴阁峭欹悬。佳士亦栖息，善身绝尘缘。今我蒙朝寄，教化敷里廛。道妙苟为得，出处理无偏。心当同所尚，迹岂辞缠牵。"}