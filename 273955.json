{"id":"273955","title":"雨中花慢·兆丰园雨归","dynasty":"现代","author":"汪东","text":"翠竹捎池，虬藤掩径，携侣共过名园。立松阴深处，衣领生寒。顿觉得、荒凉意境，近来事事偷安。怅知心远去，乔木摧薪，佳景阑珊。遥看。万里暝色，便催飞阵雨，横断关山。也曾约伊行，归及枫丹。怕时霎、烟尘四阻，到秋来、独恁消閒。等重门锁了，暗牵心事，万绪千端。"}