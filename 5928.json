{"id":"5928","title":"东林精舍见故殿中郑侍御题诗追旧书情涕泗横集","dynasty":"唐代","author":"韦应物","text":"仲月景气佳，东林一登历。中有故人诗，凄凉在高壁。精思长悬世，音容已归寂。墨泽传洒余，磨灭亲翰迹。平生忽如梦，百事皆成昔。结骑京华年，挥文箧笥积。朝廷重英彦，时辈分圭璧。永谢柏梁陪，独阙金门籍。方婴存殁感，岂暇林泉适。雨余山景寒，风散花光夕。新知虽满堂，故情谁能觌。唯当同时友，缄寄空凄戚。"}