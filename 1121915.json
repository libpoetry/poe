{"id":"1121915","title":"西湖四时四首","dynasty":"宋","author":"范纯仁","text":"白鹭文鸳鉴里飞，红桥朱阁影参差。疏林密雪皆堪赏，不特寻芳避暑时。万顷琉璃蹙翠鳞，日迟风暖物华新。千花百草游人路，应谓壶中别有春。深堂高阁启清风，舟泛荷香柳影中。日月待公逃暑饮，官无拘检是琳宫。夕阳照水晚登楼，皎月涵波夜泛舟。珍重前贤开展意，中年长愿守閒州。"}