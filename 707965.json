{"id":"707965","title":"喜迁莺 其一 夏日遣兴","dynasty":"明末清初","author":"梁清标","text":"蕉林雨歇。正宝篆香温，瓶荷芳彻。棐几摊书，湘帘伏枕，愁煞利名场客。消受薰笼茶碗，闲度草间飞蝶。最爱是，傍萧萧疏竹，林梢新月。凄切。关情处，远树蝉声，又值清秋节。白堕三杯，红绡一曲，说甚济时豪杰。小构数椽茅屋，图画琴尊罗列。且白眼，任花开花落，阴晴圆缺。"}