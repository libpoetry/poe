{"id":"501214","title":"牛士良惠诗既倚歌以和仍赋长句一篇以答之","dynasty":"明","author":"张以宁","text":"忆昔千步廊间住，起听胪传禁门曙。甲午科中看大魁，奇章公后闻芳誉。掉鞅天街笑语同，谭文雪屋过从屡。云龙上下许相逐，鸿燕参差那再遇。倏逢令侄在金陵，还与老夫同玉署。紫泥忽自天上来，英荡偕从日南去。画鹢秋飞江面风，蓝舆晓湿关头雾。广州西下望珠浦，邕管南边过铜柱。槿花红照瘴雨山，椰叶翠暗蛮烟路。嗷嗷长念雁回边，跕跕遥怜鸢堕处。自嗟老愧希古心，每羡才堪济时具。佐宣德意示怀柔，劝涉炎荒慎将护。蘘荷先备蛊气侵，薏苡仍戒流言污。己欣婉画起迂疏，更喜清诗慰迟暮。来春庾岭及晚梅，到日新洲采芳杜。君上王维应制篇，我寻平子归田赋。金銮寓直倘所思，好倩双鱼传尺素。"}