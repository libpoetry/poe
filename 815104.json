{"id":"815104","title":"初夏感怀四首","dynasty":"清","author":"柳是","text":"海桐花发最高枝，碧宇霏微芳树迟。汾水止应多寂莫，蓝田却记最葳蕤。城荒弧角晴无事，天外搀枪落亦知。总有家园归未得，嵩阳剑器莫平夷。凄亭云幄对江湖，城上青髦隐大乌。婉娈鱼龙问才艳，深凉烽火字珊瑚。谁人明月吹芦管，无数清笳起鹧鸪。愧读神经并异注，愁来不觉有悲呜。扶风歌起向人寒，四月洪涛触望看。夏服左弯从白马，铙歌清彻比乌弹。千金元节藏何易，一纸参军答亦难。我欲荣阳探龙蛰，心雄翻足有阑珊。荒荒慷慨自知名，百尺楼头倚暮筝。勾注谈兵谁最险，崤函说剑几时平。长空鹤羽风烟直，碧水鲸文澹冶晴。只有大星高夜半，畴人傲我此时情。"}