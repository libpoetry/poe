{"id":"699038","title":"炀帝行宫","dynasty":"明","author":"徐熥","text":"满目繁华一夕空，至今行客说离宫。垂杨旧见朱旗绕，芳草曾经翠辇通。商女歌残花落后，妖姬魂散月明中。可怜淮水龙舟戏，听得江南曲未终。废殿荒凉噪暮鸦，广陵潮满夕阳斜。一从凤辇归黄土，无复龙舟驻翠华。春尽冷烟生蔓草，夜深明月照璚花。当时复道今何处，半属芜城百姓家。"}