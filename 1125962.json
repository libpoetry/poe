{"id":"1125962","title":"卢滩杂兴五首","dynasty":"宋","author":"钱时","text":"蛙声两岸夹溪流，漫漫澄潭夜进舟。火照寒沙翻作白，直疑浮雪满汀洲。火照寒沙雪欲流，恍疑身在剡溪舟。蚩蚩横目无真色，刚道神仙在十洲。道眼昭昭洞九流，此心天地一虚舟。浮云得失关何事，要识梅亭对柳洲。莫问清流与浊流，向求胡越有同舟。光风霁月无人识，掉臂行歌宿莽洲。生身不作第三流，肯作坳堂一芥舟。时止时行皆正位，孰云吾道付沧洲。"}