{"id":"792277","title":"妾命薄","dynasty":"清","author":"张之纯","text":"妾命薄，妾命薄，耶娘教妾学歌曲。歌曲学成学琵琶，大弦小弦弹落续。妾命薄，妾命薄，耶娘教妾学演剧。演剧学成冠梨园，引动翩翩年少客。客见倾心，如马求林。耶娘居奇货，身价逾万金。不管萧郎成陌路，但觉侯门一入似海深。王嫱嫁单于，雅与素愿殊。但得一枝借，聊胜辱泥涂。老天老天胡不佑，又使风云陡变，团栾明月影模糊。吁嗟乎，杨家女儿何数奇，玉环罗袜遗马嵬。君王掩面尚救不得死，何论尚书阁老天潢支。玉环死，陈玄礼，妾今去，赵御史。御史为国当直言，但言十万寿金良足矣。事有甚，画眉何必及翠喜。胡不闻，君家飞燕入汉宫，啄尽皇孙与皇子，为问奴奴可有此。妾来公子乐，妾去公子哭，万事美中有不足。妾劝公子莫过伤，有人含笑对镜著花黄。妾不怨人怨月老，天上飞升胡太早。三生有约缓缓行，未必坠入轮回道。美人计，空用了，天下事大妾事小。富贵浮云幻，一场春梦醒。崎岖世路今番信，人生何事枉劳形。自怜还自笑，笑妾女优伶。花开姊妹千万朵，问谁似妾姓氏达帝听。重理旧时弦，低唱懊侬曲。得配韩蕲王，千古梁红玉。妾亦同是青楼人，胡竟随风复漂泊。漂泊不禁风，伤哉真命薄。"}