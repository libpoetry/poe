{"id":"811294","title":"鮀江喜晤许韫伯大令","dynasty":"清","author":"丘逢甲","text":"崎躏台边话故晨，天涯五见异乡春。相逢岭峤投荒地，同是江淮唱义人。笔下雄文消鳄气，匣中长剑秘龙身。愁看清浅蓬莱水，满目茫茫碧海尘。小别鬑鬑竟有髭，相看都异少年时。玉山缥缈还乡梦，珠海苍凉感事诗。黄屋降尊谈粤吏，青衫收泪醉蛮姬。上公旁侍无红拂，谁识三原李药师。百粤从来地陆梁，花开争唱小南强。青天转粟穷搜括，白昼探丸各奋张。战气民偏私斗勇，愤谈人笑老生常。不须更问匡时策，且看新诗压锦囊。漭漭河流玉斧声，春风城郭客愁生。天吴紫凤图纷改，清水黄龙约未更。奉使越中无陆贾，笑人岛上有田横。九州何地犹容避，不惜浮槎万里行。乘风径欲跨南溟，游客征轮此暂停。鮀浦潮来天漠漠，鸥汀帆去雨冥冥。万方待见黄人日，五纬交连赤道星。莫笑临歧歌慷慨，沧州目极海云青。"}