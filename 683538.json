{"id":"683538","title":"寿莫方伯先生子良七十时诞辰为四月七日也","dynasty":"明","author":"王世贞","text":"抽簪已是十年余，金紫依然山泽癯。过海鸡林争购禁，当朝鹓侣却无书。康成表后初称里，贡禹征来不卖车。正是清和好时候，能容小友问郊居。萧然海鹤出风尘，谁识三朝旧省臣。十八年前书已就，五千言后事方新。生当文佛将临日，老作羲皇以上人。可道汉庭偏贵少，只今明主下蒲轮。"}