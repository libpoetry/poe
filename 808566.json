{"id":"808566","title":"平江侯陈瑄","dynasty":"清","author":"严遂成","text":"陆运海运改河运，更改民运为兑运。运河规画功告成，一一亲承神禹训。宝山肇锡捍潮堤，继而渠凿淮东西。淮东西，河南北，吕梁洪险刁阳塞，用地所宜河受职。三千馀里递灌输，中间置仓四十区。置舍五百六十八，四十七闸版斯拔。粮艘尾尾如龙游，由江而淮汇河流，直达直沽无滞留。岁漕京师五百万，足食兼为兵民谋，论封合号平江侯。平江侯，白山岛上倭焚舟。下马裹创战且走，西番南蛮割贼首。宰相安用读书人，渠是辽阳射鹰手。"}