{"id":"523135","title":"乾陵歌","dynasty":"明","author":"李梦阳","text":"九重之城双阙峙，前有无字碑，突兀云霄里。相传翁仲化作精，黄昏下山人不行。蹂人田禾食禾豕，强弩射之妖亦死。至今剥落临道傍，大者虎马小者羊。问此谁者陵，石立山崔嵬。铜铁锢重泉，银海中萦回。巢也信力何由开。君不见金棺玉匣出人世，蔷薇冷面飞尘埃。百年枯骨且不保，妇人立身何草草。"}