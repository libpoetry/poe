{"id":"1253039","title":"忆王孙十二首　 集句","dynasty":"元末明初","author":"刘基","text":"花明柳暗绕天愁。赵女乘春上画楼。楼上黄昏欲望休。月如钩。槛外长江空自流。乱山凝黛色高低。江雨霏霏江草齐。三户无人自乌啼。绿杨堤。笑杀山翁醉似泥。远书归梦两悠悠。闲倚南窗尽日愁。手捲虾须上玉钩。泪难收。红叶相随何处流。卢家少妇郁金堂。日日春光斗日光。勾引花核笑凭墙。映垂杨。不是愁人亦断肠。当时我醉美人家。肯信流年鬓有华。海燕西飞白日斜。对残花。莫怨春风当自嗟。情愁无意整花钿。万事伤心在目前。锦瑟无端五十弦。月明天。绣被焚香独自眠。湿云如梦雨如尘。客舍青青柳色新。一片花飞减却春。劝行人。莫向天涯金绕身。郎心如妾妾如郎。一度相思一断肠。尘满金炉不炷香。向斜阳。离恨空随江水长。为谁零落为谁开。小白长红越女腮。渐老逢春能几回。看花回。一日须倾三百杯。水纹如谷燕差池。斜日悠扬在柳丝。故国平居有所思。倚阑时。却是同袍不得知。郁金苏合及都梁。不是金炉旧日香。懒对菱花晕晓妆。细思量。欲话因绿恐断肠。满庭芳草易黄昏。摘索花枝料峭寒。坐见新池落旧痕。忆王孙。深院无人独倚门。"}