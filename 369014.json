{"id":"369014","title":"忆旧游·又题酒边花外词","dynasty":"清代","author":"杨芳灿","text":"记回阑斗洒，小阁吞花，同款青尊。倚遍红红曲，认春衣零落，犹带香痕。回首六桥烟柳，浓绿已巢莺。消受年华，几番吟醉，惆怅前尘。家邻。湖畔路、忆筵上横箫，歌罢囊笙。水榭潇潇雨，只画帘香暗，怕近黄昏。重省三生旧事，幽句惯题裙。尽刻意伤春，小桃树底深闭门。"}