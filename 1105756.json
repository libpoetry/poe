{"id":"1105756","title":"上李丈尚书","dynasty":"宋","author":"王之望","text":"天孙司经纬，专巧上帝旁。星缕日月针，几经补苍苍。弭节游人间，帝服无文章。寒女一机素，未知作衣裳。再拜愿祈巧，精神通渺茫。但恐云车回，虚无往路长。亭亭涧阿松，冰雪何青青。千岁已枯死，流膏生茯苓。虽无岁寒姿，气味犹典刑。尘土久埋没，谁能验仙经。置君药笼中，傥可延年龄。蓬室有姝女，颜色耀朝晖。幽独人未识，婵娟心自知。高堂悬宝鉴，美丑良不欺。借君一寸光，为妾照蛾眉。念当有所适，辞亲结罗衣。常恐妾命薄，失身轻薄儿。安得嬿婉人，白头同所归。"}