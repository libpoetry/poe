{"id":"1030037","title":"自中都归题胜业寺古柏","dynasty":"宋","author":"廖行之","text":"昔闻南山下，有柏古且奇。书痴守寒窗，一见嗟无期。归从软红尘，乃识苍虬姿。青青十亩荫，凛凛千年枝。山灵日守护，斧斤谁侵欺。孤根久盘踞，珍干分逶迤。飘萧爽气生，蓊蔚祥云低。九龙出同穴，宛转犹相持。高标足古意，贞操长遐栖。岂无金芝秀，琐琐誇一时。岂无豫章灵，屑屑关兴衰。何如此嘉树，毁誉无欣悲。传闻禹所植，往事谁能稽。安得子墨卿，写作无声诗。"}