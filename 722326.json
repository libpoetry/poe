{"id":"722326","title":"雷阳曲","dynasty":"明末清初","author":"屈大均","text":"郎心好似调黎水，不起风波春复秋。日日两潮还两汐，令侬消却别离愁。天脚遥遥起半虹，涛声倏吼锦囊东。天教铁飓吹郎转，愿得朝朝见破篷。花下欢闻白马嘶，郎来日日在南溪。莫如琼海潮相似，半月东流半月西。南亭溪畔二桥前，椰叶阴阴带暮烟。蛮女喜簪青茉莉，月明齐汲伏波泉。数钱争出手纤纤，叶结鸳鸯满玉奁。莫道槟榔甘液好，买侬椰子更心甜。蛮娘细葛胜罗襦，采葛朝朝向海隅。为有珠池名对乐，家家生女尽如珠。夕阳潮挟飓风来，欲渡琼南舟却回。望断所欢愁不见，青青一髻是擎雷。朔日城南小队过，鬟边祗要插花多。金钗竞叩三铜鼓，沉水齐薰二伏波。薄暮人人射猎归，城端秀塔挂斜晖。雷公庙里多箫鼓，十里风吹出翠微。"}