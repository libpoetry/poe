{"id":"1111739","title":"和叶先生韵","dynasty":"宋","author":"吴芾","text":"三分春色一分强，风雨忧愁莫见妨。何幸山城官事少，且看溪路野花香。丝丝嫩绿垂流水，片片飞红逐去樯。一日要须拚一醉，百年能醉几千场。杯酒忘怀不计巡，少年行乐肯输人。年来性复便疏懒，老去谁能浪苦辛。春暖园林花放早，月长庭院燕来频。物华正尔撩诗思，况得诗翁好句新。"}