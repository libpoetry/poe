{"id":"505168","title":"题方壶宝晋云烟图歌","dynasty":"明","author":"张宇初","text":"昔与奉常辈，丹青耽妙年。披图且览句，抚慨心茫然。壶仙胸宇丹青府，燕赵归来隘吴楚。襄阳逸法诉荆关，海岳风流雄万古。自缘宿契海岳情，云烟浩荡穷沧溟。山浮群树清濑远，雨洗半峰孤塔明。湿岚馀霭纷夏绿，墅渚轻风散凫鹜。移家愿卜水云坳，长竿独倚清溪曲。奉常高弟俊彦流，泮水横经今几秋。鹅湖秀色赋真赏，对此宛卧沧江幽。画意非苟精，神情会应少。落月秋空江海思，浪拟浮槎度林杪。北海高风须力追，清衿气吐云烟姿。曹刘沈谢兴莫比，溟鲲一跃凌天池。"}