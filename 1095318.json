{"id":"1095318","title":"陈卿座上得贵字","dynasty":"宋","author":"释居简","text":"后来如积薪，在前类扬秕。群飞刺天去，寻坠九地底。扶摇转羊角，力尽固应尔。赵孟能贱之，何取赵孟贵。譬夫春方妍，处处耀桃李。冶容倚皓态，厥类叵胜纪。一时颜色鲜，永永曷足恃。要当见平生，姑待灏商至。楩楠大蔽牛，支厦栋梁器。春风不知喜，秋风不知畏。炎炎金石流，凛凛复堕指。四时有常守，坐看造物戏。用大古所难，肯顾万牛废。怀哉楚令尹，落落差可拟。弹冠既三仕，解冠辄三已。岂弗曰代耕，岂弗曰行志。终将奚以为，了弗事愠喜。一笑付倘来，道在百不理。特操固超绝，小智谩嗟异。区区荣辱际，判然遂成二。炙手苟可热，骈首争附丽。欣戚变妻孥，况复论州里。悠哉经济才，未始挂牙齿。不独不过口，未必不掩鼻。恶此而逃之，政恐不免耳。弗为天下先，闻诸老聃氏。徐行后长者，孟氏亦若是。聃也未暇学，学孟顾不韪。唐虞已千古，执中揆诸理。问之果何事，孝悌而已矣。"}