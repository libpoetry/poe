{"id":"581607","title":"秋丁陪祀","dynasty":"明","author":"苏葵","text":"吾道贯古今，素王屼宫殿。千秋报功德，不逐世代变。刘汉过鲁祠，李唐进南面。尊崇至皇明，八佾太牢荐。方兹仲秋晨，辟雍事将献。大臣奉朝命，对越俪如见。庭阶佩玉和，廊庑沈檀遍。鲰生缀班行，朝衣肃頍弁。英灵俯仰间，心诚自兢战。默惟圣明时，不许他道煽。斯文日月光，所以政治善。圣子复神孙，绳绳合师宪。治洽永雍熙，刍荛罄真愿。"}