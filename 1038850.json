{"id":"1038850","title":"舟中感怀寄馆中诸君","dynasty":"宋","author":"苏舜钦","text":"扁舟迎春色，东下淮楚乡。侧身风波地，回首英俊场。顾我本俗材，百事无一长。滥迹入册府，举动初不皇。乍脱泥滓底，稍见日月光。峻阁郁前起，隐嶙天中央。春风花竹明，晓雨宫殿凉。溢目尽图史，接翼皆鸾凰。明窗置刀笔，大案罗缣缃。文字虽幼学，钝庸今废忘。不能温旧习，考古评兴亡。腼颜于其间，汗下如流浆。徒然日饱食，出入随群行。朝廷比多事，亦合强激昂。况有诏书在，烂然贴北墙。奋舌说利害，以救民膏肓。不然弃砚席，挺身赴边疆。喋血鏖羌戎，胸胆森开张。弯弓射搀枪，跃马埽大荒。功勋入丹青，名迹万世香。是亦丈夫事，不为鼠子量。数事皆不能，徒只饱腹肠。有如凫雁儿，唼喋守稻粱。岁月今逝矣，齿摇发已苍。于时既无益，自合早退藏。诸君天下选，才业吁异常。顾当发策虑，坐使中国强。蛮夷不敢欺，四海无灾殃。莫效不肖者，所向皆荒唐。又不耐羞耻，但欲归沧浪。濡毫备歌咏，仰首看翱翔。舟中稍无事，思念益以详。恨无一棱田，可以足糟糠。出处皆未决，语默两弗臧。莽不知所为，大叫欲发狂。作诗寄诸君，鄙怀实所望。"}