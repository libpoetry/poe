{"id":"598598","title":"飓风歌","dynasty":"明","author":"庞尚鹏","text":"卧闻万里天声动，赫赫玄威孰操纵。撼岸潮头涌怒涛，却疑汉楚睢阳閧。翻盆暴雨夜漫漫，浲水千丈迷桑田。黑风捲地蛟龙斗，乱云披靡相牵连。扬沙拔木木欲折，霆击山摧群芳歇。胡商倚舶揽惊魂，濒危始悔谋生拙。射潮安得万弩强，力能倒海如鞭羊。中流安得撑底柱，屹立东障波澜狂。天地何心民何罪，田园荒落留逋税。干戈旱潦苦相仍，十室九空叹贫悴。谁能飞身云汉长，坐扫重阴天帝旁。挽起扶桑回赤日，深山穷谷歌朝阳。"}