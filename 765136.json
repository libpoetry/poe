{"id":"765136","title":"折槛行","dynasty":"清","author":"张晋","text":"佞臣何人安昌侯，佞臣不死臣云愁。愿得上方斩马剑，为君断此佞臣头。言未及终上大骂，顾敕御史将云下。小臣忠义何激昂，攀槛槛折声琅琅。批龙鳞，臣当诛，龙逢比干臣所法，不知圣朝将何如？此时公卿色如土，咋舌相看莫敢语。将军庆忌独免冠，赦云愿得君王许。臣将死，上活之；槛已折，无庸治。留以旌直臣，此事颇可思。乃知至诚能感格，人主亦复为转移。君不见，嵇绍当年效忠节，以身卫帝任摧折。晋惠虽愚不浣衣，眼里常留侍中血。"}