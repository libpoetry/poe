{"id":"732051","title":"邯郸行","dynasty":"清","author":"申涵光","text":"西风吹落叶，飒飒邯郸道。邯郸兵火后，人家生白草。我闻邯郸全盛时，朱楼银烛光琉璃。赵女临窗调宝瑟，楼前走马黄金羁。即今富贵皆安在，惟有西山青不改。不见游侠子，白日报仇饮都市。亦不见垆边倡，华袿凤髻明月珰。旧城寥落荆榛里，楼台粉黛皆茫茫。城边过客飞黄土，城上凭临日正午。照眉池畔落寒鸦，不信此地曾歌舞。探鷇沙丘去不回，霸图消歇更堪哀。邯郸之人思旧德，至今犹上武灵台。"}