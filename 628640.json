{"id":"628640","title":"赠董参戎","dynasty":"明","author":"李云龙","text":"将军学剑兼学书，轻裘缓带如鸿儒。不独白猿传妙术，亦曾黄石授阴符。当时射策黄金殿，明光宫中曾引见。猛士如云拜下风，至尊含笑群公羡。黄金横带虎为符，再拥蝥狐下粤都。粤江旧是鼋鼍窟，赤手直探骊龙珠。妖氛不动鲸波灭，刁斗无声雅歌发。白马朝嘶浮峤云，雕弓夜挂丰湖月。横海楼船漫诧勋，南人惟说伏波军。君王若问安边略，个是麒麟阁上人。"}