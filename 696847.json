{"id":"696847","title":"木兰花 即前调 忆旧游","dynasty":"明","author":"俞彦","text":"长安冠盔多朋侣。兄弟相看忘尔汝。绛纱携伴紫宸朝，绿酒论文清夜午。天涯散后徂寒暑。春梦断来无续处。何缘小草到南曹，始觉前时人近古。野花如靥香车路。娇莺学语行云度。芳时可奈落红多，幽怨肯随流水去。长短亭标离恨谱。东西陌占销魂处。寸心窝里寸眉尖，容得闲愁千斛贮。"}