{"id":"685706","title":"厓山吊古","dynasty":"明","author":"邓时雨","text":"厓海波涛万派流，宋家曾此覆王舟。君臣空切强元齿，天地谁堪社稷忧。春尽杜鹃犹迸血，时来社鼠亦深谋。悠悠易代成悲感，慷慨还怜国士愁。当年谁共戴祥兴，只道存孤计未能。一旅不支徒愤切，三军何事畏冯淩。风翻巨舶衣冠尽，月照寒厓草木矜。土宇中原无限地，独将濒海造王陵。"}