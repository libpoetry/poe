{"id":"535975","title":"平陵东行三首 其一","dynasty":"明","author":"王世贞","text":"郁郁平陵树，日夜生秋风。风声一何悲，树色何朦胧。不敢出声啼，掩咽歌义公。平陵多贵豪，不为商与农。黄绶二千石，墨绶侍中郎。出用牛车载，户用金碧蒙。老少六七辈，气色何昂藏。口但新室臣，何论我高皇。嗟哉义公里，榛棘复污潢。狐兔欢索群，鱼鳖亦来宫。安得冥途轨，侧身以相从。"}