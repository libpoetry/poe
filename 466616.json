{"id":"466616","title":"春思","dynasty":"当代","author":"何永沂","text":"一春何事最心关，曾倚花城十二阑。马纵芳郊仍海市，莺歌柳浪隔蓬山。村桥罩雨迷尘客，天帝催时返大寒。莫此徘徊河影老，丛篁滴翠想潸潸。几番风雨夜来磨，起读文山正气歌。漫道蛙声盈大野，尚留莺唱绕南柯。异乡投止谁家俭，花事飘残春梦婆。晨倚高楼当带醉，红棉树下小童多。谁可奈何春暮枝，似闻楚客咏江蓠。清溪逝去花魂染，绮梦飘来玉愿痴。千载银盘迷静夜，无端锦瑟惹幽思。心深早有莲根种，试看平湖映日时。"}