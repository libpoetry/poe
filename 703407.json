{"id":"703407","title":"寿祖印","dynasty":"明","author":"释今无","text":"闻君何处似神仙，笑养閒心事事禅。若作七金山上客，吹箫骑鹤弄云烟。久参老宿问心真，昼掩閒门不厌贫。绕屋藕花池十顷，此中那复有嚣尘。老母今年八十馀，编蒲何似施方书。时归双袖新梨栗，舞綵人间定不如。搦管为文先气节，裁诗亦自爱閒情。花栏药圃焚香后，吟彻西邻月未生。爱君最喜与君谈，襆被时时欲过庵。近日百城荒草遍，无人烟水特来参。五十皮肤气色光，我先牢落满头霜。算来毕竟幽栖好，何日从君乞药囊。西门一带净居天，秋水春光不计年。食罢□□□鹤去，蓬莱同客拜云烟。"}