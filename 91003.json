{"id":"91003","title":"雪窗联句","dynasty":"宋代","author":"王枞","text":"霜风寒袭人，梅香清透骨。莫色冥九峰，月华澹双阙。青猿啸苍虬，红萤粘绿发。滕六欲飞花，巽二急催雪。炉烹兽炭红，帘捲鸳罗缬。更烧古龙涎，满斟清凤血。堆盘老榛栗，托契旧瓜葛。笑挥白玉麈，共说丹砂诀。飘飘志欲仙，酣酣耳正热。松鹤警清露，烟麋卧苍樾。一雁过天外，孤鹊绕木末。隐约银汉星，微芒翠杉月。烛花冻不泪，火柿拨欲灭。回首顾壁影，开怀吐谈屑。结习三生路，慷慨万人杰。聚散如浮萍，死生犹幻沫。万事一置之，四皓不渠劣。夜深尸泣鬼，岁晚霜摩鹘。泉涸水涯涘，云渺天空阔。饿鼠齧枯藤，冻蝇栖琐闼。觞咏兴未阑，烘堂各粲发。"}