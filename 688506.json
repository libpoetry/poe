{"id":"688506","title":"次萧文明见寄韵","dynasty":"明","author":"祁顺","text":"戊戌仲冬都下会，相将已是十年来。别离不奈关河隔，老大都缘节序催。山海往还忻有便，石阡留滞笑多灾。达人不向穷途哭，公道今逢泰运开。四海正悬安石望，三衢先借孔恂才。疏从北阙陈无逸，诗向南山咏有莱。邂逅壶觞娱客邸，笑谈珠玉落诗台。明朝判袂仍惆怅，目送文星彻上台。使君特被徵书起，匹马遥从贵竹来。山鬼揶揄谁见笑，银青消息自相催。由来得丧皆天命，谩道青黄是木灾。傲雪苍松饶晚翠，倚云红杏任先开。从今妙手宜医国，自古明君不负才。却笑生成同雨露，未应踪迹尚蒿莱。行当考绩朝京阙，便拟乘风问粤台。白发慈亲欢菽水，此情应不换三台。"}