{"id":"577882","title":"题王君鲁夫嘉禾亭","dynasty":"明","author":"陈琏","text":"圣明之御极兮，纷祯祥之沓至。维嘉禾之发生兮，实和气之所致。由德门之积庆兮，毓斯祥于盛世。方修茎之挺玉兮，复灵苗之芬萃。淩清霜而既实兮，各一茎而三穗。来耄倪之丛观兮，聆欢声之腾沸。由嘉种之不恒有兮，殆为时之攸贵。愿益敦其所积兮，绵家声而弗替。"}