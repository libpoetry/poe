{"id":"536544","title":"雨饮李氏伯仲草堂遣谢","dynasty":"明","author":"王世贞","text":"负郭偃衡茅，停车遣幽讯。隐侯竹间出，难弟墙东引。耦耕及新麦，对漉饶夙酝。改白王弘衣，冀青阮公瞬。密雨战炎歊，初凉乘时进。散沫染空阶，馀膏惠脩疄。慈明既外朗，叔慈复内润。玄言万飞屑，令色双联瑾。愧以干旄旋，更为薜萝信。早晚床头篘，愿言无所吝。"}