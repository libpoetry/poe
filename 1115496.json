{"id":"1115496","title":"庆长叔招饮一杯未釂雪声璀然即席走笔赋十诗","dynasty":"宋","author":"杨万里","text":"晚饮西邻大阮家，天风吹雪入檐牙。呼僮净扫青苔地，莫遣纤尘涴玉花。长廊尽处绕梅行，过尽风声得雪声。醉里不愁飘湿面，自舒翠袖点琼英。老子那知鬓脚凋，忍寒拚命看珠跳。却嫌地暖无冰冻，恰则飞来恰则销。梅花得雪更清妍，折入灯前细撚看。下却珠帘教到地，横枝太瘦不禁寒。雪政飞时梅政开，倩人和雪折庭梅。莫教颤脱梢头雪，千万轻轻折取来。急雪穿帘绕蜡灯，梅花微笑古铜瓶。朔风恶剧惊人杀，吹倒琉璃六曲屏。南烹北果聚君家，象箸冰盘物物佳。只有蔗霜分不得，老夫自要嚼梅花。不是今宵雪不清，只愁清杀老书生。不知落得几多雪，做尽北风无限声。酒香端的似梅无，小摘梅花浸酒壶。莫遣南枝独醒著，一杯聊劝雪肌肤。燕宁轩里集群仙，薄宦归来又两年。梅影舞风风舞雪，劝人何苦怯金船。"}