{"id":"471803","title":"沔县武侯祠","dynasty":"明","author":"赵贞吉","text":"定军山前逢故老，百年谁识荒山道。青驺结盖重问津，一来吊古一伤神。时乖不动蛟龙气，野旷空令鸟鹊驯。白马纶巾堕清汉，星光夜入银河烂。玉立乌桥一羽毛，缔观尘世如秋毫。向时聚沙聊戏剧，今古悠悠俱辟易。玄菟长护战旗翻，山鬼深藏马行蹠。襄阳耆旧尽凋残，蔡水东流不忍观。椒浆若下云中奠，应记从军旧乡县。僰雨羌云满笛风，三声猿落郁林东。苍凉薄暮无所见，遥想当时庞德公。"}