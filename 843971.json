{"id":"843971","title":"息力杂诗","dynasty":"清末民国初","author":"陈宝琛","text":"半旬凉吹换炎曦，地缩天移不自知。谁分穷冬搜箧笥，秋纨犹有报恩时。日日从人冷水浇，寸丹馀热那能消？笕泉偏近征夫枕，无雨无风响彻宵。格林印度马来由，织路班兰各自求。老懒无心知四国，况能从汝学咿嚘？等閒一雨变炎凉，廛市园林本不常。奴价山中犹倍婢，新来椰子傲槟榔。女闾东国连樯至，利析秋毫信霸图。海外幸留邹鲁泽，吾宗雄杰一时无。千户家家货殖雄，斯人忍独坐诗穷？杜鹃北望年年拜，长剩风怀付酒中。天才雅丽黄公度，人境庐诗境一新。遗集可留图赞稿？南溟草木待传人。百万宾萌保惠难，只身跨海捍狂澜。卅年不是孙铭仲，群岛谁知有汉官？"}