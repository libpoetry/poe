{"id":"451557","title":"拟古二章 其二","dynasty":"当代","author":"钱之江","text":"诘旦发理安，回首望嵚岑。寒泉出涧石，泠泠生清音。墓木春风外，凄凉吹我襟。焚香漫相拜，鷐风鸣层林。徘徊凭吊意，咏怀默默吟。扰攘四海内，大道一肩任。何意吞舟物，偃蹇困蹄涔。袖手匡庐去，萧条万马喑。荒草来时路，感遇无古今。兹游固胜绝，难酬秋士心。"}