{"id":"21316","title":"送刘禹锡郎中赴苏州","dynasty":"唐代","author":"姚合","text":"三十年来天下名，衔恩东守阖闾城。初经咸谷眠山驿，渐入梁园问水程。霁日满江寒浪静，春风绕郭白苹生。虎丘野寺吴中少，谁伴吟诗月里行。州城全是故吴宫，香径难寻古藓中。云水计程千里远，轩车送别九衢空。鹤声高下听无尽，潮色朝昏望不同。太守吟诗人自理，小斋闲卧白苹风。"}