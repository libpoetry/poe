{"id":"605929","title":"寿大司马王公七十","dynasty":"明","author":"卢龙云","text":"枌社星辰聚，槐庭日月长。苍生安石望，绿野晋公堂。紫气朱明天一色，夜夜祥光表南极。三朝姓字可淩烟，再起勋猷看指日。谁令宰相号山中，咫尺天都事不同。仲淹雅有先忧志，充国能图方略雄。似闻侧席思耆旧，共拟安车下岩薮。敷锡先由歛五福，作朋自合称三寿。松筠晚节坚，龟鹤更长年。金茎天上诏，铁杖地行仙。馀庆犹能光燕翼，令子葵心初捧日。谢庭兰玉未须多，王家龙凤元非一。君不见明经韦氏学，相业悠悠增世泽。又不见清德杨氏家，四世三公事可誇。持觞今且颂南山，剑履旋应近圣颜。欲令仁寿遍天下，直教中国相司马。"}