{"id":"696400","title":"泰陵望引哀歌","dynasty":"明","author":"郑岳","text":"山陵功已奏，仪卫出都城。万姓惊相吊，千官泣从行。云寒移羽葆，风惨杂金钲。天道凭谁问，人方倚太平。统极乾坤正，垂衣十八年。雷霆威不失，日月照无偏。玉几传遗训，乌号哭御筵。中兴还有颂，千载播瑶编。孝道追虞舜，宽仁过汉文。屡蠲天下赋，深却四夷勋。郊庙精禋格，宫闱问寝勤。大臣时赐对，左右不曾闻。十载沾微禄，君恩大造同。迂狂曾有疏，奔走竟无功。遗诏江湖外，行舟雨雪中。伤心违执绋，涕泪洒悲风。"}