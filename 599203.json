{"id":"599203","title":"寄怀默丘诸兄弟","dynasty":"明","author":"陈吾德","text":"归耕十二载，偃仰谢人徒。种秫足春酝，兄弟时献酬。念此桑榆欢，误随尘网收。悬旌入于越，洒泪别沧洲。昔为云中雁，飞鸣自相求。今为完山鸟，翻飞各异洲。不惜行者苦，常怀居者忧。新坪罔露多，古洞岚烟浮。狐兔傍人走，豺虎尝昼游。保身在明哲，力穑乃有秋。尚慎眠与食，庶以慰离愁。"}