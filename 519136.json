{"id":"519136","title":"公子行","dynasty":"明","author":"朱诚泳","text":"白面青瞳照秋水，豪华知是诸公子。金鞍玉辔紫丝鞭，双双笑语东风里。越罗披体试春衣，鹘似身轻马似飞。春色薰人随处好，纵游直过妓楼西。美人楼上亲招手，公子风流能过否。绿杨树底繫花骢，指点银瓶来索酒。笑将綵胜结同心，醉来一掷双南金。翠帏锦帐恣欢谑，梦入阳台何处寻。五更却恨鸡声早，马上归来踏芳草。弯弓更过曲江头，争拾金丸逐飞鸟。"}