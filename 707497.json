{"id":"707497","title":"摸鱼儿 潇湘大八景词 其八","dynasty":"明末清初","author":"王夫之","text":"舞廉纤、不知是雪，还是沙明波素。同云返映晶光凝，暝色遥笼烟树。双无据。颤寒空、微霄极浦相回互。芦洲古渡。有孤艇篷窗，挑镫酌酒，唱彻梁围句。知此夕，一派瑶峰玉宇。朦胧半函银兔。清晖的皪蛟冰瀁，疑是东方已曙。君莫觑。君不见、迥波难挽流澌住。珠摧玉仆。向帝女祠东，昭王潭北，直下长江去。"}