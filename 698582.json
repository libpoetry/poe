{"id":"698582","title":"送诸从游应试二首","dynasty":"明","author":"唐顺之","text":"一壑谋身世所疏，几人相伴此闲居。月悬山馆谈经处，雪压林皋宴坐余。向来衣钵吾将付，先辈文章子孰如。亦知雅志轻青紫，好及明时早上书。几年山泽共淹留，今日公车且见求。杨柳扁舟吴苑夕，梧桐双阙汉京秋。清时元不弃寒士，白壁谁将笑暗投。都下逢人说论语，莫言师授是张侯。"}