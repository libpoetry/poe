{"id":"683434","title":"赠王元肃参军","dynasty":"明","author":"王世贞","text":"陆沈金马爱微官，何事东方有客难。老去形骸仍土木，向来趋走自衣冠。名流北海开尊集，爽气西山拄笏看。戚里朱弦谁见问，还将白雪向君弹。水边新筑类禅居，麈尾玄言颇湛如。相示右军修禊帖，未成中散绝交书。马曹了不关公事，狗监何烦荐子虚。便欲图君丘壑里，故园烽火更踌躇。"}