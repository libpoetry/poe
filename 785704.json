{"id":"785704","title":"下水船歌","dynasty":"清","author":"黄遵宪","text":"雷光一制光闪天，洪波直泻无回旋。饥鹰脱鞲兔走穴，驰轮下阪箭离弦。君看我舟疾如驶，世间快事那有此。潮头拍拍鸥乱飞，舟人叫绝篙师喜。一山当头一对面，倏忽两山都不见。群山转瞬眼欲花，况又山头云万变。江随山转气益骄，蹴沙啮石波横跳。山虽百折舟一直，拍耳惟觉风刁刁。风声水声相鼓荡，舷倾桅侧终无恙。风乘我耶我乘风，便凌霄汉游天上。年来足迹遍五洲，浮槎曾到天尽头。长风破浪奚足道，平生奇绝输此游。忽闻隔岸唱邪许，纤夫努力力如虎。百丈横牵上濑舟，三朝三暮见黄牛。"}