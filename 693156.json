{"id":"693156","title":"閒居四时吟","dynasty":"明","author":"沈周","text":"白日可形指，青春蔑迹寻。不应有开花，还复有鸣禽。何物衰飒翁，乐意亦充襟。浩然不能遏，登临动谣吟。谣吟侑杯酌，花鸟同山林。一畅太和气，载鼓康衢音。扪心自有会，求知非在今。赫暑薰永日，众皆苦烦酷。林庐赖溪次，茅茨非厦屋。门前荫重柳，檐后郁深竹。无风气萧爽，汗沈免浃肉。尚可加白葛，喜谢裸裎俗。昼静茶瓜馀，摊书教孙读。既倦还偃息，梦寐亦清淑。秋凉我所爱，人情与时宜。因念康节言，还眷康乐嬉。杖屦足济胜，出门随所之。举睇达遐迩，山水陈高卑。洞庭吹白波，落木不可持。我特览明镜，因之悲素丝。素丝不复玄，物变咸有时。亟欲学神仙，早悯气血衰。羡彼南山色，青青无老期。砉砉风木号，靡靡霜草白。敝褐气不温，坐拥檐间日。大儿输租还，升斗告既毕。区区氓庶勤，万一答帝力。檐阳历飞晷，倏忽灯火夕。光下目尚见，展兹编年册。其迹类岁功，乘除无纪极。非徒遣永漏，亦足知往昔。"}