{"id":"788283","title":"癸卯十一月十三日恭遇圣祖仁皇帝忌辰缅怀顾复深恩瞻对无由不胜凄怆敬赋六韵以抒罔极之思","dynasty":"清","author":"胤禛","text":"寝门不再省晨安，睽隔伤怀阅暑寒。思慕情殷劳梦寐，几筵频展痛汍澜。岁时每怆推迁易，恩德难忘覆载宽。付托独深羞浅薄，命提莫望益悲酸。天心此日犹能复，圣范无时更奉欢。瞻对御容风木惨，何禁哀涕欲摧肝。"}