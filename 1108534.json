{"id":"1108534","title":"赠施道州二首","dynasty":"宋","author":"刘克庄","text":"施先生学有源流，家自长安徙益州。畴昔建牙当一面，祇今失国托诸侯。身侨岳麓无生计，目断岷峨起暮愁。闻道汉廷须黼黻，蜀珍那得此淹留。胡尘突过剑门关，西顾于今尚未宽。早晚相如通僰道，苍皇子美问长安。拮据自笑营巢拙，枘凿明知合辙难。纵有望乡楼百尺，淡烟衰草莫凭栏。"}