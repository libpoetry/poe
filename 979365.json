{"id":"979365","title":"东坡先生移守广陵以诗往迎先生以淮南旱书中教虎头祈雨法始走诸祠即得甘泽因为贺","dynasty":"宋","author":"晁补之","text":"去年使君道广陵，吾州空市看双旌。今年吾州欢一口，使君来为广陵守。麦如栉发稻立锥，使君忧民如己饥。似闻维舟祷灵塔，如丝气上淮西脽。随轩膏泽人所待，风伯何知亦前戒。虎头未用沉沧江，龙尾先看挂清海。为霖功业在傅岩，如何白首拥彤幨。世上谗夫乱红紫，天教仁政满东南。青袍门人老州佐，干世无成志消惰。封章去国人恨公，醉笑从公神许我。琼花芍药岂易逢，如淮之酒良不空。一釂孤鸿烟雨曲，平山堂上快哉风。"}