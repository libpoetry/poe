{"id":"798830","title":"秋思·聊社集非园时来索和。忆数年前曾一度集此，园主令弟甓生预焉，今已矣。酬以此解，不胜今昔之感","dynasty":"清","author":"杨玉衔","text":"湖海伤春客。正沃洲深处，闭门岑寂。孤影荡愁，旧欢寻梦，花雨檐滴。记觞兴诗情，呕肝战拇誓破敌。少壮怀，今顿息。念绝句旗亭，俊游金谷，怎奈奋飞无分，身悭双翼。悲极。黄垆久寂。况隔墙、哽咽哀笛。酒残沾地，西堂惊起，醉魂此夕。料洛艳、迟迟正开，风日悽断甓。汐社事，悴憔色。试检点尊前，高阳多少发白。许把阑干暗拍。"}