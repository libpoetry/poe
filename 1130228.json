{"id":"1130228","title":"孙侯见和复次韵五首","dynasty":"宋","author":"释德洪","text":"仙郎齿颊嚼松风，吟处晴峦翠倚空。佳句兴来浑不惜，一时倾出锦囊中。我亦闻弦知雅曲，松风声不类鸣鸾。相逢意气须倾写，一任旁人冷眼看。历世兴亡皆可数，升平不复似今朝。野居兴味应无限，小字明窗拔二萧。未展事功扶圣世，幅巾林下且收身。善溪广坐看谈笑，骏气骎骎地上麟。我固浮云轻俗眼，君真萱草可忘忧。妇翁一室藏沙界，兴发时来把臂游。"}