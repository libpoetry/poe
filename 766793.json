{"id":"766793","title":"解连环 春思","dynasty":"清","author":"佟世南","text":"重重楼阁。把春愁惹下，怎生安著。要晓得、没甚心情，看紫燕黄鹂，碧桃红药。记得当年，对明月、共调弦索。又寻芳斗草，金凤玉鱼，尽总输却。追思那禁泪落。总春光依旧，离愁难托。岂是忘了叮咛，任海角天涯，到处飘泊。酒注金卮，对此景、难成孤酌。况杨花、飞去飞来，穿帘透幕。"}