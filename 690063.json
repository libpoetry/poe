{"id":"690063","title":"杂画四首","dynasty":"明","author":"张宁","text":"春山无伴偶相迎，清话投机晚未行。却笑会稽谈富贵，不知愚妇已忘情。独树溪边石藓斑，碧山猿鸟共秋閒。怪来翘首斜阳外，情绕湘云渭树间。閒看图画想离骚，香草萎垂半野蒿。何事春风太相误，却教荆棘出林高。云深无处认岩扉，童子閒行鹤未归。独步空林望斜日，满身松露湿秋衣。"}