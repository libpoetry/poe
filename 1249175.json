{"id":"1249175","title":"钓月轩分题","dynasty":"元末明初","author":"顾瑛","text":"秋暑困人如中酒，凉雨凄风忽相逗。阶下决明花正鲜，池上芙蕖香欲瘦。山人欲归不得归，西夏郎官却相候。当轩不复问寒温，群口誇诗如健斗。秋娘起拂红绡袖，素壁看题今已旧。旧雨不来今雨来，故交那在新交右。坐听飞溜落虚檐，似与冰弦声合奏。清欢聊欲纪文字，长席还当陈俎豆。人生有酒不为乐，何异飞蚊聚昏昼。玉山醉倒嵇叔夜，紫芝光浮元德秀。君今此行良不苟，请君一觞为君寿。风帘官烛暗秋屏，归期已在黄昏后。"}