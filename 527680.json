{"id":"527680","title":"彭中丞四民图歌","dynasty":"明","author":"何景明","text":"渔舟暝入桃花浔，春山如闻樵采音。高原犁锄被烟雨，书阁窈窕穿松林。中丞雅爱山水障，清晨自挂高堂上。绿树逶迤转众流，白云合汨开层嶂。万里宁论战伐功，百年宛见升平象。忆昨寇盗日横行，中原白骨哀苍生。携男抱女路断绝，痛哭不见天边城。渔奔樵窜学士徙，纵有陇亩无人耕。至尊九重忧旰食，命公杀贼贼始平。近郊无复戎马迹，比屋仍传鸡犬声。明公壮年心许国，何况此身际日月。二载驱驰扫汉南，一时谈笑清河北。出阃三分大将旗，来朝独拥诸军节。乐土重开白日光，普天不动黄尘色。即今西戎忽复骄，朝廷亲遣霍嫖姚。已闻土鲁还金印，不见中丞下赤霄。形像云台犹未画，姓名麟阁早须标。开图更赋出车什，四海甲兵从此销。"}