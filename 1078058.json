{"id":"1078058","title":"宿都峤山灵景寺","dynasty":"宋","author":"李纲","text":"清晨游栖真，薄暮宿灵景。山空松桂香，云细泉石冷。高崖敞飞檐，象纬逼参井。惜无娟娟月，散此林下影。夜阑风露寒，岩曲灯耿耿。疏钟响嵌窦，客枕发深省。却随猿鸟起，再上翠微顶。道人山后来，眸子颇清炯。试询龙虎诀，妙意默已领。我生忧患馀，半世泛萍梗。脱身鲸海中，扫迹方自屏。愿从稚川游，薪水事丹鼎。庶资刀圭力，少使桑榆永。胡尘暗中原，静谧惟五岭。渺然炎荒地，自绝羽书警。结茅定前缘，幽梦先异境。上下三洞间，安得田二顷。携家学庞公，扪虱笑王猛。采薇与散发，此志久已肯。嵇生非吾徒，幽愤醉方醒。"}