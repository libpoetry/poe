{"id":"1213052","title":"和傅茌山九日秋闱","dynasty":"元","author":"曹伯启","text":"宦游何所得，岁岁客殊方。驰骛不自已，别离是寻常。资身素无策，遐愧工与商。光景一何速，瞥然度飞黄。瀛州良不恶，复到澄清堂。借问堂中人，生平有何长。梦想枌榆社，披襟坐藜床。晦息存夜气，晨兴玩天光。云胡不归去，老大徒悲伤。秋雨忽开霁，乾坤变清凉。偶于职守外，沿檄监文场。诸生竞葩藻，寸晷何仓皇。藩臣喜扬激，宾筵秩觥觞。秋阳暖慈闱，春风游帝乡。瓶中有红腐，稳慱大官羊。"}