{"id":"781538","title":"麻河捷","dynasty":"清","author":"钱澄之","text":"中兴马侯古精忠，天子论勋册上公。毛生夜述麻河战，满堂骨竦生英风。是日初战兵不利，虏骑骁腾万马雄。将军下令尽弃马，短刀秃袄来争功。麻河岸高敌初驻，栏楯层层壁垒固。汗马解鞍兵作炊，我兵突至谁能禦！可怜攻壁壁不开，壁门炮火轰如雷。将军大呼身先进，人人死战坚为摧。壁门既夺虏营乱，黄昏截杀及夜半。铁骑嘶颤橐驰奔，全军逼水容谁窜！天风吹月月朦胧，照见虏营营已空。僵尸枕藉安足计，馀者尽葬麻河中。拂庐万落三军宿，胡妇琵琶唱胡曲。将军举酒健儿歌，残魂何处吞声哭！将军破贼檄屡传，岂似今无匹马还。积弱屡朝初吐气，昆阳、钜鹿谁争先！我闻桂林虏来举城走，瞿相从容袖两手。焦侯三箭殪三骑，城门重闭至今守。又闻西有滇帅胡将军，摧锋陷阵虏中闻。身经百战锐不挫，南人争推第一勋。诸将纷纷膺国号，因时窃位何足道！马侯封公两人侯，此爵朝廷庶不冒！"}