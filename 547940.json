{"id":"547940","title":"夏日从冯葛二太史游碧云寺十韵","dynasty":"明","author":"于慎行","text":"灵峰环御苑，宝地敞仙筵。磴道湖边出，重关木杪悬。危岩深吐月，曲洞细生烟。壁荫捎云竹，阶流喷玉泉。松风闻梵夜，梅雨散花天。净土风尘绝，空门伏腊偏。十千初地境，百万尚方钱。响屧苔痕积，璇题鸟迹镌。无生应證法，有漏未称缘。浩劫何由问，踟蹰翠嶂前。"}