{"id":"420715","title":"金缕曲 其二 寄金宝陈晴山怡保黄蕴山","dynasty":"近现代","author":"李继熙","text":"惭愧雕虫技。笑依前，萧条羁旅，颓唐暮气。料理虚名身后策，稍稍著书而已。算今日阅人多矣。聚散交疏惟势利，更营营逐逐真无谓。君与我，淡如水。闲愁消遣知何计。且叮咛分题雅咏，邮筒频寄。自是诗人相得处，别有一番天地。说不尽存亡兴替。文化南洲称落后，看风流儒雅凭谁继。持此愿，矫时弊。"}