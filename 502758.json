{"id":"502758","title":"吴航高鲁仲将赴春官同学友绘其乡龙门胜槩离为十咏分题于上余独裒众目总而歌之以识其别","dynasty":"明","author":"王恭","text":"清晖高楼连翠微，清晖主人常下帷。春帘半占和烟卷，秋笛三江带月吹。楼扉正对三江水，半占青山落乌几。文笔浮峰雁影边，夏云夕照天声里。岱阳千树拂晴霏，迢递风帆鸡屿归。绿波芳草潮头白，空翠濛濛来湿衣。竹枝歌断瀛洲渡，渡口行人自朝暮。江心船若送僧钟，何限年光此中去。有时蹑履闻天籁，樵夫牧叟非余类。吴岭三山只暂窥，青云北阙遥相待。北阙青云西上游，龙门今夜发仙舟。明年桂枝君应得，还忆家山醉倚楼。"}