{"id":"698080","title":"长至前二日赏东麓亭和司马王浚川韵","dynasty":"明","author":"钟芳","text":"山木经霜尽白颠，森森桧柏翠堪怜。物情岂为人呈媚，冰操由来晚更妍。鹤唳莺声图外景，岚光潭影镜中天。豪吟各负风云气，沽酒何曾论费钱。杳杳孤亭倚翠开，晓凭清霁首重回。江拖素练天边下，云结玄堂海上来。尺舄径登栖鹘处，半山如见读书台。相逢总是神仙骨，何必璚英入寿杯。"}