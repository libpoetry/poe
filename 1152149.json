{"id":"1152149","title":"奉和圣制送张尚书巡边","dynasty":"唐","author":"王翰","text":"紫绶尚书印，朱軿丞相车。登朝身许国，出阃将辞家。不惮炎蒸苦，亲尝走集赊。选徒军有政，誓卒尔无哗。帝乐风初起，王城日半斜。宠行流圣作，寅饯照台华。骑历河南树，旌摇塞北沙。荣怀应尽服，严杀已先加。业峻灵祇保，功成道路嗟。宁如凿空使，远致石榴花。"}