{"id":"697487","title":"读国初四君遗集 宋学士景濂","dynasty":"明","author":"胡应麟","text":"猗与太史公，振代见才杰。百氏勤雕锼，二典恣渔猎。雄章发天造，大手扬帝烈。至今艺士林，冠世推阀阅。忠文起草昧，弱冠宣王猷。雄才动宸宁，大节扬蛮陬。肝肠凛铁石，毛发如悬疣。巍巍文士烈，烨烨垂千秋。奕奕空同生，名家出华右。雕龙擅制作，绣虎威百兽。才启北地先，裔属颍滨后。遂令赤松顶，峨眉郁同秀。才贤萃吾婺，仲子维吾宗。双溪濯蘅杜，三洞扪芙蓉。霜蹄絷百里，天门恨九重。寥寥信安集，一脔窥良工。"}