{"id":"595336","title":"拟虞世南直弘文馆贻诸同志","dynasty":"明","author":"陈绍文","text":"郁郁万年枝，兰台接紫墀。禁城连睥睨，御殿绕罘罳。列署星辰丽，三阶雨露垂。藜从太乙照，石是五丁移。要秩丝纶托，荣名翰墨司。沦书汲冢出，绝简羽陵披。签轴方盈阁，缃绨更累辎。芸薰深落蠹，铅椠细分疑。史法宗班马，经情绎孔姬。璇题霞薄采，金掌露华兹。初旭笼鸡树，微飔捲凤池。仙瀛叨并陟，艺苑喜同驰。玉笋神趋早，金莲夜赐迟。承麻宣帝泽，侍幄启宸思。已近圭璋挹，终知玄素睽。击蒙如有赖，庶仰罄吾私。"}