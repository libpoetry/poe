{"id":"815832","title":"游香岩寺","dynasty":"清","author":"陶澄","text":"取适向林麓，渐闻花气香。沮洳细路侧，宛转临春阳。诸峰纷来前，杖策依重冈。俯视见虎迹，殷忧何能忘。同怀二三人，为我携酒浆。念兹最初地，努力风磴长。披榛造幽微，转侧信险绝。天风振衣袂，阴涧依冰雪。苔生佛堂下，净影映眉睫。山僧归无期，晨夕梵呗缺。吁嗟末法法，象教殊未灭。何人开溟蒙，特具广长舌。"}