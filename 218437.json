{"id":"218437","title":"友人·先生学者师","dynasty":"宋代","author":"利登","text":"先生学者师，文笔峭如山。有时骋奇怪，倒引天上泉。达观古有作，奇探今孰贤。我亦颇自我，种芝东来阡。笑倚央境月，冷歌松下烟。陆耘秀新插，水捕排旧筌。闻师有紫书，愿启黄笈传。三月下汝江，支离拜师前。归来凤冈上，藉兰潄潺湲。服师双麟芝，至今腹果然。"}