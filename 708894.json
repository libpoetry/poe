{"id":"708894","title":"玉漏迟  止岳有和忆广南胡家二姬之作再赋","dynasty":"明末清初","author":"曹溶","text":"锦席相招，氍毹对列。桦烛销尽铜壶。醉人天气，兰露湿金铺。翠黛双双自扫，箜篌部、密甚还疏。清音颤，犹疑教就，窈窕世间无。当时年尚盛，飞觥按拍，意大情粗。只等閒看过，不解成图。忽到青衫冷落，鲛泪洒、一半模糊。临高望，烟条雨叶，岭路付蘼芜。"}