{"id":"275443","title":"金缕曲·强霸同灰灭","dynasty":"现代","author":"汪东","text":"强霸同灰灭。算从来、此言非误，齿牙先折。不烂翻留吾舌在，柔者何曾销蚀。空扰攘、嬴颠刘蹶。六合鲸吞成底事，奋锄耰、不抵骊山卒。三户耻，誓当雪。东西殊境情无别。览陈编、前辀已覆，后车方接。郑国渠成谁为利，始计偏因赵谍。到此日、噬脐何及。摇荡澄波苏彝士，看依然、万里驯鸥没。金字塔，更雄杰。"}