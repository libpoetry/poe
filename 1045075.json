{"id":"1045075","title":"答崔伯易白雪之句","dynasty":"宋","author":"徐积","text":"北叟有奇歌，调与声俱绝。此歌本难名，强名为白雪。一唱白云开，再唱青云裂。朝唱迎朱霞，暮唱入明月。声在明月宫，桂树生秋风。秋风吹明河，银浪翻长虹。河汉与海通，安知声所终。如此谁可知，但问牵牛公。如此谁可听，直须登青冥。酒仙骑赤龙，诗仙骑长鲸。一夜到平明，北叟声且停。遗响来南城，犹似孤鸾鸣。南公对北叟，阮籍逢孙登。阮籍正长啸，孙登作凤鸣。羞杀阮步兵，笑杀孙先生。"}