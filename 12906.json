{"id":"12906","title":"出三城留别幕中三判官","dynasty":"唐代","author":"冷朝阳","text":"翔禽托高柯，倦客念主人。恩义有所知，四海同一身。况皆旷大姿，翰音见良辰。陈规佐武略，高视据要津。常愿投素诚，今果得所申。金罍列四座，广厦无氛尘。留连徂暑中，观望历数旬。河山险以固，士卒勇且仁。饬装去未归，相追越城闉。愧无青玉案，缄佩永不泯。"}