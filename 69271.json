{"id":"69271","title":"花门引·大唐宇宙非金瓯","dynasty":"元代","author":"杨维桢","text":"大唐宇宙非金瓯，黄头奚儿蟆作虬。跳梁河陇翻九土，惊呼夜半呼延秋。朔方健儿袖双手，战马伤春舞杨柳。当时天骄不借兵，渭阙黄旗仆来久。快哉健鹘随手招，渡河万匹疾如猋。白羽若月筋竿骄，弯弓仰天落胡旄。吁嗟健鹘有如许，邀我索花固其所。明年西下崆峒兵，壮士重忧折天柱。折天柱，唐无人，引狼殪虎狼非麟。空令汉女嫁非匹，穹庐夜夜愁寒云。"}