{"id":"1236826","title":"题画六首","dynasty":"元","author":"郑元祐","text":"舒啸风林云满溪，白驹空谷草萋萋。相逢不作苏门听，应有长松鹤未栖。濯足清溪水已寒，青山犹有此衣冠。黄尘三尺乌靴底，谁与归来把钓竿？水缭山回深复深，白云茅屋住溪阴。溪南十亩堪耕种，何必囊中季子金？桂树连蜷山石幽，萧然冠屦白云秋。只愁畏垒无尸祝，不愧长年为尔留。桃花源上蝶飞飞，误却渔郎苦欲归。云白山青一回首，落红如雨点春衣。仙人楼观隔层霞，隐者烟萝便作家。万壑千岩何处是？停桡试问碧桃花。"}