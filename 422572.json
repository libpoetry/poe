{"id":"422572","title":"夜合花    梦与绰垣游越秀山","dynasty":"近现代","author":"邓桐芬","text":"曲槛移红，柔条换翠，故王台谢妆深。青山梦里，屐痕重认登临。碑字蚀，苔藓侵。旧游踪，总费追寻。步欹斜径，苍崖暖树，多少春心。凭栏目断遥岑。还似年时俊侣，裾约盟簪。无边嫩绿，湖光偏涴兰襟。迷倦眼，怯新阴。渺残烟，碧障芳林。任东风外，声声怨宇，催唤长吟。"}