{"id":"816988","title":"冬日过新城望元朔山感事","dynasty":"清","author":"廖徯苏","text":"朔风捲地雪生寒，一道庄康未是难。古树藏鸦偏笑客，征途驻马且加餐。云开硖口朝金阙，日挂天腰见玉峦。隔岸迎人如作主，印心明在镜中看。奇峰万仞立嵯峨，峭壁连天信手摩。遣兴莫嫌边外远，看山原让客中多。但须巨眼悬空际，何事亲□附曲阿。我自胸中有元朔，值来相證更无讹。"}