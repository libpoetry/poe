{"id":"870368","title":"筑长堤","dynasty":"宋","author":"田昼","text":"筑长堤，白头荷杵随者妻。背胁伛偻筋力微，以手置胸路旁啼。老夫七十妪与齐，五尺应门生两儿。夜来春雨深一犁，破晓径去耕南陂。南邻里正豪且强，白纸大字来呼追。科头跣足不得稽，要与官长修长堤。官长亦大贤，能得使者意。正堤驾轺轩，不复问馀事。终当升诸朝，自足富妻子。何惜桑榆年，一为官长死。"}