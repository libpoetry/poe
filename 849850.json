{"id":"849850","title":"送表弟陈一鸣尧章入京","dynasty":"宋","author":"王迈","text":"科目狭为途，英雄多短气。宾贤诏一颁，应举纷如猬。低心逐时趋，练语避忌讳。得者固侥踰，失者徒歔欷。巨鳞不上钩，修翼不入罻。乡选亦孔艰，计台征以汇。我尝校兰省，厥岁在乙未。时收甲乙科，多是戊己尉。国步矧多艰，志士发长喟。襄蜀涨氛妖，江淮方鼎沸。毛锥无能为，长剑使人畏。朝能立寸功，暮可攫富贵。二子趋玉京，道远不吝费。进身假梯媒，流品孰泾渭。世科藉此登，亲望始宽慰。老我谬忧时，周嫠遑恤纬。诸公忌生语，悉力攻谤诽。藿食可充饥，荷裳尚堪衣。功名付君等，山林吾有味。"}