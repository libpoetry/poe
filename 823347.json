{"id":"823347","title":"雨中花慢 恽南田雨洗桃花图","dynasty":"清末近现代初","author":"吴湖帆","text":"一片流霞，十分春色，芳菲无限娇妍。最怕花风摧妒，飘碎朱钿。掩映绿杨影畔，依偎红板桥边。料刘郎前度，崔护重来，几许留连。绽枝灼灼，解语依依，东墙窥宋当年。赢得天台寻梦，玉洞迷仙。堪念香君溅扇，凭将园客传笺。看秾华经雨，盈姿浥露，多少缠绵。"}