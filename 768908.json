{"id":"768908","title":"九月二十九日感事","dynasty":"清","author":"许传霈","text":"乌鸣天欲霜，东南飞欃枪。红巾来何处，片帆渡富阳。杀人铁岭关，流血河水殷。官弁未接厉，荼毒偏稽山。我闻太守贤，苕霅靖烽烟。下车无半月，濠水凿城坚。米粟非不多，况乃乘天险。一朝变部兵，粒火腾高焰。古来名将士，和衷石投水。李广岂不伟，竟至朔北死。"}