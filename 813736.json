{"id":"813736","title":"哭少宗伯春晖姊丈二首","dynasty":"清","author":"汪俊","text":"老去身家不两存，俄看霜后萎芳荪。燕巢华屋垂新泪，马鬣空山感旧恩。岂意十年重一面，却来千里与招魂。茑萝虽附潘杨未，未敢同声哭寝门。谁知小别意千年，梦幻韵华逐逝川。我尚拖泥兼带水，君非成佛定生天。从前似历华严劫，向后休参文字禅。昨自黄公垆下过，一声邻笛欲潸然。"}