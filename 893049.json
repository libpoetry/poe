{"id":"893049","title":"和庞丞相","dynasty":"宋","author":"宋祁","text":"顾我支离甚，惟公念不才。朱颜为列郡，白发入中台。阁道通天禄，宫门拂斗魁。论班元后郑，作赋或延枚。病肘垂杨老，危心一橹摧。根愁江北变，叶喜洛阳来。自昔边州重，当年蜀驭催。烧烽看朔漠，扪井历崔嵬。粗可翻前史，何能调禁财。流光成浩荡，孤宦易嫌猜。曲外悲弦剩，机头谤锦开。无功惭远志，有吏笑然灰。左辖真虚忝，仙曹复滥陪。门鶋愁眩转，轩鹤老毰毸。倾否知攸往，成章恧所裁。贾生空问卜，楚客但劳媒。特召依明主，生还揖上台。缇油观册府，巾履记翘材。长跪怀人句，徐传道旧杯。今兹宣父冶，终得铸颜回。"}