{"id":"812373","title":"岁朝杭寓独居书除夕思母之作五首","dynasty":"清","author":"许传霈","text":"偶住西湖六度春，旅怀怅触在今辰。一年怕说是除夕，卅载何曾离老亲。独酌屠苏滋味薄，频闻爆竹岁华新。遥知塔拥双峰里，压岁分钱少一人。妻孥劝酒不停杯，分岁迎年自主裁。席设一堂团聚样，仪成遥拜笑颜陪。推情此际谋诚拙，追念前尘我尚孩。间听小孙初学语，娘娘明日好归来。归来必得阿兄随，否则仍怀异地思。萱草果能蠲忿恨，雁行何敢独差池。岁原无晚他时砚，白不能除两鬓丝。安得诛茅偕隐去，名山终养我奚疑。生憎世俗太粗疏，未得真情赋遂初。禄养岂能全志养，分居总不若同居。情欢野老偏隆古，孝尽颛愚胜读书。同是思亲逢节候，天涯多少倚门闾。倚遍阑干兴未阑，无端狼藉笑杯盘。荆妻依恋庭帷远，游子归来风雪寒。壮盛韶华空寂寞，迢遥家室话团栾。春晖从此年年好，何计偕承菽水欢。"}