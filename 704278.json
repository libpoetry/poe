{"id":"704278","title":"漫兴二首","dynasty":"明","author":"潘希曾","text":"滁上群山紫翠环，山中官府有无间。吾游倦矣情谁白，世事忙然鬓自班。杨柳春风村市迥，芙蓉秋水寺门閒。遥怜六一当年意，野鸟山僧共往还。莫向秋风叹索离，环滁山水古今奇。六年留恋有翁醉，万事蹉跎无我痴。霜叶细飘红冉冉，晚禾将熟绿垂垂。明朝试候南宾雁，带得书来未可知。"}