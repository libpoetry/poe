{"id":"233944","title":"泉州贡闱庆成","dynasty":"宋代","author":"真德秀","text":"维南有州古佛国，选佛场开自畴昔。谁欤经始梅溪翁，万桂森森皆手植。文风日盛贤材多，粉袍立鹄肩相摩。万间庇士岂不欲，环视柰无余地何。那知吉壤在咫尺，鬼神撝呵天所惜。一朝幻出青瑶宫，山灵献卜龙避席。昔虞局促今恢舒，乘黄骋足腾康衢。辟新葺旧两辉映，美哉轮奂雄规橅。岁直金虬大魁出，剩喜庆成逢此日。来春甲子又一周，天相吾泉真可必。蝉联四坐皆豪英，一樽敬为诸君倾。浮云富贵靡定态，要看名节留芬馨。我今归作渔樵侣，清梦犹驰笋江浒。凤鸣侧耳听朝阳，把酒空山为起舞。"}