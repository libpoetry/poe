{"id":"1124370","title":"寿邱安抚二首","dynasty":"宋","author":"项安世","text":"湖上高荷五月凉，云间三五桂华香。蒲葵影里民无暑，飞镜光中吏有霜。日近天申才半浃，阳居大夏恰中央。定扶真主开炎运，雪耻归来报上皇。当年诏使再来时，物色依人喜可知。萱麝半黄宜寿母，箨龙新绿见孙枝。清香画戟沈沈处，永日薰风细细吹。阁上南山青不尽，一杯相属寿无期。"}