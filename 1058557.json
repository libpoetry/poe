{"id":"1058557","title":"元夕","dynasty":"宋","author":"华镇","text":"节物随时好，元宵兴味多。常年苦风雨，今夕偶晴和。天宇消氛翳，星华侵月波。六街纷合遝，两观迥嵯峨。平昔财多裕，欢心虑靡他。深沈闭阆苑，窈窕引巫娥。百斛澄瑶碧，千枝列芰荷。珠咽激清脆，霓袖竞婆娑。颉颃将雏态，绵蛮命友歌。涓涓催急箭，殷殷尚鸣鼍。缥缈飞华幰，丁东振宝珂。东西历登览，南北递经过。不惜云罍罄，祇看牛影俄。恨无夸父足，拟掷鲁阳戈。出入心忘计，晨昏用有那。佳时徒共乐，欢事不同科。牵率调弦管，安排具绮罗。有虞虚腹馁，那作醉颜酡。不见三千履，难逢十二梭。寂寥尘陌上，谁问夜如何。"}