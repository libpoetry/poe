{"id":"690538","title":"奉寿不倚老人六十有一","dynasty":"明","author":"张萱","text":"和风习习日曈曈，浮碇冈头白发翁。蚤向一乡称善士，晚从三径伴园公。啸歌老态形骸外，然诺平生礼法中。百岁相期眠食稳，西园笠屐共从容。比闾同井两扶持，少小金兰老不移。问齿我多君四岁，宜家君胜我齐眉。追随耕凿行歌处，换抱儿孙共岁时。从此百年期一日，一尊浊酒两篇诗。"}