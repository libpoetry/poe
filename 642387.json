{"id":"642387","title":"送侄从戎云南兼柬居掾史","dynasty":"明","author":"胡奎","text":"我祖自南渡，世为盐官人。家传安定谱，子孙多搢绅。嗟汝英妙年，从戎万里道。断蓬离本根，骨肉岂相保。忆汝别家曰，妇病在膏肓。小妹应门户，两女才倚床。一年一得书，见书如见汝。蹉跎十五年，阅尽寒与暑。昨者奉军帖，仓卒暂还家。两女上堂拜，不识去时爷。朝纺木棉花，夜织机中布。裁为身上衣，梦绕天南路。天南有名将，云是汉嫖姚。威声振夷夏，勋业著皇朝。汝今向前去，勿恋故乡住。生入玉门关，会当有奇遇。乌啼海东树，落月在城头。送汝北郭门，霜花满征裘。千金买宝刀，岂若聊城箭。鲁连倜傥生，何曾叹贫贱。洞庭秋水落，三峡夜猿哀。船过瞿唐口，还经滟滪堆。严程不可缓，别去关山远。缩地恨无方，我肠辘轳转。辕门有知己，远惠白象梳。琼瑶无以报，为我谢区区。"}