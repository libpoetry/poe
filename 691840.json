{"id":"691840","title":"自南康往广信完卷述怀十首","dynasty":"明","author":"李梦阳","text":"越旬不出门，所值疑初觏。长湖迄华岳，融景递澄秀。鼓枻聿行迈，览物每欣遘。飘飘颐帆风，逶迟敛云昼。鸣鹤矫丰田，文鱼驶闲溜。有生孰靡适，时及异荣疚。彼哉吾岂仇，乘运视所受。履兹良巳快，乃馀足云究。迅风会高云，逝逝曷能巳。朝耸冠剑驰，夕暮遭累系。荣辱邈何因，嘅嘅昧成理。湖程莽复阔，滩溜于春驶。肃肃东骛帆，晨夜不得止。仰睇啼柯猿，俛伤跃清鲤。一言季布召，斥以一言毁。从古谁靡然，寄语求全子。金阁简英儒，玉书托纪纲。丝言一何谆，黜佞抡圭璋。澄清有夙愫，揽辔诚慨慷。聿兹历三始，矢志千载芳。风波骇非意，多口乱否臧。九阊眇以玄，欲扣六翮伤。所司专爱憎，威刑丧厥常。彼方耸轻盖，宁知嗟道傍。渊云谅殊性，予岂经世俦。驰驱二十祀，学宦寡谐谋。昔斥还三河，誓言永林丘。靡坚今咎谁，畜志竟莫酬。在难归贻阻，眇焉痗前修。陟崇望波岭，翔云骇西流。春羽振桑榆，念之心形仇。东徂叹伊始，怀哉俾无尤。朝离傍罗浦，东至龙潭宿。戢枻候明发，独寤守空曲。宵昼有常理，欲往不获速。多虑良搅眠，强置复攒触。起立万动寂，湍响应鸣谷。惊风临岸激，高月散春木。絮云吐岑岫，玉绳低以属。慨哉复奚道，徘徊至天旭。一气噫太虚，吹万良不同。伊余就幽役，春序奄巳中。芳辰下霜雹，寒暄乖故风。北柯沮靡荣，南林曷由丰。临门翳孤松，悠悠慨初终。张仪相六廷，虞氏哭途穷。首阳乏长薇，洛都鞍马雄。天定俟何时，咏言摧深衷。云和易成霖，羲阳一何冥。淹哉沮洳区，佳日闲我扃。覆瓦仅蔽床，颓壁支数棂。凄飙惊中帷，雹霰时复零。天道有常乖，万殊谁竟宁。子期久巳徂，纵陈孰为听。当道有豺狼，琐言訾螟蛉。习坎固终利，从兹效无形。静居百虑屏，孤树乃墙隅。奄兹华叶更，搔首睇淹如。时云布灵谷，天令震高衢。霖潦灌百川，万壑寡安鱼。东京构党祸，郭子逝于于。伊匪四顾勤，孰崛南阳庐。京燠非力排，裘葛从所须。龙蛇翳厥身，孔赞宁我谀。赦者小人幸，臣诚小人侪。匪图轩盖荣，山海有奇怀。礼法无复拘，评者靡我排。思夙慕华贵，振鞅登要逵。烜赫岂不快，寤寐忧所乖。识几既不早，今恋非鄙哉。乘桴越洋涛，采兰及春滋。于焉可佳容，庞叟心所期。一夕复一辰，倏忽春务易。云叶布丰林，蚯蚓盘我壁。田窦仇片言，厥怒一何赫。笑谑有白刃，千载乃露迹。倦兹掩陈记，出户睇高翮。积讟聆民谣，欲采不可译。英骖振飞靷，出入势煇奕。哀哉彼何子，踌踷秪沾臆。"}