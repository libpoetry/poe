{"id":"699766","title":"胡无人四首 念汉武雄才及卫霍远略","dynasty":"明","author":"郭之奇","text":"龙塞迢迢界豕狼，狼居山下书牛羊。自从鸣镝誇风雨，岂念天兵似日霜。将军始携古贤入，票姚仍选轻骑集。已过祁连胡畜衰，既取焉支胡妇泣。幕南王庭安在哉，天子北登单于台。单于台，未央阙，不悬胡头蓄胡发。胡歌绿管配，胡舞白题斜。胡无人，汉一家。聊命偏师擒首王，始弘庙略扫穷荒。临边自将休誇汉，雪耻除凶独颂唐。百万齐归古未及，灵州复继燕然立。已见苏尼举众来，俄看敕勒求朝入。胡越一家事若何，未央宫内共婆娑。共婆娑，俱戎索，一自阴山斥大漠。西北诸君长，可汗尽归天。胡无人，自此年。唾手燕云事若何，背嵬五百未须多。直抵黄龙方痛饮，会看白铠自奔波。当年只道趯城易，今日翻惊撼山异。岂惟连捷称大仪，更闻顺昌标远帜。两河忠义日喁喁，结砦连珠复继宗。复继宗，群归岳，南北佥军谁敢角。且言柺子铁，何似札刀麻。胡无人，又呼爷。天为中土断胡尘，长城万里赖强秦。自从伊雒多殊种，复见春秋有雁臣。几度戎心窥近阙，一朝蟊贼开边窟。神州十载蔽穹庐，四海伤心变肤发。胡贯既盈周德长，天戈指日荡胡霜。荡胡霜，扫胡雪，星驰雷动犁胡穴。封狼临瀚海，勒燕过金微。胡无人，尔何归。"}