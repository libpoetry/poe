{"id":"746653","title":"贵溪","dynasty":"清","author":"宗稷辰","text":"山胡灵，日龙虎，道陵之地三十二，鬼谷之天第十五。大块何心任汝名，奇称更创天师府。苍苍者天果有师，真视造化如小儿。传家四十有余代，师不易姓谁知之。吾索其说久而得，信州山川多怪崛。中郁灵气聚鬼神，子房儿孙逞秘术。循名责实古职巫，史祝之属礼不无。赤松黄石本家学，天念乃祖容其徒。不然张氏有何德，而敢踵袭欺天乎。"}