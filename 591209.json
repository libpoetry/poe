{"id":"591209","title":"游虎丘夜至枫桥寻陈复甫不见赠同游郭郡博","dynasty":"明","author":"欧大任","text":"江南野客未归去，尚爱吴中奇绝处。朅从白马涧边行，又向长洲苑西赋。禽逐桓王墓道田，马嘶伍子祠门树。西来暂憩虎丘山，玉霤金堂偶一攀。秋清檞叶满岩户，日静苔藓封柴关。闻昔吴中全盛日，阖闾城在江湖间。王图寂寞暮云散，伯气销沉秋草斑。高坟已无壮士守，鱼肠扁诸何日还。兹游幸遇清时乐，尊中有酒良非薄。为访周南太史来，况逢博士先生约。剑池亭下共分题，石井泉边更深酌。赵曲银筝向水调，越歈锦瑟临风作。须臾月出东山头，乘兴更寻招隐客。闻道山人湖上归，解衣夜向枫桥泊。欣然驾我木兰舟，西风瑟瑟飘绮裘。波光浩渺白露冷，山色惨淡玄鹤秋。手携玉笛吹月下，高云不动江水流。云深水远望不见，芙蓉杜若增离忧。蒪鲈信美岂不恋，沧洲廊庙吾何求。明朝万里各有别，为赋吴趋子夜游。"}