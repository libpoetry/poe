{"id":"1045132","title":"送贾镇卿","dynasty":"宋","author":"徐积","text":"萧县大夫，气质端劲。其中所养，不邪而正。正以辅才，恕以辅明。面无谀色，口无谀声。若斯人者，宜于王庭。而况一县，为惠为泽。恕所以惠，威所以立。猛宽得中，韦抗是也。诛奸殄寇，有贺齐者。东汉庞参，作守汉阳。政所以茂，实繄任棠。以君之正，以君常德。力追古人，是宜是适。"}