{"id":"232765","title":"寒食曲·今年寒食好天色","dynasty":"宋代","author":"周文璞","text":"今年寒食好天色，游人踏青行不极。寻山不惮千里远，往往啼号湿松柏。一杯才酹坟上土，祗就坟前便歌舞。故乡自有懊恼声，插腰羊皮小番鼓。吁嗟悲欢一饷间，但怅死人不能语。君不见北客纷纷俱落南，先冢尽被胡尘漫。影堂逢节具饮食，魂魄夜行溪谷山。"}