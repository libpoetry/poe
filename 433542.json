{"id":"433542","title":"秋感八首","dynasty":"近现代","author":"黄锡朋","text":"萧萧落木动商声，万里长空秋雁鸣。故国山河供洒泪，中原父老盼休兵。凄凉杜宇通魂梦，寂寞柴门隐姓名。仙阙如今佳气尽，云霞谁问旧蓬瀛。记曾射策集彤墀，阊阖晨开肃汉仪。宫草细连鳷鹊观，炉烟香过凤凰池。天回珠斗星辰近，春入银毫雨露滋。荏苒十年嗟老大，西风残照有馀悲。颐和园馆俯清流，石色泉声澹百忧。岂谓上林虚禁苑，遂教今日老菟裘。寒烟白拥湖边舫，落影红沉槛外楼。苍莽乾坤惟片土，可怜无地卜林丘。西苑门前几度过，长虹一道卧晴波。金堤杨柳开图画，玉殿芙蓉照绮罗。华表鹤归仙梦断，鼎湖龙去故情多。荒村萧瑟违壶峤，东海扬尘近若何。翠柏青松陵树存，蒽茏相望月黄昏。桥山剑舄精灵聚，上谷冈峦气象尊。莫使九疑荒舜冢，徒闻四海颂尧门。白头哭拜容他日，聊复孤吟和暮猿。太行秋色帝城西，看罢浮云满眼悽。花落枝空春鸟散，香销漏尽夜乌啼。汾阳旧宅残歌舞，天宝遗民痛鼓鼙。不信王孙豪意在，九衢归马尚骄嘶。霄汉难扶赤日轮，觚棱黯淡独伤神。荆公炫世筹新法，梅尉辞官失诤臣。吾道藩篱空自坏，狂澜砥柱竟何人。玄黄变色哀天地，回首长安事已陈。沧波末静我安归，四顾茫然赋采薇。幽念不随鸦噪乱，故交真似蝶来稀。长留诗卷贫何病，复抱琵琶老更非。千古湘累同此恨，孤臣已换芰荷衣。"}