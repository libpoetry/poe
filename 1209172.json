{"id":"1209172","title":"题谅上人巢云阁","dynasty":"元","author":"张仲深","text":"上人身在虚空住，铁杖芒鞋蹋烟雾。归来尘土二十年，沧海桑田几朝暮。石林绀气春浮浮，翘然结屋居上头。鹪鹩一枝亦自足，老鹤万里空相求。上人阅世如幻境，空翠满身凌倒景。五更风雨老龙归，至今尚觉袈裟冷。上人是客云是家，云与上人同一涯。手把挥拂上天去，一洗四海无尘沙。"}