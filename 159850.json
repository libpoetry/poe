{"id":"159850","title":"答贡甫酌骐骥池上见诒","dynasty":"宋代","author":"韩维","text":"金行战阳暑未北，炎郁填胸汗流液。空堂大祖不可度，欲取清风自湔涤。耽耽华厩列官守，对起二亭严案席。天渠分水濯龙骥，下注方池气清激。丛篁冠岛鹭飞映，凉树摇波蝉不息。脱然冠带一去体，始信天时有人力。况吾所与二三友，日坐清闲哦简策。篇章烂若扬组绣，歌颂铿如出金石。嘉宾亦有邂逅至，间以讴歌侑棋奕。我时聊设薄主人，杯案随时具肴核。鳖小惟忧堵父怒，樽空屡动崔侯色。欢来始觉非外假，钟鼎标箪各其适。念昔与君伯仲游，江翁梅老常接迹。得酒有时意狂醉，赋诗往往连日夕。几年契阔远朋好，今日萧条无吏役。青衫不踏广文户，白羽罢走将军檄。即看秋风破炎毒，高兴倏然动肝鬲。诸君无事能我从，当使风流似平昔。"}