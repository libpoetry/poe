{"id":"517025","title":"题朱舍人画南轩放鹤轩壁墨竹","dynasty":"明","author":"龚诩","text":"郎官归自丝纶阁，醉向高堂写林薄。修篁挺挺石苍苍，细雨濛濛烟漠漠。坐令咫尺见千里，信尔胸中有丘壑。南野老人真好奇，举酒属客要题诗。座中英彦六七辈，文彩照耀光陆离。文雄画妙两绝作，悦目洗心良可乐。吁嗟老我驽钝姿，浪迹江湖久沦落。迩来谬据西斋裀，知己岁寒欣有托。清风明月幸平分，时得吟观伴孤鹤。"}