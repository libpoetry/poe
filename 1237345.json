{"id":"1237345","title":"寄王伯循诸公","dynasty":"元","author":"萨都剌","text":"木落淮南秋，兰桡泊瓜渚。把酒三人同，江亭看飞雨。雨过江色净，妙景发天趣。历历江南山，一一青可数。大江涌金光，稳如青莲座。就中有龙宫，人见不敢唾。江山万古同，日月片帆过。把酒妙高台，狂歌醉相和。飘飘鹤林僧，布袜青鞋双。长江飞锡渡，海磬鱼龙撞。远来作偈别，楚雨鸣秋窗。振锡独归去，天花飞满江。微茫扬子桥，细雨湿秋色。小艇载吴姬，摇摇语相接。风起布帆高，一往不再得。夜宿广陵城，吹箫怨明月。霜高木叶空，江清水花净。离怀江水深，楚女晚妆靓。按拍听歌声，点箸行酒令。白露满衣裳，迥野垂斗柄。"}