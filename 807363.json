{"id":"807363","title":"汉宫春  送子万弟入都次梁棠村先生送舍弟南归原韵","dynasty":"清","author":"陈维崧","text":"此际东吴，正黄菊离披，紫螯郭索。作装底急，使我伤于哀乐。西堂夜话，算曾经、几番晦朔。又来朝，河桥判袂，匆匆弟酬兄酢。昔日扬乌项橐。须臾吾已老，凤飘鸾泊。乌衣门巷，变做豆花篱落。半生牧豕，问何年，离蔬释屩。喜余季，来春花暖，休恨一官禄薄。"}