{"id":"863821","title":"怀贤诗 桑魏公","dynasty":"宋","author":"王禹称","text":"魏公王佐才，独力造晋室。挥手廓氛霾，放出扶桑日。感慨会风云，周旋居密勿。下民得具瞻，上帝赉良弼。沉沉帷幄谋，落落政事笔。品流遂甄别，法令颇齐一。跋敕朝据案，论兵夜造膝。多士若鸳鸿，官材咸有秩。诸侯如狼虎，请谒尽股栗。秉钧多事朝，绰绰有纪律。远将留侯比，近以赞皇匹。志在混车书，誓将阐儒术。皇天未厌乱，运去何飙欻。高祖厌寰区，少帝无始卒。老成既疏远，群小相亲昵。黩武兵渐骄，倒悬人不恤。和亲绝强虏，谋帅用悍卒。魏公在藩垣，上疏论得失。七事若丹青，辞切痛入骨。忠言殊不省，直道果见屈。铁马从北来，烟尘昼蓬勃。穹庐易市朝，左衽杂缨绂。主辱臣不死，囚缚自安逸。唯公独遇害，身殒名不没。惜乎英伟才，济世功未毕。一读晋朝史，遗恨空郁郁。子孙亦不振，天道难致诘。"}