{"id":"686741","title":"送雷州赵太守四首","dynasty":"明","author":"边贡","text":"苏公楼前海日晴，伏波祠畔瘴烟清。荔枝垂实桄榔暗，太守来时双鹤迎。诗人出守是寻常，万古心期一瓣香。若道雷州非乐土，请君时到十贤堂。海邦云雾昼霏霏，榕树林中孔雀飞。驿骑忽传天使到，九重亲赐玉环归。我在江陵望帝乡，登楼时恨楚天长。怜君更隔三千里，岭树湖烟更渺茫。"}