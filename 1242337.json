{"id":"1242337","title":"霜叶飞 小溪岁晚，与南金夜坐分韵","dynasty":"元末明初","author":"邵亨贞","text":"晚风吹醒梅花梦，吟窗人倦无语。楚天云澹雁凄凉，何况黄昏雨。又忽忽、惊心岁序。村荒更回无钟鼓。对夜色萧条，谩借得、孤缸耿耿，独照离绪。憔悴怨墨频题，征衣佣整，怪却双鬓如许。故园犹是旧东风，往事今尘土。但忆着、章台柳树。十年青镜催迟暮。任艳怀、如流水，芳草王孙，有谁能赋。"}