{"id":"511714","title":"将进酒","dynasty":"明","author":"童轩","text":"将进酒，君莫辞，请君听我歌新词。百年三万六千日，一岁欢娱能几时。君不见古人名利相奔趋，兰亭梓泽皆邱墟。何如秦宫花下醉，满堂明月红氍毹。荣辱信有命，富贵亦有期。一朝光宠还自至，何须读尽人间书。黄金注，白玉钟，绿醅初泼蒲萄浓。貂裘不惜酒家换，便当醉卧埋春风。盛时一去不再返，绿鬓明朝成老翁。将进酒，杯莫空，云台烟閤我何有，仰天大笑浮云东。"}