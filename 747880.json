{"id":"747880","title":"偶与仲弟研芸为周子坚作小印数方蒙以小词招饮研芸既和其词余亦先以诗谢","dynasty":"清","author":"何绍基","text":"累累拳石醇而痴，寸铁蹴起旋风驰。掔底礌硠动真宰，怒云夜挟精灵垂。肇自籀文迄小篆，摹印古法多纷歧。我家兄弟夙好此，操刀未敢同儿嬉。祇惭才腐力尤蹇，自哂目效神难追。君畜佳珉等球璧，谬令雕琢为华滋。漫诩秦文轶?匾，当酬鲁酒饶罂甀。迁延赧缩不及谢，区区寸语陈其私。从来文物以人重，况乃姓字森厜㕒。欧公笔格范公笏，观者宝溢千樽彝。愿君祓躬峻厥德，庶几蔚郁隆声施。此印千年永示后，动摇云日光陆离。宏才博古袭元雅，一一钩釽穷根涯。创自何人出何手，道光元祀春之基。咄哉法物不可玩，疑有神鬼来摩持。斯时尔我介仙籍，定当拍手欢脱颐。不然南山白石烂，刺眼笑拾诃牛儿。非朴非郁黯无色，大恨不换枣与梨。纵有缇楹宝康瓠，烟尘雾露谁占睎。噫唏贱子念及此，春风古泪如延縻。勖哉百年励荣节，决除滓垢相磨治。若使鸿名镇寥落，嗟予小技徒尔为。"}