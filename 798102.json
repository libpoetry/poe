{"id":"798102","title":"夏云峰  夏雨","dynasty":"清","author":"陈维崧","text":"楚簟生波，湘帘著水，夏浅胜春时候。豆棚底、心情小恶，楝花外、年光空逗。记三春、帽影衣香，漫细数、疏狂未居人后。奈六幅蒲帆，归吴虽健，却又愁如中酒。况是梅天丝雨僽。尽挼蓝野水，点来都皱。一生事、秧车催去，四月景、蚕房撋就。倚小楼、看尽吴田，只漠漠阴阴，不堪回首。且白练裙，绿苔钱，閒写小词怀友。"}