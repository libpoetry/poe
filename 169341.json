{"id":"169341","title":"寄晁以道·两官俱为邻","dynasty":"宋代","author":"陈师道","text":"两官俱为邻，常若千里远。经年不通书，子孰知我懒。相期宇宙外，肯复校繁简。我愚亦知此，子意岂不满。子教东方生，自视何益损。人言不当价，一钱万金产。须子五千卷，丹笔校黄本。子家太史氏，名成南北阮。道山鸿雁行，岂惟私门衎。功名须老大，四十未为晚。快意会有违，急行宁小缓。忽有河山阻，遂恐消息断。我独不念此，人穷令智短。子勿效我慵，书来慰愁眼。"}