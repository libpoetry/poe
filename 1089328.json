{"id":"1089328","title":"送赵倅秩满东归分韵得念字","dynasty":"宋","author":"许及之","text":"官閒颇成赘，习懒积怀歉。古井无复波，寒灰岂能焰。苟且信自惭，奔竞亦良厌。学道无新功，但觉益友欠。夫君圭璋姿，表里绝瑕玷。瓦砾诚可羞，温润得渐染。向来三语称，吾里怀窥觇。名谈造根柢，高文在铅椠。转首十五年，天庭久宜掞。胡然慰穷愁，相逢古天堑。治中员外置，缩手靳韝䪜。从容国医旁，出语即中砭。邂逅秩云满，萧条理琴剑。炯炯幽者兰，林深守孤艳。宁受萧艾欺，忍使薋菉僣。谁欤功名涂，由己拯昏垫。小草非远志，臭味真有忝。羞杀东方生，饥死更求赡。因君动行李，令我起归念。西山有石田，努力事耕敛。"}