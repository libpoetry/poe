{"id":"1054569","title":"金精山留题","dynasty":"宋","author":"张商英","text":"秦亡项灭汉罢兵，分王宗室皆连城。西方女子不用事，张氏有妇怀金精。吴山之下吴水曲，石鼓峰峦翠相矗。山幽水邃闺阁严，二八芳年貌如玉。吴王闻知心欲狂，珠琲缯纩罗千箱。苦凭青翼致消息，陈说富贵誇膏粱。玉人冷笑吾当许，汝第为吾开洞府。洞成赋诗悲下土，悲哉下土人皆苦。飘飘仙袂淩上苍，天街昴毕腾辉光。使回千里涩进步，目极五云空断肠。吴王悒悒忽不乐，入顾后宫情索寞。仙凡会合竟何年，多谢君王凿洞天。"}