{"id":"536828","title":"诸方警报丛至用成孤愤投寄翁朱二公","dynasty":"明","author":"王世贞","text":"淮海惊鳞踊，江介衡波流。会稽栖组练，槜李集星斿。鹊兴晋阳甲，猬起牂牁雠。闽岭无完土，燕秦鲜宿糇。谁谓八纮广，束我如一抔。戢戢趍亨士，寥寥倾否猷。结发辞家食，举宗被恩休。陈列郎署间，剖符东海陬。揣分虽不任，匪职难为谋。慨矣扶风啸，越石不梦周。率尔千乘答，仲尼或哂由。况乃我严君，受寄在戎辀。曾是北顾纾，缅怀中制忧。久戍赋清人，零雨东山遒。回光冀日月，返驾贲林丘。请用微薄躬，上为君父酬。七尺终归尽，寸心谁与投。进虞处堂燕，退愧营巢鸠。投分报公父，裁书谢阿游。方驾骋天衢，执鞭如可求。毋使局足鸣，重贻伯乐羞。"}