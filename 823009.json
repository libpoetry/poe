{"id":"823009","title":"彩云归 和休庵访薛涛墓，次韵","dynasty":"清末近现代初","author":"赵熙","text":"疑呼妙子过稠桑。小桃花、旧葬江乡。看陌头、草色唐年绿，魂夜夜、定到君旁。荣州郭、一声风笛，可重吟夜郎。便幻作蕊珠仙子，路入唐昌。堪伤。从销石镜，算人间、不尽兴亡。古今一例，身世流落，锁骨埋香。为井边、风流艳史，艇子曾系横塘。销魂处，输与芳铭，好事东阳。"}