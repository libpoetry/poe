{"id":"233792","title":"拟欧阳舍人古篆","dynasty":"宋代","author":"黄庶","text":"隶书满纸籀文废，字法破碎失本根。中间阳冰入篆室，下笔日与丞相亲。点画各得万物体，科蚪筋骨千载新。泉铭学语童子知，大历几字名忽振。足知古人自负恃，碑岘巨石垂千春。篆字堆积天下宇，晚得纸本如希珍。铺舒墙壁动人眼，直木曲铁若可扪。人为黄土久寂寞，略不讹缺才鳞皴。我疑山鬼恐漫灭，往往镌凿施斧斤。公来醉吟江山国，得之爱叹何殷勤。刻词犹恨纪不足，句句与古风雅邻。一旦纸贵文字市，粥诗贾篆声云云。苏梅鸾凤相上下，鄙语燕雀何能群。"}