{"id":"403977","title":"贺新郎·继孟偕法安自台北来大陆度蜜月，继孟花甲丧偶，法安长斋礼佛，盛年未嫁，今年始缔连枝。因赋贺","dynasty":"近现代末当代初","author":"喻蘅","text":"久别蓬瀛客。算年年、家山路邈，锦鳞睽隔。每向鹏天驰倦眼，海晏何时见得。终盼到、春风消息。去岁南鸿归倩侣，已长年、静对达摩壁。缘未遂，持心偈。忽闻沧海生明月。已双栖、玳梁海燕，共参心佛。故国江山邀俊赏，北去南来比翼。堪缱绻、神州秀色。风动西湖华鬘柳，似靓妆、西子曾相识。情不尽，思何极。"}