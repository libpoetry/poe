{"id":"1060467","title":"同徐师川登秋屏阁观雪","dynasty":"宋","author":"洪朋","text":"积雪未亏日还没，云气黯惨愁不释。徐郎揖我上棂轩，眼界物物有正色。万株琼树为谁妍，千亩瑶草底空掷。可怜雨打或飘零，不分风吹玉攒积。向来已拨宜城醅，末至何妨杜陵客。鄙夫中圣殊未醒，向人江山恍如昔。台边好在龙沙黄，台前俄失鸾冈碧。只今雪思未渠央，准拟作花大如席。大江之南喜气多，旧瘴悬知扫无迹。"}