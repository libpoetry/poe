{"id":"697244","title":"相国赵公屡疏乞休未得请见寄二章奉和","dynasty":"明","author":"胡应麟","text":"启事频年叩玉宸，飞书遥夕降丝纶。东山是处催贤佐，北极能无仗老臣。三殿风雷驰豹尾，九重天日耀龙鳞。他时太史如椽笔，肯放平阳蹑后尘。江天何处问蒹葭，六洞三山照紫霞。朱草欲寻仙梵宅，赤松犹驻帝王家。经纶魏阙忧难竟，黼黻虞廷望未涯。十载飞熊仍梦寐，沧浪能复恋鱼虾。"}