{"id":"677065","title":"过郎当岭口占示汪无际","dynasty":"明","author":"李流芳","text":"去年汪生到云栖，相戒莫翻郎当岭。今年我与翻郎当，始知此山实奇颖。是日风云气变幻，兼之岩壑势雄猛。云移日影千山来，风入泉声百道冷。爱此盘旋忘阻折，足虽郎当意驰骋。吾生浪迹讵可量，太华终南有绝顶。兹山郎当未足道，谁为此名乃予儆。汪生汪生几误君，使我临风发深省。"}