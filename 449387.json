{"id":"449387","title":"贺新凉  白坭乡夜","dynasty":"当代","author":"陈永正","text":"遥夜山村宿。被西风、横吹梦到，楼台堆玉。冷月无言垂清露，悄湿那人鬟绿。又滴上、小园修竹。徙倚流辉凉如雨，好谁看、映袖怜幽独。持欲遗，不盈掬。摘花归户还成束。剪银瓶、几回香噀，为催迟菊。更傍灯窗研冰泪，待写离情千斛。只两字、相思忍续。索向疏衾图佳睡，渐不闻哽咽眠应熟。真教我，乱心曲。"}