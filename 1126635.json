{"id":"1126635","title":"送官出守平江二首","dynasty":"宋","author":"萧立之","text":"天上红云第二班，乞身祗要觅祠官。清朝得路古来有，晚节全名人所难。歇马重来森戟近，携龟已放去船宽。待公过阙争留相，温国风流此日看。班玉通明散早朝，春风桃李满江皋。自然著我尘劳没，安得如公勇退高。地近黄扉才一武，天教清梦更三刀。仪刑渴想催归衮，只借阑门水半篙。"}