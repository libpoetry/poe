{"id":"1140316","title":"和李太白把酒问明月歌","dynasty":"宋末元初","author":"陈普","text":"人生能几月圆时，歌之舞之复蹈之。月为一人我成三，更遣青州从事相追随。四人好在都无阙，相劝相酬到明发。此夜山河有主张，锁碎繁星俱灭没。采石已来五百春，当时青天为宇四无邻。上下通透皆冰玉，岂徒眉宇真天人。力士嗔人譬如刀割大江水，世间閒是閒非皆如此。君不见李白携月到夜郎，一洗瘴天尽入冰壶里。"}