{"id":"566447","title":"吴江野哭","dynasty":"明","author":"夏完淳","text":"江南三月莺花娇，东风系缆垂虹桥。美人意气埋尘雾，门前枯柳风萧萧。有客扁舟泪成血，三千珠履音尘绝。晓气平连震泽云，春风吹落吴江月。平陵一曲声杳然，灵旗惨淡归荒烟。茫茫沧海填精卫，寂寂空山哭杜鹃。梦中细语曾闻得，苍黄不辨公颜色。江上非无吊屈人，座中犹是悲田客。感激当年授命时，哭公清夜畏人知。空闻蔡琰犹堪赎，便作侯芭不敢辞。相将洒泪衔黄土，筑公虚冢青松路。年年同祭伍胥祠，人人不上要离墓。"}