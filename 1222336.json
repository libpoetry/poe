{"id":"1222336","title":"滹沱流澌行","dynasty":"元","author":"王恽","text":"王郎何人著柘黄，欲与赤伏争翱翔。汉炎中断天复炽，肘后顽石胡为光。萧王挥戈指幽蓟，战血满野风尘苍。募兵返得市人噱，当时南驰亦苍皇。鸢鞮城东滹水长，北风烈烈天雨霜。前驱候骑两失色，河虽流澌无可航。兔肩麦饭未下咽，大冰横合坚于梁。古称王者阨不死，淮陵一言殆天使。赤龙已渡凌四开，白鱼跃舟未逾此。坛亭王气如水清，妖彗邯郸死灰耳。彼苍有意开真主，固令若辈先驱处。君看陇蜀最健者，一旦等蛙终汉虏，王郎区区安足数。苍茫此日龙华渡，漠漠野烟生绿树。留在长河阅世人，万古朝宗浩东骛。"}