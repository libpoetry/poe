{"id":"829020","title":"题赵维松学兄皦日图五首","dynasty":"清末近现代初","author":"王恩汾","text":"神仙夫妇说刘纲，事出流传属渺茫。何若丹青成卷轴，风仪仰处识鸿光。当年痛赋鼓盆歌，大数限人可奈何。果使灵台真不昧，梦魂会处亦曾多。人生入世原如寄，或寿或夭亦夙因。参透此关真达者，可从明月悟前身。羡君洒脱绝尘寰，元箸超超不可攀。自愧子阳蛙底井，胸中俗虑未全删。叠经世变几沧桑，人事推迁过去忙。往日同堂如在眼，而今鬓发各苍苍。"}