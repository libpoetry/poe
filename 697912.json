{"id":"697912","title":"去妇词三首","dynasty":"明","author":"胡奎","text":"出户心悄悄，中情向谁道。吞声不敢啼，又恐傍人笑。妾有嫁时镜，请郎留自照。镜里见新人，还思旧人貌。东山生兔丝，西山生蒺藜。二物不相偶，美恶人自知。妾有堂上姑，妾有怀中儿。生儿未及长，姑老将何依。妾今别夫去，裴回向何处。他日黄泉相见时，墓前莫种相思树。妾去何足惜，妾留不自安。高堂有老姑，孰知饥与寒。妾昔念有家，妾今如风花。何如千尺松，而不附女萝。哀哀别姑去，泪下不能语。姑若念妾时，看取床头女。"}