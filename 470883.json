{"id":"470883","title":"戏效长庆律体即事与高文倩","dynasty":"明","author":"程嘉燧","text":"蛾眉蟾月两婵娟，忆遇如花胜会仙。近逐歌喉须闯席，遥开笑靥待过船。灯前坠马妆仍好，酒后惊鸿态更偏。才调直欺文字饮，风骚横逞士夫筵。闲偎钏迹圆留面，戏剧鞋痕曲印肩。并背银缸和影坐，对拢香袖熨寒眠。曾教狂客宵挝鼓，爱着妖童夜辊弦。笑语偷分鹦舌巧，齿牙明斗贝光鲜。随车每及霜垂地，送棹何辞雨满天。累月朱门添酒宴，连朝彩笔废诗篇。邀来便觉欢无价，忆却方知会有缘。断送半生心似铁，被君赚作有情颠。"}