{"id":"1246123","title":"题枯木图","dynasty":"元末明初","author":"刘基","text":"松以直而伐，桂以芳而攻。眷此屈曲形，拥肿又空中。身为蝼蚁家，根作蛴螬宫。蠹皮化土壤，朽腐不可烘。轮囷盘石间，几岁经霜风。明堂搆群材，梯梁匝谾豅。斧斤独不到，凋落还芃芃。知兵膑孙子，善射歼有穷。胥种伏短剑，韩彭叹良弓。岂如蚩蚩氓，负薪翳蒿蓬。饥食渴则饮，不识王与公。白发死枕席，无事伤其躬。赠诗持画还，去寻黄绮翁。"}