{"id":"1122647","title":"次李绵州和丁兴元韵","dynasty":"宋","author":"洪咨夔","text":"燕寝深凝自在香，苍髯扶病玩流光。桃符历日又新岁，粔籹燋糟非故乡。灯影参差棋溅雹，酒行杂遝剑横霜。武侯遗憾谁当洗，夜半衔枚入凤翔。梅花已是隔年香，投老何能面复光。求则得之青籸饭，归斯受矣白云乡。果柑微似温生乳，阆柿多于处着霜。扶起东南风物梦，举觞目送去鸿翔。"}