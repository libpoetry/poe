{"id":"308927","title":"高山流水·寄桐城马通白先生其昶。步梦窗韵","dynasty":"现代","author":"赵熙","text":"梦痕日日数花风。满城山、春气葱葱。三载故人书，南天路隔烟鸿。衰颜似、病叶霜红。亡新世，江上经时鼓角，浩劫乌栊。剩人间弃妇，血滴泪珠浓。山中。研朱点周易，今莫问、汉馆隋宫。坊径委铜驼，尽绿乱草茸茸。后千秋、且付天工。龙眠翠，聊守方姚故册，断送龙钟。忆宣南万念，如雪比僧慵。"}