{"id":"648760","title":"赠吴淳","dynasty":"明","author":"杨士奇","text":"大器必晚成，早达多幸致。园柳迎春发，不待秋霜悴。青青南山柏，百岁升云际。明堂选栋梁，匠石来拟议。凡古贤哲人，孰不怀用世。不惜发轫迟，惟患道未至。流俗竞苟得，终焉速颠踬。卓哉漆雕生，明达见大意。吴生海虞秀，诗礼家有自。夙承大父训，稽古研经义。昨奉贤能书，霜蹄偶一蹶。隆然敬执友，于我频见诣。温温昆玉资，颙颙负志气。久别留台君，对此喜忘寐。于时夏六月，积雨旦初霁。宛宛黄鸟鸣，葵榴艳荣丽。辞我将南旋，何以效赠遗。厚积而迟发，周行骋良骥。不闻任公钓，岂为目前计。往哉加进修，云霄匪难跂。"}