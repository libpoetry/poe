{"id":"727195","title":"从籍田应衡阳王教作诗","dynasty":"南北朝","author":"张正见","text":"帝京惟赤县，神居应紫微。涂山万国仰，沧海百川归。东郊事平秩，仲月祀灵威。含光开早扇，阊阖启朝扉。洛城钟漏息，灵台云雾卷。森森虎戟前，蔼蔼銮旂转。属车游绛阙，风乌度丹巘。帐殿幸金舆，旌门拥玉辇。玉辇带非烟，金舆映绿川。雨师清远路，风伯静遥天。分渠通沃野，激水入公田。草发青坛外，花飞苍玉前。苍玉临圭璧，青坛躬帝籍。冒橛乃三推，齐衡均百辟。兰场俨芝驾，桂圃芳瑶席。山禽韵管弦，野兽和钟石。钟石既相和，江海复无波。梁客簪裾盛，陈王文雅多。修途参弱骀，乔木间轻萝。幸承滥吹末，击壤自为歌。"}