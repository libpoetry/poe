{"id":"1125536","title":"和程阁学送小春茶韵四首","dynasty":"宋","author":"袁说友","text":"眼看节物去重来，又见寒梢数点梅。草木已随新岁好，冬芽豫占一年魁。物物呈祥岂偶然，新芽新味更新年。灵苗却解为人寿，请为君谟续此篇。七椀由来厌八珍，犹堪代酒亦生春。个中风味须知趣，惭愧刘公独倚新。家山历历未归来，投老江湖祇自咍。赖有年年乡信好，一瓯浮玉饱春台。"}