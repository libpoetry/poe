{"id":"835561","title":"忆旧游 容园感旧","dynasty":"清末民国初","author":"潘榕","text":"园将就圮，客又重来，细认游踪。记得当年景，忽流光屈指，卅载匆匆。那堪往事回首，人去怅东风。忆翠管题诗，金樽醉酒，陈迹都空。休夸石崇富，问一世豪华，几辈英雄。梦醒方知幻，剩荒池草满，冷径苔封。树花独自开落，春色可怜红。惹万种闲愁，低徊尽付无语中。"}