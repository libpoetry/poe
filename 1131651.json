{"id":"1131651","title":"和武公望从人觅酒二首","dynasty":"宋","author":"廖行之","text":"野店醪香尚带烟，中山酝久漫经年。公营恶草安吾分，太白高吟羡子先。好办一尊常对月，谁能百斛更浮川。正须浇我谈天口，富贵浮云且任缘。春愁满眼久驱除，懒问生涯念及孥。但得论文留客醉，不妨问字到山居。寒收冻面应浮蚁，暖入芳腴可泛酥。便欲呼儿洗杯酌，陶然应许及波馀。"}