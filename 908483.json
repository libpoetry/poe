{"id":"908483","title":"清明日同宋才夫王子友游秦氏园分韵得一字","dynasty":"宋","author":"李流谦","text":"谁浇无边春，酿成此天色。文章祇引睡，茗椀不著力。虽无田父邀，欲到野人宅。日萼斗深妍，风条舞柔碧。数峰极蕴藉，未到辄目逆。人心有同然，一样寄岑寂。茅茨破不补，吾意嘿有适。置樽小轩户，云气手阖辟。苍苍万檀栾，晚吹自萧瑟。穿荒取微径，便旷从短策。忽与幽兴会，照我两尺璧。白虹润山木，取友固多益。谈深近迂怪，理奥烦探索。鲸杯不足吞，马肝无用食。玉虬蟠蜿蜒，万鳞寒缩涩。饯春春未阑，尚及三之一。"}