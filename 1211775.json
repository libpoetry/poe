{"id":"1211775","title":"赠鲜于伯机","dynasty":"元","author":"刘祁","text":"忆昔逢君北渚秋，藕花香里醉轻舟。三年一别空回首，千里相思更倚楼。明月不随春物老，碧山长带暮云愁。天平松竹黄华水，早晚柴车得共游。思君一日如三载，两寄诗来慰我心。尘土愈知人世隐，风烟遥见海门深。贫来笑我常痴坐，乱后怜君更苦吟。历下亭前春水阔，扁舟何日重相寻？"}