{"id":"269533","title":"齿落志感·大造生人无虚设","dynasty":"清代","author":"郑用锡","text":"大造生人无虚设，此齿亦在五音列。当其腭锋方少时，编贝一一恣餔歠。饔飧不曾噬腊愁，称名可匹来嚼铁。忽忽到今六十年，屠门每过空呜咽。一饱惟求张苍乳，三寸终负张仪舌。吁嗟乎！头童发白犹无伤，耳聋目昏尚可说；奈此堂堂雍齿侯，无人为汝祝哽噎！持粱{刺/齿}肥著力难，得毋彼天厌饕餮？"}