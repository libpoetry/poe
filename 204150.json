{"id":"204150","title":"孤山诗·峭拔湖心起","dynasty":"宋代","author":"释智圆","text":"峭拔湖心起，湖心四望通。盘根入巨浸，叠翠点寒空。势迥侔蓬岛，层危敌阆风。僧楼笼淡雾，雁塔礙飞鸿。晓井金沙粲，晴坡玛瑙红。喷云春雨外，照影夕波中。野蔓垂枯柏，疏钟匝梵宫。闲泉澄极顶，幽径入深丛。古迹谈皆异，秋屏寫未同。乐游非俗客，静望属渔翁。买去知无价，栖来思岂穷。翻嗟市朝里，尘土日濛濛。"}