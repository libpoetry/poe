{"id":"1011322","title":"偈颂三十首 其六","dynasty":"宋","author":"释印肃","text":"普礼三身四智佛，一念阿僧祇劫中。身心一如遍法界，法身不灭寿无穷。一月六旬权准则，一年四会表参同。妄念不生无损益，五千连贯赠寰中。所得未尝图别用，共成进纳续宗风。初法难传忧不信，黄梅五百独卢公。如今个个堪分付，报国资家理不穷。莫道祖师西土出，刹那自肯即心通。"}