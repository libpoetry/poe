{"id":"816852","title":"念奴娇九首","dynasty":"清","author":"蒋敦复","text":"最难消受，是落花时节，一声声雨。费尽伤春闲气力，多谢啼鹃辛苦。酒薄侵愁，灯寒压梦，长日如年度。无情草碧，天涯妨我延伫。记得前事关心，又小楼昨夜，东风如虎。禅榻萧条欺短鬓，不是双鬟妙舞。破寺吹箫，中年抱病，更有何人妒。黄昏几阵，沈沈帘影催暮。一堆黄土，劝卿休白眼，我来浇酒。痛哭平生才子泪，此泪除卿安有。我亦当年，最伤心者，宜落千秋后。风流尽矣，青山今日回首。多少典午衣冠，禅文九锡，人世何鸡狗。党籍遗风高士传，玉骨秣陵不朽。龙性难驯，鸿飞已冥，以酒全其寿。茫茫万古，醉魂知尚醒否。梧宫秋矣，正西风黄菜，满城鼙鼓。小劫红羊缘底事，艳骨一堆荒土。身殉君王，恩怜夫婿，判绝从泉路。白驹凄唱，后庭肠断歌舞。可惜芳媵桃根，朱丝毕命，绮恨抛儿女。葬罢琼姬鹃血冷，不是秦楼箫侣。玉柙烟销，珠房粉碎，惨淡花无语。丽娃像里，月明环佩来去。年光如此，任江湖冷落，古风今雨。渺渺离怀忘不得，多少天涯萍聚。一碧苔痕，双红豆子，草绿长亭路。窗前昨夜，梅花迟尔为主。客有对此茫茫，飘鸾泊凤，浩荡闲鸥语。修竹吾庐何处是，大抵浮生逆旅。孤岫团云，寒空散雪，旧梦都兰絮。题襟重忆，相思他日延伫。将军老去，祗萧萧孤笠、西风吹早。碧水丹山盟白发，双影夕阳红小。瓢语青天，屐声黄叶，驴背添诗料。周郎江左，当时同调应少。曾记破笠飞来，相逢海上，桐帽蕉衫好。我访石城秋色冷，尚识东南一老。画里烟霞，酒边宾客，旧梦伤怀抱。苍茫摇首，浮云衣狗如扫。绿阴如幕，祗此间太古、空山无际。牙旷千秋人不见，笑把瑶琴眠矣。仙梦吹笙，禅心摘磬，杳渺宫商理。泠泠空籁，长松岩壑声起。我亦独抱焦桐，危弦调苦，尘世无知己。海水茫茫舟一叶，移我情乎谁氏。挂壁龙吟，听香鹤语，共此苍凉意。与君闲坐，石床花落风细。小楼人去，是谁教明月，照向空房。一夜梅花千里梦，无言独自昏黄。雁不笺愁，蛩难絮恨，尘满旧琴囊。朝来鹊噪，邻家夫婿还乡。犹记帘底牵衣，尊前阁泪，此际怕思量。病骨天寒无一把，消受薄薄衣裳。卿自须怜，侬还是福，镜里守容光。少年过也，不成长恁疏狂。洞箫吹罢，记前身明月、今生才子。何物能销愁万古，大抵情之一字。花底闻声，尊前对影，商略浑无计。东风昨夜，画桥杨柳眠起。我自倦旅江湖，但少年飘荡，中年蕉萃。画壁双鬟词一卷，赢得狂名而已。海水天风，琼楼玉宇，绝调君能继。碧云日暮，山中同采兰芷。黄河东走，落天上一曲、一千余里。银汉秋高通地脉，有客乘查而至。摘袖星青，鸣机锦绿，舵转红霞尾。浩然风露，不知今夕何世。从此传遍人间，七月七日，牛女长相会。恩眷神仙犹未断，脉脉盈盈一水。色界分明，情天缥缈，云海愁无际。平生凿空，归来还报天子。"}