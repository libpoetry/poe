{"id":"704079","title":"朱挥使昆仲南园八咏 半亩塘","dynasty":"明","author":"韩雍","text":"先翁爱清致，凿池百步周。彻底见泉窍，庆源时时流。池水明似鉴，结茅当水深。波光兼月华，照见友恭心。香饵投清池，得鲜不须买。还拟取巨鳌，长竿向东海。二难总忘机，盘礴坐云骨。白鸟知此心，浮波不肯没。寒甃荫佳木，报秋孤叶低。殷勤为培植，将有鸣凤栖。拒霜初著花，秋色满堤堰。随时守清素，肯向东风怨。水花开满池，小艇自寻摘。还截碧筒杯，斟醪劝佳客。绕篱植寒花，相对自怡悦。岂但颜色好，爱彼守晚节。"}