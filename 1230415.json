{"id":"1230415","title":"关仝秋山凝翠图","dynasty":"元","author":"柯九思","text":"关仝善绘事，上宗洪谷师。长素写幽兴，宛似清秋时。天高气为肃，野旷山自奇。郁郁青于染，巍巍翠欲垂。远村人语动，近水渔梁支。霜飞万木变，风冽千家稀。空江渺无际，虚阁客有期。深情归惨澹，浅绛多媚姿。宣和昔年袭，人世何时遗。子虚惬所慕，把玩常在兹。会合不易偶，聚散聊自怡。书罢尔携去，何禁神为驰。"}