{"id":"521718","title":"和进之壬戌雪中作","dynasty":"明","author":"顾清","text":"冰柱谁家长万尺，世人未见神仙宅。昆崙五城楼十二，一一银山半天白。天河倒挂楹栋间，下视蓬婆等卷石。东方有士古袁安，平生自信干人难。闭门僵卧三日雪，早起翻念神仙寒。书生未试多濩落，此事几为流俗叹。草堂相对一尊酒，龙公水妃互奔走。须臾瀰漫天地变，崖堑区区复何有。瓦沟何恨太飘忽，桧顶何亲独淹久。从来幸不分町畦，此日宁须问容受。晚来笔冻可柰何，满庭落叶寒风多。嫦娥矫立碧云里，似欲斗彩撩清哦。我今有诗亦不作，此雪讵堪还更落。"}