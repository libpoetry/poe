{"id":"1118476","title":"春日绝句八首","dynasty":"宋","author":"陆游","text":"吏来屡败哦诗兴，雨作常妨载酒行。忽见家家插杨柳，始知今日是清明。二十四番花有信，一百七日食犹寒。眼中不是无春色，叹息衰翁自鲜欢。门前唤担买芳菲，白发犹堪插一枝。旧厌蛙声今喜听，墙阴特地作盆池。故园蛱蝶最多种，百草长时花乱开。穷巷春风元不到，一双谁遣过墙来。桃李吹成九陌尘，客中又过一年春。馀寒漠漠城南路，只见鞦韆不见人。便恐东皇促驾回，小轩无事且衔杯。不知何处桃花落，一片飞从屋角来。介亭南畔排衙石，剥藓剜苔觅旧题。读罢南丰数行字，满山烟雨共凄迷。杨家园里醉残春，醉倩傍人拾堕巾。红紫飘零不须叹，东君渠自是行人。"}