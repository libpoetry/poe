{"id":"1189191","title":"登戏马台作","dynasty":"唐","author":"储光羲","text":"君不见宋公仗钺诛燕后，英雄踊跃争趋走。小会衣冠吕梁壑，大徵甲卒碻磝口。天门神武树元勋，九日茱萸飨六军。泛泛楼船游极浦，摇摇歌吹动浮云。居人满目市朝变，霸业犹存齐楚甸。泗水南流桐柏川，沂山北走琅琊县。沧海沈沈晨雾开，彭城烈烈秋风来。少年自古未得意，日暮萧条登古台。"}