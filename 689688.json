{"id":"689688","title":"送何孟门之会同","dynasty":"明","author":"岑徵","text":"蓟北长为客，天南又远征。三春浮涨海，一叶背佗城。亲友情怀重，琴书结束轻。频年霜鬓改，都向路傍生。驿路踰千里，程途未觉遥。轻车凡半月，一苇不崇朝。腊雪迟新柳，春帆趁暮潮。年来重离别，悽恻上河桥。颇怪端山署，招携尽长年。壮游随我后，大雅让君先。鸡舌频持插，猪肝不取钱。琼南风土善，况复主人贤。"}