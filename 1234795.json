{"id":"1234795","title":"陟思楼为雅言先生赋","dynasty":"元","author":"刘跃","text":"孤坟负卷阿，高楼屹相峙。悠悠陟岵思，岂独霜露履。所思维伊何，严亲不复起。得禄已逮养，捧檄为之喜。厌世忽如遗，千秋閟蒿里。辟踊恨无从，危栏不堪倚。啼乌落月边，归鹤秋云里。焄蒿一凄其，恍惚既觏止。岩岩武姥山，湜湜汶溪水。水竭山可移，我思害云已。"}