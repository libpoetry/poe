{"id":"227059","title":"鹃啼曲·蚕业凿灵两丘土","dynasty":"宋代","author":"何梦桂","text":"蚕业凿灵两丘土，玉垒灵关一荒莽。杜鹃衔哀诉千古，万里游魂腥血污。冤声无路叫天公，吻血洒地花为红。巴江东下流无极，目断巴山归不得。此身岂是无羽翰，天梯石栈云漫漫。落花冉冉江城暮，年年客梦乡关路。丈夫志气笑沐猴，安知狐死还首丘。沛公击筑歌汤沐，钱王锦衣衣林木。寄巢生子傍他谁，众鸟虽怜只自悲。哀号力飞毛不归，老尽遗民城郭非。"}