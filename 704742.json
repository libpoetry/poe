{"id":"704742","title":"仪真三咏","dynasty":"明","author":"薛瑄","text":"东南水陆会真州，河朔风云拱上游。潮落瓜洲远渡出，天连扬子大江流。迎銮镇古名犹在，解剑桥荒事已休。多少繁华成俯仰，万家烟火不胜秋。闻道真州景物多，晚秋时节偶来过。蒹葭暮雨连沧海，杨柳西风落漕河。晓岸帆樯南客舫，夜船灯火北人歌。寓居候馆情无限，一寸丹心奈尔何。大江分派入仪真，杨柳人家夹去津。舟楫东南来贡赋，衣冠西北会星辰。云通赤岸天多雨，境接沧溟地不尘。欲问东园无故老，苦吟搔首向风频。"}