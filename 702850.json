{"id":"702850","title":"读寒山子诗漫题十二绝","dynasty":"明","author":"董其昌","text":"声色无端不我期，缘心应处亦如之。若人欲走无生国，除却斯门总路岐。六根选择耳圆通，窍在无思自应中。此观若成何以验，人嘲人赞响排空。儒衣僧履道家巾，三教无依是此人。馀子纷纷立门户，长空不倩扫埃尘。怪底前人忒受瞒，一生知破几蒲团。争知信得迷时及，随分阿鼻与涅槃。勋业终归马伏波，閒身孰与钓台多。金刚圈子才吞却，百劫熏修不奈何。接得西来最上机，一生须及尽玄微。但言顿悟无修證，热病教君失转依。种种纲宗是卦文，吉凶请向自家论。若言密室传心印，辜负当天月一轮。家资了□□湘流，太华山边撤石头。个是学人真榜样，深闺儿女漫悠悠。羽士争谈不死方，到头若个免无常。神仙留下真丹诀，先取生时死一场。千树青松养圣胎，常年石户不关开。山中莫道无俦侣，片片閒云自往来。举著空宗便道无，如盲说象太模糊。请君自对秦宫镜，两道眉毛历历孤。赤骨萧然巳露形，更堪橐盖逐狐精。年来赌去千金駮，但任跛驴三脚行。"}