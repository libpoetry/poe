{"id":"506947","title":"送田万陶教谕之沙县","dynasty":"明","author":"杨荣","text":"田君性质淳且良，早年力学攻文章。晓窥芸简碧窗静，夜对兰灯清漏长。平生卓荦有高志，淬拭青萍不轻试。韬藏宝匣几经年，时有辉光动星纬。秋风藩省棘闱开，扬眉吐气争先魁。九重霄汉翔凤羽，云程千里驰龙媒。一朝飞步上京国，拟向彤墀献三策。日华五色过眼迷，乙榜登名众皆惜。圣恩抡选重才贤，成均三载加精研。谁知富贵自先定，科名特达非偶然。拜官再向黉宫里，得此欣然为亲喜。封章恳款动渊衷，锡命南行近闾里。都门草绿春日明，临岐使我不胜情。官河水满快征棹，指日诸生相拜迎。东风吹雨润芹藻，泮水优游景逾好。亲闱迎养足欢娱，遥想蓝舆到官早。颜童发白八十龄，年来况喜身康宁。公馀娱侍有真乐，不羡富贵兼功名。"}