{"id":"180408","title":"送阴次公赴荣州学官","dynasty":"宋代","author":"李流谦","text":"撑肠万卷不救饥，书生何苦攻书为。如烹太牢饮醇酒，无此肝肺无由知。阴侯把笔耕六籍，短檠荧荧照头白。又携束书作官去，此生此债宁终极。大州小州疲征输，文书急急如骂奴。家无二顷归未可，泮宫水冷乐有余。使君喜士比金玉，知子姓名吾所属。定当屣履迎王符，勿忧广文饭不足。"}