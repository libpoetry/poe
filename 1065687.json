{"id":"1065687","title":"冬夜怀诸兄弟","dynasty":"宋","author":"苏过","text":"霜风连日恶，霜月连夜苦。青灯寒无光，翳翳昏复吐。念我手足爱，相望若秦楚。两兄寄阳羡，耕稼事农圃。箪瓢有馀乐，菽水未为窭。两兄客颍川，耿耿怀去鲁。近闻营菟裘，稍亦葺环堵。有弟虽咫尺，相逢犹龃龉。黄湾隔小海，孤岭度大庾。今年厄陈蔡，夫子嗟兕虎。惟我二兄弟，颇亦尝险阻。忆昔居大梁，共结慈明侣。晨窗惟六人，夜榻到三鼓。岂知聚散事，翻手如云雨。我今处海南，日与渔樵伍。黄茅蔽涧谷，白雾昏庭宇。风高翔鸱枭，月黑号鼯鼠。舟居杂蛮蜑，卉服半夷虏。下床但药饵，遣瘴烦樽俎。何须鸢堕时，方念平生语。"}