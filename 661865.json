{"id":"661865","title":"题黄孝女刲股愈疾卷","dynasty":"明","author":"郑岳","text":"儒门白晰女，婉娈发垂眉。念父远行役，独与母相依。母病困床褥，家贫莫致医。尝闻昔人言，股肉乃良剂。顾念此微躯，本是母所遗。一死尚可捐，何惜方寸肌。磨刀试割取，肉断血淋漓。一念格彼苍，神物阴护持。母疾亦良已，族里惊且悲。末俗好奇诡，昌黎深致讥。此女出贞性，于世无所希。亲疾不尝药，愧死世间儿。"}