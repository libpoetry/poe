{"id":"1209371","title":"和南质张学士敏之见赠七首 其七","dynasty":"元","author":"耶律楚材","text":"衣龙钟，鬓飘萧，穹庐停烛坐寒宵。翰林遣介赠佳句，虿芒鸟迹书生绡。既倒狂澜再扶起，昔有谪仙原姓李。今日龙庭忽见君，谁道当年太白死。文章气象难形容，腾龙翥凤游秋空。笔力万钧神鬼泣，雷轰电掣驱疾风。馀裕喜君能绰绰，鼓舞为君予矍铄。解读奇字笑扬雄，识厌张华能物博。与君握手天山边，举觞相嘱望青天。他年雅社结白莲，林泉杖屦冲云烟。"}