{"id":"746376","title":"大风次兰阳日渡河","dynasty":"清","author":"朱葵之","text":"黄沙莽莽吹急雨，霜林败叶迎风舞。旷野阴霾疑有虎，道旁土舍三间宽。鸡栖豚栅兼牛栏，打门乞火停征鞍。枯萁饿啮驴言怒，隐约角声鸣鼓戍。大河前横不能渡，明星堕地天沈沈。寒鸡腷膊飞出林，仆夫整驾驰骎骎。竹箭洪湍盈十丈，一苇迎风时俯仰。马嘶人语河流广，曈昽曙色严关开。车声入市殷如雷，朝餐且覆尘中杯。"}