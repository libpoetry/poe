{"id":"691438","title":"题牡丹","dynasty":"明","author":"李昌祺","text":"清平新调缓声歌，醉眼懵腾看锦窠。今日江南林下见，满头白发泪流多。海霞红吐散天香，艳态娇恣压众芳。岁岁殷勤分百朵，东风回首断人肠。玉盘盂带露华轻，别是风流一样清。可惜种花人已去，观图惆怅不胜情。平生同有爱花心，每到开时辄共吟。垂老凄凉空见画，人间何处觅知音。"}