{"id":"749519","title":"雨后登白云阁春望","dynasty":"清","author":"黄振河","text":"白云阁上白云飞，野烟漠漠含四围。东风吹落天街雨，千树万树胭脂肥。郊原泼水春光腻，十丈梯云蹋空翠。斜阳晴晒榜人帆，泥痕红染沽春屐。诗情画意满山城，村村布谷相和鸣。淇上健儿驱犊出，东阡西陌催春耕。春耕一犁滋霢霂，乘兴游春兴未足。归来魂梦有余清，明朝浣涤衣襟绿。"}