{"id":"376980","title":"一萼红·舟过小村，幽景殊胜，因动莼鲈之感","dynasty":"清代","author":"蒋春霖","text":"小溪湾。引扁舟几曲，风景未荒寒。密筱圈篱，深芦倚岸，斜照人语柴关。绕村径、桑麻渐了，晚树外、黄叶当花看。罨画人家，光阴似醉，鸡犬皆顽。此地谁知魏晋，笑估帆来去，空羡桃源。绿剪葵根，红馀稻粒，秋到还忆家山。乍飞梦、烟波旧隐，又海天、催月角声残。一夜吴江枫冷，老屋霜团。"}