{"id":"1142292","title":"李千秋访数语代谢","dynasty":"宋末元初","author":"牟巘","text":"昔有孟万年，脱帽狂不休。今有李千秋，吟诗醉愈遒。我久闻佳句，一面苦未酬。殷勤忽过我，意气殊相投。能道太白语，便可太白浮。清论或抵掌，乌纱犹在头。而我已颓然，颇有此乐不。伟抱自卓荦，下国难淹留。同来玉雪郎，外家乃名流。好歌凤将雏，飞上丹极游。"}