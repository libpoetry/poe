{"id":"531633","title":"河桥篇寄用贞懋昭","dynasty":"明","author":"杨慎","text":"浑河流水桑乾潮，何年伐石架长桥。玄鼍窟近填乌鹊，沧海波平上赤霄。寻源知近远，浩浩鸿流满。平连太液池，迥接昆明苑。帝里神皋紫气中，天江析木银淇通。涧瀍卜洛应相并，灞浐朝宗讵可同。星传云槎下城阙，电逝飙驰交冀越。桥外车音响若雷，桥畔阑干明似月。可怜杨柳袅晴烟，才见藏鸦又噪蝉。东西沟水分岐路，南北烟霜感岁年。沉璜使者辞芳甸，联壁才人遥出饯。别浦清沙漾縠纹，回溆秋涛收组练。飞盖临风缓去旌，青门落日彩霞生。悬知濯锦江边梦，转见卢沟河上情。"}