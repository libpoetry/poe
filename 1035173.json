{"id":"1035173","title":"木兰花慢 孙靖州应龙生日八月八日","dynasty":"宋","author":"魏了翁","text":"恰秋光四十，箕斗外、月初弦。笑浅濑平芜，寒城小市，掌许山川。半生梦魂不到，与君侯、岁岁此周旋。鞍马空销髀肉，兜牟未换貂蝉。人生天地两仪间。须住百馀年。数重卦三三，后天八八，来日千千。面前路头尽阔，放规模、运量十分宽。官职终还分定，儿孙也靠心传。"}