{"id":"691354","title":"五夜词","dynasty":"明","author":"李良柱","text":"白鹭黄龙转吐奇，金凫银燕逐参差。芙蓉别殿轻烟散，知是蓬瀛不夜时。燕玉轻盈未破瓜，当筵一舞艳如霞。缠头掷出三千锦，知是风流汉戚家。微雪初销绮陌尘，河桥月色净如银。踏歌声逐香风远，多少遗钿堕翠人。五陵公子竞豪华，桃李秾妆出绛纱。犹恨春宵难置闰，高烧银烛照琵琶。"}