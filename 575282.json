{"id":"575282","title":"为许昌言员外题画","dynasty":"明","author":"邵宝","text":"两峰先生癖山水，游遍江南犹未已。偶披此画爱郭熙，一段风烟在屏几。澄湖东流中有梁，转盻却似孤山傍。长松落落滴空翠，草满幽径含春香。渔舟往来日西夕，自爱閒身共泉石。沧浪歌罢海月高，欲起逋仙问畴昔。千峰万峰深复深，白云出入元无心。鸿飞冥冥鹤渺渺，岁岁东风花满林。先生有怀极驰骛，瓣香每吊精忠墓。小车山北还山南，东将入海随烟雾。胸中丘壑眼中人，坡翁以后多风尘。冷泉亭上一杯酒，公与湖山谁主宾。"}