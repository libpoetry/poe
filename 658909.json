{"id":"658909","title":"湖心亭","dynasty":"明","author":"王鏊","text":"莫釐下瞰湖波水，周垣忽向湖心起。茫然万顷银涛中，幻出楼台信奇伟。坐疑阆苑与蓬莱，飞堕君家亭子里。长堤花柳青复红，曲阑直槛东西通。龟跳鱼泳鸥鹭集，相忘如在江湖中。石梁倒影卧水底，无乃下占冯夷宫。桑田沧海须臾变，高下帆樯墙外见。鸱夷一去那复来，五湖风月谁家擅。我今无事身自由，良辰佳节长来游。观鱼为谢臧僖伯，看竹时同王子猷。长风萧萧起天末，浪捲平湖半湖雪。归来还约中秋时，把酒青天看明月。"}