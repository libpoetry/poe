{"id":"780548","title":"斗百草 荼蘼作花甚盛，词以赏之","dynasty":"清","author":"周之琦","text":"薄暖庭阶，渐长天气韶光老。阆苑移根，翠阴压架，千朵粉云细袅。认幽姿、恰净洗铅华，天然娟妙。更嫩蕊含风，浓芬裛露，伴人清晓。还是寻香蝶趁，摘艳蜂忙，那说一年花事了。梨梦酣馀，柳绵飘尽，宴飞英、芳尊自倒。渊明语，得称心时固为好。漫相恼。任西园、杜鹃唤早。"}