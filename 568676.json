{"id":"568676","title":"乐府变十章 其八 直中丞","dynasty":"明","author":"王世贞","text":"死事易，成事难。君不见直中丞，披龙鳞，食马肝，万死不死脱狴犴。胸中无黑白，止有径寸丹。中丞未下马，安得中丞与白日俱出来照我。中丞既按部，安得中丞与白日俱向暮。中丞齧贵豪，不能令贵豪助弱民，但纵谗口狺狺。中丞宽租税，不益田家饘粥，但饱吏胥腹。小家裹干糇，日日写讼词。大家不得寝，金钱米帛出参差。一分贿吏胥，一分与小家。一分充锾赎，从此转无涯。讼师人人富，但恨无十腕，两腕指节痛。吏胥人人富，但恐作富人，复来小家讼。小家人人富，作富不得均，展转自为閧。江南百万户，户户泣且诉。生不爱冰与雪，但爱得雨露。中丞自廉亦自直，百损不得希一益。咄唶哉齐文宣，未可忽龙逢，比干非俊物。"}