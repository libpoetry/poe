{"id":"813645","title":"乙丑季夏伤足伏枕历秋未瘳屡荷素园见顾殷殷偶留小酌限作二律同用知秋二字君诗先成依韵和答","dynasty":"清","author":"杜浚","text":"吾道危如一木支，谁怜双足数还奇。呻吟转侧今何地，跋扈飞扬彼一时。同调相期金可断，异方多难药难知。留君小饮余先醉，为爱西泠七卷诗。濯足空谈万里流，朝昏惟守户庭幽。故乡久别终思奋，好友频来不带愁。白发丹心千古意，黄花紫蟹一年秋。何时造尔能扶杖，不羡乘车马少游。"}