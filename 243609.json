{"id":"243609","title":"次韵答杜友","dynasty":"宋代","author":"邓深","text":"小轩名大隐，粗可供趺坐。遮眼时翻书，静愿结香火。似介还似痴，所向与时左。不践名利途，窃谓志亦果。人生天地间，世路多坎坷。成败端有数，巧力不容佐。昧者迷所之，大似蚁旋磨。君看禽高飞，翼倦千仞堕。太刚者易亡，太锐者必挫。得失相乘除，倚伏两福祸。顾予何所乐，日晏得高卧。岂惟七不堪，万事付懒惰。侪类每见宽，亦不攻其过。美人如敬翁，学问精大量夥。松柏生涧壑，霜干久长大。富贵应不免，时有可未可。何须穷归吟，再三叹寒饿。且冀宽此抱，会当有知我。属和聊写情，暂辍园蔬课。"}