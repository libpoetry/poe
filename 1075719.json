{"id":"1075719","title":"徐五十六索勤有种德二轩诗各赋一首 其一","dynasty":"宋","author":"周紫芝","text":"平生长笑韩潮州，欲持谠议回冕旒。读书城南晚所赋，无乃不为韩符谋。人间达官可力取，钓名但以诗为钩。汗牛充宇作底用，富贵面热渠当羞。书生有书但自读，不必区区苦投俗。偶然一掷便成卢，雁塔朝题暮天禄。吾言可笑君必轻，奔军之策何足凭。临机应敌自子事，此是宋襄仁义兵。"}