{"id":"429396","title":"由沙河纵车游玉泉山作","dynasty":"近现代","author":"黄浚","text":"乱山如马车如箭，蹴逐浮图隐复见。何人忽擘双岩赭，尽卷青波拓芳甸。此时塔影卓当前，捏钵湖光吐飞练。可怜静明园址废，老柳僵欹风荷颤。停车村童亟相绐，足茧荒冈荆棘罥。磴斜林尽得泉源，万古寒湫突回㳬。旧闻昔徵怀麓集，喷雪佳名故泠善。留题天语泐穹碑，铢两较称意尤眷。岂知世事随逝川，虚受堂前踞鐏甗。人间已不重清流，出山何救沧桑变。午气全涵华藏海，遗踪空话芙蓉殿。笋将夙戒翠微颠，偪促游筇愧难遍。客云君漫谢山灵，前路岚光犹扑面。"}