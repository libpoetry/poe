{"id":"531842","title":"刘与清尚书夫妇八十寿歌","dynasty":"明","author":"黄佐","text":"吴门八月天宇凉，狐南婺北相辉光。洞庭琪花满遥碧，震泽万顷来银潢。蓬瀛恍惚落人世，君家翁姥如刘纲。方瞳如月鬓如雪，意者紫府传丹方。桃都瑶水入图画，苍精云旗开渺茫。满堂宾客正繁会，鹍弦龙管催行觞。膝前骥子森起舞，绕阶玉树参差长。酣来历历话畴昔，忆从花县升岩廊。端冕青春静鹓鹭，埋轮白日销豺狼。至今人诵大司寇，兰台棘寺多风霜。碧油幢底足氛垢，挂冠归去鲈鱼乡。春秋久阅椿更老，冰雪侵淩萱自芳。翁今八秩姥望九，耳闻尧舜新垂裳。万年至治付鼓腹，摩挲老眼窥沧桑。"}