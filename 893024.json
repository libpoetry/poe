{"id":"893024","title":"立春前二日获雪","dynasty":"宋","author":"宋祁","text":"佳雪春前降，层阴腊外留。日昏霏霰集，风定舞花稠。浩气皑皑遍，繁光衮衮流。洒林初乱坞，拂瓦暗平沟。洞矗三云仗，山迎万玉侯。客车羊作驾，仙氅鹤供裘。只有歌堪和，都无色可侔。险堆怜傍砌，斜湿爱侵帱。面旋成迟落，缤纷不顿休。粉塘连北渚，缟顷接西畴。兴往惟思戴，宾来但忆邹。絮痕侵柳动，盐影著波浮。宿莽攒瑶草，长堤卧素虬。正缘先毕雨，并欲润天麰。应祷驱民癠，呈祥溢里讴。长人蒙帝力，欢酌任言酬。"}