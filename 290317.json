{"id":"290317","title":"长亭怨慢·柳如是小印","dynasty":"清代","author":"殷秉玑","text":"怅人已玉楼仙去。片石多情，人间留取。两字笤华，阿谁镌出篆文古。绸缪花乳。料印遍簪花谱。玉指记秋风，当红豆相思摩抚。香墓。傍荒庄拂水，只剩蘼芜盈路。妆楼如故。问老去尚书在否。更欲问、芳姓谁传，借垂柳、春时飞絮。甚私记双描，不似鸳鸯相聚。"}