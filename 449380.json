{"id":"449380","title":"沁园春  从化流溪河干校","dynasty":"当代","author":"陈永正","text":"谷霭遥生，林翠浓翻，晚风乍吹。正扶锄蹑足，独行危径，牵牛俯首，共饮清溪。漫数流年，偏教多难，迥立苍苍前道微。空延望，对山横日落，草盛苗稀。栖迟。志士堪悲。纵今是、如何昨便非。念耘田艺圃，吾惭不及，狂吟孤啸，意欲奚为。莫问千秋，文章功业，事到无寥终未疑。深心警，骤一声长唳，鹳鹤高飞。"}