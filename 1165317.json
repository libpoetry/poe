{"id":"1165317","title":"游仙窟诗 咏崔五嫂","dynasty":"唐","author":"张文成","text":"奇异妍雅，貌特惊新。眉间月出疑争夜，颊上花开似斗春。细腰偏爱转，笑脸特宜嚬。真成物外奇稀物，实是人间断绝人。自然能举止，可念无方比。能令公子百重生，巧使王孙千回死。黑云裁两鬓，白雪分双齿。织成锦绣骐驎儿，判绣裙腰鹦鹉子。触处尽开怀，何曾有不佳。机关大雅妙，行步绝?娃。傍人一一丹罗袜，侍婢三三绿线鞋。黄龙透入黄金钏，白燕飞来白玉钗。"}