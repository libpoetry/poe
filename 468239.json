{"id":"468239","title":"听王郎弹琴","dynasty":"明","author":"谢肃","text":"王郎十日不相见，今宵同宿流芳院。试临月沼坐弹琴，三四冰弦千万变。澹如梦泽水涵虚，奋如昆阳兵接战。落如巨石堕层崖，泛如飞絮飘晴岸。大江当春波浪阔，深谷向秋樵唱远。双雉和鸣野木高，孤猿独啸山月转。古文盘诰有艰涩，治朝雅颂无俚谚。接舆狂歌感当世，屈子离骚赋幽怨。安知虞帝鼓南薰，后来操变声徒存。凄凉凝响辍洙泗，激烈浩叹兴河汾。河汾千载有贤孙，洙泗遗音宜久闻。犹将近调惊聋俗，白雪巴歌谁解分。唾余岂是知音者，颇于律吕穷根源。大乐之和天地同，舍汝弹琴吾与论。"}