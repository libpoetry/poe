{"id":"702510","title":"送敏聪弟还河间","dynasty":"明","author":"程敏政","text":"疋马来冲九月霜，路人知是白眉郎。相逢南北今三载，不觉昂藏共我长。书巢如斗画堂东，日日相煨夜火红。多少旧怀谈不尽，雁声时度月明中。好是江南载酒来，一尊须待季方开。吾家手足情偏厚，不数当年七步才。官邸运床仅月馀，冷官长愧食无鱼。临岐可有黄金赠，赠尔芸香一担书。金沙冈上大夫坟，与尔同原一派分。苍桧白杨须爱护，碑亭中刻御书文。我已行年四十初，宦情人事两迂疏。故人亲戚多英俊，怪底曾无一字书。"}