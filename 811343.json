{"id":"811343","title":"饶平杂诗","dynasty":"清","author":"丘逢甲","text":"梦醒三更画角吹，万山深处客来时。坏墙半堵双流寺，重出梅溪旧勒碑。战裙化蝶野云香，百丈埔前废庙凉。碧绣苔花残瓦尽，更无人拜许娘娘。海云南护六龙奔，凄绝辞郎酒满尊。一曲平元万行泪，红螺洲上望崖门。二凤杨家旧有声，薛家父子亦知名。祗今谁讲阳明学，莫怪南来道不行。循名曾记御屏留，龙眼城中故宅秋。残局庙堂多水火，苦将遗句忆廉州。程斋残稿付虫鱼，逸老堂空冷故居。未敢乡词荐蘋藻，千秋遗议两尚书。山城落叶客衣单，海气阴阴夕照残。愁向尊君台上望，九秋风雨北来寒。东南风急怒潮雄，此去闽关有路通。望海峰头秋满眼，故乡遥隔战云中。翠柏森森岭势回，九仙亭畔绣衣来。空严铁佛冷无语，笑指山花落复开。南坛墓碣蚀苔斑，华表飘零怅鹤还。欲觅先臣旧精舍，西风残照满金山。班春车畔紫芝新，梦入黄山夜有神。爱说吾家两贤令，胜朝循迹话遗民。椎结遗风尚宛然，凤皇山畔种畬田。山中自作槃瓠国，更在佗王左纛前。古洞云深锁百花，香泉飞饮万人家。春风吹出越溪女，来摘山中待诏茶。莫笑山农语不经，豆棚閒话倚锄听。量沙测水关何术，争说潭灵井更灵。山中城雉郁嵯峨，山外长鲸万里波。休向麻姑买沧海，桑田变后战争多。径畔行人拜更勤，中原灾旱正如焚。九龙潭畔呼龙起，重向人间作雨云。"}