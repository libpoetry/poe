{"id":"544615","title":"赠别区太史用孺三十韵","dynasty":"明","author":"胡应麟","text":"屈指登坛业，如公更几人。英词摛晋宋，大雅撷周秦。粤海三珠耀，昆冈片玉抡。红颜攀桂阙，白面上枫宸。棣萼燕山下，梅花易水滨。佩纡新鸑鷟，袍夺旧麒麟。秘阁然藜夜，香亭属草晨。横身飞日月，举足步星辰。意气深流辈，风期绝等伦。湘台盟景屈，邺郡缔徐陈。契为论文笃，交缘作赋神。舟联吴苑雪，笠共汉京尘。马走提携渥，牛驱顾盼频。空林移皂盖，委巷曳朱轮。握麈酬玄度，濡翰接景纯。留连时达旦，卧起或经旬。岳立千秋废，冥搜万象陈。高标凌泰岱，厚谊薄峨岷。剑妒芙蓉合，衣便薜荔纫。骏才宁易屈，龙性故难驯。濩落商岩画，栖迟渭渚缗。扬雄玄寂寞，宗炳卧逡巡。别恨催红叶，归期趁绿蘋。一丘容寄傲，九域藉经纶。石户偏怀璧，天墀忆赐银。孤骞怜大翼，独处笑穷鳞。徙倚三垣切，参差一德邻。乾坤留哲匠，社稷待词臣。努力时餐饭，关心数饮醇。金闺坠梁月，投梦瀫溪垠。"}