{"id":"620899","title":"途次寄两弟山中","dynasty":"明","author":"黎遂球","text":"旅服涉尘泞，戒途如即戎。双飞蘸水燕，孤鸣出云鸿。江南逆遥翠，况乃吾山中。茅檐缬丹实，霞幔披重重。芳荫隐溪梁，激流注遥峰。伸足濯云瀑，俯首听烟松。嗟我同生人，食贫守幽踪。先人有遗区，树植意想从。兰苕被巉石，墄滋袭苔茸。箕踞弄鸣弦，泠然送泉风。胡为事行役，劳劳昧所终。归欤遂结庐，与尔巢梧桐。"}