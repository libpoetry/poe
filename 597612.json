{"id":"597612","title":"古镜吟","dynasty":"明","author":"林大春","text":"古镜亦有名，不知何代发。传言山泽中，千年成妙质。弃置没尘土，灵光间明灭。地宝岂终藏，樵者瞰明穴。白日风雨惊，鬼啸声激烈。因持赠佳人，比之双宝玦。佳人赏我趣，为我披心结。静观临广庭，天然自奇绝。龙文隐空青，丹凤吹玄雪。有时中夜开，青天见明月。恍如清秋空，河山影尽列。又如碧海游，坐见金银阙。人心亦如此，万里光澄澈。但愿时时开，持此幽贞节。"}