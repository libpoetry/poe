{"id":"620618","title":"送何龙友太史赴阙 其一","dynasty":"明","author":"区怀瑞","text":"哲人御世纷，龙见非一端。云雷在屯始，六载以盘桓。君本经纶材，蚤奋掀霄翰。文采冠金闺，宠睐天颜尊。简书宽陟屺，感卧久丘樊。谁云隔玄扃，温渥双鱼轩。忠贞殆天授，移孝溯其源。椽笔绘圣明，情局非所安。慎彼三大权，酬此两覃恩。临流怅祖生，击楫将何言。"}