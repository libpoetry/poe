{"id":"846303","title":"念奴娇 六月廿六","dynasty":"宋","author":"无名氏","text":"先秋四日，正祥开弧矢，生申佳节。天上彩麟曾入梦，钟作人间英杰。袭庆盘坡，流芳星渚，家世绵簪绂。昨宵凝眺，老人星现天阙。鼎创庭馆连云，宴仙停棹，咫尺尘凡隔。好把蟠桃庭外种，坐看花开花结。秀长孙枝，辉联子舍，蟾桂行攀折。它年称寿，满堂朱紫罗列。"}