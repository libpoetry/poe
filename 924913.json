{"id":"924913","title":"闻子瞻将如终南太平宫溪堂读书","dynasty":"宋","author":"苏辙","text":"为吏岂厌事，厌事日堕媮。著书虽不急，实与百世谋。问吏所事何，过客及系囚。客实虚搅人，囚有不自由。办之何益增，不办亦足忧。嗟此谁不能，脱去使自收。幽幽南山麓，下有溪水流。溪上亦有堂，其水可濯漱。终日不见人，惟有山鹿呦。是时夏之初，溪冷如孟秋。山椹黄笠展，林笋紫角抽。朝取笋为羹，莫以椹为羞。溪鱼鲤与鲂，山鸟鸴与鸠。食之饱且平，偃仰自佚休。试探箧中书，把卷揖前修。恍如反故乡，亲朋自相求。蔚如瓮中糟，久熟待一篘。为文若江河，岂复有刻锼。尚何忆我为，欲与我同游。我虽不能往，寄诗以解愁。"}