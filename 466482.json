{"id":"466482","title":"临江仙 用晏几道梦锁楼台式","dynasty":"当代","author":"刘季高","text":"饿莩北非载道，阋墙欧亚几家。利权终究是空花。杀人人杀汝，枉死者如麻。殷鉴昭然不远，塞翁远识堪嗟。海天秋色正清华。老人懒说话，遣闷听筝琶。夜雨侵晨方歇，泠然一室凉生。绿窗檀案拂轻尘。残编温习罢，虎扑复猿腾。天际明霞散绮，小园花木清新。破车窗外作雷鸣。雁飞秋欲半，蟋蟀唱篱根。林际鸟眠正熟，萧斋古鼎无烟。碧天云净月华鲜。中秋欠一日，花赏盛开前。宝匣丁宁作响，娇儿话到耳边。嘱儿保重百千言。重洋十万里，不见已三年。秋雨打窗竟夕，黄花欹侧篱根。九霄云湿带啼痕。黑风下海峤，横扫万家村。望远登高何处，当年英物桓温。寄奴戏马民与能。宋明抱朽木，亡国害苍生。点点芦滩下雁，晚霞暮霭苍苍。童歌千古怀沧浪。万般皆自取，人苦不自量。池印中天明月，乌啼古木清霜。瓷盆新菊供西堂。东篱仰大隐，老圃念孤芳。"}