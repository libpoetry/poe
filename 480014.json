{"id":"480014","title":"十楼怀古 其九 柴潭楼","dynasty":"明","author":"何乔新","text":"金源立国雄且武，蹴宋歼辽跨中土。岂知中叶渐陵夷，虓阚凭陵有蒙古。燕京南迁到汴京，花帽不守杏花营。黄河已失哈达死，犹欲假息悬瓠城。悬瓠额额近荆楚，京湖亦有复仇举。长围已合效鱼丽，痴心尚恃柴潭固。柴潭楼下碧漪漪，上有伏弩下潜螭。一朝决之入汝水，螭亡潭涸竟奚为。幽兰轩中苦复苦，分取遗骸藏宋圄。当年忠烈冠华夷，惟有忠臣忽斜虎。"}