{"id":"816421","title":"题红蕙花诗册尾","dynasty":"清","author":"龚自珍","text":"香满吟笺酒满卮，枫桥宾客夜灯时。故家池馆今何许，红蕙花开空染枝。读罢一时才子句，《骚》香汉艳各精神。十年我恨生差晚，不见风流种蕙人。歌板无聊舞袖凉，江南词话断人肠。人生合种闲花草，莫遣黄金怨国香。眼前谁是此花身，寂寞猩红万古春。花有家乡侬替管，五湖添个泛舟人。"}