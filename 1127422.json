{"id":"1127422","title":"送程公辟郎中知洪州二首","dynasty":"宋","author":"强至","text":"滕阁栏高红螮蝀，章江水阔碧琉璃。几年气象归谈笑，一道藩垣系指麾。那待韩公来属部，无劳王勃写雄辞。使君自有文章手，能与山川作好碑。君王从此不南忧，善付名郎第一州。笳鼓出严千骑从，旌麾坐制九诸侯。城巅观阁屏间见，江底乾坤镜里浮。门下贤豪常满榻，却应仲举减风流。"}