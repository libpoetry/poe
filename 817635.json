{"id":"817635","title":"题云谷子残砚为马夷初","dynasty":"清末近现代初","author":"黄节","text":"抱真之砚铭白沙，翁山志之意有加。一如玉带生作记，为文山题杨铁崖。翁山自比铁崖老，胸有沧桑物非宝。石屋得斯乃世守，雅共古人挹襟抱。黝青阅劫残半规，别锤毡蜡题其麋。诒书属我久未报，浸至吾子南归时。西泠雪后万绿失，携持将归命不律。湖山可怀况述作，当与此砚相始毕。管宁帽与朱子衣，抱真入夜常不违。能同一室岂世物，嗟我宣南非所归。"}