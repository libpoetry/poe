{"id":"4354","title":"咏史·汉皇修雅乐","dynasty":"唐代","author":"李华","text":"汉皇修雅乐，乘舆临太学。三老与五更，天王亲割牲。一人调风俗，万国和且平。单于骤款塞，武库欲销兵。文物此朝盛，君臣何穆清。至今壝坛下，如有箫韶声。巢许在嵩颍，陶唐不得臣。九州尚洗耳，一命安能亲。绵邈数千祀，丘中谁隐沦。朝游公卿府，夕是山林人。蒲帛扬侧陋，薜萝为缙绅。九重念入梦，三事思降神。且设庭中燎，宁窥泉下鳞。"}