{"id":"683072","title":"春兴二首","dynasty":"明","author":"文徵明","text":"青阳转芳序，淑景丽清嘉。晨风扇微和，百鸟鸣周遮。繁阴泫清露，朱英耀朝华。端居愧物化，起撷崇兰葩。贞芬媚幽独，常恐委泥沙。青青陌上草，日夕遍天涯。妍英弄芳意，柳色含春姿。物华浩无涯，骀荡东风吹。东风日以熙，草色日以滋。青春万里道，游子有所思。浮云漏白白，宿露朝已晞。攀条惜婉丽，忽得瑛琼枝。芳悰未有托，暮景已西驰。菁华难复恃，结蘤聊自怡。"}