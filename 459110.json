{"id":"459110","title":"慰病留胡遐之先生","dynasty":"当代","author":"卢青山","text":"我始来吊贾生踪，长衢夹路惊春风。开门纳笑有馀态，词锋步虎翁犹龙。时不四月诧更变，天能夏壮人衰鸿。我纵绿鬓何所以，大翼垂云九千里。天池南溟浅如盘，一杯来困长沙水。重瞳叱吒楚汉飞，姓名之外不识字；磻溪腹煮五车书，苟非梦熊老崖涘。沉浮吉凶安足忡，身强齿实人所宗。秋凝尘落知不远，庶见健足誇清筇。"}