{"id":"819521","title":"檀青引附檀青传","dynasty":"清末近现代初","author":"杨圻","text":"江都三月看琼花，宝马香轮十万家。一代兴亡天宝曲，几分春色玉钩斜。玉钩斜畔春色去，满川烟草飞花絮。都是寻常百姓家，欲问迷楼谁知处。高台置酒雨溟溟，贺老弹词不忍听。二十五弦无限恨，白头犹见蒋檀青。雕栏风暖凝丝竹，筵上惊闻朝元曲。其时雨脚带春潮，江南江北千山绿。朱弦断续怨沧桑，望帝春心暗断肠。欲说先皇先坠泪，千言万语总心伤。坐客相看共呜咽，金徽弹罢愁难绝。同时伤春事不同，飘零身世何堪说。家在京师海岱门，少年往事不堪论。旗亭旧日多名士，北海当年侍至尊。太行北尽仙园起，灵台飘渺五云里。年年豹尾幸离宫，百官扈从六宫徙。万户千门鱼钥开，柳烟深浅见蓬莱。妆楼明镜云中落，别殿笙歌画里来。祖宗旰食勤朝政，百年文物乾坤定。万方钟鼓与民间，九重乐事怡天听。建康杀气下江东，百二关河战火红。猿鹤山中啼夜月，渔樵江上哭秋风。军书榜午入青琐，从此先皇近醇酒。花萼楼前春昼长，芙蓉殿里清宵久。三山清月照瑶台，夹道珠灯拥夜来。一曲吴歌调凤琯，后庭玉树极花开。临春结绮新承宠，玉骨轻盈珍珠重。避面宁教妒尹邢，当筵未许怜张孔。太液春寒召管弦，官家小宴杏花天。昭阳宫里春如海，五鼓初传燕子笺。鞓红照睡繁华重，绝代佳人花扶拥。南府新声妒野狐，升平独赐龟年俸。夜半青娥扫落花，深宫月色照羊车。庸知铜雀春深事，留与词人赋馆娃。当时海内勤王事，慷慨誓师有曾李。未见江头捷骑来，忽闻海畔夷歌起。避暑温泉夜气清，宫花露冷月华明。惊心一曲长生殿，直是渔阳鼙鼓声。延秋门外黄昏路，城阙生尘妃嫔去。穆王从此不重来，马上天颜频回顾。来朝胡骑绕宫墙，凝碧池头踞御床。昨夜采莲新制曲，月明多处舞衣凉。太白晱晱欃枪吐，云房水殿都悽楚。咸阳不见阿房宫，可怜一炬成焦土。和戎留守有贤王，八骏西行入大荒。金粟堆空啼杜宇，苍梧云冷泣英皇。居庸日落离宫暮，北望幽州空烟树。初闻哀诏在沙丘，已报新君归灵武。鼎湖龙静使人愁，福海悠悠春水流。山蝶乱飞芳树外，野莺啼满殿西头。梨园寂寞闭烟雨，百草千花愁无主。汉家仙掌下民间，秦宫宝镜知何处。玉泉山下少人行，琼岛春阴水木清。独有渔翁斜照里，隔墙吹笛到天明。繁华事散堪悲恸，玉辇清游忆陪从。明年重过功德坊，梨花落尽柳如梦。小臣掩面过宫门，犬马难忘故主恩。檀板红牙今落魄，寻常风月最销魂。十年血战动天地，金陵再见真王气。南部烟花北地人，天涯难免伤心泪。武帝旌旗满九州，湘淮诸将尽封侯。两宫日月扶双辇，万国车书拜五洲。独有开元伶人老，飘泊秦淮鬓霜早。夜梦帘间唱谢恩，玉阶叩首依宫草。糊口江淮四十年，清明寒食飞花天。春江酒店青山路，一曲霓裳卖一钱。君问飘零感君意，含情弹出宫中事。乱后相逢问太平，咸丰旧恨今犹记。怜尔依稀事两朝，千秋万岁恨迢迢。至今烟月千门锁，天上人间两寂寥。"}