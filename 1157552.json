{"id":"1157552","title":"效陶潜体诗十六首 其十四","dynasty":"唐","author":"白居易","text":"有一燕赵士，言貌甚奇瑰。日日酒家去，脱衣典数杯。问君何落拓，云仆生草莱。地寒命且薄，徒抱王佐才。岂无济时策，君门乏良媒。三献寝不报，迟迟空手回。亦有同门生，先升青云梯。贵贱交道绝，朱门叩不开。及归种禾黍，三岁旱为灾。入山烧黄白，一旦化为灰。蹉跎五十馀，生世苦不谐。处处去不得，却归酒中来。"}