{"id":"491203","title":"春日述怀五首 其四","dynasty":"明","author":"刘崧","text":"芳序积霪雨，凄其薄凉风。物情感催促，世故伤樊笼。宛宛陵中苕，㠜㠜江上枫。新荑掩茂绿，旧蘤舒轻红。调音愧流莺，矫翼怍冥鸿。沈郁坐中庭，幽赏谁与同。援琴发绿水，操翰萦文虹。志惬本理齐，处裕在德丰。推移有常运，深穆自玄功。永言契达观，毋为戚终穷。"}