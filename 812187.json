{"id":"812187","title":"乌拉怀古","dynasty":"清","author":"成多禄","text":"虎踞龙蟠拱上京，当年雄长此间争。狼烽已靖孤城在，乌拉犹存四部名。断垒十重摇树色，大江三面走秋声。老来别有兴亡感，不向西风诉不平。将军冢与故侯门，玉爵金鱼话旧恩。一自素波愁帝子，独留芳草怨王孙。宫禾踯躅遗民泪，塞树飘蘦宿将魂。且喜白衣宣召少，此乡端合老梅村。"}