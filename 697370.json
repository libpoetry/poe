{"id":"697370","title":"再送吴师入洛四绝句","dynasty":"明","author":"胡应麟","text":"翩翩行旆逐西风，十郡材官指顾中。屈指大廷推第一，河南宁羡汉吴公。珠履三千各赋才，向来门客尽邹枚。高牙大纛鸣鞭去，白日遥登古吹台。二室东西并拂天，中天楼阁拟云烟。抽毫绝顶嵩峰上，一线黄河坠槛前。七圣襄城驾不遥，三花紫气拂轻霄。遥知问道崆峒后，卤簿相催入圣朝。"}