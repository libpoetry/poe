{"id":"843809","title":"再和徐展云先生重九登石门岭原韵","dynasty":"清末民国初","author":"许南英","text":"佳章雒诵屡回环，最有文缘是此山。卷石不知如许大，一经题品别灵顽。天际云阴日色微，一鞭秋影逐尘飞。村风野色都收拾，也算登高应景归。秋士悲秋感慨增，吟秋好句笔能胜！城东雁塔题名处，留待明秋拾级登。杖策师门点也狂，随人觅句坐禅堂。笑渠未识诗中味，就使闻樨不觉香。引玉抛砖索和歌，今朝洗耳听吟哦。满城一句留千古，语可惊人不在多！旱苗得雨喜滋培，无奈车薪祗一杯。凭仗新诗通夜奏，空潭唤醒睡龙来。"}