{"id":"731556","title":"和耆寿民旧作城头望雪","dynasty":"清","author":"毓朗","text":"冰海风来林谷响，雪大如轮小如掌。初惊老木著春花，继讶幽襟作秋爽。天低已疑宇宙隘，眼明陡觉庭院敞。更上城头望匡庐，浩渺光中失粒坱。欲寻奇趣无中边，那更穷幽问罔象。万弩钱塘潮上时，千里平沙日初晃。玉龙战罢云偶开，恍惚晶莹见颅颡。松林得雪已奇绝，城上吟诗气无两。茫茫银海坐危楼，波平不复劳双桨。不嫌觅句禁体物，生恐抽刀断马鞅。一时豪兴无古人，此日胸中余妙想。曲高和寡继者谁，缡褷舞鹤失圆吭。"}