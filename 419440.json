{"id":"419440","title":"鹊踏枝八首·半塘老人谓冯正中《鹊踏枝》十四阕郁伊惝恍，义兼比兴，次和十阕，载在《鹜翁集》中。予转徙岭南，抑塞谁语。因忆不匮室赠诗，有“君如静女姝，十年贞不字”之句，感音而作，更和八章。以无益遣有涯，不自知其言之掩抑零乱也。 其六","dynasty":"近现代","author":"龙榆生","text":"败叶残霞红一片。向晚辞枝，飘荡随风转。倦对清尊伤聚散。芳林扫尽情何限。似剪狂飙争割面。满地繁霜，休道寒犹浅。渐远哀鸿听不见。新声自按伊州遍。"}