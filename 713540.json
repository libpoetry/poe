{"id":"713540","title":"曾公子樱挽诗 其二","dynasty":"明末清初","author":"屈大均","text":"朝廷讵无将，君独奋布衣。手提五百人，不死其何归。肌肤为兜鍪，厮养为神师。一夫先刈旗，贼惊刀相糜。奇兵无全胜，救援苦不来。彼为泰山崩，我为独木支。寒寡终不敌，猛士咸疮痍。人持一半冰，马负一束萁。且战且退走，骁骑惮不追。呜呼蛇矛失，流涕满边陲。"}