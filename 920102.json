{"id":"920102","title":"答张子立见寄","dynasty":"宋","author":"苏洵","text":"舟行道里日夜殊，佳士恨不久与俱。峡山行尽见平楚，舍船登岸身无虞。念君治所自有处，不复放纵如吾徒。忆昨相见巴子国，谒我江上颜何娱。求文得卷读不已，有似骏马行且且。自言好学老未厌，方册几许鲁作鱼。古书今文遍天下，架上未有耿不愉。示我近所集，漫如游通衢。通衢众所入，癃残诡怪杂沓不辨可叹吁。文人大约可数者，不过皆在众所誉。此外何足爱，刓破无四隅。况予固鲁钝，老苍处群雏。入赵抱五弦，客齐不吹竽。山林自窜久不出，回视众俊惊锟铻。岂意误见取，骐骥参羸驽。将观驰骋斗雄健，无乃独不堪长途。凄风腊月客荆楚，千里适魏劳奔趋。将行纷乱苦无思，强说鄙意惭区区。"}