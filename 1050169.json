{"id":"1050169","title":"怀平云阁兼简明惠大师仙公","dynasty":"宋","author":"郭祥正","text":"跨空起高阁，北望敬亭山。白云无根蒂，舒卷随风还。或堕溪水上，却萦松石间。就之既明灭，了然不可攀。谢公赛雨诗，千秋泻潺潺。李白弄月处，寒光湛清湾。神交自冥合，彷佛眉睫间。使我恋此境，每来终日閒。如何一挥手，失势落尘寰。功业复未就，但惊须鬓斑。沧浪不可濯，执热长汗颜。缅怀大道师，焚香坐玄关。悲心度群苦，振锡鸣金镮。行当禀慈诲，惠照开昏顽。"}