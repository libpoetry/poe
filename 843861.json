{"id":"843861","title":"水龙吟 日来消瘦殊甚，揽镜自惊，赋词寄慨","dynasty":"清末民国初","author":"何振岱","text":"因谁苦费心魂，吟身更比春前瘦。虚消髀肉未成，勋业居然癯叟。俊赏浑忘，姿年难再，劳生依旧。只镜中凝睇，自家默喻，千般意，都孤负。那有生平时候。煽妖氛、龙虬方斗。早衰若我，关门息影，几时能彀。只自舒怀，中宵看剑，高楼呼酒。好加餐却念，孱躯久健，古来多有。老来消尽朱颜，也应身与诗人称。烟村贳酒，风江垂钓，尽饶佳兴。思欲云腴，气还秋肃，底输公等。更浮尘扫却，炉薰静对，放清味，闲中领。换作痴肥未肯。是生来、神清骨冷。怀人坐夜，摊书起早，少眠多醒。便减腰围，怎教轻减，耽吟心性。倚寒天剩有，梅花满树，认年时影。"}