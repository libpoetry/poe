{"id":"17345","title":"续古诗·凉风飘嘉树","dynasty":"唐代","author":"白居易","text":"凉风飘嘉树，日夜减芳华。下有感秋妇，攀条苦悲嗟。我本幽闲女，结发事豪家。豪家多婢仆，门内颇骄奢。良人近封侯，出入鸣玉珂。自从富贵来，恩薄谗言多。冢妇独守礼，群妾互奇邪。但信言有玷，不察心无瑕。容光未销歇，欢爱忽蹉跎。何意掌上玉，化为眼中砂。盈盈一尺水，浩浩千丈河。勿言小大异，随分有风波。闺房犹复尔，邦国当如何。"}