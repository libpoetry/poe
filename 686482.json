{"id":"686482","title":"赠李台臣","dynasty":"明","author":"申佳允","text":"关塞笳声动角弓，春愁摇落旅烟中。绨袍缱绻燕门月，綵笔纵横汉苑风。春雨一灯寒夜碧，浮云双阙夕阳红。千秋莫负蒲轮意，曳履传家属钜公。烽火遥惊塞上行，那堪握手问浮名。闭门拟著潜夫论，载酒相怜白也情。家衍缥缃传素谱，诗连春雪是难兄。龙精一剑虹光合，宫草霏微御水平。"}