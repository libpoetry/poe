{"id":"866198","title":"慈竹","dynasty":"宋","author":"乐史","text":"蜀中何物灵，有竹慈为名。一丛阔数步，森森数十茎。长茎复短茎，枝叶不峥嵘。去年笋已长，今年笋又生。高低相倚赖，浑如长幼情。孝子侍父立，顺孙随祖行。慈爱必孝顺，根枝信天成。吾闻唐之人，孝行常忻忻。郓州张公艺，九世同一门。大帝闻其名，衡茅降至尊。冯宿丱岁时，随父庐祖坟。父子相随孝，灵芝特地春。北海吕元简，四世为家主。以至牛马羊，异母皆相乳。虞乡董恭直，鞠养诸孤遗。鸲鹆与鸦鹊，同巢而共枝。孝行动天地，鸟兽皆随时。又闻猓然兽，死不相弃离。??与鲛鱼，子母长相随。兽面而人心，此兽信有之。兽心而人面，其人诚可悲。李钧为侍御，弃母在温州。母因殍饿死，甘旨何悠悠。光禄李玕者，亦是斯人流。有母不侍养，异居经千秋。唐家法网宽，贷死流遐陬。崔湜为侍郎，天子赐瓜香。携归与爱妾，老母不得尝。一旦恶贯盈，杀之于路傍。越公钟绍京，至孝何殊常。少时得果瓜，先解进高堂。长大遇玄宗，荣华不可当。孝者名常新，逆者污人伦。人既不如竹，乃是一埃尘。夫为人子者，莫若事尊亲。夫为人父者，莫若教儿孙。积善与行孝，可以立其身。我愿移此竹，栽于率土滨。使彼行人见，皆为慈孝人。樵童见此竹，且莫伐为薪。"}