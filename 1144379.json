{"id":"1144379","title":"赋归四绝呈句容诸友","dynasty":"宋末元初","author":"陆文圭","text":"兴尽归期渐有涯，梦中昨夜已还家。儿童笑引池西去，菡萏犹馀一朵花。故里青松百尺强，亭亭三径俨成行。东篱雨后无人葺，旧菊多应一半荒。我与茅君宿有缘，四年五度过山前。元符直下崇禧路，回首三峰意怆然。一见诸贤盖便倾，秋风犹动故乡情。馀生无复重来日，再世何当结弟兄。"}