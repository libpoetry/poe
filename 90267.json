{"id":"90267","title":"再和·陌头侠少行歌呼","dynasty":"宋代","author":"刘克庄","text":"陌头侠少行歌呼，方演东晋谈西都。哇淫奇响荡众志，澜翻辨吻矜群愚。狙公加之章甫饰，鸠盘谬以脂粉涂。荒唐夸父走弃杖，恍惚象罔行索珠。效牵酪肖渥洼马，献宝远致崑崙奴。岂无苹藻可羞荐，亦有黍稷堪舂揄。臞翁伤今援古谊，通国争笑翁守株。孔门高弟浴沂水，尧时童子谣康衢。扬觯姑欲退观者，鸣鼓本非攻吾徒。亦如曼倩负逸气，呵斥佞幸惊侏儒。于时后村茅柴熟，先生滑稽腹如壶。虽无谢郎玉帖镫，幸有幼安布裙襦。未妨优场开口笑，亦恐药市逢方矑。更阑漫与通德语，醉倒聊遣宗武扶。幽冥茫昧莫致诘，石言神降果有无。翁云天公施罪福，亦如王者行赏诛。巫咸可使诅楚否，泰山曾不如放乎。况今民脂积消铄，洋洋如在宁助虐。贫妇鲜能具複褌，贵人何必夸重较。九重深喜农扈丰，五等超加社公爵。更宜速飞腊前白，仍为潜驱山中駮。除人大患捍大灾，与民同忧可同乐。翁之用心极惓惓，余于致福未数数。因思挥金犹粪土，奚异弃物捐溪壑。神听聪明靡僭滥，诏书温厚戒椎剥。重华渔稼茅茨俭，大禹疏凿衣服恶。谁歌此诗送且迎，共挽浇风还太朴。"}