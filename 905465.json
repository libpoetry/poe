{"id":"905465","title":"昨晚又捧五章尽含六义意转新而韵皆紧才益赡而调弥高始知元白之前贤虚擅车斜之美誉夜来绕遍林树搜穷肺肝虽巧拙以不侔亦讴吟而自得又依前韵各罄乃怀所贵夫伏老之身心亦冈避不量力之讥诮自兹解甲且议休兵向非起予何以为乐大雅君子无或见咍 其二","dynasty":"宋","author":"李至","text":"吾宗伟量固难如，万顷澄波更有馀。吟遍人寰四时景，读穷仙馆百王书。青山绿水牵情切，要路权门著意疏。只恐爱闲闲未得，华居须作相君居。"}