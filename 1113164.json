{"id":"1113164","title":"次韵许深父","dynasty":"宋","author":"张栻","text":"日日经行只小园，静支邛竹听鸣泉。此时心事何人共，素壁题诗第几篇。西山老木正亭亭，云影参差阴复晴。手卷残书天欲暮，闻君剥啄叩门声。却下斜坡并柳堤，双飞燕子正衔泥。纷纷风雨春将半，渌涨平湖桥柱低。下瞰寒江百尺坡，小松新种也婆娑。栽培拟待凌云日，眼底浮花奈若何。年中一稔愿无馀，渐喜微呼息里胥。赢得闲身学农圃，未妨斜日带经锄。"}