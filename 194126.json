{"id":"194126","title":"家训·悲哉为儒者","dynasty":"宋代","author":"胡铨","text":"悲哉为儒者，力学不知疲。观书眼欲暗，秉笔手生胝。无衣儿号寒，绝粮妻啼饥。文思苦冥搜，形容长苦羸。俯仰多迆邅，屡受胯下欺。十举方一第，双鬓已如丝。丈夫老且病，焉用富贵为。可怜少壮日，适在贫贱时。沉沉朱门宅，中有乳臭儿。状貌如妇人，光莹膏梁肌。襁褓袭世爵，门承勋戚资。前庭列嬖仆，出入相追随。千金办月廪，万钱供赏支。后堂拥姝姬，早夜同笑嬉。错落开珠翠，艳辉沃膏脂。妆饰及鹰犬，绘采至蔷薇。青春付杯酒，白日消枰棋。守俸还酒债，堆金选娥眉。朝众博徒饮，暮赴娼楼期。逢人说门阀，乐性惟珍奇。弦歌恣娱燕，缯绮饰容仪。田园日朘削，户门日倾隳。声色游戏外，无余亦无知。帝王是何物，孔孟果为谁。咄哉骄矜子，於世奚所裨。不思厥祖父，亦曾寒士悲。辛苦擢官仕，锱铢积家基。期汝长富贵，岂意遽相衰。儒生反坚耐，贵游多流离。兴亡等一瞬，焉须嗟而悲。吾宗二百年，相承惟礼诗。吾早仕天京，声闻已四驰。"}