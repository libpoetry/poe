{"id":"165461","title":"即事一首次韵祝朝奉十一丈","dynasty":"宋代","author":"晁补之","text":"平生交游情，独处不可乍。那为一马饮，浊水喷百马。弦歌高楼上，但恨知者寡。丈人遗世心，口语傥能借。不然抱幽璞，终岁裹幞帊。坐令青蝇繁，暂出刑两踝。儒冠成自误，归去无屋瓦。赖逢里中贤，筑室各萧洒。及时秫麦贱，樽酒得同把。安能效干没，肩与市人亚。居然邑里号，曾墨为还驾。况在灶奥间，欲耻王孙贾。东方钱二百，得米稚啼嗄。嘲笑坐穷辰，无肉饱伏假。尚闻剥啄声，聊复屣屐迓。子常妙工诗，苏李掩曹谢。有时醉酕醄，大笑翻盏斝。倒床鼻息恶，唤起对残灺。复古志尚奇，众竞方独暇。扪虱与人言，岂不逢谴讶。崇朝洁腹坐，往往食旁舍。子固业少成，议论媲风雅。尝闻庄生说，乃慕巨鱼化。平居似晏子，志念能自下。而我独迂疏，通人所讥骂。正赖觞咏中，得意自陶写。留连接清晤，欲起不能罢。是时春雨余，桑密鸠鸣野。城隅园圃近，款段亦时跨。便恐百卉阑，晼晚侵朱夏。人生形骸累，未免俗情诈。此理岂外求，犹烦詹尹卦。清风穆然在，如渴啖甘蔗。况我自散材，谷口躬耕者。去年秋不在，匏瓠缘庭架。低回迫荣利，妻子怜王霸。横经亦强颜，已取或人舍。但虑宰我愚，松柏谈三社。翛然一室内，黄卷开佳话。尺璧竞寸阴，宁复当论价。吟哦愁肝肾，蟋蟀吊长夜。鄙俚颇近情，持用自悲诧。功名与道义，熊掌偕鱼灸。二事良难兼，夫子贤点也。"}