{"id":"244019","title":"上九江唐舍人五十韵","dynasty":"宋代","author":"王阮","text":"江左承南渡，当阳控上流。平时称用武，今日更防秋。六代规摹古，三江险厄周。高凭隆屏翰，下瞰握襟喉。呼吸闻吴楚，封疆矗斗牛。循良渡虎迹，神武射蛟游。胜事余莲社，风光足庾楼。倚天开峻极，倒影湛飞浮。鼎败香山往，官轻靖节休。义门十世美，将业二王优。顷岁承平久，斯民习俗修。究心依学校，服力事田畴。狱净苔荒砌，山深麦挂丘。共知忠义笃，肯陷矫诬羞。不料腥羶起，能令日月幽。云屯满赤县，天意卒鸿沟。郡邑生荆棘，江湖识冕旒。意捐形势地，聚作虎狼陬。何胜辱，群生变暂偷。奇功思赫赫，内治颇悠悠。法令中间弊，流移不可留。未经真抚恤，还已困虔刘。对叠缘淮甸，长蛇致虏酋。雷声忽不狗，旗尾又蚩尤。隔岸几航苇，陴城亦缀斿。兵戈闲耒耜，战舰夺松楸。天下虽同扰，江西又不侔。宿师惟此地，履亩倍他州。诸将纷纷是，攸司日日掊。文符竞旁午，膏备罄诛求。战斗连年永，疮痍几日廖。孽牙中作梗，气习遂成媮。情动穿墉鼠，负行借父耰。秉彝均物则，失德自乾餱。近世凡临镇，何人解抚柔。帝为辍近侍，人喜得贤侯。父子文章伟，君臣契分投。王言资润色，国是仗谋猷。诗似丘传鲤，书如固续彪。凤毛宜鸑鷟，骥种自骅骝。增重依莲幕，尤烦借箸筹。折部皆婉画，赐履又分忧。奕奕长江上，源源数路头。若非烦柱石，何以镇貔貅。南土惊新事，西清拥碧油。春风回野色，江月静帘钩。地借长城望，尘清奕世雠。有生皆固结，无士不冥搜。立国须才用，闻公锐意收。龙门如可上，敢请与荀俦。"}