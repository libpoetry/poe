{"id":"1047842","title":"戒杀文","dynasty":"宋","author":"释了元","text":"鳞甲材毛诸品类，众生与佛心无二。只为当时错用心，致使今生头角异。水中游，林里戏，何忍将来充日计。磨刀着火或研齑，口不能言眼还觑。或槌磕，或刀刺，牵入镬汤深可畏。㷟燖毛羽括皮鳞，刮脊剜心犹吐气。美君喉，誇好味，劝子劝妻言俊利。只知恣性纵无明，不惧阴司毫发记。命才终，冤对至，面睹阎王争敢讳。从头一一报无差，炉戾镬汤何处避。劝贤豪，须戒忌，莫把众生当容易。食他一脔脔还他，古圣留言终不伪。戒杀兼能买放生，免入阿鼻无问地。"}