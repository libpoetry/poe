{"id":"743911","title":"慈云片影石","dynasty":"清","author":"唐仲冕","text":"陶山母氏兆，卅年始树表。未为守冢人，欲作移山老。山远不可移，云深不可扫。趼足感秋霜，回首恋春草。片石方且严，隆窊含窈窕。得之菩萨岩，携来仙人岛。山形具体微，云气随心造。鸱夷隔绵邈，马鬣见环抱。岂惟具袍笏，直令怀襁褓。供养琴书间，对影忆诗讨。疏窗入晴晖，时有白云绕。"}