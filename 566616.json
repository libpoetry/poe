{"id":"566616","title":"大寒岭啖新胡桃频婆诸果","dynasty":"明","author":"徐渭","text":"天险既巳异，地产应亦殊。胡桃及平波，朱碧明椒隅。入夏而徂秋，叶翠尚不渝。但少鸟与雀，而多嬴与驴。易水非不迩，滦河不为迂。但求一寸鳞，如海水猿狙。遥想燕太子，食客焉得鱼。以知荆高徒，日嚼羊与猪。猛风增食肉，嗔愤易睢盱。慷慨赴秦庭，不复顾其馀。乃缘谋略短，岂真剑术疏。舞阳一竖耳，何乃与之俱。哀哉樊将军，空割一只颅。国有千乘大，能用王可图。乃恃五寸铁，为计亦何愚。"}