{"id":"713909","title":"查君来自黔中赠之","dynasty":"明末清初","author":"屈大均","text":"怜君万里事孤征，艰难来自黔阳城。黔阳乃是烟雾海，天无三日能乾晴。雨师最好黔阳地，霢霢濛濛岂天意。三年未洗战场红，红满黔阳皆血泪。啾啾新鬼多王侯，可怜白骨成山丘。英雄岂合建大义，杀身自古因春秋。水深火热天所喜，汤武之世皆逆理。君臣一炬谢生灵，赤县神州终已矣。君向黔阳吊战场，仲家黑白邀壶觞。腐肉之中相饮食，乌鸢往往争肝肠。争肝肠，中有馨香是国殇。生降差比部尉强，君行莫与别阿梁。"}