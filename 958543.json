{"id":"958543","title":"简潘义荣","dynasty":"宋","author":"郑刚中","text":"高槐记得绿阴垂，见公承诏趋丹墀。今兹疏梅弄香粉，公坐鲠切还栖迟。甘辞软暖定速售，此独难使壮者为。苦言瞑眩上所急，出林之木风摧之。嗟吁世路每如此，我常感激横涕洟。贾生妙论逮伊管，绛灌之属犹可移。长孺忠言岂真戆，其如御史能饰非。到头至始天所惜，未肯容易登皋夔。且今投置在闲散，药伤补败终见思。公还故乡扫一室，古书名画四壁围。宾客相过具杯酒，一笑万事荣辱齐。虽然公岂忘世者，终念后稷由己饥。吾皇尝胆愈思治，宣室赐对行可期。当有今时张万福，欢呼再拜迎公归。"}