{"id":"119964","title":"次韵梁教授·一代司马公","dynasty":"宋代","author":"陈造","text":"一代司马公，山立皋稷后。声名竦华夷，所乐在五亩。著书不止陵左班，措世治平嘉佑间。不欺之学谁与嗣，元城逸驾君独攀。秀野之堂新断手，俨如拱侍公左右。扁榜结字吾何取，顾使与堂传永久。斯邕古篆学未成，钟王石经空典刑。向来玩碑一再宿，怒猊渴骥惭旧评。柴车争道乏妙领，画沙之锥犹露颖。闭门柿叶徒满屋，竟使吴霜飒垂颈。潮乎相逢奈老何，妙语爱君金叵罗。及君未中元佑科，深衣容我时相过。"}