{"id":"41141","title":"初发石首城","dynasty":"南北朝","author":"谢灵运","text":"白珪尚可磨，斯言易为缁。遂抱中孚爻，犹劳贝锦诗。寸心若不亮，微命察如丝。日月垂光景，成贷遂兼兹。出宿薄京畿，晨装抟曾飓。重经平生别，再与朋知辞。故山日已远，风波岂还时。迢迢万里帆，茫茫欲何之？游当罗浮行，息必庐霍期。越海陵三山，游湘历九嶷。钦圣若旦暮，怀贤亦凄其。皎皎明发心，不为岁寒欺。"}