{"id":"504148","title":"审理正蔡原辅遣子还天台省亲","dynasty":"明","author":"管讷","text":"郎君乌帽越罗衫，文采温温自不凡。大父高堂垂鹤发，阿翁上府署冰衔。閒情白日佳山水，雅操清霜古桧杉。公馆挥毫知有暇，客庖食蟹喜无监。宦游遍历长途辙，归省俄扬极浦帆。水暖船头鱼泼泼，泥融江尾燕喃喃。彩虹遥贯诗连轴，紫气高腾剑在函。行李异乡过赤壁，看花故道入黄岩。国人共识张曾子，邻叟争迎阮阿咸。拜舞重闱通远问，平安须早寄鱼缄。"}