{"id":"1127865","title":"上平江徐侍郎十绝句","dynasty":"宋","author":"曾协","text":"露华先遣曲尘收，要产英豪奠九州。织女槎回逢八月，老人星见恰中秋。声华奕世擅江南，谁似公家伯仲间。想见当年育英物，高秋爽气满西山。盛德由来自邈绵，偃王功德至今传。朱弓赤矢符嘉瑞，留得阴功不计年。并列西京侍从多，吾丘司马岂同科。孤忠祇有囊书在，独见丁宁为偃戈。五湖城郭带重楼，幕府初开第一州。燕寝香凝了无事，四郊禾穗自盈畴。绕郭旧称家十万，朝天常恨驿三千。而今已是繁华倍，更觉旌麾近日边。不但宽平似有功，笔端重睹建安风。邦人竞劝金钟釂，愿见君侯圣一中。雅歌字字巧安排，争颂君王治道谐。好把抉猊奔骥手，大书深刻著悬崖。拥麾仗节往来频，抚字澄清处处新。想见兹辰介眉寿，遥应驩动几州人。槐鼎虚班侧席求，已应难遂寇恂留。不如黄发貂蝉底，长占青云最上头。"}