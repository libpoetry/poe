{"id":"810093","title":"甘州 题张东畬大令仿唐六如山水","dynasty":"清","author":"张祥河","text":"看巉岩、一道泻春泉，中有古苔香。傍皴痕湿处，烟分杂树，雨渍疏篁。人外除将清籁，白石语苍凉。方信如如悟，参透空王。回首归田吴下，叹零星剩稿，冷落荒庄。只溪头润绿，曾照薜萝裳。恁淋漓、墨壶轻洒，荡寒云、尺幅黯潇湘。还知否、如今桃坞，尽是斜阳。"}