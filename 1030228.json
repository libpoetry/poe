{"id":"1030228","title":"达且同知即席索芙蓉诗","dynasty":"宋","author":"熊瑞","text":"忆昔梦游芙蓉城，城中仙子千娉婷。霞舒云卷逞娇媚，朵朵汉家尹与邢。西风吹醒黄粱梦，帐暖香红谁与共。别来秋晚遇群仙，犹记联骖骑綵凤。太液池边翡翠楼，金屏绣褥何风流。那知镜里朱颜改，阿监青娥雪满头。不必对花长太息，荣华俯仰成尘迹。色空空色无了期，昨是今非又来日。"}