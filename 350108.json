{"id":"350108","title":"买陂塘·即席和木斋咏小云","dynasty":"清代","author":"程颂万","text":"笑人人、一双和你，玉簪花外前度。风流解唱阿蛮曲，袖里凤鞋能贮。堪记取。记阁上眉尖，愁重花无语。苏家二女。怕油辟西陵，洞天别有，能引钿车路。仙乡好，何似柔乡调护。巫峰十二藏汝。未妨携握鬘天上，斩却情丝恨缕。行共雨。搅梦里梨花，替把情天补。衣裳想误。又十八鬟娇，被风吹损，横过鹊桥去。"}