{"id":"832229","title":"绕佛阁 荔湾追凉，经黄诏平别业，感念往年觞咏之盛，怅然回棹。次美成韵","dynasty":"清末民国初","author":"陈洵","text":"镜空翳奁。蘋外鹭立，微照溪馆。灯梦摇短。暮凉晕入疏花透窗幔。到门涨满。应恨未解，人事廊远。兰棹柔婉。坐看浩渺沧波泛颓岸。旧侣怅离索，静掩书帷添日线。谁耐荡愁西风吹酒面。听暮笛沉沉，银漏催箭。有情才见。记泪蜡纵横，诗思零乱。水天宽、闹红仍展。"}