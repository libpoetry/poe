{"id":"159833","title":"和李大邻几圣俞及见过小饮","dynasty":"宋代","author":"韩维","text":"朝朝骑马出，请道所从何。所从亲且旧，恩义固匪它。京都从权豪，门户高轲峨。苟无势利求，安事徒奔波。不如过亲旧，虽数无嫌诃。君家庭馆闲，远在城北阿。惟吾二三友，暇日一来过。解鞭不肯去，得酒亦已歌。况逢春阳始，风力渐柔和。浮膏动郊壤，芳萌缀林柯。良辰游不处，为乐戒蹉跎。烂醉穷吾年，十日讵足多。"}