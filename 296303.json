{"id":"296303","title":"庆春宫·赋豹房铜牌。牌椭圆式，长三寸有奇，一面横刻豹字七百七十五号，下镌豹形","dynasty":"现代","author":"章钰","text":"银袋留模，红盔分宠，诏教字换申镌。数记龟符，形参鸡帻，健儿徼幸朝天。驾旋家里，虎圈辟、承恩御前。爪牙多少，真个缠腰，一色金钱。鹰坊等此荒烟。当道王罴，想见传宣。打马尘埋，投龙渊出，价高客氏名笺。幸留皮相，好摹付、宣炉后编。寺摊评泊，休吊猎郎，且抚铜仙。"}