{"id":"1121844","title":"久病或劝勉强游适吟四绝答之","dynasty":"宋","author":"范成大","text":"风月个中老子，江湖之上散人。化炉苦靳清福，环堵閒抛好春。鹤怨久回俗驾，鸥盟谁主载书。一丘一壑谢汝，三岁三秋望予。扪虱即是忙事，驱蝇岂非褊心。香煖香寒功课，窗明窗暗光阴。羸如蓐妇多忌，倦似田翁作劳。玩具僧梳刖屦，欢悰丁尾龟毛。"}