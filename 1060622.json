{"id":"1060622","title":"游泐潭寺","dynasty":"宋","author":"洪刍","text":"吾闻石门山，对峙俨天辟。林茂山自青，草香涧长碧。中有古招提，柱栱焕青赤。惟昔马大士，方坟耸遗迹。龙象仰慈颜，马驹谶前识。香火有因缘，窗户坐幽阒。瓶锡想异时，云水饱游历。饮波浥曹溪，法雨被江国。大阐选佛场，法战无兼敌。我非山中人，暂著登山屐。东阁嘲书淫，净境酬诗癖。朝涉潺湲溪，暮陟崔嵬石。敷床听犍椎，钵饭分香积。山高日易斜，梦短夜分寂。神心颇灵明，俗虑讵充斥。归欤得短章，投笔疥其壁。政如抱布鼓，岂能飞霹雳。径须倩阿香，轰然听霆击。忽传汤休篇，风骚共推激。何当从君游，愿飞恨无翼。"}