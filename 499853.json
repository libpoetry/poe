{"id":"499853","title":"挽刘廉使楚奇","dynasty":"明","author":"邓雅","text":"白鹭青原钟淑气，凤凰芝草见祯祥。朝廷有道需才杰，岭海无虞佐宪纲。暂假风霜清瘴疠，祗将忠孝感穹苍。岁寒共喜坚松柏，世事那知变海桑。慷慨捐躯探虎穴，凄凉归骨葬螺冈。忠魂万古留遗恨，潜德千年有耿光。许远不忘唐社稷，苏卿犹著汉文章。哀歌有尽情无尽，稍稍悲风起白杨。"}