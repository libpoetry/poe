{"id":"222484","title":"再过桃花台","dynasty":"宋代","author":"陈文蔚","text":"去年过桃花，心情乱飞絮。今年重来时，烟水已成趣。川华动春绿，渔艇自来去。况复江上山，玉立美无度。徘徊欲吟诗，日暮不成赋。但见飞鸟归，暝色带云树。我生亦何求，行止随所寓。悠然此时心，但觉狎鸥鹭。风定波自平，可玩不可怖。堪嗟世间人，险阻起平路。兹焉得所图，万事不关虑。"}