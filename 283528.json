{"id":"283528","title":"天香·题水仙花，和金梁梦月词韵","dynasty":"现代","author":"姚华","text":"冷剩溪痕，清余水色，琴心悄逗幽冶。乍镂云情，凌波欲去，索影缤纷相亚。梅边幻蝶，甚梦境、迷离才化。好是青禽未觉，眠香正酣遥夜。拈毫倚愁试写。墨华凉、与添冰麝。黝石趁将姿媚，暗帆初卸。如见仙魂冉冉，又映壁、疏灯小窗下。渐听山中，呼春起也。"}