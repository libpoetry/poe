{"id":"575295","title":"都昌阻风用陈后山韵与诸生","dynasty":"明","author":"邵宝","text":"北风朝将东，濛濛复江雨。云谷淡还浓，匡庐渺何许。水神本无心，似为行人怒。望望落星湾，只尺不可渡。左蠡悬孤厓，古号险阻所。猛夫纵当前，焉用力扼虎。忆当岚光开，诗景恣探取。风雩寄晴峰，点也吾与汝。晦明固有时，今昔异闻睹。布泉水双绅，炉峰烟一缕。船窗坐无聊，令人邈怀古。悠悠黄鹤楼，远思孰能禦。宁辞酒杯宽，更爱诗律富。江氛有恒占，倚津问行贾。冥冥白映空，洞庭浸全楚。南风一转移，至日堪指数。诸生故多情，侍我同笑语。大哉天地间，茫茫分散聚。题诗记淹留，知者书付与。"}