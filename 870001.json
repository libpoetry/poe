{"id":"870001","title":"寿安杂诗十首 灵山寺","dynasty":"宋","author":"司马光","text":"神林兴尽谋早归，草间露裛行径微。忽思灵山去不远，马首欲东还向西。垂鞭纵辔寻山足，洛水逶迤过数曲。渐闻林下飞泉鸣，未到已觉神骨清。入门拂去衣上土，先爱娑罗阴满庭。庭下双渠走清澈，罗縠成纹日光彻。寒声淅沥入肝髓，乱影彯萧动毛发。寺僧引我观泉源，堂东周回百步宽。碧颇梨色湛无底，想象必有虬龙蟠。泉南高山名凤翅，宛转抱泉张远势。岸旁脩竹踰万竿，飒飒长含风雨气。寺门下望情豁然，桑柘纷披满一川。嵩高女几列左右，王屋太行来掌前。昔为孔氏悬泉庄，岩洞犹存荆棘荒。到今其下多怪石，熊蹲豹攫争轩昂。嗟予归来苦不早，汨没朝市行欲老。扪萝蹑屣须数游，筋力支离难自保。"}