{"id":"1252933","title":"次韵和石末公旱天多雨意五首","dynasty":"元末明初","author":"刘基","text":"旱天多雨意，云合又还晴。苦热连三伏，微凉入五更。青山黄叶遍，白水紫烟生。旦夕霞标起，依稀对赤城。旱天多雨意，霞起众山光。日月躔阳道，雷霆伏大荒。跃渊无黑蜧，在牧有夷羊。万室俱如燬，何人尚闵尪。旱天多雨意，一望百忧侵。海沸羲和日，山藏传说霖。南河那可决，北斗不能斟。叹息还搔首，清商巳满林。旱天多雨意，悽恻望钩陈。哀吁何时达，愁眉尽日颦。乾坤三岛浪，岁月两淮尘。莫问和调事，呜呼畎亩人。旱天多雨意，阴电绕空湫。暴客冯高垒，良农死乘丘。干戈犹未息，灾沴复何尤。轸望成衰疾，那堪数倚楼。"}