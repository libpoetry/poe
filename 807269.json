{"id":"807269","title":"满江红  春光甚冶健庵挈我鱼墩精舍小憩同潘次耕弟纬云赋","dynasty":"清","author":"陈维崧","text":"半里春田，渐踏到、蘼芜丛里。疏篱外、红桥画板，卧于烟水。柳线飘时寒食近，梨云冻处东风起。把满栏、紫艳嗅移时，忻然喜。颖士仆，康成婢。营小筑，饶名理。有玉山彩翠，光浮髹几。斗草心情忙似蝶，筑毬士女多于蚁。算春来、何限断肠天，无踰此。"}