{"id":"282536","title":"水龙吟·酒边断句飘零","dynasty":"现代","author":"俞陛云","text":"酒边断句飘零，休烦传唱旗亭遍。那知换得，洛川珠佩，惊鸿瞥现。缓带翾风，轻裾蘸水，神光一片。掩红闺几度，沈吟取格，费银烛，三商剪。依约凌波步浅。拂香缨、桂旗暮卷。芳情焉托，绛霄路迥，黄初人远。飒飒灵飙，沈沈云海，几多清怨。写空濛无际，青峰斜月，雁声凄断。"}