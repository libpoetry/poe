{"id":"708948","title":"花犯  重过林家看牡丹","dynasty":"明末清初","author":"曹溶","text":"为春忙，名园踏遍，笙歌迹如扫。嫩荫开后，动白袷青鞍，游侣都好。几时不到城南道。湖漘多弱草。记旧日、小庭莺燕，因他憔悴了。流苏步障更留人，盛衰翻下涕、洛阳年少。杯待举，妖红湿微传风调。回车觉、暖香入座，湘箔掩、花房眠乍晓。恐逗起、一眶幽恨，雕栏随世老。"}