{"id":"1111401","title":"步韵奉酬林郡守二首","dynasty":"宋","author":"阳孝本","text":"六槐何日起商岩，未许蟠龙卧碧潭。天下苍生还有待，郡中善政却无惭。锦囊珠玉成咳唾，绮席风云出笑谈。千载通天蒙品藻，恐教虚誉满江南。家世中条旧素贫，尘编堆积漫缤纷。未甘末俗成虚老，却笑劳生漫逐群。为爱严陵滩上月，还思巢父岭头云。闾阎莫怪衡门陋，旌节曾来有使君。"}