{"id":"845575","title":"明堂 其三 十二时","dynasty":"宋","author":"无名氏","text":"恢皇统，宵旰勤考，正朔亶同规。留谈经幄，来谏书帷。稽古极文思。尊耀魄、宝秩神祗。礼从宜。显相协钦祗。颢气结华滋。西成献瑞，百谷满京坻。化无为。斯万卜年期。隆昌运，大报同姬成，文武绍重熙。历朝缺典，自我亲祠，容采炳葳蕤。嘉能事、秀错多仪。太平时。清风涵溥惠，浩露浃深慈。群方昭泰，保定宅华夷。拥灵禧。万叶累鸿基。"}