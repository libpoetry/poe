{"id":"1129792","title":"颂古二十四首","dynasty":"宋","author":"释胜","text":"摩天鸩鸟九头毒，护世那吒八臂长。水自竹边流出冷，风从花里过来香。心佛物兮俱不是，坐断舌头除药忌。横拈倒用总由他，活捉魔群穿却鼻。南泉王老太无端，却逐盐官作乐官。西祖令严行禁止，免他禅会错欣欢。师子窟中师子儿，逸群游玩海珠玑。沩山呼索浑无窍，有理难伸穿得奇。无业何太切，白云何太孤。胡须将谓赤，更有赤须胡。就身打劫壮吾曹，唤得贤侯智眼高。忿色不知何处去，珠回玉转透云袍。陆亘回珠转玉，南泉换斗移星。花阴满地日午，梦觉流莺一声。行者失却眼，南泉破却锅。满堂僧不厌，一个俗人多。披蓑侧笠千峰上，引水浇蔬五老前。中有瓜田难纳履，睦州倒退在傍边。问端如箭透垣墙，赖值灵云手段长。骏马蹇驴皆控勒，鞭教战胜出沙场。太孤太赊日杲杲，璞玉浑金恶种草。无负平生雪此冤，不如一阵香风扫。握七星刀寻作者，倒司农印对冤雠。当阳一句分宾主，九曲黄河水逆流。剜心剖腹继传灯，鬼面神头打葛藤。杰出诸方无等匹，也知只是赴斋僧。驱耕夫牛照即用，夺饥人食用即照。不得同参把手行，安知袖里有穿窍。佛法无情报尔曹，忽生忽杀在吹毛。若教韩信得妙诀，自是深明防汉高。一个铁额铜头，一人三头六臂。二俱借人鼻孔，却与洞山出气。有喝端如探竿草，无师血脉通红线。当阳不识李将军，徒学穿杨一枝箭。鸡作苍鹰拿鳖鼻，鸭为金翅作狞龙。空王以此垂洪范，锦上铺花知几重。展事无回互，投机通一线。洞山无眼筋，入地狱如箭。猫全食血功，虎备起尸杀。无奈何舅何，不传上树诀。开口便见胆，工夫傲东鲁。昔于豆子山，也解打瓦鼓。铁馅价难穷，谁知屈味浓。法幢光祖域，正董在胸中。先祖滔滔无固必，后人悱悱有雌雄。巨灵抬手无多子，分破华山千万重。"}