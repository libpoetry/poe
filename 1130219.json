{"id":"1130219","title":"读古德传八首","dynasty":"宋","author":"释德洪","text":"闲房古寺陈尊宿，对石谈经生法师。万壑松风一轩月，冷斋清夜想丰姿。石门冢木团云雨，偶爱车轮烟翠深。火种刀耕期饱暖，问心求法谩追寻。夜冢髑髅元是水，客杯弓影竟非蛇。个中无地容生灭，笑把遗编篆缕斜。粪火但知黄独美，银钩那识紫泥新。尚无心绪收寒涕，岂有工夫问俗人。瘦行清坐老垂垂，栗色伽梨取次披。岩壑形骸虽可画，烟霞痼疾不须医。闲中不省岁月改，但见四山青又黄。指客却随流水去，笑渠世路未全忘。车轮峰作碧螺旋，不用招邀自满轩。等是世间无用物，故宜相对两忘言。绝知名迹能妨道，正恐师承亦累人。问法沙弥莫饶舌，百年逆旅要同尘。"}