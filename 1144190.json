{"id":"1144190","title":"念奴娇 其二","dynasty":"宋末元初","author":"刘辰翁","text":"枯寒生晚，复何似、张绪少年时意。薄命不逢何至此，满眼啼妆龋齿。城是城非，年来年去，万八千能几。半痴半了，更痴儿计孙计。回首仕已半生，仕何如已，已矣羞拈起。幸有橘丸丸日大，且复从公围戏。若论弹文，更书谤箧，吾历无馀纸。多年致仕，大都有甚恩例。吾年如此，更梦里、犹作狼居胥意。千首新诗千斛酒，管甚侯何齿。员峤波翻，瀛洲尘败，吾屐能销几。经丘寻壑，是他早计迟计。犹记辰巳嗟嗟，故人贺我，且勉呼君起。五十不来来过二，方悟人言都戏。以我情怀，借公篇韵，恨不天为纸。馀生一笑，不须邴曼容例。"}