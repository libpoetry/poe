{"id":"751053","title":"塞上食物将尽得乾鱼数番下酒醉中作","dynasty":"清","author":"张佩纶","text":"突黔甑尘菜空盎，朵颐忽动江湖想。炰鳖难升吉甫筵，植鳍愧肖胥靡象。浑河泔浊不藏鳞，那似清泠容结网。谪庖商度到薨物，义不及宾堪一飨。莫嫌乾枯少滋味，触手腥污先涤荡。固知受炙更芳芗，何苦登盘仍木彊。余腊投地狗莫牙，短铗辞门客谁饷。可哀便似武夷君，恨少虹桥孤月朗。虚斋薄饭独谋醉，归梦濡浭触菰蒋。稻花十里涨初肥，径尺生鳞触竿上。渔山止合具熐蠡，缘木可怜逢罔两。空烦湿沫相呴濡，波臣肯乞升斗养。孙叔残羹枉自调，子山小启何劳仿。由来休王配五行，清庙供羞宜夏长。大州献鱐备坚刚，笾人郑重天官掌。请看片片掷风涛，噀酒成龙引千丈。"}