{"id":"1115051","title":"恭谢侍读仁皇训典彻章御赐杜工部紫宸殿诗退朝口号并鞍马香茶","dynasty":"宋","author":"杜范","text":"于赫仁皇训典垂，宽慈实德太平基。鸿图植远文孙绍，燕翼谋深烈祖贻。宝历初更思善治，瑶编久阅抚良规。平平王道今犹昔，海宇雍熙庶可期。丹地从容接细毡，岂徒口耳漫周旋。帝王家法由心法，典策言传以道传。章彻诵筵天意悦，恩隆赐典露华鲜。礼文稽古皆成宪，主德由斯志罔愆。微臣何幸厕经帷，宠渥便蕃亦例施。鸾凤惊飞高晋帖，夔龙会送借唐诗。灵芜甘露排忧困，骏马雕鞍念老羸。自愧无功难称塞，孤臣耿耿只天知。"}