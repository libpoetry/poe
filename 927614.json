{"id":"927614","title":"战国吟","dynasty":"宋","author":"邵雍","text":"七国之时尚战争，威强知诈一齐行。廉颇白起善用兵，苏秦张仪善纵横。朝为布衣暮公卿，昨日鼎食今鼎烹。范雎谢相何心情，蔡泽入秦何依凭。始皇奋袂天下宁，二世乞为氓不能。三千宾客愤未平，百二山河汉已兴。所存旧物惟空名，残阳衰草山川形。都似一场春梦过，自馀恶足语威狞。"}