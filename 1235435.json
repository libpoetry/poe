{"id":"1235435","title":"山中杂赋二首","dynasty":"元","author":"刘诜","text":"昔出忧雨来，今行恐无雨。傥苏八月旱，宁受一日苦。潇潇凉浥稻，稍稍润入土。生物吸流滋，如饥得膏乳。田家隔短墙，颇亦闻笑语。幸收饘粥资，筋力庶可补。我饮本不多，兴至不可无。但恨无美酒，旋买山中壶。山中近村味，山外多浇渝。饮灰令人病，饮败令人愚。寄言好饮人，慎无以名沽。"}