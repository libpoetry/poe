{"id":"830747","title":"还家杂诗 其五","dynasty":"清末民国初","author":"沈曾植","text":"元季九州沸，吾州独安宁。濮川丛桂枝，雅咏琴清英。景德录僧卷，金兰有友声。顾徐孙卓陈，卜宅皆宾萌。山纪贝家宅，溪环仲孚庭。淮张死不怨，谣谚观人情。地理有变易，径涂入夷庚。战士负羽守，兵家扼吭争。嵬峨细柳营，月波夜凄清。昔者乐郊语，今兹劫綦征。鯈乐岂无恋，鹊枝依复惊。愧无孙叔智，甘寝息郢兵。长为越流人，局顾重行行。"}