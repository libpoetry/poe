{"id":"613472","title":"戏赠医士从戎限韵","dynasty":"明","author":"李之世","text":"梁生家世八闽人，少小学书并学剑。近得龙宫不死方，炼就昆吾跃冶焰。朝寻山顶采黄精，夜倚旄头看紫电。匣里龙蛇或一吼，袖中黄白将九转。逃名岂学吴门隐，排难儗飞聊城箭。朅来海上请缨去，漫尔壶中施药遍。芙蓉七宝冲星孤，芝草三花带露碾。隔垣且窥越人脏，射生须溥单于面。功成铸剑来种药，海外三山任游衍。"}