{"id":"704732","title":"同侍御张勉夫院宿二首","dynasty":"明","author":"薛瑄","text":"持节俱从远地回，连床两喜宿乌台。谈诗细雨灯前落，对酒清风柳下来。白雪敢歌当日调，青云未负此生怀。霜蹄晓踏香泥去，笑指空衢万里开。风雨霜台集暝烟，同官复此对床眠。消怀酒味於人好，报喜灯花向客妍。谈困尚誇肝胆壮，睡酣不觉鼓钟传。明朝定是晴明候，通籍还应觐九天。"}