{"id":"102305","title":"诸公饯子敦轼以病不往复次前韵","dynasty":"宋代","author":"苏轼","text":"君为江南英，面作河朔伟。人间一好汉，谁似张长史。上书苦留君，言拙辄报已。置之勿复道，出处俱可喜。攀舆共六尺，食肉飞万里。谁言远近殊，等呈朝廷美。遥知送别处，醉墨争淋纸。我以病杜门，商颂空振履。后会知何日，一欢如覆水。善保千金躯，前言戏之耳。"}