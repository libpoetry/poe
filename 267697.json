{"id":"267697","title":"高阳台·客有示本事词者，率同其韵","dynasty":"现代","author":"朱祖谋","text":"飘箔衰镫，归楼细雨，隔年人换閒愁。红蕊辞春，东风蹀躞荒沟。黄金钿合同心结，梦未阑、燕冷搔头。倚空帘、明镜徘徊，鬓改花羞。东墙轻送斜阳老，怕三年楚玉，病不禁秋。踯躅吹湍，白騧一逝难留。障花乱笑飞春语，负旧情、丽玉箜篌。算泠泠、几折回波，曾节秦讴。"}