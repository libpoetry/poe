{"id":"968841","title":"为赵振文赋马塍歌","dynasty":"宋","author":"赵汝谠","text":"旧闻城北有马塍，聚花成锦常留春。我家苕水近来到，输他年少寻芳人。相誇此地百金惜，閒出奇花万钱直。接贴翻腾费工巧，拣搆移将斗颜色。园翁爱花如子孙，寸生尺长勤培根。南邻北邻贫富改，独守养性经凉温。兄今已得閒居趣，扁舟暂向官塘路。攀条摘蕊娱性情，对月看云想风度。歌长词逸不可当，鬓发垂白吟沧浪。"}