{"id":"218438","title":"友人·谢游半天下","dynasty":"宋代","author":"利登","text":"谢游半天下，晚岁来兹山。平生朱识见，惊此红玉泉。散珠流芳词，策琼想遗贤。上探霞生岩，下历云度阡。名存有瑶刻，事往如金烟。世有好奇士，剪茨阐绳筌。希此红泉名，欲作疑信传。胜境会即是，何必户牖前。洗耳天河边，听之流潺湲。语发谤已兆，况复然不然。"}