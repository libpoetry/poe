{"id":"843862","title":"玉漏迟 送春，用潜玉花朝词韵","dynasty":"清末民国初","author":"何振岱","text":"笋根抽涩勒。庭柯绿锁，新阴吹湿。风力沉钟，犹许恋春今夕。病过樱桃谷雨，向谁怨、年时驹隙。霄路隔。青禽盼杳，履尘销寂。玉觞惜别迟斟，记剪烛窗西，啼珠香迹。梦冷鹃声，心事药炉烟积。眼底高枝红瘦，放满地、芦蒿新茁。奁影侧。芳怀几时抛得。小庭摇细绿。炉香坐久，一帘秋足。烟思星情，那更苦眠能疏。不是秋人爱夜，取消受、几竿风竹。银漏促。吹空飞籁，春沉乔木。已是缺月桐梢，记倦指憎弦，坠鬟偎烛。理遍桃笙，不梦天涯柔玉。待写片时情味，怕城堞、将催寒角。谁款曲。凉蛩暗鸣诗屋。"}