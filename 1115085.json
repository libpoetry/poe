{"id":"1115085","title":"至自云安题净戒院二首","dynasty":"宋","author":"杜柬之","text":"山口出云鸠唤雨，三月巴山蒸溽暑。浊流来作虎眼文，一叶孤舟命如缕。道傍绿树清阴凉，中有金仙古道场。去家才馀二百里，且复看此青筼筜。出门满目伤羁旅，归舍还煎碎儿女。欲问阇黎借榻眠，卧对龛灯淡无语。麦芒焦，桑椹紫，田家夫妇忙欲死。蚕入簇，麦登场，夫妇饱煖孰可当。道旁书生空有妇，不蚕而衣真汝负。功名富贵老不来，书剑风尘一生误。何时郎买百株桑，身耕妇织策最良。董生莫厌徵租吏，苏子无由黑貂弊。"}