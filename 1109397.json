{"id":"1109397","title":"次韵谭令尹茅庵十咏","dynasty":"宋","author":"刘弇","text":"云卷公馀迹，锋藏用外神。故将容足地，聊学坐禅人。物华他日好，岁月个中延。欲识无馀事，才如一指禅。歊风青苯䔿，浴月碧涟漪。仅比蜗庐客，肯惭衡泌诗。讼少闻罗雀，囚虚识降神。借令浓野兴，不负有民人。所借非佗物，能忘是此心。弦歌时一到，驻作武城音。到佛元非定，如仙等是家。了忘名利战，秦晋谩彭衙。暂为陶令结，仍惬孝先眠。不学笙歌地，长年俗耳煎。罅月明窗纸，凉竿扫径尘。却应环堵在，潇洒属吾人。自有幽芳对，无烦粲笑迎。清虚归眼界，那计幻沤生。丈室才鹙子，神游殆化人。公乎聊寄迹，肯此负朝绅。"}