{"id":"564135","title":"襄阳为自古要地抚遗迹吊往事有怀七人焉因各赋诗一首 其六 孟浩然","dynasty":"明","author":"孙承恩","text":"浩然亦高人，神思乃清朗。读书陋拘牵，制行喜疏旷。赋诗妙天趣，力索不可彷。冲融大雅音，金石振遗响。禁中遇天子，召对心所向。终焉意不合，归哉南山放。唐诗盛千古，公也李杜行。布衣一时穷，高誉后人仰。我来经故里，慨矣劳缅想。鹿门当时月，依依汉江上。"}