{"id":"367451","title":"齐天乐·飕飕万翅连云起","dynasty":"清代","author":"黄燮清","text":"飕飕万翅连云起，寒声半空围绕。秃树荒村，斜阳古寺，啼得江南秋老。萧疏画稿。趁黄叶零星，有时飞了。远影依微，数行吹入暮天小。客窗易惊岁晚，正乡心缭乱，闲数归鸟。接翼绳行，栖枝墨点，冷话西风林表。霜华信早。问前度昭阳，带愁多少。唤醒残更，月斜钟又晓。"}