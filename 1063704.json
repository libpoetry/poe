{"id":"1063704","title":"南丰曾垂绶天性好学余至临川欲见以还匡山作此寄之","dynasty":"宋","author":"释德洪","text":"我生少小秀不丛，题诗落笔先飞鸿。一从废弃脱毛发，乃与石田樗木同。平生百虑湛古井，无复掀涌波春风。尚馀觑书旧垢习，终日伏桉如哑聋。默观前古忠义辈，光明硕大皆人雄。闻之恨未目亲历，周行四海如萍蓬。猛闻君侯富道义，浩然养就如婴童。笔端五色藻造化，经纶事业罗心胸。扬清激浊出天性，英声不减狄梁公。一节直走汝水上，回首弊帚香炉峰。徘徊一月不及见，痴坐掩扃知命穷。霜清昨夜兴飘忽，匡山落我清梦中。吾身去住本无系，便欲登舟而向东。再惟君侯未我识，恨遗他日山水重。作诗愿见亦不恶，谷风从虎云从龙。"}