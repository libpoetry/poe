{"id":"299064","title":"买陂塘·题小村仲弟松阴把卷图","dynasty":"清代","author":"袁绶","text":"锁苍烟、一丛凉翠，夕阳叶底红闪。虬枝耸作拿云势，望里浓阴如幔。闲展卷。听仙籁、泠泠似和书声缓。云根坐暖。早枫冷烧霞，林疏罩雾，暝色起天半。披图认、恰是翠微西畔。当时此景游倦。十年雁影分南北，知否花愁月怨。离思远。剩三径、苔痕软衬松花满。流光电转。盼绿野堂开，青云路稳，衣锦遂初愿。"}