{"id":"690776","title":"见友人「咏怀」诗有感，遂依韵和之二首","dynasty":"明","author":"张煌言","text":"黎花春雨半含秋，太息当年桑下谋！国事几番真似弈，人情到处尽如钩。金鸡云树空瞻阙，石马风榛自满邱。未必策勋先上赏，绵山一过汗应流！漫从季野定阳秋，霸业谁堪孙仲谋！末路行藏关汉鼎，中朝兴废仗吴钩。杜鹃影重迷荒径，谢豹声多恨故邱。此日河山犹破碎，敢言江左有名流？"}