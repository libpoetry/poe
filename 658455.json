{"id":"658455","title":"送徐季止还南雍","dynasty":"明","author":"王鏊","text":"悠哉复悠哉，客眉郁郁今日开。两家兄弟各千里，同日报道从南来。忆我行年十八九，来往君家最云久。君家兄弟世所稀，文采风流仍孝友。吾家兄弟颛且蒙，气味颇与君家同。夜镫对照南国雨，春服同行沂上风。今夕何夕忽相见，高楼夜月频开燕。人生会合那可常，忽忽城东又追饯。吾家子由亦欲旋，治任约共枫桥船。劝君为我还少住，别后离愁分四处。"}