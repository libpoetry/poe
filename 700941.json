{"id":"700941","title":"送潘象安归省八首","dynasty":"明","author":"梁孜","text":"瑟瑟商飙剑色寒，家山俱入梦中看。长安元自知潘岳，莫赋閒居恋鹖冠。籍籍声华满上京，秋来忽动綵衣情。松萝旧社行吟处，应听山莺忆友生。渭城一唱一魂消，昨夜秋风吹鹊桥。最是江枫惜离别，不堪片片舞行镳。倾盖逢君春酒卮，黄金台下细论诗。定知陟屺情偏剧，忽挂云帆易水涯。赋就长杨芳桂丛，隋珠早已动三公。新都云树悬孤梦，便泛秋槎逐转蓬。河桥柳色已萧萧，愁听骊歌对泬寥。后夜相思如有句，好凭征雁寄云霄。长安击筑几高歌，朔雁吴云奈尔何。东阁秖今虚席待，莫将书剑滞烟萝。鼓枻乘风万里回，题诗独上凤凰台。少微莫向青山隐，韦相明时正爱才。"}