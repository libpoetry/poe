{"id":"117589","title":"皇太妃阁·晓起钟犹凝","dynasty":"宋代","author":"苏辙","text":"晓起钟犹凝，朝回露欲干。逡巡下清跸，委曲问平安。压蔗出寒浆，敲冰簇画堂。人间正礻半暑，天上绝清凉。九夏清斋奉至尊，消除疠疫去无痕。太医争献天师艾，瑞雾长萦尧母门。纨扇新裁冰雪余，清风不隔纻罗疏。飞升漫写秦公子，荣谢应怜汉婕妤。渺渺金河入禁垣，渐台雨过碧波翻。共传太液龙舟稳，不似南方竞渡喧。"}