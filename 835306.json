{"id":"835306","title":"芳草 长吉多神语，戏效其意","dynasty":"清末民国初","author":"沈曾植","text":"楚云低，潇潇暮雨，女贞细琐黄花。缡褷寻梦路，群群白蝶，杳杳青霞。荒祠熏圣画，数弦音小圣琵琶。道著履梅姑，是耶还更非耶。金华。北规明寸镜，青衣綷䌨，常在谁家。镜妆回半面，残脂零粉去，犹恁夭斜。丁丁双啄木，趁朝阳禹步枝丫。催画里，仙人挟弹，打了昏鸦。"}