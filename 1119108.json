{"id":"1119108","title":"和魏衍三日二首","dynasty":"宋","author":"陈师道","text":"林花女颊红，春水瓜头绿。步蹇我三休，来同君一足。苦嗟所历小，不尽千里目。暮景向昏鸦，归涂取脩竹。堤沙泥尽未及尘，江波不动风生纹。虎头鱼尾不知数，朱旗一点来奔云。春容已老有馀态，祓禊虽古无前闻。踏青摸石修秘祝，落日带雨催行人。听诗对月两不厌，颇觉过目徒纷纷。君不见天宝杜陵翁，屈宋才堪作近邻。"}