{"id":"879244","title":"满江红 其一 夜雨凉甚，忽动从戎之兴","dynasty":"宋","author":"刘克庄","text":"金甲雕戈，记当日、辕门初立。磨盾鼻、一挥千纸，龙蛇犹湿。铁马晓嘶营壁冷，楼船夜渡风涛急。有谁怜、猿臂故将军，无功级。平戎策，从军什。零落尽，慵收拾。把茶经香传，时时温习。生怕客谈榆塞事，且教儿咏花间集。叹臣之壮也不如人，今何及。"}