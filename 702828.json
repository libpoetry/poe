{"id":"702828","title":"武夷陈司马云窝二首","dynasty":"明","author":"董其昌","text":"舟随五曲棹歌行，百叠松篁绕画楹。直与列仙争选胜，不妨游子自寻盟。隔溪云色沉峰色，逢夜滩声映瀑声。莫是乘槎星汉上，试将名姓问君平。司马何年赋遂初，幔亭深处结精庐。蔽亏日月开天小，出没烟岚入槛虚。峡口忽闻猿叫断，沙痕时印虎踪疏。跨君池上冲霄翮，搆取清微大洞书。"}