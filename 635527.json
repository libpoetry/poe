{"id":"635527","title":"朝天行赠王固山裕公入觐还粤见过","dynasty":"明","author":"成鹫","text":"天气清宁疑蘸碧，天象穹窿如屋极。天家近在五云边，天威不违颜咫尺。小人望天天九重，大人格天天一德。凤皇振响仪天庭，啼鴂鸣鸠胥屏息。大鹏奋翼抟天风，鹪鹩斥鴳低颜色。人生大小各有天，天上天下宁悬隔。我翁本是天上人，身骑天马乘天驿。朝天到日天门开，朝天归来天路直。天衣出箧带天香，天书开卷承天泽。建牙吹角天鼓鸣，驻节维舟问良觌。昨日领军今固山，回首天衢旧相识。山人乃是天下人，头带高天忘帝力。日中见斗天宇宽，蔀屋窥天虚室白。王乔一别去朝天，今来重见朝天舄。朝天归去当何如，巩固山河比磐石。我作朝天行，持赠朝天客。天阙重重指顾间，延伫天南望天北。"}