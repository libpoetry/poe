{"id":"440280","title":"癸巳腊月十三日朝普陀山夜风渡海","dynasty":"当代","author":"石任之","text":"破天一啸山林折，鳌足颤悸四方裂。岛雾摇荡蜃气昏，莽莽孤舸失空阔。眉间块垒浓于黛，仰见螭云压海大。倒倾海水为湔涤，老鱼腾跃生精怪。鲸涕横流吹鲲涡，慧刀戮尽皆天魔。越鸟夷犹泣蛮花，苍黄者谁系网罗。飘风不许住玉京，北魂摧折已无声。观之岂必探禹穴，一息暂觉海波平。覆狂以喜曾以喜，修短生涯若此尔。蜕骨如剜病蛟目，霜刃碎坼鲛人市。随性鳞介各沈浮，长钩齧断千丈流。有色想耽有色我，无边身摄无边愁。胡谓探骊珠难得，幽潜易窥天莫测。苦未全冷心头血，明晦幻演姑默默。奔涛盖影脱龙窟，结缆舟子力为竭。云何不乐泪眼如斯灭，冻潮掣起归时月。"}