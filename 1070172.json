{"id":"1070172","title":"傅冲益寄淮口阻风及清淮道中诗二首又次涟水一首用其韵和寄 其二","dynasty":"宋","author":"程俱","text":"青山照长淮，气象一方冠。清光堪溶溶，洛尾杀湍悍。斯游今一纪，回首若朝旦。尘容故如昨，凡骨终不换。但于憔悴馀，生死知一贯。归田食不足，乘障力难捍。折腰委吏间，亦岂愧儒缓。自君弹冠西，吾事足悲惋。坐看秋空云，已复澹河汉。鲜欢杯杓乾，绝学编策断。西山虽爽气，乌帻安敢岸。思君笑言乐，目送归翼乱。朝来得新诗，一一锦绣烂。尘膺久结约，邂逅百忧泮。何当索此身，久矣次山漫。"}