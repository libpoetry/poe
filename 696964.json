{"id":"696964","title":"赠伦解元","dynasty":"明","author":"祝允明","text":"佳人出南国，郁郁春松姿。手有龙卷文，忠信以自持。茂年秉高义，淑姆群妇师。君子聘好逑，任姒共风期。关关雎鸠化，四海为雍熙。珠玉一出世，见者爱辉光。云汉倬昭回，众夫仰文章。煌煌锦绣段，愿为衣与裳。醴泉消渴心，嘉禾望充肠。亭亭梧桐树，可以栖凤凰。明王揽大宇，百福日富来。车书上皇邑，八表无迟回。与子遇原野，携手乃徘徊。君行遵大路，日以写予怀。"}