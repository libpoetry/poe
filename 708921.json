{"id":"708921","title":"念奴娇  长干秋夜","dynasty":"明末清初","author":"曹溶","text":"僧楼听雨，厌花侧虫鸣，好秋过半。记得微醺上画桥，十五雏姬回看。柳掩筝床，风吹舞帐，的是秦淮岸。归来闲叹，凉杀也无人伴。荡子青衫失意，转眼江山，便把三春换。药圃糟丘计未成，何况罗襦粉汗。月落城乌，露沾宫草，旧事君须算。且留残梦，莫被邻鸡催断。"}