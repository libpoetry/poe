{"id":"789191","title":"满江红 其一 送濂裔之粤用《南溪词》韵","dynasty":"清","author":"王策","text":"君去珠江，山绕岸、绿阴浓涨。正连夜、水添篙力，雨苏花恙。诗向乳莺声里得，帆依远日红边上。看低篷、拢处佛桑开，蛮姬饷。庾岭月，清光漾。花田曲，清喉唱。更荔枝压酒，味逾家酿。凤子茧圆纹胜锦，珊瑚网出枝堪杖。快千年、重续稚川游，烟霞状。"}