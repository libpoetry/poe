{"id":"1227980","title":"天台谣送人还山","dynasty":"元","author":"李孝光","text":"前年过天姥，夜起窥扶桑。碧海三万里。日出吐九芒。飞光上琼台，琼台与天通。积雪自混沌，却在元气旁。龙驹啖灵刍，白石皆白羊。神人久不死，奇气陵苍苍。手把青筠杖，身著云锦裳。倒影照灭没，飘飘渡银潢。其中学仙子，面白双瞳方。能读八琼书，再迁凋年芳。暮入雷电室，朝窥朱雀窗。被谪向下土，不使通绿章。真宰遭其怒，叱咤欲发狂。见我凤凰山，一别忆廿霜。瞳子照人碧，十日飞电光。自言得赐还，复侍紫极宫。去君五百岁，共会安期生。别后倘相忆，山头吹玉笙。"}