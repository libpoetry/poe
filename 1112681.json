{"id":"1112681","title":"春日偶题四首","dynasty":"宋","author":"张耒","text":"漫漫东风百草长，夭桃如笑柳如妆。惟凭酒作青春敌，收拾风光入醉乡。隔屋桃花暖斗妆，好风时有过墙香。满园芳草无人种，何事春来特地长。舍北小桃才及肩，可怜枝弱苦花繁。黄昏雨急东风恶，惜尔不禁春夜寒。白首伤春一老翁，预愁寒食过春中。下帘数点黄昏雨，一霎轻寒青杏风。"}