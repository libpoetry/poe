{"id":"1219243","title":"题桐华烟卷","dynasty":"元","author":"郑元祐","text":"桐始华桐花，开向荆溪之水涯。溪声长绕孝侯庙，桐阴尽覆吴生家。吴生家藏烧墨法，传自李潘久益嘉。瓦沟爇膏火，蕴灺穗结葩。日扫桐花之烟三万石，鬼物守护无疵瑕。千杵万杵白兔臼，麋鹿捣胶无夜昼。制成龙香古圭璧，玉刚金精石同寿。奚老然松松化石，潘痴坐井井裂甃。二子却扫桐花烟，生也与之谁后先？墨成飞上通明殿，红云一朵捧宫砚。试之漆黑劳磨研，吴生姓名等潘李，肯让诸蒲先著鞭？"}