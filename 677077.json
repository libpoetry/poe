{"id":"677077","title":"赠别吴正子","dynasty":"明","author":"李流芳","text":"华屏山头月初上，喜子能来共村醠。河西桥外雪片飞，愁子冲寒匹马归。忆昨丰干初见子，向我喃喃情不已。欲扶风雅回波澜，不为区区念桑梓。君不见丰溪村中十万家，朱门粱肉纷如麻。吴生闭门守四壁，百城万卷徒相誇。囊空不肯留一钱，好客时时沽十千。腰间湛卢脱手赠，匣里自保朱丝弦。我今别子行复东，扁舟直下随飞鸿。新安江清钓台矗，此时念子心忡忡。吁嗟乎吾侪意气岂轻掷，一腔虽丹双眼白。君看世路皆悠悠，别后头颅好珍惜。"}