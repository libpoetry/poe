{"id":"835504","title":"百字令 戊申元宵，赠陈甥邓婿","dynasty":"清末民国初","author":"王闿运","text":"镫喧月静，好元宵景色，绿梅香透。玉镜银阶千万影，箫管曲长催酒。夜已三更，花迷五色，换烛添香又。记曾寻句，六街春景如绣。恰是月转回廊，照星星华发，年光非旧。旧日儿童今老大，憔悴青衫短袖。斫地休歌，恼人无寐，此夜真孤负。忘情一笑，依然傍花随柳。"}