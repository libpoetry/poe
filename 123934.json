{"id":"123934","title":"寄题宫师相公宴息园","dynasty":"宋代","author":"宋祁","text":"相公纳衡枢，卜筑来东里。恤他匪足尚，自适乃云美。中园兴夷爽，薄言谢朝市。壤石非远迁，松竹皆故蒔。绛蘤谢游轩，素波鸣禊戺。遐苍眺京隩，侧缥抱嵩趾。畦塍互演漾，灌薄纷靃靡。崒崒相向山，溅溅自流水。高云靡还期，冥鸿无慕理。公时挟胜想，朅来遵逸轨。逢觞即陶然，坐树亦欣止。冲情舍天倪，妙歌怯物类。挥金屡空镒，爱客辄留屣。式俾卫公寿，弗取安石侈。有守卧淮壖，聆风竦予企。他日果西归，角巾望松梓。"}