{"id":"743048","title":"由岫云寺后登山行四里至龙潭","dynasty":"清","author":"赵怀玉","text":"流泉不知处，但觉声在耳。稍盘过上方，泉出绕屐齿。澄潭如洗盆，一泓长见底。曾闻故老传，潭实今寺址。神龙喜听法，风雨向夕徙。小亭峙其旁，周遭遍桃李。沾衣湿苍翠，映面半红紫。晴烘午云热，明濯暮霞绮。山僧汲泉烹，茗碗颇能理。经春未见花，偶乐可忘死。下岭仰见星，烟昏寺钟起。"}