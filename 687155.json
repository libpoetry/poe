{"id":"687155","title":"盘谷八咏 鸡山晓色","dynasty":"明","author":"刘璟","text":"何年天星下，化此金鸡峰。峨冠耸危石，翠羽森长松。旋如展翎翅，峙如决雌雄。初瞰接曙色，姿味多奇踪。虽无司晨唱，晦明若先容。谁将翚飞搆，来此披蒙茸。临窗契玄理，晤言怀宋宗。振策陟龟峰，极目散烦襟。扳萝越巘崿，观奇拥嵚岑。气和濯柔荑，景淑悦鸣禽。淡薄白日辉，游漾轻云阴。予情亦何欲，物理谅可寻。芳菲三春意，赑屃千年心。持此较贞脆，因之寄知音。北坞邃且深，山峻路迤?。松林积空翠，灵□□盈耳。忽疑风雨交，溟渤惊涛起。初喧或乍息，翕绎互宫徵。咸池激清波，牙期聆流水。铿浤信奇音，浩荡绝尘涘。长啸列禦寇，云车奋高轨。开轩临西野，禾稼盈我眸。西冈度微风，高浪涌崇丘。扬扬翠云起，滚滚清澜浮。虽无乘槎事，恍若睹瀛洲。大哉化育功，沛然和泽周。黍稌两穫宜，岁工期有秋。含哺颂帝德，长年乐无忧。源深涧萦纡，合流汇澄碧。参差藻荇敷，萧散蒹葭辟。雁来天宇清，龙蛰暄气寂。濯缨枕长流，刺齿漱幽石。高踪蹑前修，迈志追畴昔。心虚宠辱忘，性达骄吝什。浩歌乐馀閒，邈焉尘外迹。太虚荡无形，夜静境愈现。开窗对三峦，明月皎如练。露华光灼烁，众绿郁葱茜。憩心暂徘徊，飞光疾流箭。悠悠大瀛海，寂寂广寒殿。神仙邈已远，灵药不可见。桂树秋风多，使我心眷眷。长松冠幽石，坡陀成钓矶。境閒众妙集，地胜红尘稀。携壶时一往，垂纶泛涟漪。得鱼已忘钓，对客应无机。澄波碧天影，绿阴西日晖。一身澹无营，万钟亦何为。醉馀步山月，明晨渡来嬉。良田遗子孙，勤俭躬耒耜。牙签积高架，进修饰行止。书窗竹径中，高举远朝市。皋比坐明师，几席罗弟子。清虚见真心，静默臻妙理。济济青衿翔，振振忠贤起。竹花缀嘉实，雏凤徵斯美。"}