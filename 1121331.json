{"id":"1121331","title":"湖山小隐","dynasty":"宋","author":"林逋","text":"道著权名便绝交，一峰春翠湿衡茅。庄生已愤鸱鸢赫，杨子休讥蝘蜓嘲。潏潏药泉来石窦，霏霏茶蔼出松梢。琴僧近借南薰谱，且并闲工子细抄。闲搭纶巾拥缥囊，此心随分识兴亡。黑头为相虽无谓，白眼看人亦未妨。云喷石花生剑壁，雨敲松子落琴床。清猿幽鸟遥相叫，数笔湖山又夕阳。"}