{"id":"192563","title":"谢杨寿卿惠香木拄杖","dynasty":"宋代","author":"李石","text":"夜郎溪中七香木，长身一握如紫玉。向来蛮村已自奇，耻与龙涎鬭余馥。誓将膂力奉君子，度越山岩走穷谷。夫君得此不自珍，要当助我扶衰独。忆昨与君骑竹马，健力随群走黄犊。看看四十老形具，此物胡为苦催促。世间行险岂吾徒，且卧方舟同结足。"}