{"id":"730040","title":"杭州琼花歌","dynasty":"清","author":"俞樾","text":"琼花谓即聚八仙，斯言未定然不然。譬如满山红踯躅，谓即鹤林之杜鹃。将以此说为是欤，西施乃只直一钱。将以此说为非欤，邢尹原不分媸妍。或谓聚八仙有子，琼花无子异在此。恐亦如麻有雄雌，雌者为苴雄者枲。苴则有子枲则无，是亦阴阳之定理。又况物类不可知，区者萌者多参差。八月桂花无一子，四季桂花子满枝。芭蕉之子亦罕见，闽广甘蕉子离离。寻常谷树皆有子，独于斑谷则无之。如以子有无为辨，世间凡卉皆堪疑。又谓其叶有分别，琼花之叶光而洁。聚八仙叶微有毛，此其所论殊琐屑。虎蓟猫蓟等蓟耳，一皱一光竟何说。亦犹山林之民毛，地土使然非有劣。乃今得见琼花图，绘之者傅序者卢。国朝周熙又重绘，两图传刻无模糊。要皆九朵非八朵，竟与聚八仙悬殊。八朵九朵既有别，难云一样如云茶。将毋琼花实仙种，自元以后见者无。陈源弄巧已堪叹，如以鹤颈来续凫。自命程婴唐道士，恐其所存非赵孤。作伪更有金丙瑞，竟以赝鼎充昆吾。琼花之论自此定，谁言莫辨雌雄乌。花下徘徊忽自笑，按图索骥亦未肖。天下之物恶能齐，齐物庄周见未到。自六十茎至百茎，不妨同受灵蓍号。自十五萼至八萼，不妨并入建兰考。栀子之花固六出，而八出者亦自妙。桂树之花同四出，而五出者亦不少。即如雪花本六出，剪水仙人同斗巧。至于春雪则五出，玉戏天公又改造。虽云八朵九朵殊，难定上中下中表。虚烦讨论杨铁崖，徒费咨嗟于少保。宋郑兴裔辨琼花，一异三异苦探讨。独于八九置不言，于意云何人莫晓。老夫欲为花解嘲，前人成见毋相胶。洛以流坤吐地符，河以通乾出天苞。洛出九畴河八卦，八数九数分其曹。要在乾坤之精蕴，能得其一皆足豪。古之琼花九畴数，今之琼花八卦爻。奇偶阴阳天所定，雌雄牝牡物莫逃。雌者有子雄无子，无分裸羽鳞介毛。一奇一偶数既判，有子无子理亦昭。乾坤苞符于此泄，岂一道士权能操。我读尔雅虽未熟，虫鱼草木粗纪录。唐蒙均号女萝类，椵榇同称木槿属。如必屑屑与分晰，安得老圃为我告。何者鹿葱何者萱，孰为苦意孰为菊。芙蓉菡萏今同名，牡丹芍药古一族。古今时异物亦异，未可故见拘碌碌。空山独坐荒榛荆，忽然满眼皆瑶琼。九老未能共谈笑，八公犹幸同年庚。中郎虎贲既近似，玉环飞燕毋相轻。扬州琼花不可见，见此敢谓非琼英。走笔为作琼花咏，佳话应遍杭州城。"}