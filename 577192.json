{"id":"577192","title":"山水图为褚嗣良赋","dynasty":"明","author":"陈琏","text":"昔分符竹知永阳，居民乐业歌时康。环滁况复好风景，醒心丰乐曾尚羊。追游僚友总文雅，紫薇泉上同飞觞。幽谷朝来云气白，琅琊雨晴山色苍。树藏古刹暝烟合，花落三湖春水香。龙蟠菱溪号名胜，林下今谁开草堂。别来俄惊十四载，空有遗爱留甘棠。兴来闲写旧游景，褚生得之喜欲狂。装潢成轴索题咏，新诗赋就情何长。江云淮树恒在目，还忆欧公旧醉乡。"}