{"id":"1107000","title":"妾薄命","dynasty":"宋","author":"王铚","text":"寒闺有静女，十载念远征。命似绛绡薄，身同朝露轻。存心合欢绮，待得机杼成。从来君独赏，讵可卖都城。凭梦欲寄远，旧路春草生。独夜理瑶琴，泪烛剪不明。待谁相应节，要自不胜情。会有不眠者，听此断肠声。少年轻远行，易发同尔汝。红颜望中老，离恨尚如许。妾身异金石，更涉几寒暑。长天谁云广，不见收堕雨。愁来津头望，信绝不得渡。邻妇念幽独，艇子隔溪语。落日下空江，脩烟淡晴渚。流恨满春风，西飞数归羽。"}