{"id":"682646","title":"村庄漫述和赵中丞韵","dynasty":"明","author":"区元晋","text":"茅屋潇潇竹绕扉，千峰岑寂翠成围。每寻丹壑随云出，閒倚孤松待鹤归。馀粟探瓶犹足乐，青钱阿堵羡谁飞。山斋笋蕨休嫌淡，不向何曾博腯肥。江门浦口兴无休，欲向高人问此游。岁远虚堂遗碧玉，春回嘉树忆唐毬。身须不枉三千界，名亦焉求十二楼。案上陈庄清卷在，都将风月薄王侯。晚爱幽堂入径斜，开云种玉祇三家。每从过续看流水，也放清閒数落花。芒屦登山誇赤舄，香粳随分饱胡麻。春来满地参苓长，纵住青门不种瓜。汲湘燃竹是吾堤，信宿渔舟也傍栖。津荇绕矶驯鹿迹，野棠当户听莺啼。青山未老诗常瘦，白发无情世漫低。拟钓寒江霜雪去，短蓑风景倩谁题。呜呜野笛遏行云，千古桓伊几后尘。世外恍逢勾漏吏，曲终如见武陵春。江清鹭羽无凡态，云暗羊裘有旧津。试把逃名按楚调，知音谁是北窗民。细把蒙庄说与君，南柯千丈岂无勋。百年沤沬真何恋，万事尘埃且莫分。诗思独怜潭底影，枕痕谁伴竹根云。春光满目罗浮杖，何处邻翁可共闻。饥饵黄精渴饮泉，了无长物正花妍。蔗浆可办逡巡饮，野老时来信宿缘。秋遍丹厓频倚杖，潮生青濑独移船。清狂可是孤山兴，吟罢梅花伴鹤眠。春晓荆扉也不扃，身閒频借北山灵。坐忘役役从千状，看到玄玄又一经。白发千茎随野鹤，朱弦三奏倚孤屏。何人鼓枻沧波外，更把閒情说醉醒。"}