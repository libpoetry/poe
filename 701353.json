{"id":"701353","title":"海隅真隐","dynasty":"明","author":"黄廷用","text":"禹甸佳山水，仙家此卜邻。烟波随钓艇，霞谷可樵薪。读罢锄云晓，诗成觅草春。息心荣利外，清世一高人。萧散越中客，夷犹海上人。长空飞鸟没，近渚狎鸥亲。倚榻长餐檗，荡舟一采蘋。羲皇今几世，时序不知春。地偏真远俗，性适即娱情。只与碧云侣，曾闻黄犬惊。春花各入意，风竹自成声。前浦深流绿，垂竿芳饵轻。"}