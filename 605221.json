{"id":"605221","title":"六月六日赋寿赵瀫师相公沈夫人","dynasty":"明","author":"张萱","text":"紫阁玑衡重，彤轩宠眷频。仙媛逢设帨，上相复垂绅。花甲初中日，天书再降辰。昔参香案吏，今护宰官身。窈窕宜君子，温柔娱老臣。周祯歌八士，孔瑞叶双麟。曾说金为母，遥闻玉是人。勋华无衮阙，黼黻有针神。内膳桃分荐，宫奁花正新。云軿朝绛节，凤吹沸霞茵。节步悬垂棘，摇珠缀大秦。翠帏团紫气，金屋贮长春。且献西方颂，宁论东海尘。愿言永怙恃，终自愧陶甄。"}