{"id":"814310","title":"将应岁试感怀三首","dynasty":"清","author":"周馨桂","text":"廿八年来未遇时，每逢文战强驱驰。何妨老至居人下，但恨才疏悟道迟。身似野僧归退院，学如山茧作新丝。应将德业追先正，莫复词章斗巧辞。曾逢日者许遐龄，只谓名非厕佛经。未死深惭人已朽，无才每恨笔难灵。敢思科第能登甲，且譬平生不识丁。自此痴聋没馀齿，鸿飞世外托冥冥。平生寂处本无朋，一出衡门便取憎。莫怪交情多冷淡，当思峭骨亦崚嶒。相轻只是文人习，自胜应将故我惩。此去同行须耐辱，头颅老大尚何能。"}