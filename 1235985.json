{"id":"1235985","title":"练川杂诗四首","dynasty":"元","author":"张仲深","text":"风物皆迁次，因循岁月过。清池黄叶满，落日暮云多。蛮海横妖祲，官军荷铠戈。故乡音信断，无路问如何。百年全盛日，海角见风波。潮势秋逾恶，村舂夜有歌。时丰多黍稌，日暮饫驾鹅。幸遇登平岁，搴旗听倒戈。浮世如谈梦，人情似聚沙。一年江海上，千里问音赊。驿路通西市，江声入下砂。客怀无可遣，时复嗅黄花。江深风物异，归计每逡巡。有酒愁难破，吟诗兴自神。枯萑晴似雪，独鹤夜如人。遁世当无闷，行藏一任真。"}