{"id":"108278","title":"题沈伯隽所藏赵子昂墨兰","dynasty":"元代","author":"方回","text":"今之墨兰，山谷之所谓兰也，一干一死。古之兰，根枝叶花皆香，一树而千万蕊。《离骚》曰纫秋兰以为佩，秋兰兮蘼芜。汉武曰兰有秀兮菊有芳。今八九月开，与菊同时。渊明诗曰幽兰生前庭，含薰待清风；清风脱然至，见别萧艾中。东坡诗曰幽兰如美人，不采羞自献；时闻风露香，蓬艾深不见。今之兰，十二月、正月开，若萧、若蓬、若艾，皆枯槁未芽，陶苏诗指屈子之兰耳。然山谷之兰，盛行近世，墨竹、墨梅之外，加以此品，古画谱亦所未有。随时之义一可赋，赵子多能善书二可赋，沈子嗜学好事三可赋。"}