{"id":"829106","title":"将之菲留别僚友二首","dynasty":"清末近现代初","author":"吴妍因","text":"弹指依违十四年，黯然揽镜惜华颠。无多岁月犹漂梗，几许人才得比肩。恋恋已尸微秩久，休休总觉长官贤。明朝挥手乘桴去，碧海青山各一天。椰雨蕉风可久留，佳辰何处索清秋？岂堪炎日煎垂老，亦有骄兵窥上游。去国不期心戚戚，无家转觉意悠悠。几时拨乱归江左，作赋同登庾信楼？"}