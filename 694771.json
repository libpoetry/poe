{"id":"694771","title":"浪淘沙 林见素赴云南宪副过镇远赠予临江仙浪淘沙二词依韵答之","dynasty":"明","author":"周瑛","text":"樽俎识英雄。玉立山嵷。孤怀不与俗人同。一疏汪洋忧国泪，非少非翁。楚水挂烟蓬。路入黔中。青天似念远人穷。有脚阳春行处好，暂尔劳公。夜雨几番情。短梦长更。一壶春酒待君倾。白马不来花落尽，对景心惊。记得旧时盟。鲈脍莼羹。欲摇晚辔听春莺。只恐东山归计早，有负苍生。"}