{"id":"85962","title":"木兰花慢·病翁将耳顺","dynasty":"宋代","author":"刘克庄","text":"病翁将耳顺，牙齿落、鬓毛疏。也惭愧君恩，放还田舍，免诣公车。儿时某丘某水，到如今、老矣可樵渔。宝马华轩无分，蹇驴破帽如初。俘名箕斗竟成虚。磨折总因渠。帝锡余别号，江湖聱叟，山泽仙臞。樽前未宜感慨，事犹须、看岁晏何如。卫武耄年作戒，伏生九十传书。"}