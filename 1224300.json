{"id":"1224300","title":"集贤大学士赵国公王开府庆八十应制","dynasty":"元","author":"揭傒斯","text":"昭代雍熙日，词林赋颂时。紫宸丹诏出，甲第五云垂。裕庙青宫里，王公玉树枝。朝趋陪绮角，夕侍接龙夔。际会真难及，飞腾已在兹。暴公初绣斧，方叔更藩维。霜简惊风裁，天官肃羽仪。还迎代邸入，竟被汉文知。位望跻三少，权衡俯百司。每蒙天黼黻，直许国蓍龟。凤吹广寒殿，龙舟太液池。羽觞春侍宴，玉座夜观棋。德业前贤继，辞华后进推。高情晞广受，馀事拟徵圭。全赵山河富，瀛洲日月迟。九卿看綵服，八帙表庞眉。皇览逢初度，殊恩介寿祺。黄封中使出，玉食尚饔移。国老陈嘉庆，群工播盛辞。礼非前代有，施及老臣宜。福禄何人并，忠贞百岁期。圣心诚念旧，政用作臣规。"}