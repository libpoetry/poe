{"id":"757947","title":"摸鱼儿 七夕忆小池白荷","dynasty":"清","author":"苏穆","text":"渐西风、送秋来也，天涯离思如许。银塘独立无人赏，脉脉此情谁诉。回首处。正月暗、楼阴愁下窥鱼鹭。仙桥已度。算天上人间，都是清泪，并入冷香句。湘云远。无限明珠翠羽，遥遥那见归路。冰魂月魄黄昏后，定记小窗调护。秋且住。莫便把、仙衣轻辟书中蠹。凌波缓步。待一棹归来，盈盈水际，相对话离绪。"}