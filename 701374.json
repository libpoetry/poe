{"id":"701374","title":"送两溪骆太史病告","dynasty":"明","author":"黄廷用","text":"十载词林依玉树，一朝卧病解朝缨。秋风剑佩归时早，水国莼鲈梦里清。花绕潘舆春欲醉，天连魏阙日关情。临行不住东流急，目断閒云江上横。羡君潇洒出风尘，锦调瑶华醉里神。抱病懒为金马客，乞归暂作碧山人。洞中随兴堪寻药，溪上相逢欲问津。漫说息机机易息，更谁日与白鸥亲。"}