{"id":"897954","title":"秋怀十首 其一","dynasty":"宋","author":"张耒","text":"西风吹前林，壮士中夜兴。感此岁月晚，白发来无情。少年读诗书，意与屈贾争。口谈霸王略，锐气虹霓横。天衢白日开，致主皎丹诚。岂怀富贵念，但愧稷契朋。栖迟客淮海，忧患相缠婴。憔悴消壮气，饥寒费经营。心期与外物，易失常难并。萧条为斗粟，贫贱洛阳城。我生亦有命，荣辱复何惊。但惊岁律遒，慷慨怀平生。呼儿致浊酒，长啸视青冥。醉为梁父吟，吟终谁为听。"}