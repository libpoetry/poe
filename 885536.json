{"id":"885536","title":"涉世","dynasty":"宋","author":"许月卿","text":"涉世如溪谷，只宜在浅处。一生如一日，未暮早归去。君不见伟哉男子韩淮阴，往往正坐涉世深。功成身退岂不好，当时何事归不早。人生少年须立事，生我不应负天地。了却君王事便休，去时莫待雨淋头。如今版图半烟雾，眼看流离无限子。取将旧物还君王，襁褓赤子寝之床。青天白日正亭午，归去弹琴鹤对舞。静与贤传不□□，春风吹袂浴沂天。"}