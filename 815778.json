{"id":"815778","title":"伤心诗","dynasty":"清","author":"钱澄之","text":"屈指吴江死别时，孤情此日已全痴。子山漫著伤心赋，孙楚休传除服诗！海外无香回玉树，帐中何术召蛾眉！故园小阁经年锁，花落花开见阿谁！著眼空华一刻徂，苍天何意夺童乌。玉台已碎怀中镜，明月还沈掌上珠！早信灵氛逃大劫，难将因果问浮屠。平生儿女钟情甚，此际黄泉舐犊无？三十年来底事忙，梳头一半已成霜。宵寒被裂山僧绽，病卧药香小竖尝。羡尔渔樵能挈耦，看人儿女喜还乡。飘零莫忆家园事，记得团栾夜绕床！朱颜回忆画堂新，辛苦牛衣二十春。求婿每惭郤鉴赏，改妆宁为鲍宣贫。车裘赠我成游子，甘脆劳卿奉老亲。旧是狂奴今作吏，琴书检点仗何人！书生横负党人冤，寒腊追寻两雪繁。岂为伯通舂可赁，祇闻宾硕壁堪存！鹿车千里共亡命，鱼艇三江莫返魂。每忆谢庭兄弟好，教人何处恨章惇！乱去凌霜志苦坚，褰衣誓死自年年。贞心早兆庐居梦，幽恨难旌节母贤！震泽尸浮通市泣，汾湖诗出万人传。太常一字芳魂慰，列传何时付史编！"}