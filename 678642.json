{"id":"678642","title":"题山水图","dynasty":"明","author":"李孟璿","text":"大江之南多崇山，层峦叠嶂青回环。山中去天不盈尺，我昔与客尝跻攀。凌空直上最高顶，恍然身世非人境。蟠桃子熟近瑶池，船藕花开通玉井。下视群峰列四傍，苍松古木烟茫茫。琳宫梵宇互隐现，丹厓翠壁相辉煌。别来寻常形梦寐，忽见此园无乃是。浩歌寄谢山中人，目送飞鸿去千里。"}