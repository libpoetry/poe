{"id":"224846","title":"舜韶新·晨光射牖","dynasty":"宋代","author":"晁端礼","text":"晨光射牖，新燕子、一一穿帘飞去。露唏鸳瓦，萧瑟风生琼宇。香篆烟消昼永，锁深院、榴花半吐。映绛绡、冰雪肌肤，自是清凉无暑。浮荣何用萦怀，冷笑看、车马喧喧尘土。地偏心远，终日何妨扃户。一枕江南好梦，泛孤棹、轻烟细雨。被数声、幽鸟惊回，砌下槐阴亭午。"}