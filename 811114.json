{"id":"811114","title":"小梅花 秋夜对酒放歌","dynasty":"清","author":"王策","text":"倾一斗。开笑口。天边月逆行云走。左离骚。右蟹螯。狂吟独啸，亦足以自豪。铜芝泪冻灯花死。挂壁宝刀光射水。拍头颅。捋髭须。龙泉太阿，惟汝最知吾。披绣袷。挥纨箑。卿自用卿法。声如钟。气如虹。岂甘郁郁，长作可怜虫。人能著翅马能齧。来犯北风去密雪。上危冈。草荒荒。试拓弓弦，霹雳倒黄獐。马中兔。人中布。世间馀子何堪数。菊花秋。酒新篘。身无俗骨，餔歠亦风流。银河浪阔公无渡。服药轻身真大误。李青莲。王子安。才鬼聪明，毕竟胜顽仙。西园市。列金紫。龌龊谁甘尔。调清平。琴广陵。千秋月旦，知己在旗亭。仙人掌下真州道。柳七还邀红粉吊。发酒悲。亦奚为。月下风前，且自去填词。"}