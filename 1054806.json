{"id":"1054806","title":"送王慎中","dynasty":"宋","author":"黄裳","text":"为贫为仕我与君，失意以归南北云。岂把去留论适莫，岂因得丧悲离合。人是人非春觉梦，物来物去花开落。攀缘一断六尘空，缘至乃施无斧凿。不求脱，不与缚，君期万法无忧乐。不可减，不可增，君期一性无亏成。世人■埴谁知己，不怨不知知不喜。尘萦尝与众凡悲，流转域中而已矣。君之入道人不知，不得已事君不为。天然淡薄日一饭，心机不用如婴儿。闻其风者少当愧，此道亦更清于夷。君归休，白心碧眼非庸流。内观无物四肢堕，性天虚阔阴云收。君归去，晓猿夜鹤无寻处。炉中灵药果谁传，林下老人终共语。何时我向江边来，相从方外幽怀开。长愿为云逐东野，莫教风思生尘埃。"}