{"id":"584328","title":"壬辰三月廿八日","dynasty":"明","author":"黄衷","text":"壬辰春夏交，鲸波荡南海。九舰突虎门，红巾斗明铠。朝火黄湾村，暮壁新造垒。修纆贯姝丽，江濆遍疮痗。讹言顷几至，沴气城市改。近郊在一瞬，病骨抱深骇。群凶冒天纪，法理必菹醢。制置苟机宜，安用竞狙绐。四乡集健儿，行籴救饥馁。丁夫夜登陴，酸风朘肩腿。治世岂无盗，剪戢等肤癗。所以菊坡翁，一麾靖丛蛔。况闻横江徒，效死觊重贿。古来香饵下，事半功却倍。如何城下盟，屡踵前辙悔。老予歌短篇，庶有葑菲采。槿樊随缺补，竹峒斩新开。自爱摊书坐，谁缘问字来。避暄凫在藻，迎晓鹤翻台。试骋江山目，南维何壮哉。遗荣常苦晚，耽胜敢辞遥。古树联青绕，奇峰叠紫朝。意中人落落，尘外思飘飘。风驭东溟上，闲观应月潮。日昃湭班草，年丰罢采薇。幽岩啼促织，浓樾失催归。病骨医功浅，高冠道气微。似闻云里雁，寒近亦低飞。为抱烟霞癖，飞梁绝涧通。动嫌棋作敌，慵愧剑称雄。鱼乐行吹絮，云閒学转蓬。吾庐堪自逸，高荫峄阳桐。"}