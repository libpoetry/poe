{"id":"609144","title":"候调久不得报怀归作十四韵","dynasty":"明","author":"区大相","text":"春辞鸳鹭列，夏阻凤凰城。未果酬恩遇，何阶达圣明。仆臣犹左秩，司驭乃留京。负谤丘山重，移官雨露清。昔贤何惨淡，时论尚纵横。芜没华阳馆，林荒督亢亭。被谗殊乐毅，去国类虞卿。大道如弦直，中怀若砥平。为樗甘置散，处雁愧能鸣。已脱樊笼累，犹存曲木惊。宵光初出草，反舌渐无声。蓟北风烟尽，江南兰杜荣。迎风捐客佩，临水濯吾缨。若见山中桂，应知留滞情。"}