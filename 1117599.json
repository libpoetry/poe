{"id":"1117599","title":"题适南亭呈程给事二首","dynasty":"宋","author":"陆佃","text":"子真仙去学乔松，华宇经营得我公。海近蓬瀛全彷佛，山经楼阁半虚空。一千里地檐前月，九万程天座上风。从此鉴中登望好，却应浑胜水晶宫。参陪初见剪蒿莱，顷刻疏红户牖开。贺老湖光浮枕簟，梅家山色染楼台。翠微已借云根筑，青琐仍供月影来。闻说紫泥追诏近，使星躔次傍三台。"}