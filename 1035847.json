{"id":"1035847","title":"申王画马图","dynasty":"宋","author":"苏轼","text":"天宝诸王爱名马，千金争致华轩下。当时不独玉花骢，飞电流云绝潇洒。两坊岐薛宁与申，凭陵内厩多清新。肉騣汗血尽龙种，紫袍玉带真天人。骊山射猎包原隰，御前急诏穿围入。扬鞭一蹙破霜蹄，万骑如风不能及。雁飞兔走惊弦开，翠华按辔从天回。五家锦绣变山谷，百里舄珥遗纤埃。青骡蜀栈西超忽，高准浓娥散荆棘。苜蓿连天鸟自飞，五陵佳气春萧瑟。"}