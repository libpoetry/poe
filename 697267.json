{"id":"697267","title":"章纳言宗理有事诸陵拉余同谒归赋七言四章","dynasty":"明","author":"胡应麟","text":"壶中何处问三山，辇路苍茫弱水环。雾拥六龙回地轴，云扶双凤出天关。雕梁甃玉丹台净，画栱铺金绛阙閒。五夜灵旟清跸近，萧森风雨落人间。百二河山望未涯，飞流环玉漱云芽。宫悬剑舄长春近，殿拥旌旗太乙遐。古洞藤萝时坠雪，仙源桃李乱飞霞。钧天忽听箫韶度，七日那能记暮笳。中天晴色敞玄扉，秣马平明度翠微。碧嶂巧分千鹫立，苍泉寒擘九龙飞。云霞散彩铺瑶阙，象纬飘光动玉旂。旧识上清童子在，应门犹著五铢衣。突兀玄宫护翠苔，金银随处现蓬莱。乾坤南北昆崙峙，日月东西泰华来。永夜旌旗环帝跸，清秋弦管逐仙台。鼎湖一望龙髯近，欲起轩皇驭世才。"}