{"id":"1252902","title":"灯夕在平陆感旧三首","dynasty":"元末明初","author":"王翰","text":"曾向斜街寄醉眠，燕城回首几经年。风柔广陌灯初挂，云散仙台月正悬。吟笔欲挥诗唾玉，舞裙才动步生莲。而今寂寞扬雄宅，独对长檠雪满毡。海子桥头踏月明，金鱼馆里听箫声。九重灯火连三夜，万井笙歌彻五更。绮陌人归珠翠落，綵云仙下佩环轻。转头已作升平梦，谁信桑田碧海生。佳节相逢处处同，老来无复旧情悰。山城岁歉灯还恶，官舍愁深酒不醲。末路行藏诗句里，故乡风物梦䰟中。夜深孤坐无人语，闲拨炉灰到暮钟。"}