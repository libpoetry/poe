{"id":"1024485","title":"偈颂一百零二首 其三十九","dynasty":"宋","author":"释慧远","text":"一粒红稻饭，几滴牛领血。凭君子细看，我亦难分雪。耕者耕未已，种者种不歇。目望九霄云，谁顾三伏热。秋收政其时，全在要精洁。升合等平分，彼我言词绝。暗室不可欺，吃水也防噎。上人饱法味，道眼能昭彻。归来满钵香，坐断水云舌。金毛恣翻踯，异兽潜深穴。栗棘金刚圈，略不通水泄。百草头边著眼看，七星用处当风截。"}