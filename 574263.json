{"id":"574263","title":"有客赠传神张泽民","dynasty":"明","author":"邵宝","text":"有客来从东海湄，笔弄丹青自得师。囊中二像示我亦草草，我于斯人如见之。溪翁本丰颔，匏翁故多髭。有神乃在髭颔外，予尝得之朝省委蛇时，客之此艺何太奇。客言我先祖，曾荷文皇知。百年貌得几名士，至今海内声犹驰，不才方愧裘与箕。今予为亲归，早卧江南野。有形未能图，有影何须写。君今传我神，谁谓非我者。君归海上超世尘，应将此纸持示人。寻常倘有知我者，谓我今吾真未真。"}