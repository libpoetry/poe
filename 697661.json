{"id":"697661","title":"过南京三首","dynasty":"明","author":"胡俨","text":"扈从身犹健，归来发已皤。山围形胜地，风涌大江波。昔侍金銮晏，今乘画舫过。孝陵松柏茂，云际郁嵯峨。谬忝司成席，逡巡二十年。束书频北上，谢病独南还。一寸丹心在，千花紫诰鲜。长陵望益远，老泪落潸然。金水绕龙河，春风澹绿波。举头瞻日近，抚已受恩多。不负青山约，犹怀紫陌珂。龙盘与虎踞，卜世万年过。"}