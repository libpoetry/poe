{"id":"312378","title":"如此江山·残月","dynasty":"清代","author":"陆恒","text":"分明消尽恹恹样，堪怜一痕无主。愁不禁秋，瘦难成影，耐得几多酸楚。前踪漫数。已负了团圞，休言眉妩。挨到而今，料应灵药亦无补。前身曾做底事，累青天碧海，长伴风露。曲绕肠回，黯拚魂断，险胜银湾遥阻。催残禁鼓。似斜倚薰笼，夜凉凝雾。扶起零丁，有怀谁共诉。"}