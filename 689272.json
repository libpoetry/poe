{"id":"689272","title":"苦寒行三首","dynasty":"明","author":"何景明","text":"天地黯闭塞，冰霜皓崔巍。寂寥高城侧，郁律见古台。烈风夜中起，飞雪千里来。鸟羽沉不施，兽口噤不开。虎豹敛穴窟，蛟龙俱冻埋。六龙衔白日，寒苦光不回。石裂南山下，水结中河流。莽莽北郭外，死骨聚如丘。贫士被毛褐，寡妇无完裯。宁知贵公子，丝竹宴朱楼。方辞白羽扇，更御青羔裘。天风日夕厉，海水不扬波。飞雪被千里，层冰白峨峨。嗟汝穷阎人，无衣当奈何。锦裘长安儿，白马鸣玉珂。象弧插彫韔，射兽西山阿。"}