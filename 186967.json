{"id":"186967","title":"京城苦热·羲和鞭日就地行","dynasty":"宋代","author":"姚勉","text":"羲和鞭日就地行，祝融张伞烧空明。钱塘人家苦逼仄，行立坐卧皆如蒸。清宫水殿山峨雪，夜饮相携冰玉洁。温泉浴罢清风来，太液池边芰荷月。王公甲第连云霄，松泉竹石秋萧萧。龙皮浅沁寒坐客，骊珠直上清尘嚣。天上清凉不知暑，炎热人间徒自苦。亦有江南云水乡，胡不归欤钓烟雨。"}