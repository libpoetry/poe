{"id":"679075","title":"艳歌行","dynasty":"明","author":"章珍","text":"和风散晴霭，冷露晞春阳。步出闺中姝，采捋陌上桑。冶容事窈窕，秾艳飘芬芳。髻拥黄金钗，耳垂明月珰。湘绮以为衣，紫罗以为裳。使君爱青年，下马揖红妆。为言孤凤鸟，欲效双鸳鸯。妾身名家女，夫婿侍中郎。豪气万人上，美躯七尺长。朱门白玉阶，锦鞍青丝缰。尔今在长坂，妻亦守空房。游侠恐相继，能忍容为娼。"}