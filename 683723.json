{"id":"683723","title":"小祇园六绝","dynasty":"明","author":"王世贞","text":"隆福寺西新种竹，啸雨萦烟几万条。野夫昼玩兴未已，夜半来眠竹畔桥。茅斋雨过秋云鲜，一饱匡床自在眠。不用经行与檀施，生来元是辟支禅。藏经阁前四青松，白云顶宿根苔封。自怜霜雪尝应遍，依旧空山作卧龙。绿杨斜馆曲尘丝，也解将情供别离。欲识此中无染处，白莲花在放生池。夹浦芙蓉相映红，拒霜黄菊又丛丛。总为穷秋费妆点，春来色相已成空。清晨手写一函经，舍利毫端已似星。但使有僧能过诵，不妨鱼鸟共来听。"}