{"id":"702400","title":"次河间顾太守双头瑞莲诗三首","dynasty":"明","author":"程敏政","text":"懒将脂粉涴天姿，并倚薰风占碧漪。价抵黄金千未惬，秀钟红玉两争奇。水仙步稳青霞蹙，湘女衣轻白露滋。瀛海自今传盛事，徵书不日为公期。野老惊传得异姿，靓妆骈首照沦漪。暖风拍拍薰初醉，小雨涓涓洗更奇。云幄有情长遣护，化钧随力暗相滋。循良合见丰年兆，胜赏怜予已后期。弹压寻常草木姿，红衣长爱濯涟漪。风前合璧娇难偶，月下连环影亦奇。香远似分三竺妙，根深应受百年滋。重来欲订花神约，碌碌尘中未有期。"}