{"id":"1125351","title":"春贴子 东宫五首","dynasty":"宋","author":"真德秀","text":"薄薄觚棱雪，融融甲观风。晴光挟和气，先到少阳宫。灯市千门月，花时万井春。朝来资善议，犹自问穷民。画堂金榜揭居仁，万物知关念虑深。一点阳和从震出，助成天地发生心。鹤驾通宵入问安，龙墀清晚押朝班。天颜喜见重轮月，春色先回万岁山。济济儒冠萃讲庭，韦编竟日共研精。还将泰象参人事，要使群阳更汇征。"}