{"id":"1131291","title":"王修撰挽词","dynasty":"宋","author":"楼钥","text":"十载频褰刺史帷，名卿风裁映绅緌。庆门共仰联三凤，禁路咸嗟欠一夔。神武衣冠终遂志，平泉花木总成诗。伤心积翠楼前月，斜入栏干欲向谁。贱子何能直一钱，夫君于我独知怜。樽罍谈笑几侵夜，琴剑周旋不计年。此去空悬徐孺榻，重来无复孝廉船。百身愿赎嗟何及，衰涕满襟如迸泉。"}