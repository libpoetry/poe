{"id":"1003304","title":"题魏醇父菊庄","dynasty":"宋","author":"游九功","text":"东篱采采人归来，长歌三嗔书生老。子方青春志紫霄，种菊幽探计何早。一枝可爱况千丛，想应苦吟被花恼。西风浩然天池秋，白露霏空下百草。此时此花抱幽贞，宁衒世间颜色好。日斜寒照萼明韡，霜轻净澈香远到。淡焉见谓山泽癯，渊乎我爱其似道。荒畦野径尤惬性，何似移根伴枯槁。虽知晚节亦何用，为制颓龄聊自保。"}