{"id":"483526","title":"图成戏作此自庆","dynasty":"明","author":"王履","text":"昌黎曾到不能画，摩诘能画不曾到。万秀千奇不出山，秘作深深鬼神奥。海滨野客一何幸，直抵峰尖问苍昊。笑呼二子看我盘礴于其间，石剑泉绅，积翠连天，无乃未了此山之真妙。何如野客负匮揭箧担囊趋，一任山英指为盗。贫儿暴富喜难说，时借长歌写幽抱。不求沈□□□，不用皇甫谧序，草阁蓬窗且结忘形好。有人问道学谁家，待我寻思却回报。"}