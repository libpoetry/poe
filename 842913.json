{"id":"842913","title":"九月二十九夜大风不寐作","dynasty":"清末民国初","author":"陈宝琛","text":"狂风如雷不肯停，中有无数寒号声。又疑控弦万骑下，欲曙不曙甘长醒。去年今日泛舟处，立冬未届昨已冰。大钧失柄五纪舛，不怪四气相侵陵。何辜道旁冻死骨，谁实阶厉天无刑。神州累棋更幅裂，熙熙贺厦宁异情？馀生皈佛恋桑下，敢望身及黄河清？团城松栝日相见，输汝历历金元明。"}