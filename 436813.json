{"id":"436813","title":"汴禅师自斲普照石为研以诗见饷为和二首","dynasty":"金末元初","author":"元好问","text":"寺废瓦不毁，研奇功亦多。已知良斲少，更奈苦心何！挺挺刚无敌，津津润可呵。羽阳陵谷变，冰井字书讹。赠比黄金璞，辞惭紫石歌。遥知玉音在，洗耳俟研磨。点化铅仍见，坚凝铁易穿。何年埋朽壤，此日睹青天。古色秋烟重，哀音夜雨悬。有刀堪切玉，是镜不名砖。佛荫沦空劫，书林结后缘。禅河一勺水，更拟就师传。"}