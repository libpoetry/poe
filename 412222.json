{"id":"412222","title":"遣悲二首选一","dynasty":"近现代","author":"林散之","text":"落日照山邱，四顾但凄瑟。咄咄我故人，云何祸仓促。或以言招尤，或以刚则折。致使千金躯，惨流一地血。多才世所忌，乱世祸尤烈。智者未肯愚，巧者安能拙。在汉杨修死，在晋陆机杀。物理其或然，千古悲同辙。嗟嗟余之心，肝肠已寸裂。宠辱五两风，恩仇三更月。哭君知有谁，忍泪不能出。"}