{"id":"904193","title":"次韵德孺晚菊","dynasty":"宋","author":"李处权","text":"屈原作离骚，采菊飧其英。渊明赋归来，径荒菊犹荣。此物有至性，名因君子成。岂知时节过，不顾霜露凝。岁华易晼晚，芳物随凋零。艳色始独秀，馨香自孤清。花似时美女，俗恶空娉婷。由来品次定，横议那得争。公如醉翁贤，雅好违世情。三喔复三绕，莫逆如友生。泛之黄金杯，愿言制颓龄。更呼门下士，哦诗同倒倾。"}