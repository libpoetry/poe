{"id":"766796","title":"画屏秋色 感旧","dynasty":"清","author":"佟世南","text":"独自倚阑角。叹病起、满眼秋光萧索。塞雁初来，天长地远，锦书难托。此际总相逢、已误了西楼旧约。那更腰肢如削。镇长日多愁，梧桐叶坠，渐渐西风做冷，越罗难著。飘泊。非关情薄。被巫峡、雨云迷却。翡翠香销，胭脂红淡，相思都错。往事不堪提，正少年输他行乐。日晚自开帘幕。江上望归舟，但见夕阳照处，滚滚寒潮初落。"}