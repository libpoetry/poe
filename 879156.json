{"id":"879156","title":"贺新郎 其二十六 再用前韵","dynasty":"宋","author":"刘克庄","text":"放逐身蓝缕。被门前、群鸥戏狎，见推盟主。若把士师三黜比，老子多他两度。袖手看、名场呼五。不会车边望尘拜，免他年、青史羞潘母。句曲洞，是归路。平生怕道萧萧句。况新来、冠敧弁侧，醉人多误。管甚是非并礼法，顿足低昂起舞。任百鸟、喧啾春语。欲托朱弦写悲壮，这琴心、脉脉谁堪许。君按拍，我调柱。"}