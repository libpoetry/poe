{"id":"532898","title":"中宿山歌","dynasty":"明","author":"黎民表","text":"中宿之山如积铁，两岸临江不容笮。回波撇漩恐行人，峭石惊湍难桂席。土风虽恶山水奇，丹檐绛宇横江湄。福庭七十传孔记，牺尊千载经秦时。猿猴喜客掷山果，木魅窥人攒翠眉。阳开阴闭在顷刻，神凄气凛令心悲。我游万里常经此，岁月崩奔逾四纪。宝玉应留沈宋诗，黄钟不见轩辕子。矫首尘踪欲卧游，此山安得轩窗里。"}