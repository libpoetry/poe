{"id":"575882","title":"过隋宫故址","dynasty":"明","author":"孙蕡","text":"伊昔隋家全盛年，周陈部曲按三边。端门彻夜笙歌合，琪树经春锦绣缠。经春锦绣何摇漾，别有迷楼九霄上。连拱飞甍次第开，朱帘绣柱森相向。楼中美女花葱茏，写翠图黄映晓空。璧月琼花新态度，临风结绮旧丰容。碧山萤火光于电，更傍沉香山底宴。窈窕清歌来梦儿，轻盈妙舞莲花旋。行乐还来烂熳游，天京移跸望扬州。高起离宫连凤阙，斜穿汴水入龙舟。龙舟锦缆映牙樯，玉箫金管切云长。仙禽自蜕葳蕤羽，野鸟还为鸾凤翔。棹歌杨柳春风晚，扇影芙蓉秋露香。芙蓉秋露香飘玉，台榭俄成走麋鹿。翠华梦断雷塘路，铁马声喧太行麓。辽东浪死鬼啼道，马上夜游谁度曲。燕泥时自落空梁，庭草无人随意绿。繁华堪羡复堪怜，高冢麒麟若个边。古路斜阳悬木末，寒鸦流水绕村前。荒基远对唐陵树，断碣犹存大业年。往事悠悠谁与共，临风为尔一潸然。"}