{"id":"1160159","title":"晚岁登武陵城顾望水陆怅然有作","dynasty":"唐","author":"刘禹锡","text":"星象承乌翼，蛮陬想犬牙。俚人祠竹节，仙洞闭桃花。城基历汉魏，江源自賨巴。华表廖王墓，菜地黄琼家。霜轻菊秀晚，石浅水纹斜。樵音绕故垒，汲路明寒沙。清风稍改叶，卢橘始含葩。野桥过驿骑，丛祠发迥笳。跳鳞避举网，倦鸟寄行楂。路尘高出树，山火远连霞。夕曛转赤岸，浮霭起苍葭。轧轧渡水桨，连连赴林鸦。叫阍道非远，赐环期自赊。孤臣本危涕，乔木在天涯。"}