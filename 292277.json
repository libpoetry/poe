{"id":"292277","title":"花犯·西池探梅，和梦窗韵","dynasty":"现代","author":"张尔田","text":"影横窗，苔鬟翠羽，声声唤春晓。倦蜂频到。怜片蜡红簪，还弄疏照。碎钿满地虬枝古，罗浮仙梦老。惹暮雪、沾香茸袖，黄昏飘冻草。东风岭头恨开迟，孤蓬路、老鹤天寒霜缟。帘底月，依然见、翠眉痕小。年时访、野桥细雨，空怅望、天涯春去了。怕起舞、一声飞玉，凭阑人又杳。"}