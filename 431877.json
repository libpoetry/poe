{"id":"431877","title":"辛卯和九见过以吊治芗及过新居诗相示用前韵奉和","dynasty":"近现代","author":"许宝蘅","text":"牢愁苦语写盈笺，往事何堪说去年。佳节顿教欣戚异，交情不为死生迁。初归向秀惊邻笛，后至宽饶仰屋椽。身世那知真薄命，可怜端遇竟宁前。当年同撷桂枝香，敢以寒虫傲凤凰。卅载交期从此逝，一生事业为谁忙。经过旧馆难回忆，检定遗文更自伤。昔贺生辰今作吊，凄凉我欲废重阳。"}