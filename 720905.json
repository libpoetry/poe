{"id":"720905","title":"风中柳 和孙夫人韵","dynasty":"明末清初","author":"尤侗","text":"郎上长安，怎好说些烦恼。但叮咛、马蹄芳草。自来月下，把泪痕偷告。梦儿中、教郎知道。一纸家书，不觉低鬟微笑。报平安、归期尚杳。金钗翠凤，送香车须早。怕春去、燕残莺老。枫落吴江，一望烟波凝绿。问东轩、谁家茅屋。南窗丛菊。北窗修竹。倚胡床、酒香茶热。渔夫相逢，应许菰芦借宿。扣舷歌、离骚一曲。烽烟满目。荆榛满足。任澜翻、长安棋局。"}