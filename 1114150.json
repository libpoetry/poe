{"id":"1114150","title":"冬至后四日脩供罗汉岩因访丹霞本老成四绝句","dynasty":"宋","author":"李纲","text":"道人眼静绝空花，岩壑萧然物外家。十载闻名今始到，庞公真是访丹霞。篮舆清晓叩禅扉，山路云深翠湿衣。谁家峰头双练瀑，空濛散作玉花飞。碧山深处敞层岩，中有幽人默自参。休指天云与瓶水，烦师试说后三三。岩峦鼎足缭回廊，泉石幽奇草木香。幸有峰前方丈地，可能为筑读书堂。"}