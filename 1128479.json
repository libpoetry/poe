{"id":"1128479","title":"次韵大人待次吴陵邑五首","dynasty":"宋","author":"葛胜仲","text":"待次吴陵邑，身修道日章。兰陔留古郡，花县得邻乡。未即抟扶上，端嫌代斲伤。萧閒文墨外，乐趣问濠梁。待次吴陵邑，优哉阅岁年。凤池疏海角，鶠阁竦城颠。莳药时分颖，栽花自溉泉。新篇谈笑就，寄自鲁邦传。待次吴陵邑，行趋宝婺邦。葱茏连越岫，澄澈泳桐江。八咏风生座，双林月映窗。胜游知不晚，官履欲飞双。待次吴陵邑，常安揭小轩。祗从支遁隐，不问景纯言。颜巷居多乐，陶庐似少喧。朝歌屈虞诩，清切未殊恩。待次吴陵邑，鹂黄报早春。红归花蕾浅，青到柳梢新。穷约那趋俗，虚缘自葆真。荣枯多反衍，坐笑党频频。"}