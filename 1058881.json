{"id":"1058881","title":"考校同文馆戏赠子方兼呈文潜","dynasty":"宋","author":"晁补之","text":"二十年来曹子方，新诗曾见未能忘。多才善戏称物芳，吴娃席上呼作郎。瞥然何许岁月长，只今未老毛发苍。自言逢掖非昔狂，传经华阴夫子堂。何曾骑马身挟枪，诏随上将西击羌。董蒲跗注谓我臧，夜行马顿饥无粮。鼓鼙惊谷骑卷冈，吏呼为微醉在床。前锋奄至灵武傍，中坚反后无敢骧。城开三日牧蔽隍，百驰载笴千橐装。旌旗立垒乌鸟扬，还军不省一矢亡。坐师无获劳不偿，铙歌入奏虚锦囊。秋风鲈鱼思故乡，锐头宜董鹳鹅行。得官犹领万骕骦，王城对巷如参商。那知连月居兹房，称多量少非我王。群公古镜悬秋光，闭门饭饱庭叶黄。秋盘登兔官酎香，吴音讹变杂秦凉。令壶老柏笑覆觞，淹留平日梦欲翔。得君可乐殊未央，人生倾盖何所望。结交松柏要冰霜，中天号出玉玺章。青骢御史腾康庄，归期屈指未可忙。闻君况有梦虺祥，生女不恶嫁邻墙。扫轩留客具酒浆，与君更约城南张。"}