{"id":"556718","title":"还至别业五首 其三","dynasty":"明","author":"宗臣","text":"结发游艺林，翩翩二三子。闻我返田庐，亦复来相视。峨峨切云冠，跄跄东郭履。入门将我衣，叹息伤情理。长跽前谢客，故人心乃尔。昔者远行迈，悠悠三千里。寒暑忽以流，眷念桑与梓。况我同心者，怆凄何能已。客请勿复叹，主人聊唯唯。堂上列旨酒，堂下荐嘉鲤。今日乐且乐，欢娱从此始。"}