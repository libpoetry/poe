{"id":"1116578","title":"次韵郑介夫二首","dynasty":"宋","author":"苏轼","text":"一落泥途迹愈深，尺薪如桂米如金。长庚到晓空陪月，太岁今年合守心。相与齧毡持汉节，何妨振履出商音。孤云倦鸟空来往，自要闲飞不作霖。一生忧患萃残年，心似惊蚕未易眠。海上偶来期汗漫，苇间犹得见延缘。良医自要经三折，老将何妨败两甄。收取桑榆种梨枣，祝君眉寿似增川。"}