{"id":"579588","title":"梅文渊南还病目不及送因书此遗之","dynasty":"明","author":"江源","text":"吾兄复命归南台，自叹病目不能开。邂逅无因一饯送，都城祖席孤离杯。百年会合知有几，红颜白发恒相催。浮世难逢此开口，不但离索令心哀。临岐顾我良独厚，议论慷慨开余怀。已而揖我便分手，苍忙上马扬鞭回。伟矣源清老乡友，卓哉敦实真吾侪。千里烦君一致意，情长纸短书难裁。钟山淮甸青且碧，锦囊赋咏多佳哉。南都十月想已到，好音多寄双鱼来。"}