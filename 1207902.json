{"id":"1207902","title":"己未行","dynasty":"元","author":"范梈","text":"二年六月己未朔，京城五更大地作。卧者颠衣起若吹，起者环庭眩相愕。室宇无波上下摇，乾坤有位东西却。自我南来睹再震，初震依微不今若。昨朝展席坐堂上，耽玩图书静无觉。堂下群儿又惊报，方馔饔人丧杯勺。栉者仓皇下床榻，门屋铿锵振铃铎。祇今犹自腾妖讹，旦暮殊言共郛郭。大家夜卧张穹庐，小家露坐瞻星落。焉知怪变不可屡，安巢尽有南飞鹊。昔闻上帝忧瀛洲，亲敕巨鳌十二头。特为群臣举首戴，万古不与水东流。岂其九州亦类此，此事或诞或有由。上帝甚神吾甚愚，戴者勿动心优游。"}