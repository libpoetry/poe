{"id":"1109368","title":"蒋沙庄居十首","dynasty":"宋","author":"刘弇","text":"他日蓬蒿地，吾庐瓦数沟。井泉甘胜乳，庭竹冷先秋。村落时情淡，田畴岁计优。荆扉轮日掩，最喜近松楸。黄岭虹腰抱，鳌山食案横。中非避世士，稍亦畏时名。傍晚浇慵酒，寻春濯足行。鸡雏娇底死，犊子健能生。翳翳柔桑活，辉辉野水宽。艺蔬苍芥甲，延客白蒲团。点缀花粘蔓，稀疏粉束竿。家风才茗饮，一室听冰寒。软滑香籼颗，肥长紫蕨苗。盘餐殊不恶，邻叟亦时邀。潘岳萧条鬓，陶潜颉颃腰。巢枝得安稳，万物一鹪鹩。晴屋鸣鸠妇，春陂翳雉媒。堮头甘野蔌，锄力到陈荄。掠水千艘健，横风一笛哀。最怜双白鸟，解事等閒来。十里蛇原近，宜閟一亩金。乱酲眠暗术，娇碧拥云林。早晚归欤计，因循愧此心。江南吾土乐，应得慰消沉。松种龙蛇子，栽培近著行。有时窥北榻，不日暗东冈。泪落终含韵，轮囷未竟长。故应容足地，投老慰荒凉。羊栈鸡埘接，蔬畦麦垄傍。蜗涎书老壁，苔阵涩高厢。家有青缃学，儿传急就章。未甘骑瘦马，跳蚤事乾忙。名愧周繁弱，材非鲁孟劳。蛙仍当鼓吹，径任没蓬蒿。紫芋新厨味，黄枨馥鲙刀。业诗何水部，耽酒阮兵曹。刘宗坟墓国，金水眇萦回。飐飐鸦巢覆，疏疏槿户开。春风持赠柳，腊雪试妆梅。欲识尘埃少，元无俗物来。"}