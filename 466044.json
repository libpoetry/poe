{"id":"466044","title":"蝶恋花 和彦威丈二首","dynasty":"当代","author":"王蛰堪","text":"碧隔窗纱烟似语。午梦惊回，影暗斜阳树。渐觉哀蝉如泣诉。酒边谁会伤心处。毕竟芳时留不住。一夕春归，红紫都无据。次第霜寒堪闭户。小楼依旧听风雨。乍觉芳期轻又去。叶落空阶，犹似离人语。酒酿愁丝千万缕。孤怀坐对西窗雨。倦倚危栏凝睇处。望断天涯，总被群峰阻。客里光阴惊过羽。明朝花事知何许。"}