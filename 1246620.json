{"id":"1246620","title":"过秦楼","dynasty":"元末明初","author":"刘基","text":"暖日蒸红，浓烟烘黛，又过一年春半。鸾啼镜掩，桂老蟾孤，芳草为谁如剪。何处燕子飞来，入幕穿帘，似曾相见。问前朝王谢，风流安在，雪消冰泮。还记得、翠幄笼花，琼阑搭柳，鸣佩响和清管。圆光易缺，急景难追，回首梦迷天远，绿□青蘋是他、玉树亭台，金莲宫苑。且高歌对酒，趁取韶华未晚。"}