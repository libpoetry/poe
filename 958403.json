{"id":"958403","title":"至金溪与康功","dynasty":"宋","author":"郑刚中","text":"客子远羁栖，天寒夜幽独。拥被荐孤枕，感叹不自足。念与公平时，书卷共灯烛。事业志远大，可但慕爵禄。騕袅头不垂，果此先喷玉。骎骎官职场，意气已神速。我方坐困苦，一命线相续。盗虽哀王粲，屡作砧上肉。屋庐化飞烟，瓶盎无储粟。岂不邻北阮，分者谁半菽。今兹寻友朋，惭甲生面目。波涛岁云暮，正作垂翅鹄。公无遂独笑，忍听穷途哭。"}