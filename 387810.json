{"id":"387810","title":"高阳台·风叶欺蒲","dynasty":"清代","author":"樊增祥","text":"风叶欺蒲，露丛争笋，粉墙低簇灵萱。花箭抽时，淡妆人在雕栏。楚衣迟结黄金佩，料红栀、羞占王前。甚青罗、裙带添长，未解留仙。绛纱不款昭华住，问香阶凤爪，今为谁妍。背立薰风，无人障扇同看。雨中独卧忘忧馆，把瑶华、分付青鸾。祝花枝、长好长红，两处平安。"}