{"id":"873747","title":"诗寄懒翁兼简士特温其原仲致仲昆季","dynasty":"宋","author":"刘子翚","text":"懒翁疏散无与俦，结庵名懒山之幽。萧然杖屦岩壑里，似是当年嵇阮流。云何出处戾初志，束书负剑俄西游。悲猿攀车鹤卧辙，去意勇决谁能留。庵垂铁锁人迹断，破窗鸣纸风飕飕。曳裾我昔翁门客，岂知继踵居翁室。里闾应记往还频，猿鹤乍惊宾主易。尔来庭户已更创，尚榜翁名志陈迹。傍庵小树昔亲栽，凿沼今迁在檐北。我山亭阚旧墙东，此景新成翁未识。遥知捧檄遵归途，摘山官况今何如。书来颇厌作吏冗，俸禄仅可供妻孥。趋庭日一见官长，脚靴手板常睢盱。簿书有程那得懒，却视故隐真蘧庐。寄声频慰吾人望，往时交友皆无恙。鹅峰诸刘更互来，清湖居士时相访。中郎司户又继归，酒社文盟气增壮。我惭浅拙难强陪，每忆翁才真辈行。拂衣早赴竹林期，莫遣移文重前谤。"}