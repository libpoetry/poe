{"id":"621731","title":"过细柳营","dynasty":"明","author":"郭之奇","text":"柳弱阵则坚，军容见诸此。转令弱者坚，将略因可视。孙武鼓妇人，水火咸可使。淮阴将多多，还能驱背水。治军亦何常，一风拂柳耳。俄作步伐观，所向必齐止。俄作临敌思，所前必披靡。令寂闻行声，进退随麾指。宛彼大块吹，枯荣肃以起。云雷动其驰，一气奔远迩。所重心力同，不但军礼始。军礼传于今，谁非介胄拟。权贵慑其心，何必誇天子。风鹤预闻声，全壁安足恃。卓哉坚卧人，当年别有以。试观棘灞中，纷纷儿戏是。"}