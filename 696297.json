{"id":"696297","title":"过泉林得灵字","dynasty":"明","author":"范景文","text":"尘路何缘泼面醒，寻泉独上玉淙亭。澜翻云片吹寒绿，石浸苔花荡古青。景欲并幽延月看，时当绝胜趁秋听。枕流便就林间卧，耳畔潺潺梦亦灵。从来第一数中泠，洗笔题为品水亭。山有专名兼字慧，石因漱润可云醒。响传濑底同人语，涛沸铛中作雨听。好摘蒙嵓花叶煮，茶香泉味总通灵。风閒夜静几曾停，百道珍珠泻玉瓶。溅去潭光铺软碧，招来山色印空青。遥闻互答添松韵，细问深源注水经。妄意飞来峰点缀，一缄书报与山灵。"}