{"id":"1001085","title":"次折仲古避寇浔州韵","dynasty":"宋","author":"曾几","text":"我持十口家，不办一叶船。贼声日夜急，欲济江无边。身虽堕眢井，仰视犹有天。天理傥未爽，偷儿浪垂涎。洗心占罗池，稽首依灵泉。竟以妻子免，百神果昭然。得从浔江游，未断龙城缘。为问米何如，买禾可论廛。向来鱼菜市，十户八九旋。令我喜折屐，喜定翻悲怜。王师静江南，趋者人摩肩。一日百回首，我非强项宣。盛欲径梅庾，不然傍郴连。终鲜孔方兄，留滞等谪迁。尚念吾鼻祖，永怀旧山川。往还武城居，家风到今传。我方寻昨梦，一舸百笮牵。而公下劈箭，如驵骏得鞭。江村索居地，未敢高枕眠。世事公等在，归与有逢年。"}