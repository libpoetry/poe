{"id":"1108271","title":"次韵陈久道秋雨书事二首","dynasty":"宋","author":"刘才邵","text":"寻常秋色高，风力未遽恶。应缘杀气盛，惨淡连沙漠。林枯日向疏，溪断水初落。闲云亦何心，酿雨添寂寞。赖有金兰契，新诗慰萧索。盛意难虚辱，终愧笔锋弱。元知鸾鹤音，异彼藩篱雀。欲泛东篱英，聊庆西畴穫。区区恋阙心，对酒翻不乐。天祸有时悔，妖氛会清廓。萧萧凉气增，发兴殊不恶。长烟拂秋晕，小雨滑溪涸。夜长虫语乏，池冷莲衣落。崇兰媚深静，晚菊甘寂寞。寒姿晓更鲜，芳气初不索。譬彼幽闲女，静饰保纤弱。又如耿介士，逸志卑燕雀。无心竞纷华，何处生陨穫。知君深悟此，高歌写真乐。悠然脱尘鞅，寸田本恢廓。"}