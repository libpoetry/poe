{"id":"432520","title":"燕京杂诗十首","dynasty":"近现代","author":"连横","text":"宝马香车尽日游，看花又上畅观楼。绿杨红杏春无数，一局湖山现十洲。十里芦塘绿湿衣，陶然亭畔醉初归。明朝复作看山计，驴背诗瓢上翠微。樱桃斜畔月如钩，十丈歌声起画楼。管领东风春百里，一时花国拜红侯。金鳌玉蝀倚中天，太液池头奏管弦。夜半軨车空碾月，红墙一角隐秋烟。锦衣璀璨马蹄骄，两部甘陵一旦消。官柳未黄人已去，夕阳无赖象坊桥。西风猎猎雨沙天，镇日摊书拥被眠。赖有素心人慰籍，瓶花茗椀自翛然。四围山色醮空流，隔水清歌起棹讴。我亦偷閒来试茗，败荷残柳不胜秋。吊古伤时且莫论，屠门一醉几黄昏。荆卿已死渐离废，无复歌声起国魂。终贾华年已不群，俗儒姗笑复奚云。他时刻石寒陵上，始信人间有大文。海云瀛月梦中虚，双鲤迢迢慰索居。昨夜子归啼未了，今朝又得细君书。"}