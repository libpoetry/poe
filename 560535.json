{"id":"560535","title":"送徐以源游武昌","dynasty":"明","author":"徐庸","text":"柔丝细出楸塘藕，织绮金梭弄纤手。并刀裁作远游衣，綵线密缝劳阿母。长江万里流惊湍，九月不知风路寒。鲜鳞切鲙若飞雪，鲸饮一吸金壶乾。酒花熏人两耳热，丈夫自古轻离别。侠气曾酬司马志，剑心已副庄生烈。说武昌门香尘飞，问君此去何时归。记行诗就锦囊富，月霞夜夜生光辉。"}