{"id":"742107","title":"游风穴寺","dynasty":"清","author":"吕燕昭","text":"入山不见山，但见古柏树。此柏不知几百千万株，黛色霜皮看无数。高者如立低如赴，横者如卧斜者觑。三三五五各盘踞，当面齐来迎我步。溪转山回见梵宫，老僧导我幽处去。层阁俯碧泉，游鱼乐相聚。修篁杳以深，亭午留宿雾。此时心地忽超然，可惜洞天难久住。长啸谢山灵，行行日已暮。马影乱斜阳，小桥危可渡。沿溪出深山，停鞭时回顾。梦耶非耶心忡忡，天光岚影杳何处。晚烟苍茫平楚流，指点不是来时路。"}