{"id":"691023","title":"闻今上驻跸端州恭纪 原作","dynasty":"明","author":"李云龙","text":"铜柱珠崖日月光，弯弓东望尽扶桑。风云本不遗屠钓，天地何曾外犬羊。失在东隅非汉过，至于南海是周疆。两都父老还跂望，愿得威加归故乡。水上黄龙出负舟，七星环拱待宸游。短衣各自羞从虏，左袒何人不为刘。失在东隅何损汉，至于南海实兴周。东方千骑如云簇，诸将承恩新拜侯。铜柱珠崖氛祲开，扶胥东望水潆洄。风云一旦生屠钓，天地从新辟草莱。永日复明羲叔宅，南风重播九成台。两都父老齐回首，愿上君王万寿杯。"}