{"id":"1119899","title":"次韵前人祈雨未应二首","dynasty":"宋","author":"陈著","text":"交秋苦旱走疲农，惟合投忱地府龙。里社相师凭梵呗，山川无语笑盲聋。忍教地宝罹枯渴，安得天机捷应舂。联日定劳君眼力，雨晴只隔望春峰。龙君非是忍忘农，一敬初终自见龙。雨感通时元有待，天分晓处可曾聋。雷车怒激腾东海，火伞忙收入下舂。我辈报神无别事，请裁佳句勒霞峰。"}