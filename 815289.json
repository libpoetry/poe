{"id":"815289","title":"荆州怀古","dynasty":"清","author":"赵本扬","text":"屈原祠庙枕江波，江草江花可奈何。北渚云阴公子辔，西风露湿美人罗。怀襄旧恨余三户，师弟深愁付《九歌》。迁客何须伤贾谊，才人岁月易蹉跎。倚剑来登王粲楼，楚天寥落望中收。江声近挟黄陵雨，山色遥分白帝秋。寂寞风尘羞枥马，艰难身世付沙鸥。剧怜万古繁华地，剩有长江水自流。"}