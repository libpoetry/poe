{"id":"1048546","title":"和朱尉首夏偶书见寄","dynasty":"宋","author":"韦骧","text":"蹭蹬瓜期失，山城独滞留。驰驱更万态，寒暑过三周。底里繇前固，堤崖懒外修。仅能违吐茹，岂谓足阳秋。所幸偷安佚，兹心在讨求。门阑方事隙，园落见春休。秀色孤花载，晴光隘叶浮。池鱼行有队，林鸟语多羞。芦笋青簪短，丁香翠幄稠。藏身咍野茧，努角笑蜗牛。庭拥芭蕉扇，墙披薜荔裘。清风如远俗，危坐自忘忧。目极山兼水，云飞越与瓯。官曹虽鞅掌，野兴易牵钩。缿绝侵疆讼，阍无覆刺投。优閒为佐局，邂逅得吾流。酒薄犹思共，诗成罔不酬。肺怀非异致，议论讵相矛。受代何辞晚，谋欢且自由。他时遂暌阻，徒尔念英游。"}