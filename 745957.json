{"id":"745957","title":"题王竹屿都转黄河归棹图","dynasty":"清","author":"林则徐","text":"事君宜致身，引疾似诡避。要其心迹殊，贤愚讵同致。或憧远役劳，或畏瘠土累。或遭上官怒，或虑吏议至。其名为勇退，其心实巧利。亦有止足怀，投老初衣遂。泉石祇自高，那问经世事。此皆非君伦，君退盖以义。传家裕经术，夙志在用世。治绩越中彰，姓名御屏记。一擢二千石，再擢观风使。河朔黄流长，安澜岁历四。人言君砥柱，允副宣房寄。谁知荩臣心，幽独自难昧。呜呼习移人，其在河堤吏。纵谙三策施，孰诘百端伪。明察疑烦苛，独清亦众忌。和光同其尘，又岂志士志。闻君立河壖，暗洒忧时泪。督役稽刍茭，废食不假寐。以此劳心神，乃梦竖子二。周任训陈力，敢谓可卧冶。亟谋摄卫宜，以作报称地。吏民徒苦留，归榜疾于骑。河心咽清流，嵩少送烟翠。片帆收白门，但有琴书载。老屋余劫灰，小山上丛桂。无田归亦得，奚用江水誓。九重侧席殷，艰难待宏济。讵许卧烟霞，正资振凋瘵。朝出夕拜官，除书破常例。鹾纲重江淮，上关军国计。积疲几沦胥，盘错要利器。前席咨嘉谟，指陈切时弊。权知即真除，匪以汝为试。责效匪在速，谋远庶可继。单车昨南来，先声动怀畏。人皆为君荣，我闻窃心系。防河固良难，煮海讵云易。所赖本清直，兼能运才智。苟当改弦张，断制必刚毅。人情多媕娿，愿勿徇浮议。上策控本原，补救特其次。要知君所为，定与未流异。我昔亦移疾，自分宜放弃。圣慈曲体之，感极但零涕。与君语进退，使我重歔欷。庶持激厉心，十驾勉追骥。"}