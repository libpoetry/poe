{"id":"1235973","title":"点绛唇 咏海棠","dynasty":"元","author":"张弘范","text":"醉脸匀红，向人无语誇颜色。一枝春雪，犹染嵬坡血。庭院黄昏，燕子来时节。芳心折，露垂香颊，羞对开元月。庭院黄昏，子规啼破开元梦。晚风吹动，似舞霓裳弄。有色无香，好著诗人讽。和谁共，月廊烟重，烧彻兰膏凤。星斗文章，词源落落倾胸臆。十年南北，几度空相忆。把酒留君，后会知何夕。愁如织，一鞭行色，春雪梅花驿。春日前村，一枝香彻江头路。月明风度，清煞西湖句。昨夜幽欢，梦里谁呼去。愁如许，觉来无语，青鸟啼芳树。独上高楼，恨随春草连天去。乱山无数，隔断巫阳路。信断梅花，惆怅人何处。愁无语，野鸦烟树，一点斜阳暮。"}