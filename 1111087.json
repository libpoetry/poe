{"id":"1111087","title":"挽欧阳文忠公三首","dynasty":"宋","author":"毕仲游","text":"夜梦钧天去不还，送车千乘出长安。醉翁亭远名空在，会老堂深壁未乾。墓草荒凉秋日暗，松林萧索晚风寒。北山有石谁能取，四十年名不易刊。少师盛德书生服，居士高名数岁馀。清颍归来人事近，白云乘去夜堂虚。累朝旧籍刊成史，集古新编满载车。闻说使星来已晚，茂陵应复进遗书。冠冕魁梧二府尊，义缘宗社不谋身。生前事业成三主，天下文章无两人。志与经纶埋厚地，道怀正直作明神。未年七十身先退，再使人间风俗淳。"}