{"id":"740297","title":"圭蒙恩复入翰林竹君兄叠前韵儿贺辄叠奉答","dynasty":"清","author":"朱圭","text":"方材宜轸圜宜毂，散樗亦受膏霖沐。车行平地稳栖鸡，巢近高天收野鹜。十年悔不熟读书，一枕何当净揩目。君如退之苦诘盘，我学方平甘鞭扑。布帆无恙到三山，肉芝可采轻九牧。羡君高曦开石渠，坐令玉堂生暖昱。子云口吃颂鸱夷，不能为舌联为腹。偶作刘誓妻孥瞋，深辨颉书神鬼哭。东坡有弟何敢望，太丘必世应知恧。漫夸屋上星蔚然，且听窗前雨渗漉。"}