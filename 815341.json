{"id":"815341","title":"李莼客同年用山谷以双井茶寄子瞻诗韵叠寄三首依韵奉答","dynasty":"清","author":"赵铭","text":"我乡诗老数朱李，梅里并时徵鹤书。看君用意直相仿，光焰欲夺明堂珠。春明雅集洵可图，渔蓑宫锦恣所如。何必挂帆始言隐，身在魏阙心江湖。陶侯绝学继越缦，廿年手仇洨长书。鞭心入微恣幽讨，冥若缒海探骊珠。为文伤命古有诸，岂徒茂陵病相如。红蟫已化素编在，仙魂飞渡来镜湖。吾衰屡婴子桑疾，老去欲焚王寿书。袖中往往得诗简，美人睡起新弄珠。丁香花发春满除，海棠娇艳雏鬟如。迟君不来苦相忆，何日载酒寻杯湖。"}