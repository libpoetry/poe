{"id":"720189","title":"赠张铁桥先生","dynasty":"明末清初","author":"刘献廷","text":"我生燕山下，君住罗浮巅。相去万馀里，苍茫隔风烟。我年三十君七十，南溟绝塞谁通连？金阊忽相遇，会合非徒然。庞眉拄杖指天外，招我把臂谈重玄。我向空山抱幽独，三元厄运遭百六。耳闻沧海变桑田，长安夜听铜驼哭。南来踪迹访遗民，幸遇先生成信宿。先生腰下双青锋，闪烁跳跃如飞龙。自谓十年不曾试，宵光夜冷青芙蓉。延津神物有时合，为我一舞开心胸。君言当年不如愿，未必他年尝健饭。留挂丹房镇鬼魅，跨鹤吹笙从此变。先生画马非凡马，笔走房星自天下。世间骐骥总虚名，王良只向丹青写。写马君所易，写人君所难。清高深稳在闲橛，弩骀蹩躠充衣冠。画马不画人，画鸟惟画鹰。宇内神俊姿，妙手恣飞腾。君自粤东来，探奇几千里。俊物与名山，收贮奚囊里。囊中五岳空嶙峋，忽逢佳士为写真。娄东顾子称同调，虎头龙性谁能驯？与君相对两无语，双眉不点人间尘。肯染春风旧花鸟，位置精神向三岛。我生不识顾云臣，依稀错认丹霞老。典型落落如晨星，万事悲凉付秋草。别君流离迁向越，眼底旌旗互明灭。夺我金庭第九天，翻飞只忆南华蝶。西湖重遇又经春，笈里烟霞别有神。还期遍走齐州地，同作天台采药人。"}