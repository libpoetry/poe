{"id":"700039","title":"写情四首","dynasty":"明","author":"陶安","text":"海船如山风力轻，十朝难得一朝行。少妇颦眉两相语，几时到得豫章城。豫章城边江水清，城中新屋起军营。人人盼望妻儿到，日日走从江岸迎。新人颜色美如花，旧妇携儿今到家。闺中同骂郎轻薄，何不当初等候些。年少儿郎久不归，营中长夜守孤帏。馀粮买得绫丝绢，留待妻来裁作衣。"}