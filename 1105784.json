{"id":"1105784","title":"春日书怀","dynasty":"宋","author":"王之道","text":"野桃经雨烂争华，似促畦丁种早瓜。不见少年閒信马，空怜寒士出无车。泥融近水芹抽叶，地暖依墙荠放花。偶忆惠连春草句，夜来魂梦到天涯。高文知已动天庭，昨日春雷下六丁。济旱会施惟肖雨，举贤先应少微星。行趋北阙形神健，坐对东风醉梦醒。连日暖烟随处好，吴山应胜越山青。"}