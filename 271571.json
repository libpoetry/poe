{"id":"271571","title":"百子令·题望杏楼志痛编","dynasty":"现代","author":"吕景蕙","text":"文星惊堕，问前身是否，玉楼仙吏。慧业几生脩得到，红杏日边曾倚。江夏方黄，东吴拟陆，只觉输英气。峥嵘如此，聪明何竟遭忌。堪痛剑气沈埋，珠光黯澹，寂寂杉斋闭。墨沈淋漓云变化，谁道神龙见尾。嬴博城遥，望思台古，一掬西河泪。楼高休上，秋魂一片无际。"}