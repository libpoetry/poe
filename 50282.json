{"id":"50282","title":"题夏仲昭竹寄陶良伯骥","dynasty":"明代","author":"杨慎","text":"太常胸次潇湘宽，少年爱写生琅玕。白头艺苑更入妙，笔法近追王孟端。两家名藻雄吴下，品题未觉风流亚。一纸能令百世传，两竿不啻双金价。人言画竹非画工，草书结构将无同。谁家高堂名宝绘，徐熙花鸟迷青红。玉人佳兴松江东，寄图索赋随长风。遥知把玩清香里，正是相思明月中。"}