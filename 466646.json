{"id":"466646","title":"丁卯秋旋里观菊","dynasty":"当代","author":"何永沂","text":"七十年差二十年，黄花会盛恨无缘。东篱独步思尘劫，雨冷香凄泪泫然。曾向天涯梦故乡，冷秋何处满城香。西山红叶中山菊，染尽人间九月霜。骨傲香清见性真，英姿历落不矜春。年来已少霜风斗，试看菊园面目新。不称王者此黄花，开遍寻常百姓家。最是重阳秋气爽，一城把酒话桑麻。紫妆绿染比娇娃，金甲银盔射彩霞。欲唱菊城花盛会，也携铁板也红牙。"}