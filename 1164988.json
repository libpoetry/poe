{"id":"1164988","title":"敷水歌送窦渐入京","dynasty":"唐","author":"岑参","text":"罗敷昔时秦氏女，千载无人空处所。昔时流水至今流，万事皆逐东流去。此水东流无尽期，水声还似旧来时。岸花仍自羞红脸，堤柳犹能学翠眉。春去秋来不相待，水中月色长不改。罗敷养蚕空耳闻，使君五马今何在？九月霜天水正寒，故人西去度征鞍。水底鲤鱼幸无数，愿君别后垂尺素。"}