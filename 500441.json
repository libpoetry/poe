{"id":"500441","title":"题柳如庵小影","dynasty":"明","author":"陶安","text":"如庵神医妙天下，后来安有如翁者。我恨生晚不识翁，形神已落丹青写。漆瞳双炯雪髯疏，丰颔童颜意潇洒。丹台玉室本仙流，药圣惊人自天假。宛陵翁季人中龙，相见情怀即倾泻。家藏医书千种馀，奇论名方归取舍。硝黄用少参苓多，指点孙韦闻见寡。乌纱笼发青霞衣，何心朝服金犀銙。蹇驴缓策引新驹，何心云路如龙马。举头自有天为邻，富贵于吾犹土苴。一筇一笠相随处，入眼溪山总幽雅。仆夫喜色望归涂，落日池滨炯万瓦。六丁下取可用方，造化茫茫入吾把。三彭剿除清不寐，霜杵声中剔红灺。丹砂鍊养艳金花，玉露精英挹琼斝。高情追逐羲皇人，岂特馀功及尻踝。还君此图三叹息，两袖天风飒秋野。"}