{"id":"1214777","title":"四时木犀歌","dynasty":"元","author":"黄玠","text":"山有木兮木有犀，其花长秋何皑皑。灵芝三秀书上瑞，曾不及尔常芬菲。初疑师文叩弦发清商，无射应律变四时。又疑女夷司花窃天和，使尔枝格生妩媚。物生根拨真自异，天情岂得为尔私。蟾宫别种万万古，不与草木同凋萎。安得灵风锵然驾鸾翼，与尔上结青云知。"}