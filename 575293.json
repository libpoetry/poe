{"id":"575293","title":"寄黄肇庆","dynasty":"明","author":"邵宝","text":"长歌杜甫诗，怀人渺云树。悠哉两地心，乃不阻途路。我于黄民曹，深识离别趣。民曹去多年，江湖各烟雾。忧怀对高旻，实以天下故。一官分计司，未足云遭遇。堂堂司徒堂，建明盖尝屡。观其章奏间，时出艰险句。极力排权豪，倾衷写贞素。济时挟经纶，谈笑亦兹寓。别来劳我心，如水日东注。昨闻祥琴调，云衢复将骛。信州吴越冲，我驾久停步。所冀承清言，慰我夙瞻顾。汛扫玉山亭，拟坐今宿度。奈何消息稀，令人益生慕。我往君乃来，一会真有数。三复鹅湖书，恨倚前轩柱。迩得肇庆除，报书道应误。劝君行勿迟，南海方勤戍。"}