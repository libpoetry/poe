{"id":"467578","title":"大本经","dynasty":"当代","author":"钟锦","text":"痴增寿减众无多，说法如来鬓已皤。慧命不甘成断绝，转为七佛救娑婆。是转天轮转法轮，世尊人主岂殊伦？一从德位失相配，乃有无边求福人。役诸物与及民胞，所以让王由与巢。悟到难除老病死，家身须发一时抛。见知如实本无偏，一念痴生十二缘。从此彭殇齐不得，兰亭禊帖漫流传。昏篝暗圄锢囚徒，见惯昭昭白日无？我有甚深微妙法，默然不欲语凡愚。"}