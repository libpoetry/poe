{"id":"666651","title":"寄刘士奇王允升戴宗道张时济四同年三十韵","dynasty":"明","author":"薛蕙","text":"衰劣今如许，飘零复在兹。故人多契阔，新岁独凄其。弃置曾谁惜，龙钟亦自嗤。端居衣倍冷，徐步杖仍迟。日日惊腰带，星星叹鬓丝。膏肓危二竖，营魄蠹三尸。枕席祇勤卧，尊罍辄懒持。莺花憎丽景，烟月负幽期。夙昔游燕阙，风流集凤池。朝回青琐闼，宴坐白云司。覆奕邀王粲，听琴狎戴逵。季鹰元嗜酒，公干最能诗。夜对金壶满，朝褰锦帐垂。琳琅光炤烂，鸳鹭羽参差。携手弥年岁，销䰟各路岐。神交犹未隔，心赏遽难追。诸彦名逾振，孤生世所遗。轩裳辞上苑，泉石占东菑。林下开蓬径，墙边树枳篱。山窗盘薜荔，水槛宿鸬鹚。放浪情难尽，跻攀力已疲。积痾真潦倒，壮志稍磷缁。汲汲虚从事，冥冥宁守雌。蹉跎沦散地，驰骋后明时。多病文园老，无媒贾傅悲。丹霄看渐远，沧海竟何之。雅调怀钟子，高谈阻惠施。青萍羞晚售，紫燕苦长饥。不啻伤迟暮，那堪怨别离。茫然万里外，一札报相思。"}