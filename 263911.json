{"id":"263911","title":"沁园春·卿谋","dynasty":"清代","author":"尤侗","text":"有美人兮，携手同行，其乐只且。喜化为蝴蝶，中宵起舞，唤他啼鸟，野店提壶。一唱高山，再歌流水，听者钟期鼓者俞。长太息，曲高而和寡，其信然欤。顾君与我何如。彼天下纷纷安足拘。叹故人千里，远遗端绮，主人仓卒，遽赠文无。蕙带荷衣，倏来忽逝，乌有先生对子虚。开户视，不见其处矣，搔首踟蹰。"}