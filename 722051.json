{"id":"722051","title":"赋为白下禅师寿","dynasty":"明末清初","author":"屈大均","text":"白下归来谒大禅，祗林西近素馨田。谈花乱与天花落，心月孤同海月悬。得法先师为宝镜，求诗弟子是青莲。当轩一树朱薇发，为说无生尽意妍。嗟君鬒发得鬖髿，鸥鸟相将戏水涯。曾遇仙灵多秘怪，未呈文字已才华。六朝僧好无荣国，一代禅高是大家。客至堂前都解笑，不须重举妙莲花。十丈山茶与海榴，枝枝从不与春秋。生憎宝掌空长命，每见湘累欲白头。比兴总超唐手笔，丹青兼得晋风流。杖人高弟真惭我，佛祖丛中不可留。"}