{"id":"275900","title":"百字令·春夜闻雁","dynasty":"清代","author":"李佩金","text":"兰釭花暝，听沉沉莲漏，闲愁如发。况是残宵闻雁语，叫得云波欲裂。秋托芦花，春憎燕子，辛苦关河阔。问君何事，年年来往天末。从道系帛传书，当时塞外，此日何由达。知我凄凉身世感，除是窗前明月。忆弟情深，思亲梦远，泪揾罗襟湿。轮肠宛转，此心能向谁说。"}