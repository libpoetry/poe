{"id":"734963","title":"纪殷仲泓事四十韵","dynasty":"清","author":"申颋","text":"鸡泽有诸生，殷渊字仲泓。其父镇兴安，是为大陆公。战守兼惠养，颇足慰兵凶。嗣昌出视师，剥削以自丰。三日军无食，群怒集贪□。借公灭众口，竟以军法从。渊乃大悲愤，叩阍渎宸聪。帝怒挠军机，欲诛怜幼冲。赦归益自奋，誓洞仇人胸。乃与其兄岳，晦迹混樵农。及闻嗣昌死，瞋目叱苍穹。贼不膏我刃，没齿恨难终。渊力猛如虎，渊才矫如龙。痛父复怀国，恨世无英雄。破产集义勇，移檄会诸戎。当时称大帅，蟒玉荷恩隆。养贼以自固，愚怯羞儿童。遂使失天险，长驱太行东。腥气遍畿辅，千里烟氛红。闻有鼎湖泣，奋袂思遗弓。挥岳将母去，避乱狮子峰。渊乃倡大义，哭庙会黉宫。遂此擒伪官，鼓进讨元凶。有犬突牵衣，长嚎凄以恫。渊时亦心动，众志何匆匆。是时肘腋间，咸与贼众通。当渊哭庙时，贼骑已环攻。从人皆奔散，只身撄其锋。双锷纵莫当，斩刈如蒿蓬。苦战无声援，围合复数重。仰呼天亡我，谁收再造功。身被十余创，日昏叹力穷。遂为贼所获，弃尸泮池中。犬乃逐鸟鸢，僵死卫其躬。乱定收遗骸，兼为义犬封。余每闻岳言，慷慨仰英风。求死孝不得，乃竟死以忠。捐躯在布衣，姓字谁见崇。美新徒有扬，长乐徒有冯。请看义士犬，能不惭仪容。"}