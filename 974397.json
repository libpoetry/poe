{"id":"974397","title":"雪中读诚斋荆溪诸集成古诗二十韵奉寄并呈吴仲权","dynasty":"宋","author":"赵蕃","text":"云埋怀玉山，风断群玉府。霰声欻成跳，雪陈翻已舞。槎牙粲瑶林，突兀森琼户。山差丈人行，鸟绝兄弟语。初看失南东，旋觉迷仰俯。恍疑群仙下，直谓阴灵聚。回沾须萧骚，细著衣褴缕。履穿不能曳，筇冻莫可拄。书窗偶朋会，诗册随意取。诚斋入讽咏，思隐记称许。甘能膏齿颊，清且醒肺腑。讵须割蜂房，底用煎茗乳。非惟雪花同，又并梅花妩。调孤匪相寒，法凛由思苦。想应当此时，有句肯易吐。平明入贺回，马向章台拊。过午下直迟，手映玉柄麈。同僚有同社，久已齐白甫。长别漫长怀，何因似郊愈。风引故能亲，云披禽先睹。"}