{"id":"579574","title":"遣怀次杜工部送校书二十六韵","dynasty":"明","author":"江源","text":"览镜觉发变，饮酒病目赤。四十更七年，老瘦见骨脊。读书才数行，孤寡愧文伯。素无浴沂资，何以学曾晰。仕岂不为贫，廿年强为客。守俸如井泉，虚名颇烜赫。不似无官轻，江湖任落魄。乏此盖代功，万钟亦何益。萦绊未得归，荒此山中宅。成化甲辰秋，将命江浙适。食我者其谁，安得辞此役。北瞻太华高，南顾匡庐碧。何处是帝京，使我愁日积。未毕出使功，何敢念疏戚。每恨四牡迟，苍忙不暖席。相君正崇忧，小臣亦奋激。西北谁劳来，流移未占籍。更闻棘门军，秋屯若戏剧。捐生固其宜，君恩亦岂窄。时事每如此，终夜恒怵惕。况值催督劳，对食未遑吃。奔走当北风，面垢无润泽。曰米敢厌粗，幽并已无麦。欲共实鸿翔，嗟哉少六翮。吾徒将何如，始终保金石。誓不随颓波，但恐负曩昔。"}