{"id":"564796","title":"观梅行次答富春山","dynasty":"明","author":"孙承恩","text":"春山先生性超逸，山水平生好成癖。探奇览胜不惮劳，楚蜀名山遍经历。谢政归来更萧散，天与清缘谁解管。摆脱势利羞醯鸡，寻乐似嫌人世短。朅来复作观梅行，吴岭梅开春正晴。轻衣缓带自容与，閒云野鹤同高情。玄墓山中梅花窟，千树万树难髣髴。玉缀琼铺迷近远，英郁芬芳盛蓬馞。四方上下缟素同，虚明镜里无人踪。人行树间如踏空，十里廿里飘香风。凝霜积雪摇晨曦，霏霏雾霭沾裳衣。万籁沉沉莽寥阒，不知身世将何依。恍疑堕自冰崖里，琼楼玉宇将无是。尘世区区何有哉，庾岭孤山真蕞尔。吾闻海上姑射山，神仙乘云时往还。路通玄墓理或有，灵诠宝诀君曾传。餐吸沆瀣和玄津，酝酿藻思诗清温。言言绝无尘土气，句句尚带梅花春。多君示教感至意，顿豁老夫神志昏。"}