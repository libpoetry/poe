{"id":"1194350","title":"杂曲歌辞 舞马词","dynasty":"唐","author":"张说","text":"万玉朝宗凤扆，千金率领龙媒。眄鼓凝骄躞蹀，听歌弄影徘徊。天禄遥徵卫叔，日龙上借羲和。将共两骖争舞，来随八骏齐歌。綵旄八佾成行，时龙五色因方。屈膝衔杯赴节，倾心献寿无疆。帝皂龙驹沛艾，星兰骥子权奇。腾倚骧洋应节，繁骄接迹不移。二圣先天合德，群灵率土可封。击石骖驔紫燕，摐金顾步苍龙。圣君出震应箓，神马浮河献图。足踏天庭鼓舞，心将帝乐踌蹰。"}