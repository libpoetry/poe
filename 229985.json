{"id":"229985","title":"次韵安抚侍郎劝耕喜雨之什","dynasty":"宋代","author":"度正","text":"田家何所乐，所乐日未曛。男耕而禾稼，女桑而襦裙。面垢落塈涂，目眩湿薪熏。妇子馌南亩，诗人尝云云。使车出东郊，好雨清尘氛。会集诸父老，申之以俭勤。父老歌且舞，未饮意已醺。峨峨欲倾欹，眊眊耸听闻。扶携雨阶上，潋滟泛十分。丁宁付训词，归诏尔仍云。或笑言唯唯，或喜气氲氲。俯首侧玄冠，骈肩望朱幩。通宵好膏泽，绿波涨河濆。轻风扇微和，草木亦欣欣。正也何其幸，连年与礼文。念昔在农亩，备尝辛与荤。朅来充邑官，簿书困纷纷。书生适我愿，端赖贤使君。人苟得所依，何畏乎织纹。感知无以报，茅塞当深耘。"}