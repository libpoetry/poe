{"id":"1144070","title":"次韵仁近客兴二首","dynasty":"宋末元初","author":"方回","text":"阅世纷如起灭沤，可须金羽较沈浮。自知人老宜坚坐，更为春寒倦薄游。羌蹇尚能哦楚些，仪邻不复梦唐楼。载书归老黄山下，待唤溪翁赁半舟。华年君欲隐山村，如我弥当杜筚门。落落筋骸馀老病，奄奄气息仅生存。黄精满谷春苗嫩，丹卝藏山石溜温。足可无求度残岁，自编诗集教儿孙。"}