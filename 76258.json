{"id":"76258","title":"伏中热不可过中夜起坐作诗","dynasty":"宋代","author":"陆游","text":"众星若银砾，老桂卧海底。中夜热不解，病叟推枕起。悲虫号草根，孤萤照野水。树头风急生，喘汗真一洗。追忆总角初，学古颇自喜。祝身愿耆老，常恐抱志死。岂知才术疏，空自凋发齿。功名永无期，禄不饱妻子。归耕力又惫，得粟半糠秕。诗书不可赖，如倚折足几。大儿逾六十，逐食走千里，路途况艰梗，累月书一纸。岂不念归省，屡请辄见柅。幸吾未极衰，汝行姑少止。"}