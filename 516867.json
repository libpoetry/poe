{"id":"516867","title":"馀干舟中偶成","dynasty":"明","author":"龚敩","text":"芦花如雪枫叶丹，石崖细菊花班班。渔翁收钓烟水寒，栖乌哑哑啼夜阑。篙师清晨理轻楫，手把黄芦扫霜叶。白头老父一何忙，两胫崎岖趁朝涉。岸头孀妇啼呜呜，儿犹在乳家无夫。江南地冰最宜麦，纵有耒耜谁人扶。闻道如今一阳复，贺使纷纷相继躅。彼苍回斡四海清，大地春和吾亦足。"}