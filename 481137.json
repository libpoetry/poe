{"id":"481137","title":"钱舜举寒林七贤图","dynasty":"明","author":"高得旸","text":"骚坛逸响何寥寥，作者逝矣谁能招。诜然七子美风度，乃有遗像图生绡。衣冠半带晋秀气，人物绝是唐中朝。想当朝事得休暇，拟采野景归风谣。青骡黄犊踏冻雨，寒驴瘦马冲寒飙。醉鞭笑停以按辔，吟镫戏拍摧联镳。有花多情且少待，寻梅有兴非无聊。此图我尝见十数，高林大树风萧萧。扫除闲冗存简素，吴兴笔老才尤超。方之粉墨巧涂染，奚止天地相悬辽。尚疑高李六君子，当时未见潘逍遥。道同气合志相感，虽旷百世如同僚。画师晚出有深意，况自昔日传今朝。屋梁落月见颜色，妙处不待穷摹描。君不见袁安僵卧寒正骄，王维乃作雪里之芭蕉。"}