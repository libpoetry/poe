{"id":"890043","title":"泛照湖游天章 其二","dynasty":"宋","author":"吴奎","text":"愁霖不肯已，阴结弥二旬。吾游欲及时，秉烛出城门。泛泛一舫航，密坐环亲宾。爽气忽侵袂，重云稍逡巡。俄顷万里晴，鬼魅伏清晨。日光溜水态，照灼无涯垠。轻烟缅以没，微风飙然振。菰蒲动幽响，拨剌惊潜鳞。浮沈戏鸥鹭，荡漾开萍蘋。榜人发棹歌，渔翁理罾缗。激越自成态，潇洒何其真。清辉不可状，野思徒纷纭。弭棹山之阿，行行问吾民。莓苔粘侧径，马足绝纤尘。青溪曲折度，茅屋经过频。川涂斗开阔，夷路夹松筠。右转耸云构，广除砻翠珉。佛殿烁金碧，标榜自玉宸。脩廊盘磴道，等级华堂新。最后敞高阁，扃藏帝室珍。冥心一薰拂，璨璨罗星辰。大哉三圣笔，天纵妙入神。名家数几百，较古谁为邻。山头见塔影，树杪排嶙峋。直上遽登造，爱奇忘艰辛。秋容媚虚旷，蔼蔼扬奇芬。群峰出圭角，万象皆缕陈。森爽翠欲滴，苍茫寒袭人。远心穷碧海，逸兴凌高旻。踌躇下烟麓，盻眄行复询。僧言王右军，遗迹永和春。兰亭有曩基，墨池含漪沦。书室閟灵像，五亭馀圆囷。次第与探历，毕景颐厥因。简累脱纷滓，遗荣终幅巾。逍遥自得场，此节固离伦。愤耻以寄傲，则非吾所遵。凉飙拂脩竹，暮霭起长津。缨佩顾为忝，城郭宜尔亲。回首已遥碧，恍然尘世分。"}