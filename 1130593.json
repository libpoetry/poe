{"id":"1130593","title":"鹧鸪天","dynasty":"宋","author":"韩元吉","text":"雨歇云如隔座屏。薰风摇动一天青。今年五十平头过，又喜清歌洗耳听。浮世事，绝曾经。此生应直斗牛星。且倾田舍黄鸡酒，敢望君家白玉庭。万古光寒太白精。直宜分作两郎星。不然安得难兄弟，先后尧蓂三荚生。霜月冷，斗杓横。老人今夜已齐明。他年莫作郎星看，两两台躔拱太清。"}