{"id":"298423","title":"永遇乐·帘影如丝","dynasty":"清代","author":"庄棫","text":"帘影如丝，如丝疏雨，消遣清昼。润逼衣篝，青紬滑腻，捲榴裙皱。阴浓晕翠，苔深涨绿，休忆落红鸳甃。恁含愁、阑干独倚，泪痕湿，透衫袖。空阶黯黯，谁弹筝琶，相杂深宵玉漏。梅子黄时，满川烟草，风味江南又。更容幽隐，绝无人到，海燕雕梁共守。凭谁晓、晴霁较准，镜螺眉岫。"}