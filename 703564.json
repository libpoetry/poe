{"id":"703564","title":"赠友人十二首","dynasty":"明","author":"释函可","text":"愁生白日恨馀晖，夜夜披霜舞綵衣。莫道梦归全不当，一年一半近庭闱。长读金刚一卷经，经声才罢暗叮咛。生还菽水无他愿，双白看儿到百龄。两世持衡淡有馀，传家只有一楼书。年来方识全无用，那得神仙到白鱼。伯夷大笑入重泉，先代弓裘颈血溅。自是吹篪相和切，又看一雁度寒边。岁岁空看塞雁归，何曾一见寄来衣。遥知香阁无穷泪，出到堂前不敢挥。寥寥几字寄空笺，道是平安泪亦涟。常恐未能痴且鲁，偷将纸笔续残篇。一杯浊酒柰愁何，尽日看天自放歌。衣上密缝还是旧，泪残风裂已无多。含泪题诗不敢悲，春风应见雁参差。山河异昔休轻问，梦里曾经汝自知。独有声音不改初，想当细认泪盈裾。呼儿开阁尘应满，简点当年旧著书。几年灯火伴僧孤，香烬衾寒水一壶。他日鹿门山上梦，又应夜夜到边隅。华表还将老鹤羁，先分一羽莫迟迟。何时把臂山阴道，赠我前朝竹一枝。相知惟我泪难乾，三嘱殷勤晓露寒。便是羊裘容易识，十分珍重钓鱼竿。"}