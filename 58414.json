{"id":"58414","title":"肖甫送至天雄故城因观宋大观五礼碑同赋","dynasty":"明代","author":"黎民表","text":"风吹古城势欲倒，征车北指燕山道。道傍穹碑十丈余，雨剥霜风卧青草。我行拂拭开尘沙，良工独苦咸咨嗟。婉丽似出虞秘监，廓落正类颜琅琊。金薤离披立蛟鹄，赤手欲掣生龙蛇。谁其能此宋令主，千载重操黑帝矩。宫中才人捧砚立，殿前常侍登床取。白麻宣诏赐天雄，署衔纸尾纷华虫。雕镌琬琰勒黄绢，典雅尚有承平风。可惜龟螭半班剥，牧童烧焚牛砺角。铜仙何日去咸阳，花石无踪寻艮岳。停骖啜古不胜悲，况是邮亭把手时。关门令尹逢迎处，更说羊公曾过之。"}