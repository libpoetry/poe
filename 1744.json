{"id":"1744","title":"舞马篇·星精龙种竞腾骧","dynasty":"唐代","author":"薛曜","text":"星精龙种竞腾骧，双眼黄金紫艳光。一朝逢遇升平代，伏皂衔图事帝王。我皇盛德苞六宇，俗泰时和虞石拊。昔闻九代有馀名，今日百兽先来舞。钩陈周卫俨旌旄，钟鎛陶匏声殷地。承云嘈囋骇日灵，调露铿鈜动天驷。奔尘飞箭若麟螭，蹑景追风忽见知。咀衔拉铁并权奇，被服雕章何陆离。紫玉鸣珂临宝镫，青丝彩络带金羁。"}