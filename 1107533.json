{"id":"1107533","title":"田父吟五首","dynasty":"宋","author":"叶茵","text":"去年积潦苦无收，今岁逢人说有秋。未拟香粳供一饱，穇穇新藁盖檐头。夜登车桁昼耘秧，怕说风伤与水伤。历尽艰辛双鬓白，今秋方觉稻花香。老天应是念农夫，万顷黄云著地铺。有谷未为儿女计，半偿私债半官租。记得年时灶不烟，土仓今番绕门边。已占此后无忧色，绿遍村前菜麦田。逢逢社鼓佐丰年，酒熟那逢酿雪天。擘橘煮鸡偿一醉，布衾烘暖抱孙眠。"}