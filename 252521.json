{"id":"252521","title":"生日自祝·空囊无一钱","dynasty":"金朝","author":"王若虚","text":"空囊无一钱，羸躯兼百疾。况味何萧条，生意浑欲失。清晨问喧呼，亲旧作生日。我初未免俗，随分略脩饰。举觞聊自祝，醉语尽情实。神仙恐无从，富贵安可必。脩短卒同归，何足喜与戚。一祈粗康强，二愿早闲适。衣食无大望，但要了晨夕。万事不我撄，一心常自得。优游终吾身，志愿从此毕。"}