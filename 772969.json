{"id":"772969","title":"光绪甲午自春徂夏阖郡不雨农人难于布种心窃忧之仍旧恭迎冈山观音大士入城中是日神甫降而雨大作自午至戌四野均沾非神之赐不及此喜而以诗纪之并酬神惠。","dynasty":"清","author":"唐赞衮","text":"去年苦旱暵，民力嗟已竭。幸早叨神贶，来苏被甘泽。今年春徂夏，炎炎炽烈日。有如病后病，元气讵能摄。方社殚圭璧，夜愁星斗灿。家家插柳枝，鼓声每达旦。市既禁屠宰，厨亦绝薤蒜。迎神冈山寺，涓滴出山半。须臾云忽起，飞雨急如弹。流潦满中庭，檐溜深没骭。一润苏万槁，伟哉神力化。慈悲视众生，不啻保婴赤。感召良有因，惩劝示威德。蚩蚩有何辜，神慈终悯恻。老稚共欢呼，喜气溢里闬。微诚或感孚，齐明郁鬯灌。"}