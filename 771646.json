{"id":"771646","title":"春风袅娜·即席口占","dynasty":"清","author":" 裴维安","text":"倩东风扶住，莫损花枝。新雨过，嫩寒时。看绿底、莺娇定将试曲，红边蝶弱，怕不胜衣。百啭才调，双飞还怯，一种轻盈除画知。急把瑶笺绘春色，传神初解画中诗。留得一天风韵，衣香鬓影空描写，煞耐寻思。空中色，信中疑。柔情宛转，稚景迷离。不管春愁，只除流水，尽牵幽思，都上游丝。休憎轻薄，笑丰姿比并，怅煞镜无蓄影，不驻妍媸。"}