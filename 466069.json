{"id":"466069","title":"忆幕阜山行四首","dynasty":"当代","author":"卢青山","text":"幕阜矜深洞，人家在坳陬。山泉清蟹出，竹末白云流。麂兔穿林逸，鸡雏曳母游。层颠回望处，无限渺烟浮。问路林间子，茫然指万峰。流云山脚下，失径木丛中。听有琴泉响，寻无石栈通。深柴吠一犬，渺渺认村踪。借饮野人家，泉窠可代茶。邻兰起蝌蚪，伴竹隐修蛇。小女殷寻勺，顽儿只吊丫。村头相别处，两两奉生瓜。攀藤跻上坳，万岭抱层飙。遮雨宜松盖，避云入石凹。藏灌多疑兔，停鱼不畏篙。依崖待闲看，忽尔起盘雕。"}