{"id":"118762","title":"三游洞·洞前危径不容足","dynasty":"宋代","author":"苏辙","text":"洞前危径不容足，洞中明旷坐百人。苍崖硉兀起成柱，乱石散列如惊麇。清溪百丈下无路，水满沙土如鱼鳞。夜深明月出山顶，下照洞口才及唇。沉沉深黑若大屋，野老构火青如磷。平明欲出迷上下，洞气飘乱为横云。深山大泽亦有是，野鸟鸣噪孤熊蹲。三人一去无复见，至今冠盖长满门。"}