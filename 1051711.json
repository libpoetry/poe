{"id":"1051711","title":"晨起祠先农道中","dynasty":"宋","author":"彭汝砺","text":"更阑烛花低，呼童起视夜。问夜如何其，露落月未谢。皇帝共神明，朝燕或为罢。多仪礼有敬，少怠刑无赦。今兹先农飨，上意在耕稼。驾言投明起，不敢私安暇。马蹄踏冰雪，雾露湿鞍马。寒林月中影，十里开图画。灯火望坛场，冠裳出次舍。锵洋响金石，馨香纷彝斝。百年礼乐中，万事无杂霸。昏冥久尘土，今日闻韶夏。心知至诚通，自可膏泽下。清风吹菽麦，绿阴密桑柘。人家实仓廪，得以时婚嫁。四夷共安富，兵偃祭类祃。山川百神宁，天子乐无假。敢后秋冬报，还见击鼓御。顾予真缺然，何以补漏罅。尚堪逐农樵，击壤歌圣化。"}