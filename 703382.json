{"id":"703382","title":"送吼万维那慧均典客请佛舍利于栖贤","dynasty":"明","author":"释今无","text":"耶舍当年负铁来，灵光今向七贤开。凭君为走三千里，亲捧祥云到宝台。明珠那可镇沧溟，圣泽南归百粤兴。一自曹溪铃铎后，人天百万更无声。生当末法已违时，尘刹身心愿奉之。布地岂辞头发短，然灯古佛几曾知。如来实相现斯光，五岭从今为破荒。报语石梁须侧耳，莫多欢喜为人忙。"}