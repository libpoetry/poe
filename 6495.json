{"id":"6495","title":"故仆射裴公挽歌三首","dynasty":"唐代","author":"岑参","text":"盛德资邦杰，嘉谟作世程。门瞻驷马贵，时仰八龙名。罢市秦人送，还乡绛老迎。莫埋丞相印，留着付玄成。五府瞻高位，三台丧大贤。礼容还故绛，宠赠冠新田。气歇汾阴鼎，魂飞京兆阡。先时剑已没，陇树久苍然。富贵徒言久，乡闾殁后归。锦衣都未着，丹旐忽先飞。哀挽辞秦塞，悲笳出帝畿。遥知九原上，渐觉吊人稀。"}