{"id":"747774","title":"安园古松歌","dynasty":"清","author":"朱琦","text":"曩闻安园有古松，枝叶秀出柯亭中。根大百围荫十亩，尽收烟翠钟山浓。将军夜宴方召客，火齐磊砢堆盘红。妖姬如花出歌舞，仿佛夹水酣笙镛。老髯冷视在云表，下笑蒲柳差为丛。白鹤厌客亦飞去，绣幕尘积余刀弓。茂贞奉诚遽易主，孤标苔卧冰雪封。君家大父梦得裔，云英万卷卑难笼。卜居喜近青溪侧，佐饮亦有紫驼峰。是时江南方全盛，板桥罗绮繁歌钟。故家遗风久渐变，草树荒落无欢容。秋庐听秋少人到，涛声怒与江流东。落星尽碎堕花雨，戈甲满眼秦淮空。小仓竹多供饲马，北埭风冷号沙虫。千年老梅同煨烬，斧斤岂能赦苍龙。前江后段事一例，水中歌哭烟濛濛。曹司语此尤太息，浮云变灭随春风。旧时园记尚俟考，《北山移文》恼狙公。不如乘醉濡毫画，横障隅坐且学商山翁。"}