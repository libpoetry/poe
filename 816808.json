{"id":"816808","title":"城头月三首","dynasty":"清","author":"蒋士铨","text":"他乡见月能凄楚，天气偏如许。一院虫音，一声更鼓，一阵黄昏雨。孤灯照影无人语，默把中秋数。荏苒华年，更番离别，九载天涯度。清霄定置高堂酒，料得杯当手。弱妇扶持，雏孙宛转，怎及儿将母。遥怜扶杖依南斗，明岁儿归否。穷达难知，团栾最乐，悔煞长安走。去年拜月深闺里，忆我风檐底。一片清辉，三条画烛，远盼泥金喜。今年忆我愁千里，月上天如水。姑鬓成丝，儿肤胜雪，瘦影中间倚。"}