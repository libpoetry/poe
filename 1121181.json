{"id":"1121181","title":"郊行即事二首","dynasty":"宋","author":"林希逸","text":"野店相依门向背，牧童对语岸东西。草枯白见樵成径，木落红随叶入溪。色有浅深峰远近，影无长短树高低。眼前好句闲收拾，归到书窗却自题。老树菌生铺兔目，断蹊泥湿印牛蹄。山僧渡水双携履，野客归村独杖藜。群鸟争枝声上下，孤松夹涧影东西。行吟注意搜诗料，欲近前溪路忽迷。"}