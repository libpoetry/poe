{"id":"701484","title":"粤台怀古四首分韵得幽字","dynasty":"明","author":"黄佐","text":"胜地经秦汉，高台近斗牛。片云浮郁水，孤月满灵洲。事往市朝变，秋来林壑幽。霸图何足问，吾得采真游。歌舞何人在，襜帷此日留。长江涵楚越，远树入燕幽。倾国嗟摎女，提兵忆路侯。绝怜张乐地，斜日下羊牛。对酒烟霞晚，裁诗天地秋。坐闻松籁迥，行爱桂岩幽。大泽龙蛇远，荒台鹿豕游。向来南海尉，辛苦事嬴刘。南武河山在，北窗花竹幽。羲皇吾所傲，秦越尔何尤。紫气通三极，沧波带十洲。悠然阅尘世，高枕白云秋。"}