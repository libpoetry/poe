{"id":"694147","title":"永乐七年春二月九日上巡狩北京越三日至滁阳予率官吏父老郊迎二首","dynasty":"明","author":"陈琏","text":"罕毕前驱辇路长，马随仙杖识天香。明良喜际风云会，士庶欣瞻日月光。羽葆龙旂纷杂遝，金舆玉略倍焜煌。时巡今睹雍熙世，礼乐文章迈汉唐。圣主时巡稽古礼，千官扈从出銮坡。祥云拥驾青鸾引，御宝随车白象驮。四海清宁歌治化，万方丰稔庆时和。小臣何幸逢嘉会，此日思沾雨露多。"}