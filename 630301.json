{"id":"630301","title":"喜枯吟还山","dynasty":"明","author":"释函是","text":"不是怨离别，前途非所知。所忧在吾道，世路安足悲。冬徂春复暖，杳然无来期。桃柳覆曲栏，鸟雀鸣繁枝。对景每独坐，虚堂席毳帏。童子报归人，未语先解颐。相见空复情，掩泪恨去时。丈夫贵肝膈，匪石终难移。岂无众卉芳，乔松古壑宜。千尺映危楼，迢迢与世违。夙志非懒瓒，今昔伤淳漓。口舌畏异同，长贫托海湄。怪石丛高林，益励霜雪姿。"}