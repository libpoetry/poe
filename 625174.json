{"id":"625174","title":"赠何都护","dynasty":"明","author":"梁朝钟","text":"海上有豪杰，居然为世英。高足蹈一世，乡里尤相惊。人谓其胸中，具有九有兵。瞋目为语难，泉奔九河声。吮子收士心，争吏门成城。三度入长安，飘然万里行。石梁与酆邺，海内引足横。犹然伏鹄卵，柝羽弗建旌。丈夫未遇时，负气真难平。辟若天下马，弭辙谁可形。未遇九方皋，沙丘且嘶鸣。出处胡可思，醉歌尔且赓。梅花落残雪，春至枝枝荣。"}