{"id":"116215","title":"效白体赠晁无咎","dynasty":"宋代","author":"张耒","text":"过去生中作弟兄，依然骨肉有余情。青衫校正同三馆，白发东南各一城。君比郦生多事业，我方谢朓欠诗名。想当把酒笙歌里，亦记长安痛饮生。江南岁晚水风寒，铃阁无人昼掩关。过雨楼台宛溪市，新霜松竹敬亭山。不悲仕宦从来拙，所喜形骸绝得闲。山妓村醪君莫笑，亦胜苜蓿满朝盘。关河战国东秦地，风月南朝小谢城。妓乐比君拈不出，溪山许我赌来赢。真珠金线真无比，叠岭双溪亦有声。一事与君宵壤别，板舆时从老人行。"}