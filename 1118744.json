{"id":"1118744","title":"幽居即事九首","dynasty":"宋","author":"陆游","text":"采药鹿门山，钓鱼富春渚。君看此气象，何止辈伊吕。直令终不偶，后人会知汝。亦不妨著书，世世秘囊褚。野寺促晨装，古驿休破橐。虽云行役苦，客子心独乐。家山幸归来，未免叹拘缚。安得万里天，翩然下孤鹤。暮年乞残骸，穷巷事幽屏。晨兴食一箪，有味敌五鼎。终日无再炊，奈此夏昼永。枯肠不禁搅，戒婢罢煮茗。小硙落雪花，修绠汲牛乳。幽人作茶供，爽气生眉宇。年来不把酒，杯榼委尘土。卧石听松风，萧然老桑苧。日铸岁几何，苞苴遍权门。野人求其类，金墺实弟昆。超然高世韵，何独驱睡昏。安得如吾宗，坐致顾渚园。酒能忘事物，不过在醉时。曲糵力既尽，万绪如盎丝。阿堵雅见疏，欢伯难与期。自怜善用短，时诵止酒诗。薰艾割蜜房，荷锄掘吴朮。谁烹弥明鼎，来荐维摩室。厚味不腊毒，上药能愈疾。今夕风月佳，良会不可失。古人在山林，躬自事樵汲。我虽迫耄期，勤慎亦在习。扫地拂几砚，何遽力弗给。却笑杜陵翁，多卧少行立。屏居江海涯，杳杳菰蒲深。俯仰夏令中，泽国正多阴。桑椹熟以紫，水鸟时遗音。偶得一瓢酒，邻里聊相寻。"}