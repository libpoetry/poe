{"id":"820348","title":"八声甘州 己酉正月二十九梦得句「闲杀流莺外，雨榭风楼」是日为亡妇道清忌日日月如流忽忽十年矣倚甘州一阕","dynasty":"清末近现代初","author":"杨圻","text":"一回头往事总悠悠，闲来费追求。算眼穿肠断，花开花落，十度春休。故国春寒万里，昨夜五更头。闲杀流莺外，雨榭风楼。旧日潘郎踪迹，问人间消息，依旧飘流。只年年寒食，海上寄遥愁。正伤心单衣试酒，看铜街歌舞不知愁。家何在，怕听归去，又怕淹留。"}