{"id":"1143841","title":"次韵汪以南教授美康使君新政因及贱迹四首","dynasty":"宋末元初","author":"方回","text":"吾州今岁得儒臣，坐镇浮浇力万钧。月榭风台寻古迹，烟畦雨陇劳遗民。长庚往往诗无敌，子美云云笔有神。老懒未遑致三请，低回祇欲老垂纶。溃蚁狂澜拔地来，日多事变少人才。鼎钟古篆盲谁识，布素轻缣拙易裁。夷甫风流空自命，子山词赋有馀哀。邦侯博雅难酬对，且向筵前覆酒杯。汉廷久已推三杰，鲁国终难致两生。云雨蛟龙真有势，风霜草木易无情。小迟玉玺徵黄霸，定许青门老邵平。勇据皋比作歌颂，依稀駉駜似难赓。石壁峰前旧泮林，新培槐市绿成阴。川流决溃终归海，木德回环会守心。夷轨得朋殊未艾，长谣怀感抑何深。矧伊色笑逢民则，好续当年蹻蹻吟。"}