{"id":"1127606","title":"和安成彭清老五首","dynasty":"宋","author":"彭龟年","text":"山有乔松隰有台，胸中日月太平开。安车不入申公念，祇恐诏从天上来。闭户长吟何水曹，人间富贵九牛毛。博山一缕清香永，馀子不知更几刀。铿锵金石三千首，吐纳云烟四十年。自有山神回俗驾，不愁大尹触吟鞭。里中诸老皆公识，破戒相过问故人。顾我那能来重客，知公不薄少年新。公馀几上诗书乱，事简庭中雁鹜休。乞我新篇洗凡俗，萧萧风雨打窗秋。"}