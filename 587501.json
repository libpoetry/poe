{"id":"587501","title":"周白川都宪考绩四章","dynasty":"明","author":"霍韬","text":"皇国纪纲，振振是宪。显允君子，纪纲是宪。宪是南都，百辟是模。显允君子，百辟是模。显允君子，渊塞直温。忠公励勤，亦厚且仁。忠在帝室，勤在嘉绩。明明明廷，是奏嘉绩。奏绩明廷，圣天子曰。尔旧冢卿，旧有典刑。国无老成，人宜尔是绳。况尔忠清，为国之桢。国桢斯何，狂澜之砥。正人是恃，憸人是诋。君子身世，重轻一世。勉勉君子，考绩万世。"}