{"id":"1218600","title":"戚戚行","dynasty":"元","author":"成廷圭","text":"戚戚复戚戚，白头残兵向人泣。短衣破绽露两肘，自说行年今七十。军装费尽无一钱，旧岁官粮犹未得。朝堂羽书昨日下，帅府然灯点军籍。大男荷锸北开河，中男买刀南讨贼。官中法令有程期，笳鼓发行星火急。阿婆送子妇送夫，行者观之犹叹息。老身今夕当守城，犹自支更月中立。"}