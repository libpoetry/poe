{"id":"1110541","title":"游东塔雨中夜归二首","dynasty":"宋","author":"孙觌","text":"山气濛鸿衣自湿，意行曳杖穿云入。老翠阴森万竹蟠，浮苍潋滟千峰立。邂逅幽寻到萧寺，拊掌一笑掀百蛰。酒醒佛火照黄昏，坐听北窗风雨集。山色凌寒春尚瘦，潭影涵空清可漱。漠漠云行紫竹闲，斑斑雨湿黄昏后。火炬穿林鸟出巢，人语阗门狗窥窦。杖藜有兴会重来，更待黄鹂哢晴昼。"}