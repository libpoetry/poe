{"id":"1211533","title":"和韵三茆山呈张伯雨外史","dynasty":"元","author":"萨都剌","text":"碧桃花落蓬莱宫，银屏甲帐围春风。冰帘卷水玉堂静，白露滴月银床空。仙人夜酌九霞酒，手握北斗倾尊中。梧枝落影凤凰语，幽韵仿佛临苍穹。伐毛洗髓天地老，火鼎夜出芙蓉红。呼龙洞口种瑶草，采药忽遇松间童。茆君自骑一虎去，犹闻珂佩声丁东。武华山人三载别，绿袍赤杖苍髯翁。淮南江上复相见，落日淡淡天无穷。明朝稽首渡江去，楚水清浅银河通。"}