{"id":"1101353","title":"贺欧西湖登第兼呈宏斋","dynasty":"宋","author":"萧立之","text":"去年君上西湖船，白纻如雪春风前。今年君上天街马，柳汁浇袍生色画。人生穷达那得知，宰相正用时来为。爱君负大积者厚，万里转轴辞门畿。蹇予食籍闽州饭，书桉尘深鬓丝短。西风一夜入山城，南雁无情秋梦远。宏斋老师鲁灵光，乞身不许犹周行。老臣政尔仗经济，世道亦复关行藏。零陵千官闲言语，重见笺诗出乌府。瀼西白石渡头船，且唤漫郎听夜雨。一官局束为人鞿，宇宙风物皆危机。短章醉墨江南路，却爱当年未第时。"}