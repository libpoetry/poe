{"id":"125338","title":"蜀地海棠繁媚有思加腻幹豐條苒弱可爱北方所","dynasty":"宋代","author":"宋祁","text":"蜀道天馀煦，珍葩地所宜。浓芳不隐叶，并艳欲然枝。襞采分群萼，均霞点万蕤。迴文锦成后，夹煎燎烘时。蜂蕊迎衔密，莺梢向坐危。浅深双绝态，啼笑两妍姿。绛节排烟竦，丹釭落带垂。童容鄣畏薄，便面到忧迟。媚日能徐照，暄风肯遽吹。惜观当晼晚，留恨付离披。丽极都无比，繁多僅自持。损香饶麝柏，照影欠瑶池。画要精侔色，歌须巧骋辞。举尊频语客，细摘玩芳期。"}