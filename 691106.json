{"id":"691106","title":"厓山大忠祠","dynasty":"明","author":"李东阳","text":"汴城杭郡总丘墟，三百年来此卜居。海内山河非汉有，岭南民物是周馀。行宫草草慈元殿，讲幄勤勤大学书。辛苦相臣经国念，有才无命欲何如。北风吹浪覆龙舟，溺尽江南二百州。东海未填精卫死，西川无路杜鹃愁。君臣宠夺三朝共，夷夏兴亡万古雠。若遣素王生此后，也须重纪汉春秋。"}