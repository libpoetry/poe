{"id":"773258","title":"战澎湖","dynasty":"清","author":"朱琦","text":"五马奔江郑氏昌，一婢生儿郑氏亡。枭雄割据亦有数，铁人三万空撞搪。湖边飞舸弄寒日，白土山前锋尽折。永明年号那可支，夺取澎湖作巢穴。潮头十丈忽骤高，扬旗打鼓亦自豪。貙狼短祚付孽子，吼门喧呼潮又起。五百战舰来如飞，报道官军入鹿耳。海外纳降谁草檄，姚侯深算老无敌。生番杂处思善后，淡水何时洗锋镝。我闻三十六岛形势相钩连，全闽屏蔽不可捐。鸡笼易守亦易失，后来牧民当择贤。"}