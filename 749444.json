{"id":"749444","title":"答子潇询客中消息 其二","dynasty":"清","author":"王守毅","text":"凉风送归云，幽崖委寒翠。故乡深黄叶，银鳞昨夜至。牙筹启锦缄，密蟠珍珠字。读君纸上书，陊余眼中泪。几载订心交，蒋生尤夙契。谁能隔关山，家事代余计。上言何所为，达余双亲意。下言何所为，勖余四方志。贱子苟终穷，负此良友谊。反覆持素书，终夜若梦寐。"}