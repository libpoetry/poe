{"id":"436727","title":"龙门八题 禹门雪浪","dynasty":"金末元初","author":"段成己","text":"峡束洪流起怒涛，乱翻晴雪与云高。徐看行处元无事，小处区区枉用劳。古垒云藏一径微，河山依旧昔人非。贪徵往古兴亡事，不觉城头雨湿衣。云拖残雨敛前峰，翠色寒光溢几重。应有诗人偏著眼，时施膏沐为渠容。云外亭亭耸翠环，天荒地老两峰閒。若教工部尝经眼，未肯将诗誉玉山。山閒草木四时新，一脉清溪不染尘。忽见渔郎惊借问，却疑侬是武陵人。月出山头未数竿，仙人掌上玉团团。瑞光冷射三千丈，绝胜碧莲峰下看。日锁群峰欲下迟，茏葱一片冷胭脂。醉吟著我扁舟尾，画出坡游赤壁时。一曲刘郎发棹歌，欢情未已奈悲何。只今回首空陈迹，依旧秋风卷素波。"}