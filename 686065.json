{"id":"686065","title":"闻岛夷遁归二首","dynasty":"明","author":"卢龙云","text":"几载东征仗钺旄，忽闻候骑报追逃。兵声自足寒群胆，师老何忧长二毛。海外暂宽飞挽檄，军中齐看大环刀。由来干舞夷能格，不信功惟汗马高。如林虎旅训逾精，环海多开骠骑营。选战锋前俱列寨，受降城下渐连甍。攻心自昔谋为上，清野于今策已成。最是君王神且武，远人先尽慑威名。"}