{"id":"434701","title":"咏张宫师二疏东归图","dynasty":"金末元初","author":"王寂","text":"战国事纵横，廉隅初灭裂。强嬴灰六籍，名教寖衰歇。卯金新典礼，蠹简访遗缺。人材就教育，士检敦修洁。贤哉二大夫，梦觉槐安穴。功名我何有，剑首吹一吷。约日俱移疾，乞身良勇决。两宫赆黄金，恩遇顾不亵。送车数百两，祖帐都门诀。冥鸿谢缯缴，天马落羁绁。倒囊促供具，宾族相娱悦。父子以寿终，名声日星揭。人谁不学步，卒莫践其说。寥寥阅魏晋，得一陶靖节。平生腰骨硬，肯向督邮折。后世无问津，风流冷于铁。龙眠以画隐，游意睎往哲。呜呼纸上影，生气犹凛冽。宫师廊庙具，天为苍生设。莫袭异姓封，长揖稷与契。云何眷短幅，摸索墨漫灭。况为山九仞，一篑功可辍。盍睎凤巢阁，姑置鸥歃血。方将荐庙堂，微公孰曲蘖。致君尧舜上，钟鼎载勋烈。归艇渺烟波，晴楼醉松雪。古今虽异时，出处同一辙。款图幸不恶，蚤计正恐拙。两疏傥有灵，抵掌冠缨绝。"}