{"id":"195942","title":"齐天乐·鸳鸯拂破苹花影","dynasty":"宋代","author":"史达祖","text":"鸳鸯拂破苹花影，低低趁凉飞去。画里移舟，诗边就梦，叶叶碧云分雨。芳游自许。过柳影闲波，水花平渚。见说西风，为人吹恨上瑶树。阑干斜照未满，杏墙应望断，春翠偷聚。浅约挼香，深盟捣月，谁是窗间青羽。孤筝几柱。问因甚参差，暂成离阻。夜色空庭，待归听俊语。"}