{"id":"739994","title":"五丁关","dynasty":"清","author":"李化楠","text":"雷风震荡鬼夜哭，壮士奋怒山为却。手擘铁崖两扇开，神工不用施樵凿。美女金牛事有无，天教破险通秦蜀。迤逦峡尽见雄关，关封峡口如泥丸。造化瀜液相缀补，抟沙撄土堆苍峦。我行观山心已厌，惟有兹山看不倦。沿溪翠筱绿沾衣，匝地野花红拂面。良牧有意夸山灵，标题旧迹建茶亭。当年若无霹雳手，至今何人知五丁。"}