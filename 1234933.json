{"id":"1234933","title":"远游篇","dynasty":"元","author":"范叔中","text":"仙人手把金芙蓉，邀我上陟莲花峰。两眼注入沧溟中，浮云遮断扶桑宫。白日西飞恐成晚，驾天五色横长虹。凤凰仪羽备珍彩，欲集不集无梧桐。冥冥杳杳脱罗网，亦有数点南飞鸿。怒鲸崔嵬鼓鳞鬣，浪中琐屑多沙虫。从今唤起人中龙，披虎豹，谒九重。舞干羽，息武功。泰和世上皆春风，是时勒石留鼎钟。左招黄绮右赤松，长歌归去来山中。长歌归去来山中。"}