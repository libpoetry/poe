{"id":"503307","title":"歌行赠李隐逸兼张林二学士","dynasty":"明","author":"王恭","text":"客行清溪上，爱此溪中水。时有溪上人，心期亦如此。溪水东流清复深，扁舟几宿到云林。垂萝飞鸟引行步，野鸟闲云知我心。君家住处如盘谷，四面青山霁人目。五月帘栊鸟外闲，千年松桂霜中绿。溪南溪北几人家，种田牧豕仍桑麻。蓬莱仙洞只药草，武陵流水空桃花。曲堂置酒留清曙，落雪飞花满行路。黄石山中辟谷时，呼?洞里看梅处。日暮寒风吹转蓬，暂时相见未从容。待予谢却龙池客，他日来从兔苑农。"}