{"id":"569232","title":"赋得匡庐观瀑寿华存叔鸿胪","dynasty":"明","author":"王世贞","text":"牛女之间漏银河，欲洗庐岳诸青螺。下飞瀑布九千尺，三峡轰雷听最多。华君自谢螭头直，手制青鞋踏秋色。开先寺前梦初破，恍若钧天奏无射。匡庐先生道偶逢，贻君沆瀣酒一钟。吟罢毫端双白凤，归时杖底一斑龙。只今高卧梁溪上，七十风神愈萧爽。入观能令水月澄，动操如闻山谷响。作书好报匡先生，东海近有王方平。不须夸尽开先瀑，行见蓬莱渐浅清。"}