{"id":"400630","title":"水龙吟 五湖之志久矣，江空人静，悄焉余怀。","dynasty":"民国末当代初","author":"饶宗颐","text":"梦回天际归舟，夕阳正恋登临地。寒鸦坠影，征帆催暝，行人敛避。瓯脱浮家，广居弹指，重楼烟闭。便呼春百鸟，伴人一霎，刚经雨、孤花泪。黄帽何时雾底。听鸣蛙、夜凉歌吹。衣襟浥翠，沙洲雁落，四山云起。强琢春词，愁滋冻草，暗生幽意。怕春风拂瘦，帘钩独冷，剩梅花比。"}