{"id":"697598","title":"卧病省署同邹继甫作八首","dynasty":"明","author":"胡直","text":"气回丹凤阙，春入爽鸠司。曲巷交槐影，长廊挂柳丝。才迂欣散局，地僻得冲规。更有谈天衍，知音胜子期。隐吏非慵吏，官庐当草庐。莺声流枕席，竹影泛巾裾。竟日幽忧病，经年拥肿居。欲寻芳杜去，未敢即题书。椄槢经旬废，亭疑昼亦稀。剧谈松月出，习静鸟声微。扬子玄为白，蒙庄是亦非。惟馀怀土念，长在北山薇。掩阁乌同寂，升堂鹤共迟。乱花封印箧，飞鸟掣文移。公事痴能了，阴符懒未窥。散衙饶暇日，春院绿阴滋。休沐仍居府，閒情日上楼。未能薖轴隐，聊作逍遥游。省内开三径，窗中瞰九州。回看林霭合，可以当冥搜。偶挂乌纱帽，悠然脩竹林。却看青玉署，宁异白云岑。雪后生新箨，风前袅素馨。自非此君意，谁明大隐心。脾病宜蔬食，曲肱良在兹。盆鱼相吻沫，砌草恣葳蕤。坐接青云侣，閒倾白雪词。莫须怀禁近，随处是恩私。韶龄期学道，老去尚迷阳。日恐童心减，年惊旅鬓苍。欲归匡岳去，重使故交伤。未寤人间世，何由应帝王。"}