{"id":"698754","title":"感寓三首","dynasty":"明","author":"徐有贞","text":"阿阁何巍巍，高梁入穹苍。飞梯十二重，宛在天中央。上当北辰星，下见列宿光。清风流绮疏，祥云自飘扬。我时临其上，分明望四方。山河遥郁盘，宇宙何茫茫。威凤去已远，群鸢并翱翔。缅怀轩辕氏，徙倚徒徬徨。结装远行游，驱车北燕路。九月气早寒，河冰已堪渡。朝别黄金台，夕过望诸墓。其人安在哉，风烟宛如故。我欲一吊之，凄然感中素。战国方力争，智士得乘势。出谋契君心，一中如巧注。胡为被谗间，而弗永终誉。况持孔孟术，十往不一遇。虽复逾岁年，何如亟归去。"}