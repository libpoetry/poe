{"id":"770523","title":"天宁寺看牡丹","dynasty":"清","author":"曾习经","text":"流芳迅不停，杪春乃纡馀。盈盈牡丹丛，初日秦罗敷。好色始国风，意行不趑趄。障扇章台街，走马城西隅。入门眼先明，红笑语则无。谁谓惊艳篇，小说等虞初。生物日趋功，爱好理讵殊。想见造化心，以此愚凡夫。年年看花游，未肯自作疏。共同车马尘，谁为达者徒。斜阳经塔院，烈风与之俱。高标兀峥嵘，垩像森模糊。半日温柔中，乃复心胆粗。"}