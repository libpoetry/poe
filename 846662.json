{"id":"846662","title":"喜迁莺 其三","dynasty":"宋","author":"无名氏","text":"霜凝雪冱，正斗标临丑，三阳将近。万木凋零，群芳消歇，禁苑有梅初盛。异香似薰沈水，素色端如玉莹。人尽道，第一番，天遣先占春信。标韵。尤耿耿。月观水亭，谁解怜疏影。何逊扬州，拾遗东阁，一见便生清兴。望林止渴功就，不数夭桃繁杏。岁寒意，看结成秀子，归调商鼎。"}