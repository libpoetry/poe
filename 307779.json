{"id":"307779","title":"壶中天慢·兵火连天，乡音沈滞，分寄渝沪诸友","dynasty":"现代","author":"詹安泰","text":"连年烽火，共飘零万里，乡心绵邈。废社丛祠青白叠，与守春魂一角。鲗墨慵镌，痴云自笑，情事城乌觉。瀑梁飞溅，酿愁如海谁捉。肯信十载词场，听歌呼酒，转眼都无著。甚日收京灵气迸，归管故山猿鹤。咽月凉箫，倚天长剑，去住真难碻。前途珍重，壮怀未许消削。"}