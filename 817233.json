{"id":"817233","title":"移居诗","dynasty":"清","author":"潘奕隽","text":"劳生织路不常居，广厦千间愿总虚。屏迹此心齐木石，安神无梦到轩舆。南阡东陌游非远，纸阁芦帘意尽余。莫笑腐儒家具少，皂厨还有未看书。巡檐徙倚眄庭柯，鸠拙居然占一窠。敢觊逍遥重辟馆，不妨安乐袭名窝。操镘初谢王承福，种树新延郭橐驼。幽兴渐添秋渐爽，退翁心事未蹉跎。"}