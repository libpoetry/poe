{"id":"1163781","title":"题巴州光福寺楠木","dynasty":"唐","author":"严武","text":"楚江长流对楚寺，楠木幽生赤崖背。临溪插石盘老根，苔色青苍山雨痕。高枝闹叶鸟不度，半掩白云朝与暮。香殿萧条转密阴，花龛滴沥垂清露。闻道偏多越水头，烟生霁敛使人愁。月明忽忆湘川夜，猿叫还思鄂渚秋。看君幽霭几千丈，寂寞穷山今遇赏。亦知钟梵报黄昏，犹卧禅床恋奇响。"}