{"id":"807721","title":"一寸金  距亳村不数里有古刹曰敬先庵，庵侧有一高邱，或穴其下乃得古冢，隧涧幽凉，明器怪诡，似是古侯王墓。词以纪事","dynasty":"清","author":"陈维崧","text":"古寺高丘，雨溜松毛土花涩。有破空石甗，呀然如窦，悬崖铁繘，窈然而黑。坏栈盘云仄。鸟窥处、龙湫深极。谁人作、校尉摸金，千载画衣化烟色。隐隐便房，迢迢夜壑，风吼鱼灯逼。问珠襦玉匣，几年耕破，金钗银椀，谁人拾得。牧子频吹笛，惹汉武、秦皇沾臆。唉多时、栾大城荒，徐福归何日。"}