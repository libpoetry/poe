{"id":"431977","title":"茂林居士忆琴百二绝句","dynasty":"近现代","author":"吴玉如","text":"少小青蛾不识愁，相当花叶自绸缪。百年结恨相思子，别鹄分鸾未白头。阶日晴翻红玉佩，春风抽出绿杨枝。千丝密意谁从解，一寸芳心独自持。惭愧才华作庆宵，拥书摘艳宿相招。螺痕酒晕非吾好，不比明珠爱绿绡。津桥送别意如何，每向晴川惜逝波。笑乐常思相见日，试谁强记读书多。钿蝉金凤鄙时装，翠管银笺尽料量。多少痴儿争欲婿，一生知己属吴郎。犹记青庐红烛下，低鬟结愿侍书城。不依花艳惊郎目，卷轴丹黄过一生。轻雷细雨香车共，紫竹林头霁色殊。带月流波光不去，远星隔岸接平芜。依依嫁后诉从来，惆怅兰闺畏母猜。蓦地喜心时自慰，背闻大父说郎才。笼灯就月是疑非，疑梦相逢喜乍归。并坐清宵论细细，言长翻使泪沾衣。十分春色在儿家，秀句吟成月正斜。圆顶碧文洞房夜，关情莫念旧京华。装绵买布爱粗缯，贫日楼居最上层。称意当时胡不觉，剪裁夜伴读书灯。吹绿东风染柳梢，良辰索句事推敲。最耽白石清空思，闲向春窗手自钞。晴云指点觅孤踪，半日轻离意已慵。磨墨摊书春昼事，照帘花影一重重。紫陌华灯试比肩，垂杨几树碧笼烟。雕璚镂玉浑闲事，旧恨新愁不可诠。隐囊斜倚看多时，暖意纱幮月上迟。爱惜春华教莫睡，东风已过海棠枝。诗肠未与世人同，神韵纡余避饾工。若此同心生不憾，琴娘词句绿窗中。眷依日暮桥南路，冰橇冲寒度雪围。江上冻云吹不去，病中为我结毛衣。屏风六曲别床遮，书满床头处士家。不厌高吟成独卧，几回伴剪烛灯花。花气疏寮蝶梦迷，同扪残篆袅金猊。秋千院落斜阳晚，墙外飞红惜马蹄。喜看奇峰起夏云，楼头徙倚薄红曛。远林野色长桥路，几度归来望见君。小园人静多凉思，薄鬓轻衫总不佻。同倚阑干天际望，一棱秋月可怜宵。青春曲子摸鱼儿，枕畔低吟一笑时。解识深恩无隐事，清愁叵奈梦中词。疏钟□韵秋声里，辨鲁疏鱼到夜分。瓦砚藜床相对坐，不轻言笑自温文。儿眉秀彻动人怜，拜佛时依祖母前。病久偏多思子泪，为卿藏去哭儿篇。迎面朔风雪如掌，晓行三步两回头。牵帏不忍重依枕，归去双眉始解愁。九月离怀百柬过，绿衣人惯却愁魔。一朝病剧飞书报，如此惊魂耐得么。海帆迢递风姨懒，大月船头恨不行。生怕相思添病重，石城已近转心惊。相逢病榻百堪怜，半晌凝眸引手前。谓我心枯情不竭，只无眼泪枕函边。弱腕扶郎思强步，床前咫尺晕垂头。明知撑扎缘何事，欲减郎心一段愁。几边残烛坐更阑，瘦影支床枕未安。愁泪如珠禁不得，佯回头怕病人看。迟郎湖上芙蓉满，待得郎来病已深。杨柳阴中城堞古，青天碧海夜消沉。最伤倚枕气如丝，还间新斋笔砚宜。目录群书由检点，从今卷束自为之。眉棱瘦尽心胡细，记得郎来十日寻。一句伤心求早死，速郎归去慰亲心。幽榇衣衾潜料理，神清午夜语凄然。可怜到死为郎计，世乱须知惜俸钱。皤鬓须看六十娘，无教瘦损笑东阳。谁知一夕丁宁语，日久思维更断肠。轻移忍泪为装裹，合眼舒眉肤若冰。甘后玉人今莫妒，心词密誓两难凭。绣衣就殓覆红衾，口纳珍珠系绛綅。齐整盖棺郎拜尔，梵声直裂此时心。缘何不早山间住，五月江南苦湿炎。诀绝任抛郎不寐，断魂凄雨听廉纤。哀词牵恨到江南，药裹茶铛忍手探。自是两心情义重，旁人错比影梅庵。穗帏遗像香花供，默向门阴化纸钱。一束孝衣空作样，儿魂当戏逐娘边。卅年谶语成何事，造物无端太忌才。身世已怜欢意少，那堪相忆到泉台。连宵惨怛梦中思，排遣无方自不支。惊醒残更犹迸泪，哭他脉尽息无时。银釭醉草闻时辈，粉黛娇娆漫比俦。誓死移天终不变，停辛伫苦一生休。谁言死别胜生离，死别曾无再见时。纵得凭棺判一恸，三生石上渺难期。未依素质夸才思，庸是钟情了宿缘。曾道目非皮相士，教人争得不相怜。郎来引绋惨离鸾，安旅堂中不忍看。殡散回头余箔烬，红棂白纸鄣新棺。三十年来卿梦觉，五千里去我神伤。别离昔日何珍重，瞑目如今不问郎。营斋营奠事凄凉，辞柩将行泪万行。挽句今生难著笔，惟扶木主伴归装。飙轮目极情何限，挥手旗亭事可哀。此际泪珠思昔日，相违犹得盼重来。憔悴何堪宝瑟僵，猜疑枉自破缄珰。要知已是悲孙楚，莫入卢家妒玉堂。旧题弱岁颂头陀，未了因中尽折磨。早使今生不相见，此情来世待如何。心曲沉忧听漏乾，曩时我戚子无欢。可怜反哺身难贷，结爱空言死并棺。埋骨谁逃数尺坟，红颜白发几曾闻。他年东阜安仁思，二鸟枝头愿共君。浪头白雪翻千丈，眼底流云去不回。悄立苍茫无一语，海天拭泪独归来。萧斋笔砚自清疏，归去凝尘待拂除。插架懒开缃帙看，牙签照眼半卿书。朋侪相见劝忘忧，云断兰空愿已休。打叠愁肠寻乐去，无端触景又心头。读书著述待功深，世上今无峻谧淫。锦句红词都散佚，早知珍重护奁吟。临残几叶米颠书，每喜晴窗拾砚余。此日装池成锦帙，一回展对一涟如。蛇惊鸾舞悟多时，善学狂僧自叙词。难得画沙真笔力，不同春蚓写乌丝。亹亹今周期月矣，玉床仍卧旧茵帱。江南几日重相见，生死分携入梦不。细根嫩叶手亲裁，日日摩挲扫碧苔。花木有心应有泪，玉郎忍复见花开。奁无渍粉与零脂，砚匣墨床余网丝。触处伤心还背母，泪泉惟有枕函知。春风词和绿杨天，好句经时转可怜。自古多情多蹭蹬，非卿薄命我无缘。树影檐前惊宿鸟，虫声墙角晚来悲。当头月色天如水，坐久无人冷露垂。爱叠小词长命女，梁间燕子誓成双。年年岁岁为虚愿，结梦迷离恨晓窗。几回惜别几相逢，青鸟殷勤不断踪。一自夜台悲寂寞，单情拾句更无悰。圆荷塞上亦青青，想像银囊墨客醒。携手去经遁园路，而今怅望碧池亭。寒水浮瓜六月时，忆将甘液注冰卮。悲同辍半思如晦，更有人间不断痴。扁舟容与望林隈，暇日排愁水面回。陡忆昔年船口去，凝晨送我渡江来。吾生役役何为者，独此悲烦不可夷。作底私情重儿女，孤高明月照相思。偶抛鱼食水纹圆，水静云开见碧天。嘹唳长空横雁影，一番秋思忆从前。穷愁莫问旧情怀，旧日穷愁尚有涯。此际悲君深似悟，浮生我亦是枯骸。红埋翠陨恨成痴，更有清词付阿谁。莫向者番惊瘦损，玉郎心病已多时。书爱稚登贻便面，同临早许报陈髯。一从卧病江南后，藤骨蕉心久未拈。凉飔拂鬓园林晓，莎径徘徊近画楼。遮莫当时长忆得，池边懒倚昔年秋。弱年消削卿怜我，嫁后辛勤服伺真。谁料而今筋骨健，相思留得哭卿身。伐性烂肠名实鉴，精心不似女儿曹。金题玉躞非虚鹜，浊世从谁曲和高。漫惜多情损少年，少年影事渺如烟。秋慵春瘦浑无赖，禅昧何时彻大千。消息无教铁鹤闻，当年曲饼束元纁。双瞳秋水儿时誉，此日泪泉不可云。榆槐阴满昔时居，野蔓荒楼未剪除。坐处迎凉怜草色，不堪重问碧罗裾。九州博大其惟女，远逝狐疑不可循。一卷离骚同背写，能当珵美又何人。厌厌隐几废书卧，袅袅低吟闻耳边。半睡半醒心不信，芳魂今已隔重泉。雨林残照入秋光，蝴蝶成团过短墙。若使琴娘今傍我，又将题叶惜年芳。岂有黄金买身贵，神全抗目布衣尊。嗟嗟此意无人会，哭汝能甘咬菜根。丁园偶过主人留，风月婆娑树报秋。楼上阑干同倚处，出门月色忍回头。去年忆别秋光暮，今岁秋来意更伤。景色小园吟躞蹀，雨围云气吊斜阳。双心不分成连理，作弄今生敢怨天。妄想嗔痴都解得，只无智慧破牵缠。静对秋花红间紫，纱窗只影鸟声闲。群书堆几甘寥寂，绮障情魔得尽删。铁鹤诗来含笑咏，双修端在几生前。玉人字并吴侬句，特地思量一惘然。六曲屏风空有月，一阶玉露奈何秋。游仙枕上银河畔，量取人间万斛愁。猜道情从身上重，枯时荷叶藕根沉。不知身在情常在，身不在时情更深。凤儿晦迹吊西堂，漫唱伊州玉韵长。恨紫愁红看委土，千年化作瓦鸳鸯。昏昏默揾灯前泪，一一重温往事哀。如此酸心如此恨，今生谁复慰郎来。俗乖寡合异酸咸，知我惟君理默缄。比影双心天亦妒，此情不死毕生衔。腰际香毬紫织囊，十年紧系未相忘。解看泪迹临红烛，鬓影今惟梦影长。失笑昔吟刮骨盐，空闺魂绕水晶帘。牵愁百丈游丝起，何似吴王八茧蚕。丽藻休嫌卑格调，美人香草许消愁。弹毫镂错真情外，谁是人间第一流。不慕乘坚与策肥，挟薪持畚愿空违。生平若个真知己，肺腑楂枒事事非。昔比黄花笑易安，今歌白纻一生酸。玉台朝蕣何由写，兀坐凝思任墨乾。相忆试敲两耳铛，梦中幽恨亦难平。纵然说与多情种，空向尘寰忏这生。谢家池馆动高吟，极目东风散晓阴。何必万花纷照眼，惟然一色可清心。生憎闹市回形迹，自爱藏山忘浅深。最是天街酥小雨，却无好处到而今。"}