{"id":"898084","title":"寄陈器之","dynasty":"宋","author":"张耒","text":"昨者见君才顷刻，满马尘埃面黧黑。自言别家春欲阑，归意如飞留不得。玉鞭挥折手成胝，一日到家驰四驿。今朝得书一何喜，酌酒烹鸡税征轭。自言山城无与乐，坐看飞花良可惜。手携妇子口吟诗，文字挥毫便千百。醉歌昌谷和我吟，锦囊旧句无颜色。怜君潦倒谁复省，场屋十年名烜赫。嗟我春来亦何事，饱食高眠度朝夕。帘前相对但有山，坐上清谈更无客。逼眼花光罗绮眩，照人酒色琼瑶白。风光似此宁可忍，酩酊高歌卧花侧。平生结友事遨游，未省流年守山僻。强欢独饮岂所乐，舍此无谋慰愁寂。思君一笑何可得，王事有程身有役。堂南柳条争著叶，繁李夭桃落如积。请看春物能有畿，坐见清和变炎赫。须期载酒对东风，及此残花尚堪摘。"}