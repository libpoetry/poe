{"id":"846245","title":"沁园春 自寿","dynasty":"宋","author":"无名氏","text":"甲子一周，织乌相催，又还十年。但诗狂酒圣，坐常有客，书痴传癖，囊不留钱。拍手浩歌，出门长笑，谁是知心有老天。犹多事，更时游艺圃，日耨情田。细思世事无边。只好把清樽对眼前。看槐国功名，有如戏剧，竹林宴赏，便似神仙。富贵危机。荣华作梦，早已输人一著先。从今去、莫将醉趣，与醒人传。"}