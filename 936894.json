{"id":"936894","title":"晚登子城","dynasty":"宋","author":"陆游","text":"江头作雪雪未成，北风吹云如有营。驱车出门何所诣，一放吾目登高城。城中繁雄十万户，朱门甲第何峥嵘。锦机玉工不知数，深夜穷巷闻吹笙。国家自从失河北，烟尘漠漠暗两京。胡行如鬼南至海，寸地尺天皆苦兵。老吴将军独护蜀，坐使井络无欃枪。名都壮邑数千里，至今不闻戎马声。安危自古有倚伏，相持默默非敌情。棘门霸上勿儿戏，犬羊岂惮渝齐盟。"}