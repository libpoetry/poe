{"id":"1120559","title":"次李监见寄韵二首","dynasty":"宋","author":"周密","text":"一曲长谣酒一樽，平生幽事在田园。孤云野鹤闲情远，流水青山古意存。爱竹每思眠白屋，种瓜已分老青门。短衣掩骭长竿钓，最忆南溪与北村。竹色松声入梦凉，屐痕犹记印山廊。娟娟秋水芙蓉屋，采采芳洲薜荔裳。招隐几时寻旧约，怀人此日各他方。溟鲲林鴳知谁乐，欲把南华问老庄。"}