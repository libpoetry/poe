{"id":"221903","title":"送杨元老召赴阙","dynasty":"宋代","author":"冯时行","text":"群心周道直，万国舜门开。咫尺清虚地，精微择异材。光辉生锦里，合沓上兰台。霄汉横高翥，风云接大来。龟龙纷秘奥，奎壁焕昭回。碧海浮城阙，丹梯近斗魁。由来升密勿，此地实胚胎。早晚龙渊跃，从容衮职陪。斯文归黼藻，吾道久尘埃。汉武威怀远，周宣正化恢。治源先简俭，国本厚封培。造藤心终启，前筹力竟回。正宜须弼亮，岂独藉淹该。畴昔先登际，声名亦壮哉。追风先蹙踏，戢翼更徘徊。巨宝应难价，殊姿肯自媒。中天县日月，万里忽风雷。戮力铭锺鼎，余波及草莱。故人元勃窣，晚节更摧颓。料想怜枯肺，吹嘘助酒杯。"}