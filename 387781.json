{"id":"387781","title":"金缕曲·初夏，再叠前韵","dynasty":"清代","author":"樊增祥","text":"细柳黄金蹙。荔墙阴、薰风暗度，小窗纱目。砚匣凝尘湘管燥，春蚓斜行断续。问谁解、养鸡如木。学道懒将除目看，鹤头书、忘了词科录。秋水注，再三读。如人意是屏风曲。好园林、青梅结子，满庭新绿。狮子糖兼菱角粽，办与娇儿止哭。更双燕、伴人幽独。住亦欣然归亦好，万荷花、香满东溪屋。还留看，辋川竹。"}