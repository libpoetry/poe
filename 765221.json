{"id":"765221","title":"续李舒园元沪读郁离子诗十二首 其三","dynasty":"清","author":"张晋","text":"小人行龌龊，不肯自洗湔。失足非所惜，且愿人同颠。君子慎其趋，耻与相周旋。子侨与诡随，夜踰邻人垣。邻人恶其扰，坎涂置溷焉。子侨既先堕，诡随亦被牵。涉虚方踵至，冒冒而来前。子侨戒诡随，掩口使勿言。伹免无相咥，友朋亦可捐。中心最叵测，子侨真非人。"}