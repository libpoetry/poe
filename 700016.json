{"id":"700016","title":"首尾吟七首","dynasty":"明","author":"陶安","text":"人于物外莫容心，贫贱何忧富不淫。待价有如藏椟玉，引年无意乞骸金。深山鹿豕情依旧，高阁麒麟事属今。天爵在躬怀至宝，人于物外莫容心。人于物外莫容心，内境神光万象森。衽席严持师保训，羹墙宛见圣贤临。游居道阃清平旦，耕穫书田惜寸阴。陋巷岩廊俱自得，人于物外莫容心。人于物外莫容心，己不求人人自寻。莘野得君亡夏日，傅岩起相作商霖。鹰扬功在九韬略，龙跃威施七纵擒。事业时来皆分内，人于物外莫容心。人于物外莫容心，往事骄盈可作箴。七叶貂蝉权位赫，五侯蜡烛宠恩深。酒肴腐败饥人死，裘马轻肥杰士沈。损抑自无欹器覆，人于物外莫容心。人于物外莫容心，古淡情怀付雅琴。山阁松风贞白氅，野窗梅月杜陵衾。入厨空寂惟存菜，锄地清高不拾金。须信豪奢非久耐，人于物外莫容心。人于物外莫容心，谩有声华动士林。将帅威行丸走坂，君臣道合芥投针。瑟工不计人憎爱，酒旨还随量浅深。老大青天应未负，人于物外莫容心。人于物外莫容心，名教无惭我所歆。正笏立朝安进退，点书教子细披吟。青山渺渺频来梦，华发萧萧渐满簪。齑瓮茶铛清味足，人于物外莫容心。"}