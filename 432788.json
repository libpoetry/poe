{"id":"432788","title":"书龚定庵自珍诗集后（四首）","dynasty":"近现代","author":"郁曼陀","text":"亦曾执戟待天枢，创世文章识典谟。略得周秦金石气，十年华贵在江湖。桃花清泪古山川，文字都参悟后禅。知仿南雷诗历例，但书甲子不编年。绝业名山幸早成，空闻豪语出先生。及身未见乾嘉盛，偏著春秋说太平。意气高飞五岳云，阴符空寄蜡丸文。江南杜牧闲中老，治世谈兵又见君。"}