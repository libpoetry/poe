{"id":"1246018","title":"宝林同讲师渴马图歌","dynasty":"元末明初","author":"刘基","text":"天厩马，神龙姿，目如明星耳如锥。拳花鬉毛云陆离，扬鬐掉尾赪虹飞。天厩马，闲且骄，絷以青丝勒以鏣。渴不得饮瑶池泉，饥不得食琼田苗。豆粟不实中肠枵，口不能语足屡蹻。天厩马，壮且武，食主之食须报主。莝秣失时，罪在牧圉。无如宋牂怨不得嚼咀，丧厥元戎殄师旅。天厩马，尔不闻。赵国廉将军一饭斗米肉十斤，被甲据鞍走若云。北斩栗腹西拒秦，负荆谢蔺不为身，至今天下称良臣。又不闻汉季刘荆州，有牛千斤角曲觓，啖食十倍于常牛，负重不若一牝麀。老蹒度江俘楚囚，骨肉解割庖刃游。天厩马，饱尔食，草间封狼逭诛殛，威弧拨剌矢不直。嗟尔神骏须尽力，他年定遇田子方，枥上优游终主德。"}