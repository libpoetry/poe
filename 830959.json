{"id":"830959","title":"八声甘州  寒鸡","dynasty":"清末民国初","author":"陈宝琛","text":"此何声凄绝五更初，三号彻霜天。忆传筹绛帻，重閤乍启，束带呜先。换得千村万落，呼应海潮间。谁复蹴人起，气尽中原。此际欢场耳热，正灯明酒酽，如沸吹弹。任门前风雪，啼断夜漫漫。更哀鸿、相应旷野，盼阳乌、不出怎回暄。最难忘，宣南残柝，戒旦当年。"}