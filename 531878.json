{"id":"531878","title":"放歌行赠祁惟允","dynasty":"明","author":"黄佐","text":"粤王古台结衡宇，八月芙蓉映霜渚。饶州太守来举觞，潜虬跃波听人语。我何以语君，曲肱之外多浮云。把玩自怡悦，岂必追随鸿鹭群。君何以语我，春阳所施何不可。蓬弧志四海，岂必赤墀与青琐。眼中离合今十年，世涛呼汹胡为然。丹枫叶脱白榆暮，明发粤台怀婺川。婺川本是施罗国，笑谢双旌入莲幕。石阡在昔登方岳，渊源况是承家学。鹏徙何曾同燕雀，且尽醁醽为君酌。君不见，市上沽，何处无。生计转大心易粗，清讴不复闻当垆。"}