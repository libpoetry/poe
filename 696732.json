{"id":"696732","title":"上京行幸词","dynasty":"明","author":"郑潜","text":"群山如画列层城，佳气滦阳此上京。四野穹庐环魏阙，三宫仗马拥霓旌。明德城南万骑过，御天门下百官多。箫韶九奏风云会，嵩岳三呼景象和。宫草葱茸拂槛青，苑中麀鹿自和鸣。云边仙子锵环佩，日暮君王幸穆清。宫树行行密覆墙，雨馀沙净碧云凉。锦衣花帽金鞍马，綵仗红旗夹道光。红云霭霭护棕毛，紫凤翩翩下綵绦。武士承宣呈角触，近臣侍宴赐珠袍。近西穹帐是青宫，瑞霭祥云晓日红。宝扇初开颜似玉，金舆方驾气如龙。"}