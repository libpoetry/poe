{"id":"292404","title":"六幺令·刘葱石得唐内库大小忽雷，因名其阁绘枕雷图，索题","dynasty":"现代","author":"张仲炘","text":"韵停钟虡，丝管纷喧逐。檀槽尚留奇宝，乐府徵唐录。甘露宫尘缥缈，玉李凋何速。千秋完璞，兴亡阅尽，来与才人共栖宿。延津双剑妙合，压倒东塘曲。何用绕殿雷鸣，自拨冰蚕绿。赢得标名阁榜，长伴书连屋。参差弦轴。然藜人至，认否当年旧天禄。"}