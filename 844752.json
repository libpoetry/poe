{"id":"844752","title":"奈何歌六首","dynasty":"清末民国初","author":"徐搢珊","text":"幼岁曾叨庭训多，惭予不肖悔蹉跎。忽焉惨抱终天恨，听受无从可奈何。诵至诗云蓼蓼莪，劬劳未报负恩多。瓶之罄矣罍之耻，枉自哀哀可奈何。训我言犹在耳多，身如治玉琢斯磨。未能一一遵遗训，获罪先人可奈何。回忆儿时变故多，咸同之际遇干戈。承平备历诸艰苦，养不逮兮可奈何。乱后谋生尤坎坷，精神为我半消磨。殷殷属望惟吾也，名不成兮可奈何。邺架遗书足揣摩，未经卒读愧良多。悔前不学已无及，业不精兮可奈何。"}