{"id":"678764","title":"赋得黄鹤楼送林嘉亨之岳州通判","dynasty":"明","author":"陈枨","text":"黄鹤高飞度瀛海，青山閒掩危楼在。楼上年年鹳雀飞，黄鹤不归今几载。画栋峨峨入碧空，四时云雾锁帘栊。银涛汹涌江声远，梦泽苍茫楚望穷。隔波树色汉阳渡，芳草洲空祢衡墓。百年词赋未凄凉，两岸江山尚如故。千里之官赋胜游，楼前访古暂维舟。登高不用多留咏，崔颢诗成在上头。"}