{"id":"690755","title":"和定西侯张侯服留题金山原韵六首","dynasty":"明","author":"张煌言","text":"汉坛左钺授宗臣，飞翰传来消息真。壁垒象横开北极，艅艎流断接南闽。双悬日月旄幢耀，百战河山带砺新。从此天声扬绝漠，还应吴会是临津。朝宗百谷识君臣，江汉依然拱赤真。烽靖三湘先得蜀，瘴消五岭复通闽。水犀飞渡扶桑远，燧象横驱贵竹新。指顾楼兰堪立马，肯令胡骑饮江津！钟阜铜驼泣从臣，孝陵弓剑自藏真。犹闻雄雉能兴汉，岂似乾鱼仅祭闽！天入金、焦锁钥旧，地过丰、镐鼓钟新。何人独受耑征诏，赐履繇来首渭津。自古匈奴属外臣，降王毳殿敢称真？千屯烽燧联吴、楚，万轴波涛下浙、闽。北固云移龙节近，西陵潮涌虎符新。焚庭绝漠寻常事，铜柱先标若木津。白草黄沙笑雁臣，衣裳鳞介已非真。岂知捧翟犹宾粤，未必分茅可擅闽！南国羽书氛欲净，西京露布墨应新。上游谁拥龙骧节，日毂亲扶出汉津？飞椎十载误逋臣，喋血凭谁破女真！霸就鸱夷原去越，兵联牛女正当闽。投鞭不觉江流隘，传檄兼闻铙吹新。正为君恩留一剑，莫教龙气渡延津！"}