{"id":"699112","title":"山居杂兴","dynasty":"明","author":"徐熥","text":"雨后空山剥啄无，满阶苔色绣氍毹。开门忽讶新痕破，知是双双过鹤雏。呼童洗砚写黄庭，手自摩挲旧日铭。渐露满池鸲鹆眼，犹馀残绣上金星。桐阴如盖午风凉，沉水香消白昼长。触手残编随意看，一时书卷乱堆床。几年心与世缘疏，独有雕虫癖未除。赋就一篇诗得意，人来喜向扇头书。为耽禅悦久皈依，饭贮山瓢施鸟饥。总是道人机事息，近前饮啄不惊飞。林深无数鸟争啼，独立花间自品题。毕竟流莺声第一，画楼东畔柳阴西。云边松影挂斜阳，上下禽声到竹床。半醉半醒开斗帐，微风吹送玉兰香。闭却重门竹影疏，日长閒叠架头书。放生不守空王戒，故蹴方鞋杀蠹鱼。万竿新竹傍檐牙，八面青山一带遮。斩却当门三四个，隔云峰影露莲花。一夜霜风叶满庭，黄花三径尽飘零。山房不放秋光去，犹折残枝插胆瓶。新裁斗帐白生绡，百种奇花五色描。凤蜡低悬通夜照，有人双度可怜宵。金炉残火宿沉擅，万绿阴中拥合欢。啼鸟一声秋梦觉，侍儿刚进小龙团。美人蕉下立红裙，磨得玄精满砚云。按写江南桃叶曲，指尖香粉印罗纹。小词閒制曼声歌，写出春闺幽恨多。懒把九宫翻别谱，花间占得忆秦娥。碧纱窗冷昼常关，丘壑移来枕簟间。几上石屏岚翠滴，分明一片点苍山。何事柴门午未开，落花依旧满苍苔。只缘欲了分题债，暂禁山童报客来。"}