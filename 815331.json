{"id":"815331","title":"早春宿三茅峰二首","dynasty":"清","author":"赵继光","text":"山水娱吾心，岂只涤尘俗。步出城西门，苍翠带华薄。西神迎解客，数片云生谷。穿云与泉窦，琤琮韵琴筑。隔涧樵歌闻，因之度山麓。幽琴唤山晓，林端尚微月。军持汲石泉，漱齿维摩室。推窗太湖翻，下瞰鼋鼍窟。泱漭春涛壮，云水互明灭。湖上七十峰，峰峰带残雪。"}