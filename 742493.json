{"id":"742493","title":"高士裘并序","dynasty":"清","author":"李宪噩","text":"洛阳城中三尺雪，袁生冻卧僵欲折。俗令不惜故人怜，囊底尚有佣书钱。持向东市得老羖，韦以大布宽于旃。由来朱紫轻毳褐，此裘著敝誓不脱。千金狐腋裹膻腥，羊若有知死胜活。从此柴门昼不关，城西积素辉连山。耻向泽中钓时誉，独揽登高吟晓寒。幸语高士卫尔冰霜骨，慎莫负薪傲炎月。"}