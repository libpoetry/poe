{"id":"787149","title":"书怀联句同敬亭用昌黎纳凉联句原韵","dynasty":"清","author":"敦敏","text":"蟪蛄无春秋，朝菌昧晦朔。淄渑辨浅深，泾渭分清浊。阿谁苦骥伏，何人奋鹏擢。痴情散楚云，迂泪洒华岳。激湍矫潺湲，砥柱立瀺灂。世味薄于纱，境遇冷如雹。对人畏巉岩，律身慕端悫。始菀讵知枯？端忧已兆乐。嗟哉彼燕雀，哑然笑鸾鷟。诗穷怜孟郊，酒狂忆徐邈。少小勤下帷，经史日盈握。世好鄙区区，自强奋卓卓。每喜宴宾朋，颇许荣头角。群儿不随奔，长老容置啄。对策御笔新，赐墨天息渥。缀文亦自奇，吟诗不须捉。涵覆荷乾坤，收登愧轮桷。风趠帆可驶，水清缨宜濯。祖鞭何寂寥，匣剑自卓荦。精金练莫邪，完玉秘太璞。颖无毛生椎，拙守农夫穱。崎岖似茧足，危险任累鷇。山海忆遨游，衣襟耻龌龊。关碛壮胸怀，风霜健砻斲。古塞少人烟，匹马横弓槊。猿猱乱秋吟，彪虎惊晓觉。归掩松菊关，羞对风尘皃。一枝觅新巢，三冬恋旧学。青云何谁登？坦路何自扑？雄飞翮未齐，雌伏足如鋜。闭门种野芹，抱瓮同茝药。我身■浮沉，我命岂蹇剥？众口聚嚣纷，蛾眉滋谣诼。好峰多嵚崎，幽岩自礐硞。疾行趋径迂，恶影举足数。射虎犹神驰，雕虫唯茟搦。纨裤侈轻肥，布衣甘素朴。文辞屏藻缋，古简费研搉。蕉案仍咿唔，鸡窗听嘤喔。弄泉岂流枕，爱山非石欶。联床忆夜雨，棣萼怜花幄。明珠加磨瑩，荆璞须采琢。"}