{"id":"1114194","title":"去岁道巴陵登岳阳楼以望洞庭真天下之壮观也因诵孟浩然气蒸云梦泽波撼岳阳城之句追古今绝唱用以为韵赋诗十篇","dynasty":"宋","author":"李纲","text":"登楼窥洞庭，沧波渺无际。波间起飞龙，惨澹带云气。云雷倏变灭，天水共澄霁。矫首望君山，镜面青螺髻。地枕江湖阔，秋来多郁蒸。山城少见日，雾雨长冥冥。今夕定何夕，月华风露清。于此兴不浅，栏干聊复凭。秋色到极浦，层空霭行云。长剑抚玉珥，欲降云中君。桂旗澹偃蹇，风驭何缤纷。淹留岂予愿，沐浴空兰薰。此身堕江湖，恍若在清梦。梦中亦何为，思古亦长恸。心驰关塞远，目与飞鸿送。贾客不知愁，凄然笛三弄。江湖渺无涯，怅然怀震泽。地分吴楚远，天共云水白。鲈鱼正堪脍，蟹螯亦可擘。何日归去来，秋风思迁客。西风木叶脱，洞庭水层波。蘋芷满洲渚，有怀忧思多。眇眇帝子愁，欲降山之阿。兰蒸奠桂酒，浩唱闻九歌。湖光如镜平，风雨一摇荡。蜿蜒舞翠蛟，汹涌叠银浪。帆樯走阵马，势出霄汉上。吾生幸可惜，何事鱼腹葬。濯足洞庭波，秋高翠增岳。美人渺何在，使我怀抱恶。悠悠江湖深，坐阻关山邈。采兰亦寄之，终朝不盈握。重湖望不极，秋色蔼残阳。洲渚云沙白，菰蒲霜叶黄。飞帆适沅澧，回雁过潇湘。楚客经行处，依然兰芷香。江湖秋日暮，远客若为情。宿舸沙边缆，征鸿云外声。星河摇倒景，鼓角起江城。去国同王粲，登临百感生。"}