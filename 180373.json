{"id":"180373","title":"送丁子昭左司湖南运副","dynasty":"宋代","author":"李流谦","text":"昔年九转金精荧，鸾幢鹄节飞青冥。偶同鸡犬舐残粒，至今未脱尘中尘。平生不识紫芝面，邂逅天涯忻一见。安有斯人可弃捐，置身只合金銮殿。急流涌退人所叹，上书屡请色不难。浩然笑涉重湖去，一节映照清湘寒。人生分愿各有赋，鸠鹏何必劳相慕。期君廊庙我岩壑，他日冰霜同晚暮。"}