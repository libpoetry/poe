{"id":"355326","title":"望湘人·咏尘","dynasty":"清代","author":"董俞","text":"看漠漠纷纷，絪缊缭绕，白昼非烟非雾。紫塞酸风，黄沙苦月，散漫陇云关树。十丈马头，缁衣化尽，东华旧路。记江南、春景佳时，细逐落花飞絮。谁把红牙暗度。见画梁簇簇，飘来无数。何处印香痕，爱杀玉弓微步。日长静对，虚窗弄影，傍着炉香几缕。算人世、弱草轻栖，只合清歌缓舞。"}