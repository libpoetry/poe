{"id":"482969","title":"高陵篇","dynasty":"明","author":"史迁","text":"炎刘昔丧乱，天实厌其德。桓桓孙豫州，起义申讨贼。降年曾不永，有子迈前烈。伯也英雄姿，一战基霸业。仲氏善谋断，鼎足跨扬越。神器固有归，付畀必豪杰。开国五十年，光明比先哲。赫赫乘鸿休，配天享褅。后王过荒淫，邦国用殄绝。园陵日隤圮，碑版亦摧缺。精爽犹神明，历载未磨灭。阴风或飞扬，古怪凭异物。尝闻父老言，往往荡舟出。当时珍玩器，尽数遭发掘。枯骸穴蝼蚁，尘沙任狼藉。至今吴城南，过者感叹息。世无贤方伯，伊谁命修殖。俯仰无百年，草木同朽卒。浩歌《高陵篇》，临风动悲泣。"}