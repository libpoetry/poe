{"id":"637214","title":"山水图为杨地官宗嗣题二首 其一","dynasty":"明","author":"祁顺","text":"美人家傍青山住，脩竹森森绕庭户。苍雪晴飘隔树风，寒岚昼滴层厓雨。前村野色遥相连，长桥直抵疏篱边。半肩行李随诗叟，一棹烟波度酒船。迩来别却清幽境，仕路难忘旧游兴。栖凤枝头夜月孤，钓鱼亭下秋风冷。何日功成便赋归，登山临水重题诗。此君相见应无恙，晚节贞心如旧时。"}