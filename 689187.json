{"id":"689187","title":"答雷长史四首","dynasty":"明","author":"何景明","text":"每诵清词动我愁，山中岁暮若为酬。因攀桂树遥相忆，欲寄梅花可自由。万里江湖双涕泪，百年天地几交游。谁怜旧日中朝客，谪向王门半白头。玉垒青城万里山，亦知归兴满乡关。沙边返照寒将敛，江上行云晚未还。道路南来多壅隔，云霄北望少追攀。曳裾受简皆清事，莫向沧浪羡我閒。汝上相逢岁已长，故人官况近荒凉。天涯白发催迟暮，客里清尊送夕阳。贾谊功名终负汉，马卿词赋尚游梁。看君尺素遥相慰，况是羊何有和章。十载寒毡郑画师，风流文采更堪思。朱门鼓瑟官仍达，青殿挥毫出每迟。百里风烟还薄暮，孤城雨雪已多时。极知岁晚伤心切，起傍宫梅自咏诗。"}