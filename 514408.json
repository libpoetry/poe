{"id":"514408","title":"梅花引","dynasty":"明","author":"程敏政","text":"岁云暮矣万木僵，山雪未霁江云黄。竹间彷佛有佳处，野桥阵阵吹寒香。冰为仙肌铁作肠，平生不入桃李场。老天有心慰清绝，先遣春意回孤芳。写生近世惟王郎，一幅轻缣摇素光。宛然再见姑射子，瘦影下照清泠塘。罗浮梦破月转廊，羌笛声随风度墙。喜从旧谱得三昧，不说新妆傅寿阳。临池想像白玉堂，垂垂鼎实乘春忙。巡檐欲诵广平赋，花神一笑天苍凉。"}