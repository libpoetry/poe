{"id":"1202985","title":"木兰花慢 送李公敏","dynasty":"元","author":"王结","text":"渺平芜千里，烟树远、淡斜晖。正秋色横空，西风浩荡，一雁南飞。长安两年行客，更登山临水送将归。可奈离怀惨惨，还令远思依依。当年寥廓与君期。尘满芰荷衣。把千古高情，传将瑶瑟，付与湘妃。栽培海隅桃李，洗蛮烟瘴雨布春辉。鹦鹉洲前夜月，醉来倾写珠玑。"}