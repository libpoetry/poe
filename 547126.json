{"id":"547126","title":"代作朱宪使双寿长歌","dynasty":"明","author":"于慎行","text":"嵚崟大伾山，西遮黎阳口。白马遥盘匏子堤，黄河如带东南走。东南万里入蓬瀛，毂转雷奔大壑惊。长淮一泻不知岁，至今惟见山峥嵘。山上丹厓合翠谷，别有日月非尘俗。问言谁向此中隐，西台使君茅作屋。使君早日客长安，襆被香分画省兰。兵符一领辽海震，戎轩再驾朔漠寒。閒心旧爱春山蕨，忽解绯衫辞帝阙。黎阳一卧几经年，醉弄大伾山上月。山月沈沈吐玉楼，绿萝飞花碧草秋。有时更涉沧洲趣，钓艇烟蓑对白头。松间鼓琴俯流水，猿鹤夜声清心耳。少年记作金闺游，一经又见金闺起。珠袍锦带开旧箧，走马曲江春色里。只今花树满河阳，亦有槐阴如市里。使君年岁七十强，红颜玉骨何昂藏。郎君自献南山曲，戏取宫袍作舞裳。齐眉玉案双尊酒，皬然又睹西王母。雕盘绮食罗秋堂，凤箫象管无不有。仙家缥缈六鳌峰，五城楼台春气浓。大伾如块河如一杯水，使君笑挟两茅龙。"}