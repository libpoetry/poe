{"id":"285757","title":"寅侍郎赋·所贵金石文","dynasty":"清代","author":"李慈铭","text":"所贵金石文，为可证故书。佚事或创获，小学犹其余。兹鼎郑重言，宗周王命盂。锡以鬯一卣，黻冕车旗俱。邦司四百人，仆驭至庶夫。是当为重臣，何以名泯如。成王廿三祀，警酒资吁谟。初疑武之穆，盂本可通邘。然此述王命，岂容以国呼。又疑盂于借，唐叔字子于。然曰祖南公，世系难强诬。班表有邗叔，时地亦未殊。其人又无考，傅会滋成愚。祝雍与陶叔，一例同嗟吁。仰屋徒自笑，秋风在庭梧。"}