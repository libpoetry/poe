{"id":"757576","title":"贺新凉 和韵","dynasty":"清","author":"曹慎仪","text":"燕子归来又。斗轻寒、廉纤细雨，清明时候。绿遍阶前芳草色，妆点韶华依旧。更消得、几回僝僽。绿暗红稀春渐老，恐凄凉、花也如人瘦。只愁系，万丝柳。琐窗一缕香消后。梦初醒、这番憔悴，非关病酒。别有伤心无限意，试问东风知否。怎吹去、眉间颦皱。记得当年弹指处，到而今、泪点盈衫袖。思往事，怕回首。"}