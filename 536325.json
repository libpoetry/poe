{"id":"536325","title":"悯生篇","dynasty":"明","author":"王世贞","text":"上坐莫喧，下坐一言。今者食荠，焉知我酸。南山有柏，朝牂暮斤。北山有柽，生而参天。何以弹乌，请用随侯。何以攻革，请用吴钩。案鹓从禽，命豹逐鼠。谓汝不捷，卒当僇汝。迷阳升堂，国香道傍。土杯在坫，玉卮汲浆。嫫母挟瑟，夷施幽闭。师涓教射，夔习击技。磁石引金，阿锡禦冰。扬舲太行，骋骏洞庭。寄愁九天，渺旷无梯。埋忧九渊，沈深无蹊。千日之外，中山曷力。百岁而往，司命奚德。金丹在口，噤不能餐。岂无永生，逝者实叹。"}