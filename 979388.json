{"id":"979388","title":"压沙观梨","dynasty":"宋","author":"晁补之","text":"邺城旁缺通清沟，城南之水城中流。白沙涨陆最宜果，万梨压树当高秋。去年花开往独晚，不见琼苞肠欲断。隆冬骑马傍高原，却恨枯枝寒日短。忽然变化何处来，一夜东风吹雪满。晴川极望百亩开，三山银阙正崔嵬。杂花不容一朵间，照眼冷艳云为堆。堂中置酒对己好，千葩万蕊谁能绕。暖景氤氲一片忙，蝴蝶飞来落青草。人间浩荡看春光，岂徒田猎心发狂。向人惨澹迫归兴，落日岘山催羽觞。故园桃李春蹊没，惜哉拔去无奇术。明日重寻傥可期，暴雨流阶不能出。"}