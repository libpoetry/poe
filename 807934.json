{"id":"807934","title":"摸鱼儿  题徐电发枫江渔父图","dynasty":"清","author":"陈维崧","text":"问何人、生绡滑笏，皴来寂历如许。孤篷几扇西风底，滴尽五湖疏雨。垂弱缕。尽水蔓江荭、信意牵他住。寄声鲂?。总来固欣然，去还可喜，知我者鸥鹭。行藏事，不是如今才悟。浮名休再相误。人间多少金貂客，输却绿蓑渔父。谁唤渡。早万木酣霜、红到消魂处。湛湛枫树。又遥衬芦花，摇晴织暝，闹了半汀絮。"}