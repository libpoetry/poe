{"id":"812494","title":"花朝值春分节慎斋先生招同金琢章相钱勉耘本诚张国华鹏翀三前辈胡云持天游一济川会汾两同年及令弟晴川礼部士随集承露堂次南华韵","dynasty":"清","author":"齐召南","text":"半春橐笔走东华，时典朝衣付酒家。折简忽烦前辈字，插瓶初见数枝花。谈深玉局翻仙谱，渴想金茎试露芽。应为主人吹律暖，玳帘开处燕飞斜。芳樽端不负花朝，共有心情望古遥。元解千言挥麈尾，新诗几束比牛腰。自缘春事思江阁，因画名山问石桥。布袜青鞋行料理，剪镫重与话清宵。"}