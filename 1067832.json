{"id":"1067832","title":"赴邻舍招","dynasty":"宋","author":"李彭","text":"虚舟纵逸棹，冉冉成老大。随食虫寄居，行年蚁旋磨。来归修水头，视地不敢唾。俚言亦屡陪，灌畦常往佐。每于休作时，弄笔聊顿挫。自谓老于斯，晏然歌楚些。年来尤屡空，非关学高卧。时节闾里欢，觞豆竞繁夥。我独蓬窗底，达曙发清饿。赖有竺乾书，开颜真自贺。近局可怜人，鸡黍起颓堕。整冠礼甚修，坐客仍虚左。浩歌为之倾，樽为歌长破。"}