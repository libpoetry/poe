{"id":"1063765","title":"次韵吴提句重九","dynasty":"宋","author":"释德洪","text":"朝来多爽气，拄笏望西山。看君此标致，合在台阁间。赖有宗之辈，文字相往还。遥知醉九日，红潮生玉颜。嗟予抱瘴痾，古寺长闭关。亦复把霜蕊，行嗅赏馀闲。琢诗偿清境，索句常苦艰。爱君吐云词，端为破天悭。气胜起疲堕，语妙镌老顽。正当作小字，明窗写斓斑。"}