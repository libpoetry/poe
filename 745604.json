{"id":"745604","title":"大水行","dynasty":"清","author":"厉同勋","text":"六月三日潮接天，江水入河河入田。农夫一片哭声起，可怜辛苦今尽捐。上田下田深数尺，水势直与官河连。老翁登床急，小妇抱儿泣。鸡犬屋上啼，马牛冢边立。哀哀疾走鸣县官，万灶炊烟忽无色。县官为申文，上达大府闻。一日委员十数辈，江南江北何纷纷。勘灾来，小民喜。官无言，灾已矣。官来岂不恤民艰，直陈恐失大府指。呜呼勘灾灾不成，县官在旁徒吞声。沿江一千里，民恨不欲生。送官走且诉，听者难为情。闻说今年仍索租，流离之民胡为乎。民何辜，天不可呼，况复东窜西走儿寒女饥之穷途。吁嗟呼！县官不能主，吾民毋怨苦。犹幸父母慈，清俸先分汝。朝给饼，暮给钱，民之颠连或可补。贤乎贤乎吾明府。"}