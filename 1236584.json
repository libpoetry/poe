{"id":"1236584","title":"船居十首","dynasty":"元","author":"明本","text":"世情何事日羁縻，做个船居任所之。岂是畸孤人共弃，都缘疏拙分相宜。漏篷不碍当空挂，短棹何妨近岸移。佛法也知无用处，从教日炙与风吹。水光沈碧驾船时，疑是登天不用梯。鱼影暗随篷影动，雁声遥与橹声齐。几回待月停梅北，或只和烟系柳西。万里任教湖海阔，放行收住不曾迷。人在船中船在水，水无不在放船行。藕塘狭处抛篙直，荻岸深时打棹横。千里溪山随指顾，一川风月任逢迎。普通年外乘芦者，未必曾知有此情。一瓶一钵寓轻舟，溪北溪南自去留。几逐断云藏野壑，或因明月过沧洲。世波汩汩难同辙，人海滔滔孰共流。日暮水天同一色，且将移泊古滩头。"}