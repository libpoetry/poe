{"id":"661879","title":"东岩祷雨题林以永寒谷山水障子","dynasty":"明","author":"郑岳","text":"松坛祷雨东岩宿，日餐蔬笋断粱肉。我心惮暑惨不舒，独据苍崖荫林木。寒翁知我厌氛埃，为索丹青贻巨幅。披图细玩思杳然，偃蹇双松翳云壑。中有一叟颀而长，琴书潇洒从二仆。蕲州疏簟叠平芜，短槛高云聊寓目。纶巾羽扇风飘飘，瘦骨清容肖寒谷。寒翁寒翁风节奇，结芰纫兰好奇服。历官中外四十年，拂袖归来书几簏。丰年妻子尚苦饥，况兹亢旱田尽曝。稻粱一饱不自谋，犹为苍生泪盈掬。古来贤达类如此，杜老秋风赋茅屋。吾社安可无是翁，东野云龙每相逐。"}