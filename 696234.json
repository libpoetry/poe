{"id":"696234","title":"次韵宪副弟元日志喜人日写怀之作","dynasty":"明","author":"罗钦顺","text":"晴光朝动綵云端，稽拜欣逢后土乾。家庆一门春镇好，皇恩三世海同宽。琼葩的历含残雪，瑞霭氤氲绕画阑。早晚赐休应有诏，鲤庭从此日承欢。流佣无处觅宗襟，何意春云又作阴。把酒未消今日闷，读书曾见古人心。望悬北斗虚回柄，责在群公合受箴。赖有庭梅为伴久，愁来犹得对花吟。"}