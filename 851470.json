{"id":"851470","title":"古乐府","dynasty":"宋","author":"文天祥","text":"珊瑚香点胭脂雪，芙蓉帐压春云热。明朝早弄灯前月，潋滟九霞碧藕折。璇杓高耸婺女明，金波漾晓辉郎星。赤琼曲里长眉青，头上更有瑶池君。六九五十四东风，西蟠桃花花未红。鸣鸾鼓玉声玲珑，绿毛蒙茸莲水龟。媥斓五色人间稀，春多瑞叶不敢飞。冰壶光满鱼龙转，笑中低舞玉钗燕。明年今日长秋殿，安舆入侍金桃宴。"}