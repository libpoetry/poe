{"id":"423037","title":"瑞士几希柏瀑布自山巅腾掷而下，注于勃里安湖，远映雪山，近荫林木。余在此一宿而去","dynasty":"近现代","author":"汪精卫","text":"谁欤挽天河，直下几千仞。人间尘万斛，快然一洗净。飘飖下云梯，跌荡临玉镜。波光散复聚，历乱云霞影。平生志淡泊，乐此清绝境。孰云风气寒，松柏各苍劲。月出水更幽，泉响山自静。迟明不忍去，曳杖众峰顶。"}