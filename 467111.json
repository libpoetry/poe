{"id":"467111","title":"临江仙","dynasty":"当代","author":"陈永正","text":"三月芳洲波尚冷，袷衣谁浣江亭，千祈珍重近来晴。独行临野渡，游目送征翎。北望中原天不见，古今水道山程。何如风静粤江清。桃源寻未得，犹有小舟横。润絮依风飞复坠，还如人意冥沈。彤云天末黯重阴。故园他日泪，沧海此时心。何处车声来绮陌，城高不见遥浔。秾春如梦费追寻。阑西红委地，遗魄为谁瘖。"}