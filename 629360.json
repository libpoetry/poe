{"id":"629360","title":"送病","dynasty":"明","author":"曾曰唯","text":"病人蠢如虱，稍能动与食。坐起项领曲，梳头腰脊直。一茗三升汗，一饭十回息。隐几坐犹疲，偃卧眠不得。有时试伸步，扶杖倚床立。心痒聊开卷，揭书指无力。撰著既不能，又好弄纸笔。心知荷扇香，嚏者见空碧。闻有客在门，倩人代款揖。见说月夕佳，纸窗穴一隙。漏月在床头，又畏风入室。病中思所嗜，客身谁知癖。主人虽细询，告之不敢悉。问药与勘方，明明知无益。聊复尝试之，几幸万之一。病乎归去来，汝于我为客。主既不汝留，胡为君我即。吾未如之何，移文劝他适。"}