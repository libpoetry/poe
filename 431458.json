{"id":"431458","title":"春日游惠山作四首","dynasty":"近现代","author":"王锡玙","text":"草色萋萋柳色鲜，风光最爱暮春天。吟诗每忆苏公句，啜茗分尝陆子泉。欲上高峰望震泽，还穿曲洞觅神仙。一声长啸乾坤老，独有青山不计年。隔断红尘似有梯，登临拾级到崖西。楼高顿觉江湖小，帘外遥看殿宇低。五里莺花随地起，九峰烟雨与天齐。名山清福谁能享，难得闲身此隐栖。香塍徐步独游行，胜景年年不变更。一塔影遮山寺晚，九龙沫吐惠泉清。岩书剩积千秋业，涧水长流万古情。满眼祠堂忠孝迹，蒸尝百世仰神明。茗品漪澜客满庭，竹炉成昼画题屏。听松合有听松石，歇马曾无歇马亭。花落杨花半池白，水摇湖水一天青。夕阳红送游船去，曲罢诗成酒未醒。"}