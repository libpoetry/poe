{"id":"113211","title":"送刘道纯·五松山下古铜官","dynasty":"宋代","author":"黄庭坚","text":"五松山下古铜官，邑居褊小水府宽。民安薄鱼少嚚讼，簿领未减一丘盘。胸中峥嵘书万卷，簸弄日月江湖间。稠人广众自神主，按剑之眼白相看。老身风波谙世味，如食橘柚知甘酸。麒麟图画偶然耳，半枕百年梦邯郸。平生樽俎宫亭上，涉世忘味皆朱颜。此时阿翁尚无恙，追琢秀句酬江山。堂堂今为蜕蝉去，五老偃蹇无往还。大梁城中笏拄颊，颌髭今成雪点斑。青云何必出公右，亨衢在天无由攀。椎鼓转船如病已，梦想楼台落星湾。子政诸儿喜文史，阿秤亦闻有笔端。丹徒布衣未可量，诗书且对藜藿盘。穴中生涯识阴雨，木末牖户知风寒。我今四壁恋微禄，知公未能长挂冠。"}