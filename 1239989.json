{"id":"1239989","title":"碧澜堂","dynasty":"元末明初","author":"张羽","text":"蔼蔼层城阴，弥弥溪流漫。问谁所构堂，轩窗傍高岸。答云唐刺史，文采当时冠。华筵势独高，宾佐俱才彦。吹箫横落日，画茜如云散。健儿簸旌旗，水战逞奇玩。临流赋新诗，意气共称叹。烽火几荒残，城郭多迁换。歌声久矣灭，邮亭锁溪畔。台倾鸟雀下，阑坏凫鹥乱。惟余南山青，依然眼中见。"}