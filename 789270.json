{"id":"789270","title":"金明池","dynasty":"清","author":"王策","text":"淡月飘灯，疏烟远水，还记送伊南浦。挽手处、寒梅未雪，看转眼、新荷弄雨。想重来、这样艰难，问当日、何事勤留不住。叹前约灯前，后期春后，总是荒唐言语。鬓影衣香今何许。剩亚字帘边，夕阳无主。绿阴外、东风如梦，双燕小、有书难与。更休言、此去非遥，算薄命能消，几回暂去。待花里逢时，阑干静处，细问随身鹦鹉。"}