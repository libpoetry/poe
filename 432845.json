{"id":"432845","title":"丁巳仲春返扬小游，慨赋八律","dynasty":"近现代","author":"俞律","text":"爱赏淮东俊，来登百级颠。铭双识痴鹤，第五数名泉。不断乱丝雨，有根孤鼎烟。难逢贤太守，诗酒失千年。金焦有无处，新黛隔江平。村远秧花碎，天低雨脚明。落花廊未扫，饱雀午争鸣。石壁诗文在，摩挲费细评。二十四桥路，音尘到客舲。槐花点鬓白，柳叶拂眉青。词赋思奇士，笙歌忆老伶。湖山凝望处，春雨聚无形。天地有诚信，一度一春花。烟藏千朵活，雨挟万枝斜。杜牧酒边梦，姜夔月下嗟。十年人未觉，故国暮云遮。老家水井巷，偶过未逢邻。童戏似前我，花飞向故人。有心寻旧梦，无意返天真。世事休重问，今身非昔身。满城多胜迹，指点已成空。瘦损个园石，酸生梅岭风。魂游家国外，骨朽水山中。却顾古今路，残阳一例红。翻作扬州客，行行意未胜。轻离生已惯，恋故死犹能。风静城河树，鸟归山寺灯。空怜二分月，携不到金陵。"}