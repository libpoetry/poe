{"id":"815593","title":"吴又乐名父以先世橙斋公种菜图册见示敬和册中原韵 六首选四","dynasty":"清","author":"翁同和","text":"沧江一卧布衣尊，历历参旗近可扪。手把犁锄长叹息，江南芳草已无根。东南学派四明尊，古鼎龙文未敢扪。谁补渔洋疏隽句，春潮艇子到篱根。补衲庵荒曲径斜，年年丛桂发新芽。楹书读遍三千卷，别有农书教艺瓜。秋夜题诗字半斜，故应敛手学畺芽。近臣踪迹孤儿泪，默数归期已及瓜。"}