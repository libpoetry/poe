{"id":"799640","title":"海门歌","dynasty":"清","author":"王士禛","text":"岷峨东下江水长，远从井络来吴乡。奔涛万里始一曲，古之天堑维朱方。北界中原壮南纪，鱼龙日月相回翔。中流一岛号浮玉，登高眺远何茫茫！长空飞鸟去不尽，江海一气同青苍。山外两峰远奇绝，双阙屹立天中央。左江右海辨云气，如为八裔分纪疆。江流到此一缚束，早潮晚汐无披猖。烛龙晓日出云海，山光照曜连扶桑。年来海戍未停罢，峨舸大舰来汪洋。胡豆洲前起烽火，徒儿浦上披裲裆。古闻京口兵可用，寄奴一去天苍凉。我愿此山障江海，七闽百粤为堤防。作歌大醉卧岩石，起看江月流清光。"}