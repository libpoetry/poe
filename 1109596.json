{"id":"1109596","title":"李太傅挽词三首","dynasty":"宋","author":"刘敞","text":"数闻伏阁议，屡上荐贤书。任重道空远，名荣身反疏。异乡悲鵩鸟，清诏隔公车。招隐真虚语，江湖万里馀。报国念推毂，逢忧甘噬脐。孤鸣一垂翅，举俗竞吹赍。山鬼离居远，灵魂失路迷。天高不可问，愁意日凄凄。识理未曾误，疾邪惟过深。岂忘事反覆，不忍俗浮沈。去国尚回顾，埋名方自今。异时山水意，恻恻吊鸣琴。"}