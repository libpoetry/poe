{"id":"1124480","title":"漫兴四绝","dynasty":"宋","author":"项安世","text":"赤日烧云汗满衫，一年还却十年闲。男儿不是忧家国，水簟冰幮正掩关。平生竹帛最关心，未免干戈老系身。可共儿曹争染刺，大书衔位诧比邻。报国虽贪死后名，还家亦慰老来情。钓鱼船上湾湾月，何用辕门报五更。兵馀初傍碧钩栏，青杏垂垂绿荫团。手接叶条成太息，一春花好不曾看。"}