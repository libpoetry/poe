{"id":"621742","title":"时运","dynasty":"明","author":"郭之奇","text":"日月既迁人，人自为今昔。漠漠千古悲，忽向微躬责。抱情游八方，岁时无暖席。朝折若木枝，暮总扶桑策。上下六龙车，低徊白驹隙。置身浮云上，时世终相掷。苟无维挽权，驱驰亦何益。夙闻达者言，人生天地客。所贵道弗违，毋使情多格。稚老若循环，阴阳可交泽。和神春夏门，敛气秋冬宅。推忧还终古，冥澹守精魄。"}