{"id":"768738","title":"凤凰台上忆吹箫 樊慈花室叶织卿夫人遗卷","dynasty":"清","author":"赵庆熹","text":"碧月无声，银河有影，佩环飞去瑶天。料彩鸾、人世住不多年。几幅淡螺残墨，空剩下、香冷云笺。君知否，从来好梦，只合如烟。仙仙。九张机下，闻说道、秋星曾坠凉筵。奈玉虹桥卸，鹊也难填。便是荀郎情厚，怎禁得、泪泻红铅。东风峭，琅然一声，吹断琴弦。"}