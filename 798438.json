{"id":"798438","title":"摸鱼儿 独坐","dynasty":"清","author":"曾廉","text":"已春分、更添炉火，珍珠帘外风凛。银屏徐爇沈檀面，斗帐碍寒难寝。愁为甚。人去后、余香犹在鸳鸯枕。清狂不禁。说张态多情，李娟善笑，总逊柳枝稔。烛光闪，看得铜荷积沈。琼箫楼上曾品。当时携手凭阑处，一片碧桃如锦。卿试审。畴昔事、只今一一堪谂。笼鹅未噤。且小倚花窗，旁搜果碟，一注酒孤饮。"}