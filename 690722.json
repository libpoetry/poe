{"id":"690722","title":"秋怀三首","dynasty":"明","author":"张煌言","text":"秋色来何许，沧江对晚潮。宜人偏淡荡，似我总萧条。隼翮凭谁健？狼心尚尔骄。也知云意薄，聊自拟丹霄。屈指金行半，流光不我予！鲈腮味信美，雁足耗全疏。客散黄金尽，兵饥白粲虚。只愁绵力弱，何以慰皇舆！天方尊肃气，人已苦兵声。高枕真无事，扁舟似有情。静同仁者寿，隘得圣之清。遣放应如此，毋劳造物争！"}