{"id":"1106037","title":"次韵震子磐送糟蟹","dynasty":"宋","author":"王安中","text":"醉死杨家郭索生，此曹平日要横行。不须覆醢烦诸子，试比糟蟹几许争。熟点醯姜洗手生，樽前此物正施行。哺糟晚出尤无赖，尚有馋夫染指争。烹不能鸣渠幸生，含糊终作醉乡行。裂脐已死人谁照，折股犹腥犬谩争。塞上秋残百万生，书囊旁午此时行。聋丞自荐笺虽妙，未必持螯手肯争。莫笑头陀饭出生，要将戒杀劝修行。霜螯断命终妨道，身作人为了不争。"}