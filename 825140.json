{"id":"825140","title":"循龙州城垣遂入同风书院访仙岩登可思亭九月十六日也","dynasty":"清末近现代初","author":"郑孝胥","text":"筑城于今二十年，我来登之秋凛然。山围溪抱藏万户，西南水声长潺湲。北郊荡荡为平原，稍广可容千骑盘。东城里许得精舍，仙岩奇巧如倒悬。摩崖题名纪万历，新亭秀耸嵌其巅。亭名可思思底事，戎首海城留此言。倚栏总目何所见，惟有飞鸟投穷边。"}