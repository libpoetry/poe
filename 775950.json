{"id":"775950","title":"登红毛城","dynasty":"清","author":"曾源昌","text":"巨海水奔流，安平镇最要。斯地古荷兰，砖城筑何巧。暮角声清凄，震天万叠炮。自誇不拔基，伊谁敢与较。讵知郑氏藩，剑芒日边耀。吞并气正雄，乾坤庆再造。割据三十年，舳舻城下绕。门户键澎湖，台彝奉伪诏。无何振王师，海氛倏已扫。扬帆穷绝域，波臣乐前导。皇恩何汪濊，残黎遍慰劳。酋长纳款多，诸社齐欢笑。今我渡江来，城高恣凭眺。层层磴纡回，霭霭云笼罩。洁井泉犹甘，地洞路仍拗。墙宇嗟倾颓，库藏怜破耗。庭角黑沙堆，榈头残月照。忽听潮声喧，西风晚狂叫。鲲身七点浮，戍卒严水道。羽旂巡残堞，鼓鼙无乱噪。爱此清晏时，游情随处好。"}