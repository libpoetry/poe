{"id":"793159","title":"偶作","dynasty":"清","author":"陈式金","text":"秋夜不成寐，秋虫声唧唧。伏枕有所思，世情不可悉。华堂好崇朴，托言性坦率。环堵嗜绮丽，外炫中欠实。读书谈商贾，按鍊自谓密。颛蒙喜诗文，旁人指其失。偏受而用短，得丧均难一。当局孰解非，静观多诌札。贤者贵当务，正途守其术。中道每不趋，鞭迫辄横逸。在此既未能，在彼胡穷诘。从来尔我间，弊端同一律。"}