{"id":"386398","title":"沁园春·题庄川媚","dynasty":"清代","author":"刘琬怀","text":"一卷清词，挑灯细翻，凄恻缠绵。想紫薇轩畔，空馀冷月，青松宅上，已锁荒烟。鲍妹才留，苏娘锦断，尽付伤心柳絮天。思当日，吟毫五色濡，染霞笺。芳名贯耳从前。况门第、声华王谢联。叹黄花比瘦，秋风帘外，乌丝斗妙，春雨阑边。鸿案情遥，鸡窗韵远，折桂人归恨总牵。悲遗挂、检绣囊剩墨，汇集瑶篇。"}