{"id":"765752","title":"沁园春 葬花","dynasty":"清","author":"高佩华","text":"卷起红幡，解却金铃，泪珠满腮。记清明才过，画图半幅，芳菲未改，锦绣成堆。怎奈枝头，一经夜雨，狼藉脂痕处处皆。飘零甚，怎觅来净土，好把香埋。几番费我疑猜，便嫁与、东风也不才。早阶前延伫，从容收拾，阑边凭倚，妥帖安排。不识今番，关它何事，蝶浪蜂狂去复来。斜阳外，问芳魂何处，酹尔三杯。"}