{"id":"955525","title":"送谢景初廷评宰馀姚","dynasty":"宋","author":"范仲淹","text":"世德践甲科，青紫信可拾。故乡特荣辉，高门复树立。馀姚二山下，东南最名邑。烟水万人家，熙熙自翔集。又得贤大夫，坐堂恩信敷。春风为君来，绿波满平湖。乘兴访隐沦，今逢贺老无。文藻凌云处，定喜江山助。未能同仙舟，离樽少留驻。行行道不孤，明月相随去。"}