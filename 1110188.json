{"id":"1110188","title":"用与可韵为湖亭杂兴十首","dynasty":"宋","author":"吕陶","text":"流水两三条合，翠筠千万枝垂。漫说忘情待物，亦尝对景题诗。簿领绝无留事，亲朋少有来书。度日此中閒坐，自惭也是官居。湖上澄波似鉴，林间曲径如村。双鸟飞来碧照，独蝉吟彻黄昏。楼外四垂晴霭，帘前一饷清风。更倚危栏北望，岷山半出云中。治郡乃称太守，退公自是閒人。已向环中得趣，何须事外劳神。弱柳低低舞岸，新蒲拂拂笼沙。贪向水边倾耳，不知纱帽攲斜。朴学粗知义命，幽怀聊寄风骚。道胜何如时与，位卑安用言高。有著在人为累，无营与物何功。祇此也该至理，懒能更说真空。小器祇堪近用，要途莫笑閒官。到了野情易足，自于拙分常安。花烂适逢佳节，酒醲宜赏青春。酩酊任他醉客，芳菲付与游人。"}