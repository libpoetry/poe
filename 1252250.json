{"id":"1252250","title":"送李本存归江西新喻州本存儒学教授历省掾为御史所论改温州海隅巡尉赋三律赠之","dynasty":"元末明初","author":"叶颙","text":"又携书剑过江西，长铗三弹一振衣。风景不殊人自老，江山有异鹤空归。闲云仍旧封吟榻，流水依前护钓矶。去去乡关莫回顾，春风吹老故园薇。献赋论兵计已疏，扁舟归去意何如。岂无医国三年艾，空读传家万卷书。处世固当同凤鸟，还乡端不为鲈鱼。故园泉石应无恙，依旧青山带月锄。去就轻于出岭僧，烟包挑月一枝藤。十年湖海孤篷雨，万里关山半夜灯。后进衣冠皆有用，先生才调独无能。送君归洗征尘净，高步云岑顶上层。"}