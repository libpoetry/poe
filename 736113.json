{"id":"736113","title":"红桥篇","dynasty":"清","author":"高士奇","text":"红桥女儿颜如玉，雾鬓云鬟好妆束。十五盈盈竟体兰，双蛾浅画宫螺绿。初学秦筝谱凤皇，乍拈斑管写鸳鸯。矫痴不解相思字，妩弱偏过姊妹行。绮窗绣户春风里，时人休比常桃李。未肯轻随柳絮飞，等闲不逐游丝起。三月三日天气和，相邀女伴蹋青歌。归来瞥被王孙见，住幰停鞭情较多。王孙结客崇意气，殷勤不惜千金质。凤尾文绫剪作裳，鹄头火锦裁成被。油碧迎来夹道看，罽轮十队送长安。香含豆蔻春犹浅，露浥芙蓉晓正漙。交龙小袖轻衫窄，昨夜蜂黄新退额。斗帐流苏百宝装，云屏珊枕熊须席。绿幕红镫宴正频，当关客不报平津。蜂尝野蜜花房暖，莺啄含桃露颗匀。江头绣翼欣初比，谁道恩情判沟水。可怜园茧但成丝，岂有安榴能结子。长眉拂拭镜鸾羞，白露无情团扇秋。惟余玉箸千行泪，日向红桥桥下流。"}