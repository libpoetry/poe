{"id":"761236","title":"绮罗香 题李爱伯户部沅江秋思图用梅溪韵","dynasty":"清","author":"谭献","text":"草瘦芳心，柳迷倦眼，回首佳人迟暮。一片愁魂，还被水云留住。思故国、不隔西风，奈离绪、尚萦南浦。最怜他、松柏同心，往来寂寞钿车路。清秋江上望远，只恐回帆浪急，公今无渡。雾失峰青，憔悴镜中眉妩。垂翠箔、人忆当年，倚簟床、梦醒何处。恁禁得、弹冷筝丝，潇湘和雁语。"}