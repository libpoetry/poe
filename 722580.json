{"id":"722580","title":"猛虎篇","dynasty":"明末清初","author":"屈大均","text":"猛虎不食人，食人必豪贤。为天生羽翼，飞渡大河间。我弓既已良，我马亦已闲。踟蹰不忍射，恐非天所安。天安惟猛虎，作威予敢侮。腐肉如山丘，所甘惟肺腑。猛虎不见人，见人则不取。所见尽禽鹿，人立而虞麋。肥者噬无馀，瘠者以为脯。麒麟与凤凰，不足为粪土。凤凰肉不甘，麒麟肉不肥。猛虎亦好生，何不食饘糜。凤鸟乘于风，为皇作威仪。麒麟乃仁兽，生草不践之。上天命猛虎，威向豺狼施。如何饵灵物，口腹亦细微。生怀腥臊德，炳耀徒留皮。吁嗟尔猛虎，哮吼诚何知。"}