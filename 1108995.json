{"id":"1108995","title":"杂兴四首","dynasty":"宋","author":"刘克庄","text":"尚记青灯同讲贯，安知白首始遭逢。向来众论称雏凤，岁晚同时拜老龙。梁松帝婿拜堂下，伏波将军坐受之。汝虽自诧樊川侄，吾未尝闻蔡克儿。醉尉怒呵故侯猎，亭长豪夺徵君牛。射虎将军馀怒在，卖药先生一笑休。箦中尸忽为秦相，跨下人俄拜楚王。老退已成大父笑，行嘲一任少年郎。"}