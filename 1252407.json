{"id":"1252407","title":"和友人韵","dynasty":"元末明初","author":"李延兴","text":"乱臣倾庙社，祸本久胚胎。万里金城坏，千原铁骑来。人心今日异，天意几时回。痛哭英雄老，凄凉卧草莱。恩幸千年遇，艰危一旦遭。人材淹草莽，勋业付儿曹。死战酬明主，兼金买佩刀。归来衣甲破，虮虱费爬搔。月黑妖星现，云红战火然。鲁连终蹈海，乐毅又辞燕。痛哭怀明主，匡时倚大贤。那堪频眺望，白雁落霜天。秋气满龙漠，君王忽远巡。旌旗照天地，哀痛著丝纶。雨雪迷青野，风云动紫宸。汾阳忠烈大，一战熄兵尘。"}