{"id":"305019","title":"弃妇行为友人作","dynasty":"清代","author":"陈德荣","text":"桃花何灼灼，烂漫迎风开。春归红已歇，鶗鴂莫相催。忆昔蓬门同食力，萧萧络纬霜中织。佐君夜读买兰膏。典尽钗钿无怨色。君今已贵妾已老，红颜那比新人好。避贤不敢妒蛾眉，何须定刈当门草。野径云低树色微，树头鸠妇已分飞。也知性拙应遭逐，风雨飘摇何处归。"}