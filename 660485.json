{"id":"660485","title":"汪进之通判瑞芝堂次李西涯韵","dynasty":"明","author":"谢迁","text":"竹窗不是悠悠者，肥遁当年在荒野。墓田灵芝出九茎，瑞应从天岂云假。传家旧富五车书，贤郎蚤蹑青云衢。闾门驷马当汉盛，高山深谷非秦馀。白发萧萧老弥壮，木假三峰俨相向。芝茎移置中峰前，旭日光生画堂上。新安世家世所无，芝兰奕叶千百徒。颇闻馀庆自畴昔，信知积善真良图。阶下孙枝更奇秀，京兆锦衣归白昼。翁今已矣堂岿然，且捧霞觞献慈寿。"}