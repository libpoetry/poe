{"id":"491218","title":"太湖滩","dynasty":"明","author":"刘崧","text":"溯舟易安流，入石频顾虑。盘回四山合，所向欲无路。层湍障流雪，飞沫洒玄雾。嵷嵷山木交，肃肃风色暮。前登大湖滩，篙缆集群助。跻危苦趑缩，一若乃脱兔。参差石角出，蚴虬松根露。两崖走鸣瀑，抵碛开复聚。其流不可触，龃龉复哀怒。声腾百雷起，势挟万里去。舟行截其冲，捩柁疾指顾。观其曲折间，肯綮豁玄悟。我行戒前途，起坐惊失措。心迷已乘险，事过翻积惧。悲悽远游子，萧飒青枫树。维纚暂栖息，霰雪惊寒注。俛仰宇宙间，谁能获恒豫。"}