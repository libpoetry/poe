{"id":"47289","title":"田家·田家无所求","dynasty":"明代","author":"刘基","text":"田家无所求，所求在衣食。丈夫事耕稼，妇女攻纺绩。侵晨荷锄出，暮夜不遑息。饱暖匪天降，赖尔筋与力。租税所从来，官府宜爱惜。如何恣刻剥，渗漉尽涓滴。怪当休明时，狼藉多盗贼。岂无仁义矛，可以弭锋镝。安得廉循吏，与国共欣戚。清心罢苞苴，养民瘳国脉。"}