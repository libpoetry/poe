{"id":"1131951","title":"自诸暨抵剡","dynasty":"宋","author":"潘阆","text":"莫叹尘泥汩，且图山水游。双峰天姥翠，一舸剡溪秋。不见戴安道，有怀王子猷。西风无限意，尽属钓鱼舟。夷犹双桨去，暮不辨东西。夕照偏依树，秋光半落溪。风高一雁小，云薄四天低。莽荡孤帆卸，水村杨柳堤。秋渚涵空碧，秋山刷眼青。排头烟树老，扑面水风醒。上濑复下濑，长亭仍短亭。夜船明月好，客梦满流萤。出得云门路，风悽日夕曛。船撑鉴湖月，路指沃州云。山色周遭见，溪流屈曲分。一觞还一咏，谁是右将军。"}