{"id":"1107158","title":"复假前韵为即事二诗且言别于卒章","dynasty":"宋","author":"韦骧","text":"烟花苒苒裹江亭，云霭纷纷接暮城。物态除非诗可写，旅怀唯藉酒能平。燕知社节来何早，莺怯春寒语未成。非晚与君分袂去，他时当记此时情。浩如潮水出东溟，勇似云梯破铁城。谈柄交挥逾月久，吟毫相抗几时平。清驩返向尘劳得，佳集元非计构成。还守邑疆相望远，陇烟江月若为情。"}