{"id":"788806","title":"买陂塘 南下洼有女郎坟一，短碑三尺，艳名香冢。红颜未识，绿草犹芳，春暮徘徊，怃焉成调","dynasty":"清","author":"周祖同","text":"是何时、路旁香冢，碑阴重认题字。美人不为留名姓，只与玉钩同例。芳草地，有远远、西山浅浅南洼水，番风第几。荡旧日芳尘，粉衣蚨蝶，又趁落花起。朝还莫，梦影红深绿腻，多应飞燕能记。三生杜牧今谁在，直甚钟情如此。春徙倚，便未听、琵琶也带伤春意。斜阳下矣，认一片蘼芜，鞭丝隐隐，人在画图里。"}