{"id":"520384","title":"予尝目摩诘辋川图爱其山水之秀以为绘者之巧而造化未必有此及自骊山迤?入蓝田皆摩诘图中景也因又叹造化之巧而远非绘者所及矧其春日晴明而山光花气有足悦者因作春山晓行","dynasty":"明","author":"朱诚泳","text":"雨霁春山青插天，悬厓飞瀑皆春泉。朝来光景弄晴旭，眼前物物皆芳妍。肩舆随处踏芳草，一路好山青未了。天翁为我展诗图，却笑无诗被山恼。岚光滴滴东风晴，林间好鸟相和鸣。山花含露解迎我，翻因花鸟关幽情。红绿扶春诗满目，却愧才非叉手速。看山且进紫霞杯，涤我尘埃三万斛。西秦自昔隔东吴，兹山能比吴山无。凭谁唤起王摩诘，为我写取春山图。"}