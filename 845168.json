{"id":"845168","title":"忆秦娥 题仁先雷峰补经图三阕","dynasty":"清末民国初","author":"程颂万","text":"湖光匝。招人四面钱家塔。钱家塔。乞儿长在，炊云拾叶。穴经开宝年逢八。一砖一卷陁罗压。陁罗压。苦拚长臂，探经出箧。天留窍。待君觑补真经妙。真经妙。凄凉出世，便无残照。南屏剩墨青山稿。西关断甓黄妃吊。黄妃吊。六桥何限，浪枯莺老。雷风疾。十图断送千年一。千年一。剩看光怪，满湖狼籍。微尘补字蝇惭密。浮图补画晴摇漆。晴摇漆。补天长是，有消无息。"}