{"id":"1006154","title":"兰陵王 题笔架山","dynasty":"宋","author":"葛长庚","text":"三峰碧。缥渺烟光树色。高寒处，上有猿啼，鹤唳天风夜萧瑟。山形似笔格。人道江南第一。游紫观，月殿星坛，积翠楼前吹铁笛。客来访灵迹。闻王郭当年，曾此驻锡。二仙为谒浮丘伯。从骖鸾去后，云深难觅。丹炉灰冷杵声寂。依然旧泉石。泉石。最幽阒。更禽静花闲，松茂竹密。清都绛阙无消息。共羽衣挥麈，感今怀昔。堪嗟人世，似梦里，驹过隙。"}