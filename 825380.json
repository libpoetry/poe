{"id":"825380","title":"刘聚卿属题翁覃溪书金刚经塔图本","dynasty":"清末近现代初","author":"郑孝胥","text":"柳书精拓《金刚经》，近出燉煌之石室。唐人写经此其最，见之使人每自失。聚卿示我初有悟，结构艰辛扫圆滑。书来复示经塔本，细楷乃是覃溪笔。一塔适成经一部，共嗟此老太巧密。名流好事殊可喜，叶氏刊传妙无匹。陶斋收藏甲天下，独肯为子舍珍物。翩翩诗字含古味，骎骎北平欲度越。尔来时事愈难挽，志士灰心竞学佛。好持此经礼浮图，收拾精魂敛心骨。回文哀怨谁复谅，苏蕙英灵久埋没。题成卷图起看天，飞鸽喧空绕双阙。"}