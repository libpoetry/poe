{"id":"908390","title":"林夫有诗趣归期次其韵答之","dynasty":"宋","author":"李流谦","text":"乾坤大逆旅，日月两行客。江头垂杨树，折尽供马策。学舍如冰壑，远与簿书隔。天风吹我去，自哂殊役役。英英君子僚，妙响协竽瑟。诗来促还期，珠琲瑩巾帙。久枵渴嘉馔，积阴跂白日。谈为无底囊，剪烛期竟夕。但恐又西东，搥车叹寂寂。盍不歌归来，已痼烟霞疾。"}