{"id":"1121308","title":"次韵沈兴之税院岁暮即事二首","dynasty":"宋","author":"林表民","text":"一檐寒雨滴愁声，赢得松斋睡思清。急景不知年又谢，壮心空怅事无成。温存冻壁火初举，陵轹破窗风自鸣。多谢故交相慰藉，浪捐珠璧使人惊。穿云时有一鸿声，唤雪风来冷更清。腊意未教梅萼老，春风先放柳条成。乱离每叹兵难戢，贫贱还忧道不鸣。节物一番空自好，暗添年纪却堪惊。"}