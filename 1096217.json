{"id":"1096217","title":"次韵郑大参净慈双井","dynasty":"宋","author":"释居简","text":"山展凤膺仍敛翮，东井碧通西井白。井花娄欲策茶勋，长恨眼中无此客。夔州病渴夜迢迢，阿段透云分湱湱。胡为金锡卓山泉，小倚银床问庭柏。一杯盍为龙象供，数寻自是蜿蜒宅。万斛滔滔随地出，九地茫茫不须择。浅清盈甃玉痕圆，深净镜空云影拆。江淮行地自南北，河汉如人同血脉。举瓢高谢沧浪浊，吹箫去觅浮丘伯。遂令天水不违行，洞明爻象元同画。更将康谷细商评，一笑自知肩可拍。"}