{"id":"694010","title":"赠赵少尹二首","dynasty":"明","author":"陈吾德","text":"达人寄迹远嚣尘，不是寻常学隐沦。霁月光风俱是道，清苔白石最宜人。仙凫共拟凌云去，文豹谁知泽雾频。藏器方知盘错用，即看出壑起阳春。群山积翠郁岧峣，涧道晴看雨雪消。香蔼暮含兰若气，朱光朝映凤凰条。丹丘路渺芝空秀，梓泽风高叶易凋。何似子真三亩宅，倏然应觉道情遥。"}