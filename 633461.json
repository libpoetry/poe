{"id":"633461","title":"送石鉴覞弟领众住怡山","dynasty":"明","author":"释今无","text":"猗欤博峤立纲宗，吁谟严密如游龙。不特风雷藏舌底，还将剑戟插双瞳。二叶绳绳开五岭，凤毛龙甲光玲珑。水犀玑贝腾南海，髦士奋起夺其雄。君不见蓬莱水浅天步窄，大道与之俱困穷。四海惛怓日茅拔，荒唐猿鹤悲沙虫。覞也吾家信迈种，金针暗与先民通。激昂鹊起南海陲，弘肩斯道吹清风。昔年分座庐岳北，万朵芙蓉遮座密。颓风振起神自閒，火齐乍掷天回黑。东奔众水无还期，遂使一壶成挽力。繄吾师翁博宗子，宝镜横披标至德。法澜博洽四百峰，赤幡更向七闽立。怡山飞凤闽之冠，天龙精魄司轮奂。宝所煌煌至道存，象径肯使鼪狐乱。师翁贻厥事芟除，西奔金乌跳蟾蜍。大匠袖手藏徽缠，成风小智乃其馀。此座虚悬过一纪，师也命覞正其居。至人荷道遑恤躬，天不令卷行则舒。我闻曩哲有棱公，蒲团十丈成邻虚。今日微尘翳天壤，洞山失却我与渠。送君不作别离色，击案四顾空踌蹰。法坛宿将建旄旟，寻常老去当何如。监院纬公贤且耄，绸缪廿载诚拮据。谦光蔼蔼为君佐，盥手行当接素书。"}