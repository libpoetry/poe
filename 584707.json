{"id":"584707","title":"藏书","dynasty":"明","author":"黄衷","text":"鄙儒昧世机，未老身已退。敢辞并日餐，迂怀委书队。俯默追昨非，信有韦可佩。散帙满虚床，或者疑作魅。惟此沮洳乡，虫鼠恣残溃。炎伏更涹浥，僮仆频曝淬。漫检天坠馀，笔札费抄对。力贫建重屋，匦箧得佥载。值抱孝先癖，一枕连朔晦。经旬不涉卷，隐几动长忾。乐天架千轴，颇恨无可诲。何如且缄藏，谁能置纤芥。"}