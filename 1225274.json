{"id":"1225274","title":"三月十八日张仲举赵伯器吴伯尚王元肃同游西山玉泉遂至书山","dynasty":"元","author":"吴师道","text":"肃清门外春草青，背城曼衍趋郊坰。西山晓晴出苍翠，高下不断如连屏。道傍巨冢乌鸟噪，寒食野祭遗膻腥。沟深路狭雪泥在，缓控瘦马仍竛竮。行行山近寺始见，半空碧瓦浮晶荧。先朝营构天下冠，千门万户伴宫庭。寺前对峙两飞阁，金铺射日开朱棂。截流累石作平地，修梁雄跨相纬经。平台当前白玉座，刻镂精巧多殊形。常时御舟此游幸，清箫妙管鱼龙听。沿堤万柳著新绿，未见蒲苇弥烟汀。凫飞鹭起渺空阔，使我清思凌沧溟。游船两两棹歌起，亦有公子携娉婷。主僧说法据高座，撞钟击鼓声发霆。欣然肃客道周历，顾瞻幻怪何神灵。后园小殿翳花木，绣帏香阁犹深扃。坐陪方丈谈亹亹，伊蒲清供分馀馨。出门暄风掠人面，前趋复历岘与陉。泉乾土劲草树少，祇有广塔高亭亭。香山兰若金源旧，犹馀大定残碑铭。长松老桧见未有，涧水绕屋鸣清泠。扳危涉险剧喘汗，却下迅走谁能停。班荆列坐杏花底，?觞受此香雪零。日规渐隐半峰侧，酒行不尽双玉瓶。众宾来醉有馀兴，惟我却饮嗟独醒。疾驱信马路已熟，遥见楼堞尘冥冥。归来门巷木深黑，春云黯黮明疏星。广文官况淡于水，矧复聚散如浮萍。玉泉颇恨不少住，客意更拟同扬舲。明朝清游堕梦境，拥书却坐槐阴厅。"}