{"id":"696343","title":"倭报三首","dynasty":"明","author":"郑学醇","text":"闻道东夷寇，干戈遍海涯。横行过百济，转战入高丽。阃外烽连岁，军中节属谁。庙廊多胜算，应不弃藩篱。沿海罗军卫，高皇睿算神。承平虽有日，勇略岂无人。飞挽黄尘暗，徵兵赤羽频。徒劳议封爵，丑虏敢称臣。血战残玄菟，虚声更度辽。谁知和敌议，忽下圣明朝。路隔铙歌断，涛惊海汛遥。何当舞干羽，氛祲喜全消。"}