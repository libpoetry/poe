{"id":"688270","title":"早春大中丞同川李公见访询及陂上旧游处赋此奉简三首","dynasty":"明","author":"朱睦㮮","text":"陂塘春至绿波生，讲肆萧然对古城。多谢故人频问讯，渚兰汀树正含情。夷门东向接郊坰，使节曾于此地停。十九年华一回首，紫云空护壁间铭。清溪自分老渔竿，白首欣逢旧豸冠。芦叶柽花最深处，舣舟犹记昔时欢。"}