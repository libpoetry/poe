{"id":"1131159","title":"刘德修右史去国示所和从父东溪及杨子直诗走笔次韵 其三","dynasty":"宋","author":"楼钥","text":"阁下相期久，山中把酒稀。未能容我去，又复送君归。柱史宁终隐，威颜暂咫违。壮心谁与语，看剑一灯微。无人为辨乐羊书，却向空山问草庐。世上荣枯无定在，眼前毁誉竟何如。寸心未彻九重上，百口仍行万里馀。只恐君王思旧学，便看飞诏促严徐。东溪诗似老弥明，倾盖论诗绝点尘。笔墨为供无尽藏，江湖乞得自由身。出门远送成惆怅，无计相留更主臣。但愿皇天开老眼，不应空谷滞斯人。"}