{"id":"1109520","title":"挽京口使君丰郎中十首","dynasty":"宋","author":"刘宰","text":"先帝龙飞第一春，银袍鹄立对严宸。当时旧侣能多少，又向风前哭此人。妙年意气已横秋，不为身谋为国谋。斥去佞臣谈笑里，英名高压汉朱浮。开边为计苦匆匆，淮水东流战血红。军令一申人百勇，议郎当日佐元戎。再向江淮把一麾，民情可但不能欺。来时叔度嗟何暮，去日何公苦见思。牢盆利散海隅空，一念焦劳轸圣衷。万井春回和气满，皇华玉节到淮东。惨澹胡沙草木腥，长淮坐断倚贤城。策勋归去犹遗憾，未挽天河洗甲兵。残胡失驭走群雄，人物争归掌握中。河洛祇今修旧贡，凌烟端合首群公。持橐无由侍玉皇，含香仅长汉诸郎。丰碑不用书成绩，自有司勋纪太常。南徐开府未旬时，一扫烦苛布惠慈。孺子竟孤悬榻望，伯牙空有绝弦悲。问讯时来野叟家，细书整整复斜斜。江湖老矣何人记，泪逐西风染钓车。"}