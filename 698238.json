{"id":"698238","title":"京师十景图诗 金台夕照","dynasty":"明","author":"倪岳","text":"谁筑高台势半倾，昔人犹慕好贤名。天于白日自今古，士与黄金随重轻。返照又兼飞鸟没，残霞时傍断虹明。萧萧易水知何地，登眺惟深感慨情。移得三山小朵峰，春深长见暖云封。势凭天阙无高下，影落人寰有淡浓。崒嵂一拳疑踞虎，缤纷五色想从龙。须知岁岁为霖雨，四海神功自九重。旧雨年来已罢飞，新春深绿护林霏。千家远树连民坞，十里重门接帝畿。佳气凌空疑缥缈，轻云笼日正熹微。纷纷车马朝天路，芳润犹惊暗湿衣。池头新涨涌盘涡，宿雨初增太液波。明月有时沉宝镜，好山终夕蘸青螺。自缘江汉朝宗近，怪得鱼龙变化多。万顷汪洋涵帝泽，不须天上挽银河。曾探山罅汲深清，一曲泉流玉色明。偃蹇虹霓云外影，琤琮环佩月中声。飞空疑欲成朝雨，漾日从教报晚晴。东接天潢知不远，万年长绕凤凰城。都城王气接居庸，晴黛氤氲入望浓。峭壁倚云笼翡翠，颠厓过雨出芙蓉。争奇突起三千尺，设险平凌百二重。北尽龙沙东到海，祗应万里属提封。琪花入夜舞纤纤，晓日西山万象兼。晃漾不分琼岛路，参差微露玉峰尖。虚疑冻合芙蓉殿，便觉寒生翡翠帘。何处可人閒拄笏，乾坤一色动遐瞻。桑乾汹涌到芦沟，分得黄河一派流。波影疑从天上落，曙光应傍月中浮。千山玉蝀晴初见，五夜银蟾晓未收。人语鸡声迷远近，帝城西畔古桥头。周郊一望大田东，布谷声中雨满空。宿雾未收方杳缈，阴云渐合转溟濛。乾坤不惜栽培力，畎亩全资润泽功。为想秋成登万宝，壤歌随处乐年丰。百里崇墉四面开，朱门曾睹翠华来。秋声捲海千林肃，晚吹飞尘万骑回。瑟瑟黄芦迷雁泊，萧萧红叶堕鹰台。吾皇恭俭巡游少，辇路春深长绿苔。"}