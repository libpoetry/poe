{"id":"701356","title":"同宫允李渠翁太史吴筠泉邢雉山潘水帘李石鹿王家对梅","dynasty":"明","author":"黄廷用","text":"蕴火环深洞，盆梅也自花。蚤芳含斝度，疏影近灯斜。岁暮频为客，江南忽是家。春风随地有，对汝兴偏赊。春过已十日，策马到城隅。酒向两三客，梅开五六株。当轩凝翠碧，入座转清虚。大隐还都市，何须觅小孤。乍玩成真解，相看可入玄。回元须守甲，调鼎自长年。世味同朝露，春情付暖天。巡阶一索笑，问尔为谁妍。"}