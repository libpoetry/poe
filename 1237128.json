{"id":"1237128","title":"送虞伯生降香还蜀省墓二首","dynasty":"元","author":"袁桷","text":"玉雪祠官貂帽低，笑乘飞雁上天梯。宝幡绣重团金粟，钿合香严印紫泥。官馔每供千岁鹿，驿程深听五更鸡。流沙可是河源地，摇首扬鞭更欲西。丞相坟前双阙摧，泉声隐隐柏崔嵬。金牛已向秦中去，铜马空传渭上来。丛竹雨留银烛泪，落花风飏楮钱灰。百年华表尘千劫，闻道曾孙始一回。"}