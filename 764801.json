{"id":"764801","title":"多丽 暑夕思乡","dynasty":"清","author":"薛时雨","text":"暑天长。客窗愁思茫茫。想招凉、吾庐最好，草堂旧署藤香。一庭花、芳馨徐送，满园竹、热恼俱忘。弱女移尊，娇儿搔背，山妻閒话伴疏狂。问何处、风多便去，角枕自携将。安排定时新瓜果，小佐壶觞。叹今生未修清福，合教驰逐名场。日当天、衣冠苦著，尘满地、仆马纷忙。腰折眉摧，形劳神役，算来无地是清凉。到退食、科头小憩，树色隐残阳。争能似、山中脱略，荇带荷裳。"}