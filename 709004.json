{"id":"709004","title":"摸鱼儿  和济武梦赵韫退叠前韵","dynasty":"明末清初","author":"曹溶","text":"七年馀、未逢珠节，索居那免凄思。河山命驾冲风苦，信觉神居多驶。飞动矣。是碧月楼寒，断续铜壶水。竹林游里。看太乙莲舟，横穿戟户，狂喜各舒袂。人何在，西接尧都舜里。钢轮陆递军米。天中自昔萧闲境，猝受怒笳吹起。偏好事。每襆被漳台，四顾应刘醉。双鱼即寄。让拊枕缠绵，绿纱烟语，先我寸肠繫。"}