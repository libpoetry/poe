{"id":"210167","title":"木兰花慢·江南春信早","dynasty":"宋代","author":"陈允平","text":"江南春信早，问谁是、百花魁。过揽桂褰蓉，纫兰采菊，独许寒梅。阳和渐回涧底，向水西、先放一枝开。潇洒纤琼瘦玉，化工月翦云裁。诗催。付与雪襟怀。消得暗香来。算知心惟有，青松瘦竹，白石苍苔。年年上林胜赏，拈清芳、蘸入紫金杯。须信和羹未晚，岁寒聊自徘徊。"}