{"id":"1126853","title":"次韵外舅喜王正仲三丈奉诏祷南岳回至襄阳舍驿马就舟见过三首","dynasty":"宋","author":"黄庭坚","text":"汉上思见庞德公，别来悲叹事无穷。声名藉甚漫前日，须鬓索然成老翁。家酿已随刻漏下，园花更开三四红。相逢不饮未为得，听取百鸟啼匆匆。能来问疾好音传，蹇步昏花当日痊。烹鲤得书增目力，呼儿扶立候门前。游谈取重惭犀首，居物多赢昧计然。惟有交亲等金石，白头忘义复忘年。语言少味无阿堵，冰雪相看有此君。灯火诗书如梦寐，麒麟图画属浮云。平章息女能为妇，欢喜儿曹解缀文。忧乐同科惟石友，别离空复数朝曛。"}