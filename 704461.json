{"id":"704461","title":"送何乔仲赴阙四首","dynasty":"明","author":"黎民表","text":"招摇有桂树，结根南海湄。蒙茏度霜霰，皎洁常不移。以兹孤直性，贡之白玉墀。春风被兰茝，荣耀同一时。虽有艳阳质，比君璚树枝。明堂备榱桷，海寓瞻巍巍。丹青洵云美，玄素岂所睽。无言愧桃李，幸得仰容辉。托养贲丘园，深衷媚泉石。乘流纵归榜，登山望飞翼。挥觞欣与同，啸咏忘昕夕。讵云云雨乖，怅彼山川隔。忘言昔所歆，投分贵不易。龙蠖自有时，谁能效沮溺。驱车燕赵郊，道由介丘阳。飘风起蓬藋，陵谷晦苍苍。津梁浩千古，谁能测幽冥。我犹局一隅，子今营四方。翻飞无劲翮，蹇步愧同行。安得皎日惠，愿言希末光。羽檄起边庭，夜火沉秋柝。六月犹出师，连营亘沙漠。虽收瀚海功，未极西山瘼。丈夫徇国心，安能处其薄。努力宣令猷，康屯运奇略。卿云睹轮囷，欃枪见清廓。马多却走馀，民有康衢乐。王道喜清夷，书生守藜藿。"}