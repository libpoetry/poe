{"id":"1068532","title":"无题","dynasty":"宋","author":"王安中","text":"秋蘋一寸风，吹我邺王台。台边委黄落，穗帷化飞埃。平生三径步，屐齿粘苍苔。羁栖望不到，蝇头写归来。人间持板手，欲展何由开。再拜丈人行，卷投当琼瑰。丈人龙眠龙，挟策奔风雷。毫端须臾寄，一挽正始回。年来心法孤，骎骎古炉灰。渊明不并世，此士谁为才。紫鸾固超诣，白鸥竟何猜。所期岂朝华，岁莫傥相陪。"}