{"id":"288371","title":"金缕曲·往事休重说","dynasty":"现代","author":"浦武","text":"往事休重说。恨无端、雁声嘹喨，牵衣又别。梦断吴宫歌舞夜，瘦影残灯明灭。乍惊省、蟾圆已缺。细检旧笺空惆怅，剔孤檠、心痛如刀切。红袖洒，相思血。自怜落拓谋生拙。悔当初、肠柔似水，情深似结。烦恼终难解脱尽，顷刻死灰又热。纵抛却、眼前花月。挨住愁肠寻快乐，奈更残、和漏声声咽。翻自笑，情痴绝。"}