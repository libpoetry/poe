{"id":"689259","title":"咏怀十首","dynasty":"明","author":"何景明","text":"北陆无淹晷，岁迈阴已长。摄衣起中夜，凛凛悲严霜。明月丽高隅，繁宿纵以横。徘徊仰天汉，惋彼参与商。形影永乖隔，万里徒相望。烈炎灼昆冈，乃辨金石坚。金石有恒性，销铄讵能迁。薪樗莫伤桂，刈萧毋及兰。薰莸不同器，清淆本殊源。君睹高翔翼，卑栖非所安。英英园中槿，朱荣媚朝阳。朝阳倏西隤，朗月借其光。驰辉难久耀，华陨不再扬。番番白马郎，皎皎青楼娼。容好岂足恃，相要在衷肠。积薪以待燔，畜裘以御冬。为物贵及时，馀者安足庸。金张藉地势，卫霍承华封。冯生守穷巷，白首不见容。贱者日迍邅，贵者日以崇。邈彼天上京，玉宫阍九重。高高不可测，欲往将何从。知鸟去?木，蝼蚁恋腐茎。复隍启危满，为山忌将成。泛观瀛海内，巨细各有情。哲夫炳身后，昧者营其生。千金买一壶，为豫当及早。江湖多风涛，舟楫不可保。寂寂沅湘流，长江上有枫。青蕙缘广隰，绿衡被洲中。扬舲溯烟沚，遥曕二妃宫。二妃何婉㜻，搴馨振微风。解佩遗下女，将以明我衷。光采不易合，精诚渺难通。浮云蔽江皋，白日忽已晚。还顾苍梧原，何时翠华返。飞鸿遵故渚，长鸣有馀哀。北地多悲风，霜雪日以催。灵乌集君舍，君反见疑猜。忠信苟不显，杀身亦何为。始知山梁雉，欲下仍徘徊。长安有绮楼，文窗结朱疏。俯视千万甍，遥临十二衢。楼中弹瑟女，容采耀城隅。岂无吉士诱，失身良为愚。回风入穗帐，倏忽白日徂。玉颜易销铄，不久当何如。白露晞朝日，苕荣委清秋。长风吹野草，飞藿不自谋。猥彼众多子，安知良士忧。覆水置平地，一散永不收。鼍错忧汉室，翻为六国仇。祸机苟不测，谈笑生戈矛。留侯信人杰，逝从赤松游。白玉本自白，苍蝇乱其真。谗言解胶漆，况匪平生亲。烈士死道傍，贪夫登要津。自古皆有然，兹恨何当申。蓬丘眇烟雾，贝宫郁嶙峋。列仙如可期，吾将蹑清尘。"}