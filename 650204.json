{"id":"650204","title":"乐琴书处为沈民则学士赋","dynasty":"明","author":"金幼孜","text":"公本布衣士，世家在东吴。襟怀敌冰玉，所乐琴与书。牙签插满架，中有万卷储。潜心究坟典，隽泳周孔腴。矻矻忘岁年，昼夜穷卷舒。兴来操孤桐，逸气凌八区。寒泉出幽谷，清飙汎庭除。一弹复一咏，沛然乐有馀。栖迟三十载，仁仰恒晏如。一朝去乡里，声价重璠玙。载笔青锁闼，待诏承明庐。光华依日月，荷沐恩宠殊。蹇予沗侍从，出入联佩琚。朝回访官舍，文字聊足娱。弦琴坐芳树，洗盏酌清酤。白鹤为起舞，酣歌剧欢呼。嗟彼寰中人，此乐谁能俱。惟公与我辈，职业侪文儒。乾坤并生育，雨露均涵濡。感此圣恩厚，补报将焉图。愿言竭忠荩，白首期无渝。"}