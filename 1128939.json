{"id":"1128939","title":"颂古八首","dynasty":"宋","author":"释元聪","text":"释尊拈起枝花，分明勾贼破家。致令千古之下，儿孙逐恶随邪。倒腹倾肠说向伊，不知何故尚迟疑。只今便好猛提取，莫待天明失却鸡。一下兰桡蓦口鞭，大洋海底火烧天。父南子北家何许，风满长空月满船。钻头闹蓝远侍者，刺脑胶盆老赵州。两个人前誇好手，面皮三寸不知羞。明明道不说，此理凭谁识。春风一阵来，满径花狼籍。只知瞻礼紫金容，不觉脑门遭霹雳。平生心胆向人倾，相识还同不相识。松阴行不尽，疏雨下无时。世事几兴废，山中人未知。因我得礼你，莫放屁撒屎。带累天下人，错认自家底。"}