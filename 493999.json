{"id":"493999","title":"百山歌","dynasty":"明","author":"郭之奇","text":"山途历四省，踰山步百邦。山从地分域，地因山别疆。穿山繇山径，依山止山乡。山蔬备晚食，山鸡促晓行。行行周山绕，宛在山中央。山心含故意，入山独彷徨。迤逦擐山足，跌踼陟山嶈。山岚蒙山暖，山树拂山凉。山容撤山景，山气发山光。山日浮幌荡，山峰破混茫。山风吐山响，山云焕山妆。山中静藏月，山外远连江。山峡流清潎，山谷激飙飏。山泉幽以泶，山林静而芳。山陵断还续，山蹊纡复障。山舟横山渡，山榾引山梁。屴崱连山脉，㠎嶪郁山冈。山居宅山曲，山家隐山傍。山城山作邑，山民桀如狼。山田多硗埆，山村掩寂荒。山中何所有，山坂富牛羊。山童啸山歌，两两在山畼。秋深山薄绿，冬至山敛黄。离叶散山翠，振条落山苍。山花孤承露，山卉半染霜。山松开山籁，山桂郁山香。山篱垂山菊，山竹披山篁。山骨劳巧匠，山鬼筑夜墙。山门溜夹水，山观寂飞窗。雨濛山先翳，天霩山自旸。山庵如鸡栖，山路多羊肠。崒嵂崇山髻，嶕峣结山鬃。山石参山势，山滩竞山强。环山多郁垒，梯山就崆㟅。祇随山俯仰，莫计山短长。近山历可数，远山叠可望。期着东山屐，先拟北山章。全挹西山爽，还归南山阳。久从山朝暮，微识山行藏。赋成百山语，歌与百山商。"}