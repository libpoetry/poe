{"id":"665511","title":"遗太白山人方舄歌","dynasty":"明","author":"郑善夫","text":"道人昔年屠赤虬，虬革中作云锦裘。授之素女制方舄，精比南海之轻绡。鹖冠鹤氅言好逑，未有售者微其俦。余知尤物终非世所畜，化作双凫飞去从王乔。低五岳，小六州，游汗漫，三千秋。更欲乘风观十洲，掉头太白山悠悠。饥餐聚窟霞，渴饮清海沤。赤霄九万去一息，戾止岂负樊笼忧。汉网恢恢羽猎愁，双凫双凫何处求。我亦从今理风翼，觅汝于昆崙顶上之椒丘。"}