{"id":"513397","title":"分得戏马台送李应祯舍人还江东","dynasty":"明","author":"程敏政","text":"拔山壮士重瞳子，一战雎阳万人死。归来戏马筑高台，四顾凭陵剑光紫。霜蹄騕袅空复多，骓不逝兮将奈何。芳草千年台下土，西风一夕帐中歌。王孙衣锦还江左，楚树青青系征舸。登高把酒问兴亡，芒砀山头日初堕。苜蓿花残春水生，怀古匆匆不尽情。回首荒基何处是，淡烟疏柳隔彭城。"}