{"id":"743553","title":"观石庵先生所藏阳明山人铜印作歌","dynasty":"清","author":"王芑孙","text":"铜章扶寸纽压龙，朱文苍劲气浑融。阳明先生古作者，新建儋爵膺褒封。当年手握霹雳符，千军挥却心从容。宁藩就擒事不易，上捷竟上中官功。南赣抚臣印斗大，一笑掷去还山中。头衔竟署山人字，至今心迹留枯铜。谛观砻治不草草，拨蜡为范加镵攻。高阳许初篆其字，旁列款识书尤工。世间荣辱那有据，盛衰一往如飘风。侯伯大封赐铁券，瞥眼春雪同销镕。区区余物仅存此，土花绣蚀斑青红。忠魂道气所凭托，埋没不下腾长虹。鬼神呵护三百载，流传又遇司农公。我公作人有风味，嗜好殊俗为儒宗。银黄入手不介意，宝此独若圭球{圭龙}。摩挲岂惟悦清燕，拂拭正尔增虔恭。心光万古一顷刻，良知寒暖验自躬。世人但识宋五子，拾宋糟粕讲异同。宋儒堂奥初未见，叩槃扪籥随群蒙。神徂圣伏儒者贱，宋五子恨无终穷。兼三不朽破空出，天遣与世为晨钟。阳明不出道堕地，坐令学究成冬烘。阳明既出道在世，如晓日挂榑桑东。山人还山若无有，始觉儒者真英雄。知公必有心印在，鸿蒙一气中流通。直寻仙佛本来意，以证濂洛希微衷。"}