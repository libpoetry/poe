{"id":"407976","title":"读《石遗室诗集》呈石遗老人","dynasty":"近现代","author":"石维岩","text":"有清一代间，论诗首渔洋。渔洋标神韵，雅颂不敢望。归愚主温厚，诗教非不臧。然或失而愚，字缺挟风霜。是皆傍门户，终莫拓宇疆。寿阳祁相国，辅以曾湘乡。寿阳宗杜韩，春海相颉颃。湘乡诗若字，低头豫章黄。杜韩苏黄间，猿翁自助张。郘亭巢经巢，列宿森其旁。诸公丁世乱，雅废诗将亡。所以命辞意，迥异沈与王。穷者秋蟪馆，并世伏敔堂。诗人信以穷，诗道于以昌。石遗老人出，揭橥号同光。双井孕散原，半山孳海藏。韬庵于二者，亦颇扼其吭。节庵工超逸，中晚多感伤。乙庵喜诘屈，深语难浅商。觚庵学简斋，吐珠得苍凉。香宋比陵阳，精卓莫低昂。剑丞视伯足，长者或徐行。博丽斗工巧，云门共龙阳。暾谷迨观槿，后山步趋跄。苍虬起后劲，陈郑观彷徨。壬秋守汉魏，旧派衍湖湘。公度五七言，谢翱欲与翔。喜苏不喜黄，南皮一文襄。各不为地囿，道分而镳扬。诸子自一时，石遗实兼长。石遗持偏师，能以弱制强。石遗挥巨刃，大道辟榛荒。石遗拗秃笔，有时放毫芒。每每下一语，鍊于百鍊钢。生涩者平易，平易者微茫。微茫者冷峭，冷峭者郁苍。池馆恣闲适，江山助凄怆。风雨供驰骋，凤鸾接高飏。词约而事备，貌柔而气刚。视孟穷累累，视韩富穰穰。穷可医肥俗，富可馈贫粮。有如一老树，著花自芬芳。又如老雄鸡，爪觜独擅场。橄榄初苦涩，啖之甘回尝。洪钟无大小，扣之声铿锵。白日忽飞动，大风翻巨樟。攀跻既非易，摹仿焉可常。云从皮陆入，毕竟多皮相。用心已到圣，直逼夫子墙。近人盛宗宋，时服炫古妆。根本不盛大，谬云欲祧唐。学人与诗人，大抵非殊方。往持诗教者，大官坐庙堂。石遗位非高，大力鄙小仓。小仓结公卿，遂令天下狂。公独洁其身，俗士踣且僵。公身虽独善，公名乃弥彰。品诗轶钟嵘，话诗凌沧浪。徵诗逾南山，评诗厌两当。说诗渊无尽，千顷波汪洋。诵诗如闻政，尤能振纪纲。庚戌客宣南，偶见长短章。丙辰过申江，公名震书坊。立志学公诗，此愿久不偿。杂报乏胥钞，剪采贮奚囊。虽未窥全豹，清词沁肺肠。厥后常知公，讲学居上庠。庆历胡安定，元和韩侍郎。今岁侯乙符，言公寿而康。言公工琢璞，琢焉成圭璋。言公敛槎枒，不肯露锋铓。侪辈偶疵谬，舍公孰相匡。后生偶造请，公语必精详。侯子言未终，而今起肃将。年来诗道衰，白战方披猖。其中空无有，咀嚼若秕糠。话言谓独创，寒山实滥觞。谓辟新纪元，击壤早津梁。自命活文学，病已入膏肓。筌蹄视经史，可嗟不自量。野狐思参禅，野马思脱缰。野草终猕薙，野火终自殃。际此道扫地，念公愈不忘。恶风日澒洞，有公抵危樯。途路日纷歧，有公不忘羊。今读《石遗集》，恍如饮琼浆。侯子抱此本，余臂欲先攘。鮀江隔鹭岛，一苇幸可杭。"}