{"id":"1222878","title":"善之携酒招游西湖值雷雨分韵得杯字","dynasty":"元","author":"袁桷","text":"南山树影糊轻煤，北山云花玉崔嵬。绝怜我辈少姿媚，幻此异景穷奇瑰。湖光山色两愁绝，更挟新雨除飞埃。千年龙公睡忽醒，顷刻驾浪鞭春雷。我生倦游端有意，陈迹黯澹漫苍苔。拟将铁笛写清怨，复恐翠袖含馀哀。主人似怪不解乐，故结胜侣携尊罍。翩翩六鹤舞晴翮，华表清唳云光开。绝怜山鸡强联翼，照水寒影空徘徊。谢公屐齿殊济胜，偪仄蓬宇徒低摧。娟娟新青故堤柳，片片轻白孤山梅。春风佳游讵易得，相与一笑同衔杯。"}