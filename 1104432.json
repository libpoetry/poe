{"id":"1104432","title":"和别驾萧世范赠玉岩诗四首","dynasty":"宋","author":"无名氏","text":"莫守陈编学蠹鱼，筌蹄真似古人书。利名沧海浮沤聚，身世乾坤逆旅居。懒向明庭陈一得，还留故馆积三馀。尘埃满足崎岖地，羡子抟风上日车。折腰五斗信非天，荐祢徒劳一鹗书。渊底纵鳞誇水泳，林间宿鸟乐巢居。心随俯仰缘无慊，身任行藏自有馀。试问通衢何处是，圣门无限指南车。堪笑先生四壁无，寒窗剩有五车书。一童只许长须伴，半世长同只影居。白屋不嫌藜藿少，朱门却厌稻粱馀。枕流漱石多佳趣，不羡人閒驷马车。富贵须论命有无，谋身只是半行书。饥肠不羡千钟粟，广厦何如一亩居。世路茫茫终偃蹇，生涯处处是赢馀。萧条此道谁为助，掩卷时过长者居。"}