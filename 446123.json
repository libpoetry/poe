{"id":"446123","title":"琵琶仙 为新河题《垂虹桥感旧图》，因忆蒋鹿潭事，词以哀之，依《水云楼词》同调四声","dynasty":"当代","author":"刘梦芙","text":"云暗荒江，想曾有、夜雪孤吟词客。肠断哀角清商，兵戈遍南北。归路阻、家山梦邈，怕风紧、打窗萧瑟。蹙损蛾眉，心期变昨，难共头白。尚依旧、秋色垂虹，望湖水湖烟镜空碧。回首百年前事，与流光无迹。尘世里、珠歌翠舞，听玉楼、缥缈吹笛。悄奠幽魄寒泉，问谁同泣？"}