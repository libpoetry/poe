{"id":"691333","title":"邯郸行","dynasty":"明","author":"李时行","text":"陌上经过侠少年，邀予一饮钱十千。醉来马上扬鞭去，还向红楼高处眠。风吹大雪似花飞，飞花乱扑沾人衣。燕姬当垆劝客饮，兴剧那能不醉归。邯郸新酒香馥馥，邯郸佳人美如玉。琵琶乱拨霜月高，醉倚胡床歌一曲。相逢意气轻王侯，笑把金鞭当酒筹。露坐呼卢浮大白，不知风雪满貂裘。"}