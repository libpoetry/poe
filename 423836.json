{"id":"423836","title":"八归·人日忆高二适","dynasty":"近现代","author":"王用宾","text":"金屏贴燕，芳樽传蚁，天涯又度人日。筠篮七种挑青菜，犹记故乡风味，剩感今昔。归去郑公无计也，四十载、云山疏隔。捺不住、万斛愁思，总付与羌笛。谁道草堂空阔。风尘书剑，尚有诗人相忆。少陵漂泊，达夫沉郁，同是东西南北。见梅枝柳色，强把新词数拈拍。嘉陵岸、早春光景，碧水明沙，饶君生句敌。"}