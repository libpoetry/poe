{"id":"1207819","title":"送答里麻廉访使","dynasty":"元","author":"范梈","text":"龙节猗皇皇，六辔忽如流。圣主命大吏，出按东南州。东南何所有？榕荔蔽山丘。深有险跋履，浅有佳遨游。绣衣辟庭户，法署若瀛洲。提封宪令行，霜日净高秋。公来天为欢，公去海生愁。渺渺众庶望，为我少淹留。郊亭接乌石，杨柳荫清沟。鸟哢方睍睆，花林复绸缪。吾闻古君子，弗替进退忧。昕朝正图旧，庶用慰忠谋。"}