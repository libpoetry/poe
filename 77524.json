{"id":"77524","title":"夜归·饮酒不尽觞","dynasty":"宋代","author":"陆游","text":"饮酒不尽觞，观棋不竟局，索马踏街鼓，仰视月挂木。疾驰沿河堤，不记几坊曲。到家四邻寂，往往睡已熟。天香余袅袅，佛灯犹煜煜。中庭虽一席，缓步意亦足。寒犬吠荆篱，栖鹊起丛竹。市声从北来，始觉非林谷。却寻西窗书，开卷剪残烛。官闲居更远，一笑谢羁束。"}