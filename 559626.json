{"id":"559626","title":"别凤藻与予考选同年分袂四十年矣顷晤令侄广文松心道其春秋九十有一惊喜倍常因忆万历中谢松屏毕松坡并登九十袁中郎捧诏存问作有双松诗今凤翁越九犹健大瑞奇绝忭赋一律书似松心因托寄声以代柬也","dynasty":"明","author":"王应斗","text":"忆昔天阶执简从，几回长乐共闻钟。三千里外人同老，九十年馀世罕逢。堪羡熙朝留一凤，恰符神祖植双松。缄书正附阿咸好，五夜翻增别思浓。"}