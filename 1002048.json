{"id":"1002048","title":"清江何子发自荆湖宣抚幕客罢归过我晋康投诗索报勉意塞请","dynasty":"宋","author":"曾丰","text":"南北新来寻旧盟，江淮襄汉又休兵。召还开府诸元帅，谢遣游谈几老生。背上琴声忠愤激，腰间剑气血冤腥。君不见老范相知小相沮，横渠自反高自许。三略六韬付掷捐，中庸大学归含咀。未遑尽发千古圣道机，犹不失为一代士宗主。"}