{"id":"423068","title":"卜算子慢 北郭感春写寄李冰若，与冰若别十年矣","dynasty":"近现代","author":"詹安泰","text":"江梅掩瘦，园菜放肥，断续燕莺歌舞。记得前春，俊赏喜无风雨。向峨鬟、马水车龙渡。共指点、珠街绣户，还听柳岸痴语。历历欢悰误。算杜曲看花，谢池吟絮。梦阁天香，谁念鬓边人去。问兴亡、何况斜阳暮。剩赋笔、高寒私写，寄十年离侣。"}