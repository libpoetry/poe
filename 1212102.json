{"id":"1212102","title":"赤壁","dynasty":"元","author":"许有壬","text":"孽瞒祸水剧赵女，汉火馀光能几许。蜀方传薪嘘未然，吴偶束缊成一炬。万艘枯苇沃以膏，空江如韛长风鼓。九渊鼎沸羹鱼龙，连营炽炭膰貔虎。雄图南纪成画饼，匹马华容作穷鼠。坡翁乘兴赋赤壁，烂漫天机涌毫楮。偶从雪里写芭蕉，又似骊黄不毛举。考图求故此其地，疾恶千年若躬睹。江山萧条岁华晚，兴废人间几今古。买鱼沽酒吊阿瞒，醉和渔歌短蓑舞。"}