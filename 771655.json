{"id":"771655","title":"木兰花慢·七月十九日病齿殊苦，东轩倦倚，骤闻雨声","dynasty":"清","author":" 裴维安","text":"怪琵琶促拍，诉幽恨，总缠绵。听塘外轻雷，花梢骤雨，拨断凄线。无端。惯萦倦耳，又虫吟、细雨媚凉天。旧思空随雁后，新愁知到鸥边。霜前。蒲柳惜凋残。病叶荡栖烟。问西施舞罢，入时眉样，颦黛谁妍。团团。素纨扇小，画芙蓉、一例到秋捐。算是芙蓉画里，飘零不损婵娟。"}