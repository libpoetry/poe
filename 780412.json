{"id":"780412","title":"摸鱼子 和潘吾亭同年再叠前韵","dynasty":"清","author":"周之琦","text":"倚香篝、小楼听雨，春衫谁与裁剪。潞河桥下波千尺，比似别情还浅。腰带缓。更海燕、传书碎语增悽眷。琼枝恨远。恁夜舮牵衣，垂髫断影，长隔镜中面。城南路，乌帽黄尘行惯。新诗水部吟倦。西湖西子频牵梦，未信软红犹恋。生计短。只地上、裁花那是君家县。思乡酒换。剩玉雪佳儿，芸编问字，灯火纸窗伴。"}