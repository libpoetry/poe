{"id":"1210859","title":"李廷圭墨歌","dynasty":"元","author":"杨弘道","text":"轺车下泾川，二老欢忘年。夜寒辟易凝香阁，长檠粲粲金花然。平头奴子捧漆匣，锡圭入手轻而坚。客卿裔孙满天下，系出陇西独称贤。座中有客惭菲薄，藜苋贮腹空便便。朱提饮盏沥芳液，玄云霮䨴浮秋泉。一酌濡梦传之柔翰，再酌沾芜秽之灵田。祈禳厌胜古亦有，合座拊掌嗤且怜。君不见将军饮酣出刀槊，作气欲斩横海鳣。客卿如灵俾我慧悟加诸前，待渠宣力恢复旧封域，雅什愿读车攻篇。"}