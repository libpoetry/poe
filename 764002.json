{"id":"764002","title":"沁园春  其二 偶兴和阮亭韵","dynasty":"清","author":"邹祗谟","text":"我欲从之，置酒西园，较射南冈。只撚须摇膝，人称慧业，蓬头散发，自许清狂。跂脚北窗，行吟东郭，男子何须志四方。逍遥处，问眼前悲喜，何必张皇。怕教鬓发苍浪。且随分新词赋几章。便支硎山内，谈庄放鹤，金华道上，叱石成羊。灵运生天，淮南好道，天地梨园一戏场。他年志，待布黄金地，求白云乡。"}