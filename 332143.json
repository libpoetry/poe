{"id":"332143","title":"百字令·张先生席上咏鹦鹉杯","dynasty":"清代","author":"曹贞吉","text":"浊醪妙理，向水晶宫里，搜罗杯斝。海气冥蒙光不定，逗漏通明一罅。织水为衣，流波似羽，鹦鹉佳名也。画堂捧出，陇头袅袅飞下。盛来琥珀香浓，鹅儿黄嫩，浸明珠无价。想见蜃楼歌舞处，玉乳琼浆自泻。风雪撩天，金貂满眼，我是悠悠者。莫辞一醉，帘栊娇乌相骂。"}