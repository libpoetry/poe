{"id":"1129423","title":"史太师入觐赐带以不知官高卑玉带悬金鱼为韵寄呈","dynasty":"宋","author":"释宝昙","text":"润壑千岁资，风声万牛吼。春江縠纹面，一笑可忍不。老不数汲黯，吾宁师子思。黄金复加璧，勿遣虞人知。人生易与耳，一饭当倚栏。妇蚕子耕耨，辛苦输县官。脩泉汲短绠，太山寄秋毫。赤松未必尔，勇去还渠高。鸿飞在天末，弓缴不可施。官池稻粱梦，鸭近鸳鸯卑。西湖旧时波，夜雨改新绿。子规啼到明，飞去双属玉。东家熟黄粱，西家梦飞盖。起来试扪腹，阅人莫如带。冠以新故爱，履以弊故捐。锱铢在人手，吾衡亦徒悬。何年倦霖雨，言田亦公心。一犁不入土，无因致千金。弥明晚不逊，不解世俗书。邻翁十升水，公无察渊鱼。"}