{"id":"497679","title":"营建纪成诗","dynasty":"明","author":"岳正","text":"天眷美营，建也修焉，创焉，民弗知也。天眷有明，诞命高祖，俯监万方，定都江浒。如龙斯蟠，如虎斯踞，以朝以会，以享以祀。逖矣厥谟，钦于世世。天眷有明，亦启文祖，为厥孙谋，聿又胥宇。碣石之西，太行之东，有严厥宫，四海是同。维帝即阼，夙夜顾，审既受职，民亦冒祉。乃继乃述，乃经乃营，戢此土工，为万国宗。乃召大臣，出任予重，曰某尔总，曰某尔董。役夫总总，工师傱傱，鼛鼓逢逢，人心悀悀。有赫朝堂，有翼庙庭，琐琐公府，欻忽偕兴。士方耕矣，女方箴矣，曾不惊矣，奏功成矣。匪臣之功，伊民之力，匪民之力，维帝之则。帝曰：匪予文祖之志，天相文祖，烂其营室。"}