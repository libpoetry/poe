{"id":"1128176","title":"暴书会和陈正字磷观御制书二首","dynasty":"宋","author":"程俱","text":"龙检金壶记子年，寥阳宫殿玉虚前。三元初识皇文袐，八法争看御墨鲜。丛简旧藏丹蕊箧，群仙疑近白蛙泉。隆楼缥缈侵云汉，神物撝呵卫九天。七圣云章秘紫清，睿谟神藻发长生。六爻妙尽超龙瑞，千里真修叙广成。但觉焕文惊俗眼，何劳掘笔避书名。法宫涵演方无尽，玉海濡毫卷四瀛。"}