{"id":"433420","title":"海棠盛开为赋四绝","dynasty":"近现代","author":"黄浚","text":"宫锦宫城事化烟，自怜初唤海棠颠。夜深重作通明奏，始信花光解破禅。开过辛夷又此花，寻春旋为惜妍华。端愁雨砌垂垂尽，欲乞黄州与徙家。花阴排日倒清尊，扶醉红云帐底温。不待金盘荐华屋，三更画烛对销魂。年时绝艳数柯邱，北胜南强论总休。为爱新红故涂抹，可能长日弄春柔。"}