{"id":"925847","title":"念奴娇 其一 和南涧载酒见过雪楼观雪","dynasty":"宋","author":"辛弃疾","text":"兔园旧赏，怅遗踪、飞鸟千山都绝。缟带银杯江上路，惟有南枝香别。万事新奇，青山一夜，对我头先白。倚岩千树，玉龙飞上琼阙。莫惜雾鬓风鬟，试教骑鹤，去约尊前月。自与诗翁磨冻砚，看扫幽兰新阕。便拟□□，人间挥汗，留取层冰洁。此君何事，晚来还易腰折。"}