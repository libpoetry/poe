{"id":"811569","title":"卖花声二首","dynasty":"清","author":"史承谦","text":"独自掩屏山，香冷人间。东风应不惜花残。片片玉鳞飞尽也，楼上春寒。疏影惯贪看，折下难拚。笛声休遣近栏干。知有一番零落恨，空护苔湾。谁似武林城，烟景初晴。一湾螺黛掠波轻。想得西湖湖畔路，春水方生。细柳最盈盈，眉眼分明。画船唤酒六桥行。定有嬉春红袖女，低按秦筝。"}