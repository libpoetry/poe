{"id":"436558","title":"登林虑南楼","dynasty":"金末元初","author":"王庭筠","text":"殿閤偏宜落照间，倚天无数玉潺湲。黄华墨灶知名寺，荆浩关仝得意山。游子也如红树老，残僧偶与白鸥还。人生见说功名好，不博南楼半日閒。户牖凭高可散愁，石田棋布青林稠。西山万古碍新月，南风六月生凉秋。见说官閒百无事，不妨客至一登楼。扬州骑鹤亦何有，诚哉不负三年留。"}