{"id":"698066","title":"春寒和林考功韵","dynasty":"明","author":"钟芳","text":"坐看炉火旋成灰，散帙离披懒自堆。积块半乾淩更合，顽阴未破雪重来。漏传高阁两三点，梦绕炎洲千百回。赖有罗浮春满瓮，便须沉醉莫停杯。阴曀漫山山更高，长江一色合云涛。寒欺茅屋鸡声咽，雪衬莓阶鹤步牢。尺素共传新得句，重绵犹着旧时袍。乾坤妙理君须会，已觉南柯欲试桃。"}