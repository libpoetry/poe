{"id":"332019","title":"水龙吟·春日送客过慈仁寺感旧","dynasty":"清代","author":"曹贞吉","text":"寻常弹指声中，优昙偶现空王地。海棠着锦，丁香衣紫，霞烘烟细。急管哀丝，青衫白袷，嬉春情味。叹秾华电掷，风流云散，容易下、中年泪。身是金闺倦客，赋渭城、重过萧寺。倡条冶叶，笑人岑寂，树犹如此。只有孤松，似曾扶我，当时沉醉。倩禅灯老衲，往来指点，说花荣瘁。"}