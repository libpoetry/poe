{"id":"272008","title":"高阳台·露沁琼葩","dynasty":"现代","author":"李冰若","text":"露沁琼葩，风鸣玉叶，翠阴密洒闲庭。寻梦幽栏，花阶悄换残更。银河鹊噪佳期近，甚流云、偏阻双星。怎人间，苦恋今生，苦约来生。红楼珠箔玲珑影，只窥帘古月，犹记深情。料理鹍弦，凤槽尘涴馀馨。惊禽绕树栖何处，念家山、怕说零丁。更凄然，一杵钟声，一院蛩声。"}