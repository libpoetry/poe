{"id":"687163","title":"与吴甘泉三首","dynasty":"明","author":"刘麟","text":"抱病多沉思，开怀喜奉君。黄花雨外夕，白发社中人。酒泛诸峰绿，诗传五字新。鸺鹠忽不语，幽赏向谁论。重阳不风雨，芳宴更逢君。采菊年年节，登高处处人。病与山形瘦，愁随鹤发新。鸣丝间清吹，向晚为谁论。自家五湖上，弄水辄忘归。落日看蓬鬓，临风浣故衣。食贫随自省，传病见官稀。舍比林和静，寒梅对掩扉。"}