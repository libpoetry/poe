{"id":"1117373","title":"和李文思早秋五首","dynasty":"宋","author":"邵雍","text":"一雨洗觚棱，三川气象清。林风传颢气，木叶送商声。忽忽莲生的，看看菊吐英。太平时里老，何以报虚生。径小新经雨，庭幽遍有苔。风前闲意思，阶下静徘徊。不分筋骸老，难甘岁月催。时时藉芳草，赖有酒同杯。王金秋已至，烁石景方阑。直养能希孟，闲居肯让潘。竹间风嘒嘒，松罅月团团。洛社多贤友，人人可共欢。池畔拖垂柳，栏边笑晚花。败荷倾弊盖，老桧露枯槎。岁暮惊时态，年高惜物华。东陵风未替，解忆故园瓜。日脚云微淡，林梢叶渐黄。可堪须变色，彻了为侵霜。酒到难成醉，风来易得凉。老年何所欲，唯愿且平康。"}