{"id":"1124060","title":"斯远兄入城见使君郎中且谒尚书韩先生提属李丈题诗以赠四首","dynasty":"宋","author":"赵蕃","text":"雨后乘流绝快哉，眼中无适不诗材。诗成去觅骑鲸李，衔袖探将一笑开。南涧先生归几时，南溪如泛未传诗。君行为我殷勤录，并问茶山僧乞碑。永嘉别驾从渠说，为说钱晁好夙通。聊以吾云卜吾子，傥贤吾亦出蒿蓬。上饶耆旧无曾吕，月旦多称李德翁。闻道二难真顿有，盖公堂下求盍通。"}