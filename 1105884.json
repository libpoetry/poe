{"id":"1105884","title":"浣溪沙 其五","dynasty":"宋","author":"王之道","text":"体粟须烦鼎力苏。流涎正值曲盈车。坐来兽炭拨还无。一阕可能酬一绝，双银端不换双珠。松毛粉白老翁须。春到衡门病滞苏。力强犹可驾柴车。少年狂望一时无。清坐不堪肌起粟，高谈还喜唾成珠。红裙痴笑雪如须。冻卧袁安已复苏。闭门那患出无车。似渠人物到今无。可笑昆山夸片玉，须怜沧海叹遗珠。时来应许捋君须。"}