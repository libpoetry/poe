{"id":"1072226","title":"次韵维心谢沈尚书惠笔一首","dynasty":"宋","author":"刘一止","text":"书生磨吻铅刀铦，君家手笔不退尖。琢成秀句夺天巧，平揖鲍谢奴高钱。郊寒岛瘦复可哂，汉风楚国真能兼。胸中疾邪茹不吐，但觉忿气生虬髯。叵堪陈寿书汉实，毫端有口可得钳。尚书昔侍金华讲，论议凛凛秋霜严。曾将一字窃鲁史，未用三语求阮瞻。分君赐笔助清峭，雕犀镂象光出奁。如吾朴遫岂足数，半世翰墨徒心潜。老去文章读不入，编帙散乱如投签。因君穷讨默自愧，僻鲁成痼何时砭。须要尽见君家书，槁死不叹周南淹。更从湘东觅金管，赏激忠孝祛奸憸。"}