{"id":"1077689","title":"怀季言弟并简仲辅叔易","dynasty":"宋","author":"李纲","text":"我昔谪沙溪，尔送至虎丘。相携观剑池，共坐苍崖陬。霜寒草木衰，肃肃天地秋。慷慨论世故，岂复知离愁。中间谪云安，尔病家山留。独与仲及叔，分携浙江头。潮声来海门，风雨助飕飕。银涛蹙天起，泛此一叶舟。及玆谪武昌，尔复从我游。回环溪壑间，渺若双沙鸥。长江快清旷，庐阜探奇幽。行尽江南山，始次湖外州。传闻浙郡兵，盗用官库矛。夜深赤白丸，杀吏起相雠。怀家动归心，触热遽还辀。作别今几时，此情浩难收。块处谁共语，把酒无与酬。凭高欲望远，独上黄鹤楼。吴越天杳杳，风烟晚悠悠。顾嗟祢处士，坐困鹦鹉洲。胡虏气方横，盗贼起如蟊。中原腤锋镝，江汉屯貔貅。尔归议迁徙，已有定论不。黄屋尚飘泊，吾敢怀燕休。但愿复相见，一解无穷忧。泫然念苍生，岂为吾身谋。"}