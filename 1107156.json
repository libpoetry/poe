{"id":"1107156","title":"和孙世则著作新年见寄","dynasty":"宋","author":"韦骧","text":"不奉清谭一纪馀，相期情分愈于初。数篇秀句锋谁敌，累幅华笺手自书。芸省联曹虽喜共，萍江制邑独惭疏。如君才术当超卓，安见飞黄困守闾。剸繁芟弊力无馀，行学存心负厥初。冻笔方驱嚣讼牒，解颐忽得故人书。分襟固久情还密，领邑虽邻迹也疏。安得同时俱代去，相从山水乐吾闾。"}