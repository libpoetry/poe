{"id":"502724","title":"题高漫士逸墨山水","dynasty":"明","author":"王恭","text":"古人逸笔多大意，寿岩宝晋方壶是。今之画史谁最奇，玉堂待诏予知己。此君别自有天机，恰似张颠草圣时。醉来也解头濡墨，醒后翻言画者谁。满堂积翠横仙峤，主人坐听苏门啸。万籁天声发指头，百道风泉出心窍。欲借岩扉隐鹖冠，绿萝青壁共谁攀。江云渭树悠悠别，聊寄相思水墨间。"}