{"id":"803985","title":"阿克苏守岁呈朗公","dynasty":"清","author":"施补华","text":"四十六年风电走，一昔勾留亦何有？坐凭越酒发朱颜，起对胡天搔白首。小时空作英物期，老去谁怜贱士丑。命宫磨蝎如韩苏，闪闪箕星压牛斗。议论犹堪千载前，功名竟落万夫后。长劳吊客慰虞翻，哪复封侯询许负。咄哉投笔老西陲，已矣扶锄隐难亩。知己公偏爱惜深，归期我为低徊久。虎符龙节更临边，瓯脱华离还设守。扣囊愿出策二三，不获报君终报友。昆仑插汉青巉巉，铭功大字书蝌蚪。迎年箫鼓独愁听，送喜儿童聊笑受。我家老同知我心，自洗瘿瓢重酌酒。闹红丙夜簇华灯，生翠辛盘煎春韭。志业不逮文章工，造化依然在君手。试携长笛谱新诗，吹绿天涯万杨柳。"}