{"id":"597670","title":"病在告闻李子藩亦病欲乞归走笔讯之","dynasty":"明","author":"林大春","text":"吾亲即君亲，君亲比吾亲仍健。君身似吾身，君病视吾仍较浅。君为天官曹，云是分别在朝在野之贤豪。吾犹一计吏，治赋宁如古人之才高。吾今欲去良有以，问君之病胡为尔。四海闻知半沟壑，五侯出入尽金紫。苍生属望正吾人，去矣凭谁翊天子。大厦元非一柱功，长城况复千夫怒。君不见南山杞梓撑金台，泽边樗栎生莓苔。他山有石空云霾，卞氏之璧终须开，问君之病胡为哉。"}