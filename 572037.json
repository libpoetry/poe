{"id":"572037","title":"云起楼为彻如赋","dynasty":"明","author":"袁宏道","text":"白云缥缈如仙客，只在轩前人不识。高人兴云若故知，近固追随远亦得。鬘鬟人物偶尔成，岂有神情与香色。治然一以气类从，如磁与铁自相即。主人玉女潭边住，楼居正直高崖处。赤栏翠竹与山平，便是孤云来去路。朝随马迹渡头风，暮宿罨画溪上树。云耶君耶递为主，茶烟湿处飞泉怒。雨中自有徐熙山，秋来忽遇王维句。只今长安浩浩尘，云亦随君马上去。西山逼眼万螺青，是中应有云流寓。东华举首即重霄，垂天漠漠如飞絮。"}