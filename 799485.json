{"id":"799485","title":"诸葛忠武侯画像连句","dynasty":"清","author":"范当世","text":"陈生嬉驩罗罍樽，缣缃如云开轩论。中间规摹天人尊，峨冠修裳微须髯。长吟观时神龙潜，南冈滋釐民攸瞻。无錞干鍪旂韬旌，风飞云翔参炎精。攀吴连川基襄荆，天乎亡刘侯忠殚。侯精销亡侯灵叹，侯容茕哉吾摧肝。吁今穹苍昏钩陈，安能英高如侯臣，躬姬膺衡权吾真。"}