{"id":"226598","title":"题余仲祥松斋","dynasty":"宋代","author":"裘万顷","text":"芳妍桃李场，纷趋欻成蹊。长松坐偃蹇，遂尔不见知。平生异时人，不与俗转移。萧然尘埃中，擅此丘壑奇。窗空境逾清，四壁风来吹。抱琴揖苍髯，喜气掀两眉。臭味既与同，相亲不相违。直期阅岁寒，可但忘朝饥。斯正如乃翁，过处更过之。直比千丈干，历落不受羁。只恐大厦成，梁栋各有施。出处初何心，山灵勿疑渠。"}