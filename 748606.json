{"id":"748606","title":"登澄海楼观日出作歌","dynasty":"清","author":"李元度","text":"重关险扼辽左冲，海防汹涌山巃嵷。俯视一气青濛濛，天然形胜标崇墉。我来正值秋阴重，楼登澄海携吟筇。其高绝顶摩苍穹，云可观日同华嵩。深宵久坐云雺雺，星沈月黑迷长空。俄惊一线飞霞红，金波闪烁光熊熊。阳乌跃出随飞龙，鲛宫贝阙看朦胧。寥天一镜磨青铜，三神山路疑可通。兹游奇绝冠寰中，气吞八表云荡胸。便思万里乘长风，独倚神剑凌崆峒。指挥净扫中原烽，此地况兼山海雄。留都风景如镐丰，神州手奠扶尧封。岂徒观海矜双瞳，好事翻笑东坡翁。作诗祷市烦神工，蜃楼许看哀龙钟。绮语变灭随飘蓬，何若骑鲸太白从。霓旌导我双青童，六鳌晓策扶桑东。"}