{"id":"239290","title":"别宜春柯宰","dynasty":"宋代","author":"彭龟年","text":"秋风掠梧桐，岁月去如掷。功名趁强健，君子有行役。朝家政急贤，黼座不满席。巍巍庙堂望，留客良独惜。谁为君兰言，亦有子公力。居然怀墨绶，欢喜动颜色。宰邑世情难，指作富贵厄。公尝为我言，百里岂摈斥。虽无槐鼎贵，均是代天职。人方事趣办，声誉已赫赫。公独安其常，容与不可迫。静观物议定，岂止较寻尺。愿公充此心，寿此一世脉。行行见天子，清问下文石。区区尝试语，要不若亲历。公看江南贫，此岂州县责。"}