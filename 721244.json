{"id":"721244","title":"八音二首","dynasty":"明末清初","author":"陈子升","text":"金母防閒贮绛宫，石城烟水戏鱼通。丝抽园客心还乱，竹写湘娥泪亦工。匏叶春舒迷鷕雉，土囊秋启怯雄风。革言尚未闻三就，木落寒宵倚断鸿。金隍归骑杳无踪，石阙衔将玉箸重。丝履远游愆雒女，竹枝清唱懊吴侬。匏星妾让牵牛匹，土块谁颁汗马封。革绪风时初景在，木兰秋晚罢芙蓉。"}