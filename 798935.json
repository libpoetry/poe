{"id":"798935","title":"过秦楼 彩蝶大逾掌，夜入天如书斋，扑而乾之，制为标本诧客。正香江人满时也","dynasty":"清","author":"杨玉衔","text":"花国春悭，虫天劫换，末路凄凉如此。香非迷客，望辄投门，一误遂成九死。幕燕池鱼正愁，游戏忘怀，人间何世。算山空月坠，尘缘蝉蜕，蒙庄醒未。似见说、猎火烧原，随萤逐燕，省识蛮江风味。容台铢袂，罗洞蕉裳，蛋雨狼烟夺绮。恨不蓬莱峤壶，埋迹栖幽，避嚣辞市。奈身文贾祸，碧血斑斓茧纸。"}