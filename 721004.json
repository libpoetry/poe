{"id":"721004","title":"哭欧阳三弟叔敬沈湘六首","dynasty":"明末清初","author":"王夫之","text":"菖雨蘋风杜若香，怀沙千古吊潇湘。迟回怕唱招魂曲，不信人间别已长。通眉旧是玉楼仙，昌谷春消野竹烟。誓倒奚囊传好句，人间差有外兄贤。荆榛小径对春溪，月上芭蕉碧影迷。池馆山阳留不得，愁来唯伴野猿啼。枯木难消只赋心，散愁长欲寄知音。调孤雌霓休文句，哭碎灵床子敬琴。瓣香洒血气奔雷，采葛歌残击筑哀。十四年来争一死，英雄消受野棠开。南荣枝叶各相当，抛玉挥金意共长。岸谷消沉羊叔子，推恩无分到中郎。"}