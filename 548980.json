{"id":"548980","title":"蔡观察贻余禅衣成夜坐诗寄谢","dynasty":"明","author":"高攀龙","text":"长林寒风厚，斗室霜气侵。珍重故人惠，有衣亦可衾。中夜每起坐，春温解重阴。明月入我户，流光照鸣琴。念彼世中人，异调难同音。顿使羔裘贤，难执遵路襟。思君三叹息，付之一悲吟。万感既刊落，一息自深深。乃知人心妙，昼夜当温寻。感君衣被意，示我禅定心。获此领中珠，不啻腰缠金。欲悉此中元，何时来盍簪。"}