{"id":"682810","title":"邑侯陈后斋膺奖","dynasty":"明","author":"区越","text":"西台忽报奖书来，蔀屋穷檐笑口开。久念吾人多疾苦，重劳方寸日图回。持循六事昭公道，论列诸司表俊才。亦恐重离怀抱去，郎星夜夜烛三台。茅檐桑柘覆新青，何限薰风入户庭。百里炉锤荷真宰，几年憔悴乐更生。戴星治亦弹琴治，冰鉴明于宝鉴明。三叹贤侯并豸史，茂劳旌奖浃舆情。馈饷千钟蒐脱粟，遮洋万斛采龙骧。人于遇变才难展，志在宜民计便良。墟落耕桑知恺悌，宫墙日月见文章。明时简用收时望，正籍霜台为发扬。摧霜厌雪愁枯落，滴露和烟喜发生。弱草应知麟不践，偃风曾记虎横行。试看邑里勤生事，更听弦歌起颂声。剩有循良堪采荐，不妨知己重垂名。"}