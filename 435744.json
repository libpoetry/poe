{"id":"435744","title":"学东坡移居八首 其二","dynasty":"金末元初","author":"元好问","text":"故书堆满床，故物贮满箱。浑浑商宝鬲，累累汉铜章。杖饰昭敬恭，严卯诃瘅刚。雷文绕杖节，兽面出佩璜。私印刻王尊，玉斗蛟龙翔。逸少留半纸，鱼网非硬黄。亦有昙首帖，不辨作雁行。雪景睿思物，宣政旧所藏。晋公古渔父，浩歌濯沧浪。因观宫骑图，卧驼识提囊。溪石含馀润，奚墨凝幽香。南荣挂风响，云裾佩铿锵。镜背先秦书，八字环中央。读之三叹息，此日何时光？"}