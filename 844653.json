{"id":"844653","title":"寄怀靖江咏沂刘君，吴县慎修叶君，江阴梅修吴君，黻廷朱君三首","dynasty":"清末民国初","author":"夏子麟","text":"回首苏台几旧盟，春华秋实各蜚声。光阴原似驹驰隙，世事真如棋在枰。老骥雄心嗟伏枥，男儿伟业问屠鲸。澄清孟博今何有，未许蹉跎负此生。男儿事业半他乡，旅雁年年寄恨长。几缕新丝添碧发，三生旧梦感沧浪。明明如月隔千里，渺渺愁余各一方。欲写秋思无著处，偶携豪竹谱伊凉。去年浪迹入都门，跋涉曾同南北辕。高唱神驰三不管，娱游心醉万生园。已无脑力供胥象，可有伊洪度梦魂。何日金台共聚首，消除离恨酌清尊。"}