{"id":"721904","title":"送徐司业","dynasty":"明末清初","author":"屈大均","text":"徐庾才华盛，相逢慰所思。六朝名父子，一代好人师。路指京华日，情牵海峤时。自怜同越鸟，持赠只南枝。相知君未晚，梦寐十年馀。白首来求友，青山得著书。竹蕉扬裔布，鱼蟹越人蔬。肯待离支熟，干旌过敝庐。衮衮登台省，而今少布衣。郑公樗散是，司业酒钱非。老大书频寄，文章命渐微。海云分袂处，心与数鸿飞。京国如相问，君言在海东。梅花犹汉腊，菰米亦吴风。别绪萦春柳，离声托暮鸿。异时重握手，应傍景阳宫。"}