{"id":"704058","title":"次韵酬沈陶庵四绝","dynasty":"明","author":"韩雍","text":"高卧东林绝世纷，昂昂野鹤在鸡群。三吴人物多相重，重尔能诗又好文。东吴诗客竞纷纷，沈老诗才自不群。圣主当天现鸣凤，朝阳光彩烂成文。连城白璧出蓝田，文采温温美且全。堪羡陶庵好诗句，更多高义薄云天。十亩家园万顷田，稻粱蔬果四时全。有时放棹濯缨去，水满平湖月满天。"}