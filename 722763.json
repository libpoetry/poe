{"id":"722763","title":"醉花阴 临济村赏蔷薇","dynasty":"明末清初","author":"梁清标","text":"临水柴门槐影护。只合幽人住。篱落带斜阳，一架蔷薇，习习香风度。绿阴碧藓开樽处。客醉忘归去。远树杜鹃啼，溪静林深，疑是江南路。疏影一枝风袅袅。暗送寒香小。浅水照横斜，高士山中，春色生多少。黄昏孤枕江声悄。新月窥人好。遥忆绮窗前，晴雪霏霏，银蒜垂帘早。"}