{"id":"789222","title":"琵琶仙 秋日游金陵黄氏废园","dynasty":"清","author":"王策","text":"秋士心情，况遇著、客里西风落叶。惆怅侧帽行来，隔溪景凄绝。没半点、空香似梦；只几簇、野花如血。莎草寒幽，石烟荒淡，莺蝶飞歇。试问取、旧日繁华，有饼媪、浆翁尚能说。道是廿年弹指，竟风光全别。真不信、寻常亭榭，也例逐、沧桑棋劫。何怪宋苑陈宫，荒蛄吊月。"}