{"id":"1104675","title":"绍兴释奠武成王七首 迎神用《凝安》，姑洗为宫。","dynasty":"宋","author":"郊庙朝会歌辞","text":"于赫烈武，光昭古今。载严祀事，敕备惟钦。既洁其牲，既谐其音。神之格思，来顾来歆。肃肃庙中，有严阶墄。匪棘匪徐，进退可则。冕服是仪，环佩有节。神之鉴观，率履不越。祀率旧典，礼崇骏功。齐明衷正，肸蚃丰融。量币肃备，周旋鞠躬。神其昭受，幽赞无穷。赫赫尚父，时维鹰扬。神潜韬略，襟抱帝王。谈笑致主，竹帛流芳。国有严祀，载稽典常。眷彼留侯，奇筹赞汉。依乘风云，勒成功旦。克配明禋，仪刑有焕。英气如生，来格来衎。道助文德，言为世师。功名不泯，祀事无遗。旨酒惟馨，具醉在兹。有嘉累献，神其燕娭。日惟上戊，神顾精纯。礼备三献，乐成七均。奄留洋洋，流福无垠。言还恍惚，空想如存。"}