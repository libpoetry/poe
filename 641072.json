{"id":"641072","title":"送林子山之闽中觐亲","dynasty":"明","author":"林鸿","text":"钓鲈桥头流水香，冬青花开榕叶凉。垆头酌酒送行客，醉后狂吟成短章。世人怀别多惨怆，念君此行何坦荡。云是严君在武威，十年着尽远游衣。鸿雁缄中空寄远，鱼龙川上苦思归。以兹出门心草草，拂衣便向长安道。古戍飞霜马色寒，重关曙月鸡声早。自古秦川亦壮哉，三峰华岳掌中开。温泉绿树胧胧见，渭水黄河曲曲来。边庭相见悲复喜，白发依依问乡里。九月狐裘尚觉寒，千钟黍酒难成醉。闻道东还未有期，陇头好寄折梅诗。翻思人世皆为客，何必临岐是别离。"}