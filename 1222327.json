{"id":"1222327","title":"赵邈龊虎图行","dynasty":"元","author":"王恽","text":"巅崖老树缠冰雪，石觜枒杈横积铁。北平山深林樾黑，下虽有径人迹灭。眈眈老虎底许来，抱石踞坐何雄哉！目光夹镜尾束胯，百兽却走潜风埃。赵侯欲尽神妙功，都著威棱阿堵中。想当䃲礴噀墨时，众史缩手甘凡庸。至今元气老不死，神物所在缠阴风。前年驱马下靖边，崖东突起草底眠。腰间恨无铁丝箭，寝皮食肉空长叹。今朝过喜一嚼快，熟视须顶为摩编。货驯蹠服暴戾息，弭耳道义思拳拳。主人爱玩中有谓，遇事炳变通经权。我闻汉家大猎阹冰天，豸冠思赋长杨篇。四方猛士今云合，早晚龙旂到渭畋。"}