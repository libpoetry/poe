{"id":"316148","title":"曲游春·雨后","dynasty":"现代","author":"谢觐虞","text":"一雨长宵骤，念故山应报，梅钿狼籍。笼袖吴棉，怎凄阴不禁，柳芽抽碧。帘放新烟入，愁又在、清明寒食。守屏山、盼尽平芜，可有钿车相识。海市嬉春如织。对浅画楼台，倦妆林樾。未到花飞，任艳尘溅麝，画罗斗靥。弦管催啼鴂，天自把、年芳轻掷。只寂寥瘦沈腰，争教护惜。"}