{"id":"512277","title":"百牛图","dynasty":"明","author":"徐溥","text":"我观百牛图，天机妙无迹。丰草翳长林，群然纵游适。画史岂无意，徒尔呈水墨。牛于家畜中，劳逸相十百。尚论益物功，当与坤元匹。尽瘁向阡陌，粒我蒸民食。引重服上箱，百用劳其力。力尽谁复矜，庖刃方俟隙。骨角亦异处，待之何太刻。不见青史上，往览存历历。胥忠伏属镂，信杰就钟室。施报乃如此，目之三叹息。"}