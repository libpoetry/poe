{"id":"775158","title":"哀鸿篇","dynasty":"清","author":"洪繻","text":"芦塞腾霜威，大地填杀气。饥鹰搏击来，征鸿何处避。嗷嗷向南山，复逢矰缴绁。肃肃起秋声，飘飘洒毛血。爰集在中泽，俯仰且偷生。黍稻四野空，飞啄又安营。我作哀鸿诗，未终泪盈把。长距凌云霄，弱肉风尘下。闻说云林地，今年遭屠杀。垂翅落机中，破脑不得脱。家室既摧残，脂膏亦剥割。造化岂不仁，生物付夭阏。哀哀群羽毛，枨触难为活。凌空思奋飞，樊笼终有括。中或失其群，饥鸣徒嘎嘎。被絷啼向人，相视犹胡越。今秋乃亢旱，郁风致恒旸。禾粱半枯黑，草木纷萎黄。鸿雁欲求食，四野如穷荒。一粒即珠玉，未可升斗量。接饭无所投，饥乌处处翔。何以弋者流，缘株罝罟张。残物以谋饱，人心胡不良。寄语矰弋人，哀鸿已无肠。戒杀犹未得，须为倾太仓。更有澎湖路，沧桑海忽枯。三十六峰屿，一旦焦为卢。水咸不得雨，即雨草不苏。鸿雁来何为，泽中徒叫呼。岂有食可谋，更无田可芜。往年海为耕，无食且饱鱼。嗟哉鱼不得，啼血摧胸臆。造物不孳生，吾为汝恻恻。恻恻复恻恻，鸠形兼菜色。城狐杂社鼠，日攒太仓食。太仓日以盈，狐鼠日以生。哀鸿自嗷嗷，岂有利爪争。西风满地来，四野闻悲声。昔日随阳鸟，今日刀俎鲭。罗网多杀机，天地为阴坑。我闻造化心，孵育靡不宁。五雀与六燕，安有滋重轻。闻我哀鸿诗，应为心怦怦。"}