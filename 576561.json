{"id":"576561","title":"养拙轩","dynasty":"明","author":"黎贞","text":"鸿濛世已远，浇俗丧天真。东家喜奔竞，西邻悦华芬。斗坡有良子，宛如羲皇人。鞭心入太朴，怀宝韬其文。举世尚智巧，子以拙自珍。举世重才佞，子以讷自存。从衡舌如剑，毕竟殒厥身。谨厚本强者，千载称名臣。夫君抱德隐，俯仰和光尘。一庵仅容膝，盎然天地春。至宝贵不琢，至乐贵不闻。忘形尔汝交，陶陶如饮醇。卜邻永乐居，共作葛天民。"}