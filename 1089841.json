{"id":"1089841","title":"别毛质夫省宣抚丘同知访都督张知院十韵代简","dynasty":"宋","author":"许及之","text":"交契三生在，违离百念休。杜门烦枉驾，力疾喜登楼。击节听高论，持杯散暮愁。诸公争屈致，故里可淹留。科第休云晚，行藏却自由。安边须远略，造膝待前筹。雨泊中川屿，风帆古括州。知津君已熟，惜别我何忧。京口留青眼，澄江正白头。或纾知己问，已负杀身酬。"}