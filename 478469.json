{"id":"478469","title":"青门歌送吴郎","dynasty":"明","author":"徐祯卿","text":"吴郎醉嗜长安酒，落魄自言为客久。走马频看上苑花，回鞭几折青门柳。青门曈曈鱼钥开，乳燕游丝相逐来。柳下雕鞍留别袂，花间酒盏覆苍苔。浮云去去辞城阙，芳草连天那可歇。野店春风听早莺，关河晓树悬新月。千里淮流双画桡，广陵驿前逢暮潮。落日帆归扬子渡，青山家对伯通桥。吾家流水元非隔，宛转胥台通巷陌。草长难寻仲蔚居，林深不见陶潜宅。清溪屋下可垂纶，复有莼羹足献亲。君归倘食冰丝鲙，为念羁栖塞北人。"}