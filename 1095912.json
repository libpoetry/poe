{"id":"1095912","title":"太守陈中书问彰教近况","dynasty":"宋","author":"释居简","text":"徐君旧剪茅，小小亦堪巢。野客便招隐，闲情赋解嘲。村疏难得友，葵熟易为庖。鼓吹分蛙部，琅玕长竹梢。瘦寻残火种，冗剔故书抄。北崦虽移檄，西湖未绝交。贫优宁似负，推固不如敲。自审如衡石，谁能较斗筲。曲池风力皱，缺甃藓文凹。曾枉行春旆，芳题满近郊。"}