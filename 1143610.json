{"id":"1143610","title":"子野雪后寄和却寄廷玉","dynasty":"宋末元初","author":"仇远","text":"渊明白发满头生，肯赋閒情未老成。自笑冷官租屋住，每因来使出郊迎。横经空忝先生号，解印仍呼处士名。惟有溪干隐君子，知予的的愿归耕。琴书笔砚伴閒身，斗室依然不觉贫。野犬自来能吠雪，土牛此去且迎春。一毡辗转衾无絮，四壁凄凉甑有尘。昨夜东风先破冻，江梅冷眼笑何人。平明跨马晚方归，偃仰行窝早见几。馀子祗宜床下卧，诗人顿觉眼中稀。堂堂白璧埋黄壤，冉冉缁尘染素衣。得酒便须开口笑，雪畦紫芋胜秋肥。素琴挂壁已多时，政尔难逢钟子期。腹有精神方学道，面无尘土始言诗。山童隔壁沽村酝，田叟登门送墓碑。小市饥氓争籴米，青州太守可能知。"}