{"id":"1112523","title":"次韵周嘉仲刑曹简航师食笋四首","dynasty":"宋","author":"张扩","text":"箨龙豢不得，托根暂神奇。忽化清净供，结缘贫导师。回甘溢齿颊，常带泉石滋。要知服食功，不减琼田芝。此君淡难交，挺挺如立玉。何意昆仍中，为人偿口腹。群婴脱锦褓，珍胜脔项肉。犹堪作味谏，没齿蠲腊毒。长镵太寡恩，斲丧东南美。至今管城封，滥罚及孱子。例求一赦贷，馀润乞松髓。周旋南董手，骂贼到卢杞。周郎清而臞，菜把助严苦。槃中玉离离，酝酿冰雪语。向来几时亡，径欲就君补。请读食笋篇，微言皆可咀。"}