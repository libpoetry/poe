{"id":"4192","title":"送元八游汝南","dynasty":"唐代","author":"刘长卿","text":"元生实奇迈，幸此论畴昔。刀笔素推高，锋芒久无敌。纵横济时意，跌宕过人迹。破产供酒钱，盈门皆食客。田园顷失计，资用深相迫。生事诚可忧，严装远何适。世情薄恩义，俗态轻穷厄。四海金虽多，其如向人惜。迢递朗陵道，怅望都门夕。向别伊水南，行看楚云隔。繁蝉动高柳，匹马嘶平泽。潢潦今正深，陂湖未澄碧。人生不得已，自可甘形役。勿复尊前酒，离居剩凄戚。"}