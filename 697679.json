{"id":"697679","title":"次韵胡学士内阁新成四首","dynasty":"明","author":"胡俨","text":"玉堂新辟禁垣西，苑树阴阴秀色齐。观阙日长宫漏静，蓬莱天近彩云低。编摩十载紬金匮，出入常时候土圭。粉署清幽花影转，娇莺自在向人啼。叨陪侍从已多年，人羡儒绅胜列仙。晓对红云生翠岛，晚分甘露出琼筵。内臣捧进双龙匣，学士书成五凤笺。金殿玉楼天咫尺，御香长有好风传。雍雍花底度和銮，视草堂深日转阑。内侍传宣闻独召，大官供馔许同餐。立朝风裁当时见，名世文章自古难。地位清高谁得似，金盘玉露照人寒。宫树无风昼影沉，阶前雨过碧苔阴。闲看粉蝶来新署，静听玄蝉噪远林。抚已自惭才力薄，瞻天共荷宠恩深。兰台盛典千年事，老去惟勤一寸心。"}