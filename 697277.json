{"id":"697277","title":"送江汝成驾部之秦中二首","dynasty":"明","author":"胡应麟","text":"祖席骊驹唱未停，河桥寒色晚冥冥。高天六传飞函谷，隘地双旌出井陉。雨雪苍茫南北路，星河明灭短长亭。干城岂独扶风借，百镒黄金下帝庭。百壶春酒照华筵，曾是荆州识面年。问竹敢劳中散驾，看花频系孝廉船。峥嵘斗色双钩堕，粲烂虹光四壁悬。明发旌旄凝望处，太行无际白云前。"}