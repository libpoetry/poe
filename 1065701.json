{"id":"1065701","title":"寄题抚松堂","dynasty":"宋","author":"苏过","text":"胸中朝市远，何必择所居。门无结驷客，山林入吾庐。西洛有君子，筑室城之隅。种松在庭户，志与渊明俱。朝挹西山爽，暮寻南涧娱。霜中鹤骨瘦，雨夜龙髯疏。主人应相似，节抱陵云孤。不知寒暑迁，肯徇世俗趋。昔称水南北，去曳侯门裾。能伴松菊老，固知泾渭殊。我恨营口腹，敛板惭妻孥。三径未能归，高卧子不如。青衫满尘土，何时返樵渔。未用北山移，我来只须臾。"}