{"id":"980489","title":"次韵王立之雪中以酒见饷","dynasty":"宋","author":"晁说之","text":"同云惨惨驱朝暄，龙沙一雪人相怜。寒猿哀啸失山木，饥鹤仰唳空无天。当年补天真戏尔，不知修月何时已。坐烦耆旧说辛卯，至遣儿童忧甲子。城中米价贵如玉，举家倒廪无斗粟。千金狐裘岂易得，百结鹑衣不堪鬻。我生但识茅与菅，何曾过眼逢瑶璠。展君新诗问所似，欲辩不敢非忘言。开壶酌酒浇我胸，酒酣起舞颜为红。会见东风扫冰雪，江梅塞柳烦春工。"}