{"id":"308933","title":"绛都春·花朝，双溪看桃花","dynasty":"现代","author":"赵熙","text":"明霞照涧，向春水弄妆，镜中人面。细雨乍晴，高阁横溪香风远。瑶池仙子芳华宴。醉琼靥，仙源红茜。禊潭佳地，王家洞壑，宋朝坊院。天暖。花朝正午，浓艳处，燕子莺儿俱懒。绣陌劝耕，芳树催人春光半。年年心上玄都观。翠苔路，崔徽愁看。更堪前度龙华，绛河泪浣。"}