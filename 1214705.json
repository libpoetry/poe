{"id":"1214705","title":"送韩与玉入京求其师张仲举先生","dynasty":"元","author":"黄玠","text":"君家兄弟森群玉，数兼八韩仍两之。复有一人更才敏，将往京域求其师。其师为谁子张氏，曲颏美准秀且颀。鸡栖昂昂立孤鹤，羽翼已遂冲天飞。昔年助教国子学，横经气夺千皋比。顷日还当大述作，并录三史追前徽。使者旁搜异书出，天下学士来委蛇。春秋用例如用律，游夏犹将赞一辞。直书无愧董狐笔，上与日月争光辉。子今行矣快先睹，涉阅定有新闻知。赤华之驹不受鞭，顾影独立长鸣悲。经途九轨奇骨见，渠忍局促盐车为。祗疑慈母手中线，密缝政恐迟迟归。文章有神国有造，赠子脱颖双毛锥。好音早寄南来雁，无使淄尘污素衣。梅花后夜琴曲苦，满天明月照相思。"}