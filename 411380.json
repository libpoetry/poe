{"id":"411380","title":"哀济南 用杜工部《哀江头》韵","dynasty":"近现代","author":"刘凤梧","text":"齐州人民哀哀哭，呜咽无从诉冤曲。历城烽火烛天红，济水春波因不绿。忆昔军署如宫苑，苑中花卉倾城色。淡抹浓妆媚一人，通宵更侍将军侧。辕门枪械利弓箭，校场铁骑任羁勒。荷枪策马逐飞鸿，一弹恰中凌云翼。美人星散将军逃，既倒狂澜挽不得。岛夷猖獗齐地空，荐食几时得休息？外交使者洞胸臆，抉眸劓鼻悲何极。三齐义士少田横，不扫欃枪甘败北！"}