{"id":"1117968","title":"题庵壁二首","dynasty":"宋","author":"陆游","text":"竹间仅有屋三楹，虽号吾庐实客亭。已断雨声重点滴，欲残灯影更晶荧。酒惟排闷难中圣，茶却名家可作经。头眩减来还病蹇，何时彻底得康宁。身似蜗牛粗有庐，却缘无用得安居。地炉封火欺寒雨，纸阁油窗见细书。荞熟山僧分馎饦，船来溪友饷薪樗。闭门莫笑衰颓甚，读易论诗亦未疏。"}