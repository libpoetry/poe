{"id":"1122855","title":"生查子 其二","dynasty":"宋","author":"洪适","text":"正月到盘洲，解冻东风至。便有浴鸥飞，时见潜鳞起。高柳送青来，春在长林里。绿萼一枝梅，端是花中瑞。二月到盘洲，繁缬盈千萼。恰恰早莺啼，一羽黄金落。花边自在行，临水还寻壑。步步肯相随，独有苍梧鹤。三月到盘洲，九曲清波聚。修竹荫流觞，秀叶题佳句。红紫渐阑珊，恋恋莺花主。芍药拥芳蹊，未放春归去。四月到盘洲，长是黄梅雨。屐齿满莓苔，避湿开新路。极望绿阴成，不见乌飞处。云采列奇峰，绝胜看庐阜。五月到盘洲，照眼红巾蹙。句引石榴裙，一唱仙翁曲。藕步进新船，斗楫飞云速。此际独醒难，一一金钟覆。六月到盘洲，水阁盟鸥鹭。面面纳清风，不受人间暑。彩舫下垂杨，深入荷花去。浅笑擘莲蓬，去却中心苦。七月到盘洲，枕簟新凉早。岸曲侧黄葵，沙际排红蓼。团团歌扇疏，整整炉烟袅。环坐待横参，要乞蛛丝巧。八月到盘洲，柳外寒蝉懒。一掬木犀花，泛泛玻璃盏。蟾桂十分明，远近秋毫见。举酒劝嫦娥，长使清光满。九月到盘洲，华发惊霜叶。缓步绕东篱，香蕊金重叠。橘绿又橙黄，四老相迎接。好处不宜休，莫放清尊歇。十月到盘洲，小小阳春节。晚菊自争妍，谁管人心别。木末簇芙蓉，禁得霜如雪。心赏四时同，不与痴人说。子月到盘洲，日影长添线。水退露溪痕，风急寒芦战。终日倚枯藤，细看浮云变。洲畔有圆沙，招尽云边雁。腊月到盘洲，寒重层冰结。试去探梅花，休把南枝折。顷刻暗同云，不觉红炉热。隐隐绿蓑翁，独钓寒江雪。一岁会盘洲，月月生查子。弟劝复兄酬，举案灯花喜。曲终人半酣，添酒留罗绮。车马不须喧，且听三更未。"}