{"id":"1241574","title":"再用前韵","dynasty":"元末明初","author":"刘基","text":"虞渊谽谺纳归日，金枢吐月相承出。初离积水看若飞，稍映微云盼犹眣。是时蓐收肇视政，莎鸡振羽鸣蜩卒。姮娥靓妆觐玉帝，坎轲中途婴祸疾。旅人苦热爱清凉，快睹光辉满蓬荜。愿开宝鉴照覆盆，岂拟瘴尘昏点漆。隋珠惭固重革匮，和璧嗟蒙韎韦韠。吴罡树折不自谋，纤阿马弱无人叱。三足蟾惊入坎洼，八窍兔走罹罝毕。围灰破晕谩传方，屑玉补凹空著术。雷公骇惧罢灵鼓，湘女幽忧舍鸣瑟。故老谓是虾蟆精，潜伏奸妖营口实。羲和尸位罔闻知，可以人而不如鹬。往岁威弧弛其彀，蛇豕陆梁谁复诘。高牙大纛拥藩垣，肠断吞声受陵轶。江淮汹涌湖浙沸，骸骨成山连鬼锧。万姓喁喁釜里鱼，百官蠢蠢裈中虱。黄茅白苇弃贤良，赤绂玄裳宠狞獝。昊穹示变盍警畏，惟德动天天有骘。况今旱魃又为厉，东作西成不平秩。安得缄辞伏阊阖，圣主如闻应驻跸。"}