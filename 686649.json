{"id":"686649","title":"送曹水部","dynasty":"明","author":"边贡","text":"天涯离袂惜秋分，客枕无端别梦勤。尊酒一宵同听雨，扁舟何处独看云。莺花日远旗亭树，鱼菜春香水国芹。南北相望四千里，出门回首是思君。君从北部入南台，我别南曹向北来。华馆漫为迁转地，法垣深倚激扬才。峰峦过雪青青出，桃李逢春宛宛开。公暇有诗堪写兴，后湖新水正如苔。"}