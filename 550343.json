{"id":"550343","title":"羽林郎","dynasty":"明","author":"徐熥","text":"昔有羽林郎，持戟出未央。挥鞭过酒肆，招摇都市傍。酒家女二八，颜色耀春芳。黄金为条脱，白玉为耳珰。越罗裁中裙，齐纨制下裳。服饰既璀璨，膏沐尤馨香。不意冶游子，停骖登我堂。银鞍耀红日，韎韐何辉煌。提壶索美酒，岸帻据胡床。金刀脍鲜鲤，烈火炮羔羊。酒尽出门去，婵媛结衷肠。已去复再返，解赠紫罗囊。君心一何苦，君情一何长。妇人贵远别，持此非所当。还君紫罗囊，妾非青楼倡。"}