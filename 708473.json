{"id":"708473","title":"满庭芳  为子翥内人  箨庵西樵作","dynasty":"明末清初","author":"龚鼎孳","text":"一笑倾城，便成名士，人间何物堪怜。屏山六曲，开閤对江烟。多少三春花月，攒簇上金粉奁前。凝妆罢，披香博士，长奏衍波笺。难传嗔喜态，娇憨宛转，半笑无言。是绣窗良友，非是情缘。恰好芙蓉并蒂，鸳鸯牒、福慧双全。从今算，芳华二十，欢燕到千年。"}