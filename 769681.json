{"id":"769681","title":"沁园春·归里后，寄乔文梁、洛闻兄弟","dynasty":"清","author":"陆震","text":"客邸相逢，酌酒欷歔，余胡式微。向木兰院里，惯为羁客，西华道上，尚著絺衣。一夜秋风，动人乡思，径挂蒲帆带雨归。归来日，已叶堆荒砌，草没荆扉。橐中金剩几希。都未暇、怜渠妇子饥。且买从旁舍，浊醪殊妙，持来左手，紫蟹初肥。恨不囗囗，同君兄弟，坐此閒轩话夕晖。江天外，纵烟波无际，魂梦能飞。"}