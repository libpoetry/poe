{"id":"721328","title":"次答础尘留别诗四首","dynasty":"明末清初","author":"陈恭尹","text":"踟躇行复止，发棹及新年。暂过双江水，将归第二泉。商芝山未乏，羽檄世犹传。与子平生事，相期廿载前。众芳皆得岁，松柏自为冬。但使株能守，毋忧道莫容。古今同理势，王霸在心胸。举世俱沉醉，谁听永夜钟。与君俱有子，贫贱亦差忘。风雪逾三腊，栖迟共一堂。暂分仍岭峤，相见异参商。痛饮为兹别，毋令气不扬。郁孤台上望，了了见西江。山色奇无尽，滩声怒未降。帆樯通九域，形胜控南邦。雄略凭君在，宁为鼎可扛。"}