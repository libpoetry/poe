{"id":"1116890","title":"次韵刘莘老学士惜别言怀兼呈次中察院二首","dynasty":"宋","author":"苏颂","text":"梁园寒早雪霏微，亲友将分一棹归。客舍萧条风送柳，离筵凄惨酒沾衣。霜台二妙君相继，幕府三端我所依。况是汴渠今不涸，留连犹得奉音徽。诗侣方逢梦与微，摅怀未尽遽言归。正思玉鲙将登俎，应笑缁尘又染衣。金石交情知不改，辅车形体自相依。何时得遂江湖乐，薄宦牵羁甚纆徽。"}