{"id":"1253312","title":"赓张宗翰舟过武夷述怀","dynasty":"元末明初","author":"蓝仁","text":"丹霞白鹤洞仙宫，绝顶当年避地同。春雨矶头忧巨浸，夕阳林下眩残虹。先几自合乘槎去，投老方惊堕甑空。九曲棹歌期再听，寄声鸥鹭少从容。荒榛满目故儒宫，忆昔风雩乐趣同。年代已随川上水，文光无复斗间虹。黄埃赤日遮平地，高石层阴起半空。昨暮维舟西渡口，濯缨犹胜抗尘容。"}