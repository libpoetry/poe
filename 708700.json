{"id":"708700","title":"宝鼎现•月夜泛临平湖，同三兄羽阶、潘生云赤、男圣昭赋","dynasty":"明末清初","author":"沈谦","text":"烟涛暗拥，远岫微露，深幽无极。谁忽把、纤阿推上，皓彩团团生几席。吹锦烛、正徐开画舫，莫奏中流哀笛。喜寂寞、鱼龙夜静，上下水天俱碧。宝鼎今日犹争唱，赤乌人、尽去无迹。叹尔汝、一杯相劝，青盖如烟何处觅。唤不醒、醉临春千尺，降作佛奴何益。便痛剪、娇娥云髻，怎救胭脂狼藉。词客为欢，且游赏、漫辞涓滴。羡沙边鸥鹭，不管人间今昔。露下翠幕轻寒隔。山玉颓无力。拥绣被、早是鸡鸣，斗柄垂垂堪摘。"}