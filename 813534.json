{"id":"813534","title":"水龙吟二首","dynasty":"清","author":"李慈铭","text":"百年如此今宵，倩谁力挽银河住。长空一白，万声都噤，截天风雨。斗大蟾宫，鱼龙翻动，波涛秋怒。恁奔雷战夕，痴云遏晓，看长剑，青虹吐。惨黯初鸿征路，问天涯弄珠何处。人间一霎，排风吹浪，广寒知否。可惜江山，不曾照出，悲欢离聚。只葫芦、尊酒苍茫独夜，唤冰夷舞。是谁搅散杨花，教伊故泥春消息。一番做雨，一番催霁，陡经寒食。试扇心情，烧香庭院，宜眠时节。更嫣红落后，清阴如许，便怎地，销魂得。任是江郎华发，且将伊、恣情怜惜。年年芳草，天涯绿遍，东风无迹。满树啼鹃，尽情恼乱，个人离别。只斜阳、袅尽游丝，似写我，愁肠结。"}