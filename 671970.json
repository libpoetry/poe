{"id":"671970","title":"为宁县令萧光甫题墨梅","dynasty":"明","author":"吴宽","text":"老干弯埼新干直，总是昆吾镔铁色。枝头忽被北风吹，并出疏花成戏剧。薄如蝉翼细蝶须，敢与腊雪偏相敌。雪也无香复易消，阻山背水俱无策。花神冷笑不言功，月下翛翛倚苍壁。狂游不到绮陌间，小隐时当野桥侧。平生高韵有谁知，此种奇姿何处得。补之已逝叔雅亡，人间久矣无清迹。诗人未补白华诗，画家重倒金壶墨。悠悠此意我所谙，欲向萧侯聊比德。试看宁县九年官，箧里只馀花的的。士林传玩等甘棠，黄鹤楼中莫吹笛。"}