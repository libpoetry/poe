{"id":"694714","title":"田家杂兴五首","dynasty":"明","author":"周是修","text":"竹外四三家，通江径路斜。得钱新买犊，就水屡移车。稚子晴探椹，荆妻早种瓜。日高初饱饭，种火去烧畬。竹底径逶迤，人来犬未知。天寒樵事苦，雨湿饭香迟。草接茅檐长，藤穿瓮牖垂。老翁衣百结，时却卖蚕丝。洗竹添新笋，培桑减旧条。就风钻火易，凿地引泉遥。檐挂新收笱，池浮旧弃瓢。西邻春酒熟，深夜却相招。耕樵无远地，嫁娶止比邻。山果随归惯，溪鱼入馔频。教疏难尽礼，俗朴易居贫。但祝时年好，烧钱拜社神。荜蕟连畦绿，枇杷满树黄。前檐临涧逼，后径入山长。桑柘肥春雨，鸡豚散夕阳。子孙知几世，老死不离乡。"}