{"id":"1106989","title":"和明上人见赠","dynasty":"宋","author":"王铚","text":"西湖梅蕊暗香浮，锡杖凌空过沃洲。后会重寻人更老，颓光不驻水争流。夕阳天际青山出，暝色烟中白鸟留。此境只曾支遁赏，剡溪今始得汤休。六见月华亏又盈，却来松下笑相迎。事销腊雪浑非旧，人似寒梅独有情。香火旧缘生理足，烟霞新志著书成。明朝又入千峰去，犹恐时人识姓名。"}