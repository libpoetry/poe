{"id":"433722","title":"蝶恋花 六首","dynasty":"近现代","author":"詹安泰","text":"谁耐芸窗挑绣线，秀靥轻唇，活泼兜香院。日日嫣逢如乍见，伤情不在蓬山远。说起相思眉翠敛，心上天涯，妒煞千娇面。嫁与东风浑未肯，春红惯琢愁肠断。落日倦吟归宴后，醉困兰堂，一点灯如豆。自卸浓妆羞腿手，愁松谱出眉峰秀。倩影模糊眠起柳，比似个侬，绰约临风袖。花下宜嗔翻病丑，红蚕身世教怜又。爱月眠迟风叶闹，风外笙箫，来伴流莺巧。罢唱闲情翻暗恼，依稀千蝶寻芳草。记嚼红冰偎翠葆，待语还休，指向双鸳笑。剩抱凄香和梦搅，宵长宵短天知道。树树西风动地起，过了黄昏，闷闷和衣睡。绣帐单衾慵料理，枕痕线线红生臂。眼角无端垂粉泪，愁极春浓，好梦知谁是。又听寒阶鸣络纬，觉来人远天如水。小拨檀槽烟篆瘦，换上棉衣，肖影销凝久。鸿雁不来风信溜，当年虚种双红豆。肯复推辞花下酒，此度重逢，死把芳心守。容易朱颜吹水皱，忆君千里君知否。休唱桐花栖小凤，冷涩琴弦，旧是凄凉种。残楮江城风雨重，看潮心愿谁曾懂。千叶云衣勤护送，底事干卿，长作痴憨梦。日日相思无半缝，不辞日日相思痛。"}