{"id":"1113988","title":"初到临平见山二首","dynasty":"宋","author":"李纲","text":"我见青山若故人，峰峦照眼自相亲。只应今日爱山意，便是他时傲世因。点缀白云春缥渺，萦回绿水晚奫沦。君恩若许归田里，定卜山间老此身。孤舟渺渺两山间，终日钩帘只看山。落日半衔霞未散，疏林远暝乌初还。悽凉离恨谁能寄，浩荡诗愁自莫删。赖有青山可人意，与君相对且开颜。"}