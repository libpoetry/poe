{"id":"654493","title":"终慕楼","dynasty":"明","author":"何乔新","text":"日没旦复出，花落春再开。哀哀父与母，一去不复回。思亲不可见，登楼寄遐瞩。西风吹庭树，徬徨动心曲。楼前有慈乌，哑哑啼晨霜。我亲独何之，感我泪沾裳。楼外有飞云，悠悠覆亲舍。我亲独何之，感我泪如泻。岂无祠与墓，岁时荐蘋藻。虽云祭时丰，不似养时好。海深犹可竭，山高或可夷。我生虽有尽，我思无穷时。"}