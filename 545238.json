{"id":"545238","title":"赋八诗后鄙怀不能己巳伏枕呻吟再成八律共前什计十六章辄命使者焚之几筵次公有灵当为我击节三神之顶浮一大白也 其八","dynasty":"明","author":"胡应麟","text":"总角携书到上林，华筵何处不招寻。淮南桂树枝枝赋，蓟北梅花片片吟。斜日剑锋双黯淡，暮年书札半浮沉。钟期一去弦堪绝，碎折床头叔夜琴。"}