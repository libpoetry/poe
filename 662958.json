{"id":"662958","title":"赠顾华玉","dynasty":"明","author":"刘麟","text":"彪炳得之子，郁然沧海精。词华追往哲，道范迪群英。雄章时倚马，声价日连城。簪组已文铎，铅丹仍短擎。郡借董孤笔，乡归李劭评。鞚发真千里，笼收擅八琼。偶遭倾盖语，遂辱断金盟。载酒论奇字，题铭谢大烹。移舟乘月曙，挥麈坐参横。幕卷霏微雨，灯挑长短更。一夕持衡去，三秋荐剡成。感时精鉴别，慎职尽才名。燕集归无几，莺迁去有程。能将此别意，播入古人声。慷慨上世训，徘徊知己情。椽笛随歌咽，匏樽杂泪倾。籍籍今安定，翩翩老向平。清欢苦未足，远道本难轻。自合酬天子，何因变友生。惟余儆义范，垂死独牵萦。"}