{"id":"682542","title":"太和宫杂曲","dynasty":"明","author":"区大相","text":"百寻铁锁系雕阑，千折瑶阶莲步难。露洗玉颜溅霓服，风吹雾鬓拂星冠。青鸟书归度海霞，斑龙车引上真家。榔梅树下多成实，仙李峰头解作花。瑶阶步步整金莲，密语低声诉上天。罗帕捧来酬醮礼，金钗施尽当香钱。琼台金阙郁重重，上界常教雷雨封。一片仙云凝不散，夜来还过二茅龙。小童学炼白朱砂，轮向天坛扫落花。玉管金炉解迎客，碧云遥指太清家。"}