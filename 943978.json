{"id":"943978","title":"泊瓜步","dynasty":"宋","author":"陈造","text":"拥衾迎銮晓，舣楫瓜步夜。问俗乡音转，束缊野宿乍。去家倏兼旬，取道逾三舍。江神虽世情，羁客忍陵藉。初趁风色好，忽复帆席卸。泊舟市区外，系缆古柳下。遥听波浪涌，未息妻孥怕。谯翁身世拙，衷货迄未价。荣望绝台阁，归计盍桑柘。男儿四方志，肯与衰鬓谢。古人出处间，分取世俗讶。呼酒把谭麈，扪虱复王伯。"}