{"id":"275446","title":"花犯·忆冬荣春满斋老桂，兼及西湖之游","dynasty":"现代","author":"汪东","text":"野云低，轻风荡晚，醲酣麝檀味。万珠匀缀。看渐染丹黄，秋景晴丽。棹歌四举篷窗倚。前游空自喜。剩满觉、一怀幽梦，和香笼翠被。冬荣故斋更如何，婆娑半亩荫，今伤憔悴。留咏处，金英变、露零烟坠。应长怪、素娥耐冷，偏种向、团圞宫殿里。待唤取、吴刚薪尽，清光流似水。"}