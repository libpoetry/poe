{"id":"648797","title":"萧启御史赴山东佥宪以何澄所画云山求题","dynasty":"明","author":"杨士奇","text":"宜阳太守多公暇，肆笔云山出潇洒。层峰叠翠凌苍空，英英玉气浮鸿濛。缥缈瀰漫浑无迹，妙逼房山高克恭。山乎云乎定何处，谁结茅屋倚深树。岂无独抱千载心，玩水看山适朝暮。柏台御史抚此图，忆得龙泉江上住。岫幌岩扉意不忘，十载京华未归去。秪今骢马复东行，马上看山向齐鲁。君不见泰岱之云起肤寸，常向人间作霖雨。"}