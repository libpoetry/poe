{"id":"687071","title":"松云轩四首为陈宜赋","dynasty":"明","author":"刘崧","text":"松盖盘盘拥百层，连山雨过白如蒸。晚风吹散天边影，琥珀神光忽上腾。何处飞来野鹤群，踏翻松顶翠纷纷。清阴不动凉如水，自扫绿苔眠白云。林下高轩日日开，清风时共故人来。鸟啼更在云深处，白昼松花满石台。偃蹇高枝拂画檐，襹褷晴雪映深帘。苍龙千丈开鳞甲，冉冉白云生翠髯。"}