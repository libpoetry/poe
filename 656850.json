{"id":"656850","title":"赠容彦昭次陈石斋","dynasty":"明","author":"罗伦","text":"传呼走柴门，有客迈行只。衣冠不骇俗，语言多近里。可是白沙来，乃浑化查滓。白沙霞外客，兄弟遄与处。伯兄遣君来，此意良何以。肯为庙堂尊，而乃山林取。何由见汝兄，汝弟见可矣。诗好儿童传，谊高朋旧喜。我非青囊徒，聊尔嬉云水。凭君具只眼，一照三万里。"}