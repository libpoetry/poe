{"id":"689847","title":"借住山寺诗八首 虎丘","dynasty":"明","author":"张元凯","text":"吴阊何地布黄金，海涌峰头绮殿临。多宝散光摇剑壑，众香和梵出旃林。笙歌总入声闻道，花月终归止观心。共指点头岩下石，无生曾悟去来今。信宿精蓝未拟还，坐临流水听潺湲。峰莲倒映仙人掌，沼镜寒浮玉女鬟。不尽白云生远岫，最深绿竹隐禅关。古来去住元无着，莫笑巢由未买山。岩廊洞室几经春，梵刹离宫总劫尘。宿草自荒麛鹿径，空山曾识苧萝人。千花摇落存孤塔，双树婆娑少四邻。纵是五湖堪一苇，烟波何日出迷津。枫叶蘋花江上村，前朝古寺至今存。西山爽气来精舍，万里关河到寺门。檀越随僧开宝藏，醍醐容客借匏尊。中宵礼罢寒山子，却听钟声醒梦魂。竹房松坞散新晴，隔水明霞俨赤城。破衲霜前临牖补，残经月下绕池行。云流片石元无碍，鸟宿疏林自不惊。何事许询常借住，爱山支遁最多情。落木空山秋夜哀，萧条古寺倚层台。明河尚抱虚檐宿，海日先窥绝壁来。花为行香晨已散，门因施食午方开。跏趺懒下维摩榻，野鹿相依卧草莱。禅栖一室五湖东，翠巘丹梯览未穷。忽起松涛声自远，不飞花雨境皆空。暮山浮出云霞外，春水流回岛屿中。寂寞嗣宗双眼色，凭高聊以送归鸿。上方钟磬白云深，禅径还从鸟外寻。湖面众山浮碧玉，峰头尺地布黄金。畏人合住无人境，混世偏存出世心。不是向平犹有累，岂堪重下最高岑。"}