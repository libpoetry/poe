{"id":"684298","title":"石屋辞三章为彭通府作","dynasty":"明","author":"王立道","text":"有美人兮山之阿，佩陆离兮冠峨峨。气凌兮衡岱，情驰兮湘波。结幽兰兮延伫，拊长剑兮寤歌。蹊窈窕兮轮辙稀，木繁翳兮禽声和。黄牛兮白马，岚光飞兮晴雨多。余何为兮兹独往，兹独往兮将柰何。有美人兮山之阳，芙蓉衣兮薜萝裳。憩夕驾兮蒙谷，望朝暾兮扶桑。潺湲兮飞泉，旖旎兮垂杨。石嵚岑兮嵌砑，峰峦矗兮翠苍。湖潋滟兮秋水碧，洞幽閒兮春草香。采瑶花兮盈把，宿石髓兮为粮。访隐沦兮绝涧，想奇独兮高冈。君一去兮独遗邛，欲往从兮江水长。有美人兮山之麓，架辛楹兮结蕙屋。被修径兮兰薰，拄空檐兮古木。平田渺兮秋稼阴，长林杳兮芳树绿。日坐渔兮群白鸥，夜休耕兮饭黄犊。倚空虚兮嗟索离，望巉岩兮聊踯躅。踯躅兮何之，招子真兮东谷。愿君兮归来，苍生兮极目。"}