{"id":"1110913","title":"熹伏蒙休斋先生惠诗见留谨次高韵二首","dynasty":"宋","author":"朱熹","text":"忽惊萧飒鬓毛秋，起向泉山觅旧游。盘谷门前泪沾臆，云台溪上雪蒙头。归欤吾党又千里，老矣心期但一丘。珍重休斋书满屋，可无三宿为君留。望望西山日几回，更怜一雨洗浮埃。远游莫说云门寺，往事聊寻单父台。鸡犬萧疏迷洞口，交亲零落半岩隈。尊前见在君须斗，速上篮舆相逐来。"}