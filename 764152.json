{"id":"764152","title":"摸鱼子 题迦陵先生填词图，次竹垞韵","dynasty":"清","author":"宋荦","text":"怪髯翁、骚坛驰骤，笔锋欲断犀兕。生平擅绝红牙句，清致碧波千里。移砚几。对按拍、蘋云一片芭蕉翠。含毫选意。羡白袷才披，乌丝初展，此际了无事。移情处。最是个人纤丽。老鸦飞上双髻。玉箫吹彻迦陵调，声入霓裳第几。珠槵底。甚悟到、诸天幻出婵娟子。空花蜃市。拟呼下当筵，琵琶试拨，划破罨溪水。"}