{"id":"1180931","title":"送卢舍人三首 其三","dynasty":"唐","author":"贯休","text":"三曰：君不见释梵诸天寿亿垓，天上人间去复来。君又不见紫金为轮一千幅，宝洲□四皆臣伏。轮王释梵作何因，祗是弘隆大乘福。自古皇王与贤哲，顶敬心师刻金玉。报通三世释迦言，莫将梁武为题目。君不见近代韦裴蒋与萧，文房书府师百僚。代天理物映千古，布发掩泥非一朝。大哉释梵轮王璞，已矣何人继先觉。行行珍重寄斯言，斯言不是寻常曲。"}