{"id":"723962","title":"三日侍宴曲水代人应诏诗","dynasty":"南北朝","author":"谢朓","text":"神理内寂，机象外融。遗情汾水，垂冕鸿宫。树以司牧，匪我求蒙。徒勤日用，谁契玄功。往晦必明，来硕资蹇。于皇克圣，时乘御辩。宝历载晖，瑶光重践。昭昭旧物，熙熙迁善。当宁日昃，求衣未明。抵璧焚翠，销剑隳城。九畴式序，三辟载清。虞箴罔阙，矇奏传声。丽景则春，仪方在震。重圣积厚，金式琼润。天爵必谐，王臣咸荩。譬诸华霍，惟邦之镇。正朔葱瀚，冠冕卬越。争长明堂，相超魏阙。龟蒙南荐，环裘西发。巢阁易窥，驯庭难䎉。上巳惟昔，于彼禊流。祓秽河浒，张乐春畴。既停龙驾，亦泛凫舟。灵宫备矣，无待兹游。初莺命晓，朝霞开夜。饰陛道源，回伊流灞。极望天渊，曲阻亭榭。闲馆岩敞，长廊水架。金觞摇荡，玉俎推移。筵浮水豹，席扰云螭。寥亮琴瑟，嗷咷埙篪。欢兹广燕，穆穆天仪。周道如砥，康衢载直。徒愧玄黄，负恩无力。华轓徒驾，长缨未饰。相彼失晨，宁忘鼓翼。"}