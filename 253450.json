{"id":"253450","title":"漕副刘师韩自辽西按田讼","dynasty":"金朝","author":"王寂","text":"刘侯士论推豪迈，云梦胸吞无蒂芥。兴来和月卷玻瓈，累举十觞嫌未快。我生不饮亦免强，涓滴入唇亦狂怪。螳螂怒臂要当辙，大白相浮争胜败。初期坚壁老强敌，督邮自困平原界。鼓噪其如气已竭，偃旗弃甲投戎械。黎明檄战示巾帼，曾未致师先瓦解。君于伯伦当季孟，我辱无功谩宗派。服而舍之古善政，骤胜且骄兵所戒。济水焚舟会有时，勿卑邾小撩蜂虿。"}