{"id":"483858","title":"送杨公望赴京得满字","dynasty":"明","author":"刘崧","text":"君行服初命，列宴当候馆。宾从塞道周，风烟激危管。舟航既汎汎，佩璲亦鞙鞙。沧江东流深，浮云北飞远。林含春雨润，石抱苍山转。朝驱历荆吴，夕秣迈齐兖。凌云紫殿重，栖日丹阙烜。玉塞缭都城，金河注林苑。薇垣甚弘敞，天衢实夷坦。凤毛出西掖，鹭翿翳云䍐。谁论羽林直，自足郎官选。茂名勖树立，令绪慎继缵。兹辰怅言别，于饯宜乐衎。日丽花气薰，莺啼草香暖。承恩贵在早，趣驾焉得缓。仰怀天外翮，俯愧沟中伴。伫立睇遐征，城闉月初满。"}