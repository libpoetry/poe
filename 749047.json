{"id":"749047","title":"己亥新秋言怀","dynasty":"清","author":"沈谨学","text":"处约良独艰，依荣岂所惬。我无衒世具，益觉形其拙。频年薄秋登，生理日就窄。屡空已不任，尘事复逼迫。可惜幽兰姿，忍随野草没。每于晨昏暇，开卷仰古昔。孤襟自虚缅，真想时超忽。新此清秋凉，溪上疏雨歇。耕耘事裁已，欣见稻花白。穟穟盈南亩，岁功亮有获。所愿亦易酬，聊用持日月。"}