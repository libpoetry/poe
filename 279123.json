{"id":"279123","title":"忆旧游·读落叶词，用玉田韵","dynasty":"现代","author":"周岸登","text":"记东华听雨，太学观碑，酒所深尊。岁序侵寻过，问微辞楚客，人故春分。秘闻总归天上，同辇罢金根。叹坠井银瓶，濯龙琼岛，何地招魂。犹存。旧通德，怕拥髻啼妆，洗梦无痕。捣素悲秋扇，想魂随穆满，重璧沈云。忍吟病山词句，蝉叶怨黄昏。只月照瀛台，魂徕彷佛长信门。"}