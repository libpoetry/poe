{"id":"1250043","title":"至正甲辰九日同牛谅伊甫陈世昌彦博徐一夔大章高巽志士敏释良琦元璞守良□□登东塔以杜少陵玉山高并两峰寒之句分韵赋诗得并字","dynasty":"元末明初","author":"周棐","text":"东住有高塔，名与福城并。九日陪诸贤，登临期绝顶。秋深木叶落，不觉天地迥。凉飙洒林霏，咫尺衣裳冷。玉田好开怀，何止供香茗。幽轩赏佳菊，竟夕忘酩酊。昔人昼游此，衣饰率尚褧。寥寥千载间，视若空华等。清境素情惬，尘心未全屏。感彼兴我怀，钩诗记深省。"}