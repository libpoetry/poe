{"id":"985851","title":"闻里中蚕饥不肯食山桑成长句","dynasty":"宋","author":"钱时","text":"往年蚕老苦乏食，采遍山桑无处觅。救饥恨不到口头，略无拣择和枝吃。今年叶亦未为荒，稍罗粉米寻山桑。掉头不肯吃，大似向来藜藿肠。山中连遭岁事恶，饿羸颠倒填沟壑。草根拔尽不能充，往往珍羞视藜藿。屈指于今能几时，日前仅饱非有馀。问着只要青秆米，薄贱粟麦如沙泥。马鸣不应也时样，学尔愚氓恶情状。天公嗔尔警尔深，饱时忘却饥时心。"}