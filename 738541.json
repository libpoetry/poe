{"id":"738541","title":"台湾近咏十首呈巡使黄玉圃先生 其八","dynasty":"清","author":"蓝鼎元","text":"郡东万山里，形胜罗汉门。其内开平旷，可容数十村。雄踞通南北，奸宄往来频。近以逋逃薮，议弃为荆蓁。此地田土饶，山木利斧斤。移民迁产宅，兵之亦龂龂。何如设屯戍，守备为游巡。左拊冈山背，右塞大武臀。既清逸贼窟，亦靖野番氛。府治得屏障，相需若齿唇。"}