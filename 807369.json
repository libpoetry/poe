{"id":"807369","title":"烛影摇红  丁巳上元夜泊河桥","dynasty":"清","author":"陈维崧","text":"露驿烟庄，一般箫鼓千门沸。银毯綵幔四围红，漾遍斜桥里。曼衍鱼龙百戏。闹蛾儿、游童成队。非无粉帕，亦有檀钗，暗中潜坠。回首春城，上元风景依稀记。今宵一棹缆烟汀，懒打看灯谜。且引村醪自醉。枕渔蓑、和愁早睡。迢迢往绪，历历前情，付之流水。"}