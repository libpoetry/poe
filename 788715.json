{"id":"788715","title":"水龙吟 瓶中桃花","dynasty":"清","author":"张惠言","text":"疏帘不卷东风，一枝留取春心在。刘郎别后，年时双鬓，青青未改。冷落天涯，凄凉情绪，与花憔悴。趁红云一片，扶侬残梦，飞不到，垂杨外。看取窗前细蕊，酿幽芳、几多清泪。六曲屏风，一痕愁影，搅来都碎。明月深深，为花来也，为人无寐。怕明朝又是，清明点点；看他飞坠。"}