{"id":"487470","title":"对酒歌","dynasty":"明","author":"张元凯","text":"宇宙自万古，人寿无百年。我生之前漫无纪，我生之后殊杳然。中间百年何太促，始觉人世徒堪怜。况乃寰区受羁束，曷能蓬海求神仙。幸有金阊醇酎美，一斛不直三千钱。沽来快饮日不竭，赖兹薄禄如流泉。清者可中圣，浊者可中贤。伯雅或在后，季雅或在前。公荣不择侪辈饮，季伦欲就邻家眠。君不见花开枝上何娟娟，春风吹落随寒烟。又不见云行空外百态妍，须臾散尽苍旻天。玉山常倾倒，桑田任播迁。胸臆从教块垒散，形神自尔魁梧全。一日可兼十日饮，百岁能当寿一千。始信壶中有日月，不与人世同弃捐。沉冥至理久自悟，糟丘为我生青莲。"}