{"id":"1059035","title":"烹密云龙","dynasty":"宋","author":"邹浩","text":"君不见子建七步俄一诗，太冲十年仅三赋。相去何啻楚与越，尔来题品皆才具。我生尚友到古人，袖手寒窗重惭惧。巧迟拙速非所长，舟溯湍流只如故。秋风逸思谁肯分，惟资茗饮祛昏瞀。人间气味足奇功，毕竟不能成好句。集仙公子天上回，拭目元丰新制度。夜光明月岂足珍，矫矫真龙翳云雾。潜藏飞跃自有时，只恐缄縢终不固。况闻醉翁归颍东，更号六一逃机务。震霆端的助滂沱，名称恰应当年数。从今掩卷待青禽，晴轩屑玉和甘露。胸中无复旧尘埃，五物狂吟在朝暮。须知料虎戚自贻，莫讥恶客君家蠹。"}