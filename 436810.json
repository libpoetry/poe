{"id":"436810","title":"台山杂咏五首","dynasty":"金末元初","author":"元好问","text":"西北天低五顶高，茫茫松海露灵鳌。太行直上犹千里，井底残山枉叫号。山上离宫魏故基，黄金佛阁到今疑。异时人读清凉传，应记诸孙赋《黍离》。一国春风帝子家，绿云晴雪间红霞。香绵稳藉僧溪草，蜀锦惊看佛钵花。沈沈龙穴贮云烟，百草千花雨露偏。佛土休将人境比，谁家随步得金莲。灵蛇不与世相关，时复蜿蜒水石间。何处天瓢待霖雨？一龛香火梵仙山。"}