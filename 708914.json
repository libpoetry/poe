{"id":"708914","title":"念奴娇  云署碧桃花","dynasty":"明末清初","author":"曹溶","text":"清明已过，怪龙堆无赖，酸风还剪。谁寄武陵花数朵，仿佛画船红软。扇影堤边。粉香人面，倚树闻娇喘。倾城难遇，且将塞上帘卷。最爱轻暖轻寒，随蜂趁蝶，乍嬉游心展。宿雨弄姿浑似梦，年少赋情深浅。飘堕旗亭，胭脂万斛，恨事空消遣。今朝酒醒，流莺如诉春远。"}