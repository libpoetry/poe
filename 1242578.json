{"id":"1242578","title":"李龙眠画饮中八仙歌","dynasty":"元末明初","author":"张昱","text":"龙眠白描谁不赏，胸次含空生万象。笔下犹存小篆文，落纸乌丝几千丈？小时读歌心愈奇，此日按图神始壮。浣花草堂老拾遗，咏彼八仙将自放。天宝年来万事非，得醉如逃三面网。凤鸟鸣歧纵德辉，麒麟见鲁辞羁鞅。丈夫肮脏迹每同，孰谓龙眠成技痒？眼中未见独醒人，未免开函为抚掌。"}