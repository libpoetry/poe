{"id":"495806","title":"瑞龙吟 端午","dynasty":"明","author":"高濂","text":"月当午。更时值离明，罡填鬼户。萧斋炼草成丹，扶急持危，遵生济度。随时俗。还将酒泛菖蒲，庭栽葵菽。臂悬彩线灵符，衣纫兰佩，门悬艾虎。当轩海榴喷火，池莲艳日，垂杨宿雾。且自散发披襟，腾吟吊古。竞渡声喧，何处争旗鼓。叹流光，半生过隙，等闲如许。岁逐良辰去。看新月，又催日暮。抵事虚歌舞。扶沉醉，更向玉人低语。满捧瑶卮，莫停金缕。"}