{"id":"1121074","title":"东坝以里沿岸人家皆对门植苇于小屿不晓其旨漫成四绝","dynasty":"宋","author":"岳珂","text":"岸傍几曲住人家，浅屿排门种荻花。纵使秋声常索索，断无司马听琵琶。万里江滨长野芦，西风元不费工夫。两京荠菜论斤卖，耳目由来喜所无。北都旧产无淇竹，见说园池芦苇多。涨绿不妨夜来雨，更须别浦听鸣荷。曲江西畔锁离宫，细柳新蒲日日风。想见千门映春绿，君王未见碧成丛。"}