{"id":"1053251","title":"送楚上人还广陵庆禅师法席","dynasty":"宋","author":"释道潜","text":"吾乡少年多龌龊，投老家山犹恋著。何异醯鸡舞瓮天，肯信十方无壁落。羡君壮怀慕远举，万里云山行荦确。荆江洞庭虚浩渺，敛裓浮杯心自若。去年腊月过湓城，聆我幽脩卧云壑。朅来相从慰契阔，笑语逸发惊猿鹤。春风又复卷征衣，问子东去将何为。广陵城西古佛刹，中有老禅吾所师。当年与君共伏役，妙道彷佛窥藩篱。别来星霜叹已久，夜梦往往神魂驰。真金虽已出顽矿，锻鍊岂厌增钳锤。纵横法缚断除尽，了了方为狮子儿。"}