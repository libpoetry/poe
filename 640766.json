{"id":"640766","title":"题笔工温国宝诗卷","dynasty":"明","author":"童冀","text":"古笔以竹资简牍，椎朴迟钝古所服。后人制颖乃神速，工巧有馀拙不足。书契而下篆籀续，鲁壁汲冢光煜煜。张钟嗣兴尚圆熟，妙用允属中山族。吴兴作者首冯陆，温氏父子踵其躅。翰林雄文联巨轴，重之不啻连城玉。纷纷末工事角逐，文犀象管炫凡目。吁嗟温生老而秃，世无具眼甘退伏。百金不售久韫椟，安得一用古制复。呜呼安得一用古制复，书契载睹羲皇俗。"}