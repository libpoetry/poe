{"id":"1249863","title":"答元易陈先生","dynasty":"元末明初","author":"朱希晦","text":"人生自古多离别，尺书远寄何由彻。短世光阴过隙驹，坐觉朱颜易衰歇。君看乔岳千尺松，挺立苍然傲霜雪。风来彷佛苍龙吟，六月清寒换炎热。槿花虽荣不足论，朝开暮落香已绝。只今尚忆江湖游，扣舷一歌宽我忧。腰间老剑欲飞动，紫气郁郁横清秋。虚名役人浪自苦，黄尘两鬓风飕飕。千古乾坤等逆旅，百年生死同浮沤。君不见鸱夷子，功成去养鱼千头。"}