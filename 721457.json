{"id":"721457","title":"沈左臣惠墨竹赋柬五首","dynasty":"明末清初","author":"陈恭尹","text":"一天烟霭何方雨，满径簩□昨夜风。中有高人呼不出，早莺飞处月朣朣。数竿浓淡复纵横，静对萧萧似有声。若使伶伦知采伐，不妨吹作凤凰鸣。老干欹斜折复萌，小枝还作怒龙形。等闲自写淩霜节，不待他人纪汗青。大笔如椽势莫当，节间一丈末如芒。君家越志分明载，月落空庭影未长。酷暑经时只掩扉，劳君贻赠有苔矶。萧然四壁如常日，袅袅西风叶自飞。"}