{"id":"61718","title":"竹泉翁席上赠歌者杨氏","dynasty":"明代","author":"汤胤勣","text":"秋风茉莉吹香雨，帘外燕娇肆轻妩。醉眼朦胧酒盏空，睡著司空相公府。席前一点樱桃破，云揭楚天飞鸟堕。鸳鸯小袖将红绡，二十五弦重抹过。三寸麻霞黄鹄嘴，锦地氍毹蹴春水。回身偷眼顾周郎，舞困落花扶不起。双檠殒泪炉薰熄，对景无言恨如织。翠靥光浮琥珀痕，鲛绡冷沁珍珠迹。两剪晴波拂晓山，白衣孤客感乡关。何幸梨园旧宫使，偷传乐谱向人间。"}