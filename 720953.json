{"id":"720953","title":"读指南集二首","dynasty":"明末清初","author":"王夫之","text":"绛节生须抱璧还，降笺谁捧尺封闲。沧波淮海东流水，风雨扬州北固山。鹃血春啼悲蜀鸟，鸡鸣夜乱度秦关。琼花堂上三生路，已滴燕台颈血殷。扬州不死空坑死，出使皋亭事未央。鸣鴂春催三月雨，丹枫秋忍一林霜。䃃门鹤唳留朱序，文水鱼书待武阳。沧海金椎终寂寞，汗青犹在泪衣裳。"}