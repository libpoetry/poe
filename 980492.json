{"id":"980492","title":"次韵和法琦","dynasty":"宋","author":"晁说之","text":"野寺木鱼午不响，老僧乞米樵松根。志幽思苦作诗戏，处身不忌如洼樽。大轴视我正其欲，尚恨近体意虚辱。报以五字陶谢家，要看素丝难纯束。江头梅雨灭槐火，我正思公惭饭颗。复我苦淡来恼予，叹息有能无不可。枉是昼公出前溪，猥效苏州失故栖。苏州风流今不见，公乎老矣谁提携。"}