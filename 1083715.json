{"id":"1083715","title":"次韵昙师以某焚三代赠黄所示长句","dynasty":"宋","author":"史浩","text":"霁天破晓严清霜，宿具赠帛罗豆觞。旌旗蔽野气轩昂，夹岸更复飞舟航。金炉细爇百和香，绛笼然蜡影交光。问予何事出柴桑，为指白云山中央。岩岩双表鹤翅张，松楸霭霭摩青苍。渐登幽域至飨堂，向来百物陈满床。锦囊纶诰列前行，奠酌器皿皆琳琅。祝言小子心不遑，几年恤典箧笥藏。抵今方获燔赠黄，觊灵来兮染指尝。潜德既拜天褒扬，后嗣感激两泪滂。帝恩欲报方思量，忽睹健句如柏梁。葩华盈轴艳春阳，建安七子谁可当。何止李杜万丈长。再四披阅予敢忘，同来亲宾皆在旁。共诧粲可能文章，其中一客起鸣吭。众骇何为色不康，未甘释子侵予疆。"}