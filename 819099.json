{"id":"819099","title":"冬日杂诗以仰视皇天白日速为韵 其六","dynasty":"清末近现代初","author":"郑孝胥","text":"此都号文士，浮躁多不实。盛名如赖襄，语助未究悉。黎公昔在兹，求士惟恐失。芝山岁再会，赋咏积篇帙。求其粗可者，百十未得一。善吾有长尾，后起实美质。吟诗辄晓意，作字且秀洁。墨江望之夜，烟水上满月。管弦喧我醉，诘论忘笔舌。如渠齿方稚，才气已奔轶。前贤那足畏，好自奋今日。归来得惆怅，嗜此诚痴绝。"}