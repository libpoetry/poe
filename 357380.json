{"id":"357380","title":"齐天乐·三至滕王阁叠前韵","dynasty":"清代","author":"黄之隽","text":"江帆屡载轻蓑到，船头互衔船尾。万舶成喧，孤踪向寂，仍觅栏杆来倚。晴暾乍起。见几个箯舆，一行珠翠。知是谁家，自惭相遇判荣悴。前年波暗浪浊，客心惊绝处，今又清水。鹭点平沙，人团峭堞，才领些些春意。红丝砚洗。傍三寸苔皮，半枝花泪。可许留题，旧游词句里。"}