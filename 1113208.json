{"id":"1113208","title":"沁园春 其二","dynasty":"宋","author":"张继先","text":"真一长存，太虚同体，妙门自开。既混元初判，两仪布景，复还根本，全籍灵台。浩气冲开，谷神滋化，渐觉神光空际来。幽绝处，听龙吟虎啸，蓦地风雷。奇哉。妙道难猜。鲜点化、愚迷成大材。试与君说破，分明状似，蚌含渊月，秋兔怀胎。壮志男儿，当年高士，莫把身心惹世埃。功成后，任身居紫府，名列仙阶。急急修行，细算人生，能有几时。任万般千种风流好，奈一朝身死，不免抛离。蓦地思量，死生事大，使我心如刀剑挥。难留住，那金乌箭疾，玉兔梭飞。早觉悟、莫教迟。我清净、谁能婚少妻。便假饶月里，姮娥见在，从他越国，有貌西施。此个风流，更无心恋，且放宽怀免是非。蓬莱路，仗三千行满，独跨鸾归。"}