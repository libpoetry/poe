{"id":"816384","title":"病中纪梦述寄梁任父","dynasty":"清","author":"黄遵宪","text":"阴风飒然来，君提君头颅。自言逆旅中，倏遇狙击狙。闪电刃一挥，忽如绛市苏。道逢两神人，排云上天衢。此挹《蹇民》袖，彼褰烈士襦。邂逅哭复歌，互讯今何如。君言今少年，大骂余非夫。当服九世雠，折棰笞东胡。逐逐挥日戈，弯弯射天弧。孰能张纲罗，尽杀革命徒？汝辈主立宪，宁非愚欲迂。我方欹枕听，鸣鸡乱惊呼。残日挂危檐，犹照君眉须。遥知白日光，明明耀子躯。子魂渡海来，道有风波无？蛟螭日攫人，子行犹坦途。悬金购君头，彼又安蔽辜。在在神护持，天固弗忍诛。君头倚我壁，满壁红模糊。起起拭眼看，噫吁瓜分图！我生托此国，举国重科第。记昔持墨卷，出应群儿试。梦谒文宣王，旁立朱衣吏。手指平头宪，云是汝名字。尔时意气盛，年少矜爪嘴。谓彼牛医儿，徒一唐名士。不如《党锢传》，人人主清议。汪汪千顷波，陋比涔蹄水。捧龟诟天呼，区区竟余畀。乌知当是时，东海波腾沸。攘夷复尊王，佥议以法治。立宪定公名，君民同一体。果遵此道行，日几大平世。我随使槎来，见此发深喟。呜呼专制国，今既四千岁。岂谓及余身，竟能见国会。以此名我名，苍苍果何意！人言廿世纪，无复容帝制。举世趋大同，度势有必至。怀刺久磨灭，惜哉吾老矣！日去不可追，河清究难俟。倘见德化成，愿缓须臾死。子今归自美，云梦俄罗斯。愤作颠倒想，故非痴人痴。中原今逐鹿，此角复彼犄。此鹿竟谁得，梦境犹迷离。辽东百万家，战黄血淋漓。不特薄福龙，重重围铁围。哀彼金翅鸟，毛羽咸离披。方图食小龙，展翼漫天池。鼓衰气三竭，遍体成疮痍。吁嗟自专主，天鉴明在兹。人人自为战，人人公忘私。人人心头血，濡染红日旗。我今托中立，竟忘当局危。散作枪炮声，能无惊睡狮？睡狮果惊起，牙爪将何为？将下布宪诏，太阿知在谁？我惭嘉富洱，子慕玛志尼。与子平生愿，终难偿所期。何时睡君榻，同话梦境迷？即今不识路，梦亦徒相思。"}