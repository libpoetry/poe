{"id":"703499","title":"忆耳叔弟二首","dynasty":"明","author":"释函可","text":"抱病多年苦未瘳，那堪茕独一身留。黄沙万里休余念，白骨全家赖尔收。旧阁遗编鱼腹饱，空天落月雁声愁。相逢恐是他生事，极目鸰原泪自流。黑雨屯风折紫荆，生离死别不胜情。尚书冢上凭谁扫，逐客天边恨未烹。先代箕裘应弃置，故园狐鼠任纵横。从今好把袈裟搭，长礼无忧古佛名。"}