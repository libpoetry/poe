{"id":"225705","title":"九天司命降临","dynasty":"宋代","author":"夏竦","text":"缉熙绵宇肃边疆，蕃祉纷纶顯阜昌。真驭告期通梦寐，严宸精意洁坛场。青烟漏上盈中禁，碧辇宵分下彼苍。照地辉光蒙鹤焰，霭人嘉气杂萧芗。峒山顺拜鸿仪展，太古灵源密命扬。载仰金姿唯睟穆，稍瞻云躅更辉煌。晓霞微动觚棱峻，弦月斜明玉瑱方。丹凤卷旗严藻卫，绿车旋轸向仙乡。春祺涣汗均流庆，睿唱昭回纪降祥，万国颂声皆载路，巍巍馨烈迈成康。"}