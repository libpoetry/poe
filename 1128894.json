{"id":"1128894","title":"偈颂一百四十二首","dynasty":"宋","author":"释广闻","text":"不落化门，扫除露布。拟觅行踪，铁蛇横卧。世尊三昧，迦叶不知。迦叶三昧，阿难不知。只今礼拜烧香，且道是何三昧。提持也提持不起，绝毫绝釐。抖擞也抖擞不下，如山如岳。恶，抹过小塘袈裟角。目前机，向上著。掉臂因行，倾湫倒岳，须弥灯王踏不著。思大一条脊梁硬似铁，被草绳轻轻一绊绊倒，至今草窠里头出头没。释迦不出世，秤尾无星。达磨不西来，尺头有寸。峭巍巍处平坦垣，平坦坦处峭巍巍。杨岐眼里睛，临济顶中髓。一不成，二不是。点著不来，白云万里。森罗及万象，一法之所印。昼见日，夜见星。松本直，棘本曲，如何是一法。一冬二冬，叉手当胸。错错，六载草绳空自缚。了了，开得眼来天大晓。古今天地，古今日月，古今星辰。剑去久矣，切忌刻舟。马腹驴胎辊过来，通身满面是尘埃，谩将香水年年洗。有人续得末后句，许你亲见释迦老子。大无外，小无内。南来北来，东倒西擂。不著佛求，不著法求。山中九十日，云外几千年。难难，几何般。易易，直下是。也不难，也不易。常忆江南二三月，鹧鸪啼在深花里。八月十五，月圆当户。撩起便行，掀翻露布。长空云暗雨漫漫，一段光明无著处。捻聚也在我，放开也在我。三九二十七，菩提涅槃，真如解脱。巢知风，穴知雨。衲僧未学先知，净慈不敢相许。发机须是千钧弩。说法不应机，总是非时语。长至令辰，天清地宁。说不到处，一句是一句。行不到处，一步是一步。行到说到，一状领过。缺齿老臊胡，嵩山破灶堕。若唤作拄杖子，埋没己灵。不唤作拄杖子，辜负先圣。元正新改旦，举则旧公案。料掉没交涉，闰年春色晚。欲见太平，须拨乱乾坤。欲求知己，须掀翻海岳。净慈没者闲工夫，端坐受供养，施主长安乐。大尽小尽，三年一闰。全提半提，眼上安眉。有誵讹，没巴鼻。放过一著，落在第二。马祖升堂，百丈卷席。净慈看来，寸不如尺。群阴剥尽，一阳来复。拄杖子随乡入俗，六六不成三十六。昨夜送残年，今朝贺新岁。无量法门，百千三昧，又是从头起。果满菩提圆，花开世界起。为复神通妙用，为复法尔如然。将谓春归无觅处，不知移向此中来。才有所重，便成窠臼。山僧只管打开，诸人只管坐断。暂时安在暗窗前，明日与君重计算。新年佛法有，一举四十九。新年佛法无，东壁挂葫芦。今日重关还巨辟，几多春色满江湖。四月八日生，二月半入灭。虽然生灭元空，正是全提时节，珊瑚枝枝撑著月。云门行棒，不可放过。香山礼拜，放过不可。从来献佛，不在香多。丛林纪纲，衲僧巴鼻。词锋若差，乡关万里。未举步前踏著，未开口前道著。道著踏著，四海浪平，百川潮落。富贵却易，雪中断却娘生臂。贫穷却难，觅心无处更何安。难难，夜来风色紧，孤客已先寒。一法若有，山河大地平沈。万法若无，森罗万像显焕。旧岁今宵去，去去实不去。新年明日来，来来实不来。一法万法，新年旧年。大地全收，千差一举。绝去来，没回互。回时更相涉，不尔依位住。云从龙，风从虎，圣人作而万物睹。须弥槌，虚空鼓，而以音声为佛事。百灯千灯，从一灯起。有处动地放光，无处放光动地。问讯灯明如来，惯打者般行市。五日不升堂，三八不入室。供是众人办，饭是借米吃。炎炎普热，纷纷下雪。百丈耳聋，黄檗吐舌。新年头，旧年尾。第一句下明宗旨，三世诸佛不知有。是第二句，狸奴白牯却知有。风潇潇，雨潇潇。黑漫漫，明皎皎。过去灯明佛，面皮厚多少。向下转去，谁不知有。向上转去，如十日并照。六祖不会，谁云卞璧无瑕颣。达磨不识，生铁蒺藜当面掷。碓捣磨磨，风吹日炙，无位真人汗滴滴。唯一坚密身，一切尘中现。近见不如远闻，千闻不如一见。西风一阵来，落叶两三片。青天白日，闹市人多。鸟道玄途，龙门客少。目前机，顶门窍，一语不来，三十年后。用东山暗号，虎头戴角出荒草。唱少林一曲，六六不成三十六。看不足，听不足，断弦须是鸾胶续。日南长至，第一义谛。未举先行，讨甚巴鼻。鲇鱼上竹竿，一日一万里。十字街头，大圆觉海。逐色随声，家风落赖。讨甚西天样子，一任东倒西擂。九旬过半，见成公案。明眼衲僧，打叠不办。万寿枣子浑仑吞，打鼓普请诸人看。看看，睦州担板。祖师不来，曹溪路上生深棘。善财别后，楼阁门前草自青。直下穿过髑髅，换却眼睛。欲入洪波里，须是弄潮人。钟声才动鼓声催，看取如今是甚时。闹浩浩中静悄悄，须臾小立是便宜。善行无辙迹，善系无绳缚。二大老突出本分钳锤，不劳馀刃。丛林后世，追风捕影。要见古人，远之远矣。识得一，万事毕，上下四维无等匹。张公醉倒街头，元是李公吃酒，置之莫问。拽占波国与新罗国斗额，是何境界。举头天外看，谁是我般人。真正举扬，人荒道绝。随家丰俭，尺短寸长。衲僧门下有价数，没商量。一夜落花雨，满城流水香。尽山河大地，只作一句道却。普使有情无情，同向句下明宗。从上以来，无不知有，因甚被渠一把把定。不把定，裂破重关，行摩竭令。千圣头边，星移斗换。八面绝遮拦，打鼓普请看。过去一年复一年，未来一日是一日。拶到力尽神疲，依旧正好著力。默默，无上菩提从此得。了了，金鸡一拍扶桑晓。衲僧门下，二俱漏逗。不用低头，思量难得。物有定价，钱是足陌。菊花开时是重阳，又言九日是重阳。西风无帽落，西风索索。南山何处是，南山苍苍。恁么也得，不恁么也得。仰面不见天，低头不见地。谁知远烟浪，别有好商量。适间从僧堂中来，人人如白衣拜相。少间从法堂下去，个个如昼锦还乡。天地与我同根，万物与我一体。竖四横三，横三竖四。全无巴鼻，讨甚巴鼻，阳气发时无硬地。河清海晏，天平地成，佛手遮不得。凿井而饮，耕田而食，帝力何有哉。雪窦雪寒，雪山雪寒。悟与未悟时，大地铁一团，不妨北斗面南看。含珠林上碧崔嵬，曾入仁皇梦里来。今日恩从九天下，无边刹海走风雷。达磨九年面壁，不敢正眼觑著。神光三拜而立，至竟何曾踏著。觑著踏著，彩石渡头看，陈年断贯索。说心说性，说玄说妙，雪窦者里是小家恶口。学佛学法，学禅学道，诸人分上是鹘突布衫。秦不收，汉不管。閒来石上从头数，得到清平有几人。贞女不著嫁时衣，好儿不使分时财。只如一夏九十日，切忌坐在者里。一番两番新雨过，前村后村年已熟。试问蒲团上打坐，何如催人打禾谷。难难，几何般。时节难，道路难。贫穷布施难，富贵学道难。难难，达磨不会，大难大难。物理有代谢，时节不相饶。西家君子道长，东家小人道消。了了了，家近扶桑最先照。知知知，一双红杏换消梨。莫莫莫，金鸡啄破琉璃壳。住住住，凤栖不在梧桐树。过者四重关了，五里牌在郭门外。客从远方来，遗我径寸璧。中有四个字，字字无人识。且道是甚么字，天子万年。放出焦尾大虫，咬杀南山猛虎。动地号悲风，白日无行路。笑中摆手出长安，拶得虚空筋骨露，流水落花拦不住。天平地平，河满井满。临济口门窄，德山棒头短。铁蒺藜，黄金弹。直下来也，急著眼看。二千年前旧公案，九十日夏过一半。雪窦道得十成，犹亏一半。诸人全身担荷，未搆一半。灵利汉不赴两头不住中间。咄咄咄，力□希。大慈知处，雪窦不知。雪窦知处，大慈不知。极小同大，极大同小。官路行人少，私酒醉人多。风前三三两两，不妨水云自若。飞雪亭前水，妙高声顶云。云有出山势，水无投涧声。你若坐时我须立，我若立时你须坐。黄面老瞿昙，透者些不过。用毗卢正印，揭仲尼日月。一字不著画，八字无两丿。善言言者，言所不能言。善迹迹者，迹所不能迹。明眼衲僧，撞墙撞壁。大机圆应，大用现前。斩新日月，特地乾坤，知恩方解报恩。多子塔前，平分半座。险崖句里，水泄不通，风从虎兮云从龙。五月五，天中节。尽大地人，无不向门头户底咒土书符。育王门下，身心一如，身外无馀。四明山色开画图。人间九月又九日，善财去后无消息。何止门前草自青，黄花满地成狼藉。六祖不会，达磨不识。大藏小藏，尽从者里流出。入山还出山，铁壁复铁壁。衲僧门下，不消一击。黄面瞿昙，散宅亡家。尽大地人，眼横鼻直。六殊胜地，无越此山极殊胜。八吉祥中，唯有今朝最吉祥。于殊胜中显殊胜，于吉祥中显吉祥。万年千载寿，一瓣九天香。控佛祖大机，廓人天正眼，便恁么去。入得育王门，要见育王人，远之又远。试看海上明公秀，何似堂中首座简。牛头横说竖说，不知有向上关棙。兴化在大觉棒下，见临济先师于黄檗处吃棒底道理。狮子咬人，韩獹遂块。雪峰辊毬，秘魔擎杈。德山行棒，临济下喝，诸大老何用许多气力。山僧寻常只是因风吹火，今日失利。行罗汉慈，破劫贼故。行菩萨慈，安众生故。行如来慈，续慧命故。行平等慈，又且如何。岭云海月俱耕遍，拽耙拖犁卒未休。达磨面壁，云门念七。玉本无瑕，彫文丧德。画龙看头，画蛇看尾。雪山冷坐六年，此处无金二两。少林面壁九年，俗人沽酒三升。向道莫行山下路，果然猿叫断肠声。南屏山高，西湖水急。还闻偃溪水声么，从者里入。坐断天下人舌头，诸佛不知。捩转天下人鼻孔，达磨不识。人天俨临，皇帝有敕。建立法幢，扶持法社。左之右之，风流儒雅。全卷全舒珠走盘，正法眼藏增高价。彩仪仙仗五云间，只作先皇旧日看。莫道空馀弓剑在，威风凛凛逼人寒。吾佛广大华藏海，法随法行随建立。此宝华王狮子座，上有宝盖从天垂。古来宝积长者子，手持此盖同供佛。佛以智慧威神力，一一宝盖合为一。南山去天尺五近，王城不异毗耶城。彼时心即此时心，以此庄严作佛事。綵幢宝幡杂金碧，间见层出生光辉。犹如微风吹萎花，而复更雨新好者。仰观三千大千界，于此盖中悉充遍。一一世界既亦尔，线蹊针孔无不然。岂止一佛与二佛，尽十方佛现其中。广长舌相炽然说，万法一法靡不周。皇上心与佛心通，皇上寿与南山齐。无负此恩与此盖，臣心有如此山尔。如来禅祖师意，一不成二不是。直下拶得行，转得身吐得气。又何待鳌山店上，古佛庙前，方始瞥地。十字街头石幢子，无你遮护处。一声江上侍郎来，无你回避处。衲僧家朝出暮入，脚前脚后也须子细。忽然筑著磕著，净慈拄杖别有分付。六年冷坐，九年面壁。碓捣东南，磨推西北。风不鸣条，雨不破块。尘尘刹刹全彰，总是大人境界。北极高照南山外。税阇黎用影身术，老曹山用缚虎机。且道那里是他吃酒处。人有南北，道无南北。上中下座，虚空逼塞。其中有一人半人肯去，说甚开粥相待。南山别甑炊香，未为分外。写王公符，用商君令。师多鬼乱，药多病甚。闹市无人，龙门有客。漆桶相揩，浑无轨则。一时辊入草窠中，尽西湖之西，北山之北。山上鲤鱼，南山白额。一法若有，脱罗笼处万象平沉。万法若无，没遮护时红尘满地。如孤云行空，如寒月即水。拟从于此觅云山，何啻白云千万里。水清月现，动随影转。水清月不现，背手新罗箭。踏翻水碗便行，堕在解脱深坑。三大老，总似闭目中秋坐。只知第二月，如何是第一月。相逢不拈出，犹是东山左边底。举意便知有，又是方庵外边事。南山快便难逢，声东击西。持方入圆，贵要诸人知有。一点成龙两处全，何如兄弟添十字。九日已无黄栗糕，十日依然有黄菊。何须九日记重阳，黄花开时意自足。东篱若谓见南山，鹞子已过新罗国。日南长至，吉无不利。冻破泥团，花开碓嘴。祖师意，百草头。衲僧眼，拄杖头。得路塞路，看楼打楼，须知众穴一毫收。大辩若讷，大巧若拙。如说而行，如行而说。只如行说不到时如何，潇洒溪山，一天风月。唱新丰曲，风清古格。声前转调入无生，恰应云门腊月拍。无影树下，古渡头边。要知东谷末后句子，须待洞水逆流。忽地晴天霹雳声，禹门三级浪滂澎。几多头角成龙去，虾蟹徒劳努眼睛。一句语具三玄门，一玄门具三要路。直下重重透彻，许你纵横十字。一升三合，拄杖头边。万水千山，草鞋跟底。未言先领，谁家灶里无烟。撩起便行，是处井中有水。莫道空来又空去，许多途路不相辜。花添锦上几重重，针劄将来不露锋。佛手分明遮不得，盖天盖地显吾宗。朝看东南，暮看西北。一见便见，一得永得。灵云谩道见桃花，临济未是白拈贼。秘魔擎杈，鲁祖面壁。官路不行，拗曲作直。一日不作，一日不食。目前机，量外事。巢知风，穴知雨。百鍊钢，千钧弩。拟不拟，箭后路。世界恁么热，今日何似昨日。庭柯一叶落，前秋不觉后秋。通方达士未举先知，不是俊流徒劳啖啄。拨开若耶溪上云，高挂峨嵋峰顶月。大用不存轨则，瞎人何止一城。无毫发间，无前后际。只今吴越令行，恼乱春风未已。有则水里月，无则形名兆。即此是达磨眼睛，亦谓之衲僧顶门窍。东去西去，脚头脚尾没回互。南来北来，铁壁银山尽豁开。拟即失，动即乖。试看杨岐跨驴，何似玄沙斫牌。吾佛舒广长舌相，不即此座亦不离。尔时宝积诸长者，持七宝盖而献佛。如庵道人道机熟，今亦即色以明心。攒花簇锦出新好，而以组绣作佛事。一一针孔一世界，一一花叶一如来。森罗万象影重重，莫不一法之所印。此座非高亦非广，此被非阔亦非狭。舒即大千悉弥满，收入微尘不迫窄。譬如随色摩尼珠，是被光明亦如是。昼夜常转如是轮，须弥灯王为作證。燃无尽灯，示无尽意。藕丝窍里逗须弥，蟭螟眼中放夜市。一句绝离微，浑崙无缝罅。善财七日寻觅不得，赵州五年分疏不下。灵山今日，快便难逢，为通一线。六月卖松风，人间恐无价。云门以势欺人，雪窦抑强扶弱。捡点将来，总是外道见解。灵山又见一夏，不说陈年旧话。青州衫重七斤，庐陵米作么价。海外同归用亦同，灵山有此两云峰。万人丛里高标上，只贵重论盖代功。圆处圆还缺，缺处缺还圆。人争看今日，月只是常年。南泉拂袖便行，鼓山拂袖归众。说甚衲僧门下，直是重处偏坠，薄处先穿。一年复一年，一冬复一冬。海水知天寒，枯桑知天风。智门莲花，赵州庭柏。不用低头，思量难得。文殊为众竭力，世尊满口含霜。千言万语无人会，又逐流莺过短墙。机轮活脱走珠盘，妙处都卢在笔端。竖起依然还放下，灵锋宝剑倚天寒。四月十五，灵山直举。捻聚处放开，放开处捻聚。佛子住此地，踏著依前不相似。即是佛受用，切忌唤钟而作瓮。经行及坐卧，常在于其中。鹤有九皋难翥翼，马无千里谩追风。天寒人寒，风动幡动。与么与么，大难大难。一二三四五，放待冷来看。"}