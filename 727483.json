{"id":"727483","title":"古意","dynasty":"清","author":"吴敬梓","text":"妾年十四五，自矜颜如花。靡容翳鲛绡，腻理覆蝉纱。耳珰垂明月，脸晕凝朝霞。黄金饰钗纛，碧珠缀鬓鸦。褰帷当户坐，皎皎灿天葩。麝火博山然，云母屏风遮。女师勤针薾，侍婢理筝琶。母兄命良媒，交口称柔嘉。自缘根本好，那复委泥沙。岂知盛年去，空闺自长嗟。五陵轻薄儿，纷纷斗骄奢。遂言邻女美，弃妾不复誇。含羞临晓镜，恐似鸠盘茶。"}