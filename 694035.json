{"id":"694035","title":"厓山吊古","dynasty":"明","author":"陈良珍","text":"南来无复帝王州，航海频年事已休。铁马扬尘纷羯鼓，江豚吹浪覆龙舟。三人尚殚回天力，一旅焉能为国谋。寂寞厓山终古恨，断烟衰草至今愁。倒海排山力不任，赵家遗址独泣襟。悲风蓄恨江涛恶，苦雾含凄岛树阴。百二雄图归草莽，三千王气尽销沈。野鸟叫断荒山月，厓上凄凉自古今。神州回首尽飘蓬，万叠楼船血战红。银海有灵悲帝子，铜驼无路访行宫。烽连草树氛尘暗，云掩河山杀气浓。万代忠魂多积愤，杜鹃啼恨哭春风。"}