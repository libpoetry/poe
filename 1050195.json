{"id":"1050195","title":"普利寺自周上人高明轩","dynasty":"宋","author":"郭祥正","text":"世人孰无累，贵彼方外人。超然云霞趣，迥脱生死轮。周也漳南释，开轩瞰漳滨。山光并水影，二物长清新。尤爱明月夕，苍林变金银。焚香坐轩上，时或要静宾。幸无歌吟喧，得与麋鹿驯。尝茶煮山药，长养菩提因。岂慕富且贵，宁忧贱与贫。我来勿厌数，从尔陶天真。"}