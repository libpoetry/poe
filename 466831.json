{"id":"466831","title":"水调歌头","dynasty":"当代","author":"张恨水","text":"秋风似老友，送爽到吾家。呼僮焚香扫地，四壁卷窗纱。添得半窗幽影，罗列一丛红翠，开遍海棠花。不饮亦如醉，栏外夕阳斜。黄昏近，人语寂，旅情奢。晚鸿天半飞去，突破古城霞。正是驻军奏凯，引得男儿鼓舞，郭外起胡笳。我欲招明月，寻梦到天涯。夜色似秋水，独坐卷帘看。一丝木樨香味，酿作满庭寒。未改书生积习，还把吟肩高耸，敲韵遍疏栏。百年几今夕，单待月光残。拔长剑，作狂舞，转阑珊。迟我十年贫贱，今已读书难。便算临流击楫，只怕长沙雪泪，空叹好河山。飘泊更何恨，惭愧一儒冠。"}