{"id":"890842","title":"贺新郎 其二 和翁处静桃源洞韵","dynasty":"宋","author":"吴潜","text":"拍手阑干外。想回头、人非物是，不知何世。万事情知都是梦，聊复推迁梦里。也幻出、云山烟水。白白红红虽褪尽，尽倡条、浪蕊皆春意。时可醉，醉扶起。瀛洲旧说神仙地。奈江南、猿啼鹤唳，怨怀如此。三五阿婆涂抹遍，多少残樱剩李。又过雨、亭皋初霁。惭愧故人相问讯，但一回、一见苍颜耳。谁念我，鹪鹩志。"}