{"id":"690673","title":"用平年兄有小舟曰荷花片以诗索赠次来韵赋答","dynasty":"明","author":"张萱","text":"我亦曾乘太乙莲，归来错问五湖船。因君却欲凌波去，同伴灵龟叶上眠。尘缘敕断勿相牵，何必功成学计然。怪底莫愁不同载，红妆已伴白头仙。玄真原是我前身，不问乘桴击楫人。安得常移五石瓠，与君共结濯缨邻。诏板何烦下鹄头，采芳已向水晶游。一叶不防人负去，笑他争说壑藏舟。兰桡不宿蓼花洲，莫拟山阴棹雪舟。歌罢采莲龟作枕，梦中亦是镜中游。谁倾北斗泻银河，不羡河中挂壁梭。贯月有槎今老懒，成都卜肆复谁过。黑甜久已傲羲皇，副墨名山万古藏。日日枕流非洗耳，疏慵应住水云乡。"}