{"id":"598617","title":"虚室行","dynasty":"明","author":"庞尚鹏","text":"寂寂空庭无杂宾，蠹书湘榻生浮尘。青天明月长相照，环堵萧然肯厌贫。细视瓶中久无粟，举火终朝待邻曲。长饥近午始一餐，敢望丰年收万斛。倒翻囊箧无馀钱，杜门谢客常高眠。逢人笑比庞居士，千金散尽方成仙。东邻问我何所有，一卷黄庭常在手。西邻问我一事无，安得天地为锤炉。陶熔万类频开局，坐运乾符转坤轴。未论黄土尽黄金，且令四海家家足。"}