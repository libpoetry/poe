{"id":"697015","title":"家大人七秩恭贺四首","dynasty":"明","author":"胡应麟","text":"粲烂长生箓，高悬瀫水阳。中元秋届节，南极夜生光。黄鹤吴天外，青鸾越海旁。惟应双瑞曲，永送万年觞。懿行三千就，遐龄七十延。竹宫观礼日，兰署校文年。六传巡滇骑，双旌入楚船。讴歌犹咫尺，拜舞大椿前。华堂开寿域，瑞霭接瑶池。十地来菩萨，三天降辟支。名犹喧隶卒，化已洽边陲。何限朋游集，千花照玉卮。慎默藏身宝，圆明应物踪。年高黄叔度，世拟郭林宗。日月迟玄草，云霞恋赤松。八千春共祝，宁羡渭滨封。"}