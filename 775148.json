{"id":"775148","title":"溪边田","dynasty":"清","author":"洪繻","text":"流沙澌澌云漠漠，朝为青田暮为壑。海外沧桑倏变迁，溪居莫道田家乐。昨朝来时看绿禾，今日来时看素波。老农负犁何处去，田在溪中万顷多。溪边家家学耕作，春刈秋收岁岁过。农夫最爱千年业，安得天上枯黄河。溪头未归村犬吠，家中早已到催科。老农闻之长叹息，欲罢不能行不得。晚涨三篙流潺潺，仰视苍天无日色。"}