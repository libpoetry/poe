{"id":"855549","title":"和人元夕","dynasty":"宋","author":"王之望","text":"长安百尺朱楼高，传筹夜醉闻鸡号。金吾弛禁玉漏永，九衢遍走狂欢遨。访寻三曲选清唱，交结五陵皆大豪。笑将千金买斗酒，轻若九牛亡一毛。赋诗更作文字饮，止酒一篇羞和陶。笔端百韵斗奇险，坐上几人推俊髦。万事转头成短梦，十年屈指如奔涛。祇今衰老但悲感，长歌终日弹豪曹。"}