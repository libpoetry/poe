{"id":"815899","title":"初冬避居东乡感赋 其二","dynasty":"清","author":"顾翃","text":"巡植登陴愧壮夫，斗间妖孛认模糊。遗民已听千家哭，贼火还愁万室枯。大将空传拥鹅鹳，团兵犹虑聚萑苻。七朝涵养称全胜，此日彫残那易苏。桃源何处独伥伥，咫尺烽烟隔故乡。恶梦每疑逢黑劫，微官也似熟黄粱。饥寒我愧陈无已，忧乐谁知杜季良。身世那堪追子美，咏诗独立太苍茫。太息威弧久不振，坐令群盗满城闉。一身漂泊风中絮，几辈流亡劫后尘。漫说军储敲骨髓，谁知筹笔敝精神。幺魔命尽终菹醢，会见熙阳丽紫宸。"}