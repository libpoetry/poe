{"id":"746134","title":"书强忠烈手迹卷后","dynasty":"清","author":"吴振棫","text":"洪炉发猛火，良玉光不蚀。烈风西北来，劲草众始识。懿惟嘉庆朝，文武多英特。心肝奉至尊，臣节繇是植。纪年当癸酉，京辇余旅食。昼惊妖彗长，直扫紫垣侧。九门断车马，气色昼惶惑。赫赫威烈枪，一破天地黑。电旗挟雷鼓，中夜的孤?。清跸在近郊，万骑旋宝勒。晏然遂无事，天盖相有德。先时白波寇，远结黑山贼。滑台实凶巢，牛李奸叵测。苟非巨刃扬，孰能剪其翼。外贼应朝至，三辅祸愈亟。神都百万户，县命在晷刻。伟哉忠烈公，摘发无伏匿。恨未膏斧砧，狱底系徽纆。先发势转孤，计早乱源塞。嗟嗟城隍隳，小县阙兵力。阖门卅五口，横尸惨闺阈。大吏疏以闻，天子惊叹极。推原事本末，煌煌下手敕。谓非寻常功，功乃在社稷。风转四十年，回首犹记忆。贤子政甚清，抱卷日拂拭。卷中千百年，精气贯简墨。训家勖俭勤，论事豁忠直。刚肠无巧舌，读者但太息。就义真从容，视古颜无恧。方今久苦战，徵调遍南北。将吏岂不多，烽燧胡未熄。昔时乱则戡，未至忧蹙国。长歌凌霜晓，述往意凄恻。作歌者为谁，先朝史臣棫。"}