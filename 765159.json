{"id":"765159","title":"同游析城王屋山诗七首 其七 赠王屋道士范云峰","dynasty":"清","author":"张晋","text":"王屋道士云峰子，小时便住王屋里。一身颇负健腰脚，访胜不烦戒行李。芒鞋遍踏万重山，葫芦满吸千江水。五岳真形许尽图，天下名山剩无几。自言未到滇黔游，平生憾事犹余此。即今年已近九十，谈笑依然露儿齿。丹砂久服两颊红，道气常充双眉紫。耳虽重听勇可贾，矍铄精神不肯已。每饭宁愁三次遗，日行尚可五十里。羌予何啻见弥明，如君定应逢关喜。尘世原多食肉相，神仙要贵行乐耳。贱子素性爱烟霞，无济胜具宁非耻。天坛山上花烂漫，太乙池中水清泚。短歌相赠君莫忘，第一洞天可老矣。"}