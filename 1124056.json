{"id":"1124056","title":"赠许季升五首","dynasty":"宋","author":"赵蕃","text":"东都籍甚汝南许，人物尝更月旦评。后嗣流传齐一变，如今推步有知名。清江人物推陈谢，不减当年孔与刘。肯为赋诗仍作序，要明吾子乃儒流。方朔人传是岁星，又云太白本长庚。如何未免饥欲死，亦有佯狂万里行。惶恐滩头一扁舟，桃花水涨如乘流。君来叩户喜欲倒，一问此行还遂不。学诗自足致寒饥，更欲探求造化机。我坐一偏犹不免，君今两取是邪非。"}