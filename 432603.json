{"id":"432603","title":"和汉阳叶相国（名琛）孟加腊镇海楼诗二首","dynasty":"近现代","author":"陈湋","text":"鲍臭辒车骨已寒，复仇无计效田单。都亭那肯包胥哭，秽冢长将缪丑看。五等酬庸辜勇爵，四旬调鼎滥堂餐。瀛王长乐颜胡厚，其奈天骄国步难。堂前燕子入谁家，一片腥毡踞柳衙。仙馆胡麻龙虎鼎，沧江画舫斗牛槎。酉鸡从此闻天醉，庚鵩无端陨日斜。辱国何如沉止水，大堤羞煞女儿花。"}