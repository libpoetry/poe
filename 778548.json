{"id":"778548","title":"风流子","dynasty":"清","author":"宋琬","text":"竹西歌吹地，樊川客、杜牧擅风流。问坛坫主盟，谁操牛耳？孝标苗裔，豪迈无俦。身将隐、簪裾如敝屣，丘壑信优游。二八莺喉，娇歌子夜，十三雁柱，低按凉州。兰亭高会罢，纱窗频剪烛，历乱觥筹。为道须眉如此，笑拂吴钩。叹锦瑟华年，是乡堪老，青州从事，此外都休。更喜火攻阿弟，五凤能修。"}