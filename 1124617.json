{"id":"1124617","title":"春日杂兴七首","dynasty":"宋","author":"唐庚","text":"羲阳潇洒燕台诗，谁解知音似柳枝。寂寂閒庭春色过，落花无语背人悲。爱梅长恐著花迟，日祷东风莫后期。及得见梅还冷淡，东风全在小桃枝。茸茸小雨弄春晴，已有狂花未见莺。便使一年惆怅在，晓窗寒梦别轻盈。春衣初作舞雩归，手展韦编昼寝稀。解使芳阴快幽意，飞红零落绕窗扉。短帽轻衫信马行，郊原春色太牵情。兔葵燕麦浑閒事，最有芜菁到处生。月团新碾破春酲，赖有归鸿寄好音。人在天涯莫回首，恐输华发上瑶簪。故人不见空凝睇，过雁全疏只断魂。犹有野梅临水在，一枝无语伴黄昏。"}