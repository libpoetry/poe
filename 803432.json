{"id":"803432","title":"四月三日兴济早行","dynasty":"清","author":"万光泰","text":"旱风屯夜云，夜热如病酒。展转鸡三号，倏忽秋历九。茸裘覆掩骭，蔽絮传露肘。独行易伤怀，卫生敢不厚。朝暾炀林木，热属又奔走。农氓土作龙，神觋水洒柳。吁祷日以虔，甘霖竟何有。燕齐恃二麦，晓夕望南亩。极目牛尾稀，伤心飞蓬首。茅檐烟渐出，啼泣遍黄口。一市聊米盐，连村各携负。阴阳燮上相，干溢轸元后。年年振官仓，渺不计生斗。救荒无善策，备急要经久。太息桑林情，因风咏星罶。"}