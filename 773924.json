{"id":"773924","title":"对酒用太白韵","dynasty":"清","author":"吕敦礼","text":"长绳难系日，鞭石难渡海。悠悠忽百年，神仙又安在。富贵不足慕，掣电闪光彩。金石变坚贞，沧桑亦迁改。买醉有青钱，不饮将谁待。善恶亦同归，岁月去不来。世网苦缠人，谁能摆脱开。十千沽美酒，与君倾尊罍。取乐艳阳时，莫待霜雪催。百年能几何，奄忽入泉台。累累道旁冢，日暮飞尘埃。君看古昔人，于今安在哉。"}