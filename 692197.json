{"id":"692197","title":"车驾驻润州幸少傅杨公私第欢燕累日恭述六首 其二","dynasty":"明","author":"杨一清","text":"夜深莲炬半烧过，模写神功入咏歌。直继诗人《常武》什，下看韩愈颂元和。柳宿垂光应不虚，百花深处设仙厨。不愁调膳无滋味，旧日盐梅尚有余。芳园一日驻龙旂，从此清芬胜旧时。想是御香零落在，花神收拾上花枝。才宣索句便相催，顷刻吟成烛未灰。写进御前蒙鉴赏，亲闻天语叹奇才。夜深花露滴高枝，还许殷勤进寿卮。听得侍臣私共语，天颜喜剧倍常时。"}