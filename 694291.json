{"id":"694291","title":"偶忆梦中长髯道士用一囊贮罗浮山遗予戏作示范规","dynasty":"明","author":"陈献章","text":"飞云万丈来冥冥，囊括谁将只手擎。南极回头一阁老，铁桥有路中天行。山通碧落神明卫，地有丹砂草木灵。若个长髯应识我，古来真隐不知名。九节之筇手所持，两年衰病负幽期。香炉瀑布还匡阜，碧水丹山自武夷。鸡犬几时同驭气，云霄无日不支颐。可怜一觉罗浮梦，不记长髯道士谁。罗浮道士说轩辕，千古风高尚可觇。枕上昨宵惊短梦，人间何处觅长髯。谁能爱酒过东老，我欲凌虚问海蟾。四百乱峰南斗下，是谁囊括到茅檐。"}