{"id":"282398","title":"莲花峰·西方极乐国","dynasty":"现代","author":"金天羽","text":"西方极乐国，佛在莲花宫。我观须弥山，乃是莲花宗。震旦大乘气，藕窍根丝通。仙掌擎岳莲，太华山崇隆。江南莲花多，翠盖何童童。地藏海东来，九朵青芙蓉。净土白莲池，庐山启远公。讵知华严藏，闷此卅六峰。黄山万叠云，花叶色重重。一茎复千瓣，仰见莲花红。自从佛灭度，缩身莲房中。薏菂为莲心，心与佛慧同。缘至花当开，仙圣骑鸾龙。莲台说正觉，大法开蚕丛。我今上莲花，芒鞋策短筇。梯空栈云峻，滑足苔衣浓。高灵在天际，浩浩吹长风。九华及匡庐，贴地佔数弓。发馨通帝座，替萼期鸿濛。久立忘归途，化身为老松。轩辕会复来，呼我苍髯翁。扰扰尘寰客，大笑真蠛蠓。"}