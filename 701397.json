{"id":"701397","title":"次宗伯张玉溪斋居","dynasty":"明","author":"黄廷用","text":"清昼閒云一鸟过，东风摇飏数槐柯。词林喜动阳春曲，睿藻惊传瑞雪歌。璚宇瑶坛连紫极，琅函宝箓按玄科。知公心与宸衷合，寒向青黎鬓欲皤。银汉云低仙署净，玉炉香袅道心玄。六花晓望清斋日，百谷春祈大有年。驾雾青鸾来海外，步虚白鹤舞风前。悬知太乙明禋夜，玉漏声残尚未眠。"}