{"id":"1179443","title":"游仙篇","dynasty":"唐","author":"武则天","text":"绛宫珠阙敞仙家，蜺裳羽旆自淩霞。碧落晨飘紫芝盖，黄庭夕转綵云车。周旋宇宙殊非远，窎望蓬壶停翠幰。千龄一日未言赊，亿岁婴孩谁谓晚？逶迤凤舞时相向，变啭鸾歌引清唱。金浆既取玉杯斟，玉酒还用金膏酿。驻迥游天域，排空聊憩息。宿志慕三元，翘心祈五色。仙储本性谅难求，圣迹奇术秘玄猷。愿允丹诚赐灵药，方期久视御隆周。"}