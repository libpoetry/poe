{"id":"514346","title":"送黄世瑞南归","dynasty":"明","author":"程敏政","text":"古林黄子江南来，矮屋借住都城隈。平生抱玉肯轻售，敛容不上黄金台。旅况从教白日速，壮观喜睹青天开。西风一夜发归思，遥天北雁声相催。往来何啻万馀里，非名非利胡为哉。当时拂衣避文祸，历江过浙愁嫌猜。栖栖汝颖十年久，故园风雨荒田莱。谤者飘零恚者死，犹欲手障狂澜回。两淮饥馑苦连岁，津征太峻人相哀。袖书上白天子使，正色那顾群声诙。家传世牒自江夏，兵燹之后随飞灰。辛勤重编几易稿，收拾袒免联功缞。迩来乃欲妄推我，分明朱墨求删裁。后先跋涉本为此，愈见精力忘颠颓。高人出处诚有道，馀子琐琐安能陪。空斋露下客衣薄，亭皋叶落纷成堆。客行去矣不可挽，蒲帆十幅悬高桅。忆昔访子五城渡，驱车不惮青崔嵬。子家后圃有意趣，深藏一径生莓苔。扫云坐我松室下，文章满架千琼瑰。或如新绮织霞蝀，或如古鼎镌云雷。指挥神鬼加束缚，剖析义利分条枚。留谈终日坐忘倦，澹然欲去还徘徊。今思此会岂易得，官途扰扰冲黄埃。白云先陇恒在望，诵诗不忍歌南垓。两宫劝讲无才补，一身窃禄惭非才。荒庄隔子五十里，清溪上下相萦洄。千章老木有嘉荫，一林翠竹生新胎。方塘活水如镜净，柳枝泼泼穿鱼腮。兴来拟结白莲社，新知旧学交相培。国恩未报尚留恋，饮子欲倾三百杯。江南江北若庭户，太平岐路非邛崃。相期有约定何日，无忘折寄山中梅。"}