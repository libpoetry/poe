{"id":"270838","title":"念奴娇·丙午小春善伯希韩招诸同人宴集红桥之韩园分韵","dynasty":"清代","author":"宋琬","text":"玉钩斜畔，最伤心游子，断肠难续。佳丽繁华谁领略，惟有清狂杜牧。我辈重来，为欢苦短，急办三条烛。天寒木落，佳人同倚修竹。况乃词客都豪，雍容车骑，落笔云烟族。乐莫乐兮今夕会，莫学阮公痴哭。绿酒黄橙，银筝翠袖，偷送初成目。朦胧别后，知他何处金屋。"}