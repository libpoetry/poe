{"id":"689034","title":"送李方水掌教临皋","dynasty":"明","author":"何绛","text":"一官虽远未为贫，海漆花开岛上春。教罢诸生酌椰酒，籧篨布地引儿嚬。四时风物似春温，俗俭人淳古道存。此地欲愁愁不得，城边尚有买愁村。看来两鬓渐成霜，虽是心孤老亦忙。浮海十年曾有兴，因君还得散愁肠。半岁西湖旅食身，缄诗遥寄越溪滨。澹庵泉道清无比，留待穷交一故人。"}