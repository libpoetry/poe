{"id":"1126698","title":"春日田家三首","dynasty":"宋","author":"黄大受","text":"凛寒陵熙春，谁为禦其侮。酸风吹积雪，浓云洒飞雨。农夫荷耒耜，俶载耕斥卤。为其有身累，宁免自辛苦。妻儿送中饭，冻凌强欲吐。晚归极困倦，倒睡带泥土。朝来天光开，红紫新媚妩。南园踏青人，日暮犹歌舞。二月祭社时，相呼过前林。磨刀向猪羊，穴地安釜鬵。老幼相后先，再拜整衣襟。酾酒卜筊杯，庶知神灵歆。得吉共称好，足慰今年心。祭馀就广坐，不间富与贫。所会虽里闾，亦有连亲姻。持殽相遗献，聊以通殷勤。共说天气佳，晴暖宜蚕春。且愿雨水匀，秋熟还相亲。酒酣归路暄，桑柘影在身。倾攲半人扶，大笑亦大嗔。勿谓浊世中，而无羲皇民。清明百草春，家家上丘墓。南邻去年冬，祸痛及翁妪。酒殽罗新阡，蹙頞见追慕。旧时细君坟，望见泪已注。纸钱风飘飘，世用此文具。其间无纸者，已无子孙故。有纸与无纸，百步五十步。"}