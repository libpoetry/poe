{"id":"690329","title":"村居","dynasty":"明","author":"张家珍","text":"木杪乱云深，春愁带夕阴。晚花明短砌，返照没前林。芳草归谁梦，青松老我心。閒过池水曲，相对影沉吟。微茫官渡口，潮共雨声来。高垄耕需甚，小园花正开。瘴烟南海郡，春树越王台。水庙黄昏后，清歌一棹回。开门何所见，水店酒帘斜。野渡少行客，孤村归暮鸦。棋盆移就月，茗盌坐当花。何处桓伊笛，吹来处士家。"}