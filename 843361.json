{"id":"843361","title":"游半山亭","dynasty":"清末民国初","author":"俞明震","text":"偶然占一壑，事过如秋烟。如何此亭名，千载惟公专。后人惜古意，添筑屋数椽。上结云作顶，下借石为阑。渡叶宁知数，藏山无碍宽。一朝搆兵火，瓦落如奔泉。凄凄雾中眼，误作台城看。此邦多丧乱，好春无百年。幽草胜花时，此恨公能传。我身如独树，不死常兀然。不见绿阴底，破网蛛丝牵。洁身远蚯蚁，那复计孤悬。"}