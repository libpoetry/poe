{"id":"109235","title":"嘉泰二年岁在壬戌正月八日","dynasty":"宋代","author":"王正功","text":"乳穴佳名久欣慕，兹游直与心期副。今朝萧散七枝筇，衰迟未觉跻攀苦。湘南悬想碧云横，桂岭遥瞻烟霭暮。招提钟磬出幽深，村疃牛羊自来去。忽闻流水响潺潺，渐睹岩扃隔烟雾。山蹊蹑履乱崎嵚，翠壁题名杂新故。乍暌朱墨略官箴，稍觉追随剧幽趣。绝知官里少夷途，始信闲中无窘步。人生如此信可乐，谁向康庄塞归路。共醉生前有限杯，浇我胸中今与古。早知富贵如浮云，三欢归田不能赋。"}