{"id":"917991","title":"蟠雪夜登涌金楼远望西山忆仲灵洒然有迈世之风因思山阴王徽之雪夜独酌四望皎然徘徊咏左太冲招隐诗忽忆戴逵扁舟乘兴余恨未能遂往聊寄此诗","dynasty":"宋","author":"杨蟠","text":"家占西湖岛上云，雪光月色更侵魂。兴来烂漫心空老，诗罢苍茫眼正昏。晋国衣冠何处觅，梁朝殿阁俨犹存。思君不及山阴夜，遥望青松听雪猿。"}