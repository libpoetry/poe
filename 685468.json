{"id":"685468","title":"乙卯季秋十九日周剑云尹和石周石林载酒集予天坐轩鼓吹乘潮访祁恒季绿水园招祁伊吾同酌弄月江上酣剧而返得二首","dynasty":"明","author":"邓云霄","text":"主人元习静，酬对了清言。门恭俗尘远，琴书世业存。松风寒泛酒，江练澹浮轩。不是求羊辈，谁过蒋诩园？明月美清夜，金波拂棹流。风霜缠急管，天地肃高秋。向若醉还语，飞仙挟共游。玉绳低可缀，倩汝暂维舟。"}