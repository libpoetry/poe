{"id":"833302","title":"浪淘沙慢","dynasty":"清末民国初","author":"樊增祥","text":"写天际、乌云画景，放慢春色。雕槛梨花伫月，中庭蕙草沁雪。念绣被、薰垆通夜爇。炷沈麝、到晓犹热。问苏合轻裘紫骝马，谁曾过南陌。情切。褪花杏子羞结。奈昨夜东风胭脂坠，点点罗袂血。还拣取嫣红，和柳轻折。锦书未灭，凭燕儿、传与朝云消息。百五韶华须邀勒，尽拖逗、晚霞一脉。漫惆怅、西园花信涩。后边有、冉冉红云，望不极，幽芳最得天怜惜。"}