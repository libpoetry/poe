{"id":"815837","title":"泾皋十咏 先陇松屏","dynasty":"清","author":"顾书绅","text":"峥嵘气象旧幽宫，冈陇回环老树中。隔岸松屏更奇谷，晚寒苍翠夕阳红。百年遗泽宛如新，庭桂双株冠等伦。风送异香闻十里，石栏珍重奉清尘。执中授受式如金，申命人心与道心。择得名言更亲切，兢兢慄慄凛渊深。学术纷纭似猬毛，是非真伪析秋毫。伟哉孟氏承三圣，小辫詹詹敢惮劳。弱蔓柔条野色新，托根老桧几秋春。花开烂漫垂如锦，招得村村拾翠人。古槐蟠踞似龙骄，屈曲离奇绿意饶。旅客何须问前路，浓阴斜荫义庄桥。丹黄高阁谨门扃，上是文魁下照星。知否传家有衣钵，籯金不胜一遗经。溪行曲曲似桃源，石堰横波水涨痕。问到前津渔步渡，从知好景杏花村。旧碑苔蚀卧荒园，半委泥涂半仅存。尚义风流敢云泯，复庄千亩试重论。路经百里入山隈，几度江潮到地来。知是巍科有佳兆，源头活水若为催。"}