{"id":"1106586","title":"和游子明效李长吉体二首","dynasty":"宋","author":"王质","text":"江枫摇落秋吹清，吴波夜澄孤桨横。白蘋花老浪纹浅，的皪背荷双鹭明。烟屿云岑楚江远，三更梦归五更返。斜阳影外远山稠，千里不遮南望眼。树顶参差山髻青，漫漫秋浦无人行。征衫尘土老岁月，梧桐秋风桃李春。水寒露冷蒹葭湿，属玉横江孤影直。波纹摇尽九秋香，菱叶团圆水花碧。"}