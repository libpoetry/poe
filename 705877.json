{"id":"705877","title":"登太室中峰","dynasty":"明末清初","author":"施闰章","text":"壮士贪名山，如海吞百川。东游卧日观，羲和亲比肩。南使经衡岳，雾雨怅迁延。近思太华顶，远梦昆仑巅。嵩高在眉睫，振策穷攀缘。诘曲蛇径缅，幽阴熊馆穿。冉冉极天际，举头触星躔。宅中环四岳，一气何盘旋。风雨郁交会，蛟龙走连蜷。树杪忽横练，坐见黄河悬。窈窕捣衣石，凄清玉池泉。引领眺箕颍，巢许方陶然。辛苦茂陵客，坛畤飞荒烟。有为终灭没，瑶玉空雕镌。帝休昧珍木，石室閟谁传。长怜肉食者，虚无求偓佺。"}