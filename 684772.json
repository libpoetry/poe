{"id":"684772","title":"试后归舟杂兴","dynasty":"明","author":"王彦泓","text":"出院身轻笑解绦，茶炉书市独游遨。童窥米尽慵愈甚，客觉瓶空饮不豪。摘去旋生新白发，赎来重典旧蓝袍。频年自笑干时拙，博得江城就蟹螯。移樯柳外游鸣蜩，自课抄书日几条。地主赠行虾与扇，船丁炊具蛙为瓢。频煎疟药承新露，欲泼真茶俟早潮。俗客不来幽事办，病夫无意动归桡。"}