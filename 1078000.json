{"id":"1078000","title":"南渡次琼管江山风物与海北不殊民居皆在槟榔木间黎人出市交易蛮衣椎髻语音兜离不可晓也因询万安相去犹五百里僻陋尤甚黄茅中草屋二百馀家资生之具一切无有道由生黎峒山往往剽劫行者必自文昌县泛海得便风三日可达艰难至此不胜慨然赋诗二首纪土风志怀抱也 其二","dynasty":"宋","author":"李纲","text":"四郡环黎母，穷愁最万安。峒氓能悯寇，泷吏岂欺韩。草屋丛篁里，孤城瘴海端。民居才百数，道里尚艰难。径陆忧生蜑，乘桴畏怒澜。飓风能破胆，疠气必摧肝。去死垂垂近，资生物物殚。舶来方得米，牢罄或无餐。树芋充嘉馔，螷蠃荐浅盘。蒌藤茶更苦，淡水酒仍酸。黎户花缦服，儒生椰子冠。槟榔资一醉，吉贝不知寒。何必从詹尹，无因咏考槃。失图嗟罪大，得此荷恩宽。顾影同三友，谈空不二观。中州杳何在，犹共月团栾。"}