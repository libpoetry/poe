{"id":"697470","title":"寓怀三韵七首","dynasty":"明","author":"胡应麟","text":"泛泛海上鸥，机忘意自适。嗟嗟塞翁马，何失亦何得。七日混沌死，哀哉倏与忽。膏以明自煎，香以熏自燔。葆光茹其和，乃可全天年。巍巍广成公，千岁空同颠。西方大圣人，国土名极乐。万法同虚空，一尘安所著。嗟嗟蛮触民，智勇困蜗角。向长志五岳，宗炳卧一丘。济胜苟无具，澄怀亦天游。鸣琴一室内，万象同蜉蝣。飞蛾赴明烛，徇利忘其身。苍蝇集鼻端，高峻为祸因。石户有遗民，古今称达人。齐王本好瑟，东郭仍滥竽。与世苦枘凿，独处恒嗟吁。九州不足居，何况五亩庐。世人竞巧知，逐逐如飞蝇。井蛙亦诧海，夏虫曷语冰。俟彼千秋人，陈迹异代论。"}