{"id":"732451","title":"单质生见访僧舍并惠三忠集答此","dynasty":"清","author":"方文","text":"高树引秋蝉，空梁逝春燕。昨宵微雨集，重阴满僧院。之子一来过，羁人共谈宴。秀采本沦漪，腴词复菁茜。内秉金石姿，匪直情婉娈。稽古式芳躅，怀忠耿遐眷。下上汉宋书，独怆武侯传。烦冤痛鹏举，轗轲钦履善。流览未及终，风徽宛可见。汩余有同心，参差泪如霰。"}