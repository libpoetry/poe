{"id":"433393","title":"落花诗四首次沧趣楼均","dynasty":"近现代","author":"黄浚","text":"青骨为神正此时，红情绿意总堪悲。定缘子小成阴易，却倚身轻坠地迟。孙竹吹残翻旧管，女萝飘罥结新知。寻常折屐从生喜，风急旋销一角棋。少小风姨态最狂，不教旧主占陈芳。回身屡作翩跹舞，忍泪能甘寂寞场。失约雨师迟垫角，相逢酒帝促行觞。洛中楼阁何人识，清渭留春恐断肠。韶华粉碎更虚空，不信西南有好风。故侣欲寻衔石鸟，后身宁化缀钗虫。本来斑竹痕常涴，未必青峰曲遂终。木槲石榴并零落，素衣愁绝柳州翁。着意留春春肯留，清渠碧玉恣遨头。香含燕垒夸常住，风飏茶烟总自由。身托高层思汉苑，心招明月下秦楼。繁英都付千房酿，那信辛勤蜜母休。"}