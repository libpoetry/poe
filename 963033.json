{"id":"963033","title":"次韵梦得见示长篇","dynasty":"宋","author":"朱松","text":"雉驯不因媒，鸠暖自呼妇。诗成桃李阴，知是霹雳手。簿书我亦厌，丘壑渠自有。却怜支离疏，饱食得薪槱。俗夫尝世味，甘苦半哕呕。知公超然处，心迹两无垢。愁阴老芳物，虫鸟故相诱。浪蕊费收拾，柔条可结揉。岂无我辈人，一醉开笑口。那知市门底，客倦枕两肘。眼高可人稀，命蹇亨运偶。平生愿执鞭，见谓予小友。细观恺悌心，宜在帝左右。却来尘埃中，寂寞对五柳。鷇音藏鹄羽，正待荆鸡剖。学政容窥谱，问字当载酒。虚名翻误梦，恐坐箕与斗。言诗终不称，永愧赋琼玖。"}