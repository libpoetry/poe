{"id":"748141","title":"寄怀龚懒余秀才","dynasty":"清","author":"尚镕","text":"罡风不到罗浮巅，古梅雨洗增芳妍。身骑五羊弄明月，羡君曾作飞空仙。君怀丹砂归探玄，我载清酒浮江船。客路相思不相见，梦魂时绕南云边。我游天平山，上穿一线天。天风吹壑泻松影，枕石仰酌飞来泉。恨不同踏吴山烟。去岁游金焦，俯窥万古蛟龙渊。鲸波不动海山紫，餐霞欲拍洪崖肩。恨君不到京江前，携手顺流东下寻成连。相如倦游返，重结诗酒缘。君虽戒痛饮，文笔犹如椽。赏奇使我春风颠，与君同抱济物性无端。堕劫五百年，君寻赤松未能遇，我注青史知谁传。各有严慈缺甘旨，那堪山水穷幽偏。黄鹤高楼空际悬，吐纳江汉澄秋鲜。倚楼君既空吹月中笛，又向信州何处眠。泥污久已甘蠖屈，枳栖岂必忧鸾鞭。君看牛蹄涔，安能生鲔鳣。不如渐山顶，饮渌神自全。问云归去来，闭门共读《逍遥篇》。"}