{"id":"459884","title":"中秋前夜共卢饮，醉中作祷诗，戏书红绅，与卢共焚之于书店屋顶。盖祈远远之疾也","dynasty":"当代","author":"卢青山","text":"吾知天有神，不识汝何名。今有一事请，为我驻耳听。肖子产一子，十二月所生。其日亦十二，落地正酉辰。逮今值九月，而病二月呻。求医已及百，百医无一成；颇试巫觋术，一一如溃兵。事急则呼天，此语子夙闻。苟天亦不理，天遂真不仁。为我起卢扁，唤京房君平。聚神农之药，驱符祝之精。合众术之力，弥中西之分。集矢于一端，若战之车轮。去二竖之狡，返婴儿之神。事成考功绩，为尔酹一樽。苟不奋其用，我亦有所嗔。其父力已竭，其母哀已昏。其祖衰已久，其奶病已深；其旁有二叔，二目亦狂瞠。其一婚将裂，传续尚未曾。其一决鳏死，后嗣更不论。是有六人望，聚此一婴身。子苟不肆力，众怒将难撄。子信之不保，子祭之不存，子庙之毁拆，子像之斫焚。正直谓子德，聪明谓子心，愿子孰计之，作上下权衡。今与子为约，及后日之晨。是诗当钱纸，正书以红绅。毋谓予不敬，先告汝之灵。"}