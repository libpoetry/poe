{"id":"682853","title":"林司训见召次韵","dynasty":"明","author":"区越","text":"箬笠朝朝共顶天，凭高著眼见媸妍。始知西汉冥鸿翼，未结扬州老鹤缘。蜂背幽兰真致主，马衔秋草尚思边。闲来万事心灰尽，不信风吹烬又燃。高谈四座耳同倾，风味无如此曲生。怀抱自开还自放，秋光谁送又谁迎。衣冠敢谓非名教，草木何知也世情。闻说二裘开蒋径，欣欣兰菊向秋荣。"}