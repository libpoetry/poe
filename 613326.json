{"id":"613326","title":"游通天岩","dynasty":"明","author":"李之世","text":"团团俯众岫，岩峦夐茜峭。凿磴曲盘空，沿溪共缭绕。阴壁炫霞光，残林间疏照。始入洞如迷，屡穷胜未了。居然一壑尊，俯揽众岫小。潦倒石疑崩，撑云复夭矫。一岭千重岩，千岩千佛绕。随相露庄严，因势藏窈窕。初作洞閜观，转疑入冥窅。箭括微通天，攀扪出象表。如来丈六躯，蹲立云峰渺。天龙周拥护，狮象莽奔跳。遐哉开辟初，洵矣良工妙。苍崖题字遍，阅人知多少。云盖石层层，倒卓莲花袅。孤高难久立，注视营魂掉。搴萝才一憩，循径出松杪。石龛闻钟声，馀响咽虚窍。阳光渐匿景，阴飔来悄悄。清境恋遐搜，疲力阻延眺。暂与山灵辞，后期还杳杳。"}