{"id":"700874","title":"凯歌五首","dynasty":"明","author":"梁元柱","text":"曾约机头玉指环，正愁边月几回弯。今朝未信人还蚤，闺梦犹应度玉关。勒石燕然奉诏还，宝刀犹系雀龙镮。可是闻风先破胆，论功谁复羡天山。洗兵风雨敞新晴，跃马归来意气横。入夜胡云吹散尽，荒烟明月满边城。捷音飞报入明光，黄阁丹旄组练长。共诧投鞭空穴兔，不须长矢殪天狼。挟得贤王马上归，银河乱落洗征衣。忠魂亦解思归去，拂马青燐到处飞。"}