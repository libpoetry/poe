{"id":"1123634","title":"喜公择之归兼怀子崧三首","dynasty":"宋","author":"赵蕃","text":"曾因避仇去，竟作倦游归。梅蕊经青眼，缁尘染素衣。湖山新有得，岁月旧成非。小定能来否，柴关夜启扉。子去吾谁与，诸孙共此悲。几经行役苦，还读寄来诗。事要规摹立，宁忧寒饿为。安知造物意，于尔不吾私。建德老斯立，近来双鲤鱼。殷勤数称子，交友未惭予。多病谁如我，微官政浼渠。吾君方锐治，何乃缓徵车。"}