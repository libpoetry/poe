{"id":"464240","title":"贺新凉 九日上娄妃墓。用藏园一片石传奇题后韵","dynasty":"当代","author":"魏元旷","text":"碧血何年化。看西山、墓门遥对，去来帆挂。指示曾经才子笔，落叶萧萧空打。抵金盌、玉鱼长夜。十载私怀蘋藻荐，尚秋风、未报天孙嫁。空野祭，无须也。立残白石秋陵马。叹庶人、标题碣首，千秋唾骂。棨戟遥临坊再建，青史荣名非假。绕翠柏、红墙聊且。吊古邀谁同洒泪，拂苔斑、独坐苍烟下。大都是，栖栖者。"}