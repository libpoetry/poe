{"id":"697632","title":"游仙三首调笑丁戊山人","dynasty":"明","author":"胡直","text":"昆崙乘左驰，日月从右没。人生居其间，猋熻若行客。荣华成朝电，骄奢翻自堲。生时芹一发，奄后肝胆隔。秦项荡飘风，尧舜亦荒忽。今古貌荣名，枯骨何所获。我闻丁令威，乘鹤独超越。千秋复归来，举手谢旧国。乃知好道人，匪为托高洁。王子参白鹿，游戏紫云台。老君乘青牛，西去还复回。历数踰宇宙，神行遍九垓。回观商与周，短世安在哉。世儒阻闻见，难为语其该。不见栖真士，遗世养丹胎。日精足朝食，朱芝亦间栽。手把轩皇书，不与洛诵偕。抱一载营魄，玄牝自闭开。曰此山泽癯，未果陟蓬莱。宁知神内王，孰与毙嚣埃。应龙未天飞，羞比凡骨骀。整驾吾将逝，愿言处不材。大道虽可受，虚无为之先。当其产大物，嘘噏成地天。二仪既以剖，灵气于中旋。壮哉广成子，出入握浑元。一朝启天扃，授道羲与轩。落落千岁间，传者有周聃。周聃既隐矣，灵均发其诠。纵读远游词，托意何浚渊。寓言沈湘曲，千秋徒愤悁。宁知骖玉驷，晞发九阳门。嵇生何倜傥，结志缵冲元。赭衣适东市，顾日弹素弦。兵解无惊怖，俗士焉能原。人生测有形，焉得契空玄。金石徒区区，畴能获大还。虞恐众士笑，为君陈篇端。"}