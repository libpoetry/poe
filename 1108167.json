{"id":"1108167","title":"次韵张守秋怀四首","dynasty":"宋","author":"刘子翚","text":"杖藜乘兴出，佳处每关情。白石溪流浅，黄花篱落清。林烟经雨薄，野日傍山明。赖有杯中物，愁怀得暂平。徙倚山堂晚，悲秋万古情。雨蔬犹擢秀，风沼自扬清。野迥归牛小，沙寒白鸟明。凄凄枫柳树，汝意亦难平。失计萦尘网，栖栖厌不情。兴随凫舄远，官比绮曹清。大案韦编古，深房纸瓦明。圣贤聊晤对，事业只平平。岁事何仓卒，微吟寄客情。野耕方刈熟，邻酿已沽清。归雁年年急，寒烽处处明。予衰倦流转，梦想玉阶平。"}