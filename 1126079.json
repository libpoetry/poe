{"id":"1126079","title":"送不浮赴沿江制参二首","dynasty":"宋","author":"高斯得","text":"地褊难颁虎竹分，不妨六度作参卿。九江日落回君首，三树风吹动我情。此别不堪分袂苦，何时重听对床声。到官休道无来使，湓浦双鱼自可烹。瓶中储粟苦无多，百口张颐剧雁鹅。王粲依刘宁得已，严公待甫定如何。且须省却痴儿事，只好长为醉后歌。瓜熟归来再相聚，阿兄犹自种阳坡。"}