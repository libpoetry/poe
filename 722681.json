{"id":"722681","title":"秋夜独坐对月却成","dynasty":"明末清初","author":"高俨","text":"广汉无尘独坐中，桂枝摇影上林东。渐分杯茗泉花洁，即照关河雁路通。到夜盈亏原是定，逢时观赏莫教慵。南华一会蒙庄叟，别有心期与物同。最寻静处爱诸峰，云水悠悠莫定踪。一乱世人时易去，两中秋月夜难逢。酒当极乐从心醉，事可无才任性慵。谁说茅檐负佳节，未眠江寺已鸣钟。"}