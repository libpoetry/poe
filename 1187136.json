{"id":"1187136","title":"杂曲歌辞 邯郸少年行","dynasty":"唐","author":"高适","text":"邯郸城南游侠子，自矜生长邯郸里。千场纵博家仍富，几度报雠身不死。宅中歌笑日纷纷，门外车马常如云。未知肝胆向谁是，令人却忆平原君。君不见今人交态薄，黄金用尽还疏索。以兹感叹辞旧游，更于时事无所求。且与少年饮美酒，往来射猎西山头。"}