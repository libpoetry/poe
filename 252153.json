{"id":"252153","title":"水龙吟·春日","dynasty":"现代","author":"周燕婷","text":"零寒未却珠帘，东风已作归程计。迢迢驿路，茫茫官柳，程程去水。桃褪残红，李消馀白，渐成青翠。算蜂行蝶伍，溪头陌上，剩多少，探春意？欲把愁丝重理，问流光、可由人拟？云封岭树，潮生远浦，惹人清泪。海角天涯，中年谙尽，别离滋味。正黄昏庭院，呢喃乳燕，在檐梁底。"}