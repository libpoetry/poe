{"id":"307766","title":"念奴娇·沪上胜流于八月十二日为龚定盦百年祭，瞿禅词来约同作","dynasty":"现代","author":"詹安泰","text":"浊尘轻坠，便红禅艳说，奇情谁晓。待去罾蛟潭底月，惊听玉龙哀调。愤极能痴，愁深留梦，分付闲花草。消魂一晌，鸳鸯卅六颠倒。多少箫剑平生，狂名辜负，赢得伤秋稿。怕是沧桑残影在，和泪和烟难埽。关塞风高，齐梁劫永，今古成凄照。杯尊遥酹，百年人共悲啸。"}