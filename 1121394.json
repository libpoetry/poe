{"id":"1121394","title":"春帖子词 皇后閤五首","dynasty":"宋","author":"欧阳修","text":"御水冰销绿，宫梅雪压香。新年贺交泰，白日渐舒长。蔼蔼珠帘日，溶溶碧瓦烟。漪涟采荇水，和暖浴蚕天。初欣綵胜迎春早，已觉鸡人报漏迟。风色结寒犹料峭，天光煦物已融怡。莺寒未报宫花发，风暖还催腊雪销。欲识春来自何处，先从天上斗回杓。三辰明润琁玑运，四气均调玉烛光。共喜新年献椒酒，惟将万寿祝君王。"}