{"id":"623049","title":"附前凉九主后凉四主","dynasty":"明","author":"郭之奇","text":"前凉开继守孤忠，自轨及华日熊熊。吕氏龟兹忘主难，忽改麟龙称霸雄。此实婆楼羌狄种，彼惟张耳赵箕弓。夷夏殊心秦越判，贞邪分轨马牛风。秦川没腕凉倚柱，东归福地颇相同。适逢时乱依偏阻，一样邀天得始终。报国宁家方戒子，闻倾入援岂为躬。卑辞诱赵俱权计，假道于成或至衷。长宁夺曜初墙阋，天锡戕玄乃卒穷。暴尸舆衬繇身作，晋侍秦侯赖祖功。可怜大豫思捲土，一姓难兴枉就戎。光平三寇虽容易，岂虞三子自相攻。紫阁才登东阁继，挽车方下素车蒙。一纪天王空浪窃，何如五世晋西公。"}