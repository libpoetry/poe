{"id":"1237217","title":"九日省舅氏郭西独行因书所见十首","dynasty":"元","author":"曹伯启","text":"田家桑梓碧幢幢，过客鞭声引吠尨。终岁耕耘竟何有，桑枢茅屋短篷窗。霏微林雾惨秋容，撩乱山禽起晚舂。营马欲来粮已尽，二三癃老诉年凶。翁媪携持陌上哀，问之行答涕沾怀。次男战死涪州界，欲问回军赎烬骸。五霸兵争总祸机，三王仁治但垂衣。老农不解兴亡事，唯说今年豆角稀。浩浩阴风酿宿霾，道边佛刹记曾来。荞花不识秋光老，犹向桑阴密处开。遥空无碍日凄凄，过雨平田尚有泥。极目断鸿明灭处，淡烟衰草一时低。松杉秋到影逾浓，梨杜霜前叶半红。荒径忽迷寻不得，罄躬还问牧牛童。豪家此日醉金樽，驴背愁诗睡正昏。野雉一声惊梦散，苍烟起处是前村。十年辛苦益清贫，自叹儒冠果误身。尽说世间骐骥少，年来谁是九方歅。阘茸营营禄有馀，孔方羞涩只閒居。小胥挥叱乡人恐，惭愧芸窗苦读书。"}