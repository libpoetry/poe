{"id":"1127466","title":"同游独山 其四","dynasty":"宋","author":"彭汝砺","text":"相期一樽乐，共宿独山青。尘土不能污，梦魂还自醒。夕阳登绝径，明月步危亭。为我题僧壁，炎天此日经。路蹊曲曲上乔岑，风物疏疏接远林。携妓笑无安石乐，爱山喜似晋公心。步寻翠石伤荆玉，行接幽岩望傅霖。别去几时重会此，欲君无避酒船深。独山亭子山之心，万竹相围尽翠阴。古刹地幽红日永，悬崖人静碧云深。轻风细细无朝夕，劲节依依自古今。吏役几嗟诗笔废，兴来不惜为君吟。城楼日日望霄垠，车马今来访旧闻。寒石万寻围翠竹，危峰一点缀青云。洒然自有林泉乐，去矣吾非鸟兽群。安得画工图绝致，尽收苍翠寄诸君。"}