{"id":"1115526","title":"新晴西园散步四首","dynasty":"宋","author":"杨万里","text":"久雨令人不出门，新晴唤我到西园。要知春事深和浅，试看青梅大几分。池水初生盖玉沙，雨馀碧草卧堤斜。日摇波影缠桥柱，绣出栾枝遍地花。红雨斑斑竹外蹊，黄金袅袅水边丝。举头拣遍低阴处，带叶青梅摘一枝。厌见山居要出来，出来厌了却思回。人生毕竟如何是，且看桃花晚莟开。"}