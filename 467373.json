{"id":"467373","title":"己丑清明家祭三首 父系","dynasty":"当代","author":"林英男","text":"霜毫屡掷泪涟涟，素帛茫茫托杜鹃。灵木摇吟《枯树》赋，简诗痛刮《蓼莪》篇。浮生所学屠龙术，浪子何堪继绝肩。家祭无花唯木石，西山衔罄且襄填。依稀榕水旧潮痕，不肖来兮胄外孙。四壁苔侵雄鬼屋，三生幸伺屈湘魂。慎终长涌天涯泪，追远每思身教恩。惶恐滩头霞浴血，一门浩气动乾坤。弃养流红泪卅春，怜孙情似意生身。嗷嗷襁褓茹三白，炯炯孺眸懵二亲。天地无从疑血脉，童心永载启蒙人。暂游万里思冥报，少别千年辽鹤振。"}