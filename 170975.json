{"id":"170975","title":"安公子·又是春将半","dynasty":"宋代","author":"杜安世","text":"又是春将半。杏花零落闲庭院。天气有时阴淡淡，绿杨轻软。连画阁、绣帘半卷。招新燕。残黛敛、独倚阑干遍。暗思前事，月下风流，狂踪无限。惜恐莺花晚。更堪容易相抛远。离恨结成心上病，几时消散。空际有、断云片片。遥峰暖。闻杜宇、终日哀啼怨。暮烟芳草，写望迢迢，甚时重见。"}