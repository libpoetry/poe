{"id":"780277","title":"翠楼吟 十三夜对月有忆。寄王啸篁、丁蓝叔","dynasty":"清","author":"周星誉","text":"锁了重门，碧梧疏处，湘帘夜深犹卷。露鸦栖定后，只秋与竹声撩乱。单衫小扇。想花景吹笙，郙家庭院。无人伴。冷清清地，回廊兜转。肠断。满地蕉阴，靠红阑几摺，和谁同看。苏家潭上路，正小曲幽坊月暗。桂堂南畔。问刬袜香街，甚时重见。无眠惯、灯窗数尽，玉河新雁。"}