{"id":"811178","title":"赠马总戎四首","dynasty":"清","author":"丘逢甲","text":"岭海古雄镇，将军今伏波。威名铜柱大，战血铁衣多。专阃屡推毂，忧时还枕戈。北风近方劲，雨雪满关河。战气不可极，黯然沧海东。九州谁健者！万里靖边戎。南海新除重，西林旧部雄。黄金印如斗，终待立奇功。兵法在整暇，治书如治军。纵横飞白字，变化点苍云。壮采溢毫素，雄心逼篆分。金山伏虎石，重见勒奇文。我亦相时者，结交多伟人。平生好男子，不帝虎狼秦。入世心肝古，谈兵天地春。相逢各珍重，八极正风尘。"}