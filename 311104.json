{"id":"311104","title":"渡江云·晓奁扶影倦","dynasty":"现代","author":"郑元昭","text":"晓奁扶影倦，翠眉损黛，徙倚近帘栊。小庭花影悄，蛱蝶飞来，只有恋芳丛。相思几度，看新绿、换了轻红。恁别意、自家难晓，无那怨春风。遥空。晴云不隔，好月还圆，甚宵来无梦。漫为君、高楼更上，无益情浓。滞人书信劳人眼，最堪憎、天末春鸿。相望苦，尤怜客里愁中。"}