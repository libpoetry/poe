{"id":"73059","title":"沁园春·国子先生","dynasty":"元代","author":"张之翰","text":"国子先生，博带峨冠，胡为此行。正蛮烟瘴雾，远趋象郡，祥云瑞霭，近别龙庭。率土之滨，际天所覆，何处而今不太平。安南者，彼地方多少，敢抗吾衡。一封天诏丁宁。要老子胸中百万兵。看健如马援，精神矍铄，辨如陆贾，谈舌纵横。奉职称藩，功成事定，更放文星分外明。归来尽，不妨诗笔，颠倒南溟。"}