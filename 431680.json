{"id":"431680","title":"和宿松王松霞女士梅花八章 ｛用张船山韵｝","dynasty":"近现代","author":"刘凤梧","text":"一抹疏林簇绛霞，春光争向野人赊。香侵纸帐灯初灺，梦醒罗浮月已斜。雅洁自然无俗态，风流端不在秾华。别来芳讯浑难探，拟向瑶台觅此花。初学宫妆百媚生，天然丰韵出华清。冰霜怀抱浑忘冷，铁石心肠亦动情。才谢广平难作赋，香浮邓尉早知名。花开正好同欣赏，怕听邻家玉笛声。独笑群芳著蕊迟，迎春先放几人知。难忘何逊开清宴，易惹林逋系梦思。风动微摇东阁影，雪消始见故园枝。君身自是多仙骨，小谪尘寰似未宜。芳邻昔近苧罗村，畴为消寒酹一尊。小劫暂难归阆苑，俭妆多为出蓬门。春回大地无消息，人去孤山有泪痕。曾荷东皇频宠锡，飘零何忍便辜恩。修竹为邻具夙缘，共从风雪度残年。芳魂悄悄疑无伴，倩影珊珊俨若仙。玉骨嶙峋惟自爱，朱颜憔悴有谁怜？此生不作调羹梦，姓字何须翰墨传？荒亭萧瑟鹤无踪，雪压群山几万重。倦踏马蹄邀客醉，枯吟驴背冀君逢。孤标傲世应同菊，劲节冲寒祗友松。移贮铜瓶供玩赏，暗香尤比水仙浓。冬深万木尽凋残，退隐荒山泪暗弹。烽火烛天惊梦易，荆榛遍地托根难。自怜雾重云鬟湿，谁念霜浓玉臂寒。争说岭南春讯早，一枝应寄故人看。点缀春光仅数枝，任谁欣赏意无私。香飘野水鱼先醉，艳冠群芳蝶未知。彩笔应图公主貌，枯肠难和美人诗。篇中一字方吟稳，正是西楼月坠时。"}