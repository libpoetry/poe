{"id":"150207","title":"再和·何事谢玄晖","dynasty":"宋代","author":"晁说之","text":"何事谢玄晖，临峦且怅齐。想非逢锦绣，应只见蒿藜。今日三千牍，昭天十六奎。煌煌鸣佩璐，灿灿动旌霓。服众称擒虎，超群许拔犀。品轻龙尾砚，时样凤头篦。弃若文公席，危如墨子梯。只宜驰大路，争可访幽蹊。我亦惭强韵，君能出巨题。笑言容委曲，良宴幸招携。黄菊开应满，清霜压莫低。谁人倾鲁酒，更复噉韩鸡。"}