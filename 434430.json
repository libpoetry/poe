{"id":"434430","title":"大江东去 寄卫生袭之","dynasty":"金末元初","author":"段成己","text":"干戈蛮触，问渠事直有，几何而已。毕竟颠狂成底事，谩把良心戕毁。坐穴藜床，磨穿铁砚，自有人知己。摩挲面目，不应长为人泚。过眼一线浮华，辱随荣后，身外那须此。便恁归来嗟已晚，荒尽故园桃李。秋菊堪餐，春兰可采，免更烦邻里。孙郎如在，与君共枕流水。"}