{"id":"448360","title":"述怀","dynasty":"当代","author":"陈永正","text":"我少好问学，颇亦习文史。前修法中外，欲探经国旨。方技杂九流，取舍固有以。发而为诗章，苟悟辄自喜。岂敢令俗淳，言志用律己。大道昭荒忽，脂轮愿疾驶。及长赖舌耕，多能事益鄙。学稼人或侮，不辨禾与稗。旱季踏沟车，躬腰酸膝髀。穷腊掏塘坭，踠足僵十趾。黄昏罢犁锄，归路寻牛矢。禾铺惹蚊蚋，茅舍宿鸡豕。朝来登讲坛，攘臂宣至理。百亢共一呼，繁声俱消弭。效语如鹦鹉，喋喋独怀耻。物性本不齐，奈何等珠苡。儒冠人争旋，时命哀屯否。才微犹屡屈，罹劫非偶尔。此身不足惜，所悯在学子。苒荏将三十，事往那堪纪。郁郁伏村野，孤云逝无倚。树下失故蹊，秋风凋桃李。瘠土胡苦恋，根深亦思徙。鸢飞渺青冥，何处无蘅芷。西方有美人，慕之水中坻。江汉岂云广，惜哉无一苇。搴袂复踟蹰，侧身空顾指。长楸念旧都，哀时泪如縻。后浪逐前波，国乱靡有止。譬彼千丈堤，作穴任蝼蚁。一旦壅而溃，田园荡然毁。首黔面亦墨，敲吸到骨髓。杜陵忧元元，香山思大被。关河满甲兵，戈戟森对峙。夺柄归私门，贵盛兼仆婢。说客各纷纭，马列皆辩诡。元老继归卧，狐鸣犬竖尾。巍巍天上神，栗栗朝中士。冠带即绞索，王侯递生死。不见金石交，卅年亲莫比。反唇朝夕间，败者名曰匪。石虎方天厌，丹书立嗣体。仓皇铤而走，尸焚大漠里。中篝实难言，行路笑相睇。英雄竟断头，江山娇如此。天道一转圜，今昨何乃似。北看每成南，恶极便是美。不平亦不鸣，寒心复寒齿。留滞易怀人，幽愤聊伸纸。陋室閟清吟，犹怯隔墙耳。残书叠床头，火后馀无几。相将度年华，局促非愿始。"}