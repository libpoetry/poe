{"id":"101444","title":"念奴娇·蜀江城远","dynasty":"宋代","author":"续雪谷","text":"蜀江城远，想连云危栈，接天穷处。惆怅烟尘回首地，双阙觚棱犹故。龙扈星联，羽林风肃，未放鸾駣去。不堪掩面，泪沾宸袖如雨。底事当日昭阳，吹羌鸣羯，涴却霓裳舞。三十六宫春满眼，曾把色嗔香妒。芳草埋情，飞花陨怨，翻被蛾眉误。画图惊见，黯然魂断今古。"}