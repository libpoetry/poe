{"id":"1105079","title":"发高沙","dynasty":"宋","author":"文天祥","text":"晓发高沙卧一航，平沙漠漠水茫茫。舟人为指荒烟岸，南北今年几战场。城子河边委乱尸，河阴血肉更稀微。太行南北燕山外，多少游魂逐马蹄。一日经行白骨堆，中流失柁为心摧。海陵棹子长狼顾，水有船来步马来。小泊稽庄月正弦，庄官惊问是何船。今朝哨马湾头出，正在青山大路边。"}