{"id":"879540","title":"上王通守传易数","dynasty":"宋","author":"刘学箕","text":"大哉皇羲古神圣，八卦始画天地辟。乾效于天坤法地，六子运用眇难测。天理人文一宣朗，万化昭然从此出。发明荐更三圣手，动静机缄皎如日。自从战国周纲颓，是道亦几乎暂息。汉儒众说徒专门，后世可闻无几及。传流吾宋盛文物，学老儒宗相继述。濂溪伊洛绍韦编，数至邵公精算策。祗今南渡九十年，统会宗元孰探赜。恭惟先生蕴其秘，口不宣言藏以臆。愚虽不敏敢敬请，愿执门墙洒扫役。先生学识际天人，先生手提六经笔。俯察仰观关键透，虚激寸心参太极。不鄙愚昧谓之进，启迪狂迷窥奥阈。他年衣钵得亲传，誓言力造神明德。"}