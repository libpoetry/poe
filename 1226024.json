{"id":"1226024","title":"五云山写望","dynasty":"元","author":"马臻","text":"少乏超绝姿，瘦鹤存野格。乾坤心自放，颇觉尘土窄。安得千金橐，使我穷地脉。征途多荆榛，此志宁复得。今晨跻山颠，纳纳瞰广陌。正东临大江，彷佛海外国。孤帆扬长风，静入秋气白。层峦引列嶂，下有云雾隔。不知谁家楼？突兀立远色。禹穴指顾外，历历禾黍黑。簸荡千古愁，人世一过客。高歌据苔石，坐见日车仄。目极穷冥搜，一雁长空没。"}