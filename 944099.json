{"id":"944099","title":"检旱宿香云","dynasty":"宋","author":"陈造","text":"香云之山瞰平楚，松篁路穷得僧宇。明窗深室皆严靓，白菊红蕖相媚妩。它日欲来坐忙迫，此行忽忽宁得所。蒲团憩定饭秋蔬，衣袂黄尘尚如许。山僧共话岂须禅，但爱茶瓯如泼乳。投床有梦不能记，忽听风林如过雨。鸡声不贷拥被温，又控罢骖陵险阻。出门便觉仙凡隔，犹闻窣堵风铃语。今年旱暵遂无年，枵腹吁天连保伍。颇能念我困驰驱，两两致词相劳苦。但使秋租毋病汝，吾自卑官惯尘土。"}