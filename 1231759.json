{"id":"1231759","title":"五月廿八日重过翠涛轩清坐终日薄暮而归赋此盖书所见也翠涛为竹而得名余不能无辞矣","dynasty":"元","author":"吕诚","text":"幽人爱竹不吃笋，养得修篁个个长。五月六月雨不落，千枝万枝风自凉。苍雪逼人时展簟，翠涛惊梦午移床。涓涓清润乌皮几，楚楚高搀薜荔墙。密影扫阶敷琐碎，馀音拂水度笙簧。孙枝迸地浑疑占，老节凌云色更苍。三径旋开真得计，七贤避世故佯狂。因怀梅友称三绝，却笑荷花似六郎。白鹤归时云动荡，青鸾啸处夜微茫。对之可使食无肉，衰矣空惭鬓有霜。隐几无心开卷帙，捲帘随意炷炉香。日中见斗瞻霄汉，月下吹箫引凤凰。物外襟怀差可共，閒中滋味淡相忘。不寻酒伴鸡豚社，误落诗名锦绣坊。时复开樽排匼匝，每怜学子走?蹡。兴来坐久无聊赖，老去频过也不妨。他日成材惟汗简，于今触目尽琳琅。振衣散策归来后，江路迢迢又夕阳。"}