{"id":"727529","title":"酬青然兄","dynasty":"清","author":"吴敬梓","text":"鸣鸠飞戾天，诗人独长叹。明发念先人，不寐涕汍澜。况当明圣代，敢忘振羽翰。兄昔膺荐牍，驱车赴长安。待诏三殿下，簪笔五云端。月领少府钱，朝赐大官餐。卿士交口言，屈宋堪衙官。如何不上第，蕉萃归江干。酌酒呼弟语，却聘尔良难。淮南旧业荒，江左春色阑。酒人复延访，词客且盘桓。歌场酌大斗，狂呼颜渥丹。忽焉独书空，中心信鲜欢。行道会有时，岂能终涧槃。兄其崇明德，无为摧肺肝。"}