{"id":"832744","title":"汉宫春 真茹张氏园杜鹃盛开，后期而往，零落殆尽，歌和榆生","dynasty":"清末民国初","author":"朱祖谋","text":"凄月三更，有思归残魄，啼噣能红。伤春几多泪点，吹渲阑东。绡巾揾湿，试潮妆、微发琼钟。新敕赐，一窠瑞锦，昭阳临镜犹慵。携榼却悭才思，惹津桥沈恨，撩乱花茸。芳华惯禁閒地，不怨东风。鹤林梦短，委孤根、竹裂山空。三嗅拾、馨香细泣，何时添谱珍丛。"}