{"id":"182773","title":"马齧麦·马齧麦，仆饮冰","dynasty":"宋代","author":"孔武仲","text":"马齧麦，仆饮冰，北风轩轩摇丘林，霖霪十日吁可惊。南山喜见朝日升，寻阳北岸霜泥薄，穷腊独为千里行。五里聊一止，十里复一息。杨柳弄轻黄，已作春颜色。川原入眼虽似快，时节去家还可惜。齧麦不须饱，饮冰勿畏寒。起鞭移担复五里，帝乡即在须臾间。悠哉役夫勉桓桓，征途几何莫永叹，亦莫悲歌行路难。"}