{"id":"130866","title":"真珠帘·闲居是念随云散","dynasty":"宋代","author":"陈著","text":"闲居是念随云散。琴帘底、却自平生心满。百二十年期，笑道今才半。一味齑盐清得瘦，婉娩似、梅花香晚。相伴。老霜松宁耐，溪山寒惯。探借十日前春，小杯盘、也做寿筵模范。绕膝舞斑衣，有酒从他劝。但任真来浑是处，梦不到、笙歌瑶燕。双健。任旁人播尽，风流眉案。"}