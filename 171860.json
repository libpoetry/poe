{"id":"171860","title":"万年歌·凤历开新","dynasty":"宋代","author":"赵以夫","text":"凤历开新，正微和乍转，丽景初晓。五荚蓂舒，光映玉阶瑶草。在在东风语笑。庆此日、虹流电绕。鲸波静，翠涌鳌山，嵩呼声动云表。绛节霓旌缥缈。望珠星灿烂，紫微深窈。琬液香浮，露湿蟠桃犹小。叠叠仙韶九奏，知春到、人间多少。蓬莱外，若木扶疏，万年枝上长好。"}