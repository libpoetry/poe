{"id":"721383","title":"赠马侯乾庵二首","dynasty":"明末清初","author":"陈恭尹","text":"翩翮词赋擅风流，早岁朝天已拜侯。自请长缨来北阙，独提精骑赴南州。旗常事业千秋定，闽越烽烟一战收。三十登坛君更少，路人争识旧弓裘。海接遥天万里清，十年旌旆是长城。东南地遍甘棠树，父子名高细柳营。马上龙腾论剑罢，酒间谈笑报诗成。草茅愿见非今日，邂逅良宵倍称情。"}