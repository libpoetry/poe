{"id":"3290","title":"赠别高三十五","dynasty":"唐代","author":"李颀","text":"五十无产业，心轻百万资。屠酤亦与群，不问君是谁。饮酒或垂钓，狂歌兼咏诗。焉知汉高士，莫识越鸱夷。寄迹栖霞山，蓬头睢水湄。忽然辟命下，众谓趋丹墀。沐浴着赐衣，西来马行迟。能令相府重，且有函关期。黾勉从寸禄，旧游梁宋时。皤皤邑中叟，相候鬓如丝。官舍柳林静，河梁杏叶滋。摘芳云景晏，把手秋蝉悲。小县情未惬，折腰君莫辞。吾观主人意，不久召京师。"}