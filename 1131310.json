{"id":"1131310","title":"又次郑性之悬尉韵","dynasty":"宋","author":"楼钥","text":"槁项疲农病夏畦，喜闻烟雨四天垂。旋寻粳稻供糜粥，惊见新香玉满匙。闵雨才宽又畏风，从朝愁到夕阳舂。谁教官到二千石，不学当年邴曼容。几番好雨应先占，欣见阶庭绿草纤。秋后阴晴犹未定，更看新月卧磨镰。爰居集鲁要先知，飞雪侵春久已疑。惭愧风师幸安静，敢将虎口斗龙痴。"}