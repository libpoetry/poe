{"id":"622515","title":"将至崇德风雷交作大雨如注","dynasty":"明","author":"郭之奇","text":"殷其雷，在南山侧，熌烁崩腾来自北。须臾野隘平川迷，片片敲蓬何孔亟。奔流走岸跃鱼龙，澎湃吞舟欲断纆。舟子招招奈若何，鲛人泣夜疑昏黑。声聚鬼神若有闻，势落高深未许息。孤舟有客正徘徊，闭窗独坐敛颜色。飞光拂眼悟空华，万点披襟去烦臆。云风不变岂称奇，天地争回畴堪测。我有文心寄橐籥，溟涬未穿那可匿。愿假扶摇上碧霄，且倩滂沱濡砚墨。"}