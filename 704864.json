{"id":"704864","title":"远游曲十首赠郑继之","dynasty":"明","author":"薛蕙","text":"乌石山中生紫芝，少谷先生归去时。赠君试作远游曲，较似仙人碧落辞。阙下屡移称病书，知尔不复少踌躇。海上但留双玉舄，山中谁见五云车。五岳之山君遍过，名山不比浙江多。赤城直上仙人阙，天姥斜连织女河。赤城宛转石为梁，云里振衣千仞冈。闻道台州老太守，为君先已筑丹房。太白山人高士流，十年不出卧沧洲。尔去相逢托相讯，南来傥许共扁舟。越中会稽天下无，金庭玉室是仙都。即向山阴觅芝草，还从禹穴探灵符。丹山赤水足华滋，雁荡龙湫更自奇。招隐顿怜君去早，移文应笑我来迟。镜湖绿水画难成，五月南风菡萏生。越女舟中歌白苧，道人醉卧酒船行。海门东去片帆归，却傍三山开钓矶。人间物色那能见，空向青天望少微。天地今经几劫灰，区区人世只堪哀。莫漫著书抛岁月，径须餐玉访蓬莱。"}