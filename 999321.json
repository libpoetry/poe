{"id":"999321","title":"显谟左司周公元吉将漕湖北一时名流赋诗饯行予与左司同出于詹事周公之门为同门同居班列二年为同朝同考类试于贡闱为同寮三者既同契好弥笃于其行也作长句以送之","dynasty":"宋","author":"喻良能","text":"微云疏雨凉新秋，皇皇玉节掺不留。夫君不惮原隰险，圣主坐宽宵旰忧。巴音聊复祖行色，楚水恨不尾仙舟。籍籍预传新漕挽，汗青未数富民侯。"}