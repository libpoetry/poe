{"id":"104290","title":"梦後得宋中道书","dynasty":"宋代","author":"梅尧臣","text":"宵梦宋子语，昼得宋子书。书意与梦语，曾不异往初。昔我遭家难，逢子亦在庐。我南君大梁，千里非隔疏。念处天地中，天地犹一车。日月为两毂，星辰随徐徐。昼夜转不已，载之将焉如。冉冉趋死乡，万古曾无余。其间乃有梦，觉实梦何虚。何虚亦何实，及尽皆同墟。身世既若此，合离休叹诸。"}