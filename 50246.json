{"id":"50246","title":"双燕曲","dynasty":"明代","author":"杨慎","text":"有鸟名飞燕，雄雌自相将。饮君玉池水，巢君文杏梁。美人当轩坐，恐涴罗衣裳。请君驱除之，君怜不忍伤。雏生八九子，娇爱比凤凰。鸣声何啾啾，闻我庭东厢。习飞还不远，堕坠双扉旁。主人戒庐儿，毛羽无摧戕。不啄五株桃，不啑五亩粱。秋风从西起，翩翩向南翔。昔为黄口儿，今为乌衣郎。辞巢谢主人，华屋恩难忘。愿主寿千岁，岁岁巢君堂。"}