{"id":"690698","title":"题韩伯声涉趣园八景 遐瞩楼","dynasty":"明","author":"张萱","text":"棋罢吟残拄颊，天开日朗凭栏。赢得一双白眼，饱看万里青山。四壁幽栖似斗，六时暝坐如僧。不管酒徒作闹，从它诗债相仍。礼佛非因乞法，翻经何用持斋。紧看三年水牯，止消一只草鞋。快心幸饶晚景，多情惟有斜阳。疏帘放入西照，老树倒影东墙。年来粗了曲糵，兴到却厌呶号。竹下闭门抱瓮，花前对妇持螯。柴桑昔有渊明，罗浮今有伯声。千古共抱一石，两人同种三生。林寂鸟声频唤，帘閒花影密移。懒处惟堪习静，静里自觉忘机。瑟瑟如迸珠玉，冽冽不浸苞稂。入口疑尝石髓，沁脾尝带花香。"}