{"id":"1204738","title":"木兰花慢 和陈彦章暮春即事韵","dynasty":"元","author":"许有壬","text":"问东君何意，来几日，便言归。怅衰病襟怀，暄妍景物，正欲相依。狂风不知人苦，遣万红千紫一时飞。却见杨花才思，闲来萦绊晴晖。可人应试纻罗衣。底事雁书稀。望故里关河，云林杳霭，烟水霏微。多情已无聊赖，更扁舟孤负鳜鱼肥。想见洹溪松竹，绿阴笼满苔矶。"}