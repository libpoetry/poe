{"id":"935336","title":"冬夜闻雁有感","dynasty":"宋","author":"陆游","text":"从军昔戍南山边，传烽直照东骆谷。军中罢战壮士闲，细草平郊恣驰逐。洮州骏马金络头，梁州毬场日打毬。玉杯传酒和鹿血，女真降虏弹箜篌。大呼拔帜思野战，杀气当年赤浮面。南游蜀道已低摧，犹据胡床飞百箭。岂知蹭蹬还江边，病臂不复能开弦。夜闻雁声起太息，来时应过桑乾碛。"}