{"id":"769897","title":"绮罗香•春尽日有寄","dynasty":"清","author":"彭孙遹","text":"翠远如空，黛浓欲滴，帘捲青山无数。旧事难寻，春色总归尘土。扑蝶会、如梦光阴，砑花笺、相思图谱。怪东风、不为吹愁，凝眸又见碧云暮。年来沦落已惯，任一身长是，飘零吴楚。红泪缄题，恨字分明寄与。想南楼、柳絮飞时，是玉人、夜来凭处。应望断、远水归帆，濛濛江上雨。"}