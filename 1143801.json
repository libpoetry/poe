{"id":"1143801","title":"丞相大观文马公先生挽词三首","dynasty":"宋末元初","author":"方回","text":"四载咸淳相，艰哉去国情。极知几事密，或遂好谋成。董卓徵荀爽，陈桓免晏婴。为公翻左汉，尚觉寸丹明。病笃辞台席，明年遂失襄。少容公展布，岂遽国危亡。此老为微子，吾君类偃王。欺孤木绵鬼，寸斩亦何伤。天地干戈阻，门生合会丧。谓传和相钵，有腼陆公庄。衰钝辜陶冶，危疑去庙廊。空怀精卫意，无奈海茫茫。"}