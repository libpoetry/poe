{"id":"565722","title":"往冬母氏奄弃大司马原明湛公釐守南都遣书吊慰感激成篇一首","dynasty":"明","author":"黄省曾","text":"何平白首慕，张景在孺惇。母子本天爱，哀毁何足论。自从往冬来，抱疚闭文园。绿酒不能御，强勉进麋餐。肤末向柴稿，仅尔载营魂。谁能问穷巷，风木自晨昏。司马青云上，千里使相存。洒涕扣灵席，诏我泉下萱。华灯炳清幕，旨醴上虚尊。"}