{"id":"833867","title":"绣鸾凤花犯 湓浦江上得水仙一本，姬人限以周公瑾韵赋之","dynasty":"清末民国初","author":"易顺鼎","text":"似当年，退红更见，犹余洗妆泪。水窗幽意。看小影如魂，明月能记。冰弦听到无生际。葱尖飞恨起。来伴渡江桃叶，矮篷春雪底。浔阳苦竹漫为家，孤芳品，合配灵均湘芷。仙不去，却恋人间何味。天涯且漫悲沦落，肯今夜、焚香同鄂被。须替尔，横安一位，岁寒三友里。"}