{"id":"685325","title":"秉之作且适园有诗和之","dynasty":"明","author":"王鏊","text":"万顷烟波苍玉峙，画船摇曳夜仍宜。白公游处吾今住，惜也坡翁不到斯。新筑茆堂扁远喧，席门犹得枉高轩。谁知君实匡时策，尽在东都五亩园。回洲枉渚间沙汀，正见东山一带青。郁郁松楸长在目，好于此地著幽亭。雨前山寺移新竹，雨后新稍透屋长。却忆燕南两丛筱，便名医俗可能当。越鸟巢林爱向南，霜馀况有洞庭柑。求田问舍君休笑，名利从来颇不贪。西舍东邻送橘栽，小园五亩手新开。昔人独乐吾同乐，兄弟招要日往回。新柳疏篁绕我庐，门前清浸映芙蕖。人间万虑俱消尽，不尽除非是读书。麦垄瓜畦桑枣墟，晚菘早韭剪春馀。人言市远无兼味，城里时新恐不如。村鼓鼕鼕唤买鱼，柈餐虽有惜难储。何当也凿方塘样，取办宾筵不愿馀。曾闻范老堂前柏，千载吴中泽尚存。我种庭槐高百尺，三公当必付诸孙。"}