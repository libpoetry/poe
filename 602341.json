{"id":"602341","title":"道场山纪游","dynasty":"明","author":"陈履","text":"吴兴古名郡，郭外青山绕。羁客幽思生，日夕喜瞻眺。欣逢二仙令，兴逐云霞表。佳辰戒方舟，路入溪桥小。弭楫升篮舆，飞盖出林杪。迢迢到上方，下视尘界杳。伏虎是何年，禅关閟灵耀。高阁俯层峦，把酒当夕照。彷佛闻鸾声，谁作孙登啸。长歌度翠微，里曲惭郢调。返棹明月中，一色天水皦。归来意未消，焚香待清晓。"}