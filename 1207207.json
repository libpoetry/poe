{"id":"1207207","title":"苏武慢","dynasty":"元","author":"虞集","text":"皓月清霜，钓舟如叶，闲渡小溪澄碧。银汉无声，玉虹横野，斗柄正垂天北。半幅乌纱，数根华发，一緉野凫飞舄。问回仙、城南老树，能见几何今昔。西华顶、十丈高花，九天秋露，结就翠房瑶实。脱屣非难，凌空何远，三咽雪融冰液。辟谷神方，餐霞真诀，一去更无消息。笑人间、长住虚空，谁似一轮红日。"}