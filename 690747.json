{"id":"690747","title":"立秋同诸子限韵，分得「盐咸」二字","dynasty":"明","author":"张煌言","text":"客拟巢居为避炎，晓来秋气忽窥帘：山因寥寂容偏肃，水到澄清意自廉。荷盖初低看坠粉，蒪丝乍忆下晶盐。沧江物色撩人甚，刷羽丹霄莫久淹！肺病朝来谢酒监，迎秋偏爱试单衫；楼中岂独愁王粲，林下何曾醉阮咸！清露微微沾薜荔，凉风澹澹拂松杉。故乡消息浑无据，满望鸿来寄一函！"}