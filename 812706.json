{"id":"812706","title":"依韵酬高大伯敦兼简许六仙屏","dynasty":"清","author":"吴坤修","text":"百战惨何极，藐躬当劫余。苍黄事戎马，寂寞置琴书。泪为群黎洒，家无担石储。自知狂足哂，举世可容予。风义真高古，逢君笑口开。俗尘随地是，清气扑人来。白社同携酒，黄金更筑台。斯文仗维系，珍重出群才。吾爱许夫子，传家守一经。虚心师绿竹，健翮振苍冥。车笠盟如水，干戈鬓欲星。故乡尚烽火，何忍向南溟。"}