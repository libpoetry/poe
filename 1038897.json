{"id":"1038897","title":"游山","dynasty":"宋","author":"苏舜钦","text":"上春游南峰，出自阊扉西。崎岖缘田塍，时又涉狭溪。午初至峰下，先读烂古碑。僧庐颇新鲜，丹青见朝曦。云昔支公居，石迹有马蹄。踰岭到天平，上观石屋危。苍壁泻白泉，对之已忘疲。西岩列窗户，玲珑漏斜晖。嵌然似饾饤，人力安可施。朝餐下木渎，市物俗所宜。琴台昔尝游，回首忆旧题。南向又渡岭，盘屈麋鹿蹊。摺身趋宝华，未到闻法鼙。松间见广路，平如隐金锤。寺压两山脚，三面张屏帏。夜阑宿虚堂，清甚无梦思。西南登尧峰，俗云尧所基。洪川不能没，上有万众栖。中道舍篮舆，从者亦汗衣。关陆巧步趋，健马莫可追。自伤干躯大，两股酸不随。岩雨洒磴滑，惟赖枯筇支。四顾物象殊，虽困强自持。竹木互支撑，小阁架险梯。凌晨过横山，蹴蹋云霞低。身如插翅翼，下见鸿鹄卑。却视众壑林，密若荠麦齐。童童或行列，春发绿翠姿。一方绀碧瓦，楼殿贴地飞。右顾万顷湖，东与天相迷。日炙白烟开，风驱银山移。旁过折腰塔，铁轮尽颠堕。近为震霆拔，火烈瓦甓糜。未知天之意，摧此将何为。迤逦瞰荐福，爱此路侧池。清无一点尘，虾鱼潜琉璃。宝积仰修竹，整如翠羽旗。棱伽屋老朽，旧闻传者非。北渡千丈桥，柱袅阑倾敧。揽衣俯而趋，愁为溪风吹。遇胜辄自留，仰啸巾屡遗。永言喜谑浪，把酒先嘻嘻。子履阅奇怪，瞪视惟嗟咨。及还城中居，城人殊未知。自疑身被留，暂此梦寐归。纷然著鄙事，奔走争自私。向者却是梦，反复又自疑。神明日夜往，内顾行者尸。何由摆尘坌，荣辱两莫期。清泉与白云，终老得自怡。"}