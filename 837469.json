{"id":"837469","title":"西平乐·门人杨铁夫客四明图书馆，以桐阴勘书图属题。余有旧游之感，为赋此解，用屯田韵","dynasty":"清末民国初","author":"夏孙桐","text":"岁晚江关倦客，橐笔多幽绪。天许精庐暂寄，宵烛清光映月，晨砚凉痕对雨。秋心暗证，惟有闲庭老树。抱琴伫。图画里，堪共语。范氏书楼剩帙，贺老祠堂断碣，远梦犹来去。溯往迹、稀逢旧侣。棠凋芾荫，鹤归寒郭，难忘了，烂柯处。忽忽沧桑数度。与谁探取消息，山中杜宇。"}