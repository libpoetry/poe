{"id":"626745","title":"金鸡岭","dynasty":"明","author":"岑徵","text":"黎婺祖龙何崒嵂，层崖叠嶂分支出。迢递南来至定阳，突起鸡峰对文笔。金鸡何年始见形，从此奇山遂得名。神物式凭佳气聚，光辉直与文峰并。木形金芥知何似，翱翔永作青山主。羽仪不数于陆鸿，文明岂羡山梁雉。君不见陈仓较猎用三驱，得雄者王霸者雌。更闻神爵谨斋祀，持节蚕丛劳醮致。何如奇岭胤祯祥，德辉下览如鸾凰。玉立云头何矫矫，华国文章曾应兆。伫闻延颈向扶桑，咿喔三声天下晓。"}