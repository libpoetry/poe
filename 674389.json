{"id":"674389","title":"刘尚宝克柔邀同其父友桂翁游牛首献花岩次白楼韵","dynasty":"明","author":"鲁铎","text":"牛首花岩景如许，有美符卿遥作主。星言速客更舆亲，天为清尘夜来雨。溪毛野蓛纷采掇，脆碧柔青积箱筥。若翁与客兴俱豪，攀壁缘崖色无沮。伐木鸣莺历杳深，问梓寻桥看仰俯。林幽花鸟不辨名，壑转烟霞各为所。题名塔顶恣危升，窥灯佛洞聊凝伫。奇观书叶诗屡成，小憩班荆杯辄举。离离天际见帆来，忽忽空中听人语。要知会合不寻常，试指乡山列寰宇。坐来卿月在尊罍，更吸清晖照肝腑。"}