{"id":"1125061","title":"别关景晖二首","dynasty":"宋","author":"晁补之","text":"邺王台上几追陪，台上鸦鸣古甓摧。每对灯前青玉笛，不辞花下白银杯。九重幽梦骊驹近，百卉佳时鷤䳏催。更约欢呼须继日，从教河汉卷星回。笔陈云横未易陪，雁门端见压城摧。栎中麋出君抟饭，地上蛇成我夺杯。好在田园心事懒，罢休簪组鬓毛催。稽山为有知章否，欲泛扁舟定却回。"}