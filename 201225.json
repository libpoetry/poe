{"id":"201225","title":"念奴娇·江天雨霁","dynasty":"宋代","author":"张元干","text":"江天雨霁，正露荷擎翠，风槐摇绿。试问秦楼今夜里，愁到阑干几曲。笑拈黄花，重题红叶，无奈归期促。暮云千里，桂花初绽寒玉。有谁伴我凄凉，除非分付与，杯中醽醁。水本无情山又远，回首烟波云木。梦绕西园，魂飞南浦，自古情难足。旧游何处，落霞空映孤鹜。"}