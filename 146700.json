{"id":"146700","title":"长庚绍兴十九年七月十九日","dynasty":"明代","author":"李长庚","text":"阳华近七里，不到余十年。乃知声名锁，能障山水缘。今日与邻曲，胜游追斜川。瘦藤穿荦确，一叶弄潺湲。岩扃隐翠竹，梵宇净青莲。一笑蹑飞虹，毛骨清欲仙。婆娑宝璎珞，放浪玉壶天。曲肱卧盘石，涤耳听流泉。片云飞雨来，更觉秋凛然。酒尽与归去，千林昏暝烟。"}