{"id":"976309","title":"摸鱼儿 紫云山房拟赋莼","dynasty":"宋","author":"唐珏","text":"渐沧浪、冻痕消尽。琼丝初漾明镜。鲛人夜剪龙髯滑，织就水晶帘冷。凫叶净。最好似、嫩荷半卷浮倩影。玉流翠凝。早枯豉融香，红盐和雪，醉齿嚼清莹。功名梦，曾被秋风唤醒。故人应动高兴。悠然世味浑如水，千里旧怀谁省。空对景。奈回首、姑苏台畔愁波暝。烟寒夜静。但只有芳洲，苹花共老，何日泛归艇。"}