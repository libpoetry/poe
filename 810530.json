{"id":"810530","title":"声声慢    送别","dynasty":"清","author":"丁澎","text":"别离情味，从前轻掷，今日且待如何。好教垂杨，一枝挽住鸣珂。可怜幔亭，别酒价真珠，不换颜酡。凝眸处、便几年秋草，两地烟波。好把相思打叠，这柔肠似缕，何计消磨。马首霜浓路滑，偏我愁他。如今鱼沉雁杳，蓦地常自在心窝。凄凉也、便怎生忘了人呵。梧梢挂月，绣户生寒，西风又添愁戚。病与秋深，一缕恹恹气息。檐前琮琤碎玉，更空阶、虫声暗急。撇得我，恁憔悴、自已镜中难识。梦里分明欢笑，香肩凭、颠倒鬓钗偷摘。忽被风惊，倩影和灯吹黑。又是打窗微雨，向芭蕉叶上频滴。欹着枕，把泪儿、揾住怎得。"}