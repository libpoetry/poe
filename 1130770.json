{"id":"1130770","title":"方斋子潜留瀹茗","dynasty":"宋","author":"韩淲","text":"东吴南楚江湖外，城郭方斋尚得朋。意象古人无索寞，谭锋尔汝有凭陵。花开薝卜疑非俗，林拥旃檀祗欠僧。梅雨未收吾欲醉，山桥归路发鬅鬙。蕙亩分青长复低，菊梅连绿密仍稀。墙阴未午风声急，窗外从朝雨力微。坐待酒杯来肃肃，案翻书册净晖晖。几年来往徒多感，今是那知较昨非。"}