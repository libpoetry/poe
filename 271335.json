{"id":"271335","title":"眉妩·河东君妆镜，偕曹君直作","dynasty":"现代","author":"吴梅","text":"叹秦淮秋老，杜曲门荒，金粉半尘土。定有惊鸿态，妆成后，熏香初试纤步。翠鸾漫舞，剩黛痕磨尽今古。更凄感，一样临池里，当如是观否。枯树，兰成心苦。早涧东人远，巾帽非故。零落沧桑影，铜仙泪，知他饱经风露。岁华细数，对半规重想眉妩。怕蕉萃菱花，还不许，绛云驻。"}