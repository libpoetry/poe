{"id":"695606","title":"己酉夏观察金公有祝釐之行余卧病弗获祖之江干每枕上有怀辄得诗一二句积之缀成四首用当骊歌","dynasty":"明","author":"林熙春","text":"使君纡略盛谭兵，风雨皇华剑气鸣。南纪山河甘露湛，中兴日月寿星明。千秋凤阙县金鉴，三祝鹓班侍玉衡。青鸟早传佳信到，争云宝箓注长生。春来强半闭岩阿，此日能忘发啸歌。将母尊前分玉露，趍君阙下动金珂。云龙九五腾玄极，海鹤三千度绛河。前席祝釐应有问，愿陈民瘼近如何。遭逢绣斧祝乘舆，多病难遮使者车。岭月便随双雀舫，宫云长护九龙居。南天霞灿冈陵巩，北极秋高气色舒。仙掌遥知茎露满，可无杯沥及相如。"}