{"id":"815518","title":"螺墩偕同人宴集","dynasty":"清","author":"徐盛持","text":"重向螺墩载酒过，桃花人面复如何。琵琶声咽潇潇雨，环佩魂消瑟瑟波。天亦有情容客到，人能无恨得春多。逢场作戏寻常事，肯为簪缨易薜萝。几度看花泛画船，三村毕竟负花缘。旧时桃李犹能笑，此会裙钗亦是仙。山色微开新雨后，波光缓趁晚风前。城楼鼓角声声彻，回首江城起暮烟。"}