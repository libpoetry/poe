{"id":"128488","title":"刘生·刘生世关辅","dynasty":"宋代","author":"曹勋","text":"刘生世关辅，游侠周五陵。天下俊倜傥，持夸矜刘生。落魄游其间，豪族相依承。斗鸡横大道，走马入重城。醉卧金张馆，高谈卫霍营。报仇先剧孟，排难鄙侯嬴。逸气凌秋鹗，清才莹玉绳。灯前看宝剑，雪里按苍鹰。校猎黄山苑，追兵青海滨。华夷知姓字，燕赵冠婚姻。耻作诸侯客，宁为奔走臣。匈奴方入觐，雄略未能申。且醉胡姬酒，将军讵敢嗔。"}