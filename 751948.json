{"id":"751948","title":"杂诗 其五","dynasty":"清","author":"郭曾炘","text":"分利日以众，生利口以微。往在承平日，已有人满疑。客从故乡来，欲语先涕洟。小民勤四体，未赡八口饥。兵火所摧残，敲剥及膏脂。重以灾疫继，道路皆积尸。回视显宦辈，累累拥金赀。富者力兼并，贫者无立锥。物穷有必反，勿谓彼蚩蚩。吾亦游食徒，内愧当语谁。一饭无兼味，一缊无余衣。且办一身瘠，敢问天下肥。"}