{"id":"1113821","title":"予得罪南迁朝廷枢密院准备差遣张君送伴凡八十日予嘉其勤于其行也作诗送之","dynasty":"宋","author":"李光","text":"日日孤村对落晖，瘴烟深处忍分离。追攀重见蔡明远，赎罪难逢郭子仪。南渡可忧鸢共堕，北辕应喜雁相随。马蹄惯踏关山路，他日重来更送谁。瘦筇羸马一貂裘，江浙湖湘得纵游。万里远劳君伴送，隔年应笑我淹留。默祈衡岳云开岭，夜入浯溪月满舟。北阙旧交如问讯，为言白尽老人头。"}