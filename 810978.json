{"id":"810978","title":"腊日遣兴二首","dynasty":"清","author":"王季珠","text":"疏疏落落续成篇，纪事言情就眼前。彭泽未尝求甚解，东坡善用想当然。老红元米充滋补，淡白盐花当小鲜。端为拘挛绳尺久，五旬而外酒为年。朔风打不破书巢，一卷南华呵冻钞。雪里菜为时下品，雨前茶是淡中交。呼儿立行谈儒派，老我诸生被俗嘲。满口齿牙摇落半，镶金求补后天牢。"}