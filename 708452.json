{"id":"708452","title":"贺新郎  其一 和其年","dynasty":"明末清初","author":"龚鼎孳","text":"玉笛西风发。送宾鸿、一城砧杵，千门宫阙。秋满桑乾沙岸曲，曲曲芦花飞雪。又报到、今番圆月。羁宦薄游俱失意，诧长楸、衣马多如发。空刺促，贝刀末。小山丛桂难攀折。眼中过、纷纷项领，汝曹何物。只有穷交堪对酒，况是江东人杰。任夜夜、兰缸明灭。作达狂歌吾事足，问人生、几斗荆高血。行乐耳，苦无益。"}