{"id":"686627","title":"次蒲汀二首","dynasty":"明","author":"边贡","text":"春朝飞雪舞风回，谷日中宵起迅雷。腊后不教滕六出，蛰前那遣阿香来。深江满浸遗蝗种，厚地潜惊律管灰。借问化机谁转斡，只应天府近三台。石城虎踞九关开，钟阜龙盘亦壮哉。地保金汤分表里，气通云汉切昭回。镐京本是文王土，太乙休誇武帝台。头白词臣窃供奉，两京清秩去还来。"}