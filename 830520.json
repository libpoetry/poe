{"id":"830520","title":"游丫山","dynasty":"清末民国初","author":"俞明震","text":"云拥丫山尖，双髻不容把。影落烟镜中，晴光助妍奼。入山恐不深，此景讵忍舍。空濛无远近，色相天所假。石骨敛春容，怒立拒奔马。披霜万叶黄，背日一峰赭。入寺不知门，雾湿钟磬哑。梯树引泉根，泠泠堕檐瓦。蹑足出丛薄，豁然露平野。残阳淡淡收，飞鸟悠悠下。中有万古情，含悲不能写。束身入世程，此意待来者。"}