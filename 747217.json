{"id":"747217","title":"海陵四至堂坐月寄怀宾谷节谷节使师扬州","dynasty":"清","author":"陈裴之","text":"四并堂中别公去，四至堂中傍公住。也知公未到斯堂，光辉照遍淮南树。淮南遗泽海陵长，绍圣名齐有美堂。康乐达人绵祖德，士安惠政满江乡。绣衣借寇从来有，六州霖雨争骧首。夹道焚香送使车，问公还忆棠阴否。宣慰欣传简郑韩，簪缨休作尚衣看。堂帘一德承恩易，节钺重来异数难。圣心独眷江南重，盐梅好作和羹用。早识元龄公辅才，待偿昭达台垣梦。蜀冈公燕狎烟霞，别馆题襟护碧纱。翠饮玉炉三涧雪，红簪金带四围花。致亲许我听官鼓，绛随才愧兼文武。八表间停南浦云，一鞭催踏东华土。甓社珠光照海东，屋梁颜色正思公。江山夜共冰轮影，丝竹秋生绛帐风。蕙{木边}仿佛看题字，匆匆廿七年前事。当时童子问何知，此日勉为清白吏。月阙微名阚泽惭，祝公开府又东南。魏公昼锦堂成后，六至还应续美谈。"}