{"id":"1236931","title":"滦阳十咏","dynasty":"元","author":"胡助","text":"帝业龙兴复古初，穹隆帐幄倚空虚。年年清暑大安阁，巡幸山川太史书。绿兰青草玉花骢，驯鹿眠游殿阁东。西梵祝釐环地坐，曈昽日色綵旗风。西清学士草黄麻，阁老承恩扈翠华。昨夜司天台上望，文奎光燄照龙沙。小西门外草漫漫，白露垂珠午未乾。沙漠峥嵘车马道，半空秋影铁幡竿。板屋松烟染素衣，天街暑雨没青泥。夜来沙碛秋风起，鸣镝云间白雁低。御天门前开诏书，驿马如飞到大都。九州四海服训诰，万年天子固皇图。斗北高寒无点暑，举头止见七星文。玉堂近与琳宫接，清夜步虚声尽闻。朝来雨过黑山云，百眼泉生水草新。长夏蚊蝇俱扫迹，蒲萄马湩醉南人。万骑櫜鞬列旆旌，凋庐严肃驾将兴。帐前月色如霜白，晓汲滦河窟里冰。玉堂视草屋三间，尽日鳌峰相对閒。身遇太平铃索静，题名篆毕又南还。"}