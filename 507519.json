{"id":"507519","title":"题夏良医复真卷","dynasty":"明","author":"李昌祺","text":"复真先生泯世缘，耳聪目烱发鬓玄。熙恬淡泊得所养，元气不耗精神全。梁园曩岁始识面，问荅喜听吴音圆。医师谁最擅高手，只数夏氏尤攻专。初疑傲兀态蕳抗，渐久渐觉逾恭虔。夸毗纵恣逐物欲，妄认赝伪戕其天。黏花缀叶厌靡丽，独尚质素操益坚。我惭老至百念冷，但愿古道今重还。浇漓尽除淳朴返，巧诈悉屏轻浮悛。先生谓与已意合，屡接谈论陪周旋。去秋遘疾势颇怠，喘息廑续加沉绵。危如泛海驾钜浪，孰能力挽风中船。先生制药亲为煮，服未终剂病已蠲。体胖心广真性复，坐卧自在行轻便。观形察色夺造化，亶有起死回生权。梏之则夭保则寿，具载文记非虚传。由兹致谨敢暂忽，夙夜兢惕如临渊。方知根本在握固，解使短促翻长延。先生颔首向我语，复真此外无馀诠。仙方奇秘谅难学，金丹辟谷皆徒然。何如旷怀饮美酒，曲蘖可引松椿年。瞢腾一枕醉眠里，梦到太古羲农前。"}