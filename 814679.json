{"id":"814679","title":"铜仁江舟中杂诗六首","dynasty":"清","author":"郑珍","text":"江行无百里，江景已多更。问地难为字，经滩不计名。败床眠白鲤，疏坞出黄橙。欲识铜仁近，奇山满眼生。渐见寒流阔，居人两岸分。潭光清漏石，山影绿摇云。渔得沙头讯，炊香蛇尾闻。向来风味熟，惆怅但离群。铜舟三日惯，快若鸟轻钞。诗待滩平写，书缘境胜抛。生薪常失饪，寒菜旋充庖。道里时相问，黔荆路已交。蛟龙非获罪，风水自无猜。朝梦同炊熟，晨舟隔县开。江鸣知雨到，鸭语觉村来。半起先劳谢，閒鸥候岸隈。烂石通纤路，荒塘落堠泥。潮收沙露尾，桨过水生脐。鱼翠閒閒立，鹪青闪闪低。劳生惭对汝，方忆漆园妻。景色辰阳变，风烟梦泽通。山平趋落地，江远欲吞空。旷岸一庵白，晴砧双妇红。狂歌仍入楚，陈爪叹泥鸿。"}