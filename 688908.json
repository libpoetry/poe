{"id":"688908","title":"园居吟十二首","dynasty":"明","author":"何吾驺","text":"身后身前总杳然，青山何便是前缘。但知溪上能消酒，肯信花开又一年。树叶阴阴鸟乱啼，客携尊酒过园西。窗前莫管花开落，惹得閒情趁马蹄。山头月出是蛾眉，舷底歌声扣玉卮。一笑白云山际晚，隔溪齐和采芝辞。有客弹棋夜未归，却烧兰烛照柴扉。月光一片穿林入，半挂藤萝半在衣。日日寒潮浸石门，直乘小艇绕孤村。船头叫买渔翁酒，疏雨微风独一尊。凭空夜宿玉虚台，静夜沈沈对酒杯。正好开帘延月色，却愁烟雾簇人来。芙蓉千树碧溪头，树下佳人独倚楼。惆怅不堪花落尽，秋江一曲写新愁。静扫山门夏日长，既烹苦茗复焚香。山童不识人间事，笑倚疏桐韵绿篁。半亩新开绿水池，不栽青草惹涟漪。低头忽见青天色，无数云霞绕汉飞。柴门一入白云深，古树交加绿结阴。人语隔江听转远，岭头谁下凤鸾音。乱编芦苇小亭西，苦竹千竿夹碧溪。听尽鸟声春未暮，隔林还有杜鹃啼。落日垂杨送去航，朝朝浦口断人肠。东流不尽人间事，结得愁缘万古长。"}