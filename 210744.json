{"id":"210744","title":"永遇乐·次韵辛克清先生","dynasty":"宋代","author":"姜夔","text":"我与先生，夙期已久，人间无此。不学杨郎，南山种豆，十一徵微利。云霄直上，诸公衮衮，乃作道边苦李。五千言，老来受用，肯教造物儿戏。东冈记得，同来胥宇，岁月几时难计。柳老悲桓，松高对阮。未办为邻地。长干白下，青楼朱阁，往往梦中槐蚁。却不如、洼尊放满，老夫未醉。"}