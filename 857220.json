{"id":"857220","title":"夏日平居奉寄崔伯易兼简朱元弼 其二","dynasty":"宋","author":"王令","text":"怃怃庭下树，阴影日已敷。癯癯闭门人，簟席自卷舒。高枝就远冠，曲枝挂裳裾。还来从此息，卧视诗与书。桓桓门外客，从徒驾骊驹。不知来何闻，乃肯顾我闾。呼儿往应门，谓言出在涂。非我敢厌客，非客与我疏。以予拙语言，无以得客娱。一不当客意，恐与世患俱。不如两相忘，何能效纷如。"}