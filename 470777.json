{"id":"470777","title":"咏怀吴中先哲赠别受之孝廉七章（并序） 其二 王文恪鏊吴文定宽","dynasty":"明","author":"何允泓","text":"元良万国贞，蒙养系坊局。抗法在师儒，启心须讲读。经筵无蚤暮，况乃辍寒溽。疑丞日以亲，阉寺敢相逐。两公名行敦，兼之经术熟。孝皇六七载，慎简春宫属。尔宽与尔鏊，詹端好弹肃。是时青殿中，八党已潜伏。耆儒朝献替，小竖夜蹴鞠。前星淡靡耀，荐雷声颇促。吴也率其僚，陈言何谆笃。出讲争晷刻，入告必详复。荀攸善观则，桓荣时献牍。惜哉鹤禁规，难救豹房哭。只今宫省内，国海更沈穆。侍从若云屯，衷肠互倾覆。璇宫冷如冰，阁务一何燠。安车借驰驱，谁念折其轴。君行入木天，昔贤有遗躅。"}