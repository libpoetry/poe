{"id":"516725","title":"送项昌之耀州","dynasty":"明","author":"吴伯宗","text":"守令职师帅，承流在循良。为儒致实用，吾道增辉光。弦歌肇百里，五马方腾骧。考绩再上列，升秩专名邦。虎拜受丹符，锦绶沾天香。驱车策麒麟，阔步驰康庄。买舟载长淮，投分夙所将。西行访禹迹，情与道路长。文章论重价，政事谈龚黄。分手即千里，愿言莫相忘。华发峻层云，泾渭流泱泱。三年报佳政，侧伫登庙廊。"}