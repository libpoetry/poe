{"id":"503329","title":"闻友人尉吴门","dynasty":"明","author":"王恭","text":"泮林才子闽州彦，抱得麟经过淮甸。自从典教入王门，几度春风候玉辇。今年作县下吴门，吴门烟月倍离魂。岂知梅福为仙尉，莫学陶潜纵酒樽。吴门忆昔扁舟度，正是故人任官处。丹枫江上碧天秋，疏钟声外寒山暮。嗟予浪迹西复东，年年道上随飞蓬。献赋无因谒明主，弹冠自笑空龙钟。长洲苑外多佳致，山水闲时日应至。宦游莫比在长沙，圣主恩深汉文帝。"}