{"id":"1081060","title":"同杨遵道出京本欲作诗而吟咏久废恐取道襄阳吊古遗迹遵道有作不能多继也先以诗谢之","dynasty":"宋","author":"陈渊","text":"经年不作诗，意到无好语。强欲理短绠，颓井暗尘土。夫子贤达流，奔逸不受圉。风流梦鳣后，清德逼而祖。文章守家法，骚雅到前古。屈宋或交绥，曹刘真臭乳。而我独何人，词格本寒苦。枯肠费搜搅，况复久不吐。胡为谬见假，亦使郊继愈。无乃缘葭莩，遂与哙等伍。此行过襄阳，倒指不旬数。庞公亦安之，孟子不可睹。声名向千载，石刻馀羊杜。山川空形胜，耆旧一仰俯。终当吊遗迹，尊酒酹江浒。恐君成感慨，严韵傥见侮。作诗谢不能，亦以丐斤斧。"}