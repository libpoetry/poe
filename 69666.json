{"id":"69666","title":"铜将军·无目视有准","dynasty":"元代","author":"杨维桢","text":"铜将军，无目视有准，无耳听有神。高纱红帽铁篙子，南来开府称藩臣。兵强国富结四邻，上禀正朔天王尊。阿弟住国秉国钧，僣逼大兄称孤君。案前火势十妖嬖，后宫春艳千花嫔。水犀万弩填震泽，河丁万钟输茅津，神愁鬼愤哭万民。铜将军，天假手，疾雷一击粉碎千金身。斩妖蔓，拔祸根，烈火三日烧碧云。铁篙子，面缚西向为吴宾。"}