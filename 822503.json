{"id":"822503","title":"玉漏迟 校读梦窗词集毕，因题其后。用草窗题梦窗霜花腴词集韵","dynasty":"清末近现代初","author":"周岸登","text":"琐窗清梦少。仙城路远，古香声杳。甬曲句东，遥识庆湖襟抱。西麓裁云万叠，共花外、吟魂分绕。良自笑。签幐鬓影，未输年少。浪窥七宝楼台，助故国凄凉，感秋歌啸。噀酒餐英，重写霜花腴草。丝缕玄经绣网，轻付与、寒虫羁鸟。幽恨悄。愁吟画中灵照。"}