{"id":"1247723","title":"题罗浮日观图","dynasty":"元末明初","author":"蓝智","text":"青牛老人眼如漆，曾上罗浮观海日。三更波浪涌金轮，五色云霞曜丹室。是时海宇无纤埃，罡风不动天门开。赤乌刷羽影腾翥，六龙揽辔晃徘徊。下视人寰皆梦境，西楼未转银河影。因看草木曙光迟，始信蓬莱春昼永。归来化国望尧天，武陵庐阜清辉连。人生万事驹过隙，回首罗浮心惘然。乾坤澒洞风尘起，振衣思入空青里。漱精亦足致神仙，曝背犹堪献天子。春山茫茫多白云，大药功成弟子分。石崖夜绕龙虎气，玉佩晨朝鸾鹤群。嗟我十年茅屋下，葵藿微忱空在野。临风却忆鲁阳戈，日斜更对方壶画。"}