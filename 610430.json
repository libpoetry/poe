{"id":"610430","title":"受长洲令出都门戏作长歌","dynasty":"明","author":"邓云霄","text":"从来懒慢喜逍遥，林下闻风欲弃瓢。东海肯将龙性扰，北山谁把鹤书招？朅来京陌红尘里，奏对明光谒天子。骥尾犹随十九人，鹏溟休说三千里。一行作吏傍凫飞，此日驱车出帝畿。风木哀吟愁捧檄，尘埃世态易沾衣。平生疑是劳薪骨，簿领从今终矻矻。折腰断不受人怜，强项雄心未全歇。丈夫有甑学莱芜，独鹤随行兴不孤。物力东南今正竭，谁能鞭扑更催租。莫言下吏翻嫌俗，百里郎官高列宿。一曲琴清化茧丝，九还丹就骑鸿鹄。梦中彩笔去曾携，一片闲心物外栖。吴门烟月宜仙令，处处湖山待品题。"}