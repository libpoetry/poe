{"id":"1144225","title":"和梅遇二诗","dynasty":"宋末元初","author":"牟巘","text":"除却壶中日月长，不知何处是真常。等閒铅汞自生死，从古薰莸更臭香。粪扫袍边觅钟吕，步虚曲里换伊凉。何当月朗风清夜，唤出胎仙舞一场。行止非人所可为，疏慵何事不违时。已惊梦里鸡鸣早，翻笑人间鹤到迟。剡曲船回空此兴，洞庭飞过怕渠知。依然身世溪亭上，售用新添五首诗。"}