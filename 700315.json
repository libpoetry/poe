{"id":"700315","title":"秋雨三首","dynasty":"明","author":"顾清","text":"江头雨深泥没膝，闭门十日气欲塞。黄茅断岸景色异，正昼狐狸啸丛棘。骑牛小儿誇惯熟，疾走鸣鞭叩牛角。幽人拄颊楼上坐，欲拔青蛇抉云破。男儿不学资身策，有家不居远为客。年过三十尚尘土，屡揖庸儿愧腰膝。堂堂白日閒里过，可怜少年难再得。呜呼此道亦未丧，且复临风默惆怅。日暮北风捲地来，柴扉无人惊自开。黄沙飘扬击人面，起看天色如煤炱。此时高堂坐白首，弱妻供具正奔走。主人酌酒殷勤劝，不知客心随风乱。"}