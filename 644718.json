{"id":"644718","title":"东河驿值雪次茅长史白战体韵","dynasty":"明","author":"方孝孺","text":"东河气高地常冷，越客入山愁目瞑。蹇驴破帽闯驿门，敝屋疏篱耿灯影。更阑藉草始一寐，夜半雪来初未省。窗明恍讶乌绕树，身倦宛同蛙伏井。鸡鸣起看眼生花，睡熟山童呼不醒。积深巳觉拥蓝关，势远直疑沾庾岭。穿檐入隙如有求，塞户填阶岂须请。瓦沟早滴为炊烟，水面难消因泛梗。乐事偏宜壮士猎，清气先入诗家茗。平铺道路混险夷，盖覆乾坤掩瑕眚。空山难行无客到，高卧闭门终日静。春来一月尚严凝，天上何人调九鼎。半生对雪走四方，奇绝爱此林壑景。长松压重龙虎怒，巨石罗陈□□整。北风末势更飘扬，斜照馀辉愈光烱。南望殊怜京阙遥，西顾颇觉归途永。未须玩物遽忧患，有形易化皆幻境。明朝阴翳尽扫除，天际诸峰翠相并。乘兴伸眉且一笑，人生饥寒非不幸。莫将诗句效苏公，淮阴讵肯侪哙等。"}