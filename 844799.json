{"id":"844799","title":"城北散步四首","dynasty":"清末民国初","author":"曹家达","text":"城阴带幽寂，散步出林西。朝荠薆清景，春归荒旧蹊。溪云傍花宿，野鸟过墙啼。多事风前絮，飘萍不化泥。斜拖入村落，经行晓露微。巢林来燕少，采药带蜂归。空翠静围屋，残红乱点衣。美人竟迟暮，不敢怨芳菲。汉县毗陵迹，河寻古暨阳。脩篁昂村舍，戎菽漫城墙。花暖意将别，水流心与长。采芳时既晚，聊复一相羊。客魏旧遗孽，生祠今作廛。羹鱼贪近水，生菜不论钱。境僻薄车垢，林深养灶烟。结庐容小隐，不敢望前贤。"}