{"id":"674699","title":"避暑詶顾东岩","dynasty":"明","author":"周伦","text":"七月七日苦炎热，溽暑蒸人况衰耋。渴思玉井旧赐冰，梦绕山阴夜航雪。顾君意兴今长康，招我避暑开山堂。重檐高栋足凉思，瓜果杂饤罗冰浆。河朔翩翩酒客至，美得四兼难并二。山风飒沓解烦熇，别是人间一天地。岩西忽啮半边日，新月当天光又出。携樽露坐月下台，月下迢迢望灵匹。灵匹争传是女牛，一水阻隔明河流。星桥不见乌鹊度，万里晶光河汉秋。"}