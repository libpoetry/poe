{"id":"1109426","title":"宿长山寺二首","dynasty":"宋","author":"刘弇","text":"苍山两蟠虬，杰势分夭矫。不缘事幽寻，兹地终难到。破暝紫烟生，写谷清樾好。村长下牛羊，云绽入归鸟。松风卷孤磬，夜半秋声小。客怀方未央，千里漫白道。庭树一鸟惊，愁看楚天晓。客心秋萤点，更觉永夜孤。庞眉彼上人，主礼良渠渠。揖我顾我笑，坐我庭之隅。饮我叶家白，恍与颢气俱。玉露下金井，缺月低云衢。扰扰百年身，终惭窘囚拘。黎明掉尘鞅，毕景真良图。"}