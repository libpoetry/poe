{"id":"517757","title":"妾薄命","dynasty":"明","author":"黄淮","text":"薄命妾，薄命妾。昔日颜如花，朅来头半雪。翻思初嫁时，朝夕承恩私。蕙兰播清馥，罗绮生光辉。夜夜庭前拜新月，衷情诉与天公知。愿同比目鱼，游泳长相随。愿同连理枝，百岁相因依。岂料衰荣无定在，遂令终始成参差。参差良可叹，命薄分所宜。报德未及已，妾心徒自悲。愿夫慎保金石躯，好音慰妾长相思。"}