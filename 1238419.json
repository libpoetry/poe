{"id":"1238419","title":"古意三首 其一","dynasty":"元末明初","author":"叶颙","text":"我本山中人，不为世网牵。寓情猿鹤间，寄兴鸥鹭边。扫花净石径，烹茶汲溪泉。神游三洞云，耳洗千尺渊。两手弄明月，双脚踏紫烟。胡为尘埃中，脱屣未断缘。动有饥渴忧，幸无势利缠。何当驾天风，飞上青峰巅。耸身天地外，凝心混沌先。俯首谢人世，一笑千千年。"}