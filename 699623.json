{"id":"699623","title":"自柳至平乐书所见四首","dynasty":"明","author":"袁帙","text":"象郡极萧条，宾州颇沃饶。趁虚多丑女，互市半良猺。箬裹槟榔贵，花妆茉莉娇。愬轩叨使者，异俗采风谣。藤峡韩丞绩，昆仑狄帅功。左江仍略定，八寨未全通。舞剑狼家健，弯弧达舍雄。卢苏谁养寇，何事枉姚公。郁白方言似，浔梧瘴气赊。蚺蛇晴挂树，射蜮昼含沙。屋覆湘君竹，山红蜀帝花。《夷坚》收未尽，《博物》待张华。昭平滩险恶，最险是龙头。药弩弦齐彀，铜刀鞘屡抽。红巾翻把隘，白昼竞钩舟。倘得山韩将，狐群岂足忧。"}