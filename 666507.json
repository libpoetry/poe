{"id":"666507","title":"题郭鸣世鹤亭","dynasty":"明","author":"薛蕙","text":"第五桥东野竹青，主人结屋占云汀。扁舟初入泛花水，三径新开放鹤亭。亭下萧萧鹤一群，含姿弄影雪纷纷。水边沙暖行春日，石上风寒卧白云。白云浩荡沧洲远，忆昔雌雄巢翠巘。青田养子众雏成，华表辞乡干岁返。何年偶被云萝制，羽毛摧折樊笼际。拂雾仍思紫盖飞，临风尚想华亭唳。小苑斜连雁鹜陂，上林却绕凤凰池。不须奋翅缑山去，相逐鹓鸾集玉墀。"}