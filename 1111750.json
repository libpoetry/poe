{"id":"1111750","title":"余以庚寅十月十日抵敝庐今恰三年感而有作偶成三律","dynasty":"宋","author":"吴芾","text":"溯自洪都返故园，今朝倒指恰三年。举头但见松筠长，转盼那知岁月迁。幸有青山长在眼，休嗟白发已垂颠。此身傥未归黄壤，花下犹堪醉圣贤。何处风烟似我园，且将萧散乐馀年。向来已不忧三黜，老去谁能羡九迁。门外往还惟白足，里中游旧尽华颠。竹林已是幽栖地，只恐风流愧七贤。幸有湖边数亩园，尚堪行乐度残年。惊鱼自合潜渊去，倦翼宁思出谷迁。既乏仙方能却老，又无奇策可扶颠。但知藏拙安吾分，一任人称贤不贤。"}