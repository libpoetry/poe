{"id":"760920","title":"述哀答伯瑶","dynasty":"清","author":"丘逢甲","text":"四千年中中国史，咄咄怪事宁有此？与君不见一年耳，去年此时事方始。谓之曰战仍互市，曰和而既攻其使。同一国民民教异，昨日义民今日匪。同一国臣南北异，或而矫旨或抗旨。惟俄、德、法、英、日、美，其军更联意、奥、比。以其枪炮御弓矢，民间尚自传胜仗，岂料神兵竟难恃！守城何人无张、许，收京何人无郭、李。此时中国论人才，但得秦桧亦可喜。拒割地议反赖商，定保皇罪乃杀士。纷纷构党互生死，言新言旧徒为尔。西来日月犹双悬，北去山河枉万里。仪鸾殿卓诸国旂，博物院陈历朝玺。留都扈跸方争功，迁都返跸相謷訾。伺人怒喜为怒喜，不知国雠况国耻。素衣豆粥哀痛诏，可惜人心呼不起。嗟哉臣民四万万，谁竟一心奉天子。晏坐东南望西北，九庙尚在烟尘里。韩江东走大海水，江头一老哀未已。昨寄我诗泪满纸，止一年耳事且然，眼中况复流年驶？安得同作上界仙，下视群雄如蝼蚁。任他争战数千年，洞中一局棋未已。"}