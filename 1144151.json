{"id":"1144151","title":"饯张宣慰三首","dynasty":"宋末元初","author":"王义山","text":"奉宣德意慰群生，曾未□年政已成。乃父勋名在彝鼎，当家衣钵合钧衡。如何归隐山林得，不管从来利禄轻。裴度淮西功业了，伫乘驲传上神京。贵介而能大耐官，留心翰墨此为难。龙蛇现影笔端活，风雨惊人纸上寒。教子一经文墨续，读书万卷夜灯残。一门数世衣冠盛，曾把君家家传看。种了甘棠打叠回，遮留竞凑辙辕来。只存诗檐作行李，若问归囊清过梅。抵为运筹咨汉杰，传闻近日筑燕台。为言民力东南竭，好趁层霄阊阖开。"}