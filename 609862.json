{"id":"609862","title":"赠潮阳吴光卿","dynasty":"明","author":"韩上桂","text":"我读适越纪，思君适越吟。越吟一声风飒飒，高山流水谁知音。钟期伯牙今已矣，劝君勿抚朱丝琴。急弦促节未易竟，相对浮云万里阴。严陵之风高可拂，洗涤蕴内除烦襟。羊裘大泽不复辨，惟见削壁两石欹嵚岑。潮水之潮何时还，落尽千山与万山。山山斗作芙蓉色，眼看壮士凋朱颜。三十六根连地轴，罗浮雁荡同跻攀。达磨手提一只屦，麻姑耳后垂双环。人生去住曾何定，四岭黄云春树暝。师门使火入虚无，列子乘风凌溟涬。吴歌白苧出兰房，越女采莲移暮艇。沉沉沧海起红轮，瞋目大叫云中迥。子今杖策跨崆峒，我将赤脚蓬山顶。"}