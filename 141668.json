{"id":"141668","title":"酬潘县尉·尧明文采灿星宿","dynasty":"宋代","author":"王之道","text":"尧明文采灿星宿，子全道义高金玉。伤哉二子不可见，墓上悲风号拱木。逢君论在友话偶及，令我吞声为渠哭。因渠感君不我鄙，远寄锦囊诗一轴。有如贝阙罗珠玑，东攫西拿厌吾欲。又如康衢走骐骥，朝越暮燕惟尔逐。匹夫获罪坐怀璧，谁使诠夜光冲蔀屋。仲尼知本故称水，请看县崖泻飞瀑。我从二子方弱冠，挽仰三母同转毂。壮年登第今已老，碌碌无奇堪齿录。羡君节操似松筠，雪里高标仍绝俗。已将义命等穷途，肯为身名强荣辱。高情慷慨怜衰晚，妙名纵横丐膏馥。开缄反复读数过，骨竦毛森头觳觫。施隆报蔑君勿诮，明月轻投得鱼目。人生遇合会有日，行矣鸣驺入空谷。燮调元化坐庙堂，长使斯民歌鼓腹。"}