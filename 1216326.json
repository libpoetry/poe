{"id":"1216326","title":"过庐山","dynasty":"元","author":"卢琦","text":"向闻庐山名，未一见颜色。宦游过江州，始领崔嵬壁。九叠插天青，五老生云白。中有飞流泉，直下三千尺。下瞰鄱阳湖，湖波渺无极。鸥鹭点点轻，雁鹜飞飞疾。分帆南北间，浩渺殊倾仄。羡羡同舟公，济济天上客。眷言欲往游，仕途阻程隔。瞻言发清咏，峰云漫漫白。缅怀远公林，矫首陶令宅。愿兹一览观，于以慰畴昔。复得诛束茅，结屋依泉石。去去卒未能，吟望三叹息。"}