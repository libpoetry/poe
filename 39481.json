{"id":"39481","title":"梁甫吟·玉衡既已骖","dynasty":"魏晋","author":"陆机","text":"玉衡既已骖。羲和若飞淩。四运循环转。寒暑自相承。冉冉年时暮。迢迢天路徵。招摇东北指。大火西南升。悲风无绝响。玄云互相仍。丰冰凭川结。零露弥天凝。年命时相逝。庆云鲜克乘。履信多愆期。思顺焉足凭。慷慨临川响。非此孰为兴。哀吟梁甫巅。慷慨独拊膺。"}