{"id":"687688","title":"白纻四时词四首","dynasty":"明","author":"孙蕡","text":"姑苏台上春风和，江花乱落江水波。交疏杨柳绿参差，华筵夜列开绮罗。当筵西施间群娥，朱颜为君起微酡。自拈红牙节清歌，飞花著人思繁多。华月耿耿度斜河，疏星出河夜欲过，乌啼哑哑奈尔何。阊门辇路薰风时，江光潋滟芙蓉披。翠羽霓旌照洲渚，銮舆出游初避暑。西施含颦娇不语，群娥斗起歌白纻，回风舞袖为君举。歌声窈窕一何长，白纻之白白如霜。木瓜花红荔子香，东江月出西江光。银壶酒多乐未央。馆娃宫畔风萧萧，芙蓉陨香杨柳凋。银河影淡乌鹊桥，荧荧双星丽碧霄。美人微醉脸红潮，筵前举袖催玉箫。举歌白纻斗娇娆，越罗楚练风飘飘。此时奉君情欲绝，铜龙夜深宫水咽，银床低转梧桐月。北风吹江日宛宛，江天飞雪帘栊满。美人台上斗腰肢，羽觞流霞照华琯。筵前西施含醉眼，歌停绿水声欲缓。群娥玉环低款款，别宿台前水仙馆。芙蓉帐高锦云暖，侬觉寒宵作那短。"}