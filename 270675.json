{"id":"270675","title":"齐天乐·西园渐届清商节","dynasty":"清代","author":"宋荦","text":"西园渐届清商节。疏林一声凄切。叶底潜流，枝头乍送，常向空庭纷聒。齐姬恨结。正无限伤心，晓风残月。寥落高天，满身凉露响还歇。故园旧曾听处，柴门闲依杖，清韵飘忽。翻入云深，传来院静，不数哀蛩啼鴂。悲秋自说。任南陌东城，斜阳明灭。更忆闺中，鬓丝真髣髴。"}