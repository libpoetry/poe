{"id":"1116739","title":"和人回文五首","dynasty":"宋","author":"苏轼","text":"红窗小泣低声怨，永夕春寒斗帐空。中酒落花飞絮乱，晓莺啼破梦匆匆。同谁更倚闲窗绣，落日红扉小院深。东复西流分水岭，恨兼愁续断弦琴。寒信风飘霜叶黄，冷灯残月照空床。看君寄忆传文锦，字字萦愁写断肠。前堂画烛夜凝泪，半夜清香荔惹衾。烟锁竹枝寒宿鸟，水沉天色霁横参。蛾翠敛时闻燕语，泪珠弹处见鸿归。多情妾似风花乱，薄倖郎如露草晞。"}