{"id":"1231446","title":"五月五日对雨有作","dynasty":"元","author":"何景福","text":"雷声填填云羃羃，雨打梅头麦穗黑。老农倚耒向天泣，污邪水深耕不得。余生熟知稼穑艰，倚阑对雨兴长叹。垢衣未浣生败点，础甓流润无时乾。客中况值天中节，一举蒲觞仰天说。民是天民天合怜，天不怜民何降割。少年饱暖居无何，龙舟槌鼓飞洪波。锦标夺得竟归去，江干怅立空渔蓑。"}