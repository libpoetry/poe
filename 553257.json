{"id":"553257","title":"宿荣昌县田家书所见","dynasty":"明","author":"程本立","text":"田家无桑蚕不育，寒机不奈蛩声促。阳坡种得木棉花，雨晴雪点秋云绿。小姑大妇不梳妆，日日探花如采桑。青裙短短赤双脚，素手掺掺花满筐。归来闭门月昏黑，燃薪代烛光照室。姑摇纺车妇在机，一夜不能成一疋。松州茂州道路难，乌蒙乌撒雨雪寒。丁夫运粮给边饷，卖布易米还输官。田家不识纨与縠，木棉未得裁衣服。何日边城罢战输，男耕女织万事足。"}