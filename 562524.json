{"id":"562524","title":"寄题南华寺大鉴禅师","dynasty":"明","author":"丘浚","text":"佛法来东旦，禅宗肇岭南。一溪香气水，万缕藕丝衫。结子花开五，先人枣示三。心灯受弘忍，梵派演瞿昙。山髻青螺耸，波心碧玉涵。众流归大海，孤月印寒潭。蔼蔼花云煖，瀼瀼法露甘。未回烟水棹，空费葛藤谈。奏乐皇冈石，读书张相岩。也知祖堂近，无暇一登参。"}