{"id":"808576","title":"刘侍讲球","dynasty":"清","author":"严遂成","text":"夜携小校持小刀，太祖太宗呼声高。高声未已颈血吐，遂支解之埋狱户。同官同系马德文，从旁窃血裙。后来其子得一臂，伴裙葬空坟。仇家子忽病狂发，拳蹴其父捽父发。老贼我何雠，我非他人乃刘球，子同小校同时休。呜呼世间杀人者不死，天生百刑官，不如地下一厉鬼。鬼而若逢韩柳子，复雠议又纷纷起。"}