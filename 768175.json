{"id":"768175","title":"摸鱼儿","dynasty":"清","author":"李符","text":"板桥东、红舷乍泛，停桡柳岸相遇。目招暗约黄昏后，家近酒帘青处。随梦雨。从未识、墙阴别有偷香路。隔纱软语。道虬箭初传，兰灯犹在，且避小儿女。鸳帏里，片霎邻鸡啼曙。别时苔井凝露。重来不见桃花靥，为有画眉人住。春又暮。恁夜夜、兽环鱼钥扃朱户。冷云遮树。算只有梁间，一双越燕，飞傍镜奁去。"}