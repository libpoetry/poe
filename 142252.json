{"id":"142252","title":"赠李廷吉知县","dynasty":"宋代","author":"王之道","text":"李侯入境怜焦枯，指麾屏翳如家奴。坐令大旱变霖雨，一时凋瘵歌岩夫。我思东坡不可见，夜讽新诗还撚须。庆源老人骨已朽，爱民似子当今无。稻田上下水声接，农家准拟相携壶。南邻败屋欹欲倒，君来往往人争扶。流离复合燕相贺，向人况欲嘲解襦。吏民莫怪吾面瘠，耄倪艰食方饥癯。政声不必家置喙，自然和气成欢呼。何当相聚饮一斗，高吟大笑临邛垆。"}