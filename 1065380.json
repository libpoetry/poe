{"id":"1065380","title":"扈从至西城道中作","dynasty":"宋","author":"吕颐浩","text":"霜风捲雾散，天日增光明。警跸转前路，百鸟相和鸣。边尘暗长淮，今岁幸西城。野店翠华过，纵观满檐楹。丰年高廪多，薄饭犹香粳。衰钝犹何者，厚颜羞大烹。盐梅乏滋味，终恐伤和羹。干戈几时休，忧国心如酲。归欤魏阙念，老矣沧洲情。勉力谓诸将，为时请长缨。"}