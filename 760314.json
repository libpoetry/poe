{"id":"760314","title":"晴皋诗来，兼惠黄精，次韵答之","dynasty":"清","author":"丘逢甲","text":"江山不复故，岂有故城郭？登高浩四瞩，风尘变京洛。我怀古仙人，五云有楼阁。安能徇利名，生命付鼎镬。服食求神仙，此意良不恶。平生南北走，羹蛇饮羊酪。支离养生事，入世久飘泊。非无合丹术，神药犹待索。黄金未能炼，四海一空橐。入目皆桑田，沧海已成昨。仰天自搔首，白发不可却。高空何泬寥！大野何广漠！投身坠世网，羽翼何时作？我本江海人，出世是归著。惟君知此意，赠我仙人药。灵兼芝草采，冷共梅花嚼。于时天地昏，日月嗟蚀薄。蟠湫蛟龙战，磔肉狼虎攫。长啸谢世氛，一任舟移壑。相期有霄汉，云霞得所托。"}