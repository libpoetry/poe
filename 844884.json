{"id":"844884","title":"时事杂感四首","dynasty":"清末民国初","author":"曹家达","text":"儒生无分作公卿，况值中朝大命倾。早是曹瞒忌何进，相期太甲杀阿衡。衰时麟凤原非福，当道豺狼岂恤名。一旅一成难藉手，上书空作不平鸣。一木何曾大厦支，每从婞直得猜疑。有穷乘乱因民日，安汉欺心下士时。已分出山成小草，转嫌投鹊竟无枝。故宫未便伤禾黍，朝践何年奉羽仪。旧君何地得偏安，寥落词臣胆未寒。文母早为新腊死，少卿得当报恩难。青蛇见座经三载，白虎谈经念百官。今日人纲沦没尽，更凭谁挽倒狂澜。种族浮谈尽子虚，策名端底重权舆。不书虏主遗孤直，终是元臣耻拜除。大祀何年奉郊庙，强家谁与正璠玙。请看魏晋葫芦样，海内交通鬼一车。"}