{"id":"429301","title":"奉呈韬庵师傅","dynasty":"近现代","author":"黄浚","text":"同光往矣沧生桑，天留名德维人纲。甘盘耆学牖冲主，后汉今周期可望。元祐诸贤存者几，老去风采弥堂堂。即言文学世盖寡，挹举深粹森光芒。吾生苦晚餍名字，何意躬及陪名场。高斋残岁置筵釂，时有温颜相属觞。先朝掌故为覼告，方春社宴为料量。新诗一出众流汗，伏诵口沫终难忘。中原文献久零剥，邹鲁遗化端吾乡。诸儒卓荦喜诃谩，此道私意轻披猖。公如屹立千仞冈，贞松文梓坚苍筤。沧江青璅等一覕，世儿孟浪商行藏。群盲抢攘赴脩劫，山河兵火哀荒荒。收寻煨烬要宏笔，美新目笑玄亭扬。平生二陈夙頫望，秀句愧比西里黄。愿言投诗贡所痼，公傥肘后蠲良方。"}