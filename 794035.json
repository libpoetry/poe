{"id":"794035","title":"水帘洞","dynasty":"清","author":"黄毓祺","text":"我家有渔郎，曾入桃花窟。林尽乃得山，出口初逼窄。徐行数十步，朗然神界辟。此中自一村，不知有汉月。古洞亦复然，何年巨灵劈。凡为门者二，起伏皆乱石。欲度愁猿猱，鸟道纡百折。幽险忽田园，眼底一空阔。秋风刈禾黍，茶笋随所适。石壁高庄頫，数椽挂于壁。终古不知雨，片瓦亦虚设。凭栏何霏微，晴空雨奇绝。冬令却夏行，寒生六月雪。静悟所自来，悬崖数千尺。飞瀑泻其间，游移无定迹。有时听风吹，东涌或西没。有时花为二，风若从中坼。灵秘不自珍，山神太狼籍。满把夜明珠，撮来当面掷。帘外转身难，寄语后来客。"}