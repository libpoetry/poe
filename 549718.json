{"id":"549718","title":"登九华山歌","dynasty":"明","author":"邹元标","text":"扁舟昨日过匡庐，沐浴焚香谒五老。今朝乘兴上青阳，九华苍苍色更好。历历星辰皆可扪，迢迢直上青天道。青莲居士何太奇，江上看山便题诗。胸蟠珠玑何磊落，于今岩壑光陆离。新建生平真好游，献俘重来十八秋。心印只今谁直领，乾坤俯仰空悠悠。空悠悠，泪双流，识得一，万事休。悟来只在刹那间，山僧含笑虎溪头。石火光阴转瞬过，文章道德莫蹉跎。古今不少奇游者，几人山色共嵯峨。"}