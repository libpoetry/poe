{"id":"417502","title":"霜叶飞","dynasty":"近现代","author":"寇梦碧","text":"夕阳寒瓦，秋归路、芜城装点残画。孤吟冷趣倩谁温，分付觥船泻。念省惯、莺娇燕姹。当时风月都无价。但路钥仙源，认藓迹、相思逗入，袜罗尘罅。因念秀笔蛮笺，歌离赋别，绮恨为谁萦惹。一灯偎影坐更阑，陪泪香膏灺。漫检点、零钗剩衩。芙蓉早被西风嫁。算梦到、红楼角，只有幺蟾，夜深来挂。"}