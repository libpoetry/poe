{"id":"409808","title":"游黄山诗","dynasty":"近现代","author":"方守敦","text":"少时曾作岱宗游，久别名山梦魂绕。蹉跎人间七十年，慨想寻仙百忧扫。郁此孤怀无与适，昆仑阆风愁缥缈。黄山奇绝旧知闻，一日天都落怀抱。良辰车驱流电急，挟具兴飞游侣好。纪游携得前贤书，按图志索宝山宝。汤泉浴罢风雨急，万象云烟失昏晓。奔雷壮激白龙潭，神物惊人何夭矫。雨霁莲花峰挺出，一杖凌空入云表。文殊院里古松迎，伫立已知天下小。天梯石栈径险仄，攀跻不辞颜鬓槁。轩辕峰顶更高瞻，指点匡庐认五老。赏心最是狮子林，林峦图画苍烟深。登危北望妙高测，瑶台琼鸟争崎嵚。清凉台宜观日出，麒麟松值千黄金。西海门惊神雾吐，始信峰立天风吟。笋矼花坞怪丽薮，惜未三日恣窥寻。归途独就云谷道，九龙之瀑天河临。兹游十得三四耳，重来誓欲安幽襟。吾闻黄山古仙宅，瑶草琪花猿鸟怿。千门万户建章宫，出奇无穷境谁辟。洪荒太古久幽閟，唐宋以来粗可觅。高僧遗老晚明多，苦听啼鹃深匿迹。迩来开通建置剧，士女冠盖纷游屐。奥区一敞乱尘飞，正恐移山入异国。烟霞非无板荡时，吁尔黄山应动色。踯躅对景难成歌，回首仙云送客多。"}