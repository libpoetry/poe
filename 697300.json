{"id":"697300","title":"直沽逢丁元父夜谈作余与元父别十年馀而邂逅中野真万里不期之遇也","dynasty":"明","author":"胡应麟","text":"邂逅天涯总白头，双帆偕发潞河流。孤臣海岳犹生色，独客乾坤已倦游。旧疏间关辽水舶，新诗迢递岳阳楼。黄金何限干霄色，落日荒台起暮愁。一疏千言动紫宸，三台九列望经纶。犹闻绝岛追穷寇，未拟清时放直臣。日月并悬新折槛，风云长逐旧埋轮。更阑秉烛真如梦，把袂狂歌各怆神。"}