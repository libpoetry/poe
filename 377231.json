{"id":"377231","title":"徵招·石似梅书来，赋此寄之","dynasty":"清代","author":"蒋春霖","text":"石郎磊落今年少，雄才尚齐班马。广袖倚天风，引龙媒高驾。赏心知更寡。甚偏爱、野人情话。渺渺苍波，霜空木落，月明今夜。醉也不成瞑，窗灯暗、翩然塞鸿飞下。底用惜飘零，已苍毛盈把。孤琴羞自写。荡云壑、古音弹罢。镇相忆，却恐相逢，又野梅春卸。"}