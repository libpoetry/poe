{"id":"1112034","title":"再用出郊韵似延庆老三首","dynasty":"宋","author":"吴潜","text":"菩提只在摄心官，日观元同月观看。万种因缘都是结，一花根蒂几曾残。祖师曾誓疮脓坏，讲主能参屎橛乾。百硕麻油摊树上，得来元不见难难。工夫全在放时收，鹞过新罗路太悠。世网爱河千渤泡，人寰苦海一浮洲。要知坐卧并行住，只在春冬与夏秋。昨日亭前柏树子，分明说法听闻不。普殊难叶一钩连，勘到释迦文佛前。口里巴巴缘十地，眼中盼盼是诸天。泥涂烂处藏头鳖，高树梢头脱壳蝉。各自身躯各自性，谁知各自本同然。"}