{"id":"1042833","title":"之官汝州舟中作寄都下","dynasty":"宋","author":"刘攽","text":"浅智惮远谋，弱力量所任。进途远朝廷，退迹违山林。代耕抱微愿，儋石安素心。小官慕既往，有道念在今。问津自南郭，治舟溯清浔。鼎鼎去乡悲，冷冷游子吟。凌风卷晴绿，乔木庇高阴。黄鸟相喧呼，嘉鱼一浮沉。晨昏偶素月，信宿在青岑。所遇多可欢，离念颇用侵。嵯峨天门高，浩荡瀛海深。髦士相提衡，精义穷幽寻。顾余倾盖交，问我瑶华音。戒车辱祖道，赠策怅分襟。简书甫祗畏，僻陋方滞淫。摇怀日三秋，寄情望归禽。"}