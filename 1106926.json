{"id":"1106926","title":"松江亭","dynasty":"宋","author":"王禹称","text":"登临陡觉挹尘埃，时有清风飒满怀。螮蝀一条连古岸，玻璃万顷自天来。寒光浩渺轻烟阔，绿玉参差远岫排。南指闽山犹万里，远人归兴正无涯。中郎亭树据江乡，雅称诗翁赋醉章。莼菜鲈鱼好时节，晚风斜日旧烟光。一杯有味功名小，万事无心岁月长。安得便抛尘网去，钓舟闲倚画栏旁。"}