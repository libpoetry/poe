{"id":"984277","title":"谢毗陵使君惠画","dynasty":"宋","author":"袁燮","text":"都尉风流贵公子，结交海内知名士。磨砻禁脔骄侈习，雅意登山与临水。十幅烟江叠嶂图，当时展玩忘朝晡。老仙一顾叹奇绝，落笔妙语春华敷。此诗千载传不朽，此画如今宁复有。我来薄宦大江滨，无价之珍俄入手。一山雄特倚天立，下视群峰如拱揖。断崖飞出玉虬龙，元气淋漓鬼神泣。山中乔木堪栋梁，山外烟波凝翠光。数间野店傍林樾，一叶扁舟浮淼茫。往时只诵苏公句，想像都尉图中趣。岂期今日见逼真，端与前辈同机杼。自怜老大无他求，尘劳羁绊空悠悠。安得千岩万壑里，寻幽择胜逍遥游。我心欲往足无力，纵观此画如亲历。毗陵使君真可人，嘉惠不啻千金直。平生辞受关钥严，兹焉讵敢伤于廉。毗陵万口皆归重，道义相与吾何嫌。"}