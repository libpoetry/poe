{"id":"721068","title":"摸鱼儿 潇湘小八景词 其一","dynasty":"明末清初","author":"王夫之","text":"插青天、俯临图画，一壁翠光欲滴。炎风吹断阳禽影，认得孤峰回翼。如相识。记寒声、萧萧咽尽霜华夕。望中何极。尽帘压千丝，窗飞一缕，垂幕笼轻碧。回首处，犹记当时踪迹。危亭斜倚南陌。满城春滑笙歌腻，消尽银缸夜色。君莫惜。君不见、黄沙汉使无消息。秦关坐隔。听沙岸残更，野塘晓阵，总似三生笛。瞰蒸湘、曲影双清，流下洞庭秋远。危崖突兀玉峰寒，界破苍流一线。谁许见。只鲛宫、金绳夜拥鱼龙怨。画船歌扇。对笑水江花，窥楼晕月，惹尽流霞片。行乐地，记取韶光迅转。画阑彩笔题遍。云杳潇湘千顷碧，瞥眼武陵溪畔。君莫羡。君不见、渔阳挝断霓裳宴。沧桑已变。想眉黛娇青，眼波凝绿，不是旧时面。剪中流、白蘋芳草，燕尾江分南浦。盈盈待学春花靥，人面年年如故。留春住。笑浮萍、轻狂旧梦迷残絮。棠桡无数。尽泛月莲舒，留仙裙在，载取春归去。佳丽地，仙院迢遥烟雾。湿香飞上丹户。醮坛珠斗疏镫映，共作一天花雨。君莫诉。君不见、桃根已失江南渡。风狂雨妒。便万点落英，几湾流水，不是避秦路。瀁平塘、绿钱初展，正是乳鸦啼后。桃尖渐放朱霞晕，芳惹游鞭征袖。真如绣。点波纹、红绡青幛团绒皱。田田歌奏。问苦菂寻莲，萦丝觅藕，几许多情逗。莫浪语，西子湖头难又。锦屏十里香透。繁华满目江南梦，约略送愁时候。君莫嗅。君不见、清香销尽酸风瘦。秋容如旧。只莎草吟螀，蓼花飞?，露冷金飙骤。启琳宫、㬉回溪畔，江南共道春早。桃花新雨溶溶后，谁把琼浆酿造。壸天老。正望中、茶烟几线萦僧橑。燕泥香扫。快翠泛铜瓶，膏凝玉盏，鱼眼调香脑。添胜迹，百道奔泉回抱。暗萦绿荇芳藻。泠泠碎玉夜声中，花院晨钟轻捣。君莫恼。君不见、玉矾落尽瑶京道。王孙芳草。纵百丈络丝，万条罗带，难繫春光好。翠屏遥、眉横七二，空青一派如洒。闲登危榭凭阑眄，垂幂同云覆野。银河泻。道飞来、杨花玉树都疑假。望迷鸳瓦。问酒拥销金，茶烹凤乳，若个偿春价。赏心事，不在酒旗歌社。梅痕暗偷萼赭。冻髭笑指祝融君，故骑火龙未下。君莫惹。君不见、胡沙似雪催征马。笳声怨也。把塞北冰天，江南春色，都付渔樵话。向苍崖、蓬声吹裂，斜阳一片危岸。江流北泻雁南征，洞里春光无算。星灿烂。都应是、云中剑舞珠光按。花蹊棋馆。留满地苍苔，数峰烟树，掷与人间看。仙户启，石乳倒垂银蒜。空山翠杳天半。百花桥阻玉壶远，谁倩鸳鸯抵唤。君莫叹。君不见、彤云故锁三山断。罡风吹散。想华表鹤归，天台人返，怕见人民换。截流澌、飞虹侧挂，长空流月孤影。斜收返照蔚蓝天，蘋末一江风冷。更漏静。罢鸣桹、停桡沙觜星光耿。疏镫夜永。似说向人间，流光易谢，夜烛游须秉。歌舞罢，追赏良宜此景。木兰牵动绿荇。樵青唱阕斗参横，残月又斜西岭。君莫省。君不见、芦中人老成萍梗。载愁舴艋。向牛饮溪边，羊裘滩上，别把丝纶整。"}