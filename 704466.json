{"id":"704466","title":"送丁戊山人游罗浮","dynasty":"明","author":"黎民表","text":"远游岂不羡，逼此区中情。愿得鸿鸾翮，乘之以遐征。诘朝饰羽盖，嬉游至层城。阴室启耀真，阳宫豁朱明。俯盼列川岳，仰视灿日星。朝搴琼树枝，夕采瑶草荣。外观岂足慕，所贵能遗形。纡尔瀇瀁怀，驰我凫藻诚。临风不得并，望美空屏营。瑶台峙十仞，丹霞蔽朝阳。上有青琅玕，下有孤凤凰。来自君子国，五色绚采章。所啄非腥腐，所营非稻粱。我愿偕此鸟，溯彼灵风翔。一举轶宕冥，再举周圜方。昆丘罗碧树，青岑漱瑶浆。路远竟莫致，苞羽空摧藏。翻飞谅有待，何必内怀伤。"}