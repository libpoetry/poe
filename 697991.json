{"id":"697991","title":"送李亨庵太守擢贰河间二首","dynasty":"明","author":"赵完璧","text":"赤夏辞东何处游，五云直北是瀛洲。华胥梦破孤城月，玄朔情违一叶舟。白雪俄惊调沧海，綵毫无计侍清秋。幽岩莫逆佳期在，早晚霜台慰别愁。翠霭银塘红蓼花，玉人青镜送仙槎。山光怅别孤云暮，帆影关情落照斜。五马春归漳水际，孤鸿秋断海天涯。何郎无奈瓜期早，坐遣清风去思赊。"}