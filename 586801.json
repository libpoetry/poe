{"id":"586801","title":"诗","dynasty":"明","author":"钟芳","text":"金陵昔年谈道学，同谓文词总成末。乘闲拈笔弄风花，见者交谈笑予错。重来已是十三春，竞尚诗篇誇有神。濡毫我欲试锋锷，皤然两鬓霜花新。吁嗟本末非二物，文章炳烂由衷出。衷函至理萃精徵，矢口成词应钟律。仲尼立教若化工，鲁愚谚辟皆兼容。渴吻饮河随分足，铿锵迭奏谐笙镛。圣猷远矣谁堪继，不论是非论同异。专门经学多诪张，竞发墨守攻膏肓。不如李杜擅诗圣，群工不敢轻低昂。予从李杜师，材窘若束缚。苦心觅句欲求工，句就才堪供一噱。漫吟随意答俚谣，不问工拙与好恶。"}