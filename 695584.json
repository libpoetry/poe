{"id":"695584","title":"己酉立秋前四日同郑德进谢行可游吉水寺塔归宿江上德进有诗纪游余未及和丁巳搜箧得诗始为步韵时五月望后也","dynasty":"明","author":"林熙春","text":"山川思玩眺，一叶泛兰舟。夏去又称夏，秋来未即秋。高人深石室，太守问田畴。欲到招提岸，韩江濯足流。二妙贪名刹，迎秋选胜游。万流环赤海，一柱控瀛州。玉露惟伸掌，金轮在举头。凝眸千里外，天地一虚舟。挽舟依负郭，一醉解千愁。拥膝形骸合，论心臭味投。梦兮山北斗，觉矣日东头。为忆当年兴，续诗纪旧游。"}