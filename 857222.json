{"id":"857222","title":"弱弱谁氏子","dynasty":"宋","author":"王令","text":"弱弱谁氏子，鲜鲜一何姝。来奔富人家，妻与富人俱。严妆问夫子，我岂彼室如。夫子笑遣之，彼宁与汝都。升堂由阼阶，德色溢以舒。亲宾不敢笑，退语相嚱吁。高堂聚群婢，唯诺相咨睢。家事忽不图，顾指取自如。朝令拆柱薪，暮遣藩篱除。风雨半夜来，百衅生不虞。屋压盗随至，夫死别嫁夫。东邻有淑子，惟不事铅朱。端居待人求，正色不敷腴。清镜见白发，行媒不顾闾。不知爱妻人，取舍何异欤。"}