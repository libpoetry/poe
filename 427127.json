{"id":"427127","title":"拜星月慢 新秋罢宴，有怀故国","dynasty":"近现代","author":"黄侃","text":"静阁收暄，清尊催醉，柳角残阳欲暮。竹枕新凉，识微醺情绪。正初醒，试握、玲珑画扇斜倚，磊落冰弦才度。悄听商音，起循廊徐步。又西风、乍落关山树。堪怜我、醉后孤吟处。怅望绮户文窗，拟断肠前句。念幽闺、渐觉秋心苦。弹红泪、付与新鸿去。怎奈向、一水盈盈，隔天涯路。"}