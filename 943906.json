{"id":"943906","title":"吴节推赵杨子曹器远赵子野携具用韵谢之","dynasty":"宋","author":"陈造","text":"平日从俊游，寂寂坐多病。犯床漫飞埃，瑶笙罢重请。昔游喜复到，风物他日盛。坡恐名燕支，楼亦诧端正。新交间旧友，气合宫羽应。谭麈冰霜厉，笔阵鹅鹳劲。吏隐分乐地，与世不好径。拔贫办一欢，挟贵轻百乘。四豪载酒过，讲德珠璧映。歌奏云近人，舞罢鸾顾镜。酬酢忘主宾，笑语似纷竞。朱楼识阿盼，白酒醉师命。明朝耐残酲，江声醒幽听。此乐谪仙后，同异君试订。四豪成风手，可但只字警。我投诗社名，拜手敢貌敬。"}