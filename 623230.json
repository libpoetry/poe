{"id":"623230","title":"煦日微昭青春奋遽见乎前山","dynasty":"明","author":"郭之奇","text":"青山谁点注，颇忆化工劳。夜雨终宵浥，朝风竟日搔。飞烟千岫折，洒液万峰韬。能使光华远，良由气格高。星岩舒异彩，月洞洗清毫。阴黝初回湎，阳和始散醪。鬅鬙遥髻合，娭眇细眉绸。贮雾依微翠，驱云向葛轇。芳林滋润甲，碧草动霜毛。平楚方摇色，冥凌几浃膏。闻香思在谷，被径想渐皋。自得幽怀许，翻惊世眼遭。相看如有素，玄对每难褒。目极伤心处，羁人正读骚。"}