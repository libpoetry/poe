{"id":"989752","title":"梦仙谣","dynasty":"宋","author":"曹勋","text":"梦入蓬莱宫，岧峣耸朱阁。灵风翔紫烟，霭郁生罗幕。鸾凤栖瑶林，咀嚼瑶华萼。老龙戏沧洲，喷涛荡鳞角。朱户翳霄晖，翠殿开晴廓。中有神仙人，缓步锵金铎。颜貌盛芙蓉，举止何绰约。引我丹霞房，玉浆金罍酌。更赐琅玕膏，笑谈同饮啄。仙童供蟠桃，盛以朱云络。坐看移三山，惊波沸五岳。下顾尘埃徒，奔走赴陵壑。真人执我手，殷勤相付托。若到红尘中，莫染红尘浊。他年须是早归来，奉迎当遣辽东鹤。"}