{"id":"1125054","title":"次韵邓正字慎思秋日同文馆九首","dynasty":"宋","author":"晁补之","text":"平生邓夫子，文墨晚相依。台阁佳声在，湖湘爽气归。诗誇束笋密，发叹耨苗稀。勤苦千秋事，川明水孕玑。雄深张子句，山水发天光。黄鹄愁严道，玄龟困吕梁。爱君豪颖脱，嗟我病伧囊。骥尾何当附，西风万里长。蔡侯南国秀，经纬耿昭回。文史蛙生甑，风云蛰起隈。吾君求助意，之子为时来。万缕防秋费，何如一士才。高堂置书几，连幕与云齐。暑服犹便葛，秋槃已饤梨。官醪聊足醉，古锦不成题。空对灯花喜，重城隔夜闺。辍直雠书馆，联裾校艺场。腾骧来万匹，挺拔出千章。直钓何妨得，餐风未必香。搜才赖公等，要助俗成康。忆卧蓬莱阁，同听午唱鸡。星辰望天北，簪组隔城西。几日宣鱼钥，长驱响月题。更凭催邓子，要剸玉如泥。风云日夕改，秋气袭堂闱。映叶无蜩响，依丛有蝶归。官壶催赐酎，邻杵急成衣。留滞真何补，莼鲈兴又违。气入中秋劲，更传午夜长。青灯蛾舞急，白月雁啼凉。羁旅生来惯，淹留久却忘。吟诗酬邓子，毕昴出东方。前世诸生选，平居数路开。乡闾自相与，岩穴亦时来。射雉空亡矢，为蛇更夺杯。千金曾市骨，聊用作龙媒。"}