{"id":"429628","title":"喜石遗师北来即次赠散原韵奉呈兼呈天琴泊园二老","dynasty":"近现代","author":"黄浚","text":"车如鸡栖马蹶块，日负诗囊走尘壒。宵分忽披观槿札，晨谒本师致再拜。稍惊霜鬓照四海，嶙骨癯颜百无惫。首言家居三岁好，今见纤儿坐相坏。次言书局本随身，新筑选楼托江介。子诗近胡伤繁噍，翩宜飞龙浅宜濑。答云长安居不易，坐看干戈满海内。已从秘阁贬旡咎，苦向绿岩忆元晦。幽吟自诡拥赵瑟，高筑翻成避周债。每疑清贫例相倚，欲决西江换宗派。身甘舟流付人海，不管爱河有惊湃。深谈霏雪过卓午，时也何曾立门外。心知中兴到文酒，果尔追陪日三再。词场异人两楚老，豪者鲸呿健鳌戴。新篇接厉比韩孟，籍湜汗僵睹犹爱。岧峣险韵似秋华，缚脚跻攀更斋戒。上京莫问后山门，黄预虽存叹无辈。"}