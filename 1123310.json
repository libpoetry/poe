{"id":"1123310","title":"送林伯虎除国子监丞赴阙","dynasty":"宋","author":"赵汝燧","text":"山房高千仞，上与青云齐。日从二仙游，两耳湔是非。北窗正齁䶎，锋车扣岩扉。猿鹤竞作色，山人忘我为。林泉虽云乐，出处盖有时。平生经纶胸，忧国两鬓丝。江天炯少微，安得不振衣。玑衡占东南，老人方昭回。明庭聚耆德，公难卧蒿莱。行行出东门，丹心趋玉阶。雪棹乘兴尔，云岫何心哉。了却济世缘，应念金石台。天街跃马馀，就访孤山梅。和靖有两鹤，他日骑归来。"}