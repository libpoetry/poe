{"id":"717496","title":"奉答林木文泷水客舍见寄之作","dynasty":"明末清初","author":"屈大均","text":"嘉禾风雅盛，梅里更多贤。特起君无敌，环攻我亦坚。才华同六代，倡和得三年。屡折鸳湖柳，频餐鹤渚莲。莺花西子国，烟雨大夫船。槜李芬馨处，鲈鱼泼刺边。相知惟汝少，独立让谁妍。笋比笼葱大，雏争鸑鹭先。明堂成大玉，清庙作朱弦。一自参商隔，徒教梦寐牵。蚕娘悲嫁毕，浣女畏歌传。白发重相遇，青云尚未然。词章光越峤，行李苦峦烟。暂作罗旁客，閒依鲍靓仙。疮痍分大药，水火出炎天。阴雨从斑管，慈云起锦笺。能招徐孺至，更使主人前。昼引龙龛坐，春留玉枕眠。孝承名父志，忠在大人篇。莫遣廷臣荐，鸣珂便入燕。"}