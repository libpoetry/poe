{"id":"1224106","title":"送张仲实之宜兴","dynasty":"元","author":"杨载","text":"南渡邦初造，西山将独贤。立功何赫赫，流庆尚绵绵。报国横戈数，登坛授钺专。风云方际会，江海固周旋。控险千钧弩，临危七宝鞭。忠诚深足仗，智勇实兼全。自返高桥役，端持宥府权。兵威终抗敌，人力可回天。甲第无踰者，诸孙固颖然。初生同燕颔，有美自蝉娟。善学闻当代，能诗起妙年。卫公犹故物，郑老竟寒毡。矫矫青云器，泠泠白雪弦。同游虽未达，自视已无前。政事兼留意，时髦孰比肩。知机无转石，纵辨若奔川。特达群公荐，酸寒众目怜。姑为文学掾，会觅孝廉船。必见公侯复，无论雨露偏。秋风鹏鹗健，万里正翩翩。"}