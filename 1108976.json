{"id":"1108976","title":"冬至四绝","dynasty":"宋","author":"刘克庄","text":"□觞无复举萱堂，麟卧陇阡雁折行。殿后即今惟一老，阿宜长大阿奴亡。日添一线书中见，雪染千丝镜里明。迟暮犹思寸阴惜，凝严未觉一阳生。遥知廷设黄麾仗，不见人书白板扉。老子挂冠还笏了，别无上服止深衣。献寿上公先入阁，书云太史亦登台。惟应闲杀明农叟，起晏柴门晓未开。"}