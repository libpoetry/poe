{"id":"962796","title":"䰞海歌","dynasty":"宋","author":"柳永","text":"䰞海之民何所营，妇无蚕织夫无耕。衣食之源太寥落，牢盆䰞就汝输征。年年春夏潮盈浦，潮退刮泥成岛屿。风乾日曝咸味加，始灌潮波塯成卤。卤浓咸淡未得闲，采樵深入无穷山。豹踪虎迹不敢避，朝阳出去夕阳还。船载肩擎未遑歇，投入巨灶炎炎热。晨烧暮烁堆积高，才得波涛变成雪。自从潴卤至飞霜，无非假贷充糇粮。秤入官中得微直，一缗往往十缗偿。周而复始无休息，官租未了私租逼。驱妻逐子课工程，虽作人形俱菜色。䰞海之民何苦辛，安得母富子不贫。本朝一物不失所，愿广皇仁到海滨。甲兵净洗征输辍，君有馀财罢盐铁。太平相业尔惟盐，化作夏商周时节。"}