{"id":"1113483","title":"园中杂书四首","dynasty":"宋","author":"张镃","text":"因病经旬不赋诗，无诗病思转难支。今朝诗句未成了，已觉全无病可医。大田非但仰梅霖，百亩园中受赐深。著子榴梢珠迸火，放花栀树玉抽金。木芙蓉绕岸傍栽，水芙蓉满池内开。池畔忽生寻丈叶，引花穿岸入丛来。黄昏桥上据胡床，青霭濛笼总是香。未说居閒南面乐，且乘北面十分凉。"}