{"id":"1126084","title":"孤愤吟十三首","dynasty":"宋","author":"高斯得","text":"桧侂当权十五年，始终只被一私缠。人心失尽天心怒，燎火炎炎故不然。金缯私许北方盟，君父前头却隐情。今日祸胎从此始，罪浮孽桧与权京。先帝方归盛德园，龙輴半夜浙江边。孤臣泣血无他请，愿把奸臣诉九天。军功阁束万人多，兵部门前雀可罗。悍将武夫心失尽，可知弃甲与投戈。国家元气是人材，稍露光芒尽力摧。今日举朝皆妇女，邦衡此语亦诚哉。扫除学法啖诸生，精锐销磨直可坑。乞斩三奸亦人尔，汝曹何忍负斋黉。无罪无辜窜逐人，几经大霈不沾恩。更将改正张罗网，结尽千千万万冤。彊买民田自噬肤，大家破尽为催租。几多怨气冲霄汉，天欲无诛可得乎。督帐行趋建业东，壮哉迎敌气如虹。劝君猛舍一腔血，莫学檀公误乃翁。乘桴颐浩元无策，进跸丰公妙达权。宁死老身终不去，太皇此语可回天。覆按山陵挈累行，金多季子橐赍轻。殿中御史尤堪戮，尽室逃归骇一城。囊封癸酉罄愚惷，第一亲征次守江。啼得血流无用处，自怜弱步要丰扛。阜录新书幸已成，名山藏去复传人。毋令十载编摩苦，竟与家书共厄秦。"}