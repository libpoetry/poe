{"id":"602374","title":"灵岩篇","dynasty":"明","author":"陈履","text":"吴中胜迹灵岩山，奇峰秀出侵云间。梦游几载空髣髴，闻来此日穷跻攀。山边古峒至今在，曾是西施此中醉。吴王履迹翳莓苔，僧智经坛锁苍翠。松涛万顷起高岑。洒似琴台弦上音。慈云掩映墨池净，慧绠难探石井深。伯图只今俱已矣，眼前唯见箭经水。狂来长啸海天空，安得凭虚访仙子。"}