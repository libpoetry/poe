{"id":"790602","title":"望首阳山","dynasty":"清","author":"张洵佳","text":"首阳之山不甚高，并无悬崖峭壁干云霄。首阳之山不甚奇，亦无灵芝仙桂纷葳蕤。古来仁人志士矢节捐躯时，或有龙泉饮鸩酒。否则万仞之渊竟投身，否则三尺之组竟缳首。而乃伯夷叔齐特创一奇局，不入周廷裹其足。不食周粟枵其腹，采薇采薇歌一曲。颓然饿倒荒山麓，遂令首阳一山尊之埒嵩岳。乃知仁人志士所恃惟一死，死无一定惟其是。君臣之义无可逃，父母之身不可毁。空山槁饿两无伤，全受全归仍孝子。不然叩马谏东征，胡不即死左右兵，而使西山片石千古垂芳名。"}