{"id":"579605","title":"咏龙眼","dynasty":"明","author":"江源","text":"荔枝龙眼真并驱，大乔小乔两名姝。先生后生伯仲耳，胡为呼汝荔枝奴。魏文珍异特有诏，君谟遗落不作图。秋风弱弱吹正熟，枝头万颗骊龙珠。黄金包子乍擘破，容色瑩洁滑腻肤。百果羞缩不敢前，玉液入口风味孤。我欲荐之九重备玉食，又恐如汉十里一置，五里一堠，人马俱毙长安衢。宁教置身炎州幽侧地，不与杨梅庐橘争献承明庐。独不闻苏子当年有至论，蛮荒非汝辱，倖免妃子污。至今为汝数传诵，千载一洗旁挺诬。"}