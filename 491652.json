{"id":"491652","title":"题薛克恭金陵竹西堂","dynasty":"明","author":"刘崧","text":"若有人兮怀竹西，乃在钟山之下秦淮之湄。十年道阻风浪恶，东望但恨归来迟。当时种竹堂西畔，新绿扶疏出窗半。手招鸾鹤下风云，日送蛟龙上霄汉。豫章南游消息疏，却眺钟山思旧居。女墙月昏潮水落，万玉濯濯今何如。怜君清修好风格，漂落经年归未得。安得相携招八公，载酒来游竹西宅。上元周祯吾故人，别来五见桃花春。昨朝卷中诵题句，使我感慨怀清真。我家珠林小江口，弃置频年事奔走。乱馀斩伐丛竹废，败屋空馀数株柳。闻君竹堂心眼开，陶令何时归去来。清泉白石有贞操，六代繁华安在哉。"}