{"id":"1061024","title":"送故人","dynasty":"宋","author":"饶节","text":"秋风夜作万马声，草木自有离别情。君行胡不卜春夏，况我抱病方竛竮。我生不祥忧患并，行李四方影随形。少年之气追琢尽，胸中独抱渭与泾。世人纷纷水火争，我欲从之惫不能。骑马时寻故人舍，掀髯抵掌意自倾。图书万卷相将迎，座无凡儿眼更明。惟酒无量与兴会，我醉未去君经营。不用赐金为解酲，一月何必一日醒。此中万事气自宁，勿语世人人不听。君今胡为忽戒行，使我此计堕杳冥。君行潇湘绝洞庭，沙头水落鼍夜鸣。想君抱恨寐辄惊，起吊湘累涕泪横。顾我胡为世网婴，前行霜露后榛荆。谁为传之凤凰翎，与君方驾寻此盟。"}