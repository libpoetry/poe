{"id":"857485","title":"弥牟镇孔明八阵图","dynasty":"宋","author":"王刚中","text":"我稽八阵图，规模载方册。朅来镇西蜀，夔门观叠石。赋诗有数字，字字究来历。进涉汉州西，弥牟镇之北。平原列堆阜，滩石同一式。细思作者意，孔明有深策。高岸或为谷，滩石存遗迹。江海变桑田，平原犹可觅。故今两处存，千载必一得。再歌遂成篇，当有智者识。"}