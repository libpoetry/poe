{"id":"1041197","title":"送刘初平谒会稽范吏部","dynasty":"宋","author":"刘敞","text":"刘生大梁客，五十耻独醒。观书泛为通，不肯明一经。壮岁怀慷慨，边游忍伶仃。担簦售白璧，垂蒯提青萍。归来面朝士，口写山川形。公侯尽高意，礼数争分庭。落魄破小节，浮游谢尘冥。诙谐若流輠，捷胜如建瓴。荏苒混朝市，缤纷迈年龄。有云致官爵，百说无一听。二子才剑吷，众豪固螟蛉。以兹滞玉帛，亦不羞岩坰。太尉辟开府，中丞请居廷。拂衣东南走，高揖千岩青。禹穴发穷宝，雷门叩惊霆。邦侯万人杰，忧国心无宁。得善辄解榻，发奇肖开硎。抽辞肯听瑩，宴旧方淹停。箬下进醇酎，鉴中结飞铃。高哉鸿鹄心，去矣穷沧溟。"}