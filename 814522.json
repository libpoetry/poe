{"id":"814522","title":"曹仁宪谨荣寿五言排律","dynasty":"清","author":"林炳旂","text":"循吏来虽暮，仁风化若驰。椿龄知不老，菊酒庆临耆。福命春秋当，神仙岁月迟。明伦经首孝，宣化德维慈。喜进长春颂，惭非绝妙词。作人宜寿岂，共乐太平时。旧会耆英地，今来老健翁。变齐还变鲁，成德又成功。名占蓬莱顶，籍居天地中。福星临我辈，时雨遍蒙童。敬祝筹添海，欢呼寿比嵩。称觥非贡媚，仁化冠群公。北海开樽日，南山献颂年。群钦仁者寿，咸仰大夫贤。本是无双士，应推第一仙。福澄畴锡九，生并佛盈千。沛泽棠兼黍，钟灵涧与瀍。待看周甲子，称兕好随肩。湛露承恩日，清秋介寿时。名标循吏传，望叶淑人诗。周甲欣何似，生申允若兹。淡江盘老鹤，洛水献灵龟。名教多真乐，劬劳念至慈。孝经基福祉，特此勖童儿。"}