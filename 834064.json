{"id":"834064","title":"百字令 题长沙曾贞女事，步芷澄原均","dynasty":"清末民国初","author":"易顺鼎","text":"梧宫冷月，把秋心锁住，几重帘幕。写韵生涯残本在，肯负文箫旧约。倚竹天寒，牵萝地悄，翠袖盈盈薄。蓝桥断了，琼浆那日曾酌。谁怜一曲横塘，风波来往，不信菱枝弱。唤起湘娥深夜语，彷佛云和响作。镜仄鸾愁，弦幺鹄怨，别梦迷苍壑。谱成彤史，璇闺芬烈如昨。"}