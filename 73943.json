{"id":"73943","title":"金华王子充夜饮芝云台上以丹桂五枝芳分韵","dynasty":"元代","author":"顾瑛","text":"南州孟秋月，维日二十五。回风吹层霄，飞云过疏雨。客从金华来，款曲置樽俎。况有匡庐仙，貌古心亦古。襟期事萧散，笑傲忘宾主。哀弦发秦声，长眉善胡舞。秋辉能娱人，夜色满庭户。翛翛风叶鸣，泫泫露花吐。眷彼杯中月，不照坟上土。缅怀琦龙门，扁舟下南浦。"}