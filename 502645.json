{"id":"502645","title":"题陆太守瞿塘日暮图","dynasty":"明","author":"王恭","text":"白帝城头乌欲栖，瞿塘峡里暝猿啼。山通剑门峨眉远，水落荆门郢树低。公孙旧业知何处，十二危滩虎须怒。雁飞愁度百劳关，行人畏到三巴路。绝壁连峰马道赊，石林残照几人家。垂萝夹岸迷天影，午夜沧波逗月华。巫阳缥缈望中开，行雨行云尚有台。山花不省襄王梦，野鸟何知宋玉怀。岷江一道向西来，蜀客帆樯逦迤回。洪涛有时不可下，滟滪当头大如马。纷纷世路羊肠曲，岂独瞿塘骇心目。尽知险处重周防，谁肯安流虑倾覆。使君高谊轻常调，吏散披图但长笑。明朝身到五云端，下见瞿塘一杯小。"}