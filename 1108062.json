{"id":"1108062","title":"上孟郡王生辰三首","dynasty":"宋","author":"仲并","text":"霜馀晴日照堤沙，早晚天墀下白麻。有吏当筵歌湛露，须公满斝泛流霞。篇章况是万人敌，阀阅相仍百乘家。落帽何须定重九，探先三日醉黄花。先门勋业画图中，又见麒麟第一功。吹帽龙山前日事，还珠合浦昔人风。满籯何有简编足，荐牍无心天地公。谁说维熊契占梦，君王卜处本非熊。月挂微弦天未霜，初筵遽作十分凉。饱参平日安心法，自是长年却老方。诏下龙墀思旧德，名标雁塔看诸郎。慇勤为采瀼潭菊，满泛西风岁岁觞。"}