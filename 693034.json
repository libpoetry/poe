{"id":"693034","title":"江上十首","dynasty":"明","author":"汪广洋","text":"庐山万八千丈高，江水日夜送波涛。看山饮水自成趣，何用长竿钓巨鳌。大山小山松树齐，千声万声子规啼。揽衣起舞夕露下，三更月落吴城西。渚矶口阔浪如山，官船客船前后湾。明日天晴大家喜，看我鼓枻中流还。象牙滩上百花开，参差时复见楼台。翠香芹菜缘沙出，雪色鲥鱼上水来。大姑庙前花草香，女儿港口江水长。江水江花思无限，目断鞋山又夕阳。江上四月雨绵绵，连日北风何太颠。且买活鱼炊晚饭，皖城对岸泊归船。英英白云多在山，愧我几曾如此閒。赣江东下数千里，祇许拿舟十日还。蛾眉今日为君开，一色青天绝点埃。浩想往年经济事，赤龙风雨过江来。昔曾将命解戈鋋，一客双江又二年。瞻望蓬莱云咫尺，寸心长系片帆前。内班清切侍金銮，深愧无能负好官。万里长风开霁色，举头红日是长安。"}