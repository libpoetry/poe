{"id":"704120","title":"中秋","dynasty":"明","author":"解缙","text":"天上平分一半秋，千岩万壑月华流。蟾宫有客曾攀桂，牛渚何人学泛舟。燕赏不须徒酩酊，高歌聊复寄交游。嫦娥肯尽来宵兴，再遣寒光照九州。天风吹我上南楼，为报嫦娥得旧游。宝镜瑩光开玉匣，桂花沉影入金瓯。清涵宇宙三千界，冷浸山河百二州。醉倚画楼吹铁笛，一声惊破九天秋。"}