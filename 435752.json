{"id":"435752","title":"九日读书山用陶诗露凄暄风息气清天旷明为韵赋十诗 其一","dynasty":"金末元初","author":"元好问","text":"行帐适南下，居人局庭户。城中望青山，一水不易渡。今朝川涂静，偶得展衰步。荡如脱囚拘，广莫开四顾。半生无根著，筋力疲世故。大似丁令威，归来叹墟墓。乡闾丧乱久，触目异平素。枌榆虽尚存，岁晏多霜露。"}