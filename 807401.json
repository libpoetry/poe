{"id":"807401","title":"孤鸾  赋得石亭梅花落如雪","dynasty":"清","author":"陈维崧","text":"昨来时节。记花倚晴阑，牵衣话别。生怕重逢，未必有花堪折。如今小楼仍上，果隔林、尽情飘瞥。乱捲一天晴絮，映水半明灭。正春阴暗把碧空黦。似愁睹粉娥，临去凄咽。谁唱阳关曲，仗数声啼鴂。日斜游踪欲散，倩春衫、蘸些香雪。图得盈盈归晚，有惜花人说。"}