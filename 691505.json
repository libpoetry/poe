{"id":"691505","title":"和陶诗 儗古九首 其一","dynasty":"明","author":"李贤（原德","text":"忆昔送君日，折赠门前柳。黯然离绪牵，别来已云久。嗟彼市道交，念此金兰友。愿为秋暮期，同醉菊花酒。古人重然诺，斯言莫相负。相思意何长，相见情更厚。世态趋炎凉，君心谅无有。群凶窃汉鼎，炎运迄将终。乘舆西播迁，纷然起兵戎。夫何幽州牧，未忍同奸雄。卓哉田氏子，独存忠义风。奋身赴国难，宁顾前途穷。归来毕其事，去隐深山中。南方有玄鸟，隆冬穴丘隅。春社甫云过，双翼仍北舒。所之有定向，翩翩入旧庐。但恐去岁巢，损坏不可居。孤村朝雨歇，衔泥遍春芜。殷勤在育子，返报当何如。雨馀朝气清，登高览八荒。安得如季路，去升夫子堂。一一寻坠绪，吾意亦茫茫。道妙不可得，空游文翰场。光阴坐将老，倏忽在北邙。古来歌舞地，禾黍互低昂。未必雍门周，鼓琴得其方。能令孟尝君，慷慨为悲伤。吾非公子荆，为室亦苟完。时复醉浊醪，无暇整巾冠。箪瓢颇云乐，我心欲希颜。白雪任来往，世好非所关。玩兹东篱花，清兴发毫端。怀哉太古音，有琴何必弹。谁云荆枳丛，可以栖凤鸾。天命人莫违，奚论饥与寒。庭树一何茂，风霜忽来兹。万物有盛衰，人生贵知时。我欲登太山，临流玩清淄。彼中多名士，欲往还复疑。相逢不易合，路遥非所辞。念此兴叹息，悠悠劳我思。君子贵一诚，终身行不欺。前修有正路，千载同所之。筌蹄亦何为，得意已忘诗。晓庭宿雨收，安坐养天和。有怀未能已，悠然发浩歌。古来贤达士，寂寂何其多。商也乐圣道，心犹蔽纷华。邈乎千载下，颓然将奈何。尘事弗我婴，林间足优游。缅怀我前人，雄才镇八州。岂知门祚微，不能继风流。岁月能几何，零落归山丘。哀哉箕夫子，悲歌去朝周。百世固相感，我心何所求。作诗陶吾情，岂谓观风采。所以句工拙，吟罢不复改。鲁连耻帝秦，乃欲蹈东海。顾我席上珍，不聘还相待。思唯正路由，遁世夫何悔。"}