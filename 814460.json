{"id":"814460","title":"辛丑三月十七日室人生日有感二首","dynasty":"清","author":"林则徐","text":"敢将梁案举眉齐，家室苍茫感仳离。度岭芒鞋浑入梦，支床蓬鬓强临歧。剧怜草长莺飞日，正是鸾飘凤泊时。婪尾一杯春已暮，儿曹漫献北堂卮。偕老刚符百十龄，相期白首影随形。无端骨肉分三地，遥比河梁隔两星。莲子房深空见薏，桃花浪急易飘萍。遥知手握牟尼串，犹念金刚般若经。"}