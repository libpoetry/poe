{"id":"54973","title":"采葛篇·种葛南山下","dynasty":"明代","author":"张时彻","text":"种葛南山下，春风吹葛长。二月吹葛绿，八月吹葛黄。腰镰逝采掇，织作君衣裳。经以长相忆，纬以思不忘。出入君箧笥，长得近辉光。层冰布河水，中野皓凝霜。吴罗五文采，蜀锦双鸳鸯。君恩当断绝，叹息摧中肠。中肠日以摧，葛叶日以衰。愿留枯根株，化作萱草枝。"}