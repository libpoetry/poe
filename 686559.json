{"id":"686559","title":"自惜二首","dynasty":"明","author":"石宝","text":"渊潜夙知名，霄举颇负志。誓探东观书，仰作尚友士。黾勉二十年，十事九失意。中遭家造艰，屡为积痾制。壮颜忽改色，修途更垂翅。贾生徒经邦，冯衍空抱知。寤寐明良诗，碎首亦不易。坐见流光驰，报德恨无地。青松斧为薪，不异蒿与草。白璧劘为泥，安睹为至宝。虽有文章姿，积瘵苦萦抱。芳春失欢娱，白日成懊恼。六经笺疏繁，一变畴至道。意盛岁遄徂，荣华倏枯槁。伏枥心尚雄，凌霜干须老。造物苟曲全，安能遂卑小。"}