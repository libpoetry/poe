{"id":"493804","title":"松下观鹤舞","dynasty":"明","author":"庞嵩","text":"龙光转迟轨，虬影布清阴。凉飔落高树，侧翠分遥岑。爰言徙幽几，于以开烦襟。九皋有奇羽，几岁伴鸣琴。开笼悦客到，拍手谐主心。初飞薄穹汉，再戢下疏林。晴涛乍激发，寂籁何萧森。乐奏云和曲，幡移宝盖临。振奋霜翎展，蹁跹玉爪侵。丹砂回九转，轮毂匝千寻。临霞衣拟彩，映日背横金。星转双晴丽，簪垂独啄沉。八风羞祝态，九舞协韶音。阖辟随伸缩，低昂类纵擒。云翔原应节，子和识知音。忆昔成胎化，昂藏异众禽。燕鹰摩太液，凤翼浣清浔。紫盖翱翔旧，青田预养深。岂羡乘轩贵，还期入帐钦。舒迟方得所，真乐岂能禁。"}