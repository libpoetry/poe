{"id":"85105","title":"说剑堂集题词为独立山人作","dynasty":"现代","author":"丘逢甲","text":"剑龙出海辞延津，千年龙性犹难驯。南天星斗避紫气，下有按剑独立之山人。山人亦自号老剑，海山苍茫起光焰。手收剑气入诗卷，万朵芙蓉剑花艳。九霄太乙窥铸词，山人说剑当说诗。诗中亦有东来法，七万里外称西师。柏林城小诗坛大，西方美人坛下拜。偶将剑诀传处女，花雨漫天动光怪。归来香海修诗楼，山人说剑楼上头。直开前古不到境，笔刀横绝东西球。山人之才无不可，但博诗名计何左？岂知即诗亦难及，腾跃百家中有我。只今耆旧无张黄，中原旗鼓谁能强？粤诗独得古雄直，赖此巨刃摩天扬。祗怜说剑无人解，老泪如潮溢沧海。况复雷雨驱双龙，雌剑升天雄剑在。吁嗟乎！手提三尺歌大风，千秋绝唱隆准公。青蛇袖里朗吟去，便须首数仙才雄。公孙剑器语虽妙，祗许诗人诧高调。此外异说空纷纭，十万横磨帝豝笑。山人说剑剑胆粗，倚天手把玉鹿卢。罗浮风雨自离合，空山卧抱诗龙珠。竟隐珠光腾剑气，不顾世眼骇相畏。繄余剑侠入道人，独抚瑶华解珍贵。九龙城隔沧溟青，倚楼想见吟寒星。何时携剑就说法，诸天云立群龙听。"}