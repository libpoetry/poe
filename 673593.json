{"id":"673593","title":"送高孔明贡元朝京","dynasty":"明","author":"林景清","text":"大明启文运，奎光烛寰区。六经脩治教，四海宗唐虞。英才育庠序，科贡惟两途。岁时重遴选，济济登天衢。伟哉高夫子，世业称名儒。穷经务深造，秉志怀远图。场屋屡弗利，乌兔惊奔趋。楚山隐良璞，沧海遗明珠。秋来忽充贡，别我游皇都。孤舟舣江曲，情深倒玉壶。蘋花弄秋水，霜叶飒高梧。执袂忍分手，感时心转孤。去去勿淹滞，金门曳长裾。"}