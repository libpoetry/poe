{"id":"604268","title":"苏汝载乞食歌","dynasty":"明","author":"张萱","text":"閒閒道人真可怜，非儒非佛复非玄。两只青鞋遍大地，一双白眼撑高天。半世生涯三寸管，欲把千秋常占断。相逢便说肝胆倾，何事逢人邈河汉。腹中样子不合时，如君安得不苦饥。吁嗟人间何食不为乞，富贫贵贱总是墦间儿。万钱不下君一箸，万钟不下君一粒。归来裹足闭重关，满目青云不可攀。持钵望门缘底事，才说閒閒便不閒。乞食曾闻陶靖节，五斗能令腰便折。昌黎一饱叹无时，枉却冷肠频触热。谢仁祖胜陶胡奴，有食可就非吾徒。三那之庵在何许，高谊云天五大夫。劝君乞昼莫乞夜，未必宰官皆长者。百年已结喜欢缘，眼下雄名何必借。墦间乞态日日新，自笑园公乞更频。欲向千秋乞一物，不知檀越是何人。"}