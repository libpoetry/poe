{"id":"969801","title":"乙未春初解漕幕兼职访秋壑西湖探韵得柳字","dynasty":"宋","author":"赵孟坚","text":"浮生恍流萍，聚难别易久。经年稀会面，感叹两执手。佳宾稍翕集，历落马蹄骤。竞誇摛锦文，雄骋翻河口。主人金叵罗，颇费黄封酒。环坐松下亭，海纳翕敷受。饮酣气张王，联题健挥肘。山凹日斜射，檐额风穿逗。恨无秉烛游，以夜继斯昼。聊追擘韵戏，崄窄互呈斗。分携上木兰，漾桨几回首。遥追飞盖归，数遍苏堤柳。"}