{"id":"1131852","title":"游善权洞","dynasty":"宋","author":"蔡肇","text":"阴风漠漠护崔嵬，激涧脩篁翠壑开。何处人天尽回向，于今龙象亦堪哀。常星晓挂层台冷，陨石宵飞夏屋摧。岩尸彭铿聊戏击，山中日月有奔雷。相鲜金碧照崔嵬，殿阁园林迤逦开。留恋白云禅客少，寂寥青嶂晓猿哀。山川胜处天然巧，景象穷时石也摧。靖节远公如可作，不应莲社愧刘雷。"}