{"id":"720531","title":"消息　应州道中","dynasty":"明末清初","author":"屈大均","text":"霸气沙陀，至今尚记，晋王兴处。浑水东环，桑乾西绕，总惯长城去。不甘龙碛，遥连凤阙，一任紫埃为主。怕胡雕、车轮两翼，欲衔上、白杨树。青草明妃，黄花主父，毅魄未成尘土。猎得沙鸡，烹来半翅，酹酒真怜汝。袭秦才疏，和戎命薄，涕泪空然如雨。回鞭好、紫骝尚识，雁门归路。"}