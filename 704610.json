{"id":"704610","title":"扬州同诸公社集郑超宗影园即席咏黄牡丹十首","dynasty":"明","author":"黎遂球","text":"一朵巫云夜色祥，三千丛里认君王。月华蘸露扶仙掌，粉汗更衣染御香。舞傍锦屏纷孔雀，睡摇金锁对鸳鸯。何人见梦矜男宠，独立应怜国后妆。宫额亭亭廿四桥，披离新柳弄春朝。柘枝拍待莺喉啭，杏子衫匀蝶翅消。酒半倚阑浮琥珀，风前骑鹤听笙箫。姮娥桂殿堪同伴，贮艳频劳觅阿娇。宠诏封泥第一枝，赐袍帘外拜恩时。春风律应清平调，夜雨香留绝妙词。天上有机遥织谱，河阳无影望连漪。金罍玉瓒须携醉，任是蜂狂总未知。谁买长门作赋才，守宫砂尽故徘徊。燕衔落蕊成金屋，凤蚀残钗化宝胎。三月繁华春梦熟，六朝芳草暮霞堆。上尊合赐词臣阁，邀赏还宜八骏来。栀子同心缀缬斜，融融宵露湿涂鸦。潘郎傍署移新省，姚女明妆见旧家。解佩临风疑橘柚，郁轮凝碧怨琵琶。微瑕莫笑閒情赋，错认秋容咏菊花。掖庭昏霭怨春归，叠帕匡床怅望稀。窥浴转愁金照眼，割盟须记赭留衣。梳成堕马泥拖障，梦破徵兰粉较肥。谁借橘媒生羽翼，可能鸿鹄似高飞。花阵纵横紫翠重，木兰金甲绣盘龙。团圆月照莲心苦，廿四风围柳带松。涿鹿战场云结帜，谷城兵法怒蟠胸。娇娆亦有王侯骨，一笑功成学赤松。谁写春容出塞看，胡沙漠漠照衿寒。扶来更学灵妃步，睡起羞为道士冠。琐骨传灯开五叶，鞠衣持茧献三盘。相思莫误朱成碧，烛泪盈盈蜡晕乾。憔悴西风梦不成，娉婷相见在春城。欢场九锡传花瑞，隐语双文赠鸟名。宝镜背悬交吐燄，索铃初护尽无声。看多怕有香尘上，出浴依然媚晚晴。天宝何因便改元，尚怜芳影秘泉温。不闻金鉴留丞相，多恐玉环蒙至尊。朱紫故宜当日贱，衣裳能得几时恩。扬州芍药看前事，功业纶扉并尔存。"}