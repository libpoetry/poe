{"id":"380123","title":"金菊对芙蓉·秋感寄采湘","dynasty":"清代","author":"赵我佩","text":"断角声凄，零笳韵悄，斜阳催暝荒城。正满林黄叶，秋老旗亭。春来送别香车杳，剩临歧、泪湿吴绫。可怜游子，生涯如梦，梦几时醒。旧事追忆无凭。叹尘劳鹿鹿，水逝云行。任楼开弹指，幻想空惊。故园寂寞休回首，怅衔泥、燕垒难成。今宵残月，照人千里，两地离情。"}