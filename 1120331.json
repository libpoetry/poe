{"id":"1120331","title":"端午帖子 皇后阁","dynasty":"宋","author":"周必大","text":"宝典推重五，欢声沸六宫。等閒调玉瑟，聊助舜琴风。何处宜佳节，风光大内家。争新九子粽，竞巧五时花。筒黍尝思时献稑，綵丝系处忆亲蚕。女红躬俭今犹昔，应有诗人赋二南。逮下深恩浃后宫，斯螽五月咏豳风。麝香草斗宜男绿，安石榴簪多子红。尚酝泼醅琼作液，汤官屑粉玉为团。常娥应侍天公宴，一曲霓裳即广寒。"}