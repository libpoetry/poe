{"id":"690571","title":"吊朝云墓用归善陆令公韵","dynasty":"明","author":"张萱","text":"万斛春光一段情，荒丛抔土忆倾城。言从天上寻衾抱，不向人间浪目成。芳草已怜浮蕊尽，游丝休逐片云轻。见说梨花不同梦，可曾石上话三生。西湖原是莫愁村，路印淩波绣袜跟。净业已归埋玉地，信根应结涌金门。莺声两两花前恨，桥影三三月下魂。茂宰怜春一凭吊，如云虽有匪思存。"}