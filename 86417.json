{"id":"86417","title":"风·风于天地间","dynasty":"宋代","author":"刘克庄","text":"风于天地间，惟桂尤其雄。将由岩窍多，或是地形穹。不知起何处，但觉来无穷。浮埃晦白昼，奇响激半空。一怒动旬浃，小亦数日中。城堞凛欲压，况此半亩宫。尝闻古至人，御气犹轻鸿。刘季晚可怜，击筑悲沛丰。我老断恐怖，眡身等枯蓬。飘掷付大块，奚必分西东。"}