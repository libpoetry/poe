{"id":"1115887","title":"夜行船 其四","dynasty":"宋","author":"杨无咎","text":"怪被东风相误。落轻帆、暂停烟渚。桐树阴森，茅檐潇洒，元是那回来处。相与狂朋沽绿醑。听胡姬、隔窗言语。我既痴迷，君还留恋，明日慢移船去。夹岸绮罗欢聚。看喧喧、彩舟来去。晴放湖光，雨添山色，谁识总相宜处。输与骚人知胜趣。醉临流、戏评坡句。若把西湖比西子，这东湖、似东邻女。"}