{"id":"171081","title":"真珠帘·翠虬夭矫拿苍玉","dynasty":"宋代","author":"王质","text":"翠虬夭矫拿苍玉。飞来到、吾庐溪湾山麓。一笑忽相逢，更解包投宿。北池之畔西墙曲，与主人、呼青吸绿。恨我，无天寒翠袖，共倚修竹。每遇飞雪萧萧，更惊风槭槭，清标可掬。更与月同来，无半点尘俗。冬有寒梅闲相伴，春亦有、幽兰相逐。香足。才露下霜飞，又有秋菊。"}