{"id":"1071700","title":"赠邹医","dynasty":"宋","author":"韩驹","text":"华陀一卷世不留，玉函三十龙宫收。奇方异诀上帝求，稚川肘后真悠悠。东京仲景儒家流，韵疏思密岂自由。妙技乃与俞跗侔，后来继之有髯邹。二子天授非人谋，内经岁久误弗雠。髯独覃思穷披搜，草木寒温脉沉浮。如磁取铁无虚投，朅来游梁自高邮，翰林杂试推君优。天廷锡带涂精镠，我穷羁旅古汴沟。有妇抱病柴门幽，巫医百请不颔头。卒然邀君为停辀，决去沉痾如决疣。自言不取千金酬，只求一诗当琳璆。高风绝艺两罕俦，我才不迨前人羞。祝君尚壮勉勿休，自致名誉倾公侯。"}