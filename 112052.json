{"id":"112052","title":"嗣王·肇三圣兮传一中","dynasty":"宋代","author":"诸葛兴","text":"肇三圣兮传一中，建人极兮参洪蒙。元圭锡兮汝绩，昭华归兮汝躬。大道公兮均嬗继，家天下兮繇姒氏。嵩石兮发祥，讴歌兮与子。誓甘野兮服叛，养国老兮贵齿。席不重兮味不贰，琴瑟屏兮钟鼓置。思皇训兮克俭，心敬承兮敢坠。祀四百兮绵景祚，兆大横兮垂异世。越山兮蜿蜒，镜水兮漪。焕祠宫兮屹峙，肃庑祀兮愉然。端冕兮龙章，执圭兮琳琅。想规重兮短叠，恍韶奏兮铿锵。"}