{"id":"1063699","title":"赠王圣侔教授","dynasty":"宋","author":"释德洪","text":"汝江软碧摇寒空，环江玉色罗五峰。神奇融结孕千载，于是代出文章公。荆公道德辈孔孟，致君勋业伊周同。君侯才气真不减，行看接武隆休功。妙龄人誇好风节，气压颍汝何其雄。曾经大笔战文阵，豪俊莫敢撄其锋。老师硕儒玉堂上，争看洒笔回春工。果然一日盖天下，声名熠耀驰华戎。都城立石传万口，士林矜气横长虹。岩僧废弃谁比数，亦复诵咏欢填胸。迹微自恨不及识，向风每觉劳双瞳。天公恤此慕善者，因遣识面山水中。坐令平昔心变灭，譬如尘净馀清铜。自誇问道陜西老，道人况亦参禅宗。与君于法实昆弟，姑留十日游从容。拙诗别君无崄句，何从赏我双颊红。他年揖让对明主，回顾此会成虚空。蹄轮冠盖塞门巷，容我剧笑应无从。"}