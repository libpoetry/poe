{"id":"1050127","title":"同蒋颖叔游丁山彰教寺","dynasty":"宋","author":"郭祥正","text":"北风方苦寒，冰霜昼未消。偶倾御史盖，同上丁山椒。空崖白云宿，拱木猕猴跳。碑皴龟腹裂，泉活龙尾摇。枯松起幽籁，中天奏云韶。苔深鸦发翠，石立壮土翘。荒坟瘗参军，沉魄谁与招。却读乐安词，惨淡窥泬寥。矧复见犹子，危言动清朝。甘心脱豸冠，窜迹投冗寮。公议在后世，美才无吝骄。六经收满腹，辨析皆有条。登山听君语，淙淙碎琼瑶。但惊白日落，归驭不可邀。明发余亦往，安得同渔樵。"}