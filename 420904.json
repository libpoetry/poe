{"id":"420904","title":"洞仙歌 为商承祚教授题龙泉寺捡书图。图为阮芸台嘱戴醇士画，画为程春海理遗著于龙泉寺","dynasty":"近现代","author":"王季思","text":"斜阳僧院，捡零笺遗简，多少宾朋泪盈眼。溯承平百四年前，文物衣冠，披长卷依稀如见。沧桑惊屡换。旧日宣南，燕舞莺歌遍台馆。指点好江山，头白心丹，为祖国尚思奋勉。待盘薄为公赋新词，把古调幽情，还他戴阮。"}