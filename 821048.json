{"id":"821048","title":"水龙吟","dynasty":"清末近现代初","author":"汪东","text":"置身天半，层楼尽收，世界微尘里。东西南北，沧溟如带，昆仑如砥。鞭叱群龙，倒翻银汉，等閒儿戏。算经传许郑，文高杨马，都未是，平生意。阊阖九重难问，问君平、此身何世。镜中青鬓，匣中雄剑，卅年前事。问舍求田，而今销尽，刘郎英气。叹吾谋不用，浩然长啸，作归来计。"}