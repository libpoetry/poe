{"id":"701130","title":"翁字韵四首一首原韵谢唐铁翁惠碧桃二首赠别桂阳范伯宁三首美铁翁四首病中自广","dynasty":"明","author":"符锡","text":"若个清贞似铁翁，一物无所系于中。道院菊深霜未拆，讼庭槐古雨初通。欢呼慱象逢谁敌，挥洒茅龙任意工。剩有支离老从事，碧桃妆点对春风。之子清标见若翁，总馀兵甲富胸中。鹓雏器业云霄厉，骢马家声海徼通。有约曲江聊对酒，无情湘瑟谩须工。明朝又向芙蓉别，一笛梅花五岭风。卧治韶阳钁铄翁，别来春色满南中。庆馀玉树连枝秀，籍许金闺奕叶通。小技雕虫惊自斲，大方家法让谁工。新诗首首堪传颂，媲美还将列正风。年过半百巳成翁，岭表一官如梦中。野人炙皆竟何有，岐路亡羊老未通。弥论大造笑元宰，节量此生非化工。赤城玄圃乌乌在，问道鼎湖常下风。"}