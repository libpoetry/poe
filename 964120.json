{"id":"964120","title":"贺新郎 其三 咏梅用甄龙友韵","dynasty":"宋","author":"洪咨夔","text":"放了孤山鹤。向西湖、问讯水边，嫩寒篱落。试粉盈盈微见面，一点芳心先著。正日暮、烟轻云薄。欲搅清香和月咽，倩冯夷、为洗黄金杓。花向我，劝多酌。单于吹彻今成昨。未甘渠、琢玉为堂，把春留却。倚遍黄昏栏十二，知被儿曹先觉。更笑杀、卢仝赤脚。但得东风先手在，管绿阴、好践青青约。方寸事，两眉角。"}