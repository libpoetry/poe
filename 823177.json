{"id":"823177","title":"月华清 和休庵中秋见怀韵","dynasty":"清末近现代初","author":"赵熙","text":"丛桂乡心，万松秋色，夜中都到愁眼。来雁传书，路绕云罗三万。料相看络角明河，定暗恼知心红线。吟卷。正巴山夜雨，丝丝点点。不信钧天梦浅。把大地河山，月宫重换。团扇无情，苦借彦回遮面。木萧萧、九辩空悲，山淡淡、重阳未远。天晚。指芦梢鬓白，不成花片。"}