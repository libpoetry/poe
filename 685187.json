{"id":"685187","title":"十六夜孤山看月歌四首","dynasty":"明","author":"王稚登","text":"白头田父出当年，寺下江深水拍天。沧海自从成陆后，禅宫渐与月宫连。扬州西望隔沧波，花下楼台月下歌。好借清光骑鹤去，买将红袖斗嫦娥。江上浮岚半有无，轻烟淡荡月模糊。彭郎隔水休相唤，别是人间一小姑。千顷寒波看月生，半江微暗半江明。山僧手种门前树，记得潮痕与树平。"}