{"id":"500435","title":"送夏弘叔","dynasty":"明","author":"陶安","text":"洞庭之南云阳墟，祝融灵峰照天衢。青衫万里游炎都，戎韬小试罗兵殳。草市聚落鳞瓦铺，骇此警逻来文儒。当涂名家千里驹，椿阴如云庭屡趋。毫端春葩五采敷，光掩金壁珊瑚珠。宅邻横望高郁纡，三十六朵青芙蕖。幡然应诏发廪储，穰穰白粲连樯输。羸民含哺旋昭苏，敕书褒宠金章朱。碧湘秋澄冰玉壶，宦途南逐鸿飞迂。花村月夜惊吠无，笳鼓声起奸攘逋。仰瞻玉帐金虎符，绣斧飞霜悲兔狐。尘闲官舍窗日晡，岳云绀翠烟模糊。长沙酒香呼木奴，醉眠琴榻红氍毹。载云旗兮飙控车，兰声桂醑招三闾。咸池音杳龙尾徂，湘妃鼓瑟怀苍梧。客乡哦诗不可辜，写入潇湘八景图。"}