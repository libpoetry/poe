{"id":"770694","title":"寒夜吟","dynasty":"清","author":"曾习经","text":"百虫声绝风怒号，重檐翳尽霜月高。渐老畏寒性爱月，得酒起披故缊袍。缊袍多年暖著体，中有高堂旧针指。儿寒犹馀慈母心，新阡远在荒山趾。念次涕下不能收，仰看星月相西流。半岭孙登似长啸，侧窗楚老但唲呕。子复生孙本常事，人生要为太早计。风树曾无停静时，严宵乘有汛澜泪。乌鹊巢寒啅坠枝，谁见当春乌哺儿。从今不敢看寒月，苦忆书灯年幼时。"}