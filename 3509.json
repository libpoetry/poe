{"id":"3509","title":"贻刘高士别","dynasty":"唐代","author":"储光羲","text":"夙驾出东城，城傍早霞散。初日照龙阙，峨峨在天半。壮哉丽百常，美矣崇两观。俯视趋朝客，簪佩何璀璨。而我送将归，裴回霸陵岸。北云去吴越，南雁离江汉。伊昔蹈丘园，翩翩理文翰。高谈闵仲叔，逸气刘公干。每言竹柏贞，尝轻朝市玩。山昼猿狖静，溪曛鱼鸟乱。宁止卧崆峒，直云期汗漫。圣君既理历，族士咸炳焕。矫首来天池，振羽泛漪澜。元淑命不达，伯鸾吟可叹。东去姑苏台，乃过陟阳馆。舍辔函关道，浮舟沧海畔。耳目旷暄凉，怀抱盈悲惋。沉沉青岁晚，霭霭秋云换。自言永遁栖，无复从羁绊。挥手谢知己，知己莫能赞。"}