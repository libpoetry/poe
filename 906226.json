{"id":"906226","title":"与德洪明甫伯与暮春六日同登乌石饮于浴鸦池琴侍以石上坐忘归分韵得石字","dynasty":"宋","author":"李弥逊","text":"老怀不知春，但爱远峰碧。乘高恣遐观，未快双目击。稍为松根坐，遂与参井逼。女娲补天馀，坠此百鍊石。摩挲苍藓痕，上有鸦沿迹。引觞起自斟，盏面不容滴。举头挽飞云，颇觉天半窄。追随二三子，顾我独衰白。向来舞雩春，胜践同今昔。偶忘千岁忧，共此一笑适。"}