{"id":"737427","title":"奉赠林非闻前辈","dynasty":"清","author":"乔崇烈","text":"墙东有何好，委身其间者。往往有人在，岁月定潇洒。我闻万物若刍狗，何物一官真敝帚。乾坤清气本生人，横目二足宁相负。四明山，雪窦水，芒鞋竹杖追黄绮。冬一裘，夏一葛，芝房松鬣无饥渴。当时海水变桑田，今见文思帝则天。手抛柏子高千尺，回首优游六十年。"}