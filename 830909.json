{"id":"830909","title":"摸鱼儿 荷花生日，偕何诗孙、胡子宽、徐瑞屏、蔡竟夫诸子集三雅亭赋","dynasty":"清末民国初","author":"程颂万","text":"最无憀、酒边愁破，一痕凉梦初醒。虾须半妥羊灯上，眉月掠残秋影。花意肯。算廿四番风，不数奇胎性。饼筵初进。漫答拜深深，弯来藕臂，帘外倚妆靓。亭亭样，问是何年仙孕。华清旧约潜等。贴溪榆荚田田叶，都作洗儿钱认。波似镜。宛醉起扶头，两两鸳鸯颈。情丝系定。恁花笑人痴，酒催诗瘦，日日画阑凭。"}