{"id":"290072","title":"宴清都·莹园春禊，分韵得宇字","dynasty":"现代","author":"郭则沄","text":"闷索新莺语。垂杨畔、旧时兰桨停处。平堤花拥，闲廊水绕，似遮人住。东风暖逗朱唇浅，睡里微涡更妩。趁醉筇、踏遍芳阴，留连还恐蜂妒。流杯几送飞英，题裙墨黯，惆怅前度。沾愁翠榼，淹尘皂帽，梦回天阻。斜阳转过燕山，又听到、声声怨宇。笑鬓丝、那称红簪，山香倦舞。"}