{"id":"577063","title":"王陵台","dynasty":"明","author":"陈琏","text":"公馆候初旦，乘轺出闉阇。载瞻王陵台，远在青山隅。薄言纵登览，石径来萦纡。念昔建筑时，拟为永远图。孰知百世后，依旧成丘墟。遗址虽尚存，草木久荒芜。鹤驾竟不来，岁月屡已徂。旷视洞万古，使我增长吁。缅邈念明训，为善乐有馀。悠悠千载下，犹能光简书。吁嗟骊山葬，为计一何愚。"}