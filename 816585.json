{"id":"816585","title":"去梧州作","dynasty":"清","author":"曾广钧","text":"传呼鹦鹉叩琵琶，载得佳人过若耶。地近绿珠犹有井，天怜红玉不知家。锦波洗尽含泥玉，宝帐迎归薄命花。一舸暂分三日路，隔滩原不算天涯。感时清泪落筝琶，消尽英华抚莫耶。中寿百年能几醉，芳春三月尚辞家。翠鬟夹路迎桃叶，红粉下帘开柳花。不是豪情赋团扇，欲凭惆怅遣无涯。"}