{"id":"405246","title":"清平乐","dynasty":"近现代末当代初","author":"金启孮","text":"韶华谁系。清泪空盈袂。小院无人风细细。又是晚秋天气。无端枕畔钟声。夜深孤梦难成。萧索五陵公子，贫穷辜负今生。欲亲佯畏。犹记西楼会。月满阶除心已碎。多少凄凉滋味。别来日日年年。消磨陋巷风烟。一点灵犀空透，短檠闲照孤眠。离频愁乱。愁向谁舒展。寂寂凉宵残月院。误了韶光将半。茅斋布被孤檠。就中牵系人生。一种凄凉滋味，回思总怨多情。相思不见。疏篱夕棔敛。满院晴丝轻似剪。一点离愁难展。黄昏陋巷烟微。茅墙蛱蝶双飞。辜负而今年少，纸窗布帐心违。西风悲咽。寂寂寒衣节。衰草白杨人迹绝。远火高低明灭。伽蓝梵呗超生。负尘佛座灯青。点检廿年迷梦，生离死别关情。"}