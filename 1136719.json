{"id":"1136719","title":"贺新郎 乙亥春题雁荡山","dynasty":"宋末元初","author":"王义山","text":"雅有登山癖。觉老来、尚可跻攀，浪游蹑屐。险怪嶕峣称雁荡，争秀群山第一。更耸出、穹崖千尺。景物深藏长谷里，最上龛，水凿时冲激。硉矹处，钜□石。地生天作谁能识。睹江山如故，恨无一时人物。灵运当年为太守，佳处都曾游历。独不见、此山脚迹。风月直须人管领，怎不移、石壁题岩壁。今且著，老夫笔。"}