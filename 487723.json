{"id":"487723","title":"同郑观察郑明府泛舟徐潭兼送陈宪副之浙中","dynasty":"明","author":"佘翔","text":"载酒泛青溪，溪流清如醑。佳客满华筵，方舟自容与。鸥鹭散沙汀，原畴被禾黍。盘礴绿阴间，衔杯避烦暑。慷慨一行歌，铿然振大吕。兴剧恣猖狂，情深忘尔汝。月白且迥舟，离思纷如绪。伊人济川才，而我烟霞侣。握手且为欢，浮生俱逆旅。愿宝金石声，云霄日延伫。"}