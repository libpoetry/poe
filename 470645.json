{"id":"470645","title":"己酉赴试白下病归得杂咏五首 其二","dynasty":"明","author":"郑胤骥","text":"弱龄事柔翰，颇亦费寻讨。所得能几何，忽忽欲已老。自无三月资，难适千里道。生世何通屯，贵得展怀抱。不然徒营营，百岁犹为夭。吾譬好近人，正如被中蚤。姑且快一噆，性命未须保。但使具旁观，那堪一绝倒。三十九年非，行矣不复澡。倘今能觉悟，犹得十年早。日嚼后湖藕，饱啖姚坊枣。此行庶不恶，应举故草草。不得何不可，得之亦复好。"}