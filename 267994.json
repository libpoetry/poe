{"id":"267994","title":"高阳台·三月十六夜对月","dynasty":"现代","author":"何振岱","text":"谷雨才过，花风余几，中庭夜色如银。雁过天低，都无半点闲云。墙匡谁洒南宫墨，看离离、林影横陈。甚心情、一样蟾圆，偏爱当春。思量好景怎消得，只名香爇罢，小酒斟频。静掩柴扉，虫声旧梦重温。相期未若忘情好，结清游、何必心亲。漫寻眠、笛语悠飏，隔巷频闻。"}