{"id":"509088","title":"慰同寅余公丧子","dynasty":"明","author":"韩雍","text":"昔有东门吴，子死无忧情。又有卜子夏，哭子乃丧明。古人失子同切已，哭与无忧不相比。千载斯文较是非，东门知命卜昧理。君家翩翩好凤毛，一朝径赴琼楼招。双亲哭子兄哭弟，满堂泪雨长悲号。人生百年如梦觉，此身朝夕亦难料。三槐五桂终尘灰，子女存亡何足道。君方与国为栋梁，莫因无益空毁伤。且与故人同一醉，明遣玄夫问苍苍。"}