{"id":"243416","title":"端午次韵和徐改之","dynasty":"宋代","author":"于石","text":"榴花灼烁露初乾，乍试香罗怯晓寒。自古独醒多见忌，与君一醉笑相看。无邪安用艾悬户，徇俗聊将黍饤盘。千载沉湘呼不起，至今遗恨楚江干。涛头洒泪眼难乾，鱼腹沉冤骨未寒。楚些一章招莫返，曹碑八字好难看。水流不尽湘江恨，俗奠空陈苹藻盘。我亦逢时增感慨，凜然忠孝孰能干。"}