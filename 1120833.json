{"id":"1120833","title":"岁抄四绝","dynasty":"宋","author":"周紫芝","text":"湖上青山一水边，暮云楼阁九重天。春幡影里迎新岁，爆竹声中送旧年。天寒细雨还成雪，日暖晴云却护霜。可惜梅花残腊月，十分天色似江乡。此生无事不随缘，世路何心更著鞭。年尽未归真偶尔，春来若健亦欣然。端门行欲贺新元，窃食无功只厚颜。可笑腐儒黄卷客，亦随朝士紫宸班。"}