{"id":"827926","title":"次韵治芗观落日诗 其一","dynasty":"清末近现代初","author":"陈曾寿","text":"城居日高眠，奇景误朝绮。趋曹晚回车，长对西山紫。一日复一日，冥行不知止。昼阅尘世容，暮浴大海水。宁知孤根悲，磨旋一蚁子。快倚阁东西，魂归堕乡里。我闻十日出，大千岌崩圮。争斗无时休，中天失旖旎。谁来一矢加，㸌落不可底。万象沉中宵，颠倒孤枕倚。披衣鸡忽鸣，苍莽寸心里。"}