{"id":"703167","title":"秋兴四首","dynasty":"明","author":"谢榛","text":"寥落天涯客，谁堪秋气深。风烟凄大野，霜日净空林。对镜嗟衰白，衔杯任陆沉。子云多著述，百代有知音。山昏云到地，江白雨连天。鸿雁寒无赖，芙蓉秋可怜。旅怀须痛饮，世事且高眠。京国迷茫外，空歌美女篇。啸歌谁会意，风色动严城。天夕孤鸿过，山秋万树鸣。故人湖海梦，游子岁时情。坐惜瑶芳歇，空除又月明。地旷糜芜老，庭空蟋蟀寒。山河秋瑟瑟，风露夜漫漫。白首谁同醉，黄花祗自看。吾生真浪迹，沧海一渔竿。"}