{"id":"676667","title":"饮顾淄川荣夫","dynasty":"明","author":"王宠","text":"昔美淄川谣，今耽竹林赏。解龟岂年及，乘日非外奖。偶会禽尚心，弥肆云萝想。经始中园庐，兰橑荫閒敞。清池过庭激，紫蔓缘篱上。姜芋抽新萌，葡萄牵宿莽。差池喧鸟覆，瀺灂惊鱼响。息阴聊举爵，临涯时抱杖。英英白云游，纚纚鲜飙荡。兴远集萧晨，蕴真惬吾党。蝉蜕迹已冥，鸾翔意俱往。方敦霞外交，言税区中鞅。"}