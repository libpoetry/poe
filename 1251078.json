{"id":"1251078","title":"次瑶攴石望鞋山","dynasty":"元末明初","author":"陈谟","text":"舟移瑶攴下，遥望石如屣。舟人云是大姑娘，一掬弓弯曾堕此。吾闻古有巨人迹，姜嫄履之生后稷，神灵奇踪此其一。水仙罗袜凌波轻，安取盘囷如此石。又闻大禹乘四载，浚川来经彭蠡滨，遗此表徵千万春。江神呵禁畴敢登，偶一践踏风雷惊。导河自昆崙，砥柱碣石壮本根。瞿塘滟滪堆，舟航不敢争飞奔。长江钜石天意存，此其小者疑屣云。君不见小姑健儿女将军，剑峰屹立当海门。"}