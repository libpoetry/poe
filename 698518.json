{"id":"698518","title":"和杂诗十一首雨潦不歇独居一室多忧生之嗟（录七首）","dynasty":"明","author":"唐时升","text":"大海一浮沤，世界一微尘。何异六合间，置此七尺身。百年若一梦，恋恋此六亲。正如逆旅中，殷勤会四邻。离合难为常，匪夕唯伊晨。愚者勿复道，嗟彼英雄人。建节清三边，扬旗定五岭。百代夸功勋，朝夕恋光景。万再争春晴，谁免秋露冷。荣枯各有时，昼短苦夜永。达人当芬华，无异镜中影。饥虎不令怒，狂象不令骋。扰扰黄埃中，殷然虚室静。天道诚辽远，智者胡可量。五行主灾异，至今数京房。明知水泉涌，道人祸未央。淹速有常限，如寒暑阴阳。安用术数为，先事迫中肠。熙熙二百年，朝野当丰豫。凤鸾方颉颃，群雀亦争翥。黄鹤生林中，踌躇独不去。岂敢思乘轩，兼怀矰缴虑。芃芃禾黍秋，鸡骛俱晏如。六翮将安施，长依蓬蒿住。风飙起无时，未审安巢处。莫作九皋鸣，有生实多惧。稼穑须乘时，今已日月迫。渍体泥涂中，束手眺阡陌。所望二麦黄，敢希粳粮白。鼠入牛角中，渐觉生计窄。回头视室家，惘惘如过客。勿为造次谋，犹当守田宅。人生百年内，忧乐千万端。念念不相袭，长与岁月迁。暮年壮心歇，欲入名山巅。缉草为冬裘，拾穗充朝餐。未尽生灭相，且断恩爱缘。俗儒难与语，三复西来篇。东南神仙宅，灵异唯会稽。神禹治水毕，玉书藏中崖。何当有朱雀，衔以置我怀。百神各就役，九州再缝弥。虽苦淫潦事，父子不相离。支祁欲踯躅，俯首重受羁。三农各饱饭，两税亦不亏。"}