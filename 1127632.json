{"id":"1127632","title":"次韵三首","dynasty":"宋","author":"曾几","text":"白日无偏照，玄冥不作难。有炉如许大，无地可言寒。书腹夤缘晒，禅心邂逅看。呼儿来共此，形影未孤单。御冬无过酒，得酒政应难。可爱惟晴日，相依度岁寒。虽非挟纩坐，且作拥炉看。饥亦何堪忍，斜阳挂食单。凿土篝松火，为炉有底难。未知行地日，可辟中人寒。气味醇醪似，光阴尺璧看。回头长夏景，直欲褫中单。"}