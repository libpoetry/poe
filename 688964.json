{"id":"688964","title":"韶阳除夕承李湛一太夫适馆授餐赋谢","dynasty":"明","author":"何吾驺","text":"拂拂春风照客颜，芙蓉山作武夷看。使君高谊移樽俎，何处天涯不素餐。入直先皇十数年，朋樽物色尚依然。何缘更作春明会，花烛连宵绕禁烟。血腥鱼腹断行尘，又报欃枪舴艋新。南粤尉佗风景暮，贺兰山北去何人。多少风光总未匀，荔枝红艳荐时新。旧家燕子重来少，肯信江村有送春。"}