{"id":"759468","title":"书事叠前韵","dynasty":"清","author":"丘逢甲","text":"逍遥文字谢庄周，墨潘都成涕泪流。凄绝三闾香草意，秋江人赋畔牢愁。接天烽火迫残年，孤负铙歌制凯旋。依旧元戎窦车骑，更无人与勒燕然。何事悲天祗自悲，寒斋倚枕苦寻思。书生怅作封侯梦，愁煞黄粱饭熟时。都卢场辟万人观，民力东南近已殚。不惜水衡钱浪掷，汉家恩赐结呼韩。故人塞外有书还，惆怅江天对白鹇。见说汉边瓯脱尽，秋风胡马满阴山。黄河如带负前盟，满地洪流秋未清。东海茫茫尽鱼鳖，可悲不独是彭城。薤露声哀秋气凉，出关有客更投荒。刊章钓尽甘陵党，流祸居然到吕强。剑外音书屡滞留，西风愁说锦江游。黄巾破败连三郡，更遣刘焉牧益州。战云黯黯遍天西，江上行吟夕照低。还向夔巫苦奔走，草堂空筑浣花溪。漫诧榑桑旧挂弓，残棋欲著与谁同？东风吟冷英雄泪，海外扶馀局未终。"}