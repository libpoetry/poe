{"id":"665430","title":"湖上","dynasty":"明","author":"郑善夫","text":"太湖何潋滟，岁晏亦自好。长风西南吹，天水共皓皓。遥峰七十二，恍恍红云岛。洞天在空濛，流水隔烦恼。昔有绿毛翁，于此采玄草。至今白石床，风云为持保。闻兹生古心，携舻事幽讨。良朋既同调，远客亦倾倒。鼓桡乘鼋鼍，凌波撷蘋藻。汎汎景将入，默默意未了。方壶不可问，沧海恨无早。归循去时路，木尽乾坤老。"}