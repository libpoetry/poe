{"id":"698904","title":"诸友画八景送马先生之安福索赋 越望亭","dynasty":"明","author":"徐渭","text":"万里一亭孤，高城带海隅。不堪亭上望，帆落晚汀蒲。师是马迁才，探奇禹穴来。重临江水阔，好灌豫章材。镜湖八百里，水阔渺荷香。师去鄱阳望，烟波较此长。鼓棹若耶溪，一日还百里。今去看莲花，应在濂溪水。师每游兰渚，春风服尚凉。江流亦九曲，恐未可传觞。云门残六寺，吾师传一经。持向缁衣讲，何妨绛帐横。师本吴中士，不嫌越峤登。门生客吴夜，也宿虎丘灯。阳明洞天小，名为道流芳。马融今别去，传经冷石房。"}