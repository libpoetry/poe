{"id":"947723","title":"水调歌头 其三 留别茶漕二使者","dynasty":"宋","author":"京镗","text":"数月已办去，今日始成行。天公怜我，特地趁晓作霜晴。万里奔驰为米，四载淹留为豆，自笑太劳生。父老漫遮道，抚字愧阳城。君有命，难俟驾，合兼程。故山心切，猿鹤应是怨仍惊。多谢使华追路，不忍客亭分袂，已醉酒犹倾。莫久西南住，汉代急公卿。"}