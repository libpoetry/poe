{"id":"686107","title":"冬日初晴登镇海楼历粤秀诸山同张孟奇计部黄士明太史分赋二首","dynasty":"明","author":"卢龙云","text":"乘閒结伴蹑丹梯，海晏天清望不迷。城倚粤台开杰阁，地邻萧院叩禅栖。云山极目千愁豁，烟树平临万象低。每叹词盟羁宦远，壶觞何幸得同携。北风猎猎袷衣寒，雨后山川此际看。赋美大夫来倚马，行从古道入呼鸾。登临自喜逢三益，并合何须羡四难。胜赏淹留将竟日，归来已任夕阳残。"}