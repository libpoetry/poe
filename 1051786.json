{"id":"1051786","title":"长芦阻风","dynasty":"宋","author":"彭汝砺","text":"纵目江南路，系船淮上村。长芦云作阵，高柳石为根。浪逐江风急，潮连海水浑。雪霜千骑散，钲鼓万兵屯。蒲藻鱼游处，泥沙鸟篆痕。参差邻画舫，咫尺想空门。贝叶有秘语，韦编无近言。漫瞻双去翼，空饰两朱轓。好在弥天释，何如炙輠髡。浊清罗酒斝，南北看风幡。敬信无非事，精微讵可论。孤忠天未弃，尚合辱垂恩。"}