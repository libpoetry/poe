{"id":"803986","title":"阿克苏有花，叶似淡竹，花似菊而小，五色均备而无香，中华所未有也。缠回以种，自俄国来，即名俄罗斯花。余以其名不雅，易之曰‘边城菊’，以诗纪之","dynasty":"清","author":"施补华","text":"塞外幽花云锦色，佳种远传罗刹国。秋来偶傍野庭开，应为羁人慰萧瑟。任是无香也有情，怀风抱露态横生。从余唤作边城菊，颇似孤寒始得名。"}