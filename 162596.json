{"id":"162596","title":"灵谷山·旧闻伯子记","dynasty":"宋代","author":"曾季狸","text":"旧闻伯子记，已得灵谷名。隐然望此州，奇胜称山灵。悬崖泻瀑布，如高屋建瓴。乔松数十丈，下有千岁苓。仄足行鸟道，势欲抟青冥。仙事虽渺茫，幽讨未忘情。高秋八月后，择胜来经行。黄冠两三人，淡然亦忘形。烟霞到几席，爽气来户庭。瘦笻閒指点，老瓦同注倾。惭非换鹅手，不敢临黄庭。或可联石鼎，未秘让弥明。重阳无十日，黄菊渐向荣。佳哉此天气，一笑未易营。但愿脚力健，年年此寻盟。"}