{"id":"758112","title":"沁园春","dynasty":"清","author":"周贻繁","text":"短发飞霜，病骨禁秋，触绪自惊。忆琴堂旧梦，笙歌日暮，东陵新艺，溪壑云横。一寸愚衷，千年苯调，盐米堆中安此生。还堪遣，有梁间语燕，树里啼莺。天公底事能平。只岁序、催人同此情。任春华婉媚，骎骎老大，秋光圆满，渐渐亏盈。卷熟残书，杯深浊酒，销却胸头哀与荣。擘愁处，听空阶促织，尺寸须成。"}