{"id":"1096336","title":"破山","dynasty":"宋","author":"释居简","text":"两雄用壮勒不回，触断山脊青崔嵬。挟风卷雨上方去，旱火击翻平地雷。涧松盘拿俯巍跨，铁干铜柯闯云罅。鲜风不断璎珞珠，桧老枝腴乱零挂。四老墓田樵牧践，莽堙蓁塞无人剪。振古芳尘玉象高，印泥遗爪霜鸿远。旧吟新扁皆珠璧，雕梁雪壁昏题迹。水流山空春昼长，番令人忆赞公房。"}