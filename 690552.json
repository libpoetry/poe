{"id":"690552","title":"学宪二无公以喜雨及登浴日亭二诗索和次来韵赋之 喜雨","dynasty":"明","author":"张萱","text":"西畴幸慰云霓望，试问篝车祝几何。桃李向荣时雨沛，川原回润土膏多。噤声鸠妇分枝坐，湿翅凫翁掠水过。惠我其宁自今日，扶犁再咏下谋歌。春明文曜焕南天，綵笔惊飞黄木湾。已跃虞渊谁夹毂，忽升旸谷尚衔山。赤文外朗符灵宪，王字中悬俨圣颜。且捧重轮秩东作，丹晖先满斗牛间。"}