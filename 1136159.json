{"id":"1136159","title":"孟君复赠王侯元俞诗两皆英妙神奇次韵","dynasty":"宋末元初","author":"方回","text":"孟侯与王侯，妙年俱作州。穷穷鬼揄我，汝堪并英游。汝无曲逆计，汝无裨谌谋。汝乃蹄涔水，可配江河流。仓卒不能答，吐舌瞠双眸。二侯不自贵，屑与耄叟俦。歌岂有檀板，舞亦无珠韝。磨玉藉沙石，以故交情绸。盖公曹参舍，角里张良求。绿鬓间白发，一献还一酬。俗态动枘凿，对面风马牛。二侯不我弃，庶哉企前脩。"}