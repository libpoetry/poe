{"id":"665303","title":"夏日叹","dynasty":"明","author":"郑善夫","text":"长嬴何苍凉，大火不烘爆。烛龙西北死，踆乌东南蹙。迟迟凌曾桑，忽忽下蒙谷。钧天不敷华，群阴岂全伏。金星似火赤，未旰即动角。应感阴沴盛，转讶日晷促。羲和职业废，寒暑事反覆。麦秋犹寒衣，絺绤未即录。雄风来蓬蓬，惨怛蜚大屋。扬雾清昼昏，愈觉白日速。迅雷不发荣，虺虺振坤轴。三时无雨泽，何以升五谷。蝝螣复不仁，延祸到朴樕。近闻河内外，数载茹草木。更兼豺虎繁，死者十五六。诸公乐安稳，群倖厌梁肉。万姓亦何罪，坐使蒙螫毒。以兹和气乖，无怪边衅踧。天人象已显，岩庙计须熟。缅思弘治化，历历在耳目。燮理得所司，气侯有攸属。八风率顺序，五纬不愆毂。廿年宣重光，万国昭玉烛。平路生广庭，箑脯出荒服。所以覆帱下，老不闻杀戮。中遭屡更变，美意尚可掬。勖哉柱石翁，弘治是龟卜。狂夫不解事，岂敢糜廪禄。仓皇杞人忧，凯切麦丘祝。但愿丽大明，末光普曾曲。"}