{"id":"1199377","title":"诗二十五首 其五 九月三日夕云林王夫人喻作令示许长史","dynasty":"魏晋","author":"云林右英夫人","text":"腾跃云景辕，浮观霞上空。霄軿纵横舞，紫盖托灵方。朱烟缠旌旄，羽帔扇香风。电号猛兽攫，雷吟奋玄龙。钧籁昆庭响，金筑唱神钟。采芝沧浪阿，掇华八渟峰。朱颜日以新，劫往方婴童。养形静东岑，七神自相通。风尘有忧哀，陨我白发翁。长冥遗遐叹，恨不早逸踪。"}