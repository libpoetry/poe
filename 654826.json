{"id":"654826","title":"元宵会吴鼎仪宅分得将进酒","dynasty":"明","author":"倪岳","text":"将进酒，黄金杯，东风摇荡春葳蕤。清宵对此灯烛辉，明月皎皎当中闺。将进酒，夜未央，日月逝矣嗟流光。年时感此雨雪狂，美景不及今晨良。将进酒，一再行，醉来尔汝俱忘形。交分蔼若弟与兄，岂直倾盖论平生。将进酒，伐木诗，倚歌而和心孔夷。我虽不饮强倒卮，永怀白首同襟期。将进酒，君莫辞。"}