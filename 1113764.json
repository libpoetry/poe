{"id":"1113764","title":"再用九日韵答何邵卿二首","dynasty":"宋","author":"李石","text":"老蝶凌风作晚狂，小春争得媚寒乡。池边团碧擎残雨，林末轻红拒薄霜。笑我何时书竹帛，似君依旧踏槐黄。相寻一醉能来否，枉费公家压酒囊。习气仍馀酒后狂，十年坐斥醉中乡。读书窗外千堆雪，利剑床头一匣霜。收拾微吟追李杜，研摩小楷逼苏黄。他文消遣随儿辈，颇笑翁痴作一囊。"}