{"id":"819772","title":"哀次女昭质","dynasty":"清末近现代初","author":"李宣龚","text":"平生木石肠，临老恋儿女。尔姊有远行，一力欲借汝。汝性得吾偏，褊衷非所许。秉身虽云懦，好学莫能禦。如何遘短折，病久卒难愈。徙痈事无及，内热空白煮。床棱摸欲穿，鼻息断犹数。伤哉不出户，一出即死所。廿年椟中珠，掩此和泪土。雨锸会当晴，风柯向谁语。汝病人岂知，吾愁翻见疑。相牵游西山，犹不谓汝危。归视计已迫，镵砭遂杂施。以死将谁怼，活我亦此医。香花舁一棺，瞑目甘息机。毫发不受垢，无烦盥以匜。但恨顾未了，何妨待吾衰。恩爱若是妄，悲忧宁自欺。达理不可喻，魂气终安之。咫尺果从我，虹桥非路歧。"}