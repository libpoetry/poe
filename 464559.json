{"id":"464559","title":"法曲献仙音 庭有白花，不知其名，即叶即花，花出叶杪，苞不尽展，形如仰钟，早起赋之","dynasty":"当代","author":"章士钊","text":"抽箭兰青，吐花梨白，掩映间阶凉竹。我不知君，君翻知我，多情伴人幽独。慰藉事，来无朕，平生枉驰逐。几回瞩。叹悠悠、路旁名利，谁似尔、洗尽铅华自淑。一点淡妆心，应孤山、和靖同宿。又恐江蓠，染离忧、其曰可读。剩南冠流落，辜负美人如玉。"}