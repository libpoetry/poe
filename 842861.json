{"id":"842861","title":"苏盦招集江亭时瘦唐将假归","dynasty":"清末民国初","author":"陈宝琛","text":"胜地如胜朋，习处不知宝。一从别后忆，反覆无不好。城隅一撮土，见我少还老。君亦江海徒，及来共春讨。西山为留雪，对客起画稿。泠泠荻芽风，吹冻尽变潦。座有思归人，庐瀑已挂抱。何妨少濡滞，聊缓百忧捣。他年或见怀，此会忍草草？还寻旧酒垆，曛黑须醉倒。"}