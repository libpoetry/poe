{"id":"843866","title":"小重山","dynasty":"清末民国初","author":"何振岱","text":"摩尼真色无定居。甓湖春水满，隐神珠。夜香袅字上灯初。观心久，道气静团蒲。昨梦忒怜余。愁中双鬓雪，更清癯。起修书札托双鱼。殷勤问，将息近何如。频岁家居多往还。晴窗常共饭，小盘桓。如何半月隔容颜。些儿路，远比几重山。且莫皱眉湾。朝朝询翠竹，报平安。千丝茧绪尽须删。萧清地，换了寸心闲。"}