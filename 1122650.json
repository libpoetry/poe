{"id":"1122650","title":"次杨泸南以前区字韵送行","dynasty":"宋","author":"洪咨夔","text":"水稳风凉快长年，归帆东指白云边。落花款段儿能御，荐草乌犍手自牵。蜀口戍兵谁饱饭，淮头编户几安眠。野人只愿群贤进，辐凑良筹到上前。万里来鸿未有书，社前归燕与人俱。涨痕落后杭巫峡，风力高时略太湖。深愧平生嗟靖节，一匡天下望夷吾。延英入定中兴业，早震天声到鬼区。"}