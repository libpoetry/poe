{"id":"794022","title":"咏史三十一首 其二十九","dynasty":"清","author":"黄毓祺","text":"上帝有时醉，忠孝无古今。是故晓天道，不若敦人伦。寄谢令狐潮，天人匪条分。人伦君未识，安知天地心。寂寥军令严，试看雷将军。面门矢猬集，屹然如木人。先是玄元庙，痛哭率吏民。束蒿灌以脂，投之绝攀登。大小三百战，带甲馀六旬。矢尽随取携，藁人夜缒城。贼笑不设备，死士斫其营。雍邱既已全，睢阳虚左迎。远请为公守，公为远将兵。合围月晕然，战苦云何深。饮血复裹疮，不鸣卷旆钲。兵自识将意，将亦识士情。茶纸聊同餐，枵腹无脱巾。壮哉鼠与雀，微躯酬国恩。爱马雷电姿，爱妾冰雪魂。愿解壮士饥，化为一杯羹。城陷辄死之，不负八尺身。阳阳等平常，须髯磔如神。当其苦守时，尺寸殊斤斤。蚍蜉蚁子微，援绝谁见存。犬胡日以滋，奚啻百万群。鲠其喉与牙，搏食无繇因。蔽遮江淮间，转运资中兴。三日相公至，十日陈留平。天畀完节焉，生死何足云。尔时颜太保，又一张中丞。生骂牧羊奴，如狗狗不狺。死当为厉鬼，杀贼报圣明。握拳直透爪，齧齿几穿龈。常山暨我公，千古犹并称。何物王承业，亦复同进明。拥兵利城陷，觊窃其功名。此辈抑何多，豺痕被冠缨。告急于临淮，漠然置罔闻。围城饿月馀，独食义不能。因拔所佩刀，断指鲜血淋。一座皆感激，泣下纷沾襟。贼破誓移师，矢著浮图层。慷慨好男儿，呜呼南霁云。"}