{"id":"813895","title":"春日田园杂兴","dynasty":"清","author":"陆世仪","text":"墙角春风吹棣棠，菜花香里豆花香。看鱼独立小池影，数笋闲行竹筱长。白眼望天非是醉，科头混俗若为狂。莫嫌世外人疏放，彭泽情深胜沅湘。闻说山中好问津，桃花如梦水如尘。乍看幕燕成新垒，谁忆泥牛换早春。打鼓吹箫今岁社，更衣脱帽旧时人。门前柳色依然绿，陶令年来避葛巾。春社才过雨水中，灌园初学问山翁。新成芥辣旋栽苣，既落瓜壶不用葱。衣履已知非晋代，蚕桑聊自说《豳风》。高原小麦青青秀，不见歌声起故宫。野水滩头长荻芽，池塘处处起鸣蛙。一春多雨占三白，二月无茶摘五加。寒食沓来惊汉腊，塞歌时起接边笳。春郊风景还如旧，添得伤心是短髽。舍北村南雨又晴，倦抛书卷漫游行。山鸠逐妇每双唤，苍鼠窥人时独惊。种秫拟成千日酒，腌菘聊当一春羹。月泉甲子依稀是，读罢遗编泪暗倾。"}