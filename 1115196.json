{"id":"1115196","title":"苦热登多稼亭二首","dynasty":"宋","author":"杨万里","text":"日脚斜红欲暮天，倚栏垂手弄云烟。两行相对树如许，一叶不摇风寂然。剩欲啜茶还罢去，却愁通夕不成眠。黑丝半把垂天外，白雨初生远岭边。吏散庭空便悄然，不须休日始偷闲。鸥边野水水边屋，城外平林林外山。偶见行人回首却，亦看老子立亭间。暮蝉何苦催归急，只待凉生月半环。"}