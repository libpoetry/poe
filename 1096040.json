{"id":"1096040","title":"怀赵府录","dynasty":"宋","author":"释居简","text":"知义称仲子，义岂仲子明。康章果何事，其如通国人。国人眼芒羊，眇视终不亲。悠悠鹿为马，扰扰丹成青。轲岂好辩哉，隐若不得平。斥矫如斥羊，子孝俾孝信。高风既偃草，雄辩如建瓴。真固易为赝，赝亦难逃真。至今百世下，粲粲日与星。向来宣城掾，赵擅梁楚声。束书甫言归，议者纷而纭。番腾巧如织，萋菲骈相新。老我若病瘖，不觉勇自鸣。掾自仙源来，世袭清流盟。家法凛雪霜，厥绪方振振。诸父相颉颃，渭阳更轮囷。佞贤决雄雌，霄壤与渭泾。轲死虽无传，此舌死不泯。不与智者道，此道谁商评。"}