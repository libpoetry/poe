{"id":"275903","title":"声声慢·七夕招雪兰、蕊渊、蘅芳、蓉清集生香馆分韵得同心结","dynasty":"清代","author":"李佩金","text":"兰云拥鬓，麝月修眉，玉纤捣破遥青。凉浸瑶铺，炷香低拜双星。女伴争缠连爱，向花前、重缔新盟。蛛丝巧、看密牵卐字，细缀同心。婉转愁萦万缕，愿丝丝和泪，扣入回文。织女机中，年年锦织离情。怅望碧罗天远，湿榆花、香露无声。依稀听，恍天风、吹下玉笙。"}