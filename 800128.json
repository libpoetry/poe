{"id":"800128","title":"钓台谒严先生祠","dynasty":"清","author":"王吉武","text":"钓台突兀千山里，钓竿独拂桐江水。藏名遁迹山水间，为有故人作天子。眼底不知《赤伏符》，意中安有侯司徒。京华笔札非所惯，自笑故态犹狂奴。銮舆朝临只高卧，伸脚无端惊帝座。中兴将相列宿明，不若江湖客星大。千秋片石何嶙峋，遗庙江边榱桷新。左方右谢同缝掖，且喜不染簪缨尘。行人系棹孤亭下，瞻拜高风心独写。纷纷名利独何为，堪叹征帆往来者。"}