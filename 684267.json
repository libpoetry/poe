{"id":"684267","title":"王子裕百花图","dynasty":"明","author":"王立道","text":"路迷谁识武陵源，往事空悲金谷园。爱尔丹青偏入格，须知桃李本无言。剪綵隋宫事已非，犹馀粉黛貌芳菲。莫教展向金屏里，睡蝶游蜂尽欲飞。传道昭君昨入胡，后宫留得美人图。红妆翠袖分相向，只恐君王误一呼。八月秋高白露寒，浣花溪里倍堪叹。莫道红颜多薄命，写真犹入画图看。"}