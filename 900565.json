{"id":"900565","title":"李仁父寄茯苓酥赋长句谢之","dynasty":"宋","author":"张栻","text":"岷峨山中千岁松，枝虬干直摩青空。雪霜剥落中不槁，膏液下与灵泉通。龟跧凫伏自磊砢，金坚玉洁仍丰融。篝明夜取喜得隽，煮鼎朝听如吟风。杵成坐上看飞雪，更和酪乳收全功。当知至味本无味，子若服之寿莫穷。巽岩脊梁硬如铁，冠峨切云佩明月。百好都随春梦空，大药独传鸿宝诀。中霄咀嚼不摇头，玉池生肥咽不彻。怜我百虑形蚤衰，裹赠扶持意何切。丹砂著根谩尔传，脂泽酿黍计已拙。由来妙道初不烦，此法莫从儿辈说。径思举袂揖浮丘，下视尘世真一吷。朱颜留得亦何为，追逐同坚岁寒节。"}