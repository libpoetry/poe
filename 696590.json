{"id":"696590","title":"次韵宋学士见寄四首","dynasty":"明","author":"郑渊","text":"涉江采新绿，揽之不成欢。我心独何苦，临风屡弹冠。无心问明月，有怀如长川。且歌拟招辞，采芝向商颜。商颜有神芝，岂徒乐苦饥。可以起沉疴，可以滋容辉。乞身在强健，行乐须及时。愿言赋归来，慰我朝夕思。夕思苦长夜，欹枕听征鸿。征鸿为稻粱，南北何憧憧。相随有流水，莫比情无穷。起来步檐下，倚遍青青松。松月流光精，照我双瞳青。千里共徘徊，两情正交并。取琴弹《别鹤》，弦寒不成声。谁知扬州地，亦隔牛女星。"}