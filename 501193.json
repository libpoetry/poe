{"id":"501193","title":"梅所歌为朱奂彰作","dynasty":"明","author":"张以宁","text":"梅之所，梅之所，不在罗浮之村、西湖之屿，乃在淮左竹西最佳处。主人治地斸云根，纯种寒芳托幽趣。翠禽呖呖月沈山，玉笛愔愔霜绕树。嗟梅之所兮，谁争子所。昔时金谷桃李园，倏忽春荣安足数。何时天雪新霁道少人，邛竹扶持老夫去。百壶清酒十首诗，造君梅所谁宾主，醉倒参横楚天曙。"}