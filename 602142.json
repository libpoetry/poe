{"id":"602142","title":"驯雉歌为李宪长赋","dynasty":"明","author":"陈堂","text":"吾闻粤雉献周王，光武得雄起南阳。篯铿养性调羹浆，进尧飨雉寿无疆。升鼎求朝来远方，时哉雌雉翔山梁。楚人担雏对凤凰，曾随车下集萧郎。鲁恭中牟孰短长，西河一见为永康。熊宗储精山之阳，遍遗幕府互相望。古来驯雉多吉祥，使君感召凌穹苍。庭前忽堕五光色，乃知雄雉绮翼张。锦襜绣裆日翱翔，悠悠容与向君旁。十步五步狎相忘，一饮一啄循为常。群僚豫悦列堂皇，酣歌祝寿酒千觞。孔庭骈集鹭鸳行，安得窦师对雉图瑞藏。使君秉节临大方，泠泠三尺寒秋霜。法平解网如商汤，仁风摩荡满台纲。和风溶溶百鸟扬，万物同春乐未央。我觏之子衮衣裳，鸿飞信宿入岩廊。吁乎，鸿飞信宿入岩廊。"}