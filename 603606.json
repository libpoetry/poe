{"id":"603606","title":"孟云浦河西务招饮示往年赠我告归之作奉答","dynasty":"明","author":"杨起元","text":"契阔欢再会，乃在河西隅。延我醴与飧，赠我明月珠。珠中有锦字，一一如丹书。子其邹孟后，气格与众殊。且家河洛间，程门近其居。渊源良有自，爱我推所馀。鹿鸣知野草，呼朋以为娱。善哉子有心，愧我柴也愚。圣真方统一，盛典崇先儒。学士庆所遭，勉矣游康衢。驽质不足陈，高足范其驱。感子木瓜义，欲报无琼琚。"}