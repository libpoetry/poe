{"id":"817388","title":"戒除草四首","dynasty":"清","author":"戴亨","text":"春风来几日，已绿窗前草。造物露机缄，会心在微渺。静念察始终，霁情验荣槁。一草不忍锄，万卉从兹好。真趣欲谁言，枝头闻啼鸟。天机运不息，往往汨庸儒。东风敷至教，绿我窗前刍。蒙茸方几日，倏忽盈阶除。感兹惠雨力，殷勤与之俱。荣枯以一息，我亦念其初。东风吹无私，有地皆芳草。新甲拆勾萌，删刈恐不早。恻然悯群生，生机何由保。所乐因天时，欣欣向我好。顾兹窗下荣，吾亦爱吾宝。鸢亦不在天，鱼亦不在渊。飞跃察春草，窗下呈机筌。大哉造化心，万类无私偏。天怀畅无碍，适意尽目前。荆棘起方寸，兰蕙色不妍。此中识真趣，悠然悟前贤。"}