{"id":"736203","title":"望接笋峰","dynasty":"清","author":"顾嗣立","text":"朝游万年宫，暮宿天游观。群峰绕曲溪，一日千万变。纵目神飞扬，有口那能赞。不须秉烛游，佳处已得半。惟有接笋峰，青壁蹊径断。紫翠立磔卓，通透光三段。昨晚进石门，深坞斜阳慢。望崖不能前，颈脰屡顾盼。今晨扶筇来，露草珠璀璨。古洞翠毛零，葛藤恣延蔓。鼯鼬上树窥，猿狖隔林唤。忽见道士来，笑口指山畔。云此通隐屏，绝顶有道院。箫管云中闻，环佩月下见。梯级八十一，彳亍跨两骭。梯穷面峭壁，窸窣凌巧栈。踸踔一足行，铁索双手换。鸡胸行蚁伏，龙脊妖鼠颤。頫临万丈潭，铿訇走匹练。虽有贲育俦，下觑杂花眩。师徒住此峰，往来百千遍。雨过蹑屐登，不翅平地便。君身长吴乡，丘壑类平衍。亮无凌风翼，对此空眷眷。余闻道士言，惊汗湿衣襻。羊肠九折坂，王阳尚兴叹。韩子最奸黠，遗书华阴县。发肤敢毁伤，渊冰早兢战。兹游虽好奇，何自取惊惋。举手谢道士，我行亦已倦。寄语峰头人，白云好娱玩。乞我辟谷方，金丹炼九转。服食待身轻，还来振羽翰。"}