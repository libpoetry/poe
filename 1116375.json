{"id":"1116375","title":"有叹","dynasty":"宋","author":"苏泂","text":"古屋残僧住，孤坟乱蚁穿。山棱人踏减，滩石浪搓圆。毁誉无终日，功名有百年。予方辜壮岁，渠得恋华颠。气使与形驱，从知万化渠。参禅休佞佛，为士盍忘书。枉铸千金错，终还一味愚。柴门老翁媪，围坐却安居。杵臼梁鸿事，人间欠此人。痴儿号饭少，愁妇厌家贫。雨障雪来晚，梅催柳迓春。平生兼善意，孤独叹沉沦。"}