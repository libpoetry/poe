{"id":"1195303","title":"和友人鸳鸯之什","dynasty":"唐","author":"崔珏","text":"翠鬣红衣舞夕晖，水禽情似此禽稀。暂分烟岛犹回首，只渡寒塘亦共飞。映雾乍迷珠殿瓦，逐梭齐上玉人机。采莲无限兰桡女，笑指中流羡尔归。寂寂春塘烟晚时，两心和影共依依。溪头日暖眠沙稳，渡口风寒浴浪稀。翡翠莫誇饶彩饰，鸊鹈须羡好毛衣。兰深芷密无人见，相逐相呼何处归。舞鹤翔鸾俱别离，可怜生死两相随。红丝毳落眠汀处，白雪花成蹙浪时。琴上只闻交颈语，窗前空展共飞诗。何如相见长相对，肯羡人间多所思。"}