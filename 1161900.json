{"id":"1161900","title":"户部王曹长杨考功崔刑部二院长并同钟陵使府之旧因以寄赠又陪郎署喜甚常僚因书所怀且叙所知","dynasty":"唐","author":"权德舆","text":"忽惊西江侣，共作南宫郎。宿昔芝兰室，今兹鸳鹭行。子猷美风味，左户推公器。含毫白雪飞，出匣青萍利。子云尝燕居，作赋似相如。闲成考课奏，别贡贤良书。子玉谅贞实，持刑慎丹笔。秋天鸿鹄姿，晚岁松筠质。伊予诚薄才，何幸复趋陪。偶来尘右掖，空此忆中台。时节东流驶，悲欢追往事。待月登庾楼，排云上萧寺。盍簪莲府宴，落帽龙沙醉。极浦送风帆，灵山眺烟翠。解颐通善谑，喻指穷精义。搦管或飞章，分曹时按吏。雨散与蓬飘，秦吴两寂寥。方期全拥肿，岂望蹑扶摇。夜直分三署，晨趋共九霄。外庭时接武，广陌更连镳。北极星辰拱，南薰气序调。欣随众君子，并立圣明朝。"}