{"id":"777854","title":"凤凰台上忆吹箫·凤凰台怀古","dynasty":"清","author":"陈家庆","text":"黄叶声中，金风客里，江城有侣相寻。正夕阳烟柳，报道秋深。不信黄昏立尽，祗余得、雁序哀吟。关怀甚、衣香梦冷，花草愁侵。萧森。何时凤去，总径古台荒，负却登临。看三山天外，二水洲心。为问词仙老去，凭谁与、苏豁尘襟。归来也、幽怀未展，月黯墙阴。"}