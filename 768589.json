{"id":"768589","title":"解连环 用李十九韵，送琢恺似南还，因话使高丽事","dynasty":"清","author":"沈岸登","text":"几番窗雨。甚篝灯乍剪，赋情凄楚。听说道、玄菟城边，正秋夜梦长，候鸡啼去。果下前驺，有鬌髻、红妆别部。爱归吟硾纸，小鬟争唱，倚银筝处。年时酒垆忆否，笑长鲸未似，气还吞虎。记灞岸、分手东西，又席帽催凉，葛衫更暑。才得相寻，便惹起、客愁如絮。剩离亭、伴影无眠，冷蟾十五。"}