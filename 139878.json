{"id":"139878","title":"王总领生日·皇天覆后土","dynasty":"宋代","author":"魏了翁","text":"皇天覆后土，藐然中为人。职职万同宇，何所非吾仁。一二指搐耳，动且关嚬呻。置之非害事，尚欲求其信。矧今我赤子，犬羊所噬吞。养之将遗患，迫之几寡恩。犹以赤子故，未忍穷追奔。蠢彼不我德，羽书惊严宸。帝日斯可矣，戎首将处焚。一军戍江介，一军留汉滨。雨中彻桑土，火后忧突薪。又念蜀上游，擢才饷吾军。蜀力如蜗涎，仅足以濡身。云胡走荆楚，坐视空川秦。天下本一家，奚必尔我分。独怜去天远，缓急呼不闻。公今从此升，於国拟世臣。家有忧民谱，世磋及兹辰。直前明分义，却立思本根。岂但无怨公，此志长光新。"}