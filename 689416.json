{"id":"689416","title":"题小山宗侯狎鸥汀","dynasty":"明","author":"佘翔","text":"高馆新开汴水头，忘机日日狎沙鸥。澄潭春动鱼龙戏，截得珊瑚作钓钩。风雨扁舟混钓徒，亲人鱼鸟若堪呼。临流更爱桃花色，肯载西施泛五湖。岂是江潭赋卜居，眼中花木满庭除。夜来还住青藜阁，著就刘家七略书。香生金粟桂丛开，楼阁参差近吹台。欲问淮南鸿宝诀，倘容招隐小山来。"}