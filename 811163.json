{"id":"811163","title":"戊辰九月将从楚游留呈两大人兼别弟妹","dynasty":"清","author":"邓瑜","text":"于归甫两月，辘轳回柔肠。我生廿六年，无日离高堂。一旦甬江水，送我游荆襄。我生日以远，我心日以伤。天涯即门外，夙愿何时偿。北宫有奇女，不嫁能安贫。甘心粥钗珥，守贞奉老亲。有志我不逮，俯仰愧此身。但觉秋风恶，吹我如轻尘。悠悠远别离，世事难由人。小别已难堪，况复有远行。从兹远父母，卫女同伤情。我意诚恻恻，大义岂不明。此身不自主。万感中怀生，天心无两全，垂袖重吞声。相见知有日，曰归难豫期。罔极恩未酬，立世将何为。恐添堂上愁，有泪惟偷垂。当归何日寄，远志难为移。春花歇秋日，根落名将离。愿言松柏心，长祝亲期颐。自我之出矣，手足毋参商。加餐各努力，云路同翱翔。晨昏赖弱妹，珍重娱高堂。上慰双亲心，下减余愁肠。行矣何可言，问天殊苍凉。"}