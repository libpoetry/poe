{"id":"1252868","title":"秋怀十二首","dynasty":"元末明初","author":"王冕","text":"悲风度古木，吹我屋上茅。茅去屋见底，风声尚萧萧。人心一何苦，人情一何骄。却将眼下泪，散作炎上膏。明月下西窗，窥我席东枕。枕中梦忽破，俄然转凄凛。美人天一方，相见犹拾沈。何时引金罍？开怀笑歌饮。众星晨离离，孤月夜皓皓。白露成野霜，凋我窗下草。人无千岁期，焉得不速老？终当随物化，荣名亦何好？滚滚柏间露，湿我征裳衣。裳衣湿何苦？故人中道违。逝水东北流，杳杳无回期。惟有天上月，悠悠照相思。淅淅凉风起，唧唧寒蛩鸣。草木郁氛侵，两曜衔晖明。河源失故道，岱宗眇余青。凭虚发浩叹，游子万里情。驱驱上南国，依约金张里。旧日三重阶，风雨埋荆杞。王山故无恙，流水犹未已。幽幽树底禽，哀歌为谁起？朝行太行路，夕渡巫峡水。所至或相触，舟车竟摧毁。人生各异面，方寸千万里。片语苟不符，其险过于此。野蔓网丛棘，下有幽兰花。缄春敛华滋，古意良独多。霜寒九十月，萧飒如枯莎。但使本根在，菅茅将奈何？青松生崇冈，土浅松低徊。顾兹岁寒质，岂匪梁栋材？无奈牛羊牧，鄙贱蒿与莱。惟有溪上风，清声寄余哀。东篱有佳菊，不比春兰芳。繁霜毒万卉，敷荣自弥章。云胡靖节后，古意俱茫茫。但见三径草，寂寞凄余香。庭前碧梧树，上有幽栖禽。养成五彩雏，鸣动黄钟音。拟之箫韶间，叶彼圣贤心。夫何失其所，委置荆杞林？酌彼涧下水，弹此石上琴。希声应弦起，幽幽孤凤吟。曲中万里意，三叹无知音。岂但无知音？终恐无知心。"}