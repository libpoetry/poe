{"id":"721357","title":"读梁高士寒塘辞世诗次韵哭之二首","dynasty":"明末清初","author":"陈恭尹","text":"绝无沾滞绝根尘，肤发完归与两亲。蝴蝶梦中醒睡客，白莲花里去来身。天边星已占方朔，谷口名犹说子真。不恨夜台多好友，西山薇蕨渐无人。寂寞空斋闭竹门，寒塘西畔暗云屯。心从灰后仍馀热，水到穷时自得源。作传敢辞朋友责，遗经深幸子孙存。朱明丹火西樵月，照尔千秋处士魂。"}