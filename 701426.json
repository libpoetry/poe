{"id":"701426","title":"送大行李浔江使齐归省","dynasty":"明","author":"黄廷用","text":"五色晴云晓欲低，新承朝命使东齐。罗衫白马行春日，北海孤山望不迷。乽人珍重使君行，独立层霄捧日情。路入瀛洲青鸟近，朝看南越白云明。经年列馆帝城东，日日郊游引辔同。醉里忽闻歌别调，愁看芳草向春风。欲别依依万里情，连宵弦管泛春声。明朝驿路烟霞里，夕照相思五凤城。三月青门柳色新，西郊相送转情亲。知君使节经过地，楚水吴山俱是春。"}