{"id":"480471","title":"门有车马客行","dynasty":"明","author":"程敏政","text":"席为门，茅盖屋，穷巷萧然媚幽独。里中却有张氏翁，能识陈郎非碌碌。有女不嫁王侯族，愿与陈郎侍栉沐。陈郎居处非楼台，席门终日凌风开。巍冠时有长者来，车轮马足飞黄埃。蛟螭自古困泥滓，男儿岂久居蒿莱。伟哉陈郎被戎服，从赤龙，逐秦鹿，宰制天下如宰肉。分茅既受五侯封，秉钧更享千钟禄。张氏女，鬓未苍，鱼轩命服何煌煌。始知乃翁眼力长，何事儿孙废绳武，不知门外有韦郎。"}