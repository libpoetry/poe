{"id":"1237426","title":"至正丁亥春二月起自休致入直翰林夏四月抵京师六月赴上京述怀五首","dynasty":"元","author":"黄溍","text":"夙予抱微尚，漫仕遂浮沈。决去不复疑，甘以投华簪。春天动使星，空谷发跫音。仓忙遣就道，载笔归词林。弱质幸未朽，茂恩一何深。义当不俟驾，事乃违初心。揖与亲友别，长眺故山岑。临觞不能御，朗咏岩中吟。扬帆越江淮，河水来活活。吕梁扼其冲，石芒殊峭拔。溯河柁忽摧，度洪缆遽绝。前途总安流，风劲桅复折。兼旬涉险艰，脱命争毫发。行行薄畿甸，值此正阳月。皇舆方北狩，前旌晓已发。疾驱望清尘，我马不及秣。出关历峻阪，下视原野阔。涧溪多萦迥，冈岭互盈缺。旧游如梦寐，古道无改辙。经时春草变，久旱夏云热。远行诚苦辛，傥免蒙霜雪。信宿憩虚馆，平明玉堂开。微风散灵雨，阶戺无纤埃。良会秩初筵，芳醪湛樽罍。内官出黄封，飞鞚天际来。承平多故事，鄙劣惭非才。抃跃向宸廷，庆云郁崔嵬。乞身惧再渎，恋阙空徘徊。日出旦气清，斋祓趋行宫。周阹夹驰道，大帐垂穹窿。鸣鞘下霄汉，别殿临薰风。摄衣升玉除，穆穆瞻睟容。谒拜未及已，回光赫重瞳。诏使侍经幄，通籍丹禁中。斯荣非所希，十载庶一逢。怵惕久复前，旅进陪群公。愿因奉清燕，忼慷输微忠。衰迟力不逮，劳心但忡忡。圆象无停运，日驭转西陆。原野多归人，翩翩共驰逐。念昔居閒曹，未老先纳禄。蒙恩列外监，放浪湖一曲。薄田皆旧畬，敝庐非新卜。白首重见招，英游并华毂。寒松虽复凋，幽兰岂再馥。宣尼讥患失，伯阳贵止足。时暮复何言，终期返初服。"}