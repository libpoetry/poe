{"id":"1175072","title":"和吕舍人喜张员外自北番回至境上先寄二十韵","dynasty":"唐","author":"杨巨源","text":"割爱天文动，敦和国步安。仙姿归旧好，戎意结新欢。并命瞻鹓鹭，同心揖蕙兰。玉箫临祖帐，金榜引征鞍。广陌双旌去，平沙万里看。海云侵鬓起，边月向眉残。突兀阴山迥，苍茫朔野宽。毳庐同甲帐，韦橐比雕盘。义著亲胡俗，仪全识汉官。地邻冰鼠净，天映烛龙寒。节异苏卿执，弦殊蔡女弹。碛分黄渺渺，塞极黑漫漫。欢味膻腥列，徵声佅僸攒。归期先雁候，登路剧鹏抟。上客离心远，西宫草诏殚。丽词传锦绮，珍价掩琅玕。百两开戎垒，千蹄入御栏。瑞光麟阁上，喜气凤城端。尚德曾辞剑，柔凶本舞干。茫茫斗星北，威服古来难。"}