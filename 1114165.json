{"id":"1114165","title":"读庄子六绝句","dynasty":"宋","author":"李纲","text":"漆园仙吏已宾霄，浩荡奇言久寂寥。鹏鴳何须迭相笑，斯游安往不逍遥。世间物论最难齐，有万初从一气吹。若会此心平等法，天渊元自绝高卑。养生有主卫生经，神守全时岂废形。游刃有馀刀不挫，解牛须是学庖丁。濠上观鱼适意时，从容鱼乐独心知。何须更问鱼非我，能见鱼游复是谁。宁作泥涂曳尾龟，难堪刍豢庙中牺。从来一臂重天下，肯以此身轻用为。诋欺儒墨每云云，刍狗诗书迹已陈。泯绝是非归道妙，扫除糠秕见天真。"}