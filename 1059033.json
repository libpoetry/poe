{"id":"1059033","title":"次韵世美冬夜见怀","dynasty":"宋","author":"邹浩","text":"君家儒学频公侯，岂知孔孟穷于邹。他年事业知未艾，诜诜孙子多清流。红莲上客更超诣，劲节耻与今人俦。自言名宦亦何有，回看家法长包羞。芜城岁月已波逝，朅来文会消吾忧。青天白日有崔子，亦许交臂闻嘉谋。人生南北那可必，合散倏忽春云浮。会须着鞭入圣域，无使后悔空冥搜。"}