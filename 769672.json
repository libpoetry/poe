{"id":"769672","title":"沁园春·初冬乏食，感叹成词","dynasty":"清","author":"陆震","text":"鬻畚吹篪，余岂能为，惟耕是依。冀薄田多黍，兼供酿酒，穷冬有禦，岂叹无衣。何意秋来，西风一夜，釜底孤城众壑归。茅檐下，惊鱼游花径，浪皱蓬扉。稻粱十斛都稀。任饱饭、侏儒笑朔饥。更每思亲友，皆贫且病，谁言糠覈，可食而肥。欲就天涯，故人禄厚，怅望千山又落晖。凌空去，问卢耽何术，有翮能飞。"}