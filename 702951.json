{"id":"702951","title":"秋日泛海赴奠何师相","dynasty":"明","author":"谢长文","text":"扁舟泛寒海，满目冒愁烟。感旧一腔里，徇知廿载前。肝肠应自对，勋业竞谁传。痛把诸孤手，汍澜意不宣。荒城停旅榇，魂气恋家山。踪迹人疑畏，风波吾往还。过鸿难问讯，去骑不能攀。一死无馀事，悠悠得暂闲。荐牍通名姓，儒冠十九年。自非劳剪拂，何得借云烟。百里沿河润，穷途剩研田。报施待来世，今日亦徒然。哭死输肝胆，萦愁念故情。不才惭弟子，薄福叹苍生。举目山河在，衔恩骨肉轻。无衣已难赋，恻恻盼严城。"}