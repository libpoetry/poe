{"id":"768447","title":"古倾杯 匏卮","dynasty":"清","author":"李良年","text":"径惹风丝，畦翻露叶，谁种茅茨下。吾家六样，销沉后、解事犹传僧舍。平添一架花阴，垂垂满夏。霜镔旋削，酒卮纷把，松子试剥，淡著浅香微赭。闲摒挡、蔬筵堪亚。念只有、盆携老瓦。记绣水流传，碧山槎古，从此双论价。轻衔最好饮伴。何处但、白袷宜寻，朱门定讶。岁岁共汝，竹溪莲社。"}