{"id":"105728","title":"重赋白兔·毛氏颖出中山中","dynasty":"宋代","author":"梅尧臣","text":"毛氏颖出中山中，衣白兔褐求文公。文公尝为颖作传，使颖名字存无穷。遍走五岳都不逢，乃至琅琊闻醉翁。醉翁传是昌黎之後身，文章节行一以同。涤人喜其就笼绁，遂与提携来自东。见公於钜鳖之峰，正草命令辞如虹。笔秃愿脱冠以从，赤身谢德归蒿蓬。"}