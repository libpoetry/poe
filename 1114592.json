{"id":"1114592","title":"景伯录示太守湖上唱酬舍弟既赋二章辄亦次韵","dynasty":"宋","author":"李益谦","text":"鸥鹭惊飞去又回，藕花初为使君开。千山急雨催诗笔，四面清波映酒罍。暂倚高旌留胜赏，有怀别乘约重来。银钩洒落传新句，二妙端知共一台。红尘扰扰倦追陪，独向湖山襟抱开。每为清风携枕席，几因狂醉倒瓶罍。丛书久伴天随隐，五裤今逢叔度来。更待海沂歌咏达，同看给札汉家台。"}