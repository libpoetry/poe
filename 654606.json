{"id":"654606","title":"三香图为白黄门昂赋","dynasty":"明","author":"何乔新","text":"蕊宫三仙姝，贞姿竞芳洁。何年谪降来尘寰，化作三花总清绝。一在落伽峰，珠佩瑶环冰雪容。一在罗浮下，缟袂霓裳光照夜。凌波仙子奇更奇，水沉为骨冰为肌。皦然并立风埃表，回看红紫俱堪嗤。前身同住仙宫里，故向人间叙昆季。素质元因一气钟，清芬肯与群葩比。江州司马遗泽长，嶷然三子如三香。娟娟叔季儒林秀，长公况是黄门郎。我愿三子崇令德，留取芳声垂简册。西蜀由来重二苏，晋陵行见推三白。"}