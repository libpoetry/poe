{"id":"78006","title":"罗山平云阔中阁","dynasty":"宋代","author":"陆游","text":"上方高阁与云齐，蜡屐穿云步步跻。却恐此身生羽翼，不从平地作阶梯。九门路接青霄近，四望山连碧海低。徙倚阑干重回首，疏林烟暝野猿啼。万仞仙山插太空，山腰依约见莲宫。人寰隔绝无人到，洞府深沉有路通。石隙生云埋柱础，海光浮日映帘栊。野僧斋罢凭阑久，千里秋毫入望中。"}