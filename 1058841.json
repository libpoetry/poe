{"id":"1058841","title":"送舅氏杨通直令阳谷","dynasty":"宋","author":"晁补之","text":"人言慎县宰，颇似太丘君。客户有训遣，司官无讼闻。外家久寂莫，舅氏少辛勤。一邑何足道，高名谁与群。西来马特特，冬晚雪纷纷。公朝道由砥，孤士迹如云。过门苦地僻，下直迫日曛。深泥枉穷巷，寒垆对残煴。感慨说宣子，飘零缀遗文。麟阁窘铅椠，鱼山失耕芸。远情等匏系，归梦剧丝棼。山东接畿甸，阳谷近榆枌。吏昔猛豺虎，民如窜麖麇。幸逢宽大时，庶几仁惠薰。自笑下士策，不殊野人芹。爱民宜百禄，本茂实当蕡。"}