{"id":"553475","title":"题清适轩","dynasty":"明","author":"王绂","text":"脩鳞泳深渊，劲翮凌遥空。命分不可易，出处谅难同。达人会斯理，委顺安厥躬。外嗜既莫夺，襟怀澹而冲。蔡君夷旷士，养素烟霞中。轩居面湖水，几案罗群峰。开樽待明月，展席延清风。心閒体常逸，神完气弥充。惟以适所适，宁烦计穷通。咄彼夸毗人，冒进何忡忡。患得复患失，冰炭交心胸。怅然慕高躅，无繇得相从。"}