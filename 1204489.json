{"id":"1204489","title":"凤凰台上忆吹箫 赠吹箫东原赵生","dynasty":"元","author":"刘敏中","text":"千古虞韶，凤凰飞去，太平雅曲谁传。有碧琼霜管，犹似当年。妙处风流几许，待试问、天外飞仙。西州客，心边赚得，一味春偏。清秋画栏高倚，屏金缕红牙，羯鼓湘弦。倩玉觞唤起，悲壮清圆。袅袅余音未了，正夜静、月上寒天。青灯外，有人无语凄然。"}