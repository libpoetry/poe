{"id":"502755","title":"无声诗趣赠林质斋画史","dynasty":"明","author":"王恭","text":"风流摩诘居辋川，在官也或思材贤。兴来解作有声尽，醉后无声诗更玄。长林才子非常调，却与蓝田共心窍。乾坤意气转清冷，散落天机发神妙。居庸雪花凝不开，紫云二室连嵩台。萧条三峡流泉去，倏忽空江秋雨来。夕林返照缘原骑，残叶疏钟隔村寺。郎官湖上酒满船，浣花溪口驮驴醉。权门列戟揖清芬，众史骈肩迥不群。朕墨远过曹氏子，羸裎偏动宋元君。閒居委巷尘踪少，藐视千金一毫小。耻随延寿枉蛾眉，懒学边鸾媚花鸟。湘山湘水别来深，忆昔王门遇赏音。白首回家无长物，黄花满径与孤琴。别离已久重携手，自笑无钱可沽酒。扫素含毫不作难，为貌山林布衣丑。"}