{"id":"1224673","title":"舟次诸闸寄诗奉谢都水分监瑞卿监丞","dynasty":"元","author":"欧阳玄","text":"抱痾辞承明，买舟溯官闸。袢襟正无悰，篷底可容纳。舳舻尾相衔，密次若鳞甲。忆初离神京，馀暑尚挥箑。淹留近秋杪，朝爽欲添裌。纡传进元策，走介奉一札。使君适分监，赢缩制有法。得书即欣然，爱我踰素狎。遣驺护轻舟，快若历三峡。乡心鹰脱鞲，野性兕出柙。昔忧阻殽渑，今喜泛苕霅。黄芦间蒲稗，绿藻唼凫鸭。舒怀对幽景，寓目成画夹。公堂为展席，觞客礼意洽。病予难却酒，亦复饮盈呷。吁嗟逆旅途，知己元不乏。相期远大器，留诗当盟歃。感篆辞则长，欲赋惭韵狭。"}