{"id":"821490","title":"望云间 用赵可韵","dynasty":"清末近现代初","author":"汪东","text":"双阙苕峣，仙驭往来瀛洲，天恃屏藩。想觚棱四起，风动星旋。环佩摇时叠响，铢衣舞罢生寒。怅尘寰遥隔，羽翼难凭，凝眺潸然。孤踪自省，寂寞空床，玉壶滴尽更阑。心似流波东逝，长日无还。离去正逢花好，归时莫放春閒。梦魂苒苒，昨宵飞度，绝险关山。"}