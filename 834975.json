{"id":"834975","title":"洞仙歌 其一 念台先生海天旭日砚，裔孙海门绘图，属题","dynasty":"清末民国初","author":"奭良","text":"韩陵片石，去名贤未远。且做人閒鼎彝看。忒煞坚、耐他磨了还磨，谁比似、只玉带遥遥作伴。留传都有意，付与云礽，慷慨乘城伴危难。拂拭莫开帘，咫尺图中，海波沸、日光幽黯。属木石、吴儿莫轻题，怕青针穿时，素笺难浣。"}