{"id":"1252767","title":"和陶渊明杂诗 其四","dynasty":"元末明初","author":"戴良","text":"天地有常运，阴阳无定端。夏虫时不永，安睹岁月迁。嗟我在世中，倏忽已华颠。何能得仙诀，拾取朝霞餐。蓬莱去此近，欲往无由缘。从今弃诸事，尽付悟真篇。秦灰未遽冷，于古何所稽。前行有衢路，往往变岩崖。我来一问津，感叹伤人怀。是道在天地，大可六合弥。诸儒拾煨烬，破裂日愈离。遂令高世才，放荡莫控羁。时无洛中叟，此事谅终亏。"}