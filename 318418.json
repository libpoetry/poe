{"id":"318418","title":"庆春宫·晋嘉书言差耶昔游，不胜枨触","dynasty":"现代","author":"饶宗颐","text":"孤塔荒烟，斜阳颓寺，密林悄水边城。禾黍如油，瓜蒲盈野，漫山不闻秋声。胜游缠梦，十年事、骎骎鬓星。停车油壁，当日惊逢，心复牵萦。来鸿去燕将迎。人笑憔悴，花诉飘零。烟雨沙边，平生幽恨，彩笺吟句霜清。故都乔木，远畅望、欲画未成。有并刀在，碎剪东风，一散离情。"}