{"id":"1126401","title":"偶成 其八","dynasty":"宋","author":"曹彦约","text":"桃红柳绿簇春华，燕语莺啼尽日嘉。谁信声声沂水咏，又知处处杏坛家。忽认胸中一团气，一团气里空无地。既空无地更何义，此无广狭无一二。回心三月不违仁，已后元曾小失真。一片云花轻著水，冥冥不复省漓醇。有心切勿去钩玄，钩得玄来在外边。何似罢休依本分，孝慈忠信乃天然。"}