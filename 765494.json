{"id":"765494","title":"兰陵王 哭和雨亭将军师","dynasty":"清","author":"杜文澜","text":"大星落。凄断千营戍角。金陵路、曾说频年，聚米量沙运宵幄。岩疆寄锁钥。谁觉。前筹借错。长城坏、风雨黯天，鸦阵层层乱巢幕。功名俪褒鄂。记皖岫扬鞭，湘岸横槊。无端月冷南飞鹊。看海上潮怒，子胥携手，忠魂幽渺甚处托。盼归梦京洛。才薄。荐惭鹗。念夜草军符，磨盾如昨。铭勋待拜麒麟阁。奈玉帐秋偃，令威归鹤。西州沉痛，感旧泪，袖暗濯。"}