{"id":"690743","title":"赠徐闇公年丈三首","dynasty":"明","author":"张煌言","text":"王、谢风流谁更传，雄文廿载国门悬。胡床高踞谈经日，汉室初徵射策年。每拟珊瑚为架笔，雅闻缨组并当筵。岂知把臂蓬壶外，江左衣冠傲昔贤！竹箭东南横得名，飞来龙剑却争鸣。谁云四海同科第，自是中原一社盟。悬榻君应称快事，乘槎我亦叹劳生！他年若遂蒪鲈兴，拟共山阴道上行。吾道沧洲任所遭，岂因标榜益名高！重逢尚握苏卿节，久别谁弹钟子操？明月开尊皆胜侣，春风入座似醇醪。伟长未便从军老，已羡文章晚更豪。"}