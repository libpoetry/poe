{"id":"1123126","title":"建炎丞相成国吕忠穆公退老堂","dynasty":"宋","author":"胡舜陟","text":"中兴将相上凌烟，社稷元功孰敢先。万物生春持斗柄，六龙回驭取虞渊。中书方记汾阳考，南国俄乘范蠡船。却向园林新栋宇，聊将胜事继前贤。为闻仙伯隐丹丘，三径新开结胜游。庭户招呼松桂月，樽罍追逐芰荷秋。晓猿夜鹤空留恋，风虎云龙自应求。已拥帅旄将入觐，运筹破虏此归休。"}