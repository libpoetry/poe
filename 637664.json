{"id":"637664","title":"金寺丞德清张中书士琏同使高丽往还经山海因赠二十韵","dynasty":"明","author":"祁顺","text":"历数开千里，华夷囿一天。覃恩在柔远，持节近推贤。君乃人中杰，官为阙下员。九重承诏令，千里下朝鲜。壮志终军上，英风陆贾前。中朝得良使，外国仰儒仙。剑气横霄汉，文光射斗躔。二星相隐映，四马共联翩。传吏奔趋急，陪臣袛候虔。日摇临境旆，风送渡江船。春逐天威布，情因译语传。皇仁资道达，荒服赖陶甄。炳焕仪文备，光华宠命专。江山增胜丽，草木倍清妍。佳誉三韩重，严装几月旋。囊无私馈物，诗有纪行篇。邂逅曾倾盖，殷勤记赠鞭。一官真不忝，五善喜兼全。去隔云山外，归趍日月边。圣情加慰劳，从此沐恩偏。"}