{"id":"237595","title":"谢涪陵刘君举使君见委北岩常长诗","dynasty":"宋代","author":"阳枋","text":"雪片冬深玩易编，正公和气理尤浑。八分写就龙蛇走，岩藤涧树常蜒蜿。莲荡飘裾紫阳学，归来拂拭莓苔痕。岩前世事几兴废，道无今古终长存。新来五马栽桃李，生平伊洛期穷源。下车一笑抚江阁，片心飞度苍崖根。生香动荡满幽谷，秋丛濯雨抽兰荪。露华滴晴舞夜鹤，云叶卷霁吟朝猿。衰翁白首野人服，不爱市井怜山村。太守招来说好语，翠萝有路犹堪扪。听终不敢谢疲苶，瘦筇强拄岩檐门。遗书欲傍梅花读，祗恐使人昭昭己昏昏。"}