{"id":"854002","title":"次韵招汪汝渊","dynasty":"宋","author":"方岳","text":"俗子费应酬，对面隔千里。可人天一方，情亲不盈咫。毛锥吾故人，商略每及此。道逢孔方兄，偃蹇不受使。岂知世俗眼，睥睨辄嗤訾。语言杂土气，屡欲洗吾耳。客从何方来，力疾为倒屣。出迎未暇揖，肝肺已相委。平生寡交游，正坐此曹鄙。邻墙有曲生，之子差可喜。试呼与之谈，时或发名理。往持邯郸枕，分此一睡美。"}