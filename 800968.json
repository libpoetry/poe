{"id":"800968","title":"春江花月夜","dynasty":"清","author":"王锡","text":"春江两岸百花深，皓月飞空雪满林。为爱良宵清似昼，独来江畔试幽寻。东风送冷春衫薄，花月堪怜难掷却。孤月何能夜夜圆，繁花易遣纷纷落。搔首踟蹰江水滨，月明忽遇弄珠人。红妆笑入花丛去，并作江南肠断春。月转江亭花影动，数声娇鸟枝头弄。侵晓分途踏月归，连宵应作春江梦。"}