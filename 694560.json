{"id":"694560","title":"湖西八景为罗修撰作 太极丸春","dynasty":"明","author":"陈献章","text":"天城列两仪，其中位太极。不悟名象生，焉知画前易。伏羲古已亡，图书久晦蚀。寄语山中人，妙契在端默。翠玄在何许，乃在金鳌麓。石门俯深幽，来者秉明烛。绣壁谁可缘，丹房我当宿。呼童烹金鳌，膏此千丈木。西湖有一峰，天地得撑拄。旁有龙塘峡，北有浮香坞。我行昆崙丘，一望一延伫。归来二三子，抵掌太极语。一峡蟠一龙，群山莽回互。武夷虽九曲，三峡谁胜负。澄澄水上月，历历谷中树。焉得千丈筇，坐弄潺湲处。一鳌海上来，头戴雪花白。诸鳌起相拒，千秋归不得。仙人罗一峰，永戏金鳌侧。借问别离时，西佛生弥勒。玉冕臣诸峰，左右罗络之。云来巾其颠，得雨不复疑。岂无泽物功，云覆在何时。怅望百谷春，广济苍生饥。我昔游太空，太空云冥冥。归来控翠虬，力与金鳌争。巍巍太极尊，挥置东西行。如何千载下，空儗飞舆名。大流无此奇，偶置银河倾。愿回银河流，免与世浊并。一洗日月光，再洗天地清。何止天地清，万世无甲兵。"}