{"id":"150177","title":"二十二弟自常州寄翦刀及笔来作长句","dynasty":"宋代","author":"晁说之","text":"弟书毗陵来，有同股分刃之刀，绿管白毫之笔。刀是宝公锡上之所悬，笔亦江淹梦中之所得。江南刀笔有如此，不比丰沛吏萧曹而兴锋镝。顾惟二物大有恨，不蒙独孤府君一言之饰。使君惠出延陆羽，文章不落翰墨迹。於今有用则劳劳，破贼露布征兵檄。小楷帖黄奏北阙，念弟未归空叹息。"}