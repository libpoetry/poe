{"id":"682893","title":"济上坐浅斋中丞半隐园二首","dynasty":"明","author":"尹台","text":"济上风烟接九河，中丞勋业此方多。不愁浚凿劳轩橇，长恐才贤负罻罗。白日林中瞻仗钺，青霄花下忆鸣珂。即知诏掌中台近，定许时从禁掖过。小结新亭半隐名，林园终日抱虚清。台中吏散鸟争聚，花外人稀鹤不惊。细水自生秋雨后，片霞恰映晚池明。桃源古朴还相似，不羡平泉卉石并。"}