{"id":"697930","title":"秋夜吟二首","dynasty":"明","author":"胡奎","text":"玉盘堕地天如水，露重流萤飞不起。头白老乌城上啼，七星斜挂城楼西。行人起视河汉低，门前萧萧班马嘶。十八卫娘羞画眉，笑指镫花占远归。秋夜长，漏声缓，馆娃宫中愁日短。十围画烛照吴台，花落半天红纂纂。綵云凝歌吹不断，蹋月双回小龙管。鸦啼金井东方明，宝鸭烟笼绮疏煖。"}