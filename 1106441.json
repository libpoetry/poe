{"id":"1106441","title":"和至卿述怀二首","dynasty":"宋","author":"王炎","text":"管城脱帽即诗成，尚挟琴书困笔耕。自可追风千里去，何妨警露九皋鸣。心于外物无荣辱，身与虚名孰重轻。醉里工为青白眼，定应阮籍是前生。老气轩昂骥蹑云，丘园盘薄不求闻。诗方平淡如摩诘，人亦清真似右军。无以为家那得尔，幸哉有子不徒云。凤雏自是尧廷瑞，翰墨埸中早策勋。"}