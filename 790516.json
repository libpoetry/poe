{"id":"790516","title":"题章芸台水流花放图","dynasty":"清","author":"夏炜如","text":"丛丛原上华，蔼蔼含春烟。泠泠涧中水，猗猗漾沦涟。灵境窈以旷，韶华清且妍。章君我畏友，隽上超群仙。罄思渊泉澈，抒藻晨葩鲜。悠悠意欣合，步屧相流连。奚奴执卷随，风格亦娟娟。鸑鷟迎朝阳，振采高梧颠。鲸鱼戏沧溟，逼仄谢众川。得毋咫尺地，未足供回旋。为君进一解，勿以狂语捐。"}