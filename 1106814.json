{"id":"1106814","title":"再和答秀实","dynasty":"宋","author":"王洋","text":"红剥芳菲绿作丛，摇知惆怅两心同。结交旧燕多情语，消病残花无用红。献计欲居尘境外，投名且向酒壶中。新来但觉多新样，不道襟怀尽古风。老境看来亦悄然，方知世味有无边。忙中受用非关我，静里风光总是禅。易□常参饥后眼，酬有只有饱时眠。周翁百事多恬退，诗律从来不受怜。"}