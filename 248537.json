{"id":"248537","title":"云门·造化嘘噫气","dynasty":"现代","author":"伯昏子","text":"造化嘘噫气，氤氲覆下土。素者若豕羊，黭者如豺虎。眈眈谁仰天，缙云相期睹。六螭乘风来，言笑闻誻誻。庭燎照云表，钟鼓击镗鞳。神兮焉在哉，裴回于阊阖。正襟奏仪成，不复顾花醴。帝降未及歆，攘夺或毁弃。云蘙满桥山，人昧竟如彼。念玆扬袂去，坰野入白霿。祥和诚足贵，惜在桎梏中。何如摧之碎，万里荡青空。"}