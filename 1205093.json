{"id":"1205093","title":"木兰花慢 同济南府学诸公泛大明湖","dynasty":"元","author":"张之翰","text":"唤扁舟载酒，直转过、水门东。正十里平湖，烟光淡淡，雨气蒙蒙。回头二三名老，望衣冠、如在画图中。但得城头晚翠，何须席上春红。清樽旋拆白泥封。呼作白头翁。要与汝忘情，高歌一曲，痛饮千钟。夕阳醉归扶路，尽从渠、拍手笑儿童。官事无穷未了，人生适意难逢。"}