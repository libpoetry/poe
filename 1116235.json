{"id":"1116235","title":"葛鲁卿再和复用前韵奉酬","dynasty":"宋","author":"沈与求","text":"闻公卜居问龟策，隐屏畏人呼重客。闲招溪友铁头航，戏蹑邻娃金齿屐。舍旁修木荫风潭，坐有郎君掣电岩。已将此段慰偪仄，更为岑参来巷南。细说当年陈类癖，伏閤忿争书日历。国医袖手药笼空，挂壁犹馀弓矢室。吾州万落与千村，以葛名儿浸及孙。刲羊击豕作寒食，定恐酌公忘斗石。小槛观鱼呼策策，来伴渔蛮作逋客。风回别浦有飞帆，雨湿断堤无响屐。梦回春到放龟潭，潭上杂花开石岩。十椽老屋烟烬灭，越鸟无日忘巢南。空说花骢酬马癖，岂有过都如块历。出门咫尺行路难，只办苍黄问家室。鼓鼙声动何处村，争挽神器归王孙。今者不乐愤忘食，奋臂拟关弓五石。"}