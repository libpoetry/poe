{"id":"55749","title":"题画龙虎","dynasty":"明代","author":"刘溥","text":"古来画龙称叶公，后来又说陈所翁。呜呼二人不可见，神妙谁复追其踪。此图知是何人作，一见令人即惊愕。势翻沧海起风雷，身涌长空奋头角。双睛泼电鳞鬛分，左盘右蹴拿飞云。轩然天地动光彩，此时不顾鱼虾群。满堂惨淡凝烟雾，相对咨嗟毛发竖。田畴岁旱望甘霖，破壁须看上天去。"}