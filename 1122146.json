{"id":"1122146","title":"水浅舟滞解闷十绝","dynasty":"宋","author":"郑獬","text":"闻道春流下斗门，扁舟应得解南村。欲看竹箭开新涨，更插杨枝记旧痕。正爱春波妥妥长，微吟倚棹落花旁。狂风忽送蛟龙雨，翻动一天星斗光。柳枝拂水万千缕，水去柳枝还却回。不似桃花爱飘荡，等閒流出碧溪来。坝上春流滑滑来，行人相语笑相催。解舟直入碧天去，天上晚云行处开。小鸟群飞独木阴，笑声骚屑如鸣琴。见人接翅却飞去，还入前村枫树林。稚子持竿坐芳草，鱼儿跋尾出浮萍。会稽巨犗沈犹脱，沧海骊龙睡不醒。酒徒不复少年时，白发狂歌亦未衰。更与春风酬一醉，好花犹有两三枝。青天万里放醉眼，啼鸟一声伤客心。携手寻春春尽日，此时真直万黄金。春水骎骎抹旧痕，儿童乘浪戏青云。去如跳鲤忽惊散，来似游凫还作群。斗城缥缈浮云里，归路陂陀碧草斜。北极已看龙虎气，神州渐近帝王家。"}