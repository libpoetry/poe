{"id":"752479","title":"金蘅意来诗盛言彭泽山水之胜君官翰林二十年坚卧不出今忽两作县令寄此调之 其二","dynasty":"清","author":"王存","text":"昔我折腰日，人祸未蔓延。入官已惊怛，百怪来蜿蜒。不免用意气，中更相哀怜。知罪仍窃禄，徇己稍任天。如是八九载，颜厚手足胼。较知偏瘠区，差得试所便。喜君山水县，远绍陶公贤。陶公岂不美，吏事无述焉。毋亦望而走，剩可酒作缘。疲氓今孑遗，况入义熙年。君勿小百里，岂弟足回旋。"}