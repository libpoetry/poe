{"id":"513449","title":"题陈宪章梅花","dynasty":"明","author":"程敏政","text":"燕南雪花大如掌，点缀枯槎夜深响。怅然忽思羌笛声，恨不西湖拨双桨。赵君喜走江南村，晓持写真来扣门。小堂虚白凛相对，便觉生意回孤根。朔风飘萧天色冷，的是当时湖上景。摩挲欲扫树间苔，舒卷愁翻月中影。君家仙子真风流，一醉曾赊紫绮裘。罗浮山下作春梦，素娥执手增离忧。闻君跨马山阳去，驿路还应得奇遇。逢人寄取折枝来，莫忘西斋赋诗处。"}