{"id":"690093","title":"游七星岩同黎美周梁渐子何景玮诸子赋","dynasty":"明","author":"张乔","text":"谁将白玉累成巢，况复凭陵万木梢。涧底衣冠人影月，眼中台阁雉城郊。璿玑恍与辰居接，呼吸应能帝座交。首正可搔天可问，诗囊开尽试推敲。荷香千顷浸漫漫，洞口繁阴翠露漙。蝙蝠舞频深处热，琉璃光淡暗中寒。凭将石乳醒春醉，袖得流霞拌晚餐。闻道清音山水发，更寻钟鼓礼仙坛。"}