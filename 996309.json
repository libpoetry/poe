{"id":"996309","title":"次韵邵之才将流民过悬帛岭均田","dynasty":"宋","author":"黄庭坚","text":"独贤从是出荒城，下马携筇上石层。幽洞寻花疑阮肇，断崖长啸想孙登。欲超浮世挂冠绂，未决重云抚剑棱。经雨晓烟寒索寞，顺风樵叟震碐磳。山形春到添高秀，瀑溜冰消转沸腾。行有流移携襁褓，坐看憔悴拾薪蒸。素餐每愧斯民病，改作常为法吏绳。官小责轻须自慰，得逢佳处几人曾。"}