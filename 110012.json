{"id":"110012","title":"寄题董宰读书轩","dynasty":"宋代","author":"方大琮","text":"坐衙弹琴和且平，退衙读书锵有声。琴声书声两相和，和气散作花满城。示知言游不可作，雅俗二者难兼行。曩余不敏坐此处，轩窗尘土安有名。堂前薇花寂寂笑，此殆文吏非书生。君非异人何能匀，吏事不废心转清。牒纷案聚判笑走，庭空吏散诗句成。尝闻欧公居夷陵，日讨故牍繙研精。金陵宰鄞政心礼，天津客已愁鹃鸣。怀哉尹君古道，请把此案为商评。"}