{"id":"722566","title":"咏怀","dynasty":"明末清初","author":"屈大均","text":"瑶琴欲高张，角弓贵持满。至人漱正阳，神明日三浣。驾言陟天孙，揽啸迎风馆。明月升娥光，鲜霞流玉盌。逢君安期子，相求何嬿婉。至道如膏粱，厌饫世所罕。秦皇不可说，怀策自萧散。抚节一悲歌，时逝将奈何。玄霜杀百卉，积石扬洪波。宁无鲁阳德，回日扶桑柯。峨眉有仙人，颜如皦日光。蜿蜒御双龙，云气四飞扬。朝游蓬莱山，暮归太微堂。天命自流行，混沌居中央。我为德充符，万物皆无伤。窅然丧天下，乃能应帝王。条风拂樱梅，翠羽鸣参差。昊天爱万物，飞植各乘时。如何苦贫士，鬒发成素丝。幽兰生谷底，朝阳无见期。渴饮坚冰浆，饥掇丹林荑。苟非含道腴，安得好容姿。惊风鼓松柏，栖鸟群翻飞。开门望行人，浮云暮不归。种桃爱其葩，种柳爱其枝。虽无岁寒用，夙昔同裳衣。鱼目乱火齐，蟾蜍蚀清晖。遂令金石交，千里相乖违。拔剑击盘石，石碎剑亦亏。感激将何言，泪下空涟而。仙人骖文螭，西游阆风阙。神珠藏九渊，变化如日月。顾见世间人，声色自沉没。仲尼居九夷，至道当谁悦。哀哉人命危，蜉蝣伤掘阅。兹时方板荡，匡济需贤哲。列宿在草莽，紫薇光彷佛。天钟运筹人，何时见功伐。鼷鼠潜神丘，鹓雏集高枝。区区保性命，二虫曾何知。哲人无死地，所至福履绥。以兹七尺身，为君作蓍龟。赴义不返顾，成仁无推移。天狼纷下食，中土为肉糜。予为民请命，大呼起疮痍。事成天地悦，事败鬼神悲。乘道而浮游，无须驾鸾螭。妻孥乃敝屣，已矣从此辞。兰丛盛枳棘，凤穴邻鸱鸮。利害日相摩，金石为之焦。仲尼探虎口，蹠也方矜骄。仁义为盗积，天下谁宗尧。驱车以放志，言观东海潮。波涛飞雪山，河汉垂天桥。蛟龙隐文章，尾闾水潜消。宁无百尺丝，吞饵惟游鲦。白云来何迟，俯仰托长谣。蓬头诸剑士，飒飒曼胡缨。十步杀一人，虽勇无功名。我有轩皇书，阴阳为甲兵。道大难为容，浮沉伤中情。大盗为诸侯，卞随久捐生。神龟婴余且，驺虞五鼎烹。利器乃假人，天下何繇平。悠悠羲农初，无为孰与京。庖人烹赤鱼，鱼尾何离筛。风雷起神鼎，俄然摩天飞。冠霞登紫宫，骖鹿上兰池。遨游经四澥，回顾伤黍离。潜龙贵勿用，秕糠为帝师。至道久蝉蜕，七圣莫能知。悠悠具茨云，吹笙何参差。王母有小女，其名为婉罗。教我玉胎篇，俯仰餐太和。玉颜争皦日，吐词如鲜葩。神明所膏沐，物物成丹砂。还开偃月炉，纯阳生紫芽。合散皆文章，一气如朝霞。神仙多诙谐，与龙为变化。出入太无中，真道苦不华。哀彼世路人，白发空婆娑。山人酌流霞，浮杯菖蒲溪。笑我不肯饮，容颜无光辉。桃花恃春阳，松柏有霜威。白云多变化，讵随鸿鹄飞。请谢阴长生，何恋紫房为。吾心似秋月，皎洁谁能知。芳风起池塘，花逐鸳鸯飞。明月何娟娟，为君扬蛾眉。请弹石上琴，更酌黄金卮。蓬莱水已竭，麻姑鬓成丝。芙蕖自有英，何慕松楸为。松楸凌霜雪，虚名将安归。危冠切青霞，长裾扫八裔。我岂学游仙，逍遥自无外。日月在掌中，收来有六辔。顾谓王子乔，至道须神契。四海如镜明，何劳去昏翳。溪谷何多风，猿猴鸣相追。兔丝无断绝，百尺绿松枝。调琴苦弦急，望远苦心悲。断发逃荆蛮，三载不得归。岂无骨肉亲，金尽天性亏。世路皆太行，履道吾何之。神鸾冲高天，毋使鸒鸠欺。方朔乃岁星，游戏柏梁台。王侯若草芥，啸傲凌松崖。招摇履为綦，沧海持为杯。既笑首阳拙，复卑柳下才。专气而致柔，与世为婴孩。予亦韩终流，骖鹿相徘徊。千年鍊金骨，双髻象蓬莱。安用天下为，逍遥以无怀。飞龙擘河汉，驽马沦尘埃。阴阳迭迁谢，人世悲蜉蝣。命我云螭驾，逝将登不周。饥餐苕华玉，寒披九凤裘。井水无大鱼，新林无长楸。纷纷彼妇口，乃为君子羞。鲍焦已槁死，强嬴吞诸侯。伤哉仁义衰，奸雄皆窃钩。仲尼无斧柯，龟山空夷犹。九州何茫茫，吾独哀无女。绥绥涂山狐，九尾难与处。服我琼琚衣，鸣琴临北渚。湘妃虽目成，自媒非所许。盈盈匏瓜河，兰荪媚平楚。怀修追有鳏，褰裳聊容与。朝露畏太阳，高梧忌秋霜。嗟尔绮纨子，欢乐焉能长。势利一浮云，人命如流光。人鬼互相代，谁能出阴阳。放志以遨游，行行至太行。车马屡倾覆，我心终不伤。高鸟凌霄飞，日月在其旁。荣名非所慕，保此岁寒芳。初日丽垂杨，朱楼临大路。纤纤彼女手，当户裁纨素。雍雍雁南游，遗音落沧州。美人耻歌舞，箧笥叠衣裘。衣裘有时著，孟冬清霜落。皎皎蕣华姿，岁寒逾绰约。道胜忘纷华，心游贵恬汉。玄黄何烟煴，尘埃间白云。含此苕华姿，独行无与群。天鉴讵孔明，玉石郁未分。兔丝织为衣，燕麦持为飧。冻馁不能语，为节何艰辛。驽马食龙刍，一日成骐驎。曜灵不弃予，屋漏垂阳荐。鸿鹄何苍茫，背负青天飞。白波捲沧海，声如鬼神驰。予时弹雅琴，成连嗟不归。回风翻木叶，斜日悬江矶。凄凄水仙吟，中曲断朱丝。四望悄无人，天吴方躨跜。神物有变化，至人能推移。拔山岂无力，枭雄吾不为。慷慨发冲冠，伤哉失路悲。"}