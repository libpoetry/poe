{"id":"186929","title":"送甘甥可大从定叟弟之桂林","dynasty":"宋代","author":"张栻","text":"季也有行役，我思独悠悠。亲朋非不多，子能从之游。挂席上湘水，青山挟行舟。篮舆问岭路，政尔荔子秋。人言桂林好，颇复类中州。近郊多胜概，雉堞冠层楼。待渠幕府暇，时与同冥搜。吾子有令姿，胸中富九流。处世多龃龉，但当付沧洲。超然扩遐思，讵可耳目谋。原为百炼刚，莫作绕指桑。昔人不吾欺，子盍试反求。预想他年归，此地复绸缪。刮目看二子，一笑纾百忧。"}