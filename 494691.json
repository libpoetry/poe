{"id":"494691","title":"送泰州博何道充","dynasty":"明","author":"湛若水","text":"通州广文何道充，和气可挹如春风。四载泠泠振铎声，至今闻者开盲聋。此风传播自扬泰，欲得师者人人同。鹿门文选知在扬，补之泰州从众公。何君义气更喷薄，生死交情不改矱。安溪倾盖始定交，临死后事以相托。君之高义激秋云，携丧并子同南舶。教子全丧谢九原，略无难色见然诺。嗟嗟世上平生交，临难反眼若不识。临难反眼若不识，闻君之义宁无怍。始知动人自有本，知本可与共圣学。愿君充此恻隐端，优与诸生入圣门。"}