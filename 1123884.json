{"id":"1123884","title":"书怀二首","dynasty":"宋","author":"赵蕃","text":"要令多病也身轻，安得晨风永昼清。瑟瑟泉流沿涧响，疏疏松吹转空鸣。生平旧隐藓踪合，老至危途蓬鬓生。松柏后雕闻古语，若何秋菊敢齐名。去日春江白芷生，再来秋野蟪蛄鸣。浩然已分不才弃，张翰安能恤后名。自叹还山何太晚，政须杯酒为深倾。凭愚邀敬多官府，与想桃源源上行。"}