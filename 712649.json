{"id":"712649","title":"冬夜高峡同屈翁山联句二十韵","dynasty":"明末清初","author":"陈恭尹","text":"食雾嘉鱼出，含风顾兔摇。冲寒从郁水，首路指高要。入峡乘寒月，依沙候早潮。榜人愁梦短，渔子恨歌遥。石束牂牁势，山分大庾条。双厓高易削，半壁涨难消。上下多猿影，潺湲似凤箫。峰留天一角，霞作海孤标。化石怜贞女，看棋忆古樵。羚羊潜水裔，鸲鹆閟山椒。白玉参差笋，丹砂尺寸苗。霜苞开橘柚，土布卷巴蕉。金渡龙须席，琼州孔雀翘。舳舻争入贡，洲岛已全招。虎豹关门壮，鼋鼍窟宅骄。飞楼淩缥渺，涌塔出云霄。建节雄枢府，回岩俨斗杓。黄门喧鼓吹，赤社盛弓弨。鲙鲤筵方启，羹梅味正调。野人趋宴喜，竟夕倚兰桡。"}