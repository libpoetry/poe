{"id":"1111697","title":"再题周处士山居","dynasty":"宋","author":"吴芾","text":"山锁烟萝自古青，更临绝顶敞檐楹。前瞻江气连云起，回顾湖光照日明。坐久已惊毛骨爽，归来犹觉梦魂清。从今便拟休官去，梦伴幽人度此生。闲驱小队出城闉，春色三分已二分。到处有花浑灼灼，望中无木不欣欣。故池尚想玄晖宅，荒草空悲太白坟。满目青山谁是主，独输高士卧烟云。"}