{"id":"810804","title":"南歌子 鸦鬟","dynasty":"清","author":"王士禄","text":"箫局晨香袅，流苏晓梦还。十三小女绿鸦鬟。情似十三明月，未全圆。花影红屏午，春光碧户传。抱来雁柱十三弦。已觉一弦一柱，思华年。琼树濛濛映，红窗漫漫流。雪儿好为唱无愁。休负一规亲切，照藏钩。珠露从教湿，金樽莫遣收。余光潋滟小眉头。不似清秋楚楚，咽箫楼。"}