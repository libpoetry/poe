{"id":"202544","title":"故相贾秋壑旧府","dynasty":"宋代","author":"黄庚","text":"当年构华屋，权势倾卫霍。堂宇穷斧斤，天气焕丹雘。花石拟平泉，水陆致兹壑。惟闻丞相嗔，肯后天下乐。朱门锁荆榛，花木已萧索。苍生颠堕崖，国亡身孰托。空悲上蔡犬，不返华表鹤。丈夫表勋名，风采照麟阁。故为一声钲，聚铁铸此错。回头暮烟昏，不能掩余作。"}