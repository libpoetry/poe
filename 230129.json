{"id":"230129","title":"念奴娇·韶华婉娩","dynasty":"宋代","author":"赵师侠","text":"韶华婉娩，正和风迟日，喧妍清昼。紫燕黄鹂争巧语，催老芬芳花柳。灼灼花王，盈盈娇艳，独殿春光後。鹤翎初拆，露沾香沁珠溜。遥想京洛风流，姚黄魏紫，间绿如铺纤。小盖低回雕栏曲，车马纷驰圆囿。天雨曼珠，玉盘金束，占得声名久。留连朝暮，赏心不压芳酒。"}