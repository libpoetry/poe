{"id":"789227","title":"忆旧游 初夏幽居即事","dynasty":"清","author":"王策","text":"爱虚斋舫似，屋下溪流，屋上春峦。花气禽声里，正未来新暑，已尽馀寒。黄帘两版深闭，蝴蝶上阑干。但草长侵阶，枝繁碍月，须我亲删。衣冠。经时废，越养就清狂，习惯疏顽。长昼松风醒，把误书勘定，险韵吟安。今朝偶想离户，访友借琴弹。怪蓦地阴沈，黑云压城如坏山。"}