{"id":"71073","title":"真珠帘·寿韩伯清提举","dynasty":"元代","author":"张翥","text":"银蟾半露婵娟影，西风早、次第中秋天气。凉透小帘栊，乍夜长迟睡。见说灵岩山色好，甚也不浓如归意。归未。趁西泠载酒，南园寻桂。还又客里生朝，把金尊绿酒，与谁同醉。烟雨隔垂虹，望美人秋水。桃叶妆楼团扇曲，但小草、鸾笺相寄。传示。送白萍一翦，碧云千里。"}