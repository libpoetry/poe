{"id":"963014","title":"书事呈元声如愚起华三兄","dynasty":"宋","author":"朱松","text":"隐吏朱墨暇，饱眠北窗风。时呼方外客，逃暑尊酒中。寂寞杜拾遗，四壁口不供。坐取盘飧疑，哀哉岂天穷。何如平生友，磁铁间不容。每怀千里驾，今作五斗逢。吏行散凫鹜，楸局收鸾龙。共话十年旧，事往如飞蓬。浮荣真一戏，何者为穷通。应须河汉语，净洗芥蒂胸。仆夫适在门，客醉尊亦空。更为后日约，及此芙蕖红。"}