{"id":"309037","title":"齐天乐·清明，寄山腴、伋公","dynasty":"现代","author":"赵熙","text":"送君小幅荣州画，山城百花春雨。北郭人归，东方日出，格磔渚头沙路。鱼陂四五。渐远渐无人，豁开平楚。一坝晴蛙，宅边倪瓒数株树。山从西角落下，翠尖尖似笔，天半撑住。倒影于溪，各家之竹，水碓绿荫人语。思君路阻。奈小店依稀，草堂佳处。又过清明，乱山啼杜宇。"}