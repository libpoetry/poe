{"id":"252096","title":"望湘人·和方回","dynasty":"现代","author":"邵祖平","text":"悄微波拥榭，苔色映窗，小云罗袜难见。酒冷鹅黄，焰消兽炭。触忤愁人灯畔。锦水鸳新，薛涛笺腻，湘娥帘远。逗望江，楼下春心，目送桃花妆粉。天半歌云易断。倩轻颦浅笑，暂留团扇。荡明月生烟，几处玉箫飞怨。香管蠹残，宝奁尘掩。泪浥红绡痕满。镇困损，睡起腰支，欲盼书鸿还懒。"}