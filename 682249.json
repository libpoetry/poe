{"id":"682249","title":"路凤冈民部第中牡丹冬开寄题四首","dynasty":"明","author":"于慎行","text":"春风亭馆上公家，小至重开木药花。不是秋分仙掌露，那因寒殢赤城霞。沈香亭北醉多时，霜后依然绝代姿。道是经秋浑不解，先春早发向阳枝。一朵宫云百宝栏，不妨人作艳阳看。同时桃李皆零落，赢得天香耐岁寒。任是东风别有情，秋容寂寞转倾城。夜来飞落琼台雪，一片红妆傅粉成。"}