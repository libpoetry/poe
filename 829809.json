{"id":"829809","title":"踏莎行 夜归","dynasty":"清末近现代初","author":"袁克文","text":"曲巷传声，低桥送影，轻车不碍尘沙冷。朱楼一去百回头，酒残还被风吹醒。怨许平分，欢应未省，阑干重叠无人凭。者时愁梦自深深，疏灯缺月窥金井。月共愁凝，春随梦断，江头柳色青垂遍。归期欲计但无期，烟波不管征人远。袖角笼欢，钗痕记怨，当时酒泪盈盈见。遥知灯火又黄昏，风花依旧迎妆面。"}