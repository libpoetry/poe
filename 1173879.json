{"id":"1173879","title":"柴门","dynasty":"唐","author":"杜甫","text":"孤舟登瀼西，回首望两崖。东城乾旱天，其气如焚柴。长影没窈窕，馀光散唅呀。大江蟠嵌根，归海成一家。下冲割坤轴，竦壁攒镆铘。萧飒洒秋色，氛昏霾日车。峡门自此始，最窄容浮查。禹功翊造化，疏凿就攲斜。巨渠决太古，众水为长蛇。风烟渺吴蜀，舟楫通盐麻。我今远游子，飘转混泥沙。万物附本性，约身不愿奢。茅栋盖一床，清池有馀花。浊醪与脱粟，在眼无咨嗟。山荒人民少，地僻日夕佳。贫病固其常，富贵任生涯。老于干戈际，宅幸蓬荜遮。石乱上云气，杉清延月华。赏妍又分外，理惬夫何誇。足了垂白年，敢居高士差。书此豁平昔，回首犹暮霞。"}