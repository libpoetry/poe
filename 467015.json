{"id":"467015","title":"丁未上巳东湖四首","dynasty":"当代","author":"陈永正","text":"娇柳承风意，来搀茗艼春。微芳经雨暂，碧酿染波匀。隔水欲通语，秉兰遥未亲。方回多感遇，犹忆洛桥尘。当路逡巡去，前年燕畏人。紫荆回故色，曲水得馀春。沙软深微步，行迟永此晨。渐知红意尽，悢怅念綦巾。喜见低林覆，相携不避人。落红喧故树，高鸟静秾春。草长复何适，言微空汝陈。临流纷百念，难遣望芳津。纵横湖艇出，俯仰岸花明。雨脚行波面，风林促伞声。芳情遥未寄，薄照晚宜晴。临水忽思子，嘤嘤幽鸟鸣。"}