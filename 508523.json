{"id":"508523","title":"雪拥蓝关图","dynasty":"明","author":"倪谦","text":"西方有佛名浮屠，形神寂灭久已殂。何年委此趾与颅，流传震旦惟其徒。唐宗信重如琏瑚，遥自凤翔迎至都。韩公抗疏恳伏蒲，愿投水火斥其诬。忤旨谪逐瘴海隅，迢迢远道劳驰驱。于时严冬雪载涂，蓝关秦岭云模糊。老成有子字清夫，冒寒慰劳惊相呼。作诗示意嗟可吁，衰朽之骨其收吾。一身不惜万里徂，人心复正赖公扶。曾闻顷刻金花敷，诗联涌出此则符。湘乎仙乎知有无，至今画史写作图。"}