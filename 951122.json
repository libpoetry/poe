{"id":"951122","title":"真宗皇帝御制朱表御书赞","dynasty":"宋","author":"岳珂","text":"宋德茂三世，祥符闿九清。兢业帝道登，陟降王心宁。龙鸾夜染翰，虎豹晨抽扃。宸心勤惕忧，精思入杳冥。庆阴云裔裔，飙景风泠泠。朱表动渊监，苍旻闻德馨。岧峣瞻天章，邃穆环禁庭。昭回河汉隔，澒洞山河腥。流传几百年，撝呵犹六丁。金笺炯玉字，蜀带要吴绫。大名标北都，宝庆恢中兴。边尘失瓯脱，赵璧归连城。百年神迹晦，再拜感涕零。探骊方得隽，负马仍腾英。天心正昌唐，文轨将收京。愿言豁氛霾，长仰奎星明。"}