{"id":"769433","title":"长亭怨慢  寒夜饮水芝支馆用壁上龙壁山人词韵索省旃和","dynasty":"清","author":"王鹏运","text":"漫商略、愁长宵短。满目风尘，素襟谁浣。岁晚冰霜，中年丝竹、意何限。愿花长好，争信我、风怀减。许事不须知，看月与、清尊俱满。依黯。认酒痕犹是，早是酒人星散。清寒对影，漫赢得、笑人兰畹。尽依依、照座银荷，也羞对、年时心眼。倩帘幕横枝，长笛夜寒相伴。"}