{"id":"692705","title":"秋日枕疾","dynasty":"明","author":"杨慎","text":"陋巷本寂寞，病来人更稀。气候倏忽变，阴晴顷刻非。量移寒燠榻，调停单裌衣。馀生付泡影，焉知衡气机。风前黄叶树，雨后紫苔墙。肺病知秋早，身閒觉日长。杵声频捣药，烟缕渐消香。遮眼聊书卷，雕虫久已忘。病叟茅亭卧，顽童竹杖随。半人嘲凿齿，一足笑虞夔。梦境虚传蝶，支床底用龟。古方浑不效，无乃伪轩岐。残灯光翳壁，斜月影穿帷。衰鬓难禁日，幽忧不寐时。棘篱嗥夜犬，茅栋笑寒鸱。展转那堪说，呻吟强作诗。"}