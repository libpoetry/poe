{"id":"829287","title":"咏史","dynasty":"清末近现代初","author":"沈尹默","text":"上寿仪成日未醺，殿庭光景自凌云。绣衣群帅新开府，绵蕞诸生久策勋。胆落竟无温御史，心惊犹有李将军。名驹漫许夸千里，手诏当时纪汉文。尧鹤犹能语岁寒，九华新殿聚衣冠。灵光五畤开三辅，雪色平阳接上兰。已见扫门除内史，几闻襆被出郎官。天关荡荡天衢阔，细马高车著意看。"}