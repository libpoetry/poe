{"id":"1004118","title":"制幕孙君即益昌舍馆叠石栽竹于盆池索赋","dynasty":"宋","author":"程公许","text":"好山意度如高人，偃蹇那肯来朱门。青油幕中盛快士，爱山惟恐不能致。昭亭东望天一涯，武担亦复归迟迟。开窗延得竹君瘦，借竹为媒来石友。烟云吐吞一席间，瓦盆取月湖海宽。羽书撤警文书省，一炷水沉销日永。不嗔邻客唤门频，支颐对玩玉嶙峋。平生我亦烟霞痼，强拟为君援笔赋。破除几许白云腴，肠枯搜搅一句无。昨宵梦怕大刀折，诗债未偿宁许别。从君差乐休念归，剩借前箸裨筹帷。主公威声劘敌垒，旆旌行拂终南翠。若携诸吏上峥嵘，容我后乘陪载赓。"}