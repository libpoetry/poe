{"id":"823163","title":"八犯玉交枝 盛树人大令工刻印，今陈鸿寿也，刻天山逸民见馈，盖别十二年矣，感寄此词","dynasty":"清末近现代初","author":"赵熙","text":"仙隐生涯，石交名宿，送老隔朝官府。曾到江源峰第一，正作青城山主。离堆烟树。记与孤客寻秋，诗心黄叶风吹去。谁分浪声淘尽，浮云千古。白头梦冷洞天，怕闻杜宇。欣然君尚如故。占三径芙蓉深处。借消暑，铜斑摹取。印花色、千红成谱。一条生活周秦路。且兑酒馀杭，燕然定勒谁家土。"}