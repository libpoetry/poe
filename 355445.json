{"id":"355445","title":"石州慢·用高季迪韵","dynasty":"清代","author":"邹祗谟","text":"猛忆晶帘，携手数番，鲛珠频洒。东风吹断，一宵归梦，葡萄慵把。断酒除诗，忍教孤负相思，游丝千尺偏沾惹。觅起旧花笺，把离愁重写。艳冶。当年分手，香鸭炉头，紫凫屏下。曾记绿签，暗数金钱私打。几回目断，此日花发长安，料应遥策春堤马。懊恼看征衫，又萧萧归也。"}