{"id":"863204","title":"路居士山水歌","dynasty":"宋","author":"王洋","text":"人年八十百虑昏，丈人耳目方聪明。他人到此筋力疲，丈人胜如年少时。老中强健闲中忙，经卷丹炉肘后方。金书千轴造理窟，赤城七篇谈坐忘。我年三十始相识，丈人年已几六十。往来出处三十年，体无作用神安然。静窥了不见根底，我谓君心秪如此。那知能事有别肠，笔下风光穷妙理。龟溪道人古衲师，心辞声利常无为。晨钟粥钵半炉火，午日茶瓯一局棋。一朝共语小窗前，袖出小卷含风烟。为言老路手作此，画出王郎访戴船。明朝见我微笑语，漏泄丹青奈缁侣。别有一段壶中天，果若知音定分付。轻轻一轴数尺长，奇峰突兀烟茫茫。其间细屑千万状，领略试为哦新章。初画寒林宿鸟惊，山蹊渐晓人渐行。四僧趁饭分先后，人立渡头沙岸口。一舟闲泊石岸中，一舟半渡凌云空。两舟一钓一垂网，上有雁落芦花风。两桥近山转清绝，客携筇杖半卼臲。定是当年鹤氅翁，神气飘飘犯寒雪。山腰佛寺楼阁明，下有茅店临沙汀。刹竿挺立照山影，风幡髣髴闻谈僧。纷然万象争奇怪，缩地便移他境界。才薄其如此画何，强写娇容捧心态。昔闻大令驰笔锋，天门未借西南风。众工索钱阳好语，吴起果被公叔沮。翩然拂袖返田庐，将军妙手今为几。乃知胸中千顷碧，来自传家万金直。丈人丈人有馀墨，莫惜逢场时戏剧。"}