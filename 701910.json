{"id":"701910","title":"秋兴二首","dynasty":"明","author":"黄瑜","text":"柳边竹外见黄花，独倚危阑到暝鸦。碧落歛云开远岫，疏砧敲月应悲笳。金盘未赐相如露，银汉遥瞻博望槎。寂寂掩关人不到，霜风随意入窗纱。万叠彤云捧汉宫，荷衣曾到玉墀东。流莺自啭花枝日，佩马无声柳絮风。王会源源重译外，羽仪楚楚九班中。沧江此际悲摇落，目断燕台但塞鸿。"}