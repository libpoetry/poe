{"id":"1020829","title":"送静江曾帅","dynasty":"宋","author":"释善珍","text":"岭西支郡联荆湖，时危选帅劳庙谟。公才健如天马驹，胸中戈甲敌万夫。向来持节犯贼区，贼降不用丈二殳。浮云散尽明月孤，世间公论何时无。煌煌丹诏来天衢，阴风策策随兵符。大旗十丈车前驱，弓刀武骑前后趋。我占福星岁在吴，孱虏数尽当磔诛。笼烽平安羽檄疏，玉帐亦可吟抚须。奏功入觐乘锋车，峨冠儤直承明庐。公家事业青史书，公家祖相兄鸿枢。"}