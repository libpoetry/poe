{"id":"1048761","title":"又和倒韵","dynasty":"宋","author":"韦骧","text":"匿疵真有德，值物不偏恩。细或穿幽隙，悠然被广原。皑皑均旦暮，浩浩壹乾坤。凛冽添寒气，苍茫返混元。鹄鸥潜失影，狐貉暗忘魂。竹重风旌袅，池凝晓鉴昏。飞毫玉兔脱，蟠径素龙蜿。陵弱侵庭柳，埋青抑砌萱。屑琼谁措手，鍊粉若为盆。当迥墙头积，回飙瓦口喷。群飞停啅噪，万丑掩瘢痕。穷巷情方惮，豪堂势自温。萧条孤驿路，冷落古祠阍。乱辙分明印，双鸱彷佛蹲。何时飘絮定，著处白云屯。酒榼倾浮蚁，吟笺染戏鸳。妙才窥赋象，佳兴袭游园。冰鉴清相照，瑶枝俯可扪。剡舟那遽载，郢唱且重翻。啖齧深怜武，栖迟酷爱袁。韩诗高孰抗，谢赋久仍存。肃肃东方骑，优优北海樽。危楼登郡堞，远目瞰江村。摛藻踰梁苑，申严过棘门。雄辞端獬豸，险句崒昆崙。缀韵金声恊，挥毫墨电奔。丰年见先兆，沴气已横吞。氛霭销中夜，球琳冒短垣。清光交素魄，馀润浃枯根。嘉瑞由嘉政，舆歌莫厌繁。"}