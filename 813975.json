{"id":"813975","title":"落叶和查夏重","dynasty":"清","author":"陈吁","text":"霜风摵庭柯，败叶琤然下。秋声树间歇，策策鸣渐哑。萧条辞故枝，捷疾飘屋瓦。月明乌栖惊，柳秃鸦藏寡。冉冉岁序迁，荣落如斯者。美荫宜炎夏，冬来爱负曦。朔风知我意，日夜相芟夷。去翳延暾温，排阴引晨熹。凝寒布煦燠，萧索生融滋。寄语当涂子，慎勿戕生机。春花妆园林，众叶颜色好。俄然绿成幄，丹黄忽云老。飘萧阶除间，呼童且弗扫。叹此薿薿姿，摇落竟谁道。岂知造物意，繁华出枯槁。推陈使其新，本根以为宝。灼灼春树花，离离秋根叶。萧萧林间风，谡谡枝头荚。纷纷委坑堑，累累堕垣堞。红如园坠英，白拟丛穿蝶。岂不故枝恋，霜重尖风猎。花时还扶持，相赏期阔蹑。江潭莫凄怆，摇落莫悲咽。菀枯循环耳，宁较荄与茁。而我况无恋，森梢喜挺列。庭前两好树，几见更蘖蘖。荣悴均造化，萌芽发霜雪。人心感槩多，妄自生区别。树若知人意，粲然笑应咥。"}