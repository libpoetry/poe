{"id":"981614","title":"忆昔","dynasty":"宋","author":"柴随亨","text":"忆昔长安都会地，草木晴辉钟王气。襟带江湖气象雄，自是天王兴复际。春风楼阁五凤城，玉漏声催香雾盈。户外昭容鹤禁开，殿前执政鹓班行。柳绿桃红湖水曲，尽日欢娱犹不足。画船箫鼓绕云深，彩仗旌旗吹月色。谁知世道互翻覆，沧海倏变为桑田。胡笳哀怨动朝市，麋鹿来游旧陌阡。汉宫明妃空艳丽，苑外铜仙亦洒泪。古来社稷有兴亡，岂识于今不平事。禾黍离离迹可怜，伤心回首古苔边。清明寒食谁家酹，痛哭深山闻杜鹃。"}