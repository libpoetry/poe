{"id":"1113672","title":"和邓慎思秋日同文馆诗三首","dynasty":"宋","author":"李公麟","text":"锁寂身如隐，幽清物向齐。忘忧经露菊，苏肺到霜梨。白发知谈笑，朱签历品题。贤书天下望，鹊喜遍深闺。呦呦鸣鹿野，皎皎白驹场。朋盍连茅茹，文程琢玉章。门通三级峻，桂露一年香。庆及飞龙旦，同歌庶事康。寄栖容幕燕，覆节等醯鸡。欲雨风多北，穷秋日易西。官书便夜读，家报索亲题。早晚骖騑入，重门坼印泥。"}