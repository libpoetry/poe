{"id":"1189082","title":"山中贻崔六琪华","dynasty":"唐","author":"储光羲","text":"恍惚登高岭，裴回看落日。遥想仲长园，如亲幼安室。春渚菖蒲登，山中拨谷鸣。相思不道远，太息未知情。意君来此地，时复疏林薄。中夜扫闲门，迎晨闭菌阁。屣履清池上，家童奉信归。忧随落花散，目送归云飞。故交在天末，心知复千里。无人暂往来，独作中林士。"}