{"id":"861618","title":"和王文州梅花韵","dynasty":"宋","author":"王炎","text":"何处东风发春早，先傍梅花试天巧。新阳一点破雪霜，春意将回可前料。天公乞我人日晴，新年屈指将浃旬。老怀不似少时好，对花默默仍循循。坐看流年如许急，叹息浮生驹过隙。与花相见忍相负，洗杯一醉樽中碧。起来索笑巡疏檐，爱渠清绝无中边。君侯肯为花吐句，麝媒洒落生云烟。花开花谢莫深问，物有荣枯付天命。闻道陇头天正寒，驿使不来无远信。可怜桃李品格低，谁似玉肌蒙缟衣。为花著语只如此，更请健笔无停飞。"}