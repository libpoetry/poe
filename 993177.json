{"id":"993177","title":"得曾巩秀才所附滁州欧阳永叔书答意","dynasty":"宋","author":"梅尧臣","text":"客从淮上来，往问故人信。袖衔藤纸书，题字远已认。既喜开其封，固觉减吾吝。新诗不作寄，乃见子所慎。向来能如今，岂有得观衅。南方岁苦热，生蝗复饥馑。忧心日自劳，霜发应满鬓。知予欲东归，晓夕目不瞬。贫难久待乏，薄禄藉沾润。虽为委吏冗，亦自甘以进。相望未得亲，终朝如抱疹。"}