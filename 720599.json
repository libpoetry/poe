{"id":"720599","title":"戚氏　端州感旧","dynasty":"明末清初","author":"屈大均","text":"片帆开。又上西水向崧台。想像当年，羽幢东驻，作蓬莱。宫槐。接天街。纷纷银烛早朝催。无端白面年少，出师书奏意酸哀。五岭天险，无人分戌，控弦一夕潜来。为萧蔷变起。钩党相角，朝士惊骀。龙舸夜动喧豗。三两扈从，报国少涓埃。三宫苦、筑阳漂泊，桂角摧颓。正衔枚，爨僰一路迟回。六诏喜仗雄才。晋王再造，惠国重兴，稍作屯难云雷。又苦遭凶逆，为雠羽翼，作祸胚胎。四引楼兰铁骑，度金沙、血战磨盘开。寄命缅甸凄凉，六军愧裂，鱼服辞填海。念龙饥、谁与文君块。空呕血、诸葛时乖。又命屯、玉步难恢。恨凶渠。逼胁上云堆。自重华逝，苍梧痛哭，血泪成灰。"}