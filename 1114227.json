{"id":"1114227","title":"次韵贲远归田","dynasty":"宋","author":"李弥逊","text":"归去田园好，春随人意和。竹根晴日卧，牛角晚风歌。漂梗空三径，虚舟信一波。故人怜寂寞，千里问如何。归去田园好，饥餐抵万钱。愁从身外散，乐向酒中全。蚕出柔桑绿，秧齐小麦鲜。一廛何所寄，华发绕江天。归去田园好，秋还橘柚乡。稻梳萦带水，茅枕束刍篁。绝迹公门步，薰心佛土香。此生真逆旅，无虑可消忘。归去田园好，门罗树外峰。地偏群燕雀，江静隐鱼龙。愁觅邻家酒，眠憎近寺钟。一春强半雨，谁与问凶丰。"}