{"id":"1116913","title":"和刘明仲都曹见别三首","dynasty":"宋","author":"苏颂","text":"二年为郡乐邗坡，喜遇丰年万物和。政拙未能观水薤，气衰时复咏烟萝。朱方亭下归心速，扬子桥边别泪多。禁职祠官容佚老，晚蒙恩泽更霶沱。久污朝宠老非宜，禄厚躬閒不尔亏。优诏还令使真室，特恩仍免觐京师。力疲都是垂头马，志适何殊曳尾龟。年事已高心虑息，山堂无俟德璋移。幽居邻有万窠松，坐见京江四面峰。形若橛株随倚徙，愁如顽矿渐销镕。尚纡轩冕心颜厚，但觉林泉兴味浓。茗饮药苗留待客，时时宾友自过从。"}