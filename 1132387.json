{"id":"1132387","title":"将作监栽竹徐直翁清叟俾予书植贤亭三大字以诗见贻","dynasty":"宋","author":"魏了翁","text":"烈日严霜恣挟持，孤标荦荦肯随时。笑看世上閒桃李，一夕狂风失令姿。气端解使四时青，万物彫零独典刑。严子高风扶汉鼎，包胥劲节撼秦庭。客梦时时绕故山，梦馀砉见玉孱颜。徐公本自无通介，自是时人醉眼斑。"}