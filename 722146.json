{"id":"722146","title":"食菊","dynasty":"明末清初","author":"屈大均","text":"白苦黄甘早已知，生餐好及岁寒时。落英不落真惟汝，香国无香总在兹。瘴地岂愁南雪食，炎天那得早霜欺。朝朝采摘当篱落，未有忘忧酒满卮。食尽枝枝白与黄，鲍焦蔬好让芬芳。终年灌溉图秋饱，最早栽培为晚香。味芳不妨虫蚁避，影孤那代李桃僵。梅花至日劳相伴，佳色参差映寿阳。烹瀹甘酸任意餐，仙人服食不曾难。芝华岂是疗饥物，菊药繇来久视丹。九日色同高士醉，三秋香为逐臣寒。芙蓉坠露长兼饮，高洁如蝉取自欢。"}