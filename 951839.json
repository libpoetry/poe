{"id":"951839","title":"东宫生日六首 其五 丙申","dynasty":"宋","author":"林光朝","text":"正气来嵩岱，祥光集斗牛。青葱开玉宇，髣髴见铜楼。盘错归三辅，沉潜在九畴。有光文字馆，仍系帝王州。钟鼓于胥乐，笙鸾独上浮。清台天似水，甲观月如钩。屡拜椒花夕，长逢桂叶秋。孝思维继舜，家法要从周。赋为游麟作，官因洗马留。愿同眉寿祝，使者敢停辀。"}