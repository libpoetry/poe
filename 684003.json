{"id":"684003","title":"游侠篇","dynasty":"明","author":"王世贞","text":"侧坐犁眉騧，双牵短尾刁。豪鹰逐呼来，万里天风骄。平芜如裀杨柳绿，新丰酒美兔肩熟。白日衔山不肯归，醉拥胡姬野中宿。归来唾谓文成侯，汝曹爨下不自羞。斗大黄金何足问，独身西断郅支头。碧眼昆崙奴，腰间双明月。杯酒然诺间，寸心纵横发。三尺吴钩七尺身，为君一掷同秋尘。白虹射日日无色，咸阳道血波溅人。君不见平津邸车门，戟士夜如蚁，乾坤不平从此始。曷不一洗报天子，轵深里人安足拟。"}