{"id":"165726","title":"和东坡先生梅花","dynasty":"宋代","author":"晁补之","text":"梅花落尽上饶村，肠断子规啼月魂。慰人独有白玉蕊，不到窗前只醉昏。坐垆环瓮不举首，浮花浪蕊空满园。海山有客心似水，挥麈自散炎洲温。松风亭下亦如梦，不见枝雪流初暾。孙登一弦百韵足，有山便足同苏门。似闻对客但长啸，独谓此花终日言。一篇尚可三致志，听人酌去如衢樽。"}