{"id":"1010781","title":"游仙 其六","dynasty":"宋","author":"释文珦","text":"青峰万仞高，云路多盘纡。松柏冬不凋，悬溜成石肤。上有逍遥天，元心与道俱。长揖谢尘凡，放情常晏如。唯服玉石脂，千年貌不枯。命我登仙坛，坛名号玄都。天风起西极，日月生东隅。神仙递升降，鸾鹤相号呼。拍肩友洪崖，挥手招麻姑。流目极昭旷，使我隘九区。山中有至乐，功名焉足图。"}