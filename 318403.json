{"id":"318403","title":"绮寮怨·杨禹丞书云，每读余词，觉纯文学感人之深，报以此解","dynasty":"现代","author":"饶宗颐","text":"玉笛犹缠穷思，压愁醺未醒。看过眼、士马衣冠，凭谁主、画壁旗亭。十年题襟异国，菁莪地、带草仍晕青。只去来、岁序侵寻，飘零客、鬒发悲易盈。此去驿烟几程。惊尘满目，况当万里飞琼。宝瑟宵清。掩丛卷、忍重听。堪叹惜阴人去，珍重阁、最伤情。歌翻渭城。相从恨岁晚，空涕零。"}