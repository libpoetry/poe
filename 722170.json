{"id":"722170","title":"奉答方誉子枉顾草堂留赠之作次原韵","dynasty":"明末清初","author":"屈大均","text":"峰是罗浮最小孙，草堂须傍蒋山尊。遗民君莫求南越，故国吾将老白门。但使蒿藜三径在，敢言兰芷一家存。水仙苗裔惟哀怨，皓首骚经厌讲论。却幸穷愁得著书，萧条长守故山庐。神仙未遣都无分，农圃何妨遂不如。陶氏儿争惟纸笔，郑公宾笑是耰锄。白衣终与春秋老，文艳看君献子虚。"}