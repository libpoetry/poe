{"id":"915564","title":"送黄岩老通判全州","dynasty":"宋","author":"杨万里","text":"潇湘之山可当一枝笔，潇湘之水可充一砚滴。白石得官斑竹林，天锡笔砚供醉吟。好将湘山点湘水，洒满青天一张纸。台家旁搜清庙珍，奇珍堕在湘水滨。乌衣枢相今水镜，手提一道人材柄。外台况复有三贤，看即吹嘘送上天。归来肯过诚斋里，分似锦囊新句子。"}