{"id":"1241602","title":"上山采蘼芜","dynasty":"元末明初","author":"刘基","text":"上山采蘼芜，山峻路迢递。下山逄故夫，悲风生罗袂。忆昔结发时，愿得终百年。变故不可期，中道相弃捐。莲实生水中，石榴生路侧。未尝挂齿牙，中心岂能识。上山采蘼芜，罗袖生芳菲。因君赠新人，莫遣秋霜霏。落叶辞故枝，不寄别条上。白日无回光，谁能不惆怅。"}