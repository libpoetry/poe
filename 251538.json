{"id":"251538","title":"庆春泽·广武雁门道中","dynasty":"现代","author":"汪洋","text":"煤辙蜗缘，遗烽土峙，雄关渐失峥嵘。阵马山形，当年万乘曾经。平砂历乱无才思，拥残冰，戍角无声。看霜鹰，耻说封侯，不上长陵。薰来未见闲坡绿，怅枯茅满眼，沟壑春程。兵贾云销，而今牛羝荒城。夯台掘地兴亡事，柰谁怜，蜉蚁苍生。独消凝，蔽日黄尘，朔气纵横。"}