{"id":"1207870","title":"赠彭生","dynasty":"元","author":"范梈","text":"自来西垣二月吉，品裁良士无虚日。上感天子大圣明，下知朝政靡阙失。耳闻目见心所然，莫此名郡彭君贤。辞官归养终二亲，流水二十有四年。古人作官计百世，今人动作晦朔计。赤面持筹舞铨吏，哀哉贤愚同一致。岂知彭生后时宠？更二十年犹始至。耕田足雨稻刺波，种树绕天花照地。未知羲和多少事，但愿尧舜一万岁。千钟有待亦人情，尺璧无瑕乃士贵。四牡以之不为伤，蓼莪以之不为废。王人若征雅道阙，清庙朱弦倚三二。美哉彭生淑庆源，孝子亦在忠臣门。几人叹嗟向穹昊？下马指点铜台村。"}