{"id":"94155","title":"乡士李英才得老潘墨法善作墨梅复喜作诗","dynasty":"宋代","author":"杨万里","text":"吾卿李君磊嵬胸，夜持云梯倚秋空。月中夺得修月斧，斫倒南山千岁松。束归丹灶和玉桂，燧出绿雾霏鸾龙。捣成玄圭与苍璧，洒作横枝岁寒色。庾岭霜林和靖园，掇人生绡供戏剧。幻松作璧璧作梅，豪气勃郁尚不开。琼艘满釂梅雪下，吐出西湖有声画。"}