{"id":"1129650","title":"颂古四十四首","dynasty":"宋","author":"释法泰","text":"生无所生，死无所死。风动尘飞，波澄浪止。和合离散，随处发现。满月弯弓，双雕一箭。重城晓入冒轻烟，闹市相逢岂偶然。一句等闲相借问，平田忽尔浪滔天。月上女，实堪怜，云髻高梳何处去，借婆裙子拜婆年。不是风兮不是幡，一重山后一重山。青春雨过无馀因，独倚危楼望刹竿。堂堂妙相绝锱铢，善恶都忘见也无。万里云收天界净，海心无浪月轮孤。张公养得三个儿，长大不知谁立志。呼来月下同踪由，眼睛个个皆相似。朱沙镜里开颜笑，白玉盘中展脚眠。大抵人生难得共，得团圆处且团圆。三界无法，何处求心。山容雨过，松韵风吟。横眠倒卧无馀事，一任莓苔满地侵。百丈开田说大义，理事圆融无不备。梵音清彻十方闻，草树锄锹皆耸起。末后双拳再展开，拖泥带水为痴呆。船流到岸五千里，刻舟求剑徒悠哉。相见不虚图，分明付与渠。汝醉我扶起，我倒汝相扶。交互为宾主，相将入帝都。高歌大笑九衢里，天上人间我唯尔。胶投漆，水和乳，一卷一舒，全宾全主。谁言不落青黄，就中要人道取。谁道取，分付镬汤，熟蒸烂煮。行婆能击涂毒鼓，远近闻之皆胆怖。唯有南泉与赵州，同死同生殊不顾。阿呵呵，伎死禅和不奈何。试问田中有几人，插锹叉手意分明。可怜不逐南山去，撒手归家罢问程。堂堂妙相真难比，历历梵音犹更奇。可怜逐句寻言者，嗟过长沙觌面机。知不知，黄鹤楼崔颢题诗。宗师垂手贵天真，肯事雕虫篆刻新。只向平田浅草处，等闲推出玉麒麟。赵州三度吃茶，禾山打鼓难比。休于句下寻求，识取口中滋味。若识得，观音院里有弥勒。等闲施设岂徒然，平地波澜欲浸天。更向胡梯敲数下，免教失脚堕黄泉。病餐毒药访良医，医使元餐药治之。病去药回滋味别，舌头具眼者方知。打破当年山鬼窟，豁开正眼耀乾坤。三拳肋下无多子，一喝雷轰迸海门。溪边嫩柳条条绿，陌上桃花树树红。勿谓东君无管带，更加暖日与和风。臭烟蓬㶿中，迸出铁蒺藜。当如如未委，丧却目前机。皮裹骨兮骨裹皮，分明道了复何疑。拈起草鞋如未委，不如别处且乌龟。无寒暑处为君通，枯木生花又一重。堪笑刻舟求剑者，至今犹在冷灰中。白衣拜相喜难加，暂时流落向天涯。移身换步人难用，夜来归宿五侯家。无须锁子两头摇，无瑕璧玉三回献。反遭刖足太无端，谁料正言还似反。吞却易，吐还难，须弥顶上无风寒。昨夜三更白如昼，不知谁共倚阑观。雪峰古涧泉深，赵州石桥水苦。若知异水同源，饮者不妨疑悟。不从鼻孔入，白浪高三级。从此不答话，岂免酬高价。金刚圈子栗棘蓬，解透横行四天下。嵯峨万仞是曹山，气岸雄雄坐祖关。横按镆铘全正令，太平寰宇斩痴顽。窣堵波成赏匠人，工钱一二与三文。可怜眼里无筋者，当面定将数目分。高楼美女一双双，各向琼窗坐玉床。绣出鸳鸯呈似了，金针深插锦香囊。垂钩四海钓狞龙，格外玄谈知己从。相见披衫带席帽，不妨把手上高峰。蓦刃开时飞铁骑，电光闪处掷金槌。一城瞎却浑闲事，直至而今成是非。一拳拳倒黄鹤楼，一趯趯翻鹦鹉洲。幸有傍人为著力，自家端坐看扬州。格外谈，惊人句，懵懂禅和徒指注。灼然好个佛无光，言下迷宗空自忙。赖有知音招庆在，譊讹一夏为雌黄。雌黄出，暗写愁肠寄知识。白纸三张通信去，展开千里却同风。阳春转入胡笳曲，不是风吹别调中。河目海口，钉觜镜舌。鸡宿凤巢，素非其鸭。直饶啐啄同时，未免当头一劄。对一说，五教三乘尽该摄。龙宫海藏任纵横，水底泥牛吞却月。凉风落木楚山秋，满树寒蝉噪不休。红蓼白蘋开两岸，不知谁在钓鱼舟。明镜当台湛如水，无端特地起尘埃。积成山岳面前立，千手大悲擘不开。汝水向东流，楚水从南至。皆归大海中，咸淡同一味。顶门具眼底衲僧，试向其中辨浅深。三人證龟成鳖，井底泥牛气噎。直饶辩泻悬河，有理亦难分雪。耿耿孤光常皎洁。风前露出无瑕璧，室内擎将如意珠。两度献渠渠不识，可怜流落在江湖。银椀里盛雪，冰壶含宝月。纵具四韦陀，到此虚摇舌。西天令严，此土还别。鸡寒上树，鸭寒下水。三百馀会不能宣，九年面壁徒瞌睡。休瞌睡，上是天兮下是地。西天人不会唐言，端坐巍巍少室前。刚被流支打齿缺，至令有理不能宣。"}