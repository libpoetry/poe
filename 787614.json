{"id":"787614","title":"雪杭杀鸡酌酒招书屏幅，因事不果，以诗志之","dynasty":"清","author":"许传霈","text":"不爱家鸡爱野鹜，王子当年诽痴腹。为爱野鹜杀家鸡，陈子今朝见太奇。我生少壮忘执笔，谴呵时闻趋庭日。稍知执笔喜大书，钩银画铁力不如。学力未深见未广，涂成墨猪空有象。象作秋蛇春蚓形，或文浅陋语不经。何期索者集沓至，岂以此行为高致。无乃嗜好俗浮沈，非因换鹅写来禽。可怜刻楮年年苦，学书未就苦如许。呵冻寒天冷不知，挥毫夏暑汗下滋。陈子本亦善点画，闻我斯言齐蹙额。焚弃笔砚涉不情，奔走投好实自烹。解人鲜不能解事，酒肴今非为君饵。得意濡首倍足豪，又非以书卜老饕。二载心交见如此，实与此情类相似。不然退笔成冢亦何为，前贤多少快临池，虞褚颜欧偶见之。"}