{"id":"835020","title":"沁园春 病中作","dynasty":"清末民国初","author":"奭良","text":"荆棘余生，忧来百端，病亦戏予。忆髫年羸弱，时亲药裹，名场毷氉，空逐公车。门荫除官，牵丝黄绶，窃禄东都十载余。因风便，便频登启事，渐即康衢。乘边竞重储胥。愧曲突徙薪计尚疏。笑鸥波浩荡，几同传舍，蠹鱼纠结，又校官书。少也多愁，老而善病，七十光阴过隙驹。酸甜味，倘逢人巧算，细与乘除。"}