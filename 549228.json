{"id":"549228","title":"得家音","dynasty":"明","author":"曹于汴","text":"马上逢来使，急问庭帏事。先听报平安，才看平安字。四体慊然舒，欢极仍涕泗。淮安送母回，经今岁五易。虽知丰硕颜，其如年若驶。思归为阿母，不然忍遗世。不归为阿母，不然胡所嗜。虚名误徽纆，浪迹成泥懘。年年春明外，距家千里二。天门更万里，晓日光易被。去留几踌躇，究将跨蹇逝。"}