{"id":"704924","title":"和区逵鸿见示村居之作 东庄","dynasty":"明","author":"霍与瑕","text":"行乐复行乐，东游得此庄。逢春多逸兴，近水有幽香。绿柳风初暖，青梅味可尝。冰山成的事，何处问金张。夏日过南圃，榕阴接地苍。草亭还可坐，石榻不胜凉。荔子缘堤熟，荷花隔水香。更多幽赏伴，渔艇系垂杨。闭关谢尘鞅，静见古人风。野水浮鸥碧，丛林结子红。烟花供我老，文字送谁穷。新酿秋来熟，千杯作圣中。一径青林外，孤村绿水间。寒梅欺雪白，乌桕落风丹。莫以严凝候，而生憔悴颜。管灰吹厚地，天道有循还。"}