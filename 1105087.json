{"id":"1105087","title":"宫籍监","dynasty":"宋","author":"文天祥","text":"尘满南冠岁月深，暂移一室倚旃林。天怜元是青山客，分与窗根两树阴。壁间颇自有龙蛇，元是谁人小住家。不似为囚似为客，倚窗望断暮天涯。曾过卢沟望塔尖，今朝塔影接虚檐。道人心事真方丈，静坐日长云满帘。军衙马足起黄埃，门掩西风梦正回。自入燕关人世隔，隔墙忽送市声来。新来窗壁颇玲珑，尽把前时臭腐空。好丑元来都是幻，蘧庐一付梦魂中。"}