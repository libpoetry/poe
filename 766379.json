{"id":"766379","title":"澡兰香 长沙重午用梦窗韵","dynasty":"清","author":"周之琦","text":"秦萧旧侣，楚佩馀情，一枕蕣华梦觉。前踪好在，令节依然，枉说茜窗人约。袅钗符、续命无凭，魂消幽兰半萼。采艾吟心，怨入离披汀蒻。想像庭扉掩处，泪点湘筠，尚栖仙魄。花源棹舣，橘社书传，忍问坠蛛尘幕。尽相看、露井银瓶，谁摘梅黄劝酌。步倩影、月夜归来，三芝栏角。"}