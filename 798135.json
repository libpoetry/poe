{"id":"798135","title":"玉蝴蝶 秋宵不寐，灯下偶成。","dynasty":"清","author":"俞樾","text":"一夜西风萧瑟，天涯芳草，定自阑珊。才了春愁，秋恨又上眉端。漏迟迟、声低易断，灯黯黯、花小难圆。起凭栏。月华满地，寒透屏山。年年。鸟啼花落，旧游如梦，旧梦如烟。对酒当歌，镜中非复少时颜。碧霄迥、琼楼何处，红桥远、玉笛谁边。不成眠。且将苦语，谱入哀弦。"}