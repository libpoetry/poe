{"id":"1252219","title":"江边竹枝词八首","dynasty":"元末明初","author":"王逢","text":"游鲤客山高刺云，天门山小旧称君。插江鹅鼻移沙脉，愁杀浪撞黄歇坟。乱石呀声大小湾，石中无玉作连环。楚江风浪吴烟雨，翠锁修眉八字山。社酒吹香新燕飞，游人裙幄占湾矶。如刀江鲚白盈尺，不独河鲀天下稀。南北两江朝暮潮，郎心不动妾心摇。马驼少个天灯塔，暗雨乌风看作标。北望大江南望城，席帽马鞍屏障横。侬是小山渔泊户，水口风门过一生。石筏横津蛟莫窥，近山张弩或眠旗。侬作神衫与神女，祈水祈风郎不知。巫子惊湍天下闻，商人望拜小龙君。茹藘草染榴红纸，好剪凌波十幅裙。潮落蟆山连狗沙，黄泥鞋浦趁江斜。阿侬十指年娇小，曾比个中春荻芽。"}