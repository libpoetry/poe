{"id":"760842","title":"絜斋世丈以西园述怀集苏六十韵诗见示，为赋五古四章 其一","dynasty":"清","author":"丘逢甲","text":"群山走沧海，南戒开越门。峨峨观察使，坐镇潮梅循。驻节古揭阳，一官清而尊。南辖极罗浮，坡仙屐齿存。谁携洞天石，磊砢开西园。园中何所有？花木环当轩。自官传舍视，榛莽日翳昏。文明变草昧，公复开其屯。异石扶使立，奇花植令蕃。春风与夏雨，草木初承恩。岂惟逮草木，民庶咸欣欣。阴阳气互伏，节候交寒温。晓视花上露，已作秋霜痕。登高望远海，濛濛遮朝暾。青山何苍茫，一发连中原。秋心正伊郁，安能寂无言？自持千古心，远与坡仙论。"}