{"id":"1103048","title":"紫霞翁觞客东园列烛花外秋林散影高堂素壁皆粲然李成韦偃寒林画图发新奇于摇落前所未有因作歌以纪之","dynasty":"宋","author":"周密","text":"隋园剪綵未足奇，秋林烛彩光参差。龙蛇四壁不可捕，颠张醉墨惊淋漓。齐奴金谷珊瑚树，如意击碎光陆离。阿环锦院织绡手，连机隐出千花枝。迷楼镜屏照前后，宫钗舞袂相纷披。月中老桂冷轇轕，山河影满玉兔悲。江潭无风映云树，水藻漾日浮涟漪。初疑营丘擅工妙，细玩自笑真儿嬉。世间无物非幻化，露电泡影何足疑。谁能唤起洪谷子，写此清绝图屏帷。"}