{"id":"81103","title":"寄题连江陈氏拂石轩","dynasty":"宋代","author":"陆游","text":"平生闻说西江水，百丈奫沦深见底，渔舟来去白鸥飞，上有纶巾隐君子。作诗自许辈陶谢，啸傲烟云弄清泚。纷纷声利满人间，耳本不闻安用洗。李公过江号高流，逸气凛凛横清秋；沙边一笑偶邂逅，扫石荫松相献酬。浩歌声断七十载，尚寄万壑风飕飀。放翁老惫狂未歇，买船欲作西江游。"}