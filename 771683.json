{"id":"771683","title":"春云怨·凉夕怀人之作，用冯伟寿韵","dynasty":"清","author":" 裴维安","text":"村醪薄劣。尽夜深杯浅，吟簪敲折。小醉遣怀无计，恨撚玉箫吹不得。采叠纹衾，光销罗带，雨入青灯照秋色。波阔沈鱼，楼高闻雁，柝冷巷声绝。梅花素靥描横额。共逋仙影瘦，檀心寒结。香印重添乍平贴。看取窗痕，惯见新愁，旧时明月。百感琼浆，半生尘梦，检剩凤梧褪叶。"}