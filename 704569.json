{"id":"704569","title":"雍雍者鸿十六章","dynasty":"明","author":"黎景义","text":"雍雍者鸿，翔于中逵。显显二人，令德有仪。豫章之胄，司勋之遗。维行于京兆，燕誉于黎。雍雍者鸿，翔于中洲。显显二人，令德允修。中馈斯尸，懿恭徽柔。佩裳斯赞，图史斯犹。卬生不淑，卬考方壮。天敚之年，捐世遄征。痛我慈闱，泣血骤丧。忍死鞠孤，艰苦靡尚。日兮斯迈，月兮斯征。考徂悠悠，滨四十龄。载拮载据，载经载营。不瑕忧殆，以底于成。人亦有言，畴烈匪雪。畴皓匪月，侯我慈闱。烈亦时雪，皓亦时月。畴曰荼苦，其甘可啜。苦亦多年，庶几则悦。人亦有言，藐尔诸孤。惟母其腹之，侯我慈闱。匪惟腹之，乃训勖之。诗书世德，颂之读之。先休煌煌，遐不续之。辰诏诸孤，忆戎父之存，善事王母。洗腆孝将，得从厥后。上右先公，吉蠲蘋藻。窀穸八丧，簪瑱弗有。勤勚匪今，澹宁永久。辰诏诸孤，忆戎父之存，严诲谆谆。恭念王父，嘉靖良臣。诰命荣膺，龙章炳麟。克忠于君，克孝于亲。勋华靡涯，启戎后昆。遹岁大渊献，属次于丁。新朝改运，新历颁行。于卬有母，惟知有明。祀祝举年，新号绝称。大义如日，得之珈缨。遹迨困敦，凶氛未除。屠刘荒荐，简莫忍书。于卬有母，菽水无馀。怡神茹澹，罔渝厥初。清白家风，闻诸先姑。明皇帝中兴，永历三年。屠维赤奋若，秋届毕玄。吉日乙酉，蓂谢晦前。设帨际期，八帙开先。有子三人，有孙倍旃。既拜既舞，既粒既鲜，万寿如天。乡在己卯，七旬俶加。寿域弘开，戚友颂歌。彤管芬芳，洵臧孔嘉。惟德之贞，受祉如河。今夕何夕，十载又臻。寿域弘开，敦匜粲傧，子姓振振。洵今夕何夕，十载迭增。寿域弘开，天保定尔，以莫不兴。黄发儿齿，洵康孔宁。受祉未央，惟德之贞。詹彼桃源，秋菊凌霜。猗欤母德，爰考有光，尔胤繁昌。皇考馀庆，岁称霞觞，万寿无疆。詹彼桃山，嵩柏彧彧。猗欤母德，尔胤茀茀。尔教肃肃，蘉学时笃。从以天禄，万寿戬谷。"}