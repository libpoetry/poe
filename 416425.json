{"id":"416425","title":"曲玉管    宜昌","dynasty":"近现代","author":"乔大壮","text":"楚雨连天，秦灰入市，夷陵草木荒凉久。昨夜何人横笛，吹动龙愁。倚江楼。锦鲤东征，青禽西上，谪居过此空搔首。晻霭层云，早晚遮断神州。泪难收。万顷烟波，指三五、斜帆明处，羽书两岸飞来，教人慷槩中流。几时休。近黄昏镫火，杜宇深山啼罢，白蘋风冷，水墨屏前，一片沧洲。"}