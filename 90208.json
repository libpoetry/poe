{"id":"90208","title":"曾公岩·广室内嵌空","dynasty":"宋代","author":"刘克庄","text":"广室内嵌空，层峰外巍嵬。仰视骇悬石，俯践愁滑苔。古窦风肃肃，阴涧泉洄洄。飞梁跨其间，上可陈尊罍。爱凉复畏湿，当暑重裘来。名岩者谁欤，兄固弟子开。忆昔建中初，国论几一回。惜也祖荆舒，卒为清议排。至今出牧地，姓字留苍崖。踌躇增叹慨，日入禽声哀。"}