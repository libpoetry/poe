{"id":"168217","title":"英宗皇帝宁字御汉体书赞","dynasty":"宋代","author":"岳珂","text":"惟汉体书，笔法之变。于帝王中，亦有羲献。有煜昭陵，蒸云激电。品冠一神，中寓万善。于惟治平，问安视膳。葩奇自然，得于目见。傅英染华，躬侍笔砚。既羽既观，弗咤弗眩。心法斯授，体热亦擅。故于游戏，如墨裙练。惟帝之圣，统接尧禅。追怀羹墙，谋谨诒燕。武存止戈，威寓不战。五饵匈奴，三登海县。耆髫茹粹，支夏解辫。宁人之功，是履是践。帝心敢知，畔援歆羡。妙则已具，奎文式绚。揭于座隅，以示警勤，仁皇之仁，惟圣时宪。猗与此宁，尸居龙见。苞桑其存，伐柯不远。事陋规随，戒存药眩。有签维瑶，有轴维钿。系此赞诗，于帖之殿。"}