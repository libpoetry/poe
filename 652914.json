{"id":"652914","title":"戊子岁四月十有七日陪金正字问马校理敬游龙江过张茂异书馆二十韵","dynasty":"明","author":"谢晋","text":"圣节朝会毕，文士豫清暇。偶陪二三子，追随石城下。忽作龙江游，轻舠得同驾。晨风清且徐，川流逝如泻。苍茫一苇宽，桅樯万艘隘。浦溆多人家，陴塘少蒲稗。露晞日已燠，芳景当首夏。絺绤换春服，丰姿耀晴野。稍稍路将近，行行舟遂舍。张生颇好事，态度通閒雅。况复有难弟，见客即迎迓。趋前致长揖，邀我入庐舍。却登池上楼，还眺风边榭。槐柳高覆阑，荼?广盈架。芸香散缃帙，金碧绚图画。清谈殊未极，展席陈罍斝。殷勤起相劝，情意美无价。欢饮不记筹，酣歌那肯罢。坐觉天际岑，沈沈夕阳下。匆遽入岩关，钟声促昏夜。"}