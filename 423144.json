{"id":"423144","title":"浪淘沙慢","dynasty":"近现代","author":"乔大壮","text":"楚宫外、朝云万里，暮雨三峡。寒日层阴渐合，严更戏鼓互答。背客舍、明镫欹短榻。理商调、玉管慵擪。甚倦旅、频年向江海，随人饯残腊。妆阁。泪痕料伴红蜡。念寄陇梅花殷勤意，草草收艾纳。当素练初裁，金缕重压。暝窗四阖。临绣床、閒了弹筝银甲。心字穿帘摇犀押。天涯远、梦回片霎。暗尘起、铜街谁与踏。对银汉、织女黄姑，会未得、云屏掩处愁千匝。"}