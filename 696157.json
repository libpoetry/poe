{"id":"696157","title":"湖西八景次陈石斋韵 太极丸春","dynasty":"明","author":"罗伦","text":"一丸三百里，两仪位太极。谁从羲皇前，画此无量易。白日焕天章，万古永不蚀。吾亦欲无言，玄天本幽默。金鳌开一窦，乃透玄云麓。一入洞天游，火龙衔玉烛。仙都象卫严，永夜不得宿。仰视但鸿蒙，瀛海驾蟠木。东极蟠金鳌，寒通雪山白。祝融鞭火龙，六月销不得。曾上金鳌头，已在昆崙侧。只恐金鳌飞，白玉横天勒。坤厚载神秀，雨旸时若之。沛然泽下土，乃与天公疑。朝隮已肤寸，熯旱方此时。虹霓慎勿见，群黎生苦饥。大旒自何许，太乙元精倾。此水下无敌，上与银河并。一入众生口，万劫尘心清。万劫尘心清，万劫消心兵。仙人此息驾，太极开鸿冥。如何紫盖力，敢与昆崙争。蔽亏三万里，昼夜移天行。紫气满云汉，可望不可名。太虚忽突兀，孤碧自天拄。完完太极乡，浩浩阳春坞。万象罗两仪，俯首环内伫。抚掌无极翁，昨夜闻天语。百里蟠天城，天河下萦互。群龙沕渊潜，众蛟轻使负。源通昆崙丘，影接扶桑树。日暮闻棹歌，武夷是何处。"}