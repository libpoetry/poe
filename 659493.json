{"id":"659493","title":"约庵为周都宪子庚题","dynasty":"明","author":"林俊","text":"气机互流转，万有存一心。操之失其要，纵浪翻陆沈。三省有明训，四勿垂规箴。孔圣固可学，奚必回与参。翠积祸先贾，鳞潜不厌深。元公故遥裔，结屋青松林。芳泉引自洁，纷华宁见侵。境偏人事静，佔毕疑书淫。微言探赜外，遗绪犹未寻。开境集百感，鬓雪纷盈簪。朴质道所贵，约守良独任。金貂付销灭，布被留至今。丰亨鲜常在，转瞬回晴阴。"}