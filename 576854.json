{"id":"576854","title":"客路书怀","dynasty":"明","author":"黎贞","text":"半生尘土一儒衣，两鬓萧骚白接篱。贾傅忧时徒自切，侯生际遇独何迟。吴山楚水淹行役，象岭羊城恼别思。去路人家烟缕缕，临溪官驿柳丝丝。花笼越女迎仙馆，风飒吴娃卖酒旗。诗兴凄凉怜杜甫，琴音岑寂惜钟期。船头吹笛斜阳外，篷底闻砧夜月时。归梦已随飞雁去，羁情不逐彩云移。江门渡口莼鲈美，尘外亭前橘柚肥。抚景莫嗟家万里，天书已下凤凰池。"}