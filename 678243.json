{"id":"678243","title":"送蜀中新宁教谕","dynasty":"明","author":"林环","text":"白门祖席黄花酒，醉唱离歌折杨柳。广文行色在骊驹，僮仆行囊载科斗。闻说先生教蜀年，蜀中学者未能先。杏馆弦歌声不绝，荜庭风月趣无边。十年不叹儒官薄，却有清名动台阁。天官课绩美雄词，圣主超恩颁教铎。复此寻舟问去津，吴山楚水往来频。春风客路秋衣换，晓日园林昼锦新。荆门西上曾游处，巫峡猿声自朝暮。对酒休歌蜀道难，行人谩说高唐赋。百里新宁寂寞滨，行看教雨及时春。君不见文翁遗教传今古，未必今人愧古人。"}