{"id":"691520","title":"咏史","dynasty":"明","author":"李待问","text":"冥冥商岭叟，晔晔紫云芝。本为留侯出，翻令汉祖知。羽仪聊可挹，矰缴竟安施。回首故山寂，功成自此辞。博浪千金恨，韩原五世思。即看烧栈处，犹是报家时。黄石期将近，紫芝人在兹。屠秦与灭项，不已帝王师。赤发交真主，彤帏卧故人。狂奴终作态，盛世耻为臣。上客干星象，清风拂钓纶。只今严濑下，应不数图麟。汉相嘘遗鼎，艰危事匪躬。应知有巨手，何必论成功。千古君臣际，三分策虑中。空馀出师表，泪洒永安宫。南渡分崩日，如公不见庸。君王已为虏，时宰尚和戎。饶有持危略，空余恋阙忠。至今谈宋事，犹复泣陈东。千载惟公在，人间男子奇。君臣共生死，天地失华夷。青史犹堪泣，黄冠重所思。秖怜易降者，不洒李陵悲。"}