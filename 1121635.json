{"id":"1121635","title":"浙东参政寄示会稽蓬莱阁诗轴次韵寄题二首","dynasty":"宋","author":"范成大","text":"仙翁来佩玉符麟，绿发无霜照碧筠。永夜阑干千嶂月，清风挥麈七州春。尘埃不隔壶中境，功业犹关物外身。鸾鹤莫惊兵卫峻，主人元是白云人。鳌背飞来绀碧浮，人间还有小蓬丘。不须击水三千里，已压中天十二楼。羽驾旧曾将梦到，芝田今合为公秋。玉霄有客方东望，竟欲乘风驭气游。"}