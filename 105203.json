{"id":"105203","title":"依韵和酬韩仲文昆季联句见谢","dynasty":"宋代","author":"梅尧臣","text":"冬日晴且暖，林塘思净居。往兴都未尽，遂经韩氏庐。韩氏兄弟贤，各各趋义涂。吾侪与之游，何异田苏俱。经疑反此质，学陋惭无余。况兹诸少年，高论倾国都。以及治民术，纵横无所拘。又涉方外说，於道曾不殊。诗评杜兼李，字法褚与虞。啜茗岂非好，啖栗强为娱。久厌官局检，聊休体质舒。次第极言笑，左右排图书。终日欣博约，贬异正则扶。所赖存泛爱，未以我为愚。持归接士论，颇亦类贩沽。复联长诗来，味若餐琼腴。其辞多自损，似欲大厥誉。颜子乃庶几，仲尼称弗如。不厌会遇频，云龙实相须。最和蹑麟趾，举步未敢渝。"}