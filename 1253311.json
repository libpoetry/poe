{"id":"1253311","title":"春日忆章屯故居","dynasty":"元末明初","author":"蓝仁","text":"衰年长愧北山灵，春日题诗忆翠屏。茆屋也从人借住，柴门不为客来扃。林阴岚湿藏书架，炉冷苔侵煮茗瓶。惆怅閒窗巾帨在，孤坟宿草已青青。世事浮云变换多，归耕仍觅旧烟蓑。城边老屋他人住，溪上荒园此日过。社燕已非寻主入，林莺还是为谁歌。角巾喜有邻翁在，閒与庭前盼树柯。"}