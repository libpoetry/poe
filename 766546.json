{"id":"766546","title":"忆旧游 题陈莲汀铣载书访友图，时余将有赣州之行。","dynasty":"清","author":"黄燮清","text":"看凉萍散镜，卧柳阴桥，闲倚孤篷。万卷成书逸，算古怀绵缈，知己难逢。所思路隔秋水，门巷忆芙蓉。借舻雁鸣寒，溪鸥问讯，旧约应通。匆匆。怅迟暮，认嫏嬛福地，翠莽烟重。食尽神仙字，叹前生脉望，犹滞尘红。楚云为我招隐，心素美人同。待说与相思，扁舟听雨还听风。"}