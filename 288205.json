{"id":"288205","title":"大酺·雨后凭阑","dynasty":"现代","author":"徐树铮","text":"看柳垂烟，山凝黛，又是江城梅落。茫茫明日事，有古愁如海，乱魂飞越。对酒当歌，人生朝露，还怕韶华虚设。天涯多风雨，况倦销英气，易成哀乐。问身世能禁，几番歌笑，几番愁绝。望中云水阔。买征棹，轻悔当年别。便换得，三生石梦，万感琼丝，那堪容易朱颜歇。及蚤宜归去，听杜宇，声声幽咽。试低唤，双胡蝶。微波寄语，奈隔沈沈帘幕，祗今向谁细说。"}