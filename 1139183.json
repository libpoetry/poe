{"id":"1139183","title":"赠道人周大方","dynasty":"宋末元初","author":"陆文圭","text":"道家者流双凤仙，迂访墙东老田叟。叟读儒书五十年，一事不成今白首。道人过门何所求，期将汗漫东北游。青蛇三尺风雷吼，玄鹤一声天地秋。吏商奔走日百里，区区嗜利与名耳。道眼视之海中沤，炎夏长途何必尔。吾师之师柱下史，紫气曾惊关尹喜。当时剩却五千言，焉用老人诗一纸。"}