{"id":"163874","title":"满戌有日置酒还宫为诸友赠别","dynasty":"宋代","author":"程公许","text":"左绵山川见宽，周遭四境皆奇观。广文官曹冰雪寒，摧风肃雨无时安。巧手无麪良独难，惭汗如渖时一欢。浪浪春雨红杏坛，堆盘苜蓿空阑干。三年转烛槐梦残，明当西郊挂征鞍。平生但知取友端，忍御艾萧捐杜兰。丁宁何须劝加餐，活计不但故纸鑽。孔辙回环颜一箪，君民尧舜无两般。"}