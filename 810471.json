{"id":"810471","title":"题敬亭弟松崖披卷图","dynasty":"清","author":"敦敏","text":"花木幽深荫小轩，倩谁重谱旧西园？閒窗看罢添惆恨，三十年前莫谩论。射雕试遍郊原马，怀古曾传塞上歌。更向林泉深逸趣，一人一卷对烟萝。层岩苍翠古松边，倚石临流倍适然。随处家山堪傲隐，他年不屑买山钱。想见庐山面目殊，丹青临墨费踌躇。欲将峭石孤松畔，添个东坡笠屐图。"}