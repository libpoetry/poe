{"id":"836001","title":"摸鱼儿 予少日随宦羊城儒学署，偶从卖凫鸭笼中购得鸳鸯一只，文彩斑澜。乃畜于莲池中。是鸳因失侣，飞鸣不食而死。余怜之，瘗于池侧。昨阅昔人词集，有瘗","dynasty":"清末民国初","author":"叶璧华","text":"暗怆神、葬花深处，小禽应解情苦。肠断既远相思地，愁绝荷塘荇浦。依恋处。怅金粉楼台，竟似樊笼贮。朝朝暮暮。任雨外莼丝，风前柳线，难织同心谱。寻旧侣。恼煞鹃啼燕语。春光灿烂如许。池波澈艳明同镜，一例孤鸾羞舞。愁莫诉。拚月葬芳魂，重觅鹣鹣路。凭谁吊汝。待编草成碑，糅花和土，瘗作鸳鸯墓。"}