{"id":"814445","title":"春郊即景","dynasty":"清","author":"林占梅","text":"沿村萝卜白于霜，油芥花多匝地黄。开遍夭桃与秾李，春山如笑亦如妆。红塍十里尽平坡，绿树青山野趣多。行过村南与村北，好风处处送秧歌。啁啾村学草堂前，咕哔声中一叟眠。赤脚蒙童三五个，案头犹倚牧牛鞭。惊人妇女笑言哗，紫面红唇半黑牙。最是村庄异妆点，鬅鬙乱插一头花。如虹日脚下平川，无数樵歌后复前。我亦笋舆回去缓，舆夫齐唱「鹧鸪天」。廿里芳原去路赊，环村老木郁槎枒。牧童归晚不吹笛，跨著閒牛数暮鸦。"}