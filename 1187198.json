{"id":"1187198","title":"酬别薛三蔡大留简韩十四主簿","dynasty":"唐","author":"高适","text":"迢递辞京华，辛勤异乡县。登高俯沧海，回首泪如霰。同人久离别，失路还相见。薛侯怀直道，德业应时选。蔡子负清才，当年擢宾荐。韩公有奇节，词赋凌群彦。读书嵩岑间，作吏沧海甸。伊余寡栖托，感激多愠见。纵诞非尔情，飘沦任疵贱。忽枉琼瑶作，乃深平生眷。始谓吾道存，终嗟客游倦。归心无昼夜，别事除言宴。复值凉风时，苍茫夏云变。"}