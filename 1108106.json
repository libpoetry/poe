{"id":"1108106","title":"次韵周秀实监丞嘉仲府判叔侄贻王元渤舍人二首诗中见反且恨不与奕棋之会","dynasty":"宋","author":"刘一止","text":"不踏清门晓鼓朝，山林真乐在朋曹。乌衣贤胄风流远，赤壁诸郎气义高。底事裁诗多态度，也应索酒甚粗豪。残年我独棋中影，从此天刑傥遂逃。人言我老是顽仙，坐隐纹枰不计年。何用山廛分小大，直将壶峤比方圆。争雄未羡七擒略，见事常输一着先。好觅周郎云水外，红渠千顷藕如船。"}