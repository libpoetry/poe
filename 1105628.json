{"id":"1105628","title":"次韵程泰之正字雪中五绝","dynasty":"宋","author":"王十朋","text":"幻玉蜚花湿帝城，蓬莱灯火冷中清。人间草木旧相识，顷刻还惊面目生。栖乌惊起天无月，化鹤归来顶不朱。错认湖山作西子，眩人疑是玉肌肤。点缀工夫巧更奇，昆崙玉果半葳蕤。嗅梅咀雪欲肠断，况读高生人日诗。预知禾麦定登场，六出搀先瑞众芳。更喜江梅自萧洒，不缘摧压减清香。卧闻征雁作回音，遥想吾庐玉满林。乘兴扁舟定归去，草堂深处伴猿吟。"}