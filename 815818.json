{"id":"815818","title":"和唐张谓韵二首","dynasty":"清","author":"陶元淳","text":"道路非难作吏难，一洲鳌背立郊坛。人言琼管曾开府，我道囚山合挂冠。万里亲知春梦断，一生事业暮潮寒。新恩已是投荒处，却望新恩福地看。如此途穷欲进难，朝天漫上越王坛。局高不合伸强项，逐裸何须岸大冠。徼外山河逢客醉，心头铁石向人寒。长安日下犹言远，穷海孤臣那得看。"}