{"id":"158039","title":"别筠阳·忆初来筠阳","dynasty":"宋代","author":"强至","text":"忆初来筠阳，风土习未稳。家人畏山气，一日或数饭。愁来数去期，三载若天远。居之既累月，吏事颇云简。山水惯可观，鸡彘肥堪馔。却愁解印绂，夺此养疏懒。觞咏趣滋适，不觉满铨限。门前迎新官，槌鼓闹田阪。顾予谢邓侯，宁有邑人挽。水声与山光，念此违耳眼。"}