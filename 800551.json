{"id":"800551","title":"谒韩文公祠","dynasty":"清","author":"张尚瑗","text":"总角诵公文，不啻编三绝。半世味公道，无能剑一吷。维公不朽姿，薄云贯虹蜺。谤伤与夸眩，两者均蠓蠛。氛氲一瓣香，万古应同爇。举举何未生，敢云景行切。潮阳谪宦区，偶然鸿爪雪。借此涤炎陬，海滨斗杓揭。湖流漾清派，峰势环飞岊。江山衔明德，临眺心神澈。白云飘檐楹，恍忆灵旗掣。史公识尊圣，世家表弟子。后虽未敢例，义在可窃比。济济伊洛徒，游扬复罗李。韩门数入室，若籍湜服喜。唐宋两朝史，附传共编记。匹夫百世师，坡言得之矣。配禹尚非夸，传轲又何訾。荒荒海水南，明珠孕天水。过化遂成材，庙食芳蘋芷。虬枝侍郎木，桧楷同薿薿。"}