{"id":"689064","title":"赣州晤郑珠江简讨即送之入都","dynasty":"明","author":"何绛","text":"章流清浅藕花高，供奉乘舟衣锦袍。却为君王怜翰墨，沉香亭上欲相劳。青雀南来赴紫宸，管弦风细两河闻。虔州渐与吉州近，江上依然五色云。碧柳青槐拂短篷，都门到日又秋风。君王内殿心应喜，革履听来迥不同。朝罢金门载笔回，碧帘风静玉堂开。花砖草绿垂书带，词赋谁知太史才。"}