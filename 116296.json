{"id":"116296","title":"和周楚望·宿雨生晓润","dynasty":"宋代","author":"张耒","text":"宿雨生晓润，繁云滋暑阴。我居废不葺，常苦积雨侵。果坠厌风恶，草沉知潦深。拳拳抱幽叹，耿耿婴烦襟。吾子久不来，幽居谁见临。飘然得秀句，生我江湖心。一官亦漫尔，勤苦安能任。何当舍此去，拂我尘埃琴。饥寒仰五斗，求尺而忘寻。悲我复契阔，谁复知吾音。"}