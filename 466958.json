{"id":"466958","title":"送巴山兄移居山东四首","dynasty":"当代","author":"陈仁德","text":"故山秋色渐萧疏，临别重过旧酒垆。老去离乡堪太急，悲来击案欲狂呼。笔挥珠玉谁能敌，情满江湖我不如。志士岂无桑梓梦，奈何蜀道正崎岖。执手哪堪话别离，举樽为尔赋新诗。欲呼儿女心先碎，未出城楼泪已垂。屈子襟怀唯自爱，塞翁得失问谁知。望中齐鲁风光好，岱岳当能胜峨嵋。翠屏山上月如钩，鸣玉溪边忆旧游。何日双飞双展翼，此时一步一回头。汪伦歌彻桃花水，司马泪倾枫叶秋。我亦年年思乐土，却无计觅武陵舟。彩笺畅写板桥文，大笔堪招曼子魂。有酒举杯邀冷月，无车弹铗傲侯门。尚馀断梦长相忆，除却深情不足珍。汽笛一声君去也，巴山木叶落纷纷。"}