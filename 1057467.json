{"id":"1057467","title":"次韵林锡远食蜂儿之句","dynasty":"宋","author":"刘弇","text":"世人嗜食心，专甚鼓记里。刳磔供嚼齧，谁计物生死。纷纷螷蠃蚳，晚亦列甘旨。况如兹蜂者，捃拾才蠢尔。八月阴崖昏，戢戢若攒指。老房脱枯莲，荐右方物美。翻嗟甘口鼠，横使童角毁。吴蚕徒自僵，商贾斯远矣。我思天地间，材死举相似。鸟殪在泽羽，象焚缘插齿。梢梢挠云干，虸锯入仪轨。豹胎及驼峰，日饱馋咽子。人方怀此忧，何暇多议彼。异时佳设张，更饷勿余鄙。"}