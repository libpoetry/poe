{"id":"389460","title":"薄倖·追悼沈姬","dynasty":"清代","author":"薛时雨","text":"烟波江上。旧曾共、桃根打桨。记王粲、客游无绪，累尔伶仃相向。争兰桡、双载人来，经年不载人同往。叹逝水无情，罡风太恶，人与落花并葬。生就了、聪明性，应悟彻、尘因俗障。梦中傅幽怨，声声诉出，夜台多少凄凉况。一灵无恙。趁归舟、安稳玉箫，重侍韦皋帐。吟成楚些，付与秋坟鬼唱。"}