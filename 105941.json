{"id":"105941","title":"呈吴门王治中元俞都中参政伯大孙先人同榜","dynasty":"元代","author":"方回","text":"君家两参预，汉代韦平民。留耕而耕存，惟有是以似。乃祖忠文公，补天扶国是。乃父敬愍侯，浮海将使指。直谏炳遗藁，大节烨信史。神游天地间，不亡何谓死。先人前甲戌，忠文榜下士。一升上云端，一沉堕井底。老夫近乙亥，敬愍守吾里。朱轓过桐江，共饮钓台水。英英玉树郎，世济元凯美。忠文既有孙，敬愍又有子。邂逅忽相逢，不意闻正始。贮胸逾万卷，运肘动百纸。华年弱冠近，紧官半刺比。长风破巨浪，未易测涯涘。契好讵敢论，臭味差足恃。异时吴阊游，小舟或一舣。相门复生相，贻厥有如此。乃知吾家儿，不过豚犬耳。"}