{"id":"1113823","title":"列之将归温陵以诗告别因次韵送行二首","dynasty":"宋","author":"李光","text":"相逢海上欲忘年，谁似君家父子贤。气比金茎吞沆瀣，文如岩壑带云烟。追随里巷吾无伴，独步诗骚子有权。青紫他年应俯拾，定中何必问诸天。八年岭海未归人，万里天涯老病身。久堕黎蛮难择友，频经忧患易沾巾。我无妙策甘捐叶，子有长才预选抡。后夜更邀桥上月，为传羲御且停轮。"}