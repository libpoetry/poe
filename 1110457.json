{"id":"1110457","title":"钓台二首","dynasty":"宋","author":"孙觌","text":"北塞风尘万鼓鼙，东京社稷一戎衣。绿林群盗驱民去，赤伏真人得帝归。诸老禅联苍玉佩，将军坐鞚紫金鞿。先生此日青霞志，一笑凌空拄杖飞。故人遗像丹青落，盖代荣名日月悬。万马群空冀北野，一蛇独游原上田。晚浦苍波涵落日，秋崖老树立苍烟。直从厌代骑星去，千岁光芒夜斗边。"}