{"id":"920748","title":"次韵章传道喜雨","dynasty":"宋","author":"苏轼","text":"去年夏旱秋不雨，海畔居民饮咸苦。今年春暖欲生蝝，地上戢戢多于土。预忧一旦开两翅，口吻如风那肯吐。前时渡江入吴越，布阵横空如项羽。农夫拱手但垂泣，人力区区固难禦。扑缘鬃毛困牛马，啖齧衣服穿房户。坐观不救亦何心，秉畀炎火传自古。荷锄散掘谁敢后，得米济饥还小补。常山山神信英烈，撝驾雷公诃电母。应怜郡守老且愚，欲把疮痍手摩抚。山中归时风色变，中路巳觉商羊舞。夜窗骚骚闹松竹，朝畦泫泫流膏乳。从来蝗旱必相资，此事吾闻老农语。庶将积润扫遗孽，收拾丰岁还明主。县前巳窖八千斛，率以一升完一亩。更看蚕妇过初眠，未用贺客来旁午。先生笔力吾所畏，蹴踏鲍、谢跨徐、庾。偶然谈笑得佳篇，便恐流传成乐府。陋邦一雨何足道，吾君盛德九州普。《中和》、《乐职》几时作？试向诸生选何武。"}