{"id":"1102605","title":"题郭元德所藏龚圣予瘦马图","dynasty":"宋","author":"俞德邻","text":"吾闻神骏之肋十有五，雄姿矫矫腾龙虎。四蹄踣铁尾捎风，藐视昆崙薄玄圃。何时历块误一蹶，弃置荒林翳榛莽。思昔先朝十二闲，駓骃骐骆充其间。此马当时最倜傥，流沙万里来函关。祇今沦落归人世，何人保养思终惠。髯龚前身李伯时，殷勤染翰怜权奇。崚嶒瘦骨见者叹，度越驽骀犹万万。天上房星久已空，此图此马俱难逢。主人爱图如爱马，收拾瑰文为模写。我知髯龚欲画时，天地黯黪风烟悲。离离禾黍今如此，谁识羸骖真騄駬。明年野外春草平，瑶池八骏还争鸣。此时更倩髯龚笔，一扫籋云龙八尺。"}