{"id":"1113418","title":"偶书","dynasty":"宋","author":"张镃","text":"移居桂隐诗全少，半为支离半为慵。今日一杯才引兴，便成七字不求工。鹤来池畔閒寻水，蝉在松梢快语风。门外车尘红似火，唤渠不应嗫嚅翁。花柳无情浪占春，浴鹅波煖早方熏。催耕野旷鸣黄犊，瞰客篱疏立茜裙。?睡工夫便日永，得閒滋味苦愁分。行行快趁风烟阁，莼鲙诗坛要策勋。清晓啁啾响众禽，共忻暄色上穹林。巳如料峭春初景，不作萧条岁暮心。堆径尚看桐叶在，绕篱那顾菊丛深。秦正嘉月将何祝，长寿新芽当酒斟。野水因晴自少文，淡云当昼不容昏。夹泥船小才通港，洗菜人归定入村。布谷飞鸣随燕去，舂锄俛啄得鱼吞。春风有得诗如许，妙处从来复细论。"}