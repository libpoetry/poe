{"id":"843710","title":"三水高等学堂教员黄云坡广文见赠二首，倒叠原韵奉和","dynasty":"清末民国初","author":"许南英","text":"垂老风情顾盼豪，诗才更与寿争高。欲栽后学肩吾道，须仗先生教尔曹。酒畔逢君开笑口，花前泥汝吮吟毫。滑稽有传无人续，臣朔千秋定所操。及门桃李已成阴，不是仍弹古调琴。文采一堂增特色，弦歌编邑发新音。浮沈宦梦魁冈冷，去就香缘肄水深。卅六江楼何处所，竟容俗吏复登临？"}