{"id":"702635","title":"读史十首 晏婴","dynasty":"明","author":"童轩","text":"慎守封疆欲霸齐，故于宣圣惜尼溪。从来为国求贤意，笑杀当年拥盖妻。游说当时最得名，从横朝暮善谈兵。自家不学全身计，却与诸侯致太平。事大从来贵息争，区区何用胜秦名。不知酝出长平祻，尤说当时击缶声。贝锦生谗自古然，但将心事付苍天。何须葬入江鱼腹，湘水无情肯见怜。谩劳苛法罔生民，遂使先王泽尽湮。岂但法行还自弊，山东兵起更亡秦。踣羽兴刘计有馀，也应黄石一编书。淮阴相国俱人杰，明哲看来太不如。民不称冤狱讼平，于公持法擅高名。不知京兆当年死，廷尉如何未得情。丰俭从来贵两兼，恶衣美黻古无嫌。布衾自是吾儒事，史笔胡为纪诈廉。百万秦兵压境时，区区矫饰亦何为。不缘鹤唳风声便，未必能安晋鼎危。慨然斯道岂难行，却被周官误一生。从此老泉成口实，无心蓬垢得奸名。"}