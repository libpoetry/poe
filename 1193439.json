{"id":"1193439","title":"酬秦山人赠别二首","dynasty":"唐","author":"皎然","text":"知君高隐占贤星，卷叶时时注佛经。姓被名公题旧里，诗将丽句号新亭。来观新月依清室，欲漱香泉护触瓶。我有主人江太守，如何相伴住禅灵。谁知卧病不妨禅，迹寄诗流性似偏。叶示黄金童子爱，书题青字古人传。时高独鹤来云外，每羡闲花在眼前。对此留君还欲别，应思石瀃访春泉。"}