{"id":"635380","title":"罗母祝辞","dynasty":"明","author":"成鹫","text":"笙歌满室宾满堂，锦绣纂组玄以黄。嘉肴旨酒充圆方，母寿子贵悦且康。丰功伟烈为显扬，黄麻墨敕天语香。斓斑朱紫纷趋跄，云礽簪笏随鹓行。世人慕此中若狂，一拜一祝一举觞。众口共舌如鼓簧，阿母大笑不肯当。贱子历位陈荒唐，四座听者胥望洋。三閒茆屋半亩桑，日暮蚕绩朝提筐。黄齑赤米亲烹湘，青松白石岁月长。子孙贤圣母体强，男婚女嫁乐未央。人生得此匪寻常，请为母歌歌无疆。愿母寿，齐三光，令子秉德如圭璋。三公不易宁韫藏，阿母闻歌出中房。为我饮酒浮巨觥，举手揖客听无忘，此子出言言有章。"}