{"id":"704941","title":"五月廿日琴沙偕方田诸君泛舟赏荔用前韵","dynasty":"明","author":"霍与瑕","text":"紫气朝来西入关，呼童早起落前滩。残星几点野风细，晓鹊数声山月寒。带露孤征沾旖旎，移阴久坐遍琅玕。丹霞树底饶清话，气味真如幽谷兰。閒向樵西第一关，拿舟急水旧时滩。三江滚滚浪花碎，一路阴阴风树寒。绿野有堂依碧渚，青霄无碍信琅玕。算来直是幽寻懒，十九年前此看兰。寻真偶出翳门关，五月扁舟共碧滩。江浦雷声惊老梦，琴沙风色入秋寒。水云身世欣清酌，烟火山家荐绿玕。从此采芳来往惯，丁宁畦父为栽兰。桂棹飘飘溯水关，与君游遍六州滩。西江浪涌蛟龙喜，南国风多菡萏寒。十顷初黄收豆麦，两溪高碧耸琅玕。数声晚浦尤堪赏，互答渔舟歌木兰。"}