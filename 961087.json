{"id":"961087","title":"贺新郎 送杨帅参之任","dynasty":"宋","author":"姚勉","text":"唱彻阳关调。伴行人、梅拂征鞍，晓霜寒峭。金甲雕戈开玉帐，尊俎风流谈笑。看策马、从容江表。自是药阶苔砌客，卷经纶、且泛芙蓉沼。襟量阔，江面小。允文事业从容了。要岷峨人物，后先相照。见说君王曾有问，似此人才多少。便咫尺、云霄清要。四世三公毡复旧，况蜀珍、先已登廊庙。但侧耳，听新诏。"}