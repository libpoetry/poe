{"id":"513426","title":"黄鹤山樵山水为杨考功宗器题","dynasty":"明","author":"程敏政","text":"黄鹤山樵已仙去，风采惟留画中趣。几回把玩欲招呼，海阔天高不知处。但见一亭临大河，远峰对面如青螺。孤洲水花晚色净，疏林落叶秋声多。少年我忆游江汉，好山最喜推篷看。迩来寄足尘海中，梦魂长到黄芦岸。考功家近七闽山，雅怀亦似水云閒。题诗不尽莼鲈兴，何日相期解绶还。"}