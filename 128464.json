{"id":"128464","title":"和程进道见贻","dynasty":"宋代","author":"曹勋","text":"秋声起木杪，便觉密叶稀。风至草木劲，水阔鸿雁知。壮怀感摇落，叹息囊中锥。功名未卓立，此心常坐驰。君家朱桥侧，细俯秋水迟。气近龙凤阙，喧无笳鼓悲。萧斋琴书静，不知花影移。棣华好伯仲，腾起风云时。心亲诗礼学，日与富贵期。不忘黄尘苦，乃眷寒士饥。此理诚愫抱，岂复持诡随。已献仲舒策，孰谓李广奇。文中有至乐，妙处含天机。一官勿言困，且喜原不违。我诚老宾客，合爪喜见之。关西相有在，行矣当无疑。"}