{"id":"525582","title":"瑞龙吟 辰溪舟行","dynasty":"明","author":"顾璘","text":"辰溪水，想是银汉分流，桃源旧沚。楚中胜槩奇观，潇湘云梦，参差难比。峰峦美。可信舟移天上，人行图里。稍经蕙浦兰汀，忽惹閒鸥，一双飞起。曾访苏公赤壁，柳侯黄庙，而今荒矣。岂似万丈丹梯，千重云垒。天翻地覆，紫翠无成毁。试捲起、疏帘危坐，游丝飞絮，亦为春风喜。清明两岸开桃李。戏作穿花士。笑伏波衰萎。向门生哀咏，自伤边鄙。"}