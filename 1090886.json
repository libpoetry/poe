{"id":"1090886","title":"元夜斋居","dynasty":"宋","author":"薛季宣","text":"元夜忆年时，忘情居灏灏。县斋今夕居，曷谓伤怀抱。都缘人事非，不足年时好。世母舍我归，屈指忧吾老。人亡不可见，此心为草草。大人月云忌，弃我方儿褓。呱呱救婴泣，安知请丘祷。诸父洎诸兄，下世吁何早。悲伤失所恃，涕泪流行潦。哀思动时节，不见莲灯好。乡居计日长，松楸倩谁埽。诸母侍何期，念旧呼穹昊。"}