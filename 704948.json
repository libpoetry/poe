{"id":"704948","title":"送王震所宪副","dynasty":"明","author":"霍与瑕","text":"烟纤纤复雨纤纤，烟雨无端更冷炎。乍见霜麾遵海耀，忽听雷鼓与风兼。龙光善世应随遇，豸绣便身自可添。努力加餐迓新宠，天王明圣不须占。匆匆岁序转洪纤，昨日春寒今日炎。幸际休明连月侍，惊看文字五花兼。自嗤弱絮空中舞，岂有奇葩锦上添。最沐怜才频说项，可堪分手聚难占。"}