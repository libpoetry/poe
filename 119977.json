{"id":"119977","title":"次韵臧秀才读苏集","dynasty":"宋代","author":"陈造","text":"自我得苏集，玩阅几忘年。汲甘乏修绠，适远疲短牵。取一九不随，望若终茫然。子齿始半我，用志超我先。晶荧出秀句，妙斲遗雕镌。此翁深堂奥，骈阗谁敢专。潢污置不云，学海须百川。怪子介且方，落笔盘走圆。子真苏门徒，岂独长短篇。平生修月手，不补衣履穿。秦黄晁张陈，众星耿霜天。世儒昂其首，指似如登仙。子起斯人后，游刃牛无全。邢娥望可知，众女空丹铅。何时班荆地，解我心悬悬。即今清夜梦，不止怀昔贤。"}