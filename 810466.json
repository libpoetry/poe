{"id":"810466","title":"全閒居八首用紫琼道人春日园居杂咏原韵","dynasty":"清","author":"敦敏","text":"閒居宜僻地，花竹自成园。古木幽啼鸟，东风静闭门。疏慵愧高卧，悠忽是虚尊。遗训遵坡老，括囊六四坤。插柳迂疏径，移花傍小亭。窗开新草绿，门对远山青。说鬼何须强，谈奇任不经。客来但潇洒，有酒莫言醒。慧意从心出，随时觉阿难。禅参非好寂，枯坐为澄观。净垢思明镜，虚灵即涅槃。空言知莫补，理足自相安。小瓮当鱼沼，吟瓢汲活泉。萍开一鉴水，月印半池天。佳兴幽谁共？真机趣自圆。胸怀歌浩荡，拟坐海楼前。对客随天趣，相将敢妄为？遥分把酒约，预订看花期。燕市醅新酿，礼台斗艳姿。人生行乐耳，此意吾能持。短草含生意，萌芽发旧丛。小窗滴竹雨，深巷卖花翁。明眼自青白，孤怀敢异同。当前春烂熳，须看岁寒终。聚土成山势，高低山意浓。危岩分古洞，小石叠奇峰。登眺来吟思，经营忆匠宗。翛然具林壑，吾欲信吾从。未到莺花丽，春郊兴不穷。黄垆飐酒旆，青藓递诗筒。淡荡河干柳，轻柔花信风。韶光悟造化，漫负此微躬。"}