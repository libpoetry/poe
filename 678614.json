{"id":"678614","title":"题五雁图","dynasty":"明","author":"绝恂","text":"薛生三凤世所稀，荀氏八龙殊绝奇。郭家兄弟称五雁，孝友尤为人共推。当时八月惊飙起，五雁分飞隔空水。十月天清五雁归，相呼相唤芦花里。我识郭家五弟兄，早学书诗俱令名。开图见雁发深感，万里长江无限情。我今试与五雁语，从兹休落潇湘去。潇湘水深多网罟，明年花发玉阶春。玉阶鸳鹭多如云，愿汝飞去同为群。"}