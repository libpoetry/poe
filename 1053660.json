{"id":"1053660","title":"酬赵存道都曹见赠","dynasty":"宋","author":"释道潜","text":"骚人久无闻，风雅日浸衰。汀洲空兰芷，憔悴无芳姿。参军妙述作，鲍谢相并驰。明珠不自耀，光彩閟陆离。聊因五斗粟，暂寄东海湄。官身虽簿领，游刃能一麾。寥寥古寺空，转砌春日迟。闭关时却扫，寂寂下书帷。唐虞悉观览，百氏了不遗。论文慎许可，纪律严自持。昨朝发新咏，落语皆瑰奇。世无杨德祖，讵识黄绢词。"}