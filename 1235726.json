{"id":"1235726","title":"送宣使蒋槃归寄江西省郎中颜希古","dynasty":"元","author":"吴当","text":"故国雄藩在，清秋使者归。江湖陟险地，舟楫蹈危机。士壮常思斗，城高屡受围。亦尝修谏草，直欲把天衣。行李随秋色，萧萧出帝城。两行忧国泪，万里望乡情。赋敛无修贡，疮痍未息兵。大廷俱鼎食，何以报升平。方镇诸军缺，城池累月攻。战场宵燐碧，贼垒晓旗红。幕府谋猷密，群公胆气雄。妖氛须净扫，崖石始铭功。吾庐华盖下，乔木白云边。每忆秋风鲙，常怀雪夜船。传烽今四野，飞檄已三年。亦有平安问，烦君万里传。"}