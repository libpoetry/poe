{"id":"1045787","title":"苦寒","dynasty":"宋","author":"吕陶","text":"朔风屡起声驱雷，浓霜不许晨晖开。天高地远橐籥动，凝然一气从中来。坤灵至静体坚厚，大罅忽裂如剪裁。河流迅疾猛如箭，一朝水合铺琼瑰。山川色势尚惨沮，安恨草木遭衰摧。群阴交盛固如此，均被和煦何时哉。传闻西徼有积雪，平地数尺光皑皑。贼兵夜冻多死者，万众已望穹庐回。"}