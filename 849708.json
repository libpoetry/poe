{"id":"849708","title":"恭进明堂大礼庆成诗","dynasty":"宋","author":"马廷鸾","text":"钜典崇邦祀，精禋展国阳。泰元神授筴，癸亥日宣光。艺祖郊天始，高皇受命长。后庚基再造，先甲迓殊祥。率育歌时夏，仪刑咏我将。天街澄析木，农扈庆金穰。筑塞惩獯鬻，梯山谢越裳。宗祈严美报，亲享荐嘉尝。周士咸奔走，尧民共颂扬。青冥收夕雨，华耀炳朝阳。月御金波穆，星流珠幄黄。九重纷羽卫，十二驾龙骧。鋗玉琳琅展，轩朱磬管锵。时行肃天步，安坐集神鴹。圣孝昭初祼，元良俨贰觞。旗常森娿娜，黼黻罢周张。柴燄千灵堕，兰膏百末香。金鸡初日丽，丹凤德风翔。薄海乾施博，垂云解泽滂。批周仍蹋晋，蹴汉亦超唐。臣浅来蓬户，君仁点玉堂。恩书容稿进，嘉颂愧辞荒。有道帝能享，难谌圣敢康。畏威勤夙夜，万寿祝君王。"}