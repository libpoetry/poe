{"id":"817701","title":"寿马夷初母","dynasty":"清末近现代初","author":"黄节","text":"己未仲春二月吉，叙伦为母作生日。顺德黄节致祝辞，懿欤母德有称述。事母事姑再刲股，至行可与少君匹。何止惠班作女诫，义以教子恩及侄。何必桓嫠自刑剪，对姑对夫礼无失。湛雨四五十日雪，长麻锥鞋巨针密。此时母寒尚坐蓐，嫛婗在抱雏在膝。叙伦述母出天性，天与母龄造大秩。桃梨始华木初茁，意为母寿日荣实。东风解冻玄鸟至，酒傍春檐更芳苾。维节升堂礼贤母，世典视此应载笔。"}