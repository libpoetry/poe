{"id":"1078957","title":"雷公山","dynasty":"宋","author":"张澄","text":"年大嗜烟壑，心鄙城郭近。篮舆践晨霜，峭茜入云畛。病衰风见乘，放浪顾难忍。驾言小玩愒，微尚希遁隐。隐沦著扁舟，欲济江无流。岧峣雷公山，信美惭薄游。夕烟散林谷，暮钟鸣寺楼。抚事百感集，聊兹兼夕留。留情不复欢，恻恻抱悲叹。何以纾拂郁，曳策青云端。雷祠蔽深莽，灵宫俯层峦。下视万壑趋，遥见千峰攒。攒峰娱余心，领略悟山阴。平生一丘壑，何须故山岑。放怀白鸟盟，斯焉得重寻。题诗谢灵山，勿閟金玉音。"}