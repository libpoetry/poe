{"id":"880245","title":"送魏华甫侍郎谪靖州","dynasty":"宋","author":"刘宰","text":"靖州风物最五溪，畬田岁入人不饥，淘沙得金遨以嬉。瘴烟不逐岭云西，六花瑞腊春台熙，尤便逐客过往稀。理乱黜陟了不知，夫子岂欲居九夷，要尊主势扶时危。有言不用时我违，翻然不受好爵縻，向来乡行谁可睎。平生易名慕者谁，苏陈凛凛百世师，畏涂万折甘如饴。求仁得仁固其宜，大明当天照隐微，直前一疏可忘之。江湖后会端有期，暗香微动寒梅枝，临别不用长嗟咨。"}