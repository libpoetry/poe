{"id":"272673","title":"游长墙山·孟冬天日佳","dynasty":"清代","author":"吴子瑜","text":"孟冬天日佳，携筇事閒阅。南山遮我前，苍翠如可掇。春峦多秾姿，寒厓更修洁。僧寮旧所憩，信足任登涉。纵观大海涛，幽愤寄一泄。野菊覆澄潭，掬手漱芳冽。我友甘沉冥，情欢在曲蘖。扫石代班荆，举杯承落叶。醉舞影傞傞，拂袖乱黄蝶。昔闻红树村，访近靡遗孑。缅怀多感慨，先后复同辙。归途勿踌躇，落日衔山缺。"}