{"id":"543663","title":"南都留赠谷元厚之并寄别文明玉吕静父长方至卿燕孺七子","dynasty":"明","author":"胡应麟","text":"君不见燕昭王，高车大帛招贤良。黄金台馆矗天际，乐生掉臂来华阳。又不见渐离子，白眼酣歌竞睚眦。囊无担石那复论，手拉荆卿誓生死。豪华极目俱荒丘，萧萧易水长东流。何人筑宫馆材杰，何人击筑追名流。先生濩落沧海上，蒙茸七尺披羊裘。虹霓为竿月为饵，六鳌夜掣珊瑚钩。飧霞懒逐赤松卧，驭风屡学青莲游。长鲸鳞鬣差快意，挥斥八极同浮沤。狂来拍手惊帝座，失足偶堕天南头。天南台殿四百八，金银观阙连神州。一游一月不知返，胜槩欲尽仍淹留。浮槎溯溟渤，泊宅凌沧洲。名娃拥骏骑，调笑轻王侯。遥遥去扬越，望望来燕幽。长安富儿不解事，如山酒肉供俳优。长裾不曳朝贵第，却来易水聊优游。翩翩二仲巧相值，片言顿觉平生投。雄心总向剧孟吐，侠节肯使朱家羞。名园爽垲背北郭，粲烂珠帘护油幕。轩窗屈曲萦莓苔，户牖周遭艺兰若。炉烟澹宕逐挥洒，茗椀清泠恣斟酌。绿尊翠杓春茫茫，指点明星月西落。青丝挈盒游南郊，王蔡追随恣欢谑。紫髯静父雅好文，风雅场中主画诺。蹇驴夜入长安城，一粲徐卿手重握。徐卿意气天下无，蚤排阊阖嬉皇都。铁冠豸绣等长物，玩世暂逐金门徒。陈生元方美冠玉，雕虫刻鹜酬操觚。仓皇七贵招不得，为我日写秋山图。钱塘散僧尚留发，孤山旧社追林逋。滦州黄生年最少，担簦共入黄公垆。一时衣袂把群彦，仰天被发歌呜呜。起舞那知夕阳落，飞谈直遏行云徂。呼卢覆局兴逾锐，淋漓身世随屠沽。更长漏永列红烛，十千醪醴穷清壶。人事纷纭百忧集，哀乐相乘岂终极。别离忽动阳关愁，柳色青青遍畿邑。丈夫耻学儿女颜，万里比邻叶金石。吁嗟两生良好仇，为我分携泪沾臆。君不见昭王台馆屹天际，衰草寒烟幕荒埭。岂若胡生五亩宫，邺苑梁台遘明世。又不见渐离击筑徒悲号，匣中一掷空铅刀。岂若茅生把柔翰，峥嵘碣石攀吾曹。即今尘霾暗四野，吾曹岂是蝇营者。卧龙管乐畴贤愚，屠狗荆高并潇洒。大河冰澌竹箭流，燕姬送客临高楼。骊驹唱彻渭城畔，悲风万壑晨飕飗。人生会晤邈河汉，功名何物真蜉蝣。作歌郑重别二子，为我历讯诸同游。"}