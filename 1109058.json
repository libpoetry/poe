{"id":"1109058","title":"病中杂兴五言十首","dynasty":"宋","author":"刘克庄","text":"铁笔俱牵动，金台总去登。老僧不出院，挂起一枝藤。皓素应难染，玄纁未易迎。只宜大床卧，或命小车行。乌寺迎岩主，螭坳起涧翁。也须留几个，相伴听松风。李广飞将军，世南行秘书。乃知数寸管，不及丈二殳。鳌顶来差晚，龙髯去莫攀。不能从襄野，只合殉桥湾。佛以灭为乐，观身等一沤。如何卢行者，镕铁护枯髅。蒙叟云聃死，当时有吊宾。始知关尹子，迂诞诳愚人。柳七葬淮头，营妓岁沥酒。不知花翁坟，有人擘纸否。向来春帖子，残膏罥蛛丝。无复秦郎思，聊吟党进诗。跌荡四千首，流行宇宙间。国风几曾熄，圣笔不能删。"}