{"id":"708917","title":"念奴娇  同铁崖古狂逢吉集登子寓楼吴姬适至","dynasty":"明末清初","author":"曹溶","text":"小楼灯灺，喜屏山、近与眉峰对映。酒冷黄昏听宿雨，客子愁肠无定。银管生尘，玉奁随浪，各自成孤另。相怜何事，语香帘侧红凝。回想年少风流，丝管吴城，强半因花病。春色抛人容易也，蝴蝶空馀情性。锦缆横江，珠鞍骤马，总是凄凉境。追欢今夕，一声梦断清磬。"}