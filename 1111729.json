{"id":"1111729","title":"龚帅以久别寄诗远惠因次其韵","dynasty":"宋","author":"吴芾","text":"性便野服厌朝裾，一意归休学二疏。门外浑无俗士驾，案头惟有道家书。胜游但欲寻蓬岛，旧事那能记石渠。亦拟冥搜酬绝唱，惭将瓦砾报琼琚。天与疏慵一味閒，许辞画戟老柴关。几年欲作冥鸿举，今日方随倦鸟还。有水不妨时载月，无人谁与共登山。相望千里空相忆，尊酒何时一破颜。"}