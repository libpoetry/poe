{"id":"1115105","title":"和周仲觉三首","dynasty":"宋","author":"杨万里","text":"书懒聊遮眼，诗穷只掉头。寒醒非不睡，薄醉奈何愁。火细霜还重，风停叶自投。半生灾疾里，谁遣未休休。月淡犹明树，霜严不剩云。天寒一雁叫，夜半几人闻。诗只令吾瘦，清聊与子分。频来仍恨少，此去更离群。春在梅边动，寒从月外来。贫于萤不暖，心与烛俱灰。此意悠悠著，从谁细细开。病来更忧患，泪尽只馀哀。"}