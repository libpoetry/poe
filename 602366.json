{"id":"602366","title":"齐云山中别万伯武","dynasty":"明","author":"陈履","text":"宛陵佳客称瑰奇，早挟飞仙南海湄。珠江穗石恣游览，下笔青天云雾披。宝安狂生喜倾盖，邂逅相逢即相爱。交欢宁复数平原，意气相将驱北海。别来踪迹几经年，翘首东西路四千。敬亭苍苍宛在目，相思两地隔风烟。只今我作新安吏，宦邸过逢欢莫比。高斋三月坐春风，门下横经愧豚子。序入新秋爽气多，檐前佳色来松萝。与君共作登高兴，白岳峰头闻浩歌。白岳山中足幽趣，云窝每有仙人住。餐霞跨鹤任逍遥，杖舄自来还自去。人生富贵浮云尔，何用营营恋青紫。栖霞一榻尽幽閒，与君且讲参同契。"}