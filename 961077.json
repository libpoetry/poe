{"id":"961077","title":"沁园春 其三 寿陈中书","dynasty":"宋","author":"姚勉","text":"湖海元龙，逸气飘然，可百尺楼。爱文光万丈，星辰绚彩，爽襟一掬，风露澄秋。衔字冰清，班心玉立，海内而今第一流。翻书子，紫薇花浸月，夜揽词头。著身已是瀛洲。问更有长生别药不。是生来已带，神仙道骨，毫端自有，富贵封侯。拜赐黄封，承恩青琐，见说香名又覆瓯。从今去，了福公事业，从赤松游。"}