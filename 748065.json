{"id":"748065","title":"宋徽宗画鹰歌","dynasty":"清","author":"李宗瀛","text":"轩然一点飞破空，素壁黯澹吹鹰风。无端五国城外景，移向艮岳神霄宫。太清楼印钤芝红，秃笔喜作凌霄容。尤工点漆古无比，寒焰炯炯生双瞳。当年禽荒游畋乐，㕲漱书成继肉攫。房山白与海东青，立韝前写奇格。缟素漠漠长天开，金眸玉爪非凡材。悲台萧飒霜翮下，秋昊肃杀寒姿来。呜呼！道君画此意胡取，图像凌烟深寄汝。鼙鼓应思将帅臣，丹青且付云霄羽。火龙骑日雪满天，此际鹰乎奈何许。吾闻道君画鸲鹆，跦跦似兆青衣辱。何如貌作南飞鸿，冰天雪窖书能通。鹰乎汝亦愁胡仄，粉墨峥嵘且秋色，落日青城泪沾臆。"}