{"id":"641441","title":"奎倚席渭城校室伏承耕学袁公雪樵秦公二先生远自故里寄惠新诗教诏之谊暌离之情备溢乎辞捧诵再四感愧交并不能已已既次严韵属和奉怀因兴起丰城云门河南公武潜夫诸先生例借前韵各成一首以见区区向往之私至于落句嬴瀛互用亦足明仆于二先生无少偏党也 其三 丰城","dynasty":"明","author":"殷奎","text":"儒台畴昔起丰城，宿望遥钦镇物情。风节千年徐孺子，渊源一代揭先生。江关暮夜怜乌匝，身世行藏看凤鸣。投老文锋浑矍铄，裹粮三日尚能嬴。"}