{"id":"1193468","title":"古挽歌","dynasty":"唐","author":"于鹄","text":"双辙出郭门，绵绵东西道。送死多于生，几人得终老。见此切肺肝，不如归山好。不闻哀哭声，默默安怀抱。时尽从物化，又免生忧扰。世间寿者稀，尽为悲伤恼。送哭谁家车，灵幡紫带长。青童抱何物，明月与香囊。可惜罗衣色，看舁入水泉。莫愁埏道暗，烧漆得千年。阴风吹黄蒿，挽歌度秋水。车马却归城，孤坟月明里。"}