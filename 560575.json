{"id":"560575","title":"游吴山和韵","dynasty":"明","author":"徐庸","text":"约客游灵壤，轻云弄薄阴。薰风自南起，红日未西沉。会合宁无意，盘桓夙有心。舍舟登古岸，乘轿入高岑。观览消尘梦，赓歌畏鸟吟。世途忘坎坷，精舍觅幽深。绿见琅玕树，香闻薝卜林。兴来缘涧曲，倦后坐溪浔。次第思归路，酕醄欲散襟。帽沾松下粉，衣挽棘梢针。蓬岛何须问，桃源抵用寻。良辰今不负，鬓雪任教侵。"}