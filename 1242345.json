{"id":"1242345","title":"春从天上来 次南金早春韵","dynasty":"元末明初","author":"邵亨贞","text":"九陌香泥。正楚馆欺寒，袅袅春鸡。两行帘底，银烛千枝。花市笑语声齐。喜盘行纤手，剪生菜、巧簇青丝。晚晴时。渐红蕖照眼，黄柳舒眉。东风旧家乐事，奈酒兴沈沈，舞队僛僛。小谱鸾笺，重楼羯鼓，生怕误却花期。好情怀都改，年光在、物换星移。误芳菲。想六桥灯火，犹绕苏堤。"}