{"id":"834268","title":"忆旧游 其二","dynasty":"清末民国初","author":"易顺鼎","text":"正深霏损柳，腻涨添桃，湿尽秋千。织出帘丝路，便愁宽尽贮，梦窄难穿。江南旧家门巷，闻道有啼鹃。猛记起清愁，过骢燕陌，回雁吴船。华年。暗中度，想珠箔飘灯，罗帐飘烟。一样瞢腾去，料妆楼玉困，也只思眠。飞台没人来倚，犹问卖花钱。奈春影都无，万红身世离恨天。"}