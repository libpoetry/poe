{"id":"700316","title":"辛亥感兴六首 其一","dynasty":"明","author":"顾清","text":"六籍无孔孟，诸子竞为书。班马雄两汉，韩柳后驰驱。斯文虽未丧，元气久已殊。云胡后来者，每变日下趋。靡然事华藻，琐甚雕虫鱼。杳眇乱人耳，黄钟委路衢。时无欧阳子，谁为扫其芜。秦皇肆吞噬，王白亦雄哉。汉祖仗黄钺，韩彭后先来。仁暴虽异趋，戡定各奇才。悠悠千载下，文胜武略颓。貔貅百万辈，孰是长城材。虎卧不脱爪，天行不废雷。干羽格有苗，兹运久未回。大运日颓下，皇风返无期。区区二三子，乘时各扬眉。声名动京阙，举世钦所为。吾观古人作，举措不如兹。悠悠叹升沉，我独伤此时。汉王仗三尺，陆贾陈诗书。齐客工弹瑟，其王乃好竽。为业非不精，凿枘将焉如。入水须操舟，陆行须驾车。君看屠龙手，终年不食鱼。仲淹归乡闾，荣光照江东。散帛分族人，府藏一时空。明年买义庄，倾橐无吝容。向来西山下，平田正春农。老稚各欣欣，乡里自成风。仰止慕芳躅，咄嗟吾道穷。急湍无漫波，高冈多烈风。君子抱奇节，安能与时同。譬彼松柏姿，岂杂萧艾丛。水浊不污月，道丧身乃穷。谁云唐虞远，大运不再逢。"}