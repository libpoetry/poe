{"id":"695178","title":"遣兴十二首","dynasty":"明","author":"林大钦","text":"他日事主曾无赖，欲写狂言献至尊。而今篱落缘生事，浑却悲欢到我门。流落生涯李杜怜，狂童车马正翩跹。即教富贵从人得，何事沧洲泛蠡船。陶潜曾作归来人，卧稳柴桑太古春。却遗秀句存青史，未绝风流漉酒巾。长公直道嗟难同，仲理风高起泽中。虚疑富贵由来事，熟记当年失马翁。最传秀发王维词，窃信风流亦我师。行到水穷浑自事，坐看云起更相宜。吟诗岂必耽佳句，饮酒应须会性真。好记襄阳庞处士，閒过江湖一百春。极目青濛鸟道天，飞沉今古谁差贤。柴门胜事花如锦，我自吟诗看月眠。已见繁华悲眼前，又闻陵谷变桑田。南州野士居郑谷，不吃鱼粱吃紫烟。南州花竹暮春光，听鸟问花幽事长。谁将造次嗤荣辱，吾欲此地老行藏。青榴丹橘春冬天，课酒行歌意醒然。薄俗谩通人意过，冥将物理信流年。茅堂竹径来人稀，乌鹊行云他自归。南畦少摘葵花菜，北牖开尊问翠微。翠屏幽竹静相亲，白眼科头酒后春。病我迂疏慵世会，不是东西南北人。"}