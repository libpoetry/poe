{"id":"1115028","title":"菊花新","dynasty":"宋","author":"杜安世","text":"怎奈花残又莺老。槛里青梅数枝小。新荷长池沼。当晴昼、燕子声闹。亭栏花绽颜色好。风雨催催、等闲开了。酒醒暗思量，无个事、甚刚烦恼。坐卧双眉镇长敛。绣户初开花满院。罗帏翠屏空，风微动、玉炉烟飐。儿夫心肠多薄倖，百计思、难为拘捡。几回向伊言，交今后、更休抛闪。"}