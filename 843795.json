{"id":"843795","title":"番社防匪偶成","dynasty":"清末民国初","author":"许南英","text":"深林日出晓烟消，过一重溪是菜寮。拔马、锡猴番社路，槟榔树下绿芭蕉。笋舆初过木冈山，百丈悬崖步步艰。遥指南庄深树里，沿溪路转十三湾。老农健步苦相邀，鸡黍田家野味饶。歇马万山苍翠里，人烟密处半平桥。乌山顶上有人家，少妇茅檐擘苧麻。黑齿红唇蝉鬓整，满头乱插瑞香花。竹筒高架翠微巅，凿石穿云自引泉。乞火烧柴消溽暑，一杯清茗泡香橼。葛衣草帽两芒鞋，过大乌山淡水溪。零落村庄兵燹后，贼巢无复八张犁。"}