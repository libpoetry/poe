{"id":"1180257","title":"酬丘光庭","dynasty":"唐","author":"罗隐","text":"正月十一日书札，五月十六日到来。柳吟秦望咫尺地，鲤鱼何处闲裴回？故人情意未疏索，次第序述眉眼开。上言二年隔烟水，下有数幅真琼瑰。行吟坐读口不倦，瀑泉激射琅玕摧。壁池兰蕙日已老，村酒蘸甲时几杯。鹤龄鸿算不复见，雨后蓑笠空莓苔。自从黄寇扰中土，人心波荡犹未回。道殷合眼拜九列，张浚掉舌升三台。朝廷济济百揆序，宁将对面容奸回。祸生有基妖有渐，翠华西幸蒙尘埃。三川梗塞两河闭，大明宫殿生蒿莱。懦夫早岁不量力，策蹇仰北高崔嵬。千门万户扃锁密，良匠不肯雕散材。君今得意尚如此，况我麋鹿悠悠哉。荣衰贵贱目所睹，莫嫌头白黄金台。"}