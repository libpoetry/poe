{"id":"641648","title":"送黄师古归凤山卖药","dynasty":"明","author":"董纪","text":"凤山之云如凤起，凤江之水清无滓。山中美人黄石孙，面山结屋临江水。家传一编圯上书，读书不为章句儒。年已三十未有须，学识迥与常人殊。春风杏林红绕屋，石田夜雨参苗绿。松花酿酒压流霞，茯苓煮饭抄香玉。卖药不较利重轻，丹砂炼得黄金成。伯休自谓人不识，何事女子犹知名。去年俄膺太守荐，歘然声价超群彦。南城最喜得贤才，无异昔时三语掾。金陵逆旅相逢日，舌似澜翻目如漆。胸中耿耿不得平，肯复区区事刀笔。促理归装买吴榜，囊无一钱胆何壮。三十六策此为上，能作良医比良相。"}