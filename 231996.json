{"id":"231996","title":"秋日自武林病归渔社李使君惠以长篇诵之再四","dynasty":"宋代","author":"杨冠卿","text":"忆昨走京华，炎曦昼方赫。终日无一欣，梦绕旧泉石。西风趁惊波，兹焉挂帆席。千年辽鹤归，客屦户外积。雕胡饭新炊，云腴饮甘液。杞狗杂苓龟，夜吠更晨吸。荣华风中烟，得丧付儿剧。宁复效辕驹，长鸣悲伏枥。李侯金闺彦，气与嵩华敌。龙门世莫攀，冰鉴古无匹。駃騠千里骏，晨炊共蓐食。高吟动鬼神，落笔风雨疾。句诵血模糊，妙理难致诘。"}