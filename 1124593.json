{"id":"1124593","title":"续八咏 双溪占胜地","dynasty":"宋","author":"唐仲友","text":"占胜地，胜地难摹写。二水护城闉，千山带林野。山林郁苍苍，千里遥相望。括苍转晓色，九峰含夕阳。危栏压雉堞，嘉名寄文章。阴晴阅变态，昼夜无故常。郊平涨潦渺沧溟，渚回澄波萦素练。霁后遥岑历历分，雾中叠嶂濛濛见。增远目兮双明，含清辉兮四面。奉分星之肸蚃，切宸居之眩转。邦人来此意以恭，客子临之游欲倦。神莫睹，敬先通。言有尽，兴无穷。烟笼野以浮碧，浪射霞而涌红。连赤松之佳气，过三洞之罡风。仰层阁而跂翼，俯浮梁而卧虹。数征帆而引兴，瞻倦翼而省躬。接弦歌之盈耳，震鼓角之凌空。洪钟发天半，清磬入云中。英灵降神异，膏腴生物丰。清绝兹楼景，佳哉冠江东。掞英词，英词有微意。怀章恋双阙，吟情深六义。秋月清可依，春风惠无私。草桐感霜露，鸿鹤伤羽仪。解玉佩，去朝会，驾朱幡，张皂盖。张盖非不荣，解佩难为情。青緺矫浊侈，锦帐怀休明。邦衣未容褫，况值佳山水。时来一登临，清旷豁千里。既为兹土愁，复云兹土美。揖林壑，俯清沦，摛锦绣，歌阳春。天球鸣兮朱弦奏，朱弦奏兮玉律新。灵均渊源，建安风度。参众体于柏梁，接遗声于楚赋。值重光，叹盈缺。曳长裾，怀散聚。想西园兮不复游，典南尉兮未能去。薄淮阳之见疏，幸浮邱而来顾。非流落以为患，谅热中而怨慕。景入咏以增辉，诗因楼而得趣。嗟暗投于拙目，指微瑕于宝璐。高文一何寥，绝境亦难遇。子期久云亡，蚍蜉祇撼树。增旧观，旧观已云美。栋宇未翚飞，贤侯为兴起。昔时兮清赏，昔日兮清文。挥弦兮归雁，隐几兮浮云。八篇合绮丽，万古垂芳芬。鹤归城郭幸未改，人去典型犹得闻。风流兮代变，城隅兮势逼。故迹兮溪山，灵祠兮门阈。凑香火于庶繁，局宇宙于褊侧。惜经度于无地，厌往来于如织。重旧贯于改作，付流年于未极。负吟咏之高名，起登眺之太息。侯至怀古贤，民乐值丰年。谋始规模壮，竞辰旌旆迁。落成駴不日，面势快瞻前。昔人应有待，神交臭兰茝。泪碑忽已新，革带俨如在。当时屈望郎，此意属真宰。楼高兮山远，野旷兮水长。冥冥兮鸿翼，渺渺兮鸥行。客至有永日，诗成无短章。见闻靡不逮，名实非自彰。隆昌七百载，作者永相望。出新奇，新奇震吴越。经营得要领，呈露入轩闼。迢迢括苍山，虬龙南北环。中含七邑壤，下注溪流湾。昔楼已据胜，今楼与名称。东西倍轩豁，高下增比兴。极目送朝宗，目穷波未穷。万里出寸碧，千里来雄风。地迥月偏蚤，草绵心易忡。窗影射朝白，檐牙留晚红。村村辨回互，树树分玲珑。长烟低抹岸，远水净涵空。云间无迅翼，天末识归篷。轮奂睹新作，邦人胡不乐。憧憧绝纷扰，寂寂宜淡泊。溪响答棋声，云影入杯酌。守澄心自知，客至意亦宜。哦诗句易得，凭槛坐忘疲。垂名千古地，一朝风景异。楹桷压闾阎，丘壑输胸次。清游未渠央，吾民那可忘。词章贲高阁，前后两甘棠。春偏丽，偏丽两溪湄。三农喜趋事，万物欣逢时。伊吾土之洵乐，勤?亩之东作。弥陇麦之旷望，遍水田之疏瀹。抽新绿之桑麻，换柔青之林薄。林薄初迁莺，郊原膏泽晴。园花张锦烂，堤柳弄丝轻。落梅吹香尽，芳草连天生。游人自适意，客子偏伤情。韶华忽云暮，檐楹乱飞絮。南浦绿波澜，秀野深烟雾。鱼肥隐钓舟，沙煖多翘鹭。红残少踏青，日落喧竞渡。翩翩来去燕，芳洲衔泥便。弱羽度高城，斜拂微和扇。物态皆光辉，凭高自忘归。轻雷送夜雨，江色含朝晖。俗厚异观洧，服成思浴沂。所幸疠不作，但愿年无饥。宽书已屡下，宣布关深机。夏更宜，更宜倚栏客。扇化养之清微，布丰美之涧泽。空翠幄之桑柘，涨黄云之麰麦。扫园囿之落红，溢?浍之疏白。亘东西之入望，固高下之无择。响缫车于林野，度牧笛于阡陌。消永昼于尊罍，散轻暑于絺绤。嘉宾可以娱，尘襟可以释。俯槛草芊芊，怀人情脉脉。黄梅熟兮大霔，洪涛涨兮古渡。前渚长兮长已没，浮梁断兮断无路。驻征客之行舟，失远村之芳树。望青林之济溺，虑黄帕之为蠹。浪汹涌而未息，云冥濛而犹固。幸学海不为远，忽安流已如故。赤日照奇峰，绝壑召神龙。奔雷过车响，急雨跳珠容。为霖利已溥，泼墨收无踪。微凉入殿阁，朝爽开心胸。高明可居君莫厌，变化莫测吟可供。月皎皎，皎皎飞明镜。涤风露以孤高，照溪山而清静。协二气之金精，肃万物之西成。捲云衢之点缀，廓天路之澄清。扫埃?于玉宇，流沆瀣于金茎。汎林光于远野，转檐影于高城。荡金蛇兮深浪涌，浸玉兔兮长滩平。射潜渊兮鱼龙动，冷巢栖兮乌鹊惊。在冰壶兮心腑快，吸琼华兮毛骨轻。念远人兮怀塞北，依末光兮思承明。颢气分深浅，素魄有亏盈。桥成牛女渡，日沈河汉倾。光辉半八月，忧乐殊群情。肃肃渐寒色，远雁向南征。此景皆奇绝，兹地独峥嵘。当午夜之寥阒，带远烟之蒙幂。认遥山于微微，分近树于历历。急捣衣之寒砧，引泊舟之横笛。繄赏心之难并，对兹焉真无敌。佳人兮怀哉，参已横兮归去来。雪垂垂，迥野望中奇。冥迷一色混，琢镂万般宜。严风初作意，爱日为收曦。千山淡若惨，万壑冻无姿。同云忽冱合，飞絮渐分披。漫天历乱落，洒槛横斜吹。粉浸两溪浪，琼削千林枝。素虬桥枕渚，冰柱瓦流澌。田种皆雍伯，弦绝非子期。沙头雁影灭，城角鸟声悲。烟孤辨村墅，天沈迷酒旗。爱登楼之纵目，忘起粟之侵肌。忽愁容以暂开，漏朝晖之照瞩。射积素之峰岭，认微波之溪谷。灿垂檐之明珠，烂开府之群玉。凛暮寒而复凝，洒夜声而相续。靓开阖以多端，玩朝昏而未足。孤松气独刚，百谷土增沃。积阴那可久，见睍深所欲。白雪与阳春，愿赓郢中曲。"}