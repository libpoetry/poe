{"id":"443115","title":"沁园春 和子锋","dynasty":"当代","author":"秦鸿","text":"客子何为，想见风檐，又展双鱼。问歌诗对月，孰千年者；暮云欲雪，能一杯无。扬子江明，栖霞岭赤，当得毫端几度吁。危楼望、但苍茫四野，斜日愁余。逢秋病却相如。任换尽春风绿鬓须。好虬松被雾，盘盘也气；断墙遭雨，落落然书。苟以天穷，知天命耳，肯使凡龙降鼎湖。天衰矣，梦故园荒草，重绿阶除。"}