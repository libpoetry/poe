{"id":"1131412","title":"有怀汉老弟","dynasty":"宋","author":"虞俦","text":"先自无聊懒出门，南坡一到一思君。松筠俱是栽培力，亭榭无非卜筑勤。本约暮年栖息共，岂期中道死生分。风前试数当时雁，一雁今归何处云。缺落槿篱须补缀，稀疏菜甲欠锄耘。芙蓉泣露坡头见，桂子飘香月下闻。策杖却愁成独往，举杯谁与醉浓芬。欢悰莫讶年来减，触目无非是忆君。村童先遣扫柴门，检校园芳待置尊。丛菊稍斑漙露点，芙蓉已带著霜痕。诗篇纵好成孤讽，心事凭谁与共论。已是西风悲落木，那堪幽独更销魂。"}