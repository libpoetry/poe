{"id":"661353","title":"孀妾词","dynasty":"明","author":"史鉴","text":"妾家住鸳湖，花容映雪肤。深闺不能闭，一朝嫁金夫。金夫内宠非一人，众中最爱惟妾身。并马章台光照路，同舟兰浦影摇春。春光可惜不长久，昨日红颜今白首。金夫一夕梦不醒，零落残妆犹在手。云情雨性难自持，画眉再受他人绥。娇儿幼女弃若遗，望母嗷嗷泣路岐。泣路岐，母不来。行人见之相为悲，地下金夫知不知。"}