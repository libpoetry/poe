{"id":"564524","title":"三石联芳诗","dynasty":"明","author":"孙承恩","text":"宇宙生奇异，山川产俊良。地灵自今昔，神贶兆祯祥。巴蜀雄南纪，蚕丛肇启疆。岷峨横井鬼，黑水奠雍梁。大药馀丹乳，奇珍错瑀璜。秀钟端有在，物产讵能当。席氏声华旧，高门庆泽长。遭逢宜必伟，朕兆固非常。沕穆谁尸宰，精神接杳茫。江波浩吞吐，星月澹苍凉。有石乘涛下，中流势欲飏。冯夷来献瑞，川后迥舒光。鬼斧镌神篆，龙宫发秘藏。烟云动姿色，蛟鳄避文章。误是君平识，疑堪舜庙将。断经遗汉代，深刻类岐阳。赑屃神鳌负，漂流弱苇扬。将无逾析木，直欲渡银潢。一气潜昭感，三辰竞耀芒。玄冥安测究，徵验匪荒唐。已见连翩起，都将次第偿。嶙峋增气象，涛濑籍辉煌。并立云霄上，高擎日月傍。程材作金砺，效用柱明堂。疑补苍生漏，期跨碧海梁。会须齐华泰，千古镇岩廊。"}