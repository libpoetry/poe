{"id":"109097","title":"嘲愿成·童头浮屠浙东客","dynasty":"宋代","author":"释悟本","text":"童头浮屠浙东客，传呼避道长以陌。宝挝青盖官仪雄，新赐袈裟椹犹黑。察车后乘从驱挈，庸夫无谋动蛮穴。暗滩夜被猿猱擒，缚入新溪哭残月。牂牁畏佛不敢烹，脱身腥窟存馀生。放师回目不自愧，反以意气湘南行。我闻辛有适伊川，变戎预识麟经编。睽车载鬼吁可怪，宜入熙宁志怪篇。"}