{"id":"1243551","title":"题爱柏轩古风","dynasty":"元末明初","author":"叶颙","text":"轩前古柏颜色苍，郁如车盖当两厢。霜皮虽无四十围，老干似有千尺强。云梢已足庇猿鹤，月树或能栖凤皇。孔明庙前曾识面，饱沾雨露凌雪霜。清阴时作长蛟舞，壮气每学苍龙翔。虬枝直上九万里，荫覆天下为清凉。常疑半夜风雨响，怒潮驾浪翻钱塘。少焉女娲奏笙簧，仙人环佩朝玉皇。岿然俯瞰君子室，鸾台凤阁遥相望。连甍接栋眩青碧，雕楹刻桷施铅黄。往来吟啸谢樵牧，冠盖络绎多金章。娇鞍俊马势豪逸，弭貂鸣玉声铿锵。内中有人貌异常，峨冠大带美且臧。紫霞之佩云锦裳，当轩危坐轩中央。手弄瑶琴音琅琅，耳边雅调流宫商。金盘承露倾天浆，忽然饮我琼琚觞。柏兮特立阶砌下，岁晚相对操愈刚。岂无朱阑护文杏，下视不啻儿女行。奇才偃蹇不世出，声价岂减楩楠樟。吁嗟尔柏后必昌，大匠遇之未易量。或为柱石或栋梁，岂可久客卿相傍。慎勿搆作祖龙宅，骊山突兀之阿房。慎勿搆作黄金屋，茂陵秋风之刘郎。惟帡珍禽贮奇兽，多蓄美婘闲娇嫱。宁当架为幽人庐，三重茅屋山之阳。虽无精金乏良玉，瓶储斗粟书满床。床头常留酒一缸，壁上高悬琴一张。读书弹琴饮醇酎，醉卧不梦封侯王。死生无可无不可，身无富贵名字香。达则营建天子堂，不倾不倚安四方。招延英杰纳俊良，致君尧舜弼禹汤。群后欢呼趋庙廊，要令华夏歌虞唐。海宇雍熙万姓康，天锡百福寿命长。子孙持此传无疆，柏兮女与有耿光。再三语柏柏无语，愿言终久毋相忘。"}