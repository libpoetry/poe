{"id":"1114779","title":"挽陈勉斋文昌","dynasty":"宋","author":"李曾伯","text":"几年间气一全才，天以经纶属勉斋。勋盛十年词两制，寿开九帙位三阶。公于南国恩尤在，人惜东山望莫偕。岁晚倏闻梁木坏，君王应亦为伤怀。忆昨从军辱己知，不图二纪踵前规。人非城是黄粱梦，地老天荒白发悲。堕泪忍看羊祜传，伤心徒作魏公诗。勉旃衣钵芝兰事，传取清风百世师。"}