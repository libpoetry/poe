{"id":"507563","title":"题石廉使所藏墨梅","dynasty":"明","author":"李昌祺","text":"飞雪送臈尽，孤根得春先。如何一图里，见此双清妍。冰资玉质神仙格，谁运天机描貌得。冉冉寒香似可闻，疏疏冷蕊疑堪摘。封柯积干冻未消，五出六出皆琼瑶。傍开正吐总绝似，历岁经时浑不凋。何用巡檐索花笑，横幅高悬恣瞻眺。酷好原欣节操同，深藏颇惜临摹妙。道傍人暍困尘埃，画就终非疗渴材。别有真梅着佳实，明年调鼎待公来。"}