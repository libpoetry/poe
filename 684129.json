{"id":"684129","title":"折桂令二首","dynasty":"明","author":"王世贞","text":"问先生酒后如何。潦倒模糊，偃蹇婆娑。枕底烟霞，杖头日月，门外风波。尽皇都、眼眶瞧破。仗青天、信脚胡过。好也由他。歹也由他。便做公卿，当甚么么。问先生不饮何如。一点篝灯，数卷残书。冷却扁舟，闷他五柳，淡杀三闾。太行路、都来胸腹。帝京尘、满上头颅。睡也忧虞。醒也忧虞。不得酕醄，怎便糊涂。"}