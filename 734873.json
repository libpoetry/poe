{"id":"734873","title":"雾中由戒坛度罗睺岭稍霁至潭柘","dynasty":"清","author":"王鸿绪","text":"既瞻戒坛松，言观潭柘树。山僧劝我且莫行，白额秋来乱林坞。我闻斯言大吁怪，欲行不行日亭午。此生到处被物厄。不信山游复有虎。携朋大笑出寺门，樵子前驱荷干橹。联镳兀兀云雾中，羊肠鸟道愁花骢。十步九折凌绝壁，仰面直欲摩苍穹。但觉千山万岭同一气，举世高下归鸿濛。我仆马蹇滞岩底，招呼不辨西与东。兹山猛兽固客在，耳边作吼惟松风。须臾度岭四天豁，西崦已堕铜轮红。忽见九峰开锦帐，朱霞一抹青芙蓉。红楼金殿耸天际，秋林杳霭闻清钟。我策我马入幽谷，苾刍相引岩之麓。绀宇辉煌绕玉阑，禅房窈窕摇修竹。古柘千章无复存，妙严双趾今谁续。日斜不及访龙泉，仰睹峰头乱红绿。对景行厨泻酒醅，临风万里酣高台。我且歌，君莫哀，元规朝市多尘埃，城外名山谁看来。"}