{"id":"226507","title":"望远行·长空降瑞","dynasty":"宋代","author":"柳永","text":"长空降瑞，寒风翦，淅淅瑶花初下。乱飘僧舍，密洒歌楼，迤逦渐迷鸳瓦。好是渔人，披得一蓑归去，江上晚来堪画。满长安，高却旗亭酒价。幽雅。乘兴最宜访戴，泛小棹、越溪潇洒。皓鹤夺鲜，白［闲鸟］失素，千里广铺寒野。须信幽兰歌断，彤云收尽，别有瑶台琼榭。放一轮明月，交光清夜。"}