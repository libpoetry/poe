{"id":"173696","title":"二桥图·翔龙下卷江东土","dynasty":"宋代","author":"黄文雷","text":"翔龙下卷江东土，孙郎初得桥家女。桥家本自重曹瞒，只鸡斗酒空酸楚。衿情正用留阿瑜，尚得人前称肺腑。百年王气竟销沉，妙写丹青娇欲语。香闺搦管记何书，并蔕芙蓉按花谱。那知不是未嫁时，本末无从勘彤史。词人多事管闲愁，铜雀纷纷底歌舞。儘强被发向黄垆，只与东阿传洛浦。"}