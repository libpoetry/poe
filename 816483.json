{"id":"816483","title":"玲珑四犯•招梦用前韵","dynasty":"清","author":"彭孙遹","text":"好梦谁同，有皓齿丹唇，人儿绝少。媚寝思香，远胜却邯郓道。一声砌竹惊回，正月影、空床初到。拟欲赋、夜来神遇，荐枕在朝云庙。缠绵一似春蚕死，向雪茧、窝中萦抱。乍可是云轻雨薄，未透相思窍。嘱付惜春御史，领风月，让伊清要。把莺声燕语，安排莫使，幽欢惊觉。禊节才过，冷落了风流，兰亭逸少。单枕无聊，心事向谁行道。打叠鸳鸯绣被，好招取、梦儿来到。问何如、九疑黛色，帝子下黄陵庙。愿将身化为胡蝶，粉痕死、向花心抱。浪说游仙留玉枕，枕内藏机窍。望断美人何处，惭愧杀、灵修练要。看落花飞絮，殢人春睡，如眠似觉。"}