{"id":"1130547","title":"剡溪道中五首","dynasty":"宋","author":"韩元吉","text":"拟赋归田未有田，春风聊泛剡溪船。青山满眼留侬住，处士茅茨阿那边。戴家家住此溪头，买酒寻春得胜游。夹岸杨花浑似雪，不应兴尽便回舟。平潮恰恰乱蛙鸣，断送江南春雨晴。绿縠细看桑眼破，紫茸还见草心生。心随天末江波远，愁似沙津柳带长。向晚飞花度墙影，半晴烟雨发山光。抱琴不作王门客，晋代高风只此人。故老底须三上疏，竹林诸子未天真。"}