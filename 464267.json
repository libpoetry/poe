{"id":"464267","title":"兰陵王 闺怨","dynasty":"当代","author":"魏元旷","text":"怅幽独。向天涯极目。流年住、陡地春来，日日东风换新绿。春来便恁速。低簇垂杨似麴。亭皋外、芳草碧波，一抹寒烟散空曲。罗帏梦重续。尚宝瑟银筝，相对华烛。新愁旧恨纷相触。正卐字香灭，水晶帘断，迢迢锦字未忍读。枉缄泪千束。卜筑。倚空谷。几憔悴冰霜，人淡如菊。华发难簪沐。漫解赠钿盒，寄将搔玉。无言心字，共社燕，但暗嘱。"}