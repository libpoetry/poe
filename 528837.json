{"id":"528837","title":"子醇雨后陪宿道馆有赠","dynasty":"明","author":"陆深","text":"春灯着花照春雨，窈窕仙宫对床语。龙池冥冥杂花寒，鱼书雁信多愁绪。一百五日又已过，二十四桥何处所。容台美人锦绣肠，能为楚歌歌白苧。候我明光起草馀，更约城南看花侣。长安风尘缁素衣，故园魂梦牵春渚。三军草露白铁袍，五侯宅第黄金炬。闻鸡起击珊瑚鞭，共慰此身同逆旅。"}