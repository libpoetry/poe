{"id":"697467","title":"别汪仲淹二首","dynasty":"明","author":"胡应麟","text":"噭噭云间雁，飞鸣各有适。翩翩水中凫，中道乖羽翼。我当还故栖，子病卧蓬室。明发从此辞，遥遥望乡国。东顾临大江，波涛无终极。大江岂不遐，一苇朝可航。我友一为别，倏若逾三霜。踟蹰念子病，送我濠之梁。迟迟白日暮，车马为徬徨。人命匪金石，暌离热中肠。长当保玉体，百岁遥相望。"}