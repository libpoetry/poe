{"id":"227711","title":"归故乡迁殡","dynasty":"宋代","author":"宋白","text":"十八般书四海传，长安话别已多年。今来帝里重相见，转觉师心更自然。下笔入神皆得法，出言成句书通玄。花时乘兴先行乐，月夜忘机静坐禅。到处僧俗争识面，满朝英俊赠佳篇。长沙母葬彰纯孝，八水人恩有善缘。衡岳醉投秋雨寺，汉江吟渡夕阳舡。前期指在春三月，回首东风好著鞭。"}