{"id":"759593","title":"祝文信国公生日日，得伯瑶风雨中见怀诗答寄，叠前韵 其一","dynasty":"清","author":"丘逢甲","text":"七忠祠前陈羽舞，闪闪云旗降风雨。荒山夜出英灵语，如闻此会足千古。谁其尸者狮山人，万里来话琼林春。会者齐吴楚闽粤，来祝带血啼鹃身。此会惜君未得遇，五日江风阻诗句。西台莫唱朱鸟吟，东山尚蟠冷龙气。"}