{"id":"751735","title":"放歌 其四","dynasty":"清","author":"陈作霖","text":"读书不能救奇穷，旁人劝我学老农。识字不能免愁苦，旁人劝我学良贾。秉耒不知耘与耕，据算不知亏与盈，学农学贾皆无成。如此迂腐君莫笑，富贵从来难逆料。力田农，虽可为，水旱毕竟随天时。居奇贾，虽可作，慢藏亦恐遭奇祸。不如潜心经济与文章，始则困兮终则昌。"}