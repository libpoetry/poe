{"id":"183890","title":"次韵苏子瞻题李公麟画马图","dynasty":"宋代","author":"苏颂","text":"霜纨横卷书绦垂，轴以瑇瑁囊青丝。披图二妙骇人目，笔画劲利如刀锥。龙媒迥出丹青手，势若飞动将奔驰。鞯衔如在赤墀立，仆御犹纵红缨羁。子虔六辔衒沃若，长康骏骨称天奇。虽传画谱入神品，未有墨客评黄雌。六诗形似到作者，三马意象能言之。奇踪莫辨霸或干，高韵压倒陆与皮。从来神物不常有，未遇真赏何人知。君不见开元厩马四十万，作颂要须张帝师。"}