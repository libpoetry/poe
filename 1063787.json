{"id":"1063787","title":"次韵思禹思晦见寄二首 其二","dynasty":"宋","author":"释德洪","text":"多生垢习消磨尽，一念定光空五蕴。尚能弄笔戏题诗，如钟殷床有馀韵。南台烟霭隔重滩，城廓遥应认刹竿。湘西六月失三伏，一枕窗风午簟寒。年来懒复嫌山浅，更欲移庵藏僻远。又思喧寂不相妨，卧念当年三语阮。镜里朱颜岂长对，岁月去人宁少待。是身已作梦幻观，肯复经营此身外。议郎材志堪逆鳞，笑谈解生寒谷春。会看为天作喉舌，愿听高风淮海滨。要知未必与世合，载之诣世世不答。譬如瓶中有渑淄，虽与世混终不杂。"}