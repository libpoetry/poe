{"id":"1126294","title":"夏日偶成六首","dynasty":"宋","author":"曹勋","text":"梅溽霏微昼景长，竹吹清润著衣裳。未妨燕坐连宵雨，且对澄心一炷香。且欣久雨得新晴，水面荷香入座清。尽日水塘无一事，夏莺恰恰啭新声。田田秧稻半青黄，比屋人家煮茧香。新绿侵人襟袖爽，满川烟水助清凉。雨湿云容廓太清，池边向晚喜闲行。回溪曲港烟波绿，已有荷花照眼明。晴湖捲箔挂窗时，三面山光翠霭低。渐放扁舟波浩荡，喜看台榭水东西。雨过梅黄五月天，风林密处渐闻蝉。直须破浪销烦暑，一顷波光一棹烟。"}