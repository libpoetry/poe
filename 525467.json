{"id":"525467","title":"登飞山","dynasty":"明","author":"顾璘","text":"渠阳众山内，飞山郁岧峣。平嶂蟠近郭，孤峰插层霄。仰攀万丈梯，弱袂飞狂飙。股栗不能定，地轴如动摇。云房妥明神，百灵俨相传。风雷在左右，倏忽应招邀。丰凶非所遗，祈报争喧哓。苗夷伏石陛，犦牲时献膋。磴边数小树，野火不敢烧。谁云俗尚鬼，实以威灵昭。神道可设教，勿谓同昏妖。"}