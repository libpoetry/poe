{"id":"1114046","title":"三月二十五日邀吴民瞻郑梦锡李似之陈巽达周元仲游贤沙凤池二首 贤沙","dynasty":"宋","author":"李纲","text":"招提环拥碧崔嵬，携客登临始此回。寺比道林多掩抱，峰如灵隐解飞来。烟霞深处钟磬响，杉桂香中殿阁开。莫道钓鱼人已寂，至今说法尚如雷。凤去空馀旧浴池，竹梧交荫翠参差。云随屐齿生松磴，泉合琴心泻石陂。幽讨平生如此少，清闲今日许谁知。道人为筑紬书室，杖履来游更卜期。"}