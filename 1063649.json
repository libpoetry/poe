{"id":"1063649","title":"赠王性之","dynasty":"宋","author":"释德洪","text":"性之自是英特人，唯恐富贵来逼身。我非宝公亦识子，地上复见天麒麟。眉间爽气照秋色，山水顿觉生精神。胸中撑拄万卷读，对客倾泻如崩云。不恨子未识和仲，但恨和仲未识君。道山归计傥可缓，且复白帢拖红尘。他年携我渡弱水，侥倖一看瀛州春。诗成笑答千岩响，东崦峰头涌玉轮。"}