{"id":"689102","title":"访高望公村舍","dynasty":"明","author":"何绛","text":"高子善耕稼，结庐依山阿。柴门对深巷，牛羊日夕过。深耕而易耨，常恐恶草多。圣贤日以过，古道若之何。嗟尔宁戚子，徒然扣角歌。努力事躬耕，但愿成嘉禾。迂回入林莽，登我故人堂。虽云离别久，两心同一方。石琴弹无弦，知音何用伤。蓬头王霸子，左右执壶觞。觞至不复辞，飘然入醉乡。殊矣世间人，丝丝较短长。"}