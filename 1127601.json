{"id":"1127601","title":"上帅漕闵雨十首","dynasty":"宋","author":"彭龟年","text":"天子治平切，一贤远王畿。朝廷岂不重，赤子贫无依。九雨当一晴，燥湿未应革。那知平畴间，已作龟兆坼。一冤旱三年，此理乃无欺。乖和自相召，天意容何私。文移急征输，追逮及圭撮。安得语里胥，反手逐旱魃。豪家低昂心，常对时亏盈。卓氏一窖粟，杀人视长平。白粲十万艘，日夜随东流。常平贯虽朽，还作苏民不。饥民日嗷嗷，汹汹溃堤水。痛决未可知，无易此一蚁。羸然一老翁，一病一伤和。寒暑不可测，奈此根本何。天时不可齐，天心不可违。君子能知天，手转丰凶机。德意遍岩谷，纯心对云天。办此一爇香，从公作丰年。"}