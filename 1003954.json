{"id":"1003954","title":"一冬无雪和陆放翁梅诗陆句豪誇余句清苦要自不失梅兄本分家风也","dynasty":"宋","author":"程公许","text":"清羸怯问黄昏月，呵手寒窗寄幽绝。一枝幽艳枨触人，花与诗人皆本色。孤山飞鹤舞空去，诗家何曾绝正脉。经营惨澹空亡奇，不如倚笔珊瑚格。滕六冬来偏放惰，暖日暄风浑坼破。便拟飞章上诉天，怕主林神合连坐。我昔与梅同谪堕，随分世尘聊赎过。薰天肉食休问渠，万古清芬首阳饿。"}