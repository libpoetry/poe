{"id":"915280","title":"过白土岭望见芙蓉峰七八峰最东一峰特奇里人名为芙蓉尖云","dynasty":"宋","author":"杨万里","text":"看山须是高处看，低处看来元不见。君看矮子仰高人，只识长身那识面。今晨雨止升火轮，一光销尽千山云。千山数日眼中失，今晨头角都争出。初登峻岭也心惊，上到绝顶忽眼明。天外数枝青玉笔，飞入锦囊寒突兀。问来还是芙蓉尖，阔开两窗高捲帘。"}