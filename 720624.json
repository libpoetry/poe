{"id":"720624","title":"念奴娇  追和龚蘅圃喜予移家白门之作","dynasty":"明末清初","author":"屈大均","text":"昔年浮宅，向金陵曾住，莫愁湖口。最是钟山黄紫色，未遣蓬窗辜负。上岸牵舟，傍桥作屋，儿女同鱼罶。殷勤公子，笑馈莺边春酒。更将画舸相迎，秦淮人至，新曲歌红藕。正值灯船箫鼓起，廿四航间如昼。彻夜游欢，天明忽隔，庾岭梅花口。相思长在，汝南无数烟柳。"}