{"id":"813012","title":"谒柳公祠","dynasty":"清","author":"张邦柱","text":"窜迹湘滨十载逾，天将华藻辟灵区。从教后世更称圣，不及先生旧号愚。八记风流泉石润，四家文字鬼神扶。尘颜未敢修长跪，古座衣冠冷笑吾。白日悲歌荔子丹，愚溪桥下水漫漫。柳公岩古长留姓，司马塘今尚纪官。遗庙两州尸祝在，穹碑一片墨痕残。清时无复徵蛇乳，闾左恬熙赋役宽。"}