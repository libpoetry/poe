{"id":"862357","title":"书隐和韵谢再答之","dynasty":"宋","author":"王柏","text":"我已百念灰，只有敬贤念。事之云乎哉，敢分席半片。不思笙鹤随，犹望衣钵禅。举杯邀杖履，同问春深浅。徘徊梅月下，不嗔蘋藻荐。公诗太过情，置我冰而炭。年来从心游，琴瑟幸非远。一谦生万和，一默屈大辨。今日知公心，它日识公面。朝夕愿趋隅，稽首侍香案。"}