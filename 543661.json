{"id":"543661","title":"昌世孝廉有子记诵绝人十二游泮倾动侪辈为作阿咸行","dynasty":"明","author":"胡应麟","text":"阿咸七岁工临池，眼如点漆肤凝脂。九龄大书扫秋叶，墨花往往堆涟漪。十二青衫走黉校，十五胸腹蟠珠玑。千言一挥河汉溢，万卷一目风云驰。矫若金茎擢云际，亭亭百尺无傍枝。君不见杨收十三擅文藻，乞言尽日窥籓篱。男儿堕地山岳动，岂与氓庶同蚩蚩。又不见子安十四序滕阁，落霞秋水标神奇。低昂造化在掌握，寸管立泄玄元机。区区富贵果何物，百代声华迥难匹。古今名士多少成，大业终须汝曹立。况复而翁字彦国，载世文光炯奎壁。他时税驾讵可量，汗漫扶摇待风翼。嗟余潦倒病且愁，倏忽流年近高适。王家玉树空寤寐，一子呱呱尚衽席。苍茫睹汝思欲飞，那得宁馨在蓬荜。后生可畏亦可虞，电火人身讵金石。少时我亦王杨徒，此际何由发重黑。含毫为汝聊作歌，努力韶光莫虚掷。"}