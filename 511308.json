{"id":"511308","title":"读东坡年谱","dynasty":"明","author":"陈献章","text":"坡翁春秋六十六，脚债一生偿不足。黄州去后惠州来，无何又向儋州宿。瘴雨蛮风经几时，放归旋就昆陵木。熙宁以下至元符，中间老稚围船哭。妇女仓皇吏卒欺，坡翁已就台官狱。平生几册箧中书，一一旁搜付回禄。西望眉山不知处，俯仰乾坤何局促。假令坡翁活百年，长领词官称玉局。气节文章古所难，先知孰与愚公谷。丈夫当自慎出处，何尔呶呶蒙毁辱。"}