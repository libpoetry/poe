{"id":"1082034","title":"会侄书","dynasty":"宋","author":"左纬","text":"忆昨宣和末，群凶聚韦羌。一朝逻巡尉，州县皆皇皇。居民弃家走，元稚纷抢攘。我时遭劫逐，与子空相望。及兹建炎始，叛卒起钱塘。初闻杀长吏，寻亦及冠裳。死者不为怪，生者反异常。子在贼围中，不知存与亡。出处虽异域，阽危多备尝。骨肉非不亲，患难各自当。回思见贼日，岂谓免杀伤。安知出深壁，犹得还故乡。争言不死状，失声惊四旁。馀生偶然遂，万事皆可忘。会我试新秫，放怀坐中堂。庭梧露舛碧，砌菊风催黄。年华意未晚，蟋蟀已近床。对此复何待，五觞至十觞。歌声咽寒月，舞袖破夜霜。岂无少年态，一醉乃尔狂。此徒为酒使，酒力安得长。灯影照鬓发，百忧在中肠。干戈时未息，盗贼势益张。与子归何处，相看两茫茫。"}