{"id":"432686","title":"读史七首之四","dynasty":"近现代","author":"林庚白","text":"自报防秋急，江淮举目非。九州龙战始，一姓蟹行肥。转徙空都邑，流亡有等威。师劳倭亦敝，万里合长围。宵旰元戎事，清流竟窃钩。不闻诛少正，惟是赦诸州。慷慨田横血，凄凉马谡头。前军方转战，幕府隐谯周。党论舟中敌，纵横媚宠多。眼穿回纥马，泪尽洛阳驼。仆射元规麈，将军越石戈。高光灵爽在，长护汉山河。百辈鲜卑语，三都吉莫靴。乘轩纷使鹤，列阵枉为鹅。江左酣王谢，山西仗牧颇。至今燕赵寇，不敢渡黄河。"}