{"id":"560547","title":"送郑德新任吉安掌教","dynasty":"明","author":"徐庸","text":"阖闾城西岁云暮，梅花开遍江村路。暗香深处祖筵开，饯送衣冠皆旧故。多君早年富文学，献艺词场称独步。一官掌教赵州城，坐拥寒毡守清素。诸生济济遂乐育，法阐苏湖旧程度。光浮五彩笔生花，高折桂枝惊老兔。西江此行喜升秩，身沐恩荣沾雨露。玉堂金马后为期，接踵夔龙筵□鹭。"}