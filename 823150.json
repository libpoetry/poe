{"id":"823150","title":"声声慢 补衲庵闻蟋蟀","dynasty":"清末近现代初","author":"赵熙","text":"苔阶咽雨，草阁延秋，夜深人似枯僧。梅子黄时，居然四壁蛩鸣。回栏凤仙花发，变井梧落叶无情。孤灯里，念鹊巢卜岁，雁字知兵。历历美人名士，诉青春薄命，一样平生。燕子红楼，为卿长叹漂零。前身溧阳仙尉，到白头还做兰成。吟正苦，柝凄凄遥应数声。"}