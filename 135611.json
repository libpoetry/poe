{"id":"135611","title":"台城路·寄弁阳翁","dynasty":"宋代","author":"李莱老","text":"半空河影流云碎，亭皋嫩凉收雨。井叶还惊，江莲乱落，弦月初生商素。堂深几许？渐爽入云帱，翠绡千缕。纨扇恩疏，晚萤光冷照窗户。文园憔悴顿老，又西风暗换，丝鬓无数。灯外残砧，琴边瘦枕，一一情伤迟暮。故人倦旅，料渭水长安，感时吟苦。政自多愁，砌蛩终夜语。"}