{"id":"1222326","title":"僧传古坐龙图严东平所藏至元二年秋九月张签省耀卿处观七年闰十一月甲戌公退马上偶得时秋苦旱冬天无雪","dynasty":"元","author":"王恽","text":"深山大泽物所蛰，千丈县淙挂青壁。潭阴水黑不见底，老雨初开元气湿。苍龙何处行雨归，闯首踞坐红云堆。山僧骇绝噤不语，万壑阴雾生缁衣。咄哉传古隐龙性，隔户写影窥天机。一从元化堕此笔，饮海不复观晴霓。世间画本万尺蠖，尾鬣一掩无晶辉。比年一旱几焚如，牲币空事山川雩。群龙痴睡洞府黑，六合任使黄霾污。何当铁匣出雷火，冲屋而去腾天衢。六丁奔命仆射御，倒卷溟渤天瓢?。滂沱一洗乾坤净，却敛神功寂若无。"}