{"id":"700987","title":"重游何茂才御璧园林","dynasty":"明","author":"梁维栋","text":"蕙圃何年入，重来物色添。美花红白错，佳果绿黄兼。字问停车久，诗题刻烛严。斯游兴不浅，太史或能占。未引习池水，先开蒋径门。盖亭茅是瓦，环墅竹为垣。鹿向荒篱过，虬从夹树翻。种桃应有地，安问武陵源。一丘忘拘束，半亩足盘旋。山月挂萝薜，松风入管弦。杯从苔上酌，醉即花间眠。三宿非留滞，清光自可怜。乍疑谷口小，旋觉洞天开。湖涌池光入，峰飞笔颖来。草玄知子独，作赋倩谁裁。游罢思离袂，愀然马首回。"}