{"id":"309297","title":"木兰花慢·题郑叔问山水立幅","dynasty":"现代","author":"赵尊岳","text":"伫瑶天一碧，凭此意，付焦桐。和珠玉尊前，烟霞世外，逸响琤琮。樵风。地偏心远，撰深幽涧壑径斜通。彷佛词仙欲下，素云黄鹤初逢。苔封。草绿暗蒙茸。烟景画图中。记清课山塘，鸥闲枉渚，雁外遥峰。帘栊。夕阳低尽，问软红何地著吟筇。看取嶙峋瘦碧，如闻换羽移宫。"}