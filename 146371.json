{"id":"146371","title":"挽巽斋先生欧阳大著","dynasty":"宋代","author":"文天祥","text":"徘徊西河上，月落众星稀。哲人萎中道，雨绝将安之。昔者丽鸿藻，玉振含清晖。名理轶晋魏，雅言袭轲思。连驾觐驰道，并坐侍端闱。及门怀燕婉，升堂接逶迤。方期黄鹄翔，忽作朝露晞。黔娄不盖体，延陵有遗悲。层阿翳寒树，平楚暧希微。帷（左巾右荒）衣广柳，缟冠涕如縻。水从章江去，云绕楚山飞。已矣如有闻，斯文不在兹。"}