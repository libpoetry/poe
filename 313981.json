{"id":"313981","title":"沁园春·重过何阜，晤缪函九、典胄昆仲","dynasty":"清代","author":"陆震","text":"小阁灯红，白堕千觚，酌我其间。诉别来情事，牢骚依旧，春初风物，髣髴从前。心念朋交，三霜不见，厚意深蒙个个怜。臣何幸，更君家兄弟，情好尤坚。昔曾僧寺开筵。是澹月、疏云乞巧天。记余时倚醉，歌成金缕，君为蘸墨，写上蛮笺。何意重来，还逢高宴，恰对梅花意惘然。微吟处，料他时相见，又说今年。"}