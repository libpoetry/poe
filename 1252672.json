{"id":"1252672","title":"衡门书事二首","dynasty":"元末明初","author":"郯韶","text":"风雨衡茅深复深，朝来隐几独长吟。正怜静里耽诗癖，忽喜门前有足音。爨下焦桐弹《别鹤》，箧中茧纸写来禽。南山千古悠然意，惆怅何人识此心。门巷青苔积雨深，林花落尽一莺吟。高情不鼓《南薰》调，长日只闻流水音。涧底青丝牵弱荇，窗前碧色护来禽。莫嫌身外求名远，自是幽居惬素心。"}