{"id":"85059","title":"秋霖行·老农昨入城","dynasty":"现代","author":"郑文焯","text":"老农昨入城，为言道光季。淫雨昼成晦，野湟船入肆。倾畦连畛水没人，庐游鹅鸭田生鳞。强梁白梃走檐下，官符到乡还捉民。吴侬乐岁无余业，年灾一值如赤贫。公中岂无岁时蓄，南仓北仓雀噪囷。昨闻诏恤宽租欠，计岁行恩到乡县。谁怜下户尾毕逋，不输官符输胥掾。今年秋霖积田水，视昔潦年差尺半。天时人事不可知，今朝雨雹昨雷电。我闻此语心忉忉，隐几恍见波澜高。坐使愁心恋江海，武陵渔者傥可招。"}