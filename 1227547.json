{"id":"1227547","title":"送邓朝阳归赴分宁州杉市巡检","dynasty":"元","author":"傅若金","text":"男儿生当游八区，焉能郁郁守座隅。往昔滞留湘中日，我兄翱翔天子都。先皇崇文坐垂拱，平明西阁千官拥。琼岛称觞日月閒，玉阶奏赋星辰动。后来执笔随天官，纂述大典垂不刊。书成入对紫微曙，宴罢归辞青琐寒。兄今得官三釜足，借乘逻骑南山麓。我有家君欲寄将，柴门回映清江曲。"}