{"id":"742904","title":"祝融峰顶观云海歌","dynasty":"清","author":"冯敏昌","text":"我昔太华骑茅龙，高登明星玉女峰。飙车雷轰五千仞，下视云海开重重。后游嵩岳并恒岱，闲值零雨迷春冬。周流四荒眇何极，复此南服群山宗。夏首来登晓观日，略比日观称奇逢。岂知祝融最高处，更苦云雨千重封。岳灵飞精铸元气，云海一变舒晴容。太阳开时金在镕，长风鼓处云相冲。岳南岳北两嘘吸，树头树底遥弥缝。南海先成云漾浓，兜罗锦网堆髼松。湘流五转忽尽失，但睹壑皱来溶溶。倏如鱼鳞叠不尽，界以墨色豪回峰。渺然随风似远适，更漾北海知何从。净扫长天祇碧落，平铺匹练如吴淞。洞庭波涛远莫接，侧耳近若闻汹汹。自北而南忽倒漾，大云海合琉璃钟。圆镜千寻彻上下，琼田万里铺纵横。祝融峰高耸螺髻，青石坛古蟠虬松。松从坛侧亦倒挂，放我石上支孤筇。风意捎云云态慵，一尖远视青芙蓉。忽然横峰小露脊，如鱼戏水方噞喁。飞来石船在何许，恍欲飞去还无踪。苍茫变现讵可极，真令荡我平生胸。奇观人生谅有数，幽赏物外知谁供。倒尝佳境似得蔗，近想堂密非无枞。素履幽贞聊坦坦，朋从思虑奚憧憧。少文名山愿颇遂，向禽空谷音还跫。桑田沧海任幻相，仁山智水留欢悰。昔游低徊自惺松，云岚变灭余蒙茏。上封归来日未暮，一声已动天门钟。"}