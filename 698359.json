{"id":"698359","title":"秋荷效李锦瑟","dynasty":"明","author":"凌义渠","text":"粉悄香乾烂不收，晚汀风薄暗垂头。勾人嫩喘红儿泪，蘸客伤心玉姊愁。翠袖自支斜照湿，零钿从泛晓萤留。依稀欲梦寒塘月，怕碾香魂半面羞。一枝低颤倚愁看，点点湘纹飒雨残。朱箔任欹钗尚缓，露檐偷立唾微寒。玉儿到死香为骨，倩女匀妆泪作瘢。有底心情酬未了，凉蟾还似趁幽单。强依初日暂低濛，半剪颓痕拓未工。翠碧捎残惊坠叶，蜻蜓贴久稳迎风。閒搊江芷留鞋浅，醉倚唇丝亚影红。隔岸如闻枫露泻，湿萤差坐语丛丛。姮娥娇拥兔辉眠，殢脸轻沤欲暮天。午睡可堪留墨竹，临春亲与试花笺。香栖翠琢凭谁主，割水拖脂渐可怜。恰忆当年旧锦袜，邮亭相傍数金钱。"}