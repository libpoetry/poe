{"id":"139583","title":"八声甘州·被西风吹不断新愁","dynasty":"宋代","author":"魏了翁","text":"被西风吹不断新愁。吾归欲安归。望秦云苍憺，蜀山渺渀，楚泽平漪。鸿雁依人正急，不奈稻粱稀。独立苍茫外，数遍群飞。多少曹苻气势，只数舟燥苇，一局枯棋。更元颜何事，花玉困重围。算眼前、未知谁恃，恃苍天、终古限华夷。还须念，人谋如旧，天意难知。"}