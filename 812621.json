{"id":"812621","title":"寄内二首","dynasty":"清","author":"何栻","text":"官如傀儡听牵丝，乘传东征未可辞。千里行旌随雪远，一时别绪似云痴。病情深浅劳相忆，客况温凉要自知。恰记临行频劝我，江山虽好莫吟诗。吹嘘不觉气如烟，砭骨风严雪后天。棱角森然冰踏裂，轮蹄弛矣铁磨穿。九回肠与山同曲，一片心如月正悬。寒入被池疑泼水，长宵多分不成眠。"}