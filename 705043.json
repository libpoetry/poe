{"id":"705043","title":"次洞野十绝发老株塘","dynasty":"明","author":"霍韬","text":"雕鞍兀兀璆琅林，琼岭金陂碧杏森。黄牡真超玄圃外，半空笙凤荐稀音。绝峤裁天鸟道遥，翠桃碧杏绘云桥。铁峰苍藓黄云外，疑是仙癯跨鹤招。侬本山癯也爱山，爱山登陟度山关。玄猿白鹿欣迎骑，草碧苔苍舒啸闲。登山冲碎铁山云，铁笛飞声下界闻。十数衲衣山趾立，语言犹是羲皇民。老松倔彊柯枝疏，疑是首阳饥丈夫。干挠不妨根挺直，紫云长护一身孤。铁峰直直插玄霄，缭绕烟云峰趾遥。踏上峰头发长啸，多君疑我又嫖娆。山从西北尽东江，阿骨打曾起虏邦。圣祖除凶报千古，到今穷发乞来降。契丹僭拟幽都宫，衅始平滦关隘空。觞滥元胡牙齿毒，九州骸骨血腥红。文皇创业定燕都，万世山河巩禹图。北割大宁神算远，只嗤狼子轻悬弧。汉碑旧峙燕然山，胡马穷沙遁不还。今日燕然春草绿，狡胡南牧马犹斑。"}