{"id":"665164","title":"送沈太守大楠之延平","dynasty":"明","author":"林文俊","text":"我昔与子投气分，爱子胸襟无俗韵。几岁为郎坐粉闱，一麾出守还山郡。郡城楼阁枕山巅，二水交流汇其前。近郭千家灯火市，缘溪万顷桑麻田。比闻凋敝渐非古，恺悌今逢贤府主。敷政还回列县春，洗冤更有随车雨。闽中道脉却在兹，城南尚有延平祠。祠下溪毛清可摘，门墙仰止有馀师。"}