{"id":"325761","title":"疏影·玲珑素壁","dynasty":"清代","author":"张景祁","text":"玲珑素壁。甚暗霜晕晚，难绚秋色。石径疏芜，冷艳无痕，迷金槛底重觅。羞他诗鬓同憔悴，怕照见、簪头欹侧。只瘦魂、欲顾谁怜，剩有卷帘人惜。移向青瓷净几，露华更澹泞，凉韵空挹。隔苑昏黄，匝地寒英，误了餐芳词客。微茫一幅东篱稿，合付与、白描仙笔。问夜阑、冻蝶伶俜，怎抱半丛深黑。"}