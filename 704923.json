{"id":"704923","title":"得同亭杂咏","dynasty":"明","author":"霍与瑕","text":"风雨晦冥冥，独坐得同亭。微茫松隔水，萧飒竹临汀。远意空千古，春山且一瓶。醉来歌白石，天晚少人听。古岸簇青莎，同亭枕碧波。野云连树密，春水过田多。村女坭侵骭，郊童雨满蓑。不知农作苦，群唱插秧歌。山村长夏静，爽气袭涟漪。接水都荷芰，临流尽荔枝。树怜先世植，花忆去年移。漠漠江天思，谁当共赋诗。八仙分水槛，四老共浮槎。轮日排蔬果，迎风酌藕花。隔山疑有洞，深巷是谁家。佛隐来寻惯，篙师莫近沙。澄潭覆晓烟，小艇日高眠。紫禁非无梦，沧洲合有缘。豸衣仍在笥，蚁酒且如船。心曲凭谁寄，孤鸿没远天。白露下青草，微凉透葛衣。江天静烟霭，风日有光辉。鹅鸭家家闹，鸡豚在在肥。秋成人共乐，社报醉忘归。"}