{"id":"695646","title":"送张杏宇还镛四绝","dynasty":"明","author":"林熙春","text":"八年曾已到瀛州，兰室芝田手自裒。却信上池神水溢，瀛州又喜越人游。为德于乡不厌贫，刀圭宁是独全真。君家桂树婆娑影，不数千红杏苑春。经传二妙擅文章，别是人间一秘方。好似禹钓能教子，宁论岐伯事轩皇。两月重倾畏垒心，韩江分手更披襟。延津龙剑何时合，千里鱼书可数临。"}