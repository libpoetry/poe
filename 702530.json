{"id":"702530","title":"赐庄八景为周草亭驸马作 路接神京","dynasty":"明","author":"程敏政","text":"曲径晴沙十里通，赐庄遥枕帝城东。客来指点苍龙阙，正在红云一朵中。割取东皋一半青，主家恩泽重王庭。绮檐绣户看花地，犹有先朝揽胜亭。万绿千红绕涧栽，每逢佳处见池台。解鞍欲问门前水，源自天潢几曲来。叠阜晴冈间碧漪，势如盘谷转逶迤。游人莫道青山远，四顾葱葱亦得奇。青青沙岸柳成行，叠叠风漪水满塘。中有呢喃双燕子，往来偏解为春忙。槐影沉沉翠不流，可人情景最宜秋。西风欲净红尘耳，一派蝉声未肯休。龙形夭矫入青天，根托名园几百年。大厦明堂知有待，临风三诵杜陵篇。旭日和风御水浔，万株云锦照园林。须知结实三千岁，曾受天家湛露深。"}