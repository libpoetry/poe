{"id":"416725","title":"木兰花慢 感事","dynasty":"近现代","author":"谢觐虞","text":"颤清歌玉树，夜星烂、最高楼。任曙误铜龙，云迷锦雁，舞倦还留。绸缪，钧天残梦，赌东风帝子自无愁。衫影初低蛱蝶，胡尘渐迸箜篌。神州春事百分休，天意付悠悠。只巢燕飘零，黄昏阑角，银钥谁收。应羞辞林红蕊，逐春波、自在又东流。草木本无情思，明年休望枝头。"}