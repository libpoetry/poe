{"id":"613481","title":"刘仲安以青山草堂诗见贻寄题一首","dynasty":"明","author":"李之世","text":"城里有佳山，沈霾如许久。浑沦气色疑未分，恰似精华今始剖。刘郎本自天台流，今来却是云山友。城郭劳劳到者稀，扪历方知岩岫陡。前山如揖复如趋，中岭峨然似拱受。万瓦鳞鳞睥睨间，炊烟几缕萦林薮。峰头古木不知年，阴森或有精灵守。閟林黝壑悄无人，偕游必与烟霞耦。刊木随方借卜居，小构茆亭仅数肘。镌石磨崖记岁年，我与山灵良匪偶。岭上白云堪赠谁，缄题为寄中林某。剩水溪头侬是家，薄有园庐宽似斗。非无圭山一片翠，望里迢迢隔窗牖。君今振衣千仞岗，笑我红尘地下走。纸上分明寄卧游，云关有路何时叩。看君不是山泽癯，广额棱棱河似口。暂尔云山狎主盟，它日移文君讶否。"}