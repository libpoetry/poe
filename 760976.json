{"id":"760976","title":"莺啼序 秋感和梦窗丰乐楼韵","dynasty":"清","author":"郑文焯","text":"沧洲半残画槁，认河山错绮。自槎客、艳说仙瀛，浪叠愁满空际。蜃嘘起，楼台幻境，金银夜气浑无霁。怪尘昏，蛮海惊鸢，跕影都坠。陈迹苍黄，对酒看剑，向青天漫倚。汉宫月、犹过边亭，堕榆飞尽寒翠。最销凝、昆池劫墨，石鳞泣、秋棱荒水。阅年涯，三浅蓬莱，此身何世。长安似弈，局外樵柯，睡境正深美。幽恨切，数声啼鸟，梦里谁见，覆雨翻云，楚天疑事。西山缥缈，香霏一片，玉龙哀变清商曲，漏沈沈、烛背帘垂地。抛残旧舞，霓裳独坐繁霜，泪花湿红嫠纬。宫槐翳日，苑柳扃烟，念凤楼久迟。但梦绕、瑶池仙步，鹤怨猿猜，望断层城，玉梯十二。骄云满眼，森森冠佩，江关投老词赋客，叹京尘空染忧时袂。伤心孤燕巢林，乱叶迷归，夕阳故里。"}