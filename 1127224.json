{"id":"1127224","title":"渔者","dynasty":"宋","author":"黄裳","text":"古来天隐有秦渔，莫忽烟波一艇孤。舒网卷纶聊寄迹，解将疵患笑真儒。出舣波心宿傍芦，不愁王事有追胥。一蓑雨雪归来急，静听蓬声有酒无。一叶轻舠住处清，荻湾鸥渚几曾荣。旁人莫笑鱼吞饵，此为生如尔为生。水云生计有谁拘，烟雨蟾光已自娱。得丧与鱼同所遇，垂纶何似且施罛。"}