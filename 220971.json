{"id":"220971","title":"饯盛影则教授","dynasty":"宋代","author":"林景熙","text":"空明仙人朝帝所，跨鹤凌虚堕霜羽。洞中石髓流不乾，圣泉写入君肺腑。潘江陆海一目尽，自提修绠汲千古。碧芹水泠涵夜灯，丹凤山空鸣晓鼓。有时白战风骚场，小巫见之缩双股。饭虽不足仁义腴，墙阴老荠羹春苦。丈夫出处各有道，天地网常要撑拄。俗吏惟知骋刀笔，腐儒亦或拘训诂。云雾窗寒森宝书，广文袖有修月斧。离亭酒短秋帆开，雁荡峰前桂花雨。"}