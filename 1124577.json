{"id":"1124577","title":"鹧鸪天 其二","dynasty":"宋","author":"倪称","text":"拟看今宵璧月秋。浮云却妒素光流。天公肯放冰轮出，我辈宁辞大白浮。穿翠密，极遨游。人间那得此深幽。金波若到清尊里，下笔联篇未肯休。野旷无尘夕霭收。人间八月桂花秋。三更爽气山围座，万里凉风月满楼。登绝岭，小迟留。人言惟酒可忘忧。一杯径入无何有，未愧当年赤壁游。"}