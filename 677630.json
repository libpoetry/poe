{"id":"677630","title":"送李行人使琉球十韵","dynasty":"明","author":"胡直","text":"汉节层霄下，周官绝国通。金书颁玉箧，麟锦锡龙宫。到海天为幛，乘潮夜易曈。吹铙行碧落，旌旆挂长虹。兵谢陈棱武，辞看陆贾雄。鲛绡原入贡，楛矢不求供。天地同垂曜，华夷并祝嵩。少年临异域，别绪共飞蓬。自是鼋鼍国，偏知造化功。归期麟阁画，名姓冠诸公。"}