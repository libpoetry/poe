{"id":"763285","title":"满江红 其六 偕余淡心过饮陈集生斋中喜周子俶秦留仙顾梁汾继集","dynasty":"清","author":"吴绮","text":"多少朱门，都不见、开樽筵客。陈孺子、贫居委巷，偏为设食。娄护已无鲭可饱，季鹰只有鲈堪忆。便盘飧、真足胜华筵，欢相得。橙已熟，香同擘。梅渐放，花还摘。更南皮飞盖，不期而集。醉我倾将瓶几个，泥谁典却钗双只。想明朝、佳事好喧传，今何夕。"}