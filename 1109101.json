{"id":"1109101","title":"村居即事六言十首","dynasty":"宋","author":"刘克庄","text":"磐石时时垂钓，茅檐旦旦负暄。小杓行鱼羹饭，长竿晒犊鼻裈。呵冻画灰锻诗，傍人笑汝白痴。五百年有名世，七十翁如小儿。钝根无慧能偈，信必有梵志诗。黄吻少年忘语，庞眉尊者不知。老蚌剖胎枯矣，雄鸡断尾弃之。刎颈交谁救汝，犁舌狱无出时。有时散发松风，有时一剑秋空。讲易白牛溪上，题诗黄鹤楼中。风窗有竹相敲，地炉无叶可烧。乱书翻覆未了，一灯明灭频挑。一把算未能下，万户棋苦不高。老子腹中无物，渠侬笑里有刀。坐处在细旃上，立时傍红云边。宁罚公干磨石，可使刘陶铸钱。发脱秃鹙无异，背伛橐驼逼真。不是进贤冠者，亦非灵寿杖人。敝缊袍足蔽体，恶草具可享宾。犊车荣过九锡，鲊饭甘于八珍。"}