{"id":"694020","title":"秋日武陵客舍写怀","dynasty":"明","author":"陈寿","text":"功业难成自可嗟，那堪旅食向天涯。沧江断雁惊秋思，青镜流年感物华。落日丹枫愁里树，故园黄菊梦中花。悠悠归计何时定，独对西湖苦忆家。风波世路信多艰，千里羁危未得还。慈母倚门垂白发，故园回首隔青山。交游半达云霄上，弟妹相亲梦寐间。寂莫空斋谁顾问，只将诗句慰愁颜。放逐江潭岁欲深，形容憔悴独行吟。看云每动思亲念，抚剑空怀报国心。岛屿微茫乡土异，关河牢落雁书沈。晚来何处堪惆怅，斜日猿声枫树林。"}