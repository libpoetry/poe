{"id":"800154","title":"赠李研斋太史","dynasty":"清","author":"陈维崧","text":"人云蜀道如青天，君家乃在青天上。蚕丛鸟道不得归，一度思归一惆怅。去年石头城，道遇李谪仙。手持白玉麈，囊乏青铜钱。一言称意百不愁，邀我直上秦淮之酒楼。城南杨花白如雪，一一乱扑胡姬裘。笑谓金陵姬，何似巫山女？十年枉作《剑阁铭》，白盐赤甲奈何许！昔住锦官城，乐事不可当。木棉花发处，斜对碧鸡坊。桃笙賨布居民卖，蒟酱江鱼过客尝。此时二月粉水香，巴僮巴女发浩唱。赕钱夜市成都酒，歈歌春赛武都王。别来旧事心茫茫，传闻李特屠残疆。卧龙跃马竟谁是，天彭井络空苍凉。前者百丈船，牵过钟山郭。忽见三巴人，欻然万金落。诸葛祠堂尽棘榛，谯周子弟俱俘掠。当时婉娈直铜龙，都堂香药掖门松。自从丧乱著芒屩，飘零已复成吴侬。一身虽在不自保，何况盗贼多于蜂。瞿塘恶浪千万重，念之只复愁心胸。安能吹我落天外，蹲鸱饱作西川农。语君且饮勿愀怆，眼前万事太卤莽。故里新年栈道开，官军已缚邛笮长。"}