{"id":"843770","title":"感时","dynasty":"清末民国初","author":"许南英","text":"失著残棋败不收，问天徒切杞人忧。命须再革民何罪？灰想重然火尚留！乱政固应诛少正，连衡未必震诸侯。河山破碎纷无主，恐有强邻为尔谋！钜鹿、昆阳作壁观，马牛风势不相干。独阿私意排群议，竟发公言入战团。系剑子婴犹伏道，裹巾张角忽登坛！操戈同室悲辛亥，白骨黄花尚未寒！朝市谣传啧啧闻，负山无力笑饥蚊。早知长白销王气，又见西欧炽战氛。翻恨病狂诸策士，养成跋扈一将军！荷戈赴敌西南省，忍见中原逐鹿纷？削平洪宪已周年，病国阽危幸瓦全。组织共和消帝制，咨询庶政重民权。邦交有道闻吴札，兵谏无端罪鬻拳。垂死尚闻事党派，内讧外患两相连！"}