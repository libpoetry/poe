{"id":"235770","title":"与将乐令会饮揖仙亭","dynasty":"宋代","author":"杨时","text":"滩流斗落惟璠玙，雕栏照水光如濡。层峦叠巘争蟠纡，翠岩百尺蹲于菟。何年巨人出归墟，揭竿合负神鳌趋。飘流人间峙蓬壶，至今犹为仙圣居。飞軿往来谁与俱，下有驯雉随双凫。英风爽气凌清虚，楣间新诗露珊瑚。顾余老懒与世疏，欲往勾漏嗟无徒。会须策辔追云车，无使吃口嗤癯儒。"}