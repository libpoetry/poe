{"id":"595367","title":"春日游浔州西山","dynasty":"明","author":"陈迁","text":"晨起出西郭，飞盖恣欢游。芳林喜新霁，倚马听鸣鸠。瀑布千峰润，穿云一径幽。崇兰被峻坂，灌木荫丹丘。背岩花落尽，粤客动春愁。几欲策高足，栖迹复何求。饥餐石上芝，渴饮涧中流。无由弃簪绂，徒自羡留侯。良辰不易得，莫惜酒盈缶。归途日已暝，跻攀兴未休。独有天边月，相随到郡楼。"}