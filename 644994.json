{"id":"644994","title":"南行寄友","dynasty":"明","author":"解缙","text":"结发事明主，摛文翔凤池。载笔侍帷幄，衣绣当前墀。㷐煌沐恩眷，觐省归庭闱。十年遭运否，河陇孤栖迟。东还未展翮，一麾复南驰。时来过乡郡，访旧同遨嬉。留连接欢宴，不忍暂相违。稚子知我去，寤寐牵裳衣。小妾中夜泣，为言归何时。丈夫志四方，离别何足悲。今逢天子圣，底定如京圻。多才实济济，中外罗星棋。治效日熙皞，斯民信无为。自当安蹇拙，守此年命奇。圣恩喜谢事，乐矣不复疑。壶觞集群彦，迟我从南归。"}