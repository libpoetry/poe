{"id":"897638","title":"同杨十二缑氏寺宿草酌张正民秀才见访","dynasty":"宋","author":"张耒","text":"契阔千里别，恻怆难具言。殷勤一宵语，愿子未即眠。空堂灯火青，旅褐借僧毡。劳劳一杯酒，不解道路寒。经年相从乐，既别亦茫然。人间事尽尔，聚散亦何叹。但悲多难身，尚获朋友欢。间关百忧中，一笑有万钱。张子年未冠，已雄群少年。巉巉坐我侧，紫眸秀双颧。壮志激衰懦，清谈破愁煎。天明即分散，奈此情悁悁。"}