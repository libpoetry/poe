{"id":"815630","title":"送云扶妹归扬州","dynasty":"清","author":"袁机","text":"江城花落满溪烟，送汝于归二月天。一路暖风琴瑟好，春声都在木兰船。此去蘋蘩慎所司，西湖花鸟莫相思。同怀姊妹怜卿小，珍重初离膝下时。水榭风镫廿四桥，乘鸾月夜好吹箫。双鱼切记勤芳讯，莫负春江一夜潮。清风林下说才华，久有诗名重谢家。学罢杭州大梳裹，又弯新髻插琼花。"}