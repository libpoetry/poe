{"id":"446882","title":"西河 回乡吟二首之一","dynasty":"当代","author":"蔡淑萍","text":"旬月雨。归来不惯山路。泥深石滑复盘盘，引援失处。几回梦到故村边，却惊荒僻如故。雨初歇，山裹雾。湿云乍漏光缕。催收促种趁农时，正争日暮。几家蓑笠荷犁锄，偏多衰翁颓妪。早闻谷贱并重负。愧灯前、新具鸡黍。父老一村重聚。感乡情、往事宵深还诉。怕问来年还归否？"}