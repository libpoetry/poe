{"id":"1194618","title":"思平泉树石杂咏一十首 其三 海上石笋","dynasty":"唐","author":"李德裕","text":"常爱仙都山，奇峰千仞悬。迢迢一何迥，不与众山连。忽逢海峤石，稍慰平生忆。何以慰我心，亭亭孤且直。潺湲桂水湍，漱石多奇状。鳞次冠烟霞，蝉联叠波浪。今来碧梧下，迥出秋潭上。岁晚苔藓滋，怀贤益惆怅。芙蓉含露时，秀色波中溢。玉女袭朱裳，重重映皓质。晨霞耀丹景，片片明秋日。兰泽多众芳，妍姿不相匹。桂舟兰作枻，芬芳皆绝世。只可弄潺湲，焉能济大川。树悬凉夜月，风散碧潭烟。未得同鱼子，菱歌共扣舷。无轻舴艋舟，始自鸱夷子。双阙挂朝衣，五湖极烟水。时游杏坛下，乍入湘川里。永日歌濯缨，超然谢尘滓。钓濑水涟漪，富春山合沓。松上夜猿鸣，谷中清响合。冲网忽见羁，故山从此辞。无由碧潭饮，争接绿萝枝。"}