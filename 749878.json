{"id":"749878","title":"黄金台歌","dynasty":"清","author":"杨光仪","text":"士为知己用，岂为黄金来。隗也自荐吾不取，嗣王况复多疑猜。黄金台，高崔嵬，毕竟豁达非庸才。隗也一言动人主，七十二城烟尘开。吁嗟昭王安在哉，驽马骄鸣骏马哀。渥洼之产不复至，天闲仗马称良材。细刍凿粟供饱食，金羁玉勒生光辉。伏枥老骥瘦且死，骨朽不识黄金台。黄金台，高崔嵬，夕阳凭吊迷蒿莱。"}