{"id":"525851","title":"观郡守胡公所开虎丘新迹","dynasty":"明","author":"顾璘","text":"胡公绝代才，宰物有精识。剖符镇全吴，挥霍破馀力。公庭寂无事，惠化浃疆域。虎丘古名阜，标榜历千亿。岂乏岩壑姿，往往厌偪仄。公来登层巅，四顾生壮色。海岳气苍茫，旷然吐胸臆。剖垣发蒙蔽，芟秽出嘉植。洞庭七十峰，历历移坐侧。古人总含愧，神鬼难秘啬。华搆嵌青巘，面势各有得。匪唯拓形胜，实以表名德。奇文掞精灵，光映斗南北。古篆蛟龙蟠，穹厓示深刻。裁成演心神，丕变昭政式。奕奕千载名，永以重吾国。"}