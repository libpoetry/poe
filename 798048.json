{"id":"798048","title":"念奴娇  送子万弟携五弟之睢阳并令二弟三弟四弟同和他日一展齐纨便成聚首也","dynasty":"清","author":"陈维崧","text":"悲哉秋也，况登山临水，黯然欲别。千里长江流夜月，万里长城空阔。白板船开，青枫树老，极目徒悲切。君归梁苑，汉家何限陵阙。畴昔让枣推梨，谢家兄弟，才气人争说。一夜西风吹苍莽，吹散封胡遏末。兄作楚囚，弟成秦赘，枕上鹃啼血。阿龙超甚，教他长诵明发。"}