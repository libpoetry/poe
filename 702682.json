{"id":"702682","title":"次苏平仲编修北山记游韵二十四首","dynasty":"明","author":"童冀","text":"上方台殿倚新晴，曾忆当年此地行。松籁半天惊雨过，竹窗中夜听泉鸣。黄金未炼丹砂就，青镜先催白发生。欲访旧游还自笑，故山猿鹤肯相迎。梯航重译会京都，喜见皇风冒海隅。郏鄏万年新定鼎，玉关千里罢飞刍。匡时有志随群彦，学道无成惜壮图。已遂鹪鹩一枝愿，春风宁羡上林乌。丞相祠堂一径深，百年宰木尚阴阴。朝端又见新黄阁，天上长悬旧羽林。祖逖中原应有恨，孔明梁父谩长吟。神州在望空回首，落日青山澹暮岑。桃花源洞石梁低，间有渔郎此路迷。白鹤归来作人语，苍松种久与云齐。水深夜壑藏金室，雨过春泥印虎蹄。共说前冈更幽绝，谁能结屋事岩栖。晓入禅关千里深，上方高处访丛林。行穿萝磴云生屐，笑拂松花露满襟。华表鹤归千里久，灵湫龙蛰半岩阴。乱离学道嗟迟暮，头白侵寻负壮心。新筑茅堂江水东，开轩日日看晴峰。百年世事如蓬转，三月春光似酒浓。乍可前川閒问柳，谁能绝壑暮餐松。北窗睡起闻啼鸟，差胜东华听晓钟。矫首钟山澹暮烟，帝乡一别又经年。玉堂夜直如天上，丹地春来梦日边。西掖故人应好在，北窗无事且高眠。兴来忽忆参寥约，杖策同参玉版禅。空山茅屋掩柴门，独鹤归来自不群。有客日边同步武，何人林下更移文。石田黄独荒春雨，涧壑苍松起暮云。便好深居绝还往，世间黜陟不须闻。神仙楼阁倚晴空，高下轩窗面面通。万叠好山如画里，一声长啸落云中。海天未返乘槎客，洞口常逢采药翁。欲访蓬莱仙路杳，无由缩地似壶公。清朝鹓鹭日相陪，却伴空山独鹤回。三月春风辞绛阙，百年姓字在丹台。天空霓节云间下，日落星槎海上来。闻道蓬莱又清浅，三山东望好浮杯。紫皇宫殿枕岩幽，星斗阑干在上头。玉局悬崖称福地，青山绕屋似罗浮。云间瀑布千年落，洞口丹光白日流。浮世黄尘方眯目，秪应吾道付沧洲。精蓝结构自前朝，金地庄严映绮寮。台殿四时常五色，觚棱初日绚重霄。黄龙听法空山静，白马驮经故国遥。尚忆禅房曾借榻，松声午夜撼江潮。北窗睡起正无聊，日转閒阶树影交。恰恰一莺啼午梦，飞飞双燕定新巢。丹青佛寺藏山崦，白壁人家傍水坳。随分春风且行乐，青云得意莫相嘲。枕流亭子碧山围，石涧桥危过客稀。流水落花春自老，湿云栖树晚犹飞。山人和露收松子，木客临池制芰衣。欲向丹崖同采药，黄精雨后渐应肥。浣花溪上筑茅堂，好客过从只漫郎。白露飞来汀草碧，鳜鱼初上柳花香。放舟日日钓春雨，按剑时时惜夜光。好罢丝纶閒袖手，世间陆海事茫茫。嘉遁幽人在涧阿，饭牛中夜独商歌。光风霁月时时有，野水閒云处处多。屋外好山浑似画，门前芳草渐成窝。人生得意须行乐，百岁光阴能几何。小池春水涨微澜，把酒临风且尽欢。三月韶光付流水，百年心事几凭阑。劳生已信儒冠误，阅世方知蜀道难。得失由来会天定，雨云翻覆谩多端。故人天上辍朝班，日向云林载酒还。阊阖九重天帝所，蓬莱方丈道家山。一年春色二分过，百岁浮生几日閒。颇怪沧洲陈逸士，抗尘时复到人间。金陵双阙屹岧峣，台殿参差上九霄。阊阖五云浮王气，石城午夜撼江潮。中华文物衣冠盛，上苑春风莺燕娇。四海梯航效庭贡，信知干羽格三苗。金华山下旧松扃，曾读黄庭究始青。丹壑有时仍羽驾，青霄白日降云軿。千年福地人间少，九奏钧天梦里听。太史周南尚留滞，何时扈从禅云亭。丹砂未就二毛新，却向名山访异人。庭下樵夫讶种放，山中羽客似吴筠。看云日日浮松酿，临水时时正葛巾。欲向桃源营草阁，故人还许卜比邻。少日论文似马迁，要将勋业勒燕然。青云无力追才彦，黄卷穷年对圣贤。老去肯为题柱客，时来惧作出山泉。东风昨夜吹芳草，又见西楼斗柄旋。谩说桃源别有天，人间无地息尘缘。黄粱未觉三生梦，白日难谋一醉眠。浮世秪今方尚白，故人何日共谈玄。山林已遂幽栖志，底用烧丹更学仙。十日春无一日晴，兴来骑马出江城。隔林黄鸟间关语，夹道青山次第迎。流水落花春自老，虚堂梦草夜偏清。明朝又作红尘客，惭愧浮云去就轻。"}