{"id":"1202025","title":"摸鱼儿","dynasty":"元","author":"马熙","text":"买陂塘旋栽杨柳，参知圭沼机务。石渠㶁㶁鸣西北，不用九天瓢雨。鱼在渚。又戏藻翻荷，绕遍方圆屿。鱼如解语。道惠子忘言，庄周忘象，岂识水中趣。寒泉上，云影天光如许。高谈曾会朱吕。此中尽有源头水，添我感怀新句。姑却醑。便合着叶嘉，百世云初谱。心源汲古。任眢井无波，方塘好在，余润及蔬圃。"}