{"id":"683521","title":"助甫起家陕西左参有赠","dynasty":"明","author":"王世贞","text":"先朝绿鬓尚书郎，鲖水忘饥岁月长。看著鹖冠知有托，罢含鸡舌尚馀香。公车忽借临三辅，京兆今应数二张。见说华阴山下土，能添广武匣中霜。已从岩穴谢时荣，尺一传来客尽惊。马首掌莲开太华，箧中诗草见西京。病当清世那堪久，身为知音稍解轻。欲识保釐新政就，试听铜雀有双鸣。"}