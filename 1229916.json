{"id":"1229916","title":"送傅扩斋廉访秩满归长安","dynasty":"元","author":"王璋","text":"南国皇华使，东维列宿光。选抡应近侍，扬历且殊方。地镇江陵重，天连蜀道长。班荆非客宦，负弩盛朝章。问俗鱼凫国，传杯杞梓堂。舞看渝水曲，歌倩竹枝娘。叔子心期远，文翁政术良。巡巡持汉节，处处即桐乡。瑶历更新号，崇台整旧纲。五骢鸣宛水，轩鹤憩陵阳。落笔霜威重，随车雨气凉。泽中集鸿雁，道上屏豺狼。举错消群枉，封培惜众芳。春回鲁宫藻，诗咏召公棠。有客栖南郭，无人荐蜀庄。分庭宽礼数，退食问行藏。古道今安有，深心矢不忘。方欣为李御，旋报促曹装。送客听鸡唱，征帆拂雁行。楚江枫叶赤，陶宅菊花黄。未识长安第，还分汉署香。他年怀旧德，怅望绣衣裳。"}