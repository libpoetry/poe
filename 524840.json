{"id":"524840","title":"寄叶澄","dynasty":"明","author":"顾璘","text":"高士多异标，骅骝隐奇骨。拙匠昧玄理，纷纷写毛发。曹霸画马权奇高，裴公之面飘三毛。始知能事贵得意，耻与形相论纤毫。燕山叶子心目灵，少年刻意工丹青。闭门解衣日盘礴，兴起落笔通幽冥。我谒南曹大司马，五岳峥嵘走堂下。烟霞㸌目不敢前，熟视乃知是君写。一谪潇湘今几秋，思君不见增烦忧。绝怜山水最奇处，苦乏妙笔移沧洲。覆釜峰，湘江水，世传蓬壶无乃是。我有长绡寄向君，烦君写入茅庐里，欲访形容问吾子。"}