{"id":"555085","title":"题东坡游赤壁图","dynasty":"明","author":"黄仲昭","text":"谁削层崖如壁立，万仞崚嶒倚天赤。亭亭雄据大江滨，气势似与江流敌。东连夏口西武昌，控荆引蜀形势长。英雄割据竟何在，山川千古犹苍苍。东坡老仙玉堂客，文章气节称人杰。才大难为世所容，万里黄冈竟迁谪。梧桐一叶惊早秋，清宵约客来同游。匏尊潋滟吸明月，扁舟荡漾浮中流。白露横江夜将半，万顷浮光影凌乱。孤臣顷刻不忘君，感慨长歌望霄汉。洞箫一曲倚歌声，如泣如诉难为听。幽壑潜蛟惊起舞，孤舟嫠妇悲泪零。达人襟怀隘八极，外物何尝论得失。蝇头蜗角了无心，山月江风尽堪适。胸中礧磈浇未平，洗盏更酌陶幽情。酒阑舟中相枕藉，旭日欲上东方明。高兴由来浩无际，此心直与江山契。风清月白拟重来，兹游岂尽平生意。十月之望维其时，旧游佳客仍相期。床头斗酒藏已久，举网复得江鱼肥。载酒携鱼泛空碧，江山变态应难识。水落石出江有声，断岸茫茫几千尺。蹑衣长啸披蒙茸，穷搜不惮登虬龙。上攀栖鹘之危巢，下俯冯夷之幽宫。倦来仍上扁舟去，放棹中流随所住。翩然孤鹤横江来，化作神仙梦中语。坡仙一去今几年，两赋掷地声铿然。当时权奸肆排击，不啻腐鼠谁复怜。我昔商宦长沙日，满拟经过访遗迹。典衣沽酒酹英灵，一吐轮囷豁胸臆。圣恩浩荡旋赐还，未得遂此瑰奇观。今日披图发遐想，楚天万里云漫漫。"}