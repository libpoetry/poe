{"id":"1236249","title":"中酒杂诗四句五首","dynasty":"元","author":"沈右","text":"中酒如卧病，天寒露为霜。东轩候朝旭，暴背屡移床。江头风浪急，舟小力难胜。一桨归来晚，长林月已恒。太丘海岱士，肆情丘壑间。《考槃》诗赋罢，采菊对南山。岁闰寒酒薄，风回水自生。杖藜随小步，极目大江横。朋酒享公堂，农家尽涤场。县官薄税敛，田野足耕桑。"}