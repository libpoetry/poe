{"id":"658559","title":"归自西洞庭阻风登鼋山绝顶","dynasty":"明","author":"王鏊","text":"亲朋挽衣留不住，逆风舟向平滩驻。滩头寂寞谁与言，青鞋飞纵颠厓步。鼋头戴山山不崩，东望东海西吴兴。群峰罗列七十二，如拱如立如奔腾。我行天下亦多矣，所至有山或无水。其间有水却无山，何处能兼山水美。苍茫万顷浮孱颜，惟有海上三神山。杳然可望不可到，不如此地日夕随我往与还。胡为十年才一到，风乎尔知吾所好。"}