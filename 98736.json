{"id":"98736","title":"孝显追送至沙溪书所见以别","dynasty":"宋代","author":"赵蕃","text":"白云英英行空山，白鹭矫矫去复还。雨声骤来却小住，树色全绿或半殷。谁家有屋茅三间，舂声未断横炊烟。刈禾虽阻得治圃，造物所惠无一偏。我亦愿此坐无田，千里顾上西江船。经年扰子曾未厌，更烦车马相追牵。客中无酒可醉子，聊书所见为别言。"}