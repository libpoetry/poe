{"id":"985110","title":"次韵莫少虚中秋月","dynasty":"宋","author":"郭印","text":"纤阿驾秋空，云散无一发。长廊步清影，露顶脚不袜。缅怀同心人，尺咫限胡越。岂殊南郭老，连墙不通谒。我忧今夕去，难得如此月。伫立耿不寐，精诚通恍惚。莫兄新诗来，夜光映深樾。颇惊笔力壮，滔滔涨溟渤。喜极屡索酒，引满非人罚。醉歌还起舞，恍若换凡骨。何当乘飞云，举手探蟾窟。一吸径寸光，尽解平生暍。飘飘曳霞裾，出入黄金阙。陋哉揖爽气，空拄西山笏。"}