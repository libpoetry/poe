{"id":"745805","title":"由支硎至天平","dynasty":"清","author":"王嘉禄","text":"凌晨冲雨行，篮舆纵遐眺。转转入深山，愈转山愈峭。沙黄由磴寒，林丹阴壑曜。但觉四壁高，已忘乱峰奥。宿雾补僧衣，惊飙堕客帽。颓崖贴紫花，虚厂缘碧茑。平芜独鸟翻，澄潭万松倒。纡回入石门，呀然豁一窍。中行颇坦平，涓涓滴飞瀑。屋近荒鸡鸣，林深饿鸱叫。前望天平山，身随白云到。"}