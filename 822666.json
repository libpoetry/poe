{"id":"822666","title":"贺新凉 用韩偓香奁集厌花落填","dynasty":"清末近现代初","author":"周岸登","text":"闷把衣襟捻。悄无人、西园永日，夹帘愁卷。果树成阴馀花落，双翅初齐乳燕。蓦记起、华堂同宴。事到心中增惆怅，四支娇、泛入茸茸眼。佯拢鬓，暗回面。狂心半醉难禁遣。最分明、偷传心印，任旁人见。不尽书中平生意，多恐郎情未满。寄锦字、囊封重展。午夜临窗烧红纸，纸千张、尚有言千万。眠枕臂，并申旦。"}