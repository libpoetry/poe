{"id":"1236430","title":"自题绿猗亭","dynasty":"元","author":"陈镒","text":"森森苍玉林，寒光眩晴色。萧然尘表姿，雅有君子德。虚阴閟夏凉，一枕寄閒寂。睡觉闻秋声，清风度窗碧。世间儿女花，红紫衒颜色。我独爱此君，种之如种德。筑亭苍翠中，啸歌慰幽寂。岂待摇落馀，始识千云碧。谡谡含风清，娟娟净秋色。怀哉七贤趣，遗此千载德。窗虚月未来，林静夜还寂。危梢拂溪云，倒影澄波碧。清风动竹声，明月映竹色。风月本无心，于竹乃同德。外直凛贞劲，中洞含虚寂。作诗为写神，浓墨洒寒碧。"}