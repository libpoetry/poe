{"id":"618777","title":"刘是庵老师生日","dynasty":"明","author":"何吾驺","text":"圣历如天永，台星傍日明。西山来玉乳，北极浥金茎。恭遇生申旦，政逢转泰亨。春开傅内瓮，乐奏和朝莺。夫子文章主，当今礼乐衡。百川同学海，万国待于京。民望夔龙相，天高辅弼名。世家传作楫，公子学调羹。绕户生荣气，通元懋德声。筵排三乐畅，瑞蔼五伦呈。忆昔廷抡士，当时物望倾。惧为后世颂，愿展帝廷赓。柳色晴初发，韶光淡不盈。调元方寿国，千载有长庚。"}