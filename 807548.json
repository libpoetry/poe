{"id":"807548","title":"春夏两相期  王家营客店排闷","dynasty":"清","author":"陈维崧","text":"古黄河，噌吰鞺鞳。千片苇花飒飒。何事冲炎，爱把软红尘踏。舞衫歌扇总生疏，马客饼伧空拉杂。弹罢哀筝，倾来浊酒，自相酬答。何门珠履堪趿。且燕秦齐赵，骑牛荷锸。自笑平生，不惯纵横捭阖。闷来车转腹中轮，狂时剑动亲身匣。莫管今宵，茅店荒凉，鸡声呜邑。"}