{"id":"1207917","title":"芝山歌","dynasty":"元","author":"范梈","text":"自公习隐华山园，公既未相清乾坤。三光回明五秀閟，储灵肆启忠孝门。昔在至元侍潜藩，出佐刺史窥江源。二十年间蹑台辅，即复拂衣辞紫垣。忆昔寻真度海岳，骑鲸相见芝山根。手抛仙人绿玉杖，倾笑为之颜色温。芝山嵯峨熊虎奔，屏风百叠翠波翻。青天芙蓉剪秋水，高堂宴罢浮岚分。醉陪藜杖陟山榭，桑麻被径松满原。此时细属方外里，但觉泉石多深恩。帝思旧臣振颓弊，下诏明言征吏烦。使车日历林涧曲，复携白云朝至尊。观公出处握至要，自许当有古道存。方今明堂力更化，颇陋周汉追尧轩。蛮夷来庭百辟享，圣心正欲严天元。黄钟九奏乐万舞，庙荐无月无受膰。大酺精神盖六合，民物自尔能丰蕃。功成次第勒彝鼎，归去款委寻笙尊。此是英雄千载事，慎勿轻与常人论。只恐门墙少壮客，白头犹是芝山村。且持此山为公寿，愿益公寿如昆仑。"}