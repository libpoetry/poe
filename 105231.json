{"id":"105231","title":"依韵答吴安勖太祝","dynasty":"宋代","author":"梅尧臣","text":"我於文字无一精，少学五言希李陵。当时巨公特推许，便将格力追西京。卞和无足定抱宝，乘骥走行天下老。玉已累人马不逢，皇皇何之饥欲倒。还思二十居洛阳，公侯接迹论文章。文章自此日怪奇，每出一篇争诵之。其锋虽锐我敢犯，新语能如夏侯湛。于今穷困人已衰，不见悬金规吕览。乃遭吾子求琢磋，珠玑获斗奈我何。"}