{"id":"648784","title":"送杨翥孝廉归吴中","dynasty":"明","author":"杨士奇","text":"城中七月犹炎暑，城下归人趁行侣。十年为客忆东吴，一日辞亲发南楚。楚江吴江路几多，扬帆处处尽经过。琵琶亭边有明月，长干门前闻踏歌。千里苏台在行目，忽度枫桥到乡曲。顾瞻桑梓杂悲欢，纷引亲朋问寒燠。吴中归日嘉可游，知君未得久淹留。晚岁还为越乡叹，他州重有倚门愁。"}