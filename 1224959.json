{"id":"1224959","title":"题林若拙画孤山图","dynasty":"元","author":"张翥","text":"孤山处士孤吟处，水影月香馀妙句。鹤声叫绝陵谷秋，修竹祠空几愁暮。白云生根著湖水，力尽西风飞不去。何人鞭石下崔嵬，中流截断鱼龙路。丹青楼观花如雾，葵麦无情仅前度。何似槎牙半死枝，百年犹是咸平树。荒烟坏柳断桥冰，宿葑田深散鸥鹭。画船歌舞不须臾，落落诗名自如故。野人亦有沧洲趣，安得数椽相近住。长待天寒欲雪时，杖藜来访梅边墓。"}