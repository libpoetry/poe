{"id":"196420","title":"送胡双湖归新安","dynasty":"宋代","author":"熊禾","text":"城南讲太极，寒泉参近思。古人学道志，千里焉得辞。{上山下欹}嵚入闽录，泱漭游湘诗。共惟紫阳翁，跬步怀亲慈。亲在望云想，亲去庐墓悲。往迹尚历历，流风讵应衰。紫阳有学子，绰绰醇儒姿。手攜图象编，来扣文公祠。为我再月留，着意窥精微。理象本一原，体用非殊岐。精爽谅有迪，涣然契深期。末流学易偏，此语慎勿疑。今晨出别语，怆然叙心知。家君授余学，感子为发挥。母茔有双湖，筑室吾将依。愿子识一语，晨昏奉无违。闻君陈大义，临分重含悽。顾惟双湖象，在易已具垂。八卦各具体，惟水独两之。两间水为月，圣贤常取斯。坎水与兑泽，行止固有时。说从止处得，险与行相随。居原丽泽占，讲习相涵滋。行观游水至，德行宜常持。易道静自悟，动焉谨知几。乾坤胞与同，干蛊子职宜。悠悠大化运，勉勉前修追。愧予望道邈，愿君锐前驰。浩歌祝融章，远送之武夷。更浥寒泉润，注彼双湖涯。"}