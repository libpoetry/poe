{"id":"1204530","title":"沁园春","dynasty":"元","author":"刘敏中","text":"万里长风，一夕吹君，飞来自南。想江东渭北，同惊过雁，升高望远，几度停骖。蓦地相看，茫然皓首，依旧华峰碧玉簪。风雷起，放连宵痛饮，拥席高谈。君才何地非堪。从此看、恩麻彩凤衔。但平生出处，于心已卜，古人事业，着力须贪。有道如斯，区区更问，紫绶朱衣青布衫。今秋菊，也为君开早，香满均庵。"}