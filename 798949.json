{"id":"798949","title":"凤凰台上忆吹箫 中秋夕山居无侣，月色又复黯然，酒兴诗情，消歇殆尽。和霞公韵，补成此解","dynasty":"清","author":"杨玉衔","text":"云叶丛阴，烟丝织暝，鸣秋声噤霜钟。碧海青天何恨，吊影愁侬。莫是不堪回首，故园月、偏倩尘封。空延伫，山深夜响，桂子零风。回溯旗亭旅况，算争传水调，谁与纱笼。今才算、巢营垤蚁，衣换茅龙。遥望隔江烟火，归梦绝、倦眼惺忪。嫦娥笑，霜髭留伴凫翁。"}