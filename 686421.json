{"id":"686421","title":"秋草鹡鸰诗送黄箴卿扶兄榇归闽","dynasty":"明","author":"叶春及","text":"昔我宰锦田，楚楚见二子。凤雏出丹穴，藻翰亦相似。天路安足陵，和鸣合宫徵。南方有朱明，积石亘千里。璀然凤凰居，琅玕满庭戺。今春振羽翼，翙翙远戾止。云何中离乖，断绝春风里。一雏陨黄坭，一雏痛彻髓。喟彼鹡鸰诗，泪下如流水。流水涸有时，泪下如绠縻。人生鲜长在，欻若石火驰。朝游竹素园，日夕寄招提。良朋岂不叹，友于心独悲。一号再三踊，欲去还复迟。生者祇自苦，亡没宁讵知。严霜瘁野草，孤鸟将何之。孤鸟思故栖，灵舆难久停。星言夙行迈，宾客皆涕零。启殡鳄湖汭，进棹龙川汀。阴云冒广柳，悲风结前旌。山川脩且阻，日落不遑宁。契阔亦匪他，骨肉弟与兄。昔者为鸳鸯，何意为鹡鸰。感物三叹息，寤言自拊膺。拊膺终夜起，徒御皆晨餐。秋风何萧瑟，百卉尽凋残。揽涕策素輀，轻旗自飞翻。虎豹夹路啼，哀猿叫空山。我行尚粤徼，何时造闽关。闽关归有日，逝者不复还。仰视云间翔，俯看清水澜。彼此各俦匹，人生多苦颜。孤影谁与晤，踯躅增长叹。长叹徒自伤，倏忽至旧疆。大海跨飞鲸，举首见洛阳。徘徊桥北岸，嘉树郁苍苍。此树令所植，三五各成行。昔我初往时，兄弟倚树傍。今我远来归，舁柩独徬徨。谁言见城社，忧思若可忘。忧思不易裁，行行至里屋。忉怛黄发悲，惨淡白日速。周亲尽奔凑，友朋无绮服。痛定前致辞，风霜易感触。未暇死者伤，且为游子祝。锦田我桐乡，须发莲花麓。而兄老休贞，南北遥相瞩。有恸颜丧予，相长吾望卜。沈忧亦何为，明德贵自勖。"}