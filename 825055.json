{"id":"825055","title":"渡江观武建军合操","dynasty":"清末近现代初","author":"郑孝胥","text":"妄人轻召兵，败绩坐不教。十年未可复，士气太凋耗。此军何所用，身手好年少。谁能结以恩，汤火岂难蹈？悽伤就步伐，悲愤入腾趠。庶几哀者徒，免为敌人笑。尚书气不馁，勍略被将校。胡为致词客，戎幕议增灶。何当出短歌，传诵遍营哨。居然怀国耻，收取毛锥效。角声尚盈耳，旗影山椒绕。水落舟更迟，横江怜晚照。"}