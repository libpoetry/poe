{"id":"833970","title":"金缕曲 其二","dynasty":"清末民国初","author":"易顺鼎","text":"门外天涯路。憩香骢绿沈小院，艳宵初曙。草长红心江南岸，一片歌尘乍度。甚粉约脂期都误。但骂东风真无赖，送侬归不送愁归去。空望断，凤城树。年来春梦浑无据。又悤悤旗亭折柳，三生萍絮。宝瑟弦僵瑶情冷，漫把孤怀浪诉。怕少个周郎能顾。只道芳颜须珍重，料人间尚有相逢处。抵多少，断肠句。"}