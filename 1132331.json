{"id":"1132331","title":"李参政折赠黄香梅与八咏俱至用韵以谢","dynasty":"宋","author":"魏了翁","text":"黄云冉冉晓苍苍，閒倚平湖只自香。较似寒枝虽未至，依然风韵挟冰霜。犀镇帘帷风绰开，当庭恰似剪花回。眉间一点看浑似，笑领江南春信来。露拂蔷薇不太深，春风庭院晚阴阴。来迟未入黄昏句，谁唤钱塘人姓林。入眼风光似世情，金裳玉质转分明。额黄十二谁分似，疑是仙人成智琼。冰魂玉骨一枝春，风格南昌旧子真。谁幻神仙黄白术，时装近日太尖新。玄天黄露真颜色，金步摇中颤舞娃。更倩南窗书奶味，不妨来伴太常斋。和羹心事岁寒姿，若第风标舍更谁。谩道色轻花更艳，几成涂抹水边枝。诗翁曾住玉皇家，刚与梅花定等差。染上鞠衣宫样浅，练裙缟帨觉无华。"}