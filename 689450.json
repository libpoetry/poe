{"id":"689450","title":"送金子鲁考满","dynasty":"明","author":"佘翔","text":"秉钺登坛宠圣朝，功成海宇报清霄。幕中拟议多奇策，扫尽烽烟罢戍辽。鹊印龙韬静海方，东南处处乐耕桑。请看一切便宜令，日月高悬万里光。折冲樽俎拥三军，揽结英雄更好文。试数汉家麟阁上，一时将相几如君。运筹海上拥长鲸，绣斧封章谒圣明。瞥见黄麻三殿下，趋朝剑履带春行。"}