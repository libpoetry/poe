{"id":"1200487","title":"送牟都事景阳赴浙东帅幕","dynasty":"元","author":"宋无","text":"蜀郡方齐鲁，文翁迈俊贤。箕裘承宪业，星宿近台躔。宇宙汾阳鼎，风云祖逖鞭。阃威分海徼，节制控闽川。馈饷功曾立，廉能迹屡传。儒冠真耀武，帅府重芳年。参画旌麾右，驰驱将相前。豪挥惊草檄，燕集见华篇。吏牍分占授，军机妙转旋。百蛮元震詟，诸校益贞坚。训练群材进，钧陶众彦迁。柳营兵镇肃，莲幕绂光鲜。除内恩终许，安边诏必怜。酒容山简醉，骑想葛强联。日月新尧历，车书旧汉天。扬雄兼赋颂，嘉什到甘泉。"}