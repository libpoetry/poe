{"id":"137762","title":"清明前一日韩子华以靖节斜川诗见招游李园既","dynasty":"宋代","author":"欧阳修","text":"少年喜追随，老大厌諠哗。◇愧二三子，邀我行看花。花开岂不好，时节亦云嘉。因病既不饮，众欢独成嗟。管弦暂过耳，风雨愁还家。三日不出门，堆豗类寒鸦。妻儿强我饮，飣餖果与瓜。浊酒倾残壶，枯鱼杂乾虾。小婢立我前，赤脚两髻丫。轧轧鸣双弦，正如橹呕哑。坐令江湖心，浩荡思无涯。宠禄不知报，鬓毛今已华。有田清颍间，尚可事桑麻。安得一黄犊，幅巾驾柴车。"}