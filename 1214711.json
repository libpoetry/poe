{"id":"1214711","title":"伯衡北上余在琏市作此诗以送之不及","dynasty":"元","author":"黄玠","text":"姨氏之子平生亲，忆昨书来道相别。青徐大小郡邑残，却走梁园向京阙。五河高原车斗风，鲁缟齐纨吹欲裂。读书岂是为一官，倒著狐裘拥飞雪。重游都市十年馀，须得青袍慰华发。日近蓬莱云气佳，冰解滹沱水声活。羊酪甘肥马酒醲，土锉无烟石煤热。金错披囊罄一欢，橐笔縢觚待明发。便令南斗避文星，归插宫花醉吴月。"}