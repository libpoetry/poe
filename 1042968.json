{"id":"1042968","title":"送张太保知冀州","dynasty":"宋","author":"刘攽","text":"使君使敌前岁中，手为单于画吉凶。敌人破胆不敢迕，即日归报明光宫。汉家牧师三十六，水甘草丰马数足。问谁虎臣司苑门，极望离宫皆苜蓿。长河东来横冀州，雄雄大府森戈矛。红旗照天军令肃，紫髯昂藏居上头。将军威名动殊俗，天子今无北顾忧。旧传冀土多良马，岁看北客输旃裘。庙谋将新赤岸泽，强邻犹知博望侯。使君家声仍世传，慷慨功名方壮年。黄金如斗组丈二，富贵光华真谓贤。"}