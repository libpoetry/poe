{"id":"547079","title":"题睢阳鲁夫人贞寿卷","dynasty":"明","author":"于慎行","text":"伯姬鲁国女，作嫔仪宋宫。委身殉烈焰，名与天壤终。伊谁嗣良轨，请歌贞媛风。淑灵禀鸿造，典训开儒宗。生年汶阳里，远嫁梁园东。君子秉明谊，德心协所崇。瑟琴谐雅调，环琯多庄容。嬿婉未及竟，陨弃号苍穹。秋霜激素质，朝日明丹衷。和丸佐儿诵，停杼代儿舂。日永非在夏，宵长非在冬。奄忽岁年迈，拮据堂构隆。永怀背堂念，不受清台封。贞如幽涧柏，含翠凌高空。皎如旋渊玉，吐耀干长虹。母师飨嘉号，女史图芳踪。一为凫鹄叹，感慕何时穷。"}