{"id":"811781","title":"次韵车宜年民部感春诗","dynasty":"清","author":"伊福讷","text":"花半阑珊月半规，车轮无恙竞刀锥。梦中亦觉生三耳，画里焉能斗十眉。雁到春来翻北向，鹏须海运始南为。何当载酒横箫去，风雨荒山读断碑。何须举扇障元规，不对《阴符》滥引锥。殿角凉风消渴梦，镫前新样入时眉。少年雅自清狂在，晚节犹堪阔略为。试问襄阳杜元凯，几番陵谷到残碑。"}