{"id":"1085335","title":"家食遇歉有饭不足之忧妻孥相勉以固穷因录其语","dynasty":"宋","author":"王十朋","text":"渊明事高尚，瓶中缺储粟。鲁公凛名节，乞米给饘粥。广文富才名，官冷饭不足。少陵老风骚，橡栗拾山谷。嗟予何为者，处世真碌碌。谋生一何拙，甔石无储蓄。三年两去国，囊橐罄水陆。还家索租苗，不了腊与伏。前秋遭飓风，摧折数间屋。今年丁大侵破甑尘可掬。绝粮瘦百指，告籴走群仆。乡邻苟不救，定恐填沟渎。家藏千卷书，父子忍饥读。一字不堪煮，何以充我腹。细君笑谓我，子命难食肉。去岁官台省，侥倖食君禄。有口不三缄，月奏知几牍。圣主倘不容，宁免远窜逐。归来固已幸，富贵非尔福。东皋二顷田，得雨尚可谷。子耕我当耘，固穷待秋熟。"}