{"id":"713753","title":"赠王给事 其四","dynasty":"明末清初","author":"屈大均","text":"治行以循良，厥为天下最。徵拜居黄门，直言无内外。奉使日南来，咨询惟利害。执辔当市门，殷勤驻旌旆。求贤得彼姝，片言若龟贝。下问何温恭，小心事耆艾。好学以无倦，所书溢鞶带。富有非文章，日新乃光大。持节还承明，喉舌帝所赖。北斗一斟酌，元气以滂沛。"}