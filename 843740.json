{"id":"843740","title":"菽庄四咏 听潮楼","dynasty":"清末民国初","author":"许南英","text":"一辈旧人尝往返，十年豪气已除删。倚栏顾盼兼天浪，举手招呼隔岸山。淜湃潮声都入耳，参差黛色尽开颜。客来莫话沧桑事，容我浮生片刻閒！桥下一渠添勺水，阶前万种列盆花。绿杉落日司空屋，黄草秋风老杜家。可有渔人寻晋、魏？偶同农父话桑麻。高吟四壁飞天籁，兀坐忘机树影斜。凿石成隍引海流，黄芦多处系扁舟。青山树里新蜗屋，红蓼花时小鹭洲。细浪频吹来有约，懒云欲出暂勾留。头衔且署清凉士，伫看天容气已秋。穷途薄命有知音，一笑相逢證素心。名士美人香草意，孤臣山鬼女萝吟。与君入室言宜佩，招我归山迹可寻。领取祖香清气味，自从海外到于今。"}