{"id":"19139","title":"晚归香山寺因咏所怀","dynasty":"唐代","author":"白居易","text":"我年日已老，我身日已闲。闲出都门望，但见水与山。关塞碧岩岩，伊流清潺潺。中有古精舍，轩户无扃关。岸草歇可借，径萝行可攀。朝随浮云出，夕与飞鸟还。吾道本迂拙，世途多险艰。尝闻嵇吕辈，尤悔生疏顽。巢悟入箕颍，皓知返商巅。岂唯乐肥遁，聊复祛忧患。吾亦从此去，终老伊嵩间。"}