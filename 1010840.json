{"id":"1010840","title":"山中放歌","dynasty":"宋","author":"释文珦","text":"春草离离，秋兰猗猗，足纫吾衣。南山有芝，西山有薇，足乐吾饥。谁信谁疑，谁是谁非，足亡吾机。或瘗或焚，或暴或沉，足为吾归。生浮死休，已而已而，出山何为。歌阕声消，隐几而息，梦为飞云。遨游八极，我为云邪，云为我邪。无待无得，窅然皆丧，自适夫道。吾心之适，富兮贵兮，吾不与易。"}