{"id":"507532","title":"祷雨中岳有应赋此以答神贶","dynasty":"明","author":"李昌祺","text":"剖开洪蒙奠清浊，汇为湖江峙为岳。四方环列独崧尊，气压中州势磅礴。众峰摩云排玉笋，晓翠夕霏纷错落。储祥蕴秀产英贤，捍患禦灾司善恶。累朝褒崇载祀典，宝幡天香照林壑。重门秘殿俨深邃，孔盖长旂下寥廓。怜斯县小壤田瘠，加以旱乾沟浍涸。我斋致祷竭寸忱，讵意昭孚类期约。飞廉霹雳咸听命，甘澍既倾炎暑却。顿令凶荒转丰稔，复使愁忧成笑乐。微衷曷以答神贶，跽荐溪泉羞杜若。宇宙升平庙貌新，万古千秋镇伊洛。"}