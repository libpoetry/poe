{"id":"433493","title":"北归经青岛大连杂书所感","dynasty":"近现代","author":"黄浚","text":"丧乱迫南纪，沸天笳四围。目极伤春心，遂舍江南归。归人畏风波，心谓前路非。焉知天借力，鱼鳄恬相依。滔滔彼洪流，决去当先几。何穷石季龙，视此鸥鸟飞。山为青玉玦，水为碧玉流。何意表东海，邅回逢此州。维舟骋高车，驰道如卧虬。上有废垒雄，下有樱木稠。莫矜返连城，缮治非昔周。觇国将谓何，慨然登高邱。东风吹雪花，忽白群峰头。绕舷声震天，入望头栉比。裺囊绽复裂，襁负及妇子。青齐岁移民，辽海例转徙。今年重兵劫，村落化荆杞。流亡但求活，岂曰事耒耜。民生固在勤，何至类箠豕。鲁风嗟再变，虎兕实逼此。泪痕涨溟渤，作赋记祸始。之罘望远海，金银作宫阙。始谓秦讆言，来观信峍屼。峰峰皆玉衣，被之以寒月。雪馀山愈近，楼市压惝惚。美哉安乐郊，乃在冰雪窟。徜徉几逋人，自诩饭薇蕨。岂知揽古客，积愤痛次骨。刺山作堤岸，潴湖命为池。雪后水旁溢，万瀑玉参差。停车赏水声，浩浩固一奇。穿山更西走，刺天塔厜㕒。云此旅顺岛，甲午熸我师。礨石作京观，设馆陈罘罳。知耻不能雪，千岁国亦夷。不信兴废迹，请视高昌尸。"}