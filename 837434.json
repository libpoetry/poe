{"id":"837434","title":"崇礼学校二十周纪念索句成七古一章却寄","dynasty":"清末民国初","author":"郑国藩","text":"柯家学校号崇礼，成绩斐然良可喜。屈指星霜二十周，飞函速客和会启。忆昔清室图自强，变法先从育才起。诏下郡县急兴学，斯校乘时遂经始。松公首倡询谋同，群彦翩翩同董理。慎选师资广陶铸，兰桂森森尽桃李。共和肇造学制更，灌输欧化厚根柢。潮属高小推先河，绛县疑年谁敢齿。满目琳琅设备新，到此如入五都市。老我筋力已颓唐，返辔王阳空仰企。若教杖策随后尘，应共韶乐叹观止。却作巴渝当贺笺，留备他年修校史。"}