{"id":"577200","title":"题冯寺丞所藏李龙眠九歌图","dynasty":"明","author":"陈琏","text":"红云辉辉昭玉宇，紫宫之中神独处。大少司命播洪钧，万汇生成咸得所。扶桑霞明天欲曙，龙辀东来从真侣。凝情遥睇云中君，烟水微茫隔洲渚。湘灵瑶瑟久不闻，山鬼啾啁啼夜雨。国殇沉沦河伯逝，谁致兰殽荐芳醑。繄昔三闾心独苦，托此微词期悟主。鱼腹幽魂不可招，九歌闻来转悽楚。区区忠诚孰能识，紫阳辨之深见许。龙眠居士画更精，想像写来宁有谱。风环月佩锵琳琅，翠辇鸾旌拥干羽。天狼无光殪狐矢，白鼋腾波神物举。杜衡青青兰芷馨，遗佩何人恣容与。辛夷之车山下来，赤豹文狸导雄虎。阴阳鬼神纷杂揉，祭赛相传楚风土。笙箫钟鼓间琴瑟，巫能安歌觋能舞。千年往事似足稽，景象恍如亲所睹。信知此画妙入神，几度披图谩怀古。"}