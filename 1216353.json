{"id":"1216353","title":"中秋泊雩都东岳前对月书怀","dynasty":"元","author":"卢琦","text":"纤云不动清宵永，嫦娥开镜悬秋影。一轮冰玉碧娟娟，万顷玻瓈寒烱烱。去年此夕赴帝京，钱塘江上邀月明。今年宦游经赣水，停舟对酒雩溪清。雩溪之水清且真，一杯祝月酬波神。人生三万六千日，对此中秋能几人。君不见庾亮登楼兴起歌，凭栏长啸思如何。又不见杜陵年老客他州，遥怜儿女闺中愁。英雄儒术知安在，空有虚名至今留。白水书生今已老，常见婵娟长是好。宦情羁思徒悠悠，醉卧舟中从潦倒。"}