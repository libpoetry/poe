{"id":"693709","title":"秋怀十二首","dynasty":"明","author":"陆深","text":"景物逢秋老更成，峡猿何必断肠声。习家池上歌如沸，庾亮楼头月正明。万里山川催木叶，五更钟鼓动江城。当年与赐金茎露，梦断空瞻白玉京。天阔风高秋意多，青山如削水层波。知归玄鸟遥怜汝，向晚黄花独奈何。故国笙歌遗玉树，前朝荆棘有铜驼。兴亡亦是浮云事，古往今来鬓自皤。碧草幽花满故园，南山卧对久忘言。年来行李书千卷，老去生涯水一村。已辨弓蛇还石虎，毋烦怨鹤与惊猿。秋光更比春光好，蜂蝶纷纷不到门。青灯挑雨不成眠，爱听芭蕉夜似年。去日苦多无计款，浮生如寄定谁贤。成功白发冯唐老，好事青山谢客偏。他日向平粗毕愿，懒云秋水护沙田。斗帐香消病骨轻，少年忆得赋秋声。青藜火煖西风劲，白玉堂深昼漏清。上帝云霄陪绛节，仙人星汉湿金茎。高山流水空瞻溯，秖恐涓埃报未成。閒阶积雨长莓苔，药裹诗签手自裁。潦水正须愁八月，浮云常与望三台。长沙卑暑偏饶病，岭表风波是有才。茅屋若为容我老，文章一洗旧悲哀。六代三吴业已荒，英雄遗恨水茫茫。试量秋与愁多少，始信年随鬓短长。江上野凫争得食，山中丛桂早含霜。长门本为黄金赋，赋就《长门》却自伤。一番风雨报园林，岸柳汀蒲半不禁。兔魄已随华月满，凤栖应恋碧梧阴。清商律应笙歌细，白苧功多箧笥深。起向推移占物候，为谁先有岁寒心。潮声江上唤登临，日日东流故故深。十尺莼丝风荡飏，一天鱼信雨侵淫。鸱夷去后犹堪恨，禹迹南来不可寻。一曲吴娃双画桨，蛟龙堆里昼阴阴。总为秋光满葛巾，未应偏怪白头新。明珠本自能疑我，沙鸟何心却避人。一片云轻终过眼，百年论定不随身。草堂旧在三江上，听水听风知几巡。团扇情多咏未休，井梧何事强知秋。霜华先上双蓬鬓，壮气空馀独倚楼。谁复常何工荐士，徒闻李广不封侯。千寻铁锁如堪借，借与人间锁断愁。病回门巷昼长扃，留滞周南改岁星。满目秋容频看镜，十年旧带屡移钉。高梧急雨闻金井，柞火新凉照素屏。深夜不眠缘底事，自携铅椠校丹经。"}