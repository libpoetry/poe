{"id":"1235324","title":"寄倪元镇六首","dynasty":"元","author":"王畦","text":"至人无复事存亡，睡足身犹在华阳。何似江乡老迂客，终朝散发对炉香。钩帘早起看花飞，过雨修篁蔽竹扉。近日身如野鸥狎，得鱼逐浪竟忘归。茅屋柴门少市人，时看麋鹿走踆踆。风前忽见飞花堕，想是山中又一春。洞庭月色夜苍茫，欲驾扁舟独擅场。为问林间倪外史，古今尘世几兴亡。种朮耕云不厌勤，林间著我作閒人。渔矶沙渚江洲上，极目天涯总是春。久矣维摩误色空，愧无长翮溯晨风。空岩长笑一回首，又在扶桑东复东。"}