{"id":"1188508","title":"渚山春暮会顾丞茗舍联句效小庾体","dynasty":"唐","author":"皎然","text":"谁是惜暮人，相携送春日。因君过茗舍，留客开兰室。湿苔滑行屐，柔草低藉瑟。鹊喜语成双，花狂落非一。烟浓山焙动，泉破水舂疾。莫拗挂瓢枝，会移阆书帙。颇容樵与隐，岂闻禅兼律。栏竹不求疏，网藤从更密。池添逸少墨，园杂庄生漆。景晏枕犹欹，酒醒头懒栉。云教淡机虑，地可遗名实。应待御荈青，幽期踏芳出。"}