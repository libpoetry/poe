{"id":"214086","title":"寄题睡轩·刘侯少慷慨","dynasty":"宋代","author":"王安石","text":"刘侯少慷慨，天马脱馽羁。一官不得意，州县老委蛇。新居当中条，墙屋稍补治。疏轩以睡名，从我远求诗。朝廷法令具，百吏但循持。又况佐小邑，有才安所施。赋租如簿领，狱讼了鞭笞。翛然即高枕，於此乐可知。王官有空谷，隐者常栖迟。拂榻梦其人，亦足慰所思。嗟予久留连，窃食坐无为。浩歌临西风，更欲往从之。"}