{"id":"608105","title":"三礼诗三首 其三 皇太子婚礼诗","dynasty":"明","author":"区大相","text":"两仪既定，阴阳斯位。于皇储圣，惟德是媲。自天之祐，罔不淳备。乃启甲观，而登淑懿。苑桃之华，有烨其光。馥彼兰宫，达于椒房。乃登文币，以定厥祥。元祚其昌，嘉命之将。德音孔惠，人神作缔。在妫之汭，在姬之渭。女史有纪，彤管有炜。以其良娣，威仪棣棣。威仪静幽，君子好逑。佩瑜鸣球，羽葆文辀。八鸾啾啾，曰闲以柔。从车如流，归于龙楼。帝道蕃茂，垂裕厥后。庆成入奏，左右忭舞。酌彼醇酬，以其玉斗。群公稽首，天子万寿。"}