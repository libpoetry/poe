{"id":"493710","title":"蓝澄溪至自潮卒于朱明诗挽之","dynasty":"明","author":"庞嵩","text":"朝诵湘累篇，夜闻惜颜操。俯仰怀哲人，感慨悲长道。所遇固有穷，馀芬岂同耗。壮哉蓝氏子，抗志跻堂奥。千里负琴书，远向罗浮到。良冶开铸炉，品物欣洪造。飞云顶未穷，薤露歌先报。菀结同心言，邈矣将谁告。达人宇为家，易地皆吾靠。莫更嗟罗浮，朱明有丹灶。"}