{"id":"829383","title":"春日杂述","dynasty":"清末近现代初","author":"陈曾寿","text":"世攘坤舆隘，天游斗室宽。经香生梵呗，梅态出春寒。长啜双弓美，深惭一榻安。积閒筋力弛，空倚旧书看。臆想惊非幻，身经误是真。神伤旧游地，心稳暂时人。尚慕幽栖适，难求古德邻。南游倘成事，无著倚天亲。读易方知惧，吟诗乃识忧。栋挠凶有辅，泉浸忾宗周。铸错成同茧，将何置缀旒。艰屯望文史，无泪洒千秋。卓矣吾强志，天乎遂永辞。无言存至爱，攻错胜严师。援救人心溺，扶持圣域危。遗书易亡佚，一发欲传谁。发兴不妨孤，斯文密自娱。口占春帖子，笔试岁朝图。忆弟同坡老，怀人似达夫。孙雏相慰伴，剪䰂覆瓠壶。"}