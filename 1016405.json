{"id":"1016405","title":"观潮行","dynasty":"宋","author":"释宝昙","text":"八月十八钱塘时，潮头搅海雷怒飞。更遭风日薄于纸，海山数点青依依。烂银斜侵云鬓脚，生绡直下鲛人机。玉龙宛转一千丈，卧噀残雪吹人衣。天关击鼓地轴折，想见水府惊颠隮。红幡绿盖弄潮者，出没散乱同凫鹥。操舟之子誇第一，倏忽东涌还沉西。万人揶揄等儿戏，我说性命如汤鸡。似闻潮生到彭蠡，伹辊暗浪中黄泥。不知珠宫贝阙何世乃居此，亦有霓旌素节日夜朝京师。又疑春秋战罢两蜗角，冻血不洗锋差差。至今官渡卖牌者，莫雨不管吴侬悲。"}