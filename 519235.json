{"id":"519235","title":"有所思","dynasty":"明","author":"朱诚泳","text":"有所思，乃在天之涯，海之角。何以问遗君，赠之白玉璞。维兹白玉璞，凿出相思心。兹璞倏以烂，我心悠悠日以深。相思复相思，雠之春蚕丝。春蚕不到死，抽丝无已时。吾固有情物，物亦有所知。如彼比翼鸟，如彼连理枝。比翼鸟亦死，连理枝随枯。惟有相思情，乃与天地俱。朝亦有所思，暮亦有所思。天地会有尽，相思无绝期。"}