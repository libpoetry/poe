{"id":"540558","title":"贺新郎 谢袁履善惠酒","dynasty":"明","author":"王世贞","text":"春意归风雨。到如今、缓红舒翠，一番重起。况更索居无一事，镇日琴书而已。待醉也、如何得醉。多谢白衣能远致，把葛巾、忙却科头倚。胸磊块，故应洗。琼膏慢入清尊细。似当年、掌分茎露，雪消春水。欲折筒荷充泛驾，凭借曲生为驭。直引到、华胥路里。遮莫归来问名姓，道清真、袁粲频为主。天下事，任公耳。"}