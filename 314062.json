{"id":"314062","title":"百字令·九日王经三招饮","dynasty":"清代","author":"陆震","text":"他乡重九，问何人、为送一卮酾醁。正想佳晨拚剧饮，我友忽焉来速。缕脍登盘，斫鱼供馔，好酒盈尊绿。尊前何有，有丝有竹有肉。久矣月夜花天，偷声减字，不听消魂曲。今夕当筵闻妙技，顿解羁愁千斛。若为吾歌，吾为若舞，狂态惊童仆。屏间匿笑，满头乱插黄菊。"}