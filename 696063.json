{"id":"696063","title":"送王君谟还匡庐","dynasty":"明","author":"欧必元","text":"即看宪府肃澄清，问寝人趋陆贾城。自是杜周临法座，延年宁让大夫名。上驷中原久擅场，争看气色欲腾骧。未乘天子双龙骏，暂跨仙人五穗羊。瀑布遥瞻五老峰，庐山九叠削芙蓉。向来似识真人宅，半亩烟霞但素封。吹笛江头杨柳枝，曲中一调最相思。无端昨夜西风起，散作谁家送别离。"}