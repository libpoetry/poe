{"id":"107256","title":"寄题沈可久雪村","dynasty":"元代","author":"方回","text":"吾闻昔人善赋梅，尝是梦中见春来。前村深雪天未晓，焉知昨夜一枝开。江村一雪复一雪，三白丰年与玉屑。多事诗人要閒管，想像高唐写奇绝。真曾质明杖屦无，前随牧童后樵夫。暗香何处费摸索，寒生吟癖浩然驴。平生我有脊梁铁，明年八十冻不折。卿用卿法自雪村，横斜独玩书窗月。"}