{"id":"419760","title":"霜花腴 题片玉山庄词存，即似叔建","dynasty":"近现代","author":"姚鹓雏","text":"碎金片玉，对短檠、芸签暗炯英光。填海精禽，集池鸾凤，枌榆代有秦黄。锦心绣肠。祓酽愁、风月千场。放闲身、布袜芒鞋，梦无青琐老沧江。哀乐未妨人觉，尽移宫换羽，细按霓裳。忧积潘帷，寒生姜被。吟毫顿阁缣缃。敬拈瓣香。喜定文、还付东阳。更双飞、燕子名篇，小山丛桂芳。"}