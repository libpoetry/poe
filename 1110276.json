{"id":"1110276","title":"挽李中甫使君","dynasty":"宋","author":"孙应时","text":"赫赫中兴佐，英风想大门。得交人物懿，喜见典刑存。拱立严诸父，躬行表后昆。世家今万石，一代合推尊。圭玉身无玷，春风物自熙。学非随俗尚，心故有天知。里社成邹鲁，交游不惠夷。思君兼众美，凋落使人悲。发轫期行志，鸣琴最得民。渊鱼何用察，桑雉本来驯。可叹双旌暮，犹歌五裤新。谁为良吏传，吾欲表斯文。书卷平生事，篝灯静夜分。韵钧奏韩柳，黼黻补卿云。不鄙频挥麈，曾窥一运斤。词人嗟不遇，地下早修文。少日论心密，中年会面艰。相逢愈青眼，太息各苍颜。离合穷通里，悲欢梦寐间。蒙园岁寒约，秋草泣空山。忆奉先人窆，深勤长者车。哀辞推杰作，虞主为佳书。今日君仙去，秋阴我病馀。莫酬三施重，缄泪洒幽墟。"}