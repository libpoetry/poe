{"id":"817226","title":"西泠展墓","dynasty":"清","author":"潘耒","text":"三尺蓬科几树梅，梅根碧血总成苔。春山雨露僧时到，画角昏黄鹤一来。入梦有人迷北海，招魂无地哭西台。鸱夷未化钱塘水，莫怪潮声夜夜雷。麦饭椒浆拜草间，相看应怪我苍颜。休疑陆弟曾如洛，为报梁童已出关。将母归来无旧业，藏书到处有名山。《西征》赋就何人赏，焚向东风血泪斑。"}