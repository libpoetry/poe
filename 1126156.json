{"id":"1126156","title":"淳熙七年端午帖子词 皇帝閤六首","dynasty":"宋","author":"崔敦诗","text":"赤伏祥晖盛，黄离治象亨。天时四序正，君德万方明。采缕盘金丽，香蒲镂玉匀。君王千万寿，岁岁乐兹辰。日御秋秋永，云峰叠叠繁。宸心定忘暑，长算入中原。光浮水槛虚黄盖，凉满冰台待翠舆。日转槐龙天近午，汗衣犹听讲筵书。松碧涵风清度曲，梅黄过雨密留阴。翠寒堂上全无暑，定起人间扇暍心。黄道星辰移企翼，青冥风露近飞檐。翠华晚过凌虚殿，一色明珠十二帘。"}