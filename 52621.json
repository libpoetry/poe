{"id":"52621","title":"送大宗伯介溪公南都十二韵","dynasty":"明代","author":"高叔嗣","text":"露板承欢渥，天书拜宠灵。春官典邦礼，风后佐王庭。出入登三事，遭逢起一经。持衡人莫眩，讲殿帝亲听。妙思黄华句，雄篇绣补铭。龙文生赤汗，鸾翮奋青冥。暂枉神都远，同追祖帐停。二京分化理，八座备仪形。仙棹花催发，官途柳为青。微生荷剪拂，孤迹困飘零。空谢伸眉日，多愁短发星。公还众所祝，强饭念朝廷。"}