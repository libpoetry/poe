{"id":"536506","title":"迫檄首路拟再陈情感怀有作","dynasty":"明","author":"王世贞","text":"山公援侍中，实以世交故。周子怨都亭，知为一官误。余本解宦人，岩薮焉能固。况兹回光瞩，差用洗沈愫。栖迟犹二始，踯躅当三辅。孟门苟已出，康庄知前骛。款段终在枥，谁为讥蹇步。铅刀冀一割，锋锷恐非故。巨痛时磔心，深忧恒栖嗉。露款一申言，皇览不反顾。陨涕别亲慈，含辛首前路。嗣章倘见俞，改服还韦布。"}