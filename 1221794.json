{"id":"1221794","title":"明妃曲","dynasty":"元","author":"刘因","text":"初闻丹青写明眸，明妃私喜六宫羞。再闻北使选绝色，六宫无虑明妃愁。妾身只有愁可必，万里今从汉宫出。悔不别君未识时，免使君心怜玉质。君心有忧在远方，但恨妾身是女郎。飞鸿不解琵琶语，祇带离愁归故乡。故乡休嗟妾薄命，此身虽死君恩重。来时无数后宫花，明日飘零成底用。宫花无用妾如何？传去哀弦幽思多。君王要听新声谱，为谱高皇猛士歌。"}