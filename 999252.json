{"id":"999252","title":"次韵王龟龄状元西湖赏梅","dynasty":"宋","author":"喻良能","text":"乘閒选胜真悠哉，正见千树冰花开。天寒日暮湖面净，疏影著水清无埃。杏桃畏寒不敢吐，春榜占作群花魁。广平无人何逊死，睥睨欲赋嗟无才。东嘉夫子一何妙，笔端游戏成琼瑰。繁英丽句斗清好，不用白鹭双飞来。要令奚囊出佳什，故遣渔唱传清杯。西湖处士骨虽槁，一唤暗香风味回。"}