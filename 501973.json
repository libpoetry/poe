{"id":"501973","title":"送端上人游江西","dynasty":"明","author":"释妙声","text":"大江之西风气殊，山川脉络连衡巫。豫章杰出斗牛墟，作镇楚越开雄都。九江匡庐最崷崒，五老离立朝香炉。远公自是天下士，道德高风形画图。马驹踏人应奇谶，禅源流注四海隅。灵踪尚留窣堵石，浊水如见摩尼珠。无为上人东海客，骏气不受人招呼。聿来求我欲赠语，浮杯径渡彭蠡湖。我生块独处空谷，欲往不可心烦纡。子当努力事掸讨，莫学凡子安瓯臾。秋风初见洞庭雁，落月更听枫桥乌。行哉行哉慎勿疏，向来人物何代无。"}