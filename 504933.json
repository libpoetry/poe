{"id":"504933","title":"山斋歌为义兴吴公选作","dynasty":"明","author":"乌斯道","text":"平生好事偏好山，山斋寂寂山人閒。驰瑰骋异叠层玉，蓬莱忽在轩楹间。铜官峨峨欲飞起，日射寒光翠如洗。香兰转首招紫云，左右低昂若兄弟。洞庭之山浮具区，东西对峙如双凫。卞山马脊浪中出，萧萧竹树茅檐孤。偶忆仙人有遗迹，兴入松萝几双屐。岩前笑看黄精花，洞口高眠白云石。下山独泛秋风船，霜林剖橘呼老仙。不愿长生授丹诀，萧散即是壶中天。山上神仙知此意，故遣山灵献佳致。紫烟回伏挂高崖，舞鹤翩翻到平地。天池石壁飞悬流，人参化人松下游。弦管齐鸣青鸟过，虹蜺一道丹光浮。山人曾挹紫薇露，南北轺车走烟雾。功名倏视如飙尘，投簪竟入山中去。清风吹满山人家，山人手煎阳羡茶。诗成不复寄人世，援琴一鼓飞云霞。山人山人信幽独，我欲相随卧空谷。何当先为采松花，石廪剩储三百斛。"}