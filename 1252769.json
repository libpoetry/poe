{"id":"1252769","title":"寄宋潜溪","dynasty":"元末明初","author":"戴良","text":"孤鸿失俦侣，连翩洲渚湄。自知羽翮短，不与同奋飞。寄声奋飞者，当慎子所之。烟波渺无从，云路迥难依。云路多鹰隼，烟波有虞机。昔与君别日，妾蚕初弄丝。何意时运倾，寒衣今已治。衣成向谁寄，冬雪旦夕飞。雪飞犹自可，时去端足悲。韶颜忌凋落，华志惊变衰。安得君子心，不随年岁移。"}