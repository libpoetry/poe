{"id":"279135","title":"惜红衣·自海棠戍以西沿官道，野木香正花，借石帚韵赋之","dynasty":"现代","author":"周岸登","text":"半妩迎人，秾姿困日，罥春无力。十里繁香，吹魂荡空碧。孤芳淡冶，应解慰、南来词客。幽寂。天上玉京，失青鸾消息。梅边柳陌。残溜冰澌，苔衣暗尘藉。刀州梦远故国。在云北。可惜好春空过，独自道途悬历。问此行何事，羞说百蛮山色。"}