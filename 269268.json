{"id":"269268","title":"珍珠帘·沈尹默先生七十寿","dynasty":"现代","author":"吴湖帆","text":"茂漪笔阵多精到。真能逞、八法龙蛇横扫。一脉出吴兴，擅右军神操。导启文坛新纪局，溯京国、雄名皎皎。风表。爱盈门桃李，满庭芳草。回记美丽园中，展平原书帖，秋明词稿。清秘契同参，聆珠玑多少。巴蜀归来尤重望，调瑟琴、和鸣声好。长照。看彩艳榴红，朱颜未老。"}