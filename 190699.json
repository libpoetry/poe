{"id":"190699","title":"秋风悲·秋风悲","dynasty":"宋代","author":"徐集孙","text":"秋风悲，秋风悲，秋风悲兮落叶飞。豪家不识秋风悲，杯酒暖热儿女嬉。秋风悲，秋风悲，秋风悲兮陇穗萎。田舍不识秋风悲，腰鎌收刈鸡豚肥。秋风悲，秋风悲，秋风悲兮塞角吹。戍人不识秋风悲，只愿封侯不顾死，枣红十载忘归期。秋风悲，秋风悲，秋风最可悲兮。江流滔滔，禾黍离离，为此悲者其知谁。"}