{"id":"1127896","title":"荔枝四首","dynasty":"宋","author":"曾巩","text":"剖见隋珠醉眼开，丹砂缘手落尘埃。谁能有力如黄犊？摘尽繁星始下来。玉润冰清不受尘，仙衣裁剪绛纱新。千门万户谁曾得？只有昭阳第一人。绛縠囊收白露团，未曾封值向长安。昭阳殿里才闻得，已道佳人不奈寒。金钗双捧玉纤纤，星宿光芒动宝奁。解笑诗人誇博物，祇知红颗味酸甜。"}