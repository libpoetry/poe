{"id":"1045097","title":"谢存中送四花并酒","dynasty":"宋","author":"徐积","text":"有人自折四般花，手中四色成云霞。瑶瓶贮酒白如沙，呼童急送野人家。一般花是水林檎，白处偷红红不匀。笑脸易残留恨色，浅妆难就带啼痕。无夫少妇善居寡，以礼自防容不冶。君看盈盈闪色桃，酒红睡起未全消。意待倾城又倾国，花中偷得两般色。深色桃花将奈何，猩猩血染春衫罗。欲成鸾凤吹箫急，借涂铅粉施朱多。却是梨花白为胜，四色花中容最正。若与梅花相并时，花叶花柯较粗硬。为花倾出瑶瓶酒，香泉急溜蚍蜉走。两手各擎花一枝，深闪桃花将与谁。主人醉起欲骑马，自插乌纱带取归。"}