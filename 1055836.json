{"id":"1055836","title":"胡希圣在毗陵有诗私送比过山阳复以其韵送之","dynasty":"宋","author":"李之仪","text":"寒云四塞客日短，一壶脐裂洪畴中。君家大门我父党，觅白聊复相过从。和香索料多甲煎，幽兰几弄理孤桐。尔来行李偶南北，齿齿不见云间峰。登山临水不无思，独笑往往扪长松。蓬门春晚燕语好，书幌迤逦来清风。五府带垢一洗尽，万里古色开愁胸。辋川何在广文死，比比孺子誇有功。楚人仅免二日苦，却嗟白璧埋蒿蓬。逡巡取酒叙契阔，百川赴吸惊长虹。风流未愧正始后，沦落丘范评无钟。君才有用岂特尔，我亦相将成老翁。骐驎得路即千里，会看拭目天边鸿。"}