{"id":"1244095","title":"答宋时用韵","dynasty":"元末明初","author":"郭钰","text":"朔风吹裂霜林锦，败叶萧萧满山径。鸦啼落日绕空巢，雁度愁云荡孤影。思君不来心烱烱，白鹤传书致三请。想见云间骑鹿归，坐俯清泉满清听。乔木千章拔地高，危楼百尺临风迥。壮颜如玉红光肥，閒意看花绿阴静。昨来访古凤凰台，二水三山入高咏。李阳曾奋沤麻拳，毛生自脱囊锥颖。騄駬虚空不足骋，且复沧波理烟艇。岁月悠悠付笑谈，水去云飞两无竞。长琴横膝松风鸣，深巷闭门苔雨净。秫田秋熟新酒香，弟劝兄酬惜光景。问余别恨如水长，几回空发剡溪兴。坡上竹翁烦问信，何得风波起眢井。空山岁寒冰雪盛，凛凛苍松千尺劲。"}