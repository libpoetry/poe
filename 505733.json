{"id":"505733","title":"胡生写真歌","dynasty":"明","author":"李昱","text":"天下几人能写真，胡生年妙艺绝伦。自云惯识卿与相，炳炳生面图麒麟。青鞋布袜春雨馀，朅来访我南湖滨。手中银管握造化，与予拂拭霜藤新。我生本有山水癖，形容潇洒无纤尘。头戴小小乌角巾，白衣宽博稳称身。松斋棐几坐清昼，意匠经营多苦辛。是时宾客如堵墙，眼看胡生下笔亲。斯须置我雪色壁，望之宛若神仙人。我儿见之亦大笑，阿爷胡为能出神。或言士者国之宝，衮衮皆充观国宾。先生才学世所重，曷不秉笏朝丹宸。我生出处无不可，白鸥万里谁能驯。不作宁戚悲饭牛，不作买臣行负薪。今年年才四十六，居然抱道安吾贫。得君能谈帝王略，避世或与渔樵邻。南游天台北恒岳，东登日观西峨岷。乾坤随处着杖履，此地相逢难具陈。山中亦有似拳蕨，江上亦有如丝莼。江风萧萧日月白，与尔长歌歌隐沦。胡生胡生且停手，玉壶共醉松花春。写真何如嗜经史，五车力学须昏晨。他年生为席上珍，勿云江汉之垂纶。"}