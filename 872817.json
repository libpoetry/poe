{"id":"872817","title":"祝子权以诗见招勉继其韵","dynasty":"宋","author":"仲并","text":"总角嗜学问，于心期可收。岁月如逝水，倏忽二十秋。纷纷何所得，俗士难与谋。夫子四海士，不数韩荆州。抠衣一尝会，颇轻万户侯。祝子晚倾盖，缓急仍同舟。伟哉廊庙器，价高自难酬。相从半周星，会别嗟何稠。班荆此话旧，落落志益修。嗟我闻道晚，仅脱儿女忧。一斑幸时窥，稍知辨薰莸。执经滥同席，得子真良俦。安得身为云，相陪汗漫游。茫茫水东注，百川皆乱流。驽骀饱束刍，市者常易售。借问诸夫子，为功忌中休。此语期同践，此外复何求。"}