{"id":"792810","title":"暨阳怀古二十三首 其七 文选楼","dynasty":"清","author":"缪徵甲","text":"朝如传舍君奕棋，南北纷纷曾几时。萧衍老公手篡逆，佛果有灵不佑之。同泰为奴得复失，天心不使存佳儿。佳儿仁孝勤学问，馆开博望延宾师。萧郎若早传贤子，江东磐石安无危。伤哉蜡鹅等巫蛊，燕雀衔土千载悲。台城血水呼荷荷，湘东一目何能为。梁家寸土竟安在，书台选楼到处遗。池扬二州既志胜，江阴亦复传下帷。帷空犹照青宫月，书带纷披绿满墀。楼角山茶覆如伞，劫灰烧尽生孙枝。梁溪海虞都人士，灵光殿下高吟诗。诗中盛称手植桧，徘徊惋愤深长思，沧桑屡易文在兹。"}