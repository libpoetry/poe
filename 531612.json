{"id":"531612","title":"孝津行","dynasty":"明","author":"杨慎","text":"岷山青蟠空，下映犍为江。江滨有孝娥，自名叔先雄。娥父为功曹，冉冉趋府中。泛舟越洪涛，捐躯以凶终。娥也痛父死，临渊矢相从。练囊封儿臂，珠环系儿躬。寄言与兄别，别去不再逢。宁假鼋鼍梁，直下蛟龙宫。川后垂玄鉴，江妃怜丹衷。死抱父尸出，依泊葶花丛。戚党悲复感，闾里唁且閧。风谊动今古，庙貌森穹崇。文纪与令伯，祠墓相西东。解使犍为县，永作忠孝邦。岷之山，石可泐。犍之江，波可竭。千秋菊兮万春兰，孝娥之名焉可灭。"}