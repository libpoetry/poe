{"id":"1235343","title":"青天歌八章","dynasty":"元","author":"丘处机","text":"我初开廓天地清，万户千门歌太平。有时一片黑云起，九窍万骸俱不宁。月下方堪把笛吹，一声响亮震华夷。惊起东方玉童子，倒骑白鹿如星驰。纵横自在无拘束，心不贪荣身不辱。閒唱壶中《白雪歌》，静调世外《阳春曲》。吾家此曲皆自然，管无孔兮琴无弦。得来惊破浮生梦，昼夜清音满洞天。"}