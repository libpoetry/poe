{"id":"881531","title":"王架阁夙有棋癖尝于和篇中讥其不工架阁颇讳恶其说复次韵戏之","dynasty":"宋","author":"危稹","text":"刘伶耽于酒，渊明玩于菊。君乃癖于文，爱棋尤更笃。文高新掌故，棋只前秘读。我昨却莱兵，书法谨夹谷。不知君讳之，护名如护玉。耻鼓赵王瑟，欲举渐离筑。明发疾呼予，开枰数反覆。盛气欲吞敌，厉响亦惊俗。失利赪凑颊，得隽喜填腹。势固健于常，手终弱于仆。君名高天下，此特一不足。小负毋重争，旁观有静瞩。大明昧于小，月固不胜烛。切勿罪刘五，此笔兢所录。"}