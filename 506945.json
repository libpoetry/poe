{"id":"506945","title":"题曹义编修花木翎毛图","dynasty":"明","author":"杨荣","text":"同云黯淡岁华逼，老树轮囷雪初积。瘦蛟起舞冻欲僵，一鸟归栖头已白。中山有物明月精，睢盱相顾如有情。天寒猎罟不复出，静倚丛薄无人惊。树傍枸杞枝袅袅，摇落之馀见应少。叶在犹如翠羽滋，实成尚缀琼珠小。嗟哉植物胡不同，荣枯开落谁能穷。晴窗看画坐叹息，默识乾坤造化功。"}