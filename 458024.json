{"id":"458024","title":"惊雨起作","dynasty":"当代","author":"卢青山","text":"踆乌淫虐封姨哭，帝座无灵众神伏。蓬莱昆仑烁而溶，蒸为暑气弥天毒。半月以还无片云，吁嗟此夏炎何酷。呼吸之气焦吾肺，步履所及炙吾足。天虽不雨身雨雨，龟床辗转如河谷。梦向荒荒远古游，不周崩裂天不覆。银河荡簸谁能收，自天而下泻如瀑。骇然推枕窗光昏，果来巨雨撼吾屋。出门四望无乾坤，宇宙茫茫森一绿。南邻北邻更先吾，阶前列列如排竹。小儿雀跃伸其手，才将及雨忽一缩。前溪突突泛横流，前墙亦已湿半幅。雷犹欻起怒而驱，似嫌雨势来不速。不知年年长江水，涨过堤头抑堤腹。"}