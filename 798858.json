{"id":"798858","title":"木兰花慢 其二 南屏晚钟","dynasty":"清","author":"杨玉衔","text":"乍鸣琴蕉石，定香度，韵愔愔。看欢喜岩高，净慈树古，翡翠开屏。穿云。金轮句就，未中秋、先有撞钟人。空谷迟迟暮响，游人落落晨星。西城。续报鼍更。鸥梦峭，马蹄轻。杂山容水态，扉烟染紫，桥浪翻银。飘灯。客船夜半，比寒山、得句几诗存。可是僧敲饭后，休疑路入山阴。"}