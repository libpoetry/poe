{"id":"819417","title":"题陈其年洗桐图（冒钝宧所藏）","dynasty":"清末近现代初","author":"赵熙","text":"陈侯髯似缘坡竹，解扣单衣微露腹。手持茗碗石上坐，野气萧然在双目。案上一行没字书，略陈数器无不足。浓阴大叶动凉吹，六本高梧立青玉。双童不过十馀岁，能取长罂汲山渌。是桐身本清净相，得水更如雨新沐。画中可是水绘园，词笔应安数茅屋。三百年中馀此卷，文人好事争题轴。便作迦陵掌故图，西京朝野凄凉局。长安钝宧贫过我，典衣直当文姬赎。还与陈髯作主人，陆沉天地巢民哭。宣统二年祭灶日，眼底桐阴半窗绿。题诗一阕质髯兮，擪笛应翻紫云曲。"}