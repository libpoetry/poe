{"id":"1135994","title":"次韵宾旸观陆右丞王葆真二像","dynasty":"宋末元初","author":"方回","text":"出城挟一儿，策杖极幽邃。村俗谂父老，古迹按图志。平生丘园心，贲趾远朝市。行行墟墓间，是亦有何味。陆家三太守，此邦荣世仕。旧祠附学宫，缘情颇应义。奈何埤雅公，像于王氏置。君不平其然，似欲删厥位。俚舛聊举隅，谄媚□触类。一一口舌争，何事如人意。"}