{"id":"177999","title":"尚书兵部侍郎琅琊王公","dynasty":"宋代","author":"王禹偁","text":"琅琊名父子，少孤起徒步。贽谒桑魏公，藻监非易与。抚顶久叹惜，王杨许为伍。诸侯取为官，佐幕大名府。主帅杜重威，功大心跋扈。天骥被絷维，神龟罹网罟。六师薄孤垒，三面开生路。主人既释放，宾筵因诖误。逼胁本非辜，贬谪寻不赴。折腰纡墨绶，搨翼久未举。梁竦耻州县，长卿有辞赋。里行旌邑政，柱史登朝序。抨弹志不乐，润色才有素。锦窠应列宿，星垣吟药树。丹青生帝典，金玉铿王度。东观秉直笔，南宫司贡部。时英萃门下，蔼蔼腾嘉誉。鹏掀六月风，豹蔚七日雾。多才同列忌，嫉恶奸人怒。排斥屡专城，织罗仍典午。名宦颇流离，衣食常贫窭。文明起代邸，振拔非不遇。紫微虽正拜，白发已迟暮。史鱼直有遗，枨也刚不吐。非才占清列，志欲投兕虎。英俊在草莱，力能生翅羽。毁誉两无私，华衮间萧斧。掌选循故实，尹京耻钩距。名位仅三事，疾瘵婴二竖。告满拜贰卿，君恩慰沉痼。终见哲人萎，萧萧空垅墓。鲤庭有令嗣，凤阁登仙署。两制列门生，九原应自许。苍苍犹足信，吾道似有诉。余庆在子孙，明明深可据。"}