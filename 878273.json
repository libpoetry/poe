{"id":"878273","title":"古意二十韵","dynasty":"宋","author":"刘克庄","text":"自从混沌死，万象困穿凿。淳风谁挽还，古意日漓薄。余幼胆轮囷，泛滥通流略。短篇堪掣鲸，片文可驱鳄。吾尝观窍妙，渠敢讥杂驳。北未陟崧岱，南仅览衡霍。菊坡评三隽，竹隐表一鹗。虽为世流传，未经圣删削。晚岁历九州，导从惟一鹤。飘然乘刚风，腾而上寥廓。金色大千界，水涡几万落。荒哉汉陵阙，蕞尔辽城郭。遂窥子宗庙，尽见佛楼阁。叫开阊阖云，耳闻钧天乐。吾持此安归，喜极还惊愕。恍疑缘崖坠，又恐行路错。诗魔暂辞去，来如隔日疟。易展垂天翼，难踏实地脚。万病皆有方，惟狂不可药。拙吟示儿曹，聊记武公谑。"}