{"id":"686550","title":"送王尚书德辉还馀姚五首","dynasty":"明","author":"石宝","text":"杳杳稽山青，茫茫舜江白。意倦行且休，身存岁宁迫。唐虞世已远，孔孟道未塞。长啸凌秋空，黄花正盈陌。吾行何所求，青山映华发。板舆傍春花，清波溅仙袜。功名一炊黍，人世几明月。历览千万秋，百巧未如拙。春花岂胜秋，新人不如故。纷纷红紫群，酣艳良未悟。千金买马首，百罔捕毚兔。一曲雍门歌，夕阳在高树。塞北多归雁，江南有去人。尘寰回鹤梦，神剑敛龙鳞。童冠同三月，莺花又一春。羊裘滩底在，吾欲问吾津。试看春花萼，朝来枝上疏。有形宁免化，何水不堪渔。道德五千字，豪华十二衢。寸心应未减，长拱帝王居。"}