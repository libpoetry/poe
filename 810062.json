{"id":"810062","title":"高阳台　沈屺云司马属题双兰图并示寒食纪梦之刻次江铁君韵","dynasty":"清","author":"张祥河","text":"冷艳扶妆，嫣痕破梦，名花端识前身。写入鸳丝，西楼化作行云。开奁对影成双照，碧亭空、一镜涵春。尽芳魂，结佩湘皋，托取灵根。年年花事伤寒食，只缄愁万叠，展抱无因。露眼频看，骈枝墨色还新。枝丫绾就丁香叩，坠幽欢、雨溃烟分。恁炉熏，祝向蘼芜，瘦损休文。"}