{"id":"197531","title":"挽曹叔献·野草何青青","dynasty":"宋代","author":"王柏","text":"野草何青青，野花亦莙莙。王园翳烟树，东风开泉扃。灵辰倏祥练，祖载何因循。半生安陋巷，箪瓢澹无营。天命有穷达，书生多苦辛。北邙同一路，玄庐等枯荣。我本里中子，升堂托微婣。每怀桮渡语，惟士有常心。几仗虽疏阔，眷眷敬爱深。故家乔木瘁，不复典刑存。流水桃花窅，飘零薤露音。幽宫一以閟，清泪洒芳春。"}