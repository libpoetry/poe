{"id":"807452","title":"念奴娇  八月初七夜对月呈李湘北太史","dynasty":"清","author":"陈维崧","text":"帝城今夜，正万家齐看，一钩新月。照过龙楼和凤苑，来照盈颠华发。冷露初零，清辉未满，玉宇都清切。六街香雾，也知丝管难歇。最是太液词臣，金闺才子，对景偏轩豁。退直玉鞭摇阙下，鸳瓦一时堆雪。白可骑鲸，广能射虎，醉击珊瑚折。料应相念，有人孤馆愁绝。"}