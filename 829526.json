{"id":"829526","title":"遐方怨","dynasty":"清末近现代初","author":"周岸登","text":"鹃吊月，鸟呼风。骏骨龙媒，翠华西巡天厩空。血殷宫锦障泥红。渥洼神物在，感怀同。花唾碧，泪珠红。裥衩仙裙，绛河春潮波不通。甃苔凄映绮疏栊。石华谁揽袂，问修容。蝉钿委，凤帏空。结绮临春，景阳歌残沉断钟。落红惊叶舞回风。御沟长蹀躞，水西东。麟髓簏，獭脂筒。剪发涂眉，脱簪非关秋扇风。却怜金井坠芳桐。绕阑悲露草，两心红。琼泪赤，砑笺红。锦臆缠绵，一篇无题词思慵。却愁难寄此心同。为君歌读曲，梦魂中。莺燕老，凤鸾空。旧色罗裙，酒翻慵歌休洗红。织愁如醉曲尘风。撇波鱼尾赤，病秋蓉。辞凤辇，泣鲛宫。冻合银瓶，竟床馀香分绿熊。麝尘栖簟掩熏笼。几人簪白柰，吊惊鸿。"}