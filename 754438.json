{"id":"754438","title":"题明小泉居士戈止赏鞠吟后","dynasty":"清","author":"胡缘","text":"秋气入林樾，寒花开晚艳。达人羡高节，藉此俗骨砭。至今荣寿堂，往事如电闪。犹想开樽时，各各张坛坫。诗追杜陵豪，酒倾桑落酽。七贤韵互酬，一老翰独染。留传砑粉笺，墨澹光芒敛。弆藏赖云?，携赠戒仆傔。扁舟溯空明，归途犹永念。微闻担稻歌，凉月出野店。"}