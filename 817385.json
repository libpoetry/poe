{"id":"817385","title":"读书偶得七首","dynasty":"清","author":"戴亨","text":"元化无端倪，絪缊运野马。动寂辟冥机，群肖递陶冶。继善分天灵，贮形如传舍。道近在胸臆，俗务纷来假。祛扩叩本真，寂寞自陶写。形存我有天，形解天有我。性量反厥初，理真气不堕。望月空中明，逐水月碎琐。天人同一原，以此识担荷。惜情但犹豫，流光悲石火。经纶起方寸，所恃宁不危。积微潜自引，灵辉扩无涯。纤云蔽朗照，日月用以亏。况乃汨嗜欲，自戕良可悲。乾坤无息运，此实大道机。至人握其要，惧与化育违。纷纶物杂投，操之在几希。几希争人鬼，内是外则非。应者不拘方，受者各有归。大业在宇宙，大用根虚无。神以敛而照，智以用而疏。所以古至人，容貌类庸愚。妍媸形自现，渊镜仍其初。造物吾慈母，厚生讵所惜。诸艰笃儆策，素怀试不易。安贫贞顺事，昧缺动忍益。怨尤显逆情，神听不咫尺。慎密饫道腴，足以验晨夕。新花被和煦，娟娟发故枝。好鸟应时来，翩翩浴清池。感候会冥搜，触目物不遗。大化运无心，孔契颜犹非。日暮赴赊程，资用惧莫支。敢吝耳目前，而矜道在斯。"}