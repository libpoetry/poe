{"id":"781470","title":"不合行","dynasty":"清","author":"钱澄之","text":"男儿不合生慨慷，皮骨欲尽项仅强。游戏虎穴此危道，何苦锋刃相激昂！万事转轴谁能料，褒衣大冠迂可笑。昨日皂隶今乘舆，公然抗礼争容貌。狺狺肝人盗蹠雄，堂堂杀气怪生风。血肉淋漓罗几席，一言相失双睛红。昨日语难瞋目久，霜刃霍霍掣在手。从容理夺路人惊，鸡肋何心脱虎口！归来返顾气转索，七尺相看何太薄！男儿躯命有时轻，杆把隋珠浪抵鹊。"}