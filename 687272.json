{"id":"687272","title":"考绩","dynasty":"明","author":"孙传庭","text":"悠悠两地忽三年，抚字催科俱惘然。墨绶方惭臣职旷，丹书复荷主恩偏。九边此日仍多垒，四海何时可息肩。为语登闳新谏议，苍生满眼尽堪怜。亳都潦倒竟何为，严剧疏庸总不宜。五凤人争推汉吏，双凫我自愧明时。传家清白虽无忝，治邑艰辛未有裨。圣主若虚前席待，愿将血泪洒彤墀。"}