{"id":"1105754","title":"杂诗四首","dynasty":"宋","author":"王之望","text":"有忧乌啼门，有喜鹊噪庐。主人闻啼噪，喜鹊唾老乌。吉凶实由人，乌鹊何与乎。但知预相报，其智各有馀。人智不如鸟，贪喜忌忧虞。遂于乌鹊间，憎爱乃尔殊。福至自福至，祸来贵先图。二鸟孰有益，嗟哉主人愚。春蚕口吐丝，生人皆仰供。蜘蛛丝满腹，祇能打飞虫。衣服与网罗，利害岂可同。蚕生旬月老，蜘蛛无春冬。蚕食惟草木，蜘蛛肉食丰。蚕以茧自缚，蜘蛛挂青空。蜘蛛有馀毒，春蚕有馀功。受报乃如此，天理不可穷。龟肉不可食，蟹螯不中卜。龟以壳自戕，蟹以味见戮。所养殊毅豹，所亡等臧谷。一足致患害，内外皆鸩毒。嵇康坐才死，霍禹以势族。乐哉蟹螯中，贮此老龟肉。江发岷山阳，河出昆崙趾。渊源既洪深，浩浩并众水。东流至渤澥，曲折万馀里。经山无重数，过郡不知几。海边有小溪，近出海山里。未能数里间，已接潮波起。到海虽则同，难与江河比。"}