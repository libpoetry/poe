{"id":"1063726","title":"同敦素沈宗师登钟山酌一人泉","dynasty":"宋","author":"释德洪","text":"钟山对吾户，春晓开烟鬟。白云峰顶泉，绀碧生微澜。经年未一酌，对客愧在颜。两翁亦超放，瘦策容跻攀。大千寄一瞬，境静情亦闲。是时天惨憺，佳处多遗删。立谈共嘲谑，豪气破天悭。临川冰玉清，风流继东山。兹游适所愿，但恨无弓弯。东阳丘壑姿，痴绝胆亦顽。孤坐巉绝处，掉头不肯还。天风吹笑语，响落千岩间。归来数清境，但觉毛骨寒。从君乞秀句，端为刻斓斑。"}