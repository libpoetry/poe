{"id":"1205491","title":"春从天上来","dynasty":"元","author":"张翥","text":"袅袅秋风。听响彻云间，彩凤啼雄。嬴女飞下，玉佩玲珑。肠断十二台空。渺霜天如海，写不尽、楚客情浓。烛销红。更锵金振羽，变徵移宫。扬州旧时月色，叹水调如今，离唱谁工。露叶残蛾，蟾花遗粉，寂寞琼树香中。问坡仙何处，沧江上、鹤梦无踪。思难穷。把一襟幽怨，吹与鱼龙。"}