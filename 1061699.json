{"id":"1061699","title":"送叶朝奉","dynasty":"宋","author":"慕容彦逢","text":"夫君才调天所旌，胸襟洞然秋月明。两以文章对集英，老拳再中匠者惊。割鸡已咏刘江陵，盘根错节君所轻。断蛟剸割无能撄，懿效翘然宜汇征。列章论荐仁且明，炎凉三岁歌有成。千室不放休车行，斑衣归学婴儿声。灵椿丹桂芬芷蘅，上堂献寿乐事并。馀欢洽比赋丁丁，我之别兮不识情。君之爱我勤且诚，祝君转飞九万程，男儿功业贵峥嵘。"}