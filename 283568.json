{"id":"283568","title":"甘州·寄濮伯欣居士。兼呈柳劬老","dynasty":"现代","author":"姚鹓雏","text":"正莺雏风老雨肥梅，飘萧满江城。叹登楼皂帽，精蓝寄榻，久谢浮名。杳杳青瑶千仞，乡思黯愁生。帘底瓶笙沸，归梦初醒。无想依然是想，倘两忘物我，一泯亏成。诵诗题隽语，戏比谢墩争。恰频年、闲云踪迹，只钵山、丛桂共清馨。还堪忆、旧凭栏处，芦竹冥冥。"}