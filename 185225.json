{"id":"185225","title":"友直轩·友义丧来久","dynasty":"宋代","author":"曾几","text":"友义丧来久，琢磨复谁能。金鉤被采录，绝弃朱丝绳。直哉少稷甫，一室清于冰。危坐对书帙，曲几非所凭。日暮无人来，疏篱上寒藤。惟有手种竹，挺然得其朋。风低与雪重，抢地如弗胜。政使可断折，天姿谅难凌。物或乱真赝，君其别淄渑。攘羊而证父，是子乌足称。所以贵温润，不令见觚棱。要我细商略，此言有师承。"}