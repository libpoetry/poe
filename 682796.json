{"id":"682796","title":"厓山吊古和寄同年西樵方阁老","dynasty":"明","author":"区越","text":"中原掎角鹿难寻，回首虞渊日已沉。百战舟师还海外，几人忠节付碑阴。庙遗赤舄思前古，松偃苍龙郁旧岑。行望不知形迹胜，悲风随处起哀吟。宋祚逢厓不忍寻，乾坤无语坐湮沉。岂知末运穷千战，独恨微阳亢六阴。怒气乘潮翻海岳，悲歌和泪洒山岑。笔端有眼兴亡见，付与樵童牧竖吟。"}