{"id":"1734","title":"秋日于天中寺寻复礼上人","dynasty":"唐代","author":"武三思","text":"妙域三时殿，香岩七宝宫。金绳先界道，玉柄即谈空。喻筏知何极，传灯竟不穷。弥天高义远，初地胜因通。理诣归一处，心行不二中。有无双惑遣，真俗两缘同。摘叶疑焚翠，投花若散红。网珠遥映日，檐铎近吟风。定沼寒光素，禅枝暝色葱。愿随方便力，长冀释尘笼。"}