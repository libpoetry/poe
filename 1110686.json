{"id":"1110686","title":"吴骏卿寄示和黄元广诗多及古人为己之学辄复次韵资一大笑兼简元广","dynasty":"宋","author":"朱松","text":"四物觅安心，驾言无停驱。忽然休歇去，本自一物无。那于前后际，而有新故吾。知津恨未达，敢以偷自愚。君居泥自蔽，邻客旅两足。诗成各超然，不复念瓶粟。应怜市门客，俯仰对流俗。出言不妩媚，人瞋大于屋。我生非瓠瓜，于世岂无情。望道渺未见，谅知负平生。将求挃挃穫，奈何卤莽耕。饥壤听造物，吾愿乃秋成。"}