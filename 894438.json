{"id":"894438","title":"参政东平侍郎诞辰纪德","dynasty":"宋","author":"宋庠","text":"帝业资寅亮，鸿钧翊太宁。天开钓璜胄，家袭降崧灵。复九萌阳管，生三瑞砌蓂。毓贤兹表日，卫世遂传经。览德重光旦，参机茂宰庭。群生倚舟楫，万化入丹青。坐纳藏山史，追论象服刑。前筹罄中悃，吉栋石基扃。国伫汾阳考，人祈卫武龄。孤心知所向，帝座六符星。"}