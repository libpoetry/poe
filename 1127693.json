{"id":"1127693","title":"盛夏东轩偶成五首","dynasty":"宋","author":"曾几","text":"一堂既虚闲，一室可息偃。松篁度风清，窗户去日远。幽禅过亭午，凉气生薄晚。阃内即妻孥，更深遂忘返。携簟入深竹，脱巾挂低枝。无令儿辈觉，更恐俗客知。清风何故来，口咏渊明诗。凉冷似太过，还从径中归。松风夏逾清，竹日午更净。萧然松竹间，得此林壑性。异哉今日暑，无复有晨暝。疲薾安所逃，茅斋入僧定。因病不举酒，况当朱明天。客至但茗椀，谈诗复谈禅。甘寒百尺井，旧日陆子泉。安得僧舍雪，霏微湿茶烟。涧蒲上九节，不受尘土姿。清泉自澡洁，白石相因依。种蕉水中央，佳处略似之。谁能后彫赏，惟有岁寒知。"}