{"id":"989599","title":"别郑康道","dynasty":"宋","author":"曹勋","text":"与公相从久，未始蹈琐细。我既困索米，公已安吴地。一廛了百指，与闲殆天意。陛下圣而武，庶物进以汇。择材访耆宿，粲若数一二。考槃出幽隐，鼓箧趋朝市。公尚有遐心，讵宜忽初志。腰镰与手斧，甘穷几经岁。我愿以公名，充庭如孔翠。风云际盛旦，用激志士气。胡为倏来往，老怀惜掺袂。惟冀加餐饭，贤者不终弃。功名会有日，当看咏既醉。"}