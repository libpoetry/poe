{"id":"468255","title":"题王昭君图","dynasty":"明","author":"谢肃","text":"君不见汉道昌，单于朝建章。君不见汉道衰，宫女嫁胡儿。胡汉和亲自高帝，以色媚人非远计。遂令流患及子孙，内家又遣王昭君。昭君本是巫山女，预恐娙娥妒云雨。一入深宫长闭门，好梦何曾着人主。宁期粉绘误婵娟，玉殿辞君君始怜。空抱哀弦写幽怨，风沙万里向胡天。胡天苍茫岁月促，夫死毡城更从俗。一寸良心不自持，安用红颜美如玉。画里传看出塞时，胡骑萧萧汉日低。即此堪为中国叹，不唯青冢草萋萋。"}