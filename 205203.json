{"id":"205203","title":"次韵酬李黄山","dynasty":"宋代","author":"卫宗武","text":"吾儒何所事，读书而挟策。君才郄林枝，灵根芳正发。笔下富词藻，云锦自天落。英英光岳气，洒洒冰雪魄。中秋璧月圆，宜赴广寒约。桂籍那未香，天公无皂白。学如禾与稻，既艺宜必获。于时误儒冠，孰不嗟铸错。篇章来联翩，有主此有客。随珠既璀璨，和璞无蹖驳。有文可与评，有酒可与酌。长吟不淹宿，捷若蛇赴壑。喜得罗庾俦，吾乡宜卜宅。"}