{"id":"623374","title":"白露晓对","dynasty":"明","author":"郭之奇","text":"青山来远梦，白首变馀身。举止江河日，伤心玉露晨。桂岭苍苍烟草渍，漓江泛泛晓波皴。枫伤菊润由斯节，秋急天高趁此晨。与枫何怨菊何德，天意秋情亦未均。使荣使瘁风光别，物犹如此况乎人。凄凉屈宋二千载，全付秋悲向我屯。残形操在疑他影，彩笔吟低失旧嚬。空堂几阅幽明状，窈室安知生死邻。无边陨叶千林共，未必千林一样匀。薜荔馀香虽暂落，胡绳倚菉漫相沦。眼中枯菀何须问，栖集诸禽任喜嗔。"}