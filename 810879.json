{"id":"810879","title":"游华氏延绿阁赠海初前辈四首","dynasty":"清","author":"王世忠","text":"旷世箕裘绿再延，一丘一壑倍缠绵。读书已满五千卷，游宦无过二十年。劫后沧桑凉似梦，望中池馆逸于仙。弓河地上重栽树，桃李阴阴起暮烟。乞还初服返巾车，为欲名山补读书。垂柳当门陶令宅，浣花临水杜陵居。千竿竹翠抽新笋，半亩苔阴摘晚蔬。寄语南阳诸父老，使君无事自携锄。重城苍翠列如屏，云外钟声花外听。话旧衫痕春酒绿，课儿书味夜灯青。山中招隐双蓬鬓，海内倦游一草亭。最是凭栏吟眺处，清池岩石影珑玲。萧萧云壑带茅茨，韵事还兼笔一枝。画不求工才入妙，官因遗爱去留思。箧留先业买山券，袖有贫交乞米书。期许初心原不负，耕桑也是报明时。"}