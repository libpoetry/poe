{"id":"800459","title":"阅省试录见璋儿名喜而作此","dynasty":"清","author":"陈学洙","text":"羁人百忧集，烦乱不能理。观空息群妄，淡泊对流水。檐端噪干鹊，何事聒吾耳？南国贤书来，邮骑持片纸。解额六十三，有汝名在里。大江亘南北，锁闱万余士。高才动沦落，老至常拊髀。流年烁筋骨，饮恨积块垒。汝年弱冠馀，腹未饱经史。不遇何足叹，得之亦偶尔。忆汝周岁时，呱呱而索乳。汝母躬抚育，一夜常数起。抱置大母前，呼名辄唯唯。姑妇相视笑，吾宗有孙子。安得若长成，读书取青紫。斯言宛昨日，逝者已如彼。伤哉泉下人，不及亲见此。吾衰久于役，蹙蹙靡所止。膝下无他儿，举目惟在汝。幸汝名稍成，使我心窃喜。会须览皇都，贻书趣行李。"}