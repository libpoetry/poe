{"id":"220676","title":"岁寒堂·我先本唐相","dynasty":"宋代","author":"范仲淹","text":"我先本唐相，奕世天衢行。子孙四方志，有家在江城。双松俨可爱，高堂因以名。雅知堂上居，宛得山中情。目有千年色，耳有千年声。六月无炎光，长如玉壶清。于以聚诗书，教子修诚明。于以列钟鼓，邀宾乐升平。绿烟亦何知，终日在檐楹。太阳无偏照，自然虚白生。不向摇落地，何忧岁峥嵘。勖哉肯构人，处之千万荣。"}