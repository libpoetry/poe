{"id":"1115933","title":"天章俞待制挽诗三首","dynasty":"宋","author":"杨杰","text":"材与时相会，声华孰可攀。东堂升秘籍，内阁叙清班。馀庆千年远，浮生一梦还。故乡闻讣日，云黯四明山。熙宁治百川，献议辟民田。平昔不毛地，于今大有年。至忠期报国，上策在安边。士论追贤业，临风一泫然。节制当方面，恩威号令明。黠羌知效顺，叛俗乞归耕。一夕流星陨，中年逝水倾。祠堂严岁享，耆旧致精诚。"}