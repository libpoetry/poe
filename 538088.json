{"id":"538088","title":"送尤祠部汝白兵备广东","dynasty":"明","author":"王世贞","text":"卓荦怜吾子，交游见古风。官仍时论外，名岂众人中。国事谈兵异，风尘受寄同。潮平天自迩，瘴合岭逾雄。帆落羊城雁，旌回象郡虹。铜标伏波塞，金屋尉佗宫。自古危秦政，於今失汉功。行霜山鬼避，泣露海人通。尔去能迁木，予留竟转蓬。虔刀赠秋水，挥手帝城东。"}