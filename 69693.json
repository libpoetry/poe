{"id":"69693","title":"题陶渊明漉酒图","dynasty":"元代","author":"杨维桢","text":"义熙老人羲上人，一生嗜酒见天真。山中今日新酒熟，漉酒不知头上巾。酒醒乱发吹骚屑，架上乌纱洗糟蘗。客来休怪头不冠，巾冠岂为我辈设。故人设具在道南，老人一笑猩猩贪。东林法师非酒社，攒眉入社吾何堪。家贫不食檀公肉，肯食刘家天子禄？颓然径醉卧坦腹，笑尔阿弘来奉足。"}