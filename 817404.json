{"id":"817404","title":"怀远","dynasty":"清","author":"戴亨","text":"寒月照孤影，戚戚生怨嗟。故人被奇服，远隔天之涯。对此盈尊酒，独酌酣且歌。歌声杂悲啸，感慨一何多。精霸倘相召，舟楫渺江河。叹息永终夜，天汉西南斜。西南望不极，天汉谁能通。欲致一纸书，远托云中鸿。杳杳逝无凭，耿耿情所钟。芳草委寒谷，严霜凋其华。馨香时欲歇，岁晚纷欹斜。怅望南归云，引领徒咨嗟。"}