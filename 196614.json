{"id":"196614","title":"闻杨和卿在馆中读易不去手赠以诗","dynasty":"宋代","author":"家铉翁","text":"人人读医经，知尊黄与岐。杨子读医经，乃以羲文周孔而为归。易中有妙义，医中之奥与易相表里。六十四卦字字是心法，八十一篇篇篇具易理。神圣工巧莫向外边求，洁净精微只此本心是。君观恒卦字之文，左心右日合而成。心体湛然绝纖翳，日新又新常惺惺。要之医经本自易经出，前圣作之后圣述。子以医心会易心，三部九候中间有太极。"}