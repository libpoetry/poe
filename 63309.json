{"id":"63309","title":"箭月歌·谁剪海犀革","dynasty":"明代","author":"王寅","text":"谁剪海犀革，一尺如月圆。锦绦挂东壁，时或生紫烟。上画胡奴驰铁骑，白草经霜枯满地，貂袄回头臂两弓，远望双飞皂雕至。此物怀当弱冠年，高插庐子城东边。射罢周瑜冢头坐，常浇绿酒呼重泉。抱书十度金陵走，丈夫蹭蹬终不偶。没羽徒夸射虎人，毛锥负却穿杨手。摩挲此物敝埃尘，感慨从前一怆神。道旁裋褐成衰丑，谁识飞扬跋扈人。"}