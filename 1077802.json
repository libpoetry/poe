{"id":"1077802","title":"夜寝梦游泗上观重建僧伽塔才两层塔以今春同普照王寺焚荡殆尽岂大士有意再来此土乎觉而赋诗以纪之","dynasty":"宋","author":"李纲","text":"至人于世何所求，随缘应物初不留。缘合则应散则休，起灭幻境如浮沤。僧伽塔踞淮泗流，火焚水转岁几周。国家崇奉德更优，雍熙所建无与俦。层层金碧巧雕锼，凿石作址蟠龙虬。檐间宝铃韵琳璆，势插霄汉神为谋。瑞光焕发垂珠旒，青天白日烂不收。崔巍高殿耸飞楼，千楹万柱烟云浮。谁知兴废相绸缪，铁马驰突横戈矛。四方群盗起如蟊，付以一炬成荒丘。慈航济物众所庥，舍我去矣真可忧。昨宵梦到淮上洲，窣堵再造工方鸠。千章巨木回万牛，此岂有意重来不。塔成大士还旧游，更扶休运三千秋。"}