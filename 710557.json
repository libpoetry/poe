{"id":"710557","title":"儿母牵衣啼","dynasty":"明末清初","author":"邝露","text":"出东门，忽念归。君若归，惨不悲。知君亦难归，归来室人交遍摧。人言公子陶朱，而我妻无襦。人言杰士计然，而我爨无烟。何不脱君见肘之玄端，为我冬杅复。卖君及骭之布裳，为籴一箪粟。君不肯入渊手撷骊龙珠，又不肯入庙啼。穷年一编，逝欲何为。君言令闻广誉，妾言浃日三炊。君言箪疏瓢水乐不可支，妾言朝不舂暮苦饥。君言沧浪天故，妾念黄口小儿，从君三日一餔糜。他家钟鸣大纛重英，日日扬扬过里闾，负君但无龙虎姿。君何不富贵归，白发安有风云时。戊子暮春，饥馑荐降，黎民阻兵，作歌当泣。"}