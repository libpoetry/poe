{"id":"720801","title":"万年欢  为百有五岁梁淳儒翁寿","dynasty":"明末清初","author":"屈大均","text":"绿随青瞳，好眉华发，八公推尔年尊。膝下公沙龙子，一一多孙。一百春秋又五，奇龄好，天与东园。东方妾，大小鸳鸯。蚌胎新产珠媛。凝脂滑肤作枕，与辟寒燕玉，日夜春温。玉女明星浆水，两乳相喷。不使张苍齿落，多饮取、孩笑同喧。茶枝杖，扶过花村，寿星人喜临门。"}