{"id":"843522","title":"长亭怨慢 联句寄怀易实甫并示由甫","dynasty":"清末民国初","author":"梁鼎芬","text":"更谁识、天涯芳树。处处青痕，都无情绪。绿遍江南，故人偏怅碧波阻。玉箫瘦损，试吹出、相思句。还趁好风来，隐隐答、佩声琴谱。凝伫。记红镫苔馆，曾共几回听雨。瑶华梦远，况惆怅、相逢无据。便有梦、烟水都迷，将一箭、春韶轻去。问此际、联床清话，宿酲醒否。"}