{"id":"1236213","title":"门帖子十二首 壬辰年门帖子","dynasty":"元","author":"杨弘道","text":"不求高爵列王臣，不愿金珠坐绕身。但愿全家度灾厄，白头重作太平人。儒馆庇身惭废学，官仓供米竟无功。授田傥复先王制，从此归耕?亩中。曾由直道踏亨衢，岂谓终身出险途。从此知非亦知命，镜中休镊白髭须。寒泉远汲怜儿小，白粲亲舂愧妇勤。馈食从今低举案，莫教人识五噫君。生长般溪溪上州，一朝沧海忽横流。黍离麦秀悲歌里，华发归来万事休。儿子形躯似我长，新年祝尔愿康强。但能碌碌全门户，莫羡人家昼锦堂。岁在龙蛇何足虑，庭疏兰玉最堪伤。故将西汉缇萦事，说与君家老孟光。蒲城来往愧年除，赪尾柔毛从酒壶。唯有曹君不相弃，故穿深巷送屠苏。素贫贞士老还乡，觅食求衣借屋忙。三事就中先有一，立锥地上盖茅堂。数岁常怀未济忧，欲迁东府与西州。厨边井浅泉甘冷，大半因循为尔留。南坊妒宠如宫妾，北里争妍若市娼。唯有西邻安义命，东风也自到茅堂。己酉再逢鬓未皤，平生艰险饱经过。全家无恙自天祐，媢嫉之人如命何。"}