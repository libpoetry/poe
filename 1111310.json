{"id":"1111310","title":"临江仙 其二","dynasty":"宋","author":"许庭","text":"不见隋河堤上柳，绿阴流水依依。龙舟东下疾于飞。千条万叶，浓翠染旌旗。记得当年春去也，锦帆不见西归。故抛轻絮点人衣。如将亡国恨，说与路人知。不见陶家门外柳，柴扉一径遥通。闭门终日掩清风。感君高节，绿荫向人浓。篱落萧疏鸡犬静，日长飞絮濛濛。先生一醉万缘空。经时高卧，不到翠阴中。不见都门亭畔柳，春来绿尽长条。柳边行色马萧萧。一枝折赠，相见又何朝。酒尽曲终人去也，风前亦自无聊。祗应于我恨偏饶。东君特地，付与沈郎腰。不见灞陵原上柳，往来过尽蹄轮。朝离南楚暮西秦。不成名利，赢得鬓毛新。莫怪枝条憔悴损，一生唯苦征尘。两三烟树倚孤村。夕阳影里，愁杀宦游人。"}