{"id":"831391","title":"水调歌头 其二 青城哀","dynasty":"清末民国初","author":"林朝崧","text":"花月大梁道，自古帝王都。青城当日初筑，绣错与茵铺。岂料铜驼荆棘，两作天家狴犴，新故鬼相呼。出尔反乎尔，报应理非诬。千载后，歌麦秀，吊遗墟。不知衔璧何处？瓦砾满平芜。富贵总成春梦，一例天荒地变，仁暴感人殊。重读靖康史，使我泪沾裾。"}