{"id":"826727","title":"龙山会·己巳重九，云在山房小集","dynasty":"清末近现代初","author":"章钰","text":"休说登高好。岁岁登高，祗是添愁料。霜风吹雁到。依然是、异客异乡多少。华顶即攀空，定四际、危烽来照。剩黄花、孤撑晚节，伴人条啸。还教路讯城南，别馆停云，强与宽秋抱。龙山关合巧。旧游处、应念参军乌帽。那有兴题糕，端不为、吾生潦倒。问何时、宣华宴上，酒悲忘了。"}