{"id":"594885","title":"少司马省吾林公廉州祠堂十二韵","dynasty":"明","author":"欧大任","text":"亚相周圻父，征南事业雄。建旄江左右，开府粤西东。诏自天边下，公怜岭外穷。珠官因罢采，舶使再章攻。郡免貂珰虐，人知豸角忠。百城沾雨露，万户荷帲幪。合浦铭恩切，经祠报祀崇。衣冠严俎豆，伏腊走村翁。泽比桐乡大，壤思畏垒同。登歌松桂里，纪美鼎彝中。雕剿清群盗，鱼丽戒五戎。至今秋调在，并得颂肤功。"}