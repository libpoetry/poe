{"id":"683094","title":"承宜隐友兄同还精舍赋短律五首为别","dynasty":"明","author":"方孝孺","text":"风槛临溪敞，幽人称隐居。高松偏宿鹭，浊水最多鱼。邻父邀尝酒，乡豪笑著书。时艰知己少，来往莫教疏。携友踏溪沙，同寻隐者家。雨多知损麦，土暖喜宜瓜。身愿明时弃，文惭世俗誇。旅怀难一笑，拨遣付流霞。于世吾何补，论心子最知。叫阍他日恨，感事百年悲。地主能投辖，天闲幸脱羁。谈经深夜坐，凉月在清池。情深难遽别，送远却同归。衣湿洒尘雨，路经垂钓矶。山童迎客惯，国士似君稀。且复听雄辨，前贤赖发微。千载康成学，群贤惜异时。典章秦火尽，礼乐汉书疑。聚讼吾何敢，承家子莫辞。从来参笔削，万一补民彝。"}