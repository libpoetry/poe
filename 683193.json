{"id":"683193","title":"夏日观莲忆濂溪雅趣","dynasty":"明","author":"王凤翎","text":"何年白社种青莲，君子堂开俨昔贤。逃暑共寻泉石约，采芳重结水云缘。郫筒香注流霞满，仙掌珠擎湛露圆。三径不知身已隐，尚从濂洛问真诠。习家池馆足留连，十丈重开玉井莲。清影半摇朱幕外，暗香微动绿漪前。披襟北海浑无暑，对酒南薰恰有缘。自别周郎谁是主，劳心空寄爱莲篇。"}