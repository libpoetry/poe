{"id":"1117039","title":"送龚鼎臣谏议移守青州二首","dynasty":"宋","author":"苏辙","text":"稷下诸公今几人，三为祭酒发如银。梁王宫殿归留钥，尚父山河属老臣。沂水弦歌重曾点，菑川故旧识平津。过家定有金钱费，千里争看衣锦身。面山负海古诸侯，信美东方第一州。胜势未容秦地险，奇花仅比雒城优。新丝出盎冬裘具，贡枣登场岁事休。铃阁虚闲官酿熟，应容将佐得遨游。"}