{"id":"694582","title":"秋凉闻寇","dynasty":"明","author":"陈锜","text":"杀气横空急皂雕，一时胡马挟风骄。嫠忧正似关宗国，雅志常如在本朝。侧席岂无思颇牧，垂裳何必愧虞姚。犹闻得肉羁鹰饱，猛掣绦铃遁远霄。来鸿去燕各分飞，翠霭浮空白日微。霜霰渐成欺葛屦，风尘终不到荷衣。穷愁亦有江枫咏，高调谁传郢雪诗。远愧俊游成老大，雁行时觉少参差。袅袅凉风起白波，萧萧寒露湿青萝。长贫莫笑犹衣结，远戍遥怜有荷戈。人马骤闻喧海市，女牛犹忆望星河。年前已自忧多事，不似年来事更多。满床流影动金波，茅屋春深未补萝。肉食有人司重鼎，毛锥无用愧长戈。鲸鲵未见东归海，鸿雁还从北渡河。老倍安仁愁更切，二毛销尽岂容多。"}