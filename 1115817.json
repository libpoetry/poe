{"id":"1115817","title":"双峰定水璘老送木犀香五首","dynasty":"宋","author":"杨万里","text":"春得鄞江信，香从定水来。今年有奇事，正月木犀开。万杵黄金屑，九烝碧梧骨。诗老坐雪窗，天香来月窟。山童不解事，著火太酷烈。要输不尽香，急唤薄银叶。传语双峰老，汝师是如来。如何一瓣香，却为杨诚斋。谁言定水禅，入定似枯木。飞入广寒宫，收得香万斛。"}