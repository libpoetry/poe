{"id":"681241","title":"题衍圣公所藏画竹因忆阙里南园之胜故篇终及之","dynasty":"明","author":"李东阳","text":"高堂四壁歌声起，戛玉鸣金奏清徵。摩挲素练往复还，似有秋风生爪指。古来写竹如写神，仓卒接应皆天真。想当磅礴向空廓，已觉意象超风尘。我家旧傍潇湘住，满地清阴不归去。每开图画即江湖，长怪轩窗隔烟雾。阙里墙东县令家，名园种竹不种花。蹊回径折入蒙翳，下有泉水无泥沙。长流㶁㶁穿林响，短发萧萧助森爽。旧路无因缩地看，新梢定见参天长。北客南游兴未偿，此时此景故难忘。拟刻琅玕三百字，为渠题寄墨君堂。"}