{"id":"222472","title":"送赵进臣持闽宪节","dynasty":"宋代","author":"陈文蔚","text":"任官自古惟贤材，天子耳目寄外台。祥刑所击切民命，可不於此钦恤哉。猗嗟东南俗脆弱，独有闽岭高崔嵬。山川风气颇相等，挟刚负险不可摧。自来岩谷多啸聚，屡遗使者殓渠魁。今幸田里各安业，毕竟习俗怀阴猜。侵陵矫虔或未免，狱论不平良善灾。民强官弱亦已久，往往州县翻低回。政须绣斧肃风采，坐使一方公道开。秋霜凛烈惩其奸，扑灭不复然死灰。阳和宽大布德意，抚摩穷困如婴孩。湘江之水碧悠悠，使君昔日曾徘徊。于今八州复延颈，洗冤泽物须公来。澄清本是平生志，从此四境无氛埃。勿谓故园有松菊，长忆三径荒莓苔。"}