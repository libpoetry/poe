{"id":"645023","title":"月中丹桂歌","dynasty":"明","author":"解缙","text":"高天桂树五千尺，广寒宫中遮月色。八月秋清桂吐花，天香散乱神仙宅。西湖吴叟乌角巾，帝遣伐桂三千春。终朝倚困倦无力，婵娟兔笑嫦娥嗔。我有开山新钺斧，手持直上清虚府。金桥银桥忽在前，笑观霓裳羽衣舞。一斫折枝柯，二斫折婆娑。三斫桂树月中倒，四海不觉清光多。太阴之君邀我见，封章直奏通明殿。玉皇亲赐天樵民，留我天庭十日宴。明日宴罢踏层云，思量唯有斧随身。袖中带得一枝出，天下方知第一人。"}