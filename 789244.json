{"id":"789244","title":"洞庭春色","dynasty":"清","author":"王策","text":"最好妆楼，花朝过了，社日才来。正轻裙飐凤，垂丝绣带；低鬟簇蝶，细股珠钗。知道一春行立少，看红嫩鞋尖色未衰。今朝健，且添些梳裹，小出香阶。多时不来廊下，早一片、绿长新苔。恰钩帘日淡，珊珊形影；踏花风软，瘦瘦身材。蕙叶盆中青几箭，尚紧抱香心不放开。依稀记，是萧郎那日，临去亲栽。"}