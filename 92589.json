{"id":"92589","title":"憩怀古堂·新葺怀古堂","dynasty":"宋代","author":"杨万里","text":"新葺怀古堂，旧临郭璞池。去岁夏徂秋，无日不此嬉。茨菰无暑性，芙蕖有凉姿。今年池水乾，老子来遂稀。岂惟来不留，亦复去靡思。朝来偶一到，又觉景特奇。水含霁後光，荷於风处欹。便有白鸥下，惊起翠羽飞。方池灩窗东，长池横檐西。红绿向背看，觞咏朝夕宜。此堂初无情，此池谅何知。如何涉斯世，乖逢亦有时。"}