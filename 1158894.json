{"id":"1158894","title":"孙权故城下怀古兼送友人归建业","dynasty":"唐","author":"刘长卿","text":"雄图争割据，神器终不守。上下武昌城，长江竟何有。古来壮台榭，事往悲陵阜。寥落几家人，犹依数株柳。威灵绝想像，芜没空林薮。野径春草中，郊扉夕阳后。逢君从此去，背楚方东走。烟际指金陵，潮时过湓口。行人已何在，临水徒挥手。惆怅不能归，孤帆没云久。"}