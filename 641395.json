{"id":"641395","title":"平凉雹","dynasty":"明","author":"殷奎","text":"仲夏之日十又九，平凉城下晡时后。阴风吹云变天色，寒气袭人噤人口。须臾腷膊声满地，怪雹横飞大如斗。摧车折木不可当，人马辟易逃林薮。东门宿麦熟未摲，美实离离遍田亩。就根平削三十里，一穗不存君信否。道傍老父向人言，此田官种非民有。欲知种者是何人，两府指挥都督某。乌乎天道岂梦梦，警戒昭然事非偶。厚藏多取物斯忌，害盈福谦神所守。君不见公仪休曾相东鲁，拔却园葵去织妇。又不见霍将军在汉武时，匈奴未灭家何为。"}