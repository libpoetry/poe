{"id":"779416","title":"凄凉犯 咏残荷，用姜白石韵。社中课题","dynasty":"清","author":"顾太清","text":"斜阳巷陌。西风起、池塘一带萧索。露倚半垂，雨欺平倒，画栏斜角。风情最恶。更不奈凉蟾影薄。况飞飞、社燕将归，鸿影度沙漠。回忆情何限，隔叶传歌，对花行乐。无端青女，暗行霜、舞衣催落。苦意清心，尚留得余香细著。待同听、剪烛西窗，订后约。"}