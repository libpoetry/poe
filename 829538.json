{"id":"829538","title":"太常引","dynasty":"清末近现代初","author":"周岸登","text":"芸生蚤虱待爬搔。盈望玉京遥。莫更反离骚。辍雅曲、巴人自高。旧怀如谒，新愁如织，挥泪洒湘皋。江上断魂招。应忆得、烟尘渭桥。垂虹载雨溯春潮。愁絮镜澜飘。波咽笛声高。问心事、兰舟共摇。江南草长，杂花生树，桐乳致新巢。年事酒中销。休更忆、离魂断桥。梦云如絮逐花飘。蓬转耐今宵。门外马萧萧。搅离绪、朱颜夜凋。隐囊春枕，博山沉水，愁共断香烧。歌倦殢红娇。莫更理、飞泉洞箫。蜀江澄碧蜀山高。魂短不禁销。江外酒旗摇。任柳色、依依万条。百花潭水，枇杷门巷，情尽莫题桥。呼酒驻兰桡。便写遍、霞笺薛涛。梦回清涕洒神皋。风物记前朝。春雪未全消。国殇痛、谁歌大招。扁舟容与，五湖烟水，桃叶伴归桡。闲恨谢眉梢。也学得、吴儿弄潮。"}