{"id":"779868","title":"卷四 琵琶仙 题杨浣香过云词后，并订修褉雅游，即用集中“题凫香客舫填词图”原韵","dynasty":"清","author":"戴延介","text":"隔水招鸥，正绿波、十里晴镜春阔。歌扇乍落飞英，酒鳞又凝碧。知多少，采兰心事，算渐近、三三时节。花雨惊魂，柳云约梦，浑是春色。恰携得、一卷新声，待细与、尊前话游历。唤起旧时明月，听梅边横笛。愁自远、山中玉老，铸黄金、还煮白石。且休辜负韶华，絮凉吹雪。"}