{"id":"1111632","title":"同坰寄黄济川五首","dynasty":"宋","author":"吴则礼","text":"饭饱团栾坐，前身或姓庞。痴云黏楚甸，小雪著荆江。尚要评诗律，何因唤酒缸。归来底处好，脱屐弄艂艭。平生黄卷里，老罢白鸥边。莫作惊人语，深参饱睡禅。随堂姑一钵，唤客或三鳣。宁要苏司业，时时与酒钱。今年一尺雪，大盎想春沽。乌帽有何好，青鞋绝世无。老泓元有韵，瘦颖要时呼。跛跛没伎俩，归来真老卢。甘作华颠老，聊寻颍上梅。长须唤舟楫，赤脚洗尊罍。白日要可挽，清香不受摧。若为教騕袅，载得阿川来。斋盂随处有，阿堵半生无。不作论文杜，姑为踏硙卢。清言韵舌本，残雪著头颅。请说楚州菜，白菘如臂粗。"}