{"id":"621760","title":"拟勤王","dynasty":"明","author":"郭之奇","text":"戎衣试长短，战马问瘦肥。朝驰羽檄至，暮拂剑光飞。恭承明主诏，行伍有光辉。亲随十千众，性命总相依。怀恩俱不浅，报国敢从违。挥戈从此去，所向必重围。矢心坚士气，先发锐兵机。一鼓清郊野，百战绝奴归。群酋纷狼藉，抱鞍泣落晖。立使胡气尽，大展庙堂威。功成与诸将，终令识名希。"}