{"id":"374571","title":"摸鱼儿·洒秋风泪痕几许","dynasty":"清代","author":"蒋士铨","text":"洒秋风泪痕几许，酿成酸楚如此。哀猿啼到三声后，不管征人欲死。吾与尔，分万斛，闲愁歌泣将焉止。青春去矣，问何者销忧，只应无语，相对夕阳里。情一往，滟滟溶溶难比，恰似一江春水。无端风雨豪端出，哀怨声盈天地。知音几，个我辈，伤心不但钟情耳。呜呜谁倚，当付与双姑，玉箫相和，低唱过彭蠡。"}