{"id":"1114529","title":"即事","dynasty":"宋","author":"李流谦","text":"懒步东阡与北溪，一春心赏苦多违。堕红藉藉痴蜂醉，稚绿阴阴乳燕飞。去国三年应自笑，封侯万里不如归。门前车马能来否，午睡醒来独掩扉。爱春未得一钱酬，独倚东风搔白头。花影入帘情苒苒，竹风挨枕梦悠悠。黄鹂欲下无谁语，碧草相看始欲愁。老大别无新伎俩，只凭诗句写风流。雪巘云林共莽然，世间那有此江天。晓樯搀日何时到，夜柁鸣风几夕眠。閒卜家书灯似粟，略开旅抱酒如泉。轻鸥飞下仍飞去，汝在江湖是散仙。"}