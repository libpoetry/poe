{"id":"991914","title":"永叔进道堂夜话","dynasty":"宋","author":"梅尧臣","text":"海风驱云来，池雨打荷急。虚堂开西窗，晚坐凉气入。与公语平生，事不一毫及。初探易之奥，大衍遗五十。乾坤露根源，君臣排角立。言史书星瑞，乱止由不戢。巨恶参大美，微显岂相袭。陈疏见公忠，曾无与朋执。文章包元气，天地得嘘吸。明吞日月光，峭古崖壁涩。渊论发贤圣，暗溜闻鬼泣。夜阑索酒卮，快意频举挹。未竟天已白，左右如启蛰。"}