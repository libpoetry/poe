{"id":"1114173","title":"江南六咏","dynasty":"宋","author":"李纲","text":"江南山，秀色晴光杳霭间。一带平凝愁翠黛，数峰孤绝耸烟鬟。江南云，片片飞来湘水滨。愁绝苍梧鼓瑟女，怅望阳台行雨神。江南月，依然照我伤离别。故人千里共清光，玉臂云鬟香未歇。江南竹，霜霰岁寒依旧绿。谁向溪边养箨龙，滴露摇风一林玉。江南梅，昨夜溪头玉雪开。赠远欲传千里恨，和烟为折一枝来。江南客，鬓发苍浪不堪摘。明时迁逐念前非，一夜愁吟霜月白。"}