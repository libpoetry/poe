{"id":"1147383","title":"荅黎士曹黎生前适越后之楚","dynasty":"唐","author":"皎然","text":"楚木纷如麻，高松自孤直。愿得苦寒枝，与君比颜色。故乡眇天末，羁旅沧江隅。委质在忠信，苦心无变渝。何繇表名义，赠君金辘轳。何以美知才，投我悬黎珠。遽为千里别，南风思越绝。爱君随海鸥，倚棹宿沙月。不栖恶木上，肯蹈巴蛇穴。一上萧然峰，拟踪幽人辙。晨兴独西望，郢水期溯沿。夜到洞庭月，秋经云梦天。黎生知吾道，此地不潸然。欲寄楚人住，学拿渔子船。奈何北风至，搅我窗中弦。游子动归思，江蓠亦绵绵。箧中封禅书，欲献无由缘。岂乏晨风翼，翻飞到日边。"}