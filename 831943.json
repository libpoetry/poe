{"id":"831943","title":"哭三兄","dynasty":"清末民国初","author":"林朝崧","text":"去年儿哭母，今年弟哭兄。骨肉苦无多，鬼伯胡不情？兄病我亦病，颇闻所患轻。蹉跎阙问候，身为药饵撄。会逢秋霖久，山潦涨纵横。十里家山路，渺若隔蓬瀛。相思屡相望，相望空屏营。兄年曹孔间，六秩开一龄。谈笑却熊罢，真气四座惊。儿孙绕膝戏，撚须课葩经。老矣非耄及，小疾谅易平。矍铄竟难恃，长眠遂不醒。哀哉千古别，未及诀死生。家世陇西第，兜鍪出缨簪。阿兄割鸡才，行将宰武城。弟亦志青云，挟策干公卿。风波一朝起，人事忽变更。坎壈俱失职，俯首侪编氓。居乡骑款段，下噀田自耕。尚冀造物心，将寿补功名。何意旧头衔，遽写新铭旌！吾族推最大，兰玉盈谢庭。同生及群从，枝叶相附荣。秋风捲飞箨，十载多凋零。戚怆顾门户，屈指少老成。阿兄又舍我，对影益茕茕。我羸素善病，忧患又相寻。自知不能久，早晚会九京。生世无所欢，何恋泡电形。地下逢阿母，烦为一寄声。"}