{"id":"1119567","title":"春寒六首","dynasty":"宋","author":"陈造","text":"扫雪阶头晓未乾，东风作恶鼻仍酸。西园点检江梅后，祇有樱桃不避寒。稍稍春光到眼中，冲寒试与小支筇。杏花已尾樱桃拆，正要深红间淡红。衰年心绪自低摧，可是青春昧一来。几日不教书作祟，为留病眼向花抬。去年秫地伤秋潦，春酒浇醨不可亲。红树梢头山鸟语，祇应笑我独醒人。清明寒食经旬是，笑问风寒更几馀。小杏惜香春恰恰，新杨弄影午疏疏。平明欲敛云复厚，薄晚未休风更颠。老怯春寒不宜出，下帷添火拥书眠。"}