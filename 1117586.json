{"id":"1117586","title":"次韵钱济明访定力僧及寄吴行古三首","dynasty":"宋","author":"邹浩","text":"门前朝市喧，门内山谷寂。昨来有虑心，到此了无迹。况复有高僧，炯炯双眼碧。渠今未易亲，拄杖鸣百尺。知君从之游，勤我遥相忆。安得双树傍，题名拂尘壁。北阙来新荣，南溪抱初寂。二子非世交，穷通偶殊迹。诗书寄平生，孤云卷晴碧。遥遥天一涯，回首无咫尺。伊予亦乡邦，岂敢烦记忆。尚误分隋珠，宵光动墙壁。万物递先死，憧憧尝未寂。中有不动尊，随方示形迹。巨海何曾波，长天自来碧。谁令失坦途，认此躯七尺。空华初无根，欣厌浪思忆。君今倘回光，奚须凿邻壁。"}