{"id":"308434","title":"雨霖铃·伤春无极","dynasty":"清代","author":"陈洵","text":"伤春无极。向茸窗底，倦绪慵织。蛮花过眼谁主，曾行到处，蛛尘摇壁。杜宇天涯渐少，倩谁劝残客。又淡淡、鸦点斜阳，傍水依林弄颜色。西园旧俎黄莺识。但闲心、一往经年隔。空杯自洗流景，沉恨去、水宽天窄。染泪苍苔，珍重东风，与扫尘迹。待拚了都不思量，坐久如何得。"}