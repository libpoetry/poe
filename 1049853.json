{"id":"1049853","title":"题杏山阮氏高居","dynasty":"宋","author":"郭祥正","text":"仙翁得仙朝玉皇，当时种杏盈山冈。传闻落英堰流水，每到三月溪泉香。白云霏霏出幽谷，独鹤沉沉唳乔木。寒潭深处睡蟠龙，灵草芳时跃青鹿。丈人何年居此间，诜诜孙子如芝兰。抱才求进十五六，亦有随计乡书还。步兵傲世逸千载，谁道风流至今在。软炊玉粒烹黄鸡，客子虽多竟相待。我爱长吟登好山，到此便欲辞尘寰。可能筑室辄延我，为君鍊熟黄金丹。丹成大笑分一粒，坐令绿发回朱颜。浮生百岁不早悟，日月扰扰空循环。"}