{"id":"1092743","title":"天竺灵隐观鸿渐寺记白香山泉碑","dynasty":"宋","author":"韩淲","text":"灵隐天竺山，清流漱奇石。草木郁青葱，岩洞耀丹碧。有时闲联骑，尽日为散策。萧条怀古心，髣髴问遗迹。胜士多去来，流年几今昔。寺记喜逢陆，泉碑尚馀白。因知幽绝处，得之乃无斁。所以千载后，山名转辉赫。二子有逸韵，烟霞本其癖。想当落笔时，无地著清适。嗟我复何人，长歌想英魄。"}