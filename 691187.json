{"id":"691187","title":"赠淯水刘公","dynasty":"明","author":"李孙宸","text":"吴楚才名自国工，长杨一赋气何雄。从知骏骨高燕市，未信蛾眉妒汉宫。多暇鸣琴调独鹤，有时把剑望双虹。青云莫道轻相附，不尽论文意气中。才子南迁名转高，乍逢意气感绨袍。宦情淡泊宁鸡肋，宪府萧閒亦马曹。节驻春城看过雨，梦回兰署待挥毫。香清茶熟官衙暮，尚有词人载浊醪。"}