{"id":"253452","title":"用时元瑜韵","dynasty":"金朝","author":"王寂","text":"广平平昔心如铁，句法澄江湛秋月。地炉无火耸山肩，坐对梅花咀冰雪。是中何好有底怜，其乐自谓超三禅。想君曩岁客淮上，冻脚遍历溪桥边。见花辄饮醉即归，龙蛇挥扫争新奇。至今清梦时到旧游处，尚记幅巾直掇横筇枝。锦囊投我须鄙句，正似西子枉驾招东施。梅兮梅兮，尔今但有一夔足，世人未识本来之面目。寄谢无为老衲他日但过时，当为浮香主人留一宿。"}