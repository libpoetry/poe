{"id":"1114697","title":"谢灵运诗云中为天地物今成鄙夫有取以为韵遣兴作十章兼寄云叟","dynasty":"宋","author":"李彭","text":"严霜知劲柏，大节见固穷。怀人居白下，抱道立黄中。秦淮浩茫茫，楚山耿丛丛。胡为吝音素，过尽南归鸿。达士庶可慕，劳生良足悲。君看嘉宾黠，何如方回痴。荣衰等湛露，变更如剧棋。冥冥万事定，何用机心为。学诗如食蜜，甘芳无中边。陈言初务去，晚乃换骨仙。我昔实知此，老懒挽不前。儿曹喜吟讽，快意艳阳天。曩时阮步兵，埋照每沉醉。是身托曲蘖，真若有所避。谁知名教中，固自多乐地。花气杂和风，相我曲肱睡。西京执戟郎，老嗜杯中物。观其所著书，涩读由蹇吃。剧秦见平生，何心窥彷佛。唯有四愁赋，至今犹炳蔚。孔融天下士，荀彧双南金。既为阿瞒用，复为阿瞒禽。独闻管幼安，龙蟠沧海深。难用固难杀，耿光垂古今。器博无近用，胸中要纵横。腐儒昧行藏，寒窗守一经。营营市道交，务利如兼并。无复典刑在，况当观老成。阳城海内豪，隐居晋之鄙。养此冰霰姿，谏官安足起。欲沮延龄相，悠悠自风靡。何以昭无穷，政赖有此尔。灌园如结庐，畦蔬如养雏。敏耘斯易壮，稍堕或攘羭。卖菜厌求益，得酒聊歌呼。醒来北窗下，解衣诵潜夫。幽云生檐楹，落日挂户牖。茂树发华颠，归鸟鸣高柳。春风可怜人，举兹为我寿。行乐当及时，浮名竟何有。"}