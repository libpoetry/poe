{"id":"816773","title":"双调望江南 枫桥夜泊","dynasty":"清","author":"董俞","text":"枫桥路，烟水正迢迢。欲向东君寻旧约，渚花岩月两无聊。孤负是春宵。人何在，独倚赤栏桥。遥忆去年樱笋候，画船红烛听吹箫。往事更魂消。江南好，烟景媚晴川。柳絮淡云寒食节，杏花香雨夹衣天。肠断画桥边。初相见，碧玉破瓜年。半饷幽欢疑梦里，几番私语避人前。娇小最堪怜。江南好，花信正芳菲。金屋莫愁偏早嫁，画船桃叶恰同归。风动六铢衣。闲伫立，不羡蝶双飞。银甲按筝歌调促，玉枰赌酒笑声微。往事囗依稀。江南好，良夜月华新。舞罢争看垂素手，歌残未许啮丹唇。妒杀是横陈。恹恹病，憔悴度芳春。何事窈娘偏薄命，多应小玉是前身。缥缈梦中人。江南好，人在画船中。桃扇半欹眉黛妩，杏衫初卸粉香融。洛浦降行踪。寻芳去，欸乃夕阳红。属玉双飞春恨浅，丁香百结暮愁浓。相忆忽相逢。江南好，六曲画屏开。真个有情怜宋玉，未应轻折在章台。幽径少人来。灯儿下，媚绝粉香腮。无语但垂双舞袖，背人偷换合欢鞋。长夜费安排。江南好，渌水蘸明妆。卓女漫夸眉际黛，婕妤别具体中香。窣地舞裙长。风流甚，半醉泥檀郎。蝶坞迷藏无处觅，鸳帏秘戏不禁狂。些事费思量。江南好，蓦遇曲栏边。弱柳作腰长自颤，夭桃靧面益生妍。一笑更嫣然。留欢住，双跪佛龛前。锲臂不忘同死约，痴情还想再生缘。私誓两心坚。江南好，乌桕夜乌啼。楚峡乍逢真似梦，隋楼欲到忽生迷。何异武陵溪。灯如昼，檀板翠眉低。金谷好花曾共赏，翠屏纤手忆同携。醉墨曩时题。江南好，佳丽数红儿。只为独眠偏起早，翻因密约故来迟。心事阿侬知。疏桐影，和月乱罘罳。子夜曲残人已醉，甲煎烧罢帐还垂。端的是情痴。江南好，愁坐厌芳樽。青鸟漫传千里信，彩鸾应化异时魂。孤负月黄昏。疏钟静，屈戍掩重门。绣阁不闻莲屧响，罗衫曾印口脂痕。无计再温存。江南好，孤馆又新秋。明月正圆偏作晕，彩云欲散迥难留。暮雨更添愁。闲思遍，曲巷少年游。灯下卸头簪茉莉，帐中含笑拨箜篌。往事最风流。江南好，肠断为知音。南陌碧桃寻旧约，西陵绣带结同心。良夜漏沉沉。人何在，门闭落花深。腻粉尚黏双钿合，残香犹暖旧瑶琴。幽恨至如今。"}