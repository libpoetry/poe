{"id":"44102","title":"戏燕谋·樗园谁子言殊允","dynasty":"现代","author":"钱钟书","text":"樗园谁子言殊允，作诗作贼事相等。苦心取境破天悭，妙手穿窬探椟蕴。化工意态秘自珍，讵知天定还输人。偶然漫与愁花鸟，厅绝诗成泣鬼神。此中窃亦分钩国，狡狯偷天比狐白。诛求造物不伤廉，岂复贪多须戒得。偷势终看落下乘，卑无高论皎然式。昌黎窥盗向陈编，太息佳人为钝贼。夙钦吾子诗才妙，我法行之忽逼肖。竟如道祖腹中言，可许拂衣引同调。我欲诚斋戏南湖，君莫魏收斥邢邵。诗窖宵来失却匙，知君不拾道行遗。无他长物一敝帚，留与贫家护享之。"}