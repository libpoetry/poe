{"id":"1126111","title":"寄漳川隐士","dynasty":"宋","author":"寇准","text":"志高长说耻凫趋，岁晏园林恋隐居。陋巷自甘栖短褐，侯门终不曳长裾。夜吟雪屋冥搜句，春结烟蓑老钓渔。为我红尘偶为吏，近来还寄绝交书。慵趋大厦恋山薇，立志由来与世违。溪上有时逢静钓，雪中长日掩闲扉。自知天爵高人爵，不爱朝衣换布衣。我逐浮名任飘泊，清泉难得共忘机。"}