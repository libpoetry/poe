{"id":"936823","title":"寄子虡","dynasty":"宋","author":"陆游","text":"吾儿适淮壖，送之梅市桥。三年安得过，思汝双鬓凋。今年当代归，秋色已萧萧。迎汝不惮远，梦溯钱塘潮。人事不可料，邑民挽归桡。郡牧部使者，交章闻之朝。增秩复使留，此事久寂寥。念汝未育子，大女方垂髫。小女闻学行，想像扶床娇。汝少知读易，外物莫能摇。但愿早举孙，不必七叶貂。归来郎罢前，相从乐箪瓢。"}