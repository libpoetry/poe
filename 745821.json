{"id":"745821","title":"庾楼夜饱","dynasty":"清","author":"江之纪","text":"楚天日落残云碧，千山万山起暝色。东风喜客上楼来，吹送飞花满茵席。楼前长江水拍天，楼上银镫四面县。镫光直照波心里，惊起鱼龙不得眠。主人酒酣客耳热，今夕祇许谈风月。若使人生无白头，月到圆时应不缺。君不见此江滚滚流无穷，此楼阅尽几英雄。仲谋公瑾俱黄土，何况元规与稚恭。龙骧虎视亦何有，润色江山还是酒。举杯问天天不言，长庚堕地大如斗。"}