{"id":"812982","title":"戍妇四时词","dynasty":"清","author":"张玉纶","text":"已自怀人不耐愁，黄莺何事更枝头。情知春色归杨柳，怕惹离愁懒上楼。记曾五日指为期，预酿菖蒲绿满卮。待得封侯人到日，一杯亲与话相思。霜信连朝故故催，清砧试处几徘徊。寒衣寄到边关去，可有平安信寄回。盼望空教岁已阑，捷书犹未递长安。也知报国难私顾，只是遥怜玉帐寒。"}