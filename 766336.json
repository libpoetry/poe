{"id":"766336","title":"喜迁莺 其二 同人小集螺墩，花事已过矣，赋此以续李重光恨来迟曲","dynasty":"清","author":"周之琦","text":"晴烟吹絮，对嘉树秀筠，栏干闲拊。屐齿香痕，裙腰草色，多事晓莺争诉。好花倩魂空往，佳约芳期终阻。凤弦曲，但临觞休按，红盐新谱。南浦。离恨远，清浅半湾，不是仙源路。流水三生，碧云千里，锦字懒传幽素。黯然一江风浪，归棹还催人去。楚天暝，想轻寒已到，驯鸥眠处。"}