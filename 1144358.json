{"id":"1144358","title":"耳聩二首","dynasty":"宋末元初","author":"陆文圭","text":"几年本分做家公，虽是痴顽幸不聋。何必张皇惊斗蚁，更须辛苦望攀龙。湿窗暗想催花雨，开户遥知戛竹风。问夜何其将夜半，元来野寺已鸣钟。血气衰微性不灵，非非是是几曾听。胸中不著许多事，天下本来无正声。但觉飕飕战风雨，谁知虩虩震雷霆。先生耐静坐终日，怪底作劳吾耳鸣。"}