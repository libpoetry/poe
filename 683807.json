{"id":"683807","title":"由郧江抵均州即事","dynasty":"明","author":"王世贞","text":"下江双橹鸣啾啾，上江橹声亦不柔。今春三月桃花水，不似常年竹箭流。龙涡瀺灂硿然鸣，小滩大滩势欲争。棹入前崖浑不见，还从阙口出歌声。大石奋攫狮王身，小石槎牙不可驯。若令水清能见底，更有眠虬愁杀人。落日未尽新蟾催，无那层崖黯不开。一线金波初欲动，错疑神女送珠来。"}