{"id":"1112251","title":"梅花喜神谱 大蕊八枝","dynasty":"宋","author":"宋伯仁","text":"高山流水音，泠泠生指下。无与俗人弹，伯牙恐嘲骂。蟾宫有兔臼，捣药千万年。药有长生术，世人无计传。休与鹬相持，自有山川隔。祝君无孕珠，恐非保身策。曳颈吟松梢，何异扬州鹤。胡为鹤未成，苦被玄裳错。中尊严祀典，鬯未祼而实。将祼而实彝，礼文知有秩。方深有制度，撞之以合乐。止乐戛以敔，始终知所觉。苍竹纬琅玕，为形有如豆。遇祭何所容，乾桃与脩糗。柱取饮不尽，量容惟一升。足如戈示戒，君子当兢兢。"}