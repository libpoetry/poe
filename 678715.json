{"id":"678715","title":"长淮水","dynasty":"明","author":"周叙","text":"长淮水，日东注，流尽年光祗如故。亘古穷今不可极，但见行舟往来处。长淮之水流滔滔，映空浴日排银涛。鸥凫翻飞岸摇曳，鱼龙鼓舞风怒号。濠寿西来如折斗，汴泗交流清会口。滚滚宁辞东海遥，万里朝宗近趋走。长淮水，涵华滋，昔年淮右见龙飞。天河挽洗甲兵净，恩泽汪洋合九围。长淮水，今澄清，圣人继统川岳宁。龙骧万斛日充贡，永奠皇图歌太平。"}