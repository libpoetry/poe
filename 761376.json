{"id":"761376","title":"霜叶飞  庚申重九，杜小舫以西岐登高之作见寄。是日余游虎墩大圣寺，亦用清真韵和之","dynasty":"清","author":"蒋春霖","text":"岸云湖草秋无际，斜帆疑挂云表。傍村枫叶未全霜，拥寺门红悄。正雨霁、山容似晓。经台吹帽西风小。试笔染糕香，又却怕、黄花笑我，空醉斜照。遥认瘦塔玲珑，苔斑青换，去年人又重到。翠萸杯冷客衣单，况玉琴孤抱。算鬓影苍华误了。丝阑愁和凄凉调。待寄还、相思语，寒树冥冥，旧鸿稀少。"}