{"id":"699333","title":"再和散木韵","dynasty":"明","author":"袁宏道","text":"平生四不宜，担粪与围棋。强捉山公斝，生填逸少池。窗前微点石，花底小裁诗。稍欲装风景，休推临老时。藤纸书一通，裴诗王集中。时清传雅语，格婉变骚风。丽体收花露，方言辨鸟虫。绿绨閒贮取，一一示诸公。颠毛老去休，拟伴赤松游。尽室营新麓，全身观古丘。云峦閒品藻，花月小阳秋。欲作天台讯，东阳有便舟。山居饶水石，消得一生忙。夜雨沉丹灶，秋花蔽井床。古苔烦树瘿，乾牍老鱼香。梦里匡山路，斜帆指汉阳。稼圃也优游，山庄又一秋。迎风收栗子，过雨剪花头。自洗蒙苔石，聊通滞叶沟。閒中真本草，蠲忿与忘忧。夜雨水平矶，朝暾树树晖。笼中珍鸟语，天外拙鸠飞。古杖藤花笠，垂绦板摺衣。形容堪尽取，画作虎溪归。幽居长在定，直与简编亲。东鲁先夫子，西方古圣人。侍儿泉洗面，座客鸟衔巾。几日僧寮去，山房一半尘。酒正合弹谁，醉乡甲令知。睡魔槟五岭，愁伯放三危。词客花盈斗，钱奴醋满卮。清谭都拨去，只许雅歌随。"}