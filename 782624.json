{"id":"782624","title":"题友人秋郊野望图","dynasty":"清","author":"戴亨","text":"萧萧庭树鸣，嗷嗷雁鸿度。倾耳尽秋声，秋容邈何处。呼童携尊罍，缓辔郊原路。芳菲节已非，凝霜结寒素。红叶遍山明，朱霞媚烟树。西风作新凉，披襟野延伫。云色杂阴晴，山容递回互。清瑶落远椒，鳞鳞杳东注。空翠湿人衣，林深失昏曙。瞩兹秋景佳，畅君泉石慕。驻马索大觥，雄饮不知数。暝色带栖鸦，归吟白雪句。绘作西郊图，超然出尘趣。"}