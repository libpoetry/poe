{"id":"689922","title":"北游诗十八首 捧檄偶然作","dynasty":"明","author":"张元凯","text":"幽居谢鞅掌，披云卧高岑。门有车马客，投以天上音。呼儿拭我弁，揽镜整我簪。薄言辞故里，于役越江浔。负米愿良违，挽粟力不禁。斥鴳安卑枝，匏瓜恋旧林。夷险昧所履，倚伏还相寻。傥来忽如寄，患得非吾心。蓄无非常宝，敢羡纵横金。养真尚寂寞，允为达士钦。顾生言志高，乃住卑犹山。常来访屠博，悲歌游市阛。葛巾一角垫，长裾其色殷。蹇步上大堤，桃花在窗间。袖里金错刀，换酒良不悭。宁待飞青霜，坐以凋朱颜。皇皇脱长剑，送我西入关。赠处两不语，流涕各潸潸。世无四公子，弃客如草菅。间有魏其侯，聊可与往还。吴国渺何处，江流万里长。布帆渡瓜渚，青山障朱方。飒动高天风，吹愁还故乡。戍楼当落日，饥乌野田密。徒御步不前，行李何萧瑟。欲问淮南津，就饭水边驿。敢效祈父言，胡转予于恤。晨发扬子渡，暮泊广陵城。水部正闭关，落日舆梁横。杂踏估船来，吴侬与楚伧。野市乱灯火，恰如蜩螗鸣。对酒愁不语，何处琵琶声。间道往从之，青楼明月生。自笑高阳徒，潦倒江州情。经国有大计，不外兵食足。输挽类用兵，所贵在神速。王程固有严，胄弁何为督。娈童好如花，楼船大于屋。行乐江以南，赫奕朱为毂。盛夏方渡淮，黄河变平陆。粒米乃狼戾，度支更约束。简命旬宣臣，临水建牙纛。八月造舟楫，十月运新谷。哺乳百姓亲，挟纩三军燠。况乃抱远略，道海通山谷。廷议旌行能，玺书动盈幅。伟哉转漕功，不使萧何独。跅弛门下士，勉驾盐车轴。期毋负知己，良友时相勖。大河合淮泗，奔波若倾倒。一瞬下千里，风帆疾于鸟。我行逆其流，尺寸竟昏晓。丈夫托蓬根，世事茹茶蓼。穷途已倦游，况复苦秋潦。揽挈黑貂寒，西风吹人老。驱车入郭门，故人门挂席。客子流离来，执手长叹息。虞卿屩欲穿，侯生头尽白。乐与朱家游，讳言赵邸客。大损卖文钱，估酒日盈百。任侠今寂寥，此有郑庄驿。孤笛江上起，片月随江流。临风曲不断，韵水何悠悠。杨柳折欲尽，梅花落更愁。寒鸦散浦溆，残叶飞空洲。楚客正独醒，闻之增繁忧。凉风吹原隰，澹澹黄云生。值此流离时，难禁陟岵情。长恸高堂觞，言荐溪水蘋。未始暌诸梦，常若见于羹。更念倚门者，蓬首雪盈盈。公干吾密亲，迩来行色壮。得意曲江游，十里紫丝障。折得杏花回，春云在衣上。南归衔使节，楼船晚相傍。明灯照卫水，凉风来青嶂。宿雁语沙中，纤月翻层浪。对酒问前期，弹冠岂虚望。从此舍章句，即可取卿相。昼锦君多荣，奉职我无状。清时好策勋，努力无遗忘。岁晏众芳尽，朔雁江南征。游子何不归，流离蓟北城。阴阴土墙下，风吹枯桑鸣。黄金与白发，此尽彼则生。进退叹维谷，且问严君平。漕吏何为者，日与仓漕伍。长安半月游，黄金散如雨。乘月谒私门，带星候公府。杯酒槩可亲，肝胆谁能吐。势利无石交，斯言徵诸古。北风扬尘沙，玄阴片时结。客舍寄如磬，羁身但存舌。易水寒不流，西山欲飞雪。梦见田先生，恍与荆卿别。击筑苦无徒，悲歌夜不辍。我友蹈海生，圭组久不屑。游于酒人乎，而乃好奇节。因救季将军，朱家心屡折。吾岂有黄金，尊前为君设。所以穷时交，古人多激烈。韩魏饶奇节，齐楚多辩智。经学不足谋，结客非声利。一言可借躯，万乘宁夺志。虞卿急穷交，敝屣卿相位。田生耻人疑，对客刎何易。岂为颜面情，謟笑取容媚。吾友延陵生，独抱千古意。昔我困奸雄，三年两下吏。邹阳不上书，张俭身何寄。良朋每永叹，维子忧心悴。不有匣金来，徒令怀璧坠。谷风世道凉，浮云然诺弃。长揖谢斯人，激烈尊前泪。卫青屯上谷，连营肃旗鼓。五道出将军，弓高与强弩。系其贤王归，奇功不堪数。坐拥武刚车，帐下式歌舞。李广不得意，上簿至幕府。是岂战之罪，拊心良独苦。朱生蓬蒿人，掘起自行伍。浮海斩吕嘉，英略无千古。功奇祸亦奇，十年槛中虎。长剑虽蒯缑，犹堪贾一怒。丈夫身不死，塞垣报明主。结束何翩翩，相逢洛阳陌。流水照清扬，春风披绿帻。俨然傅脂粉，相传化闳籍。羞称霍家奴，云是馆陶客。歌舞谁不怜，婉媚莫可逆。沾沾喜任侠，黄金得还掷。珠因弹雀损，锦以斗鸡坼。而多青楼期，欲赴身无百。且与酒人游，暂入蓬蒿宅。枕藉唯衮衣，何有一缝掖。杖策长安门，言别长安客。何为曰归时，翻使旅愁迫。侠游多酒人，祖道临南陌。马蹄雪中花，车轮冰上迹。再歌毋庸归，乐酒暂今夕。长剑挂左骖，白虹走前席。荆玉罕人知，劝吾宝燕石。我行阻徐方，日夕望吴国。积雪覆皋原，千里同一色。门前偃栅横，屋际孤烟直。黄河冰正坚，芒砀云来黑。狡兔潜以伏，饥鹰竟何食。客子煨枯蓬，主人舂残稷。何日见朝阳，肃彼南归翼。"}