{"id":"508511","title":"陈贞女诗","dynasty":"明","author":"倪谦","text":"陈家有女年正芳，修容毓秀居兰房。诗书女诫过目诵，保抱诸弟淑且良。父母生平最钟爱，明珠在掌门楣光。一朝许为舒氏妇，夫婿贤美年相当。通名纳采币行久，及时待叶于飞祥。宦游浙上甫堪羡，客死淮阴殊可伤。蓬山愿结连理树，丹穴竟作孤栖凰。含悲扼吭气顿绝，从一以殁礼所防。寸心贞烈贯金石，万古大义扶纲常。玉环击断痛莫续，宝剑误分终共藏。始知至性本天赋，况乃茂族由冠裳。英灵飒爽骨不朽，镇重富媪摩穹苍。事君携贰返不逮，泯灭何异露与霜。更生有传我欲继，作诗聊为先揄扬。"}