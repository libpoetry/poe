{"id":"725952","title":"乱后经夏禹庙诗","dynasty":"南北朝","author":"庾肩吾","text":"金简泥初发，龙门凿始通。配天不失旧，为鱼微此功。林堂上偃蹇，山殿下穹隆。侵云似天阙，照水类河宫。神来导赤豹，仙女拥飞鸿。松龛撤暮俎，枣径落寒丛。仙舟还入镜，玉轴更乘空。去国嗟行迈，离居泣转蓬。月起吾山北，星临天汉中。申胥犹有志，荀息本怀忠。待见搀枪灭，归来松柏桐。"}