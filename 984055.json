{"id":"984055","title":"寄于忠父先生 其一","dynasty":"宋","author":"袁说友","text":"天教英雄声名好，满眼看渠腾蹋早。吁嗟世事暗如漆，虞卿穷困刘蕡老。平生翰墨弥九州，丰城埋剑干斗牛。一官了不受羁束，婆娑风月聊归休。天欲成之烦一蹶，子美东屯笑耕月。诸山摇落不成林，看取孤松岁寒发。西湖十顷玻璃风，酒阑豪气诗千筒。请君流水照冰雪，长鱼岂与虾蚬同。"}