{"id":"559759","title":"题林塘书屋啚送王淂斋","dynasty":"明","author":"曹义","text":"君家住近三茅西，书屋下筑临黄陂。黄陂岸上多佳木，疏阴密密涵清漪。地偏自喜景殊绝，来往浑无车马客。先生乐此非逃名，穷年兀兀探遗经。红尘天点飞不到，白鸥数个恒为盟。兴来浪迹事登眺，不跨蹇驴不乘轿。独携白鹤杖藜筇，行傍孤松发长啸。长啸一声山谷空，琪花瑶草生香风。仙家琳馆白云外，棋枰茶灶丹霞中。有时携筐采芝术，炼药烧丹疗人疾。已闻医国称妙手，更说针龙试神术。昔来蓟北成壮游，于今华发不胜秋。九重优诏许归老，一叶扁舟返故丘。披图题诗送君去，思入华阳隔仙路。红亭绿酒对斜阳，从此相思缈云树。"}