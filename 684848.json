{"id":"684848","title":"残岁即事","dynasty":"明","author":"王彦泓","text":"梅檐霜苦月来迟，又到停灯剪胜时。出意自描新样子，丁宁休报小姑知。雪霁寒新腊八天，侍儿擎烛过妆前。肉糜旧话重拈起，引得红腮一笑嫣。红篆桃符白板扉，瓶梅写影上床帷。芦帘纸阁清相称，不羡氍毹作地衣。满城箫鼓嫁人天，裘马郎君意气鲜。独有当年我惆恨，逢新偏忆旧缠绵。亦有偷啼向镜台，合欢杯是断肠杯。张郎画笔无心试，暗提王家扇子来。手提金箸拨炉红，暗教恩私一岁中。首忆惊心试灯夜，一声轻嗽画屏东。文袜清彄手自缄，重毫丝履绣鹣鹣。心知饷姊须珍重，别上菱花镜一奁。谢灶新添一瓣香，终年欢赏费茶浆。天公定恕风流罪，不藉君侯为讳藏。拼取无眠守岁华，听残竹炮几千家。鸡鸣尚伴熏炉坐，自扎同心柏子花。纱笼椽烛焰如幢，火齐呈花喜一双。为惜轻风吹烬落，晓妆成后未开窗。金雀鸦鬟尚簸钱，残年犹是柳枝年。鬟多力弱春消息，渐到眉心眼角边。"}