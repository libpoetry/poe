{"id":"1109385","title":"送狄太守清明日燕莆田共乐亭三首","dynasty":"宋","author":"刘弇","text":"青幢翠葆抱参差，浮客黄金凿落晖。一日山川如得主，两眸天地不藏机。华胥有国真稀阔，齐物名篇孰是非。涩道直西暄绛蜡，卷空箫鼓使君归。赤白觚棱插戾翰，东南重此识多盘。起从海若三山外，分得壶公一境宽。世事升沉随过鸟，物情潇洒属层峦。画图恐是天抛掷，乞与莆人恣展看。他年胜践归林记，大半豪誇落蔡篇。快甚跃壶窥日月，泪疑枯海变桑田。觥船照客吹红液，轩槛娇春扑紫烟。到得无云剩寥廓，此身仍在鸟飞边。"}