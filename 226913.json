{"id":"226913","title":"有客曰孤梅访予於易庵孤山之下与之坐夜未半","dynasty":"宋代","author":"何梦桂","text":"蹇四山之孤竹兮，商周二君。藐三径之孤松兮，晋宋一人。天地冰霜兮，木落归根。遗万物而独立兮，吾梅兄其仅存。夫孤高不易抗兮，故多以落落而遭世之闷闷。孤洁不易保兮，故多以皎皎而受人之昏昏。惟湼而不缁兮，梅质之清。磨而不磷兮，梅操之贞。嗟梅之爱兮，旷世无闻。将梅有心兮，千古谁论。"}