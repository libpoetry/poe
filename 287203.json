{"id":"287203","title":"满庭芳·赵剑秋招同社滂喜斋夜集","dynasty":"现代","author":"夏孙桐","text":"竹屋灯荧，梅屏香凝，把酒羁绪都销。旧时裙屐，多半鬓飘萧。尊畔沧桑几换，年华迅、落叶惊飙。看庭外，疏疏映月，乔木话先朝。贤豪。簪盍地，西园东阁，坛坫非遥。问丝声经壁，草带书巢。今贮归来秘笈，同心侣、漱玉才高。还凭取，清商按谱，瑶瑟戛霜宵。"}