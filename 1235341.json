{"id":"1235341","title":"题天坛二首","dynasty":"元","author":"丘处机","text":"峨峨峻岭接云衢，古柏参差数万株。瑞草不容凡眼见，灵禽只傍道人呼。凿开洞府群仙降，炼就丹砂百怪除。福地名山何处有？长春即是小蓬壶。四面诸山若附庸，突然中起最高峰。每看晴日移坛影，常说寒潭卧黑龙。沆瀣要和千岁药，茯苓先斸万年松。拟寻活计参真趣，又隔烟萝第几重。"}