{"id":"695101","title":"山东旅行即事四首","dynasty":"明","author":"林大春","text":"百里荒村烟火休，黄河之水竟东流。旧时策马暮投宿，凄绝祇今空石楼。睢阳之北峄阳西，日暮风烟尚鼓鼙。夜半阿谁驰郑驿，翩翩衣马羽林儿。齐城西望接长安，物色凄凉大野寒。野草如饴尝具美，青霞漠漠可谁餐。倾盆三月水连天，沃野全归乱草边。为问城齐仲山甫，可能一辟汶阳田。"}