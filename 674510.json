{"id":"674510","title":"送程汝南守三衢分得露字","dynasty":"明","author":"李坚（贞夫","text":"城乌啼严霜，江天正微曙。眷我同心友，五马驾行路。冠盖出城西，分携惜勿遽。殷勤一尊酒，不作游子姁。朝家重牧守，蕲在邦本固。子行宠专城，何以答宸虑。三衢兵寇馀，疮痍已沈痼。情如失母慈，呱呱渴乳哺。又如久旱苗，旦夕望膏露。丈夫分许国，经济乃平素。况我知子心，不在温饱故。行矣宜勉旃，三事是濩矩。"}