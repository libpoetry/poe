{"id":"693660","title":"送李天瑞之咸宁","dynasty":"明","author":"邹智","text":"立马卢沟话壮游，关河西去道途脩。忠肝义胆谁当傅，白日青天本自秋。千古天纲嗟鹿角，百年臣节仰鱼头。圣贤步步皆平地，莫向空中浪倚楼。世道悠悠几日还，上方无剑斩穷奸。跛麟载笔真辞阙，孤鹤乘风欲渡关。履善自能歌正气，季通端不动愁颜。丈夫惜别非无泪，不向忠臣此日潸。"}