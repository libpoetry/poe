{"id":"350707","title":"声声慢·为王阮亭题余氏女子绣高唐神女图","dynasty":"清代","author":"董以宁","text":"琵琶峰下，云雨台边，似曾亲见瑶姬。缥缈氤氲，宛如荐枕当时。只是先王曾幸，怎襄王、梦里重思。些个事，教针神代揣，欲绣还疑。莫问去来何意，更搴帱请御，整佩还持。但问图中，一行绮语谁题。好从色丝黄绢，想拈针、少女风姿。恰称得，犊车人、绝妙好辞。"}