{"id":"699170","title":"秋雨叹","dynasty":"明","author":"殷云霄","text":"秋雨萧萧秋风急，菊花惨淡色如泣，裛黄摇绿何嗟及。寒山木落苍云湿，霜霰惧尔难独立。呜呼繁弦长袖在何许，对尔临风泪如雨。阴云伏雨回秋光，病骨却爱秋风凉，杖藜高歌犹清狂。南归鸿雁鸣且翔，我欲射之心悲伤。呜呼岁暮山中人未归，山中茅斋今是非。今年雨多不伤农，村醪社鼓歌年丰，渔父懒慢网罟空。长官病起深山中，再拜为民祝华嵩。呜呼千仓万箱安能足，山中今有逃亡屋。"}