{"id":"722273","title":"广州花朝","dynasty":"明末清初","author":"屈大均","text":"花朝花已尽，祗有绛桃肥。梅子青青好，流莺打不飞。人家尽木棉，花作一朱天。二月犹无叶，珊瑚十丈然。海棠晴暖候，红影满春山。朵朵如醇酒，酡人白玉颜。未开先吐蕊，蜂食为微黄。二月花寒甚，红成白海棠。香驻蛛丝细，微微吐紫烟。一春无事极，日把水沉煎。叶惹莺毛绿，花粘燕嘴红。生憎声睍睆，一一入愁中。"}