{"id":"1043700","title":"再和宋职方","dynasty":"宋","author":"刘攽","text":"万缘冥数有兴颓，不为劳民与费财。常怪丘渊犹改旧，足令蓍蔡可知来。黄图左辅今仍重，甲令名藩此正该。过去英贤联踵武，几多能事悉尘埃。僝工匠石三农隙，唾手公堂一旦开。妙选栋梁虹宛转，触新廊庑雁徘徊。落成幸有羔羊酒，能赋欣逢锦绘才。衰老专城无异术，祇将勤拙任家陪。"}