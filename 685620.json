{"id":"685620","title":"酬姑苏门人陈古白寄怀之作步来韵二首","dynasty":"明","author":"邓云霄","text":"白头交谊岂应疏，岁岁传书问遂初。怜汝雾藏南谷豹，何时风起北溟鱼？廿年宦拙甘栖遁，三径花深自扫除。牢落閒门惟鸟雀，倚楼遥待吕安车。登高匹练望吴门，犹有知心数子存。老去长悬怀友梦，病馀惭未报君恩。胡尘东北将侵震，王气西南莫向坤。湖海元龙饶侠骨，上书曾著几千言。"}