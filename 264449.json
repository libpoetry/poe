{"id":"264449","title":"莺啼序·得琅轩自沪来书","dynasty":"现代","author":"王易","text":"春风那堪握手，感情深似水。残更转、似酒初醒，金荷开尽红蕊。自别后、吟怀渐冷，遥天盼断征鸿坠。乍传来、素简缄愁，又牵离思。（一章）璧月宵明，琼卮夕泛，漫临风念子。更魂断、细雨纷纷，清明时节又至。望江南，青山如画，为长送，归帆东指。算天涯，荒草萋萋，自饶春意。（二章）游仙梦杳，归雁声寒，惯连宵不寐。长记取，墨花香篆，旧日情致。携酒登临，与君挥泪。良时不再，英游难续，十年梁苑窗同绿（来诗原句），恨缘悭、今昔分荣悴。湖山笑我，飘零书剑何之，栖栖软红尘里。（三章）风烟冉冉，花事迟迟，看柳眉颦翠。但枉说、鱼龙在野。鹓鹭分行，行矣关山，独吟声起。长空莽莽，流云来住，雏莺如语花似锦，镇无聊、玉笛声重倚。箧中冰雪陈陈，便有新愁，也成故纸。（四章）"}