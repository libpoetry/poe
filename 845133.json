{"id":"845133","title":"点绛唇","dynasty":"清末民国初","author":"程颂万","text":"锁梦帘栊，冥冥一片湘江雨。断肠人去。且为今宵住。雏燕雕梁，似说分携语。凝情处。旧时廊户。一角斜阳路。天与多情，那堪更与愁心性。愁多转病。人与花同命。回首秦楼，乍隔人天迥。春将暝。阑干做冷。曲曲相思影。隔岸垂杨，柔丝绾住啼莺小。无郎也好。白水门前绕。几曲烟波，梦破鸳鸯晓。湘江道。客愁多少。新涨平堤了。"}