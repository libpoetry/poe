{"id":"814204","title":"东港竹枝词","dynasty":"清","author":"卓肇昌","text":"万顷波光漾碧空，满湖月色瑩青铜。渔歌忽起沧浪外，人在画桥一叶中。晓霞绚彩覆东洲，海曲人家逐岸流。烟水几湾帆片片，浮沉波影五花虬。东流迤逶好逍遥，苍绿参差佳致饶。极目沧溟天际表，四时野色水中描。截竹编成不系舟，东涯天际水云悠。眼前悟得维摩法，苇渡何劳世外求。湖边春水碧于苔，为听泠泠溪畔来。不耐颠风阻人兴，渔舟欲上又推开。那堪回首落曛西，岛树烟寒暮色低。分明听得吹长笛，祇隔峰前白水栖。海滨清洗碧天空，地近扶桑东复东。金镜曜辉云气散，茅檐先被一轮红。漠漠湖东气倍凉，平芜春浸碧沙长。前村落尽乌桕叶，无数人家在夕阳。景曜当空日未晡，无端雷雨暗东湖。谁将一片晴江色，写作潇湘烟雨图。岸边修竹欲干霄，无限波痕漾碧绡。茅屋夜深天似水，白芦尚有话溪桥。奚须方外忆蓬瀛，一片湘波别样清。风月主人閒便是，夜深枝上杜鹃声。津头苍绿锁烟霞，海曲停桡即是家。此去瀛壶应有路，可曾邀我饭胡麻。影里浮虹望里赊，数行天半落飞驾。何时乘得长风便，好向龙门泛一槎。溪东矫首白云层，花鸟偏迎旧日朋。欲觅安期仙子宅，昨宵梦里记吾曾。"}