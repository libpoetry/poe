{"id":"743692","title":"寒鸦","dynasty":"清","author":"黎简","text":"寒鸦畏影避不得，天地并作秋水色。浩浩烟霜千里高，亭亭三点两点黑。汝自哀鸣夜长极，俯视严城深阒寂。我自竦肩鹤一只，苦吟咢咢杂叹息。劝君双眼清回碧，耐此孤月凌厉白。莫宿高楼最高柳，主人已为路旁客。花房春风吹舞衫，旧燕新人不相识。穷檐冻雀尔所见，一瞬空仓不得食。何如入我香苑树，钵饭慈乌共朝夕。呜呼汝鸦无肝膈，昨夜凄凉今不忆。西风刺骨一万丈，南枝微命几寸翼。"}