{"id":"662652","title":"柏梁台词","dynasty":"明","author":"石宝","text":"柏为梁，梓为柱，累金作台高几许。未央宫阙太液波，万宝晴摇夜明树。日月星辰和四时，梁王以下皆陈诗。龙颜喜溢豹文蔚，虞廷赓歌再见之。君王千载英睿姿，惜哉不逢皋与夔。董生闭门长孺出，平津阁中贤者谁。雄才逸发不自制，始略祁连山外地。东来海上遇安期，西向宫中封五利。乃知为君难，为臣亦不易。君王已悔人未知，白首始兴搜粟尉。柏为梁，金为瓦，治大国，如大厦，一材岂宜轻用舍。用舍一失害不轻，疮痏呻吟遍天下。空令中国至今人，但说葡萄与天马。"}