{"id":"489805","title":"北山寓兴","dynasty":"明","author":"袁华","text":"北山之中春载阳，膏雨霢霂草木长。溪蔬野蔌青戴土，老饕采撷充枯肠。枸杞黄凝鞠菹熟，蒌蒿青点芹羹香。步寻木鸡竹风冷，手拾菌钉松露瀼。蕨拳敷腴竹萌嫩，韭木丰肥同芼姜。鳖裙鹅掌俱退舍，牛炙豚蹄难擅场。春光烂熳过三月，静爱幽香生野芳。寒具藤花甘胜肉，凉饼蓼芽圆截肪。槐叶光浮素盌冻，含桃花映清尊凉。石芥鼻触气辛烈，金齑齿嚼声宫商。不蒙朱门贵介录，独许白屋幽人尝。物无定味贵适口，冰壶先生真欲狂。莱公万羊数己定，庾郎三韭贫何妨。分羹不均御者怒，染指未食天伦戕。骄奢淫佚古所戒，口腹累人良可伤。山中之乐乐无央，秋风又到莼鲈乡。菊黄橘绿萸蟹紫，桂酒新篘香满觞。菜园不愁羊蹋破，便当烂醉眠糟床。虽然此腹久负我，结交岁暮母相忘。"}