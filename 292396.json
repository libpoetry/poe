{"id":"292396","title":"金缕曲·渐觉秋宵永","dynasty":"现代","author":"张仲炘","text":"渐觉秋宵永。悄无人，霜纨在手，短檠孤映。一点凉蟾分素照，可奈更残漏紧。况明夜、阴晴难定。记得朱阑春树底，看飞鸦、乱啄浮云影。沈恨杳，梦犹省。浪游未减江湖兴。共轻鸥，随潮去住，雨蓑烟艇。双鬓逢人低不惯，谩趁杯醪醉醒。笑皮骨，如今空剩。黄鹄矶边山亦好，只无缘、长向江头凭。松菊在，羡陶令。"}