{"id":"698924","title":"燕京五月歌","dynasty":"明","author":"徐渭","text":"石榴花发街欲焚，蟠枝屈朵皆崩云。千门万户买不尽，剩与女儿染红裙。竹黄如槁少鲜妍，一丛五卑百个钱。卖与人家那不贵，汤浇火炙过冬天。荸荠菱藕贱如柴，竿蔗年来渐亦栽。百货百珍俱得到，却无一个荔枝来。燕京百事且休忧，但苦炎天道上沟。近日巳闻将扫括，不须遮鼻过风头。"}