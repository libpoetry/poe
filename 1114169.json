{"id":"1114169","title":"致奠张柔直知郡龙图以诗四章哭之书置灵几以代祭文","dynasty":"宋","author":"李纲","text":"一枰两浅旧相期，叹息君今愿已违。却把荔枝三奠酒，数行衰泪湿深衣。只鸡斗酒祭夫君，尚想平生意气亲。痛惜中原未恢复，如何天乃丧斯人。去岁如今会豫章，从容谈笑共衔觞。岂期便作终天诀，尺素开时神内伤。连夕频频梦见君，依然野鹤处鸡群。不须遗恨功名浅，世事浑如空际云。"}