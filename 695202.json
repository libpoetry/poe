{"id":"695202","title":"拟曹植赠白马王彪","dynasty":"明","author":"林龙起","text":"原野何萧条，极目长太息。关河阻且长，惨澹皆秋色。绿树鸣珍禽，双栖戢其翼。奇峰次第收，斜日已西匿。怀思欲断肠，宁第废寝食。明月照予衿，临风频相忆。相忆无尽期，顾影颇自疑。大业既未遂，安乐在何时。□□应有志，日暮不怨迟。地远心则迩，阻隔何须悲。关河□色壮，因风怀所私。立功与立德，宁效皋与夔。皋夔亦有功，驰驱皇路中。烟尘萦马首，役夫如飞鸿。并辔犹较可，独行与谁同。挥手自兹去，颜色何日逢。回首望京阙，山川当面笼。山容翠似霞，江流乱如沙。与王分手后，异域而归家。甘苦向谁说，怀思棼若麻。关山自寥寂，对境常咨嗟。咨嗟欲何入，含恨且开车。行旌逝安指，潇湘为旧庐。中道各异向，触物寔悼余。譬彼同飞鸟，因鸮各一隅。虽有相见日，念此欲捐躯。悬悬望云梦，引颈以踌躇。踌躇亦何意，念王不能置。寒蝉鸣高枝，哀声薄床第。搴帷见明月，怛忉岂能睡。飞萤入苑中，念之心为悸。玉树本同根，奈何各异地。鬼蜮诗人讥，在余焉由□。避之未易言，七月始还辕。秋风满洛水，白露湿高原。百年无多日，倏忽如云奔。玉体王自爱，其他可勿论。北望时翘首，何时收泪痕。"}