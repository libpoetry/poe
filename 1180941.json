{"id":"1180941","title":"送僧入马头山","dynasty":"唐","author":"贯休","text":"马头宝峰，秀塞寒空。有叟有叟，真隐其中。无味醍醐，亦非般若。白趾碧目，数百潇洒。苦竹大于杉，白熊卧如马。金钟撼壑，布水喷瓦。芙蓉堂开峰月入，岳精踏雪立屋下。伊余解攀缘，已是非常者。更有叟，独往来，与我语。情无刚彊，气透今古。竹笠援补，芒鞋藤乳。北风倒人，乾雪不聚。满头霜雪汤雪去，汤雪去。无人及，空望真气江上立。"}