{"id":"1109527","title":"被旨还阙训答诸公韵三首","dynasty":"宋","author":"刘挚","text":"楚雪三经橘柚天，君恩新许出湘川。虽非殿席虚中夜，且胜台郎谪九年。岁晚病怀孤剑外，江寒归思乱云边。妻儿莫恨归装薄，剩得诸公锦绣篇。湘南窃食汉盐官，长记灵烟魏阙端。隙过白驹三岁月，萍漂沧海一孤寒。九重宽宥环初赐，万里归心斗欲干。常愧主恩深未报，慨然真喜脱囚冠。几年南楚听哀猿，自昔江湖忆帝阍。粉骨何禆天下事，赐环难报圣君恩。馀光久记仁人里，引重仍惭长者言。安得新官来棹速，更随春色到乡园。"}