{"id":"1218605","title":"熊松云画秋林诗意图送蔡伯雨道士归上清松云在淮阴今其来因见题以赠之就以柬送方壶隐者","dynasty":"元","author":"成廷圭","text":"松云先生江海客，淮阴市中人不识。惊风吹沙眼倦开，枕上青山归未得。上清蔡君仙之徒，邂逅同觅黄公垆。饮酣脱帽忽大叫，乘兴为写秋林图。蔡君视之一抚掌，笔法拟我方方壶。我家山中旧游处，如此长松几千树。仙岩隐者抱琴来，鬼谷高人吃茶去。先生有意肯相从，分与东头一间茆屋住。"}