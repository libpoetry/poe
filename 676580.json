{"id":"676580","title":"题醉渔图","dynasty":"明","author":"郑鹏","text":"去住一叶舟，卷舒一竿竹。朝从柳岸过，夜向芦汀宿。鱼多不卖钱，村酒换盈斛。鲜脍簇银丝，芳香杂野?。老妻笑倾壶，稚子歌击筑。醉来横短楫，披襟坦便腹。月明风露净，籧然睡方熟。随流任所之，自信稳于屋。嗟彼尘世间，风波平地伏。绂绶成拘挛，车马生局蹙。华亭鹤不闻，千秋伤二陆。"}