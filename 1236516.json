{"id":"1236516","title":"宣文下直四绝句","dynasty":"元","author":"周伯琦","text":"阆苑春深花半开，泠泠金水泻瑶台。非云非雾天街绕，群玉山头驾凤回。亭亭翠柏倚朱栏，云母窗扉逼暮寒。玉德殿前红杏树，数花犹作去年看。黄金鸑鷟碧琉璃，华阙晴开翠凤旗。宿雨清尘催淑景，千门杨柳绿丝丝。千花张锦草飞香，冠佩趋朝进早汤。延阁风微清跸近，中天奎壁吐光芒。"}