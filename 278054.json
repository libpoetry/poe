{"id":"278054","title":"寄示·三年不见奂之诗","dynasty":"清代","author":"李振钧","text":"三年不见奂之诗，孤馆相思风露夜。莽然示我知苏篇，汉家飞将从天下。更惠江贼玉尺抛，恨无蜜酒银瓶泻。叉尖险韵古难和，君乃欲引为己亚。年华同是惜花时，才分难邀全树借。学书不识右军王，酬句敢寄宣城谢。君今便是东坡弟，我唯怅望髯卿舍。文阵雄师旗鼓当，曾闻用兵如断蔗。共须努力步邯郸，放出一头慎毋怕。文人岂必尽天才，毋论嬉笑与怒骂。"}