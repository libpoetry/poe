{"id":"813147","title":"予历年避暑祠中，每邀荪湄小住，披襟岸帻相对怡情。今夏移榻来祠而荪湄去秋作古矣，怅赋此诗八首","dynasty":"清","author":"张洵佳","text":"避暑招邀住此堂，商量诗句到秋凉。可怜声欬亲如昨，宿草平芜几夕阳。小别梁园二十年，归来情话两缠绵。仲宣体弱吾原虑，不料伤秋在眼前。河山如梦酒炉空，玉笛山阳一曲终。珍重遗孤门户立，为揩老眼望无穷。中年旅食叹无家，才筑菟裘计又差。知有谢庭遗憾在，双株玉树未全花。西州门外怕经过，岂第羊昙涕泪多。地下趋庭如问我，为言青鬓也婆娑。爱我新诗癖嗜痂，微吟宛转总无差。今宵寄尔伤心句，好向秋坟唱鲍家。玉露金风大火流，惊心时序又逢秋。诗情澹写空无迹，书卷横摊乱不收。凉月静宜清夜对，白云閒当故人留。迟眠娇女嬉相告，蟋蟀阶前捉一头。"}