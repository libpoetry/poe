{"id":"737384","title":"玉带生歌奉和漫堂先生","dynasty":"清","author":"吴士玉","text":"中丞好古摅幽情，示我宝砚光晶莹。紫衣通身腰横白，云是景炎故物玉带生。曾游铁门翻白雪，阳陪皋羽号冬青。其先文山早结契，挥洒神笔凌霄峥。铭锡贯珠四十四，至今的烁光日星。棐几摩挲追往事，感慨郁律何能平。或云信国当年初射策，生也即随顾盼趋承明。万言一扫尽龟鉴，铁肝石胆生风棱。转瞬烟尘昏澒洞，生同颠隮哀零丁。丹心磨砺句不灭，《正气》磅礴歌吞声。天崩地塌壮士死，但闻西台击竹声悲鸣。可怜宋社沦海水，片石乃有神灵凭。鼎迁者三载五百，贞质不毁堪嗟矜。英英紫玉晕痕透，有如白虹贯日昭精诚。仰止孔石陋桑铁，笛管之族非其朋。焦琴况出自奸相，苏粪那混申椒馨。彼哉客寮并数七，嘈杂非偶徒虚名。岂如我公位置肃，左图右史笺遗经。濡翰端可斡玄化，作歌雅欲亲典型。公歌突过玉笥作，为生写真垂千龄。"}