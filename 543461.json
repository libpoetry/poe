{"id":"543461","title":"西山绝顶纵目诵供奉呼吸通帝座及拾遗焉能辩皇州二语临风咽桑落十数觥沈醉憩大磐石上昏黑乃下","dynasty":"明","author":"胡应麟","text":"燕山八万仞，楼台夹层嶂。缅怀穷绝颠，揽此大千状。时维九月暮，决策浣尘况。蹇驴华严宿，凌晨策孤杖。扪萝翠微半，亭午思挟纩。石门排空入，猿鸟捷下上。两岸夹霜枫，烨若锦步障。凭高宇宙隔，陟险身世忘。叠磴何岧峣，遥峰渐超旷。披襟豁云雾，把袂狎星象。皇都但一气，帝座屹相向。九点分齐州，一一罗眺望。颓然步空虚，嗒尔齐得丧。吾将御风游，乘化入无量。"}