{"id":"771671","title":"天香·园中春色浅深，微逗辄暖，将作风雨，金铃之感，其有由呼","dynasty":"清","author":" 裴维安","text":"嫩碧雏青，纤茸细粉，娇春艳照罗绮。浅醉微眠，轻吟小立，昼静玉楼人起。莺飘燕泊，问旧日、朱门深闭。一曲霓裳叠后，瑶台月华如洗。閒愁乱山镜里。一凄迷、一番憔悴。滴滴转残莲漏，恼人天气。多恐东风作雨，又怕作、江南断魂地。付托花神，朱幡料理。"}