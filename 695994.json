{"id":"695994","title":"贞母诗为冯比部孜太夫人作二首","dynasty":"明","author":"欧大任","text":"猗彼琼树林，鸟逝遗孤雌。孤雌翼其雏，飞飞鸣高枝。何异冯家母，惨怛曾百罹。良人蚤捐背，膝下三岁儿。纺绩兼力作，教儿书以诗。朗照自龆龀，三灵禀奇姿。画荻机杼侧，侍毋如严师。庠序三迁来，俎豆日习之。警励穷典奥，断织遵良规。儿也勤服膺，讽诵不下帷。学成述孔训，内式中闺仪。贻馨有令矩，颂德于母慈。卓哉邹孟母，邈矣鲁敬姜。夫人诞华族，礼义敦宪章。笄年寡高行，辛苦称未亡。秉心厉松柏，挺节齐冰霜。䦱门训勤俭，择邻导趋跄。儿幸不坠教，策名奉周行。草疏诉穹昊，陈情诣朝堂。皇曰尔母贞，矧复迪尔良。儿克振玉颖，母盍杨兰芳。下诏先褒旌，表闾耀吴乡。化由贞风激，德以令问彰。求忠固在兹，荷恩实无疆。彤管赫有炜，歌以示万方。"}