{"id":"769693","title":"沁园春·客东亭，夜梦亡姊，枕上赋此","dynasty":"清","author":"陆震","text":"追念平生，孤露茕茕，何限酸辛。更兄偏早夭，余将安托，姊今遽逝，弟益无亲。昨岁床前，频来问疾，语我今番病已真。吾与汝，恐此生相见，不到明春。夜阑语更谆谆。念儿幼、愚騃长未婚。况蓬头历齿，尤怜弱女，画眉梳发，待倩何人。嘱汝毋忘，归言而妇，少小相依莫更嗔。今重记，觉言犹在耳，泪尚沾巾。"}