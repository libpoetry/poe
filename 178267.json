{"id":"178267","title":"南山观梅·春雪欲垂地","dynasty":"宋代","author":"张嵲","text":"春雪欲垂地，春水轂纹浮。乱山无人到，梅花供客愁。轻风侧乌帽，韶序欺白头。攀条记旧赏，嗅蘂悲前游。斜日忽反照，烟华风际流。已叹繁华盛，俄观青荫稠。沉吟两京路，恻怅濒汉洲。尚想万玉妃，清樽交献酬。天涯叹憔悴，览物空夷犹。饮罢不能赋，临风三叹休。"}