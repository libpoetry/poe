{"id":"1130096","title":"吴门狱中怀北山旧隐","dynasty":"宋","author":"释道潜","text":"江湖堂北是吾庐，缭绕杉篁蔚有馀。欲问山中近消息，鳞鸿不寄狱中书。诛茅投老卜栖迟，云雨相翻岂易知。夜鹤晓猿休怅望，回车复路可无时。数亩檀栾古道边，亭亭气慨上参天。未应霜雪能摧抑，不用行人叹可怜。东崦扶疏一树梅，繁英辜负岁时开。殷勤寄语兰兼蕙，它日春风我亦来。甘冷宜茶石缝泉，得名初自玉堂仙。苍苔滓秽聊疏治，照月涵星复粲然。一径缘云入寿星，竹间窈窕见疏棂。阑干数曲观台上，幽草靓花常满庭。"}