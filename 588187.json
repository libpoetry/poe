{"id":"588187","title":"寄谢张方伯犀浦","dynasty":"明","author":"王渐逵","text":"林钟动炎飙，我稼怀初熟。驾言上小舟，遥向青萝屋。高畬喜得雨，田父仰沾足。去岁苦旱饥，赖此庶充腹。今朝江渡口，仓遽走儿仆。手持故人书，凉荫卧且读。书中竟何有，历历写衷曲。忆昔为曹郎，出入联镳轴。讵看岁月周，流光迈淹倏。负疴缅旷莽，朝事不经目。同时几豪彦，一一忘所录。而我甘耕农，已君居省辖。伯氏今何如，不审燕与蜀。人生慨萍梗，尘梦纷蕉鹿。知君重契谊，感意情弥笃。还期理篙楫，拜悟越山麓。临风寄咏言，于焉致忱曝。"}