{"id":"1110603","title":"佳雪应时呈司封使君三首","dynasty":"宋","author":"朱长文","text":"苏台风雨久如期，太守精诚不待祈。万廪更为来岁计，六花故就腊晨飞。静装松桂仙枝老，深壅芝兰土脉肥。衡泌栖迟墙仞远，为公何日赋缁衣。炫晃天花著物新，壶中万景净无尘。光辉只欲饶寒士，清洁尤宜比古人。韦白吟时飘入砚，邹枚燕处舞回茵。明年霄汉横飞去，应踏繁霙拜玉宸。千里江山入郡楼，凭栏乍喜密云浮。冷光交映天峰色，馀润遥随笠泽流。民叠裤襦看不厌，客丛簪履赏应留。野人乘兴狂吟外，引鹤披蓑上钓舟。"}