{"id":"1225771","title":"感兴七首 其一","dynasty":"元","author":"陈高","text":"唐虞邈以远，禹汤亦悠悠。周辙一东狩，王纲遂漂流。春秋更五霸，日日寻戈矛。陵夷逮七国，斯民益无聊。战血满沟堑，杀星入云霄。商君佐嬴秦，变法开田畴。积强至六世，虎视吞诸侯。宰割天下地，郡县罗九州。焚香任法律，儒士咸虔刘。汉皇起丰沛，三尺诛民雠。开基四百年，烈烈壮鸿猷。惜哉英明主，不学遗远谋。一时侩狗徒，赞业非伊周。遂使皇王政，废堕不复修。此机一以失，馀恨空千秋。"}