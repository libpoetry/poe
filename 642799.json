{"id":"642799","title":"拟呈无为真人二十韵","dynasty":"明","author":"胡奎","text":"上界金为阙，蓬莱玉作城。日行黄道正，星列泰阶平。尧帝尊巢父，轩皇候广成。真符传世久，公衮赐衣荣。屡遣皇华使，遥迎碧落卿。竹宫祠太乙，桂殿礼通明。班出三台立，身先百辟行。琅函宣蕊笈，琼醴进霞觥。河应千年润，嵩呼万岁声。飙车回绛节，霜匣秘苍精。凫坠云中舄，鸾吹月下笙。山林皆动色，猿鸟亦知名。枸杞山篱晚，芙蓉野岸晴。极知诗有思，谁谓道无情。草圣超怀素，传家过伯英。书签森戢戢，琴石立庚庚。梵气开三景，玄风被八纮。鸿猷资化育，鲸海望澄清。曼倩偷桃者，安期采药生。金丹如可赐，凡骨洒然轻。"}