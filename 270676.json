{"id":"270676","title":"摸鱼儿·甚江东、绿波无际","dynasty":"清代","author":"宋荦","text":"甚江东、绿波无际，泖湖风物尤美。露葵生处春洲远。翠叶紫茎铺水。轻摘起，见说道、参差荇菜浑难比。烟村小市。算只有吴鲜，依稀钗股，好自伴菰米。秋风动、有客天涯徙倚。采芳曾作归计。当时但为鲈鱼脍，何事怅然如此。谁鼓枻。常是那、香羹调向芦花里。樽前漫记。与碧涧芹芽，帘泉玉版，潇洒共风味。"}