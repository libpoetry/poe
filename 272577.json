{"id":"272577","title":"念奴娇·营开细柳","dynasty":"清代","author":"吴藻","text":"营开细柳，堕飞飞、絮影吹来词卷。砚渍梨花春雨过，好个绿阴庭院。面面屏风，垂垂帘子，曲曲阑干转。桐枝排比，小鬟一例痴算。见说新唱铙歌，重寻笙谱，虎帐谈兵倦。兰畹金荃侬未读，轮与奚囊香满。伫月无声，裁云入手，琴趣愔愔远。玉梅窗下，有人同握湘管。"}