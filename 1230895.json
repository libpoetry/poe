{"id":"1230895","title":"虎丘三首郑君明德偕廉夫伯雨诸公同赋次东坡先生韵 其三","dynasty":"元","author":"陈谦","text":"昔游第一峰，遍数东南岭。传闻吴阖闾，曾照山上井。谁期此一杯，玉雁閟孤耿。夫差小儿态，踊跃类蛙黾。眼看双龙剑，迹寄山石矿。再鼓气已衰，功亏前王猛。成名乞敌竖，车辙断遐骋。青青土中血，似托仙题哽。中原泣诸姬，大业弃俄顷。青荧溪泉动，蔽翳山木冷。往事何足谈，飘花日初永。湛卢有馀辉，中夜凌倒景。好奇谁往候，微月照人影。正恐化蜿蜒，飞扬讵容请。"}