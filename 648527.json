{"id":"648527","title":"东平行台有竹翳于恶木荒草命仆芟治嘉植乃遂诗以纪之","dynasty":"明","author":"薛瑄","text":"生平苦爱竹，义若君子交。兹轩忽见之，俄顷漆在胶。振衣步其下，周览增郁陶。恶木一何多，蔓草一何饶。翳此破苔笋，挠彼凌云梢。命仆恣剪伐，得辞斤斧劳。除恶贵绝本，蕴崇及沟壕。荒秽既了了，凉风亦萧萧。修茎遂生植，嘉荫惬游遨。作诗纪颠末，庶为同心谣。"}