{"id":"844776","title":"梅花为赵芸孙同年作四首","dynasty":"清末民国初","author":"曹家达","text":"人影杂烟峦，寻幽眼界宽。跛驴过荒涧，孤鹤唳高寒。冰玉毫端坠，关山笛里看。馀芳凭晚出，桃李属春官。问讯神仙尉，幽栖静掩关。晓钟还近寺，春梦不离山。高木荒鸦噪，寒窗粉蝶閒。东风拦不住，一夜到人间。荒鸡动遥夜，春思满横塘。山月吐深碧，溪云浮暗香。和神带清峭，疏韵出微茫。何事连宵咏，听残晓角霜。水驿花团晕，霜崖树倒垂。烟光明翡翠，潭影卧蛟螭。高士林泉癖，神人霜雪姿。和羹留后验，还仗帝王师。"}