{"id":"1039410","title":"乙巳郊礼庆成五言二十韵","dynasty":"宋","author":"韩琦","text":"尧历方归圣，虞琴始就声。不先惟帝飨，孰见事天明。谷旦诹阳复，鸿仪备吉行。宸襟正祗谨，阴孽忽孳萌。淫雨频兴阵，寒花几坠琼。多言摇改卜，上意益专精。宗社敷冥祐，穹苍答至诚。斗收连日晦，并与祀时晴。待晓披阊阖，凝旒下紫清。真廷陈洁馔，亲庙展嘉牲。爱旭辉黄道，非烟护綵城。旌旗停藻卫，铙吹起严更。冕服祛繁饰，坛壝即自成。晶荧奠琮璧，和雅荐英茎。继志还虚次，尊神戒侧迎。千龄俄受胙，万乘已旋衡。峣阙层霄迥，通衢众目倾。疏刑空犴狱，霈泽浃寰瀛。统业恢长治，生灵入太平。因知却徽号，传迹固难名。"}