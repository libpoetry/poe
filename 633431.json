{"id":"633431","title":"寄送郑季生赴都补选","dynasty":"明","author":"释今无","text":"黄金台畔七年前，野僧添钵擎朝烟。雪瘦?毵归绝域，相逢郑谷偏留连。郑君气格五色锦，翠云裘着斑玉笋。文体风流亚大苏，轻世重道世所无。捉麈天花虽未雨，霜飘雪荡心魂孤。长安贵客如玉丛，不谈此道空悤悤。芦沟之水有针投，千古万古开心胸。我返仙羊君亦归，去年相见更玲珑。鹤岭松风西湖月，行座摩娑无巧拙。道质化为火里莲，宝剑当空恣予夺。学术取为干国材，逸足终当一超绝。今冬结束复出关，袖中富贵气本閒。毗卢印佩黎元喜，世出世间无远迩。送君翘首隔罗浮，飞烟簇簇乘风起。"}