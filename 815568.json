{"id":"815568","title":"赵次珊馆长重葺舫斋用朱椒堂韵自述属和","dynasty":"清","author":"秦树声","text":"议兵尺籍亦空虚，莫愧荆卿剑术疏。楚国丘墟留宋赋，汉家忠孝属班书。朔风忽送高斋雁，斜日微噞浊水鱼。羡杀昔贤悲夜雨，寂无情感到胥馀。壮心耻作嬖人奢，投老佣书两鬓华。许我千秋惭刻鹄，负公一事是涂鸦。荒凉寓县元和志，汗漫星河博望槎。景范以还无述缀，未知敝帚在谁家。"}