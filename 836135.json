{"id":"836135","title":"三姝媚 送陈大归国，用草窗送碧山还越均","dynasty":"清末民国初","author":"梁启超","text":"愁苗和泪绽。况客里还逢故乡回雁。苦忆俊游，叹春随人老，相看依黯。数遍花风，谁信道便成秋苑。赢得年时，偷卜佳期，带围销减。怅望银河清浅。正指冷笙寒，梦长天远。今夜河桥，怕晓风杨柳，做成凄婉。傥遇冥鸿，为说我高歌青眼。更问鱼龙醒未，沧江晼晚。"}