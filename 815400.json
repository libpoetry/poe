{"id":"815400","title":"八声甘州二首","dynasty":"清","author":"项鸿祚","text":"更不须携酒看黄花，凄凉胜游稀。但苏翁圃外，藏鸦细柳，相对依依。回忆西湖旧梦，秋水浸渔矶。今日登临地，风景都非。自折茱萸簪帽，叹沈腰瘦减，泪满莱衣。况天涯兄弟，不似雁同飞。误江楼玉人凝伫，盼归舟、我尚未能归。休怅望，有栏干处，总是斜晖。界斜红飏出晚晴天，相看转凄然！甚匆匆只是，横催雁阵，低照鸥眠？树外山眉衬黛，远道草芊芊。一段苍茫意，都付樊川。汉阙秦宫何处？送几声画角，吹老华年。尽欢游长好，到此黯流连。倚江楼玉人凝望，带西风、帆影落窗前。愁无限，近黄昏也，新月笼烟。"}