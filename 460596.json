{"id":"460596","title":"梦昆崙","dynasty":"当代","author":"伯昏子","text":"何人遗我游仙屩，梦来瑶圃葩皭皭。阆邱塽垲神在焉，此中或有不死药。倏忽白雪起崱屴，汗汗漫漫落四极。款塞叩关沸如潮，幢幡飘荡人俱衋。景翳玄黤光犹射，灵鹫欲飞崇岭脊。下瞰万顷香水海，馝馞无垠尽澄碧。今吾不忧玉山裂，独恨昆冈层冰结。谁假自由希腊火，一暖赤县拜伦血。云和之笙闻渐寂，云汉之广巫淫涤。双成扶我共淩虚，素手扪星掺掺历。"}