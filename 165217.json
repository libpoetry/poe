{"id":"165217","title":"渭南道中逢二蜀兵出印本手诏司马温公范文","dynasty":"宋代","author":"宗泽","text":"我君肇当阳，憸佞毕退听。示民以好恶，观此第一政。薛惟司马范，二老文且正。堂堂外王父，九牧称无尽。宸章粲褒贲，倬彼云汉盛。昭回天下来，光生万象俊。小臣行抱忧，中路得此庆。慨然夷望归，欣闻比干赠。伤心外王父，三黜坐谏争。未为召公保，亟上丞相印。群邪肆欺诬，不死仗元圣。阉童裂茅土，儇子执魁柄。十载卧江湖，赍志目不瞑。谁言堕黄壤，庙象饰绣衮。石槨安用营，金滕渠不信。因知日月星，虽晦终不泯。一旦遇雷风，浮云岂能病。"}