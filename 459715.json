{"id":"459715","title":"有赠 其八","dynasty":"当代","author":"卢青山","text":"我为酒所醉，相见不能视。依稀去年颜，恍惚犹然是。众宾纷杂遝，欲语多隐避。安能避嚣喧，贴膝道深思？夙昔会朝歌，少年不晓事。夜溺华胥乡，日逐繁华子。回首茫然空，时序迅流驶。一岁或一见，如隔天与水。一飞苍旻鸿，一游深渊鲤。岂如南湖边，相共踏芳芷。时指豌豆花，对眼青相似？更减乡居情，夜半披霜至。炉火生烈暖，语笑乐无止。行行各长成，于归闻已字。倏忽四年还，牵衣有童稚。将贺天伦欢，一语悲酸齿。清桔植淮北，郁悒岂得地。枯槁难自哀，人生由命使。婉转生相怜，我亦久悖世。两对心何堪，各向二毛指。我日趋衰颓，子莫更沉坠。勉力为斯生，强与世争峙。百载傥回眸，各毋忘彼此。"}