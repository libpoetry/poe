{"id":"1118737","title":"东斋杂书十二首","dynasty":"宋","author":"陆游","text":"吾庐虽甚陋，窗扉亦疏明。开卷冬日暖，曲肱暑风清。昨日一鸟鸣，今日一木荣。欣然与之接，悲慨何由生。吾贫无时醒，日月忽遄迈。空林春采葚，荒垄秋种稗。孤学有自来，饥死奚足怪。著书充栋宇，一字不肯卖。负负无可言，上上不须说。天壤大如许，我独身孑孑。苟合不可为，万事听瓦裂。年登麦饭足，得酒且勤歠。有客可剧谈，有酒可尽醉。老夫老更穷，终日惟坐睡。既无客款门，酒亦未易致。颓然北窗下，兀兀有馀味。下帷听雨声，开户延月色。霏霏半篆香，湛湛一池墨。徐行舒血脉，危坐学踵息。吾闻诸先贤，养生莫如啬。门低不通车，室隘劣容膝。掩胫无全衣，作字用挫笔。亲朋孰可望，门内自相恤。一笑语吾儿，汝驭未须叱。区芋常愿雨，秧菜常愿晴。吾儿行渡江，晨起愁风生。人生各徇私，夫岂造物情。孰能均此意，万里皆春耕。吾居鱼鳖乡，戒食兼鲜薧。鸡鹜以御客，乃者亦一扫。区区仁爱心，殆可质苍昊。物情岂远哉，我亦吝肝脑。艺花恨不茂，薙草欲其尽。心常堕贪爱，否则近残忍。蝶网犹翩翾，蚓断更菌蠢。君其等观之，何者非可闵。药与疾相当，何恙不能已。良医善用药，疾去药亦止。晨晡节饮食，劳佚时卧起。藉臼米长生，耄期直易尔。养生有妙理，省事与寡言。于此能力守，众说皆其藩。扰扰斲汝本，譊譊伤汝魂。要当俱置之，息深踵自温。学者学圣人，斯须不容苟。百年乐箪瓢，千载仰山斗。家庭盛弦诵，父子相师友。但令书种存，勿愧耕垄亩。"}