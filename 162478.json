{"id":"162478","title":"游石窗·玉妃笺天收雪权","dynasty":"宋代","author":"赵汝绩","text":"玉妃笺天收雪权，东皇领春行人寰。恍如身在五云表，游到海上神仙山。翠凤婀娜竹夹道，苍龙偃蹇松当关。寿藤络崖半青白，文藓绣径全斓斑。亭台隐映树石罅，楼观突兀烟霄间。遥峰前后献奇峭，流水左右供潺湲。珍禽倏来不可致，瑶草已种何容删。目光贪玩忽炫焜，足力亦倦难跻攀。日斜路转归意迫，忽见洞府临银湾。洞中仙官笑呼客，光风霁月冰雪颜。云是四明石窗主，新自五老峰头还。猿留鹤恋不觉久，碧落有诏行催班。却愁曳履践台斗，三十六峰花木闲。"}