{"id":"1112878","title":"性地颂 其二","dynasty":"宋","author":"张伯端","text":"如来妙体遍河沙，万象森罗无障遮。会得圆通真法眼，始知三界是吾家。视之不可见其形，及至呼之又却应。莫道此声如谷响，若还无谷有何声。一物含闻见觉知，盖诸尘境显其机。灵常一物尚非有，四者凭何作所依。不移一步到西天，端坐诸方在目前。项后有光犹是幻，云生足下未为仙。"}