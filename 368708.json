{"id":"368708","title":"新雁过妆楼·和六禾韵，答霞盦山楼听雨作","dynasty":"清代","author":"杨玉衔","text":"檐泪汛澜。添新绿、帘前露立烟鬟。滕薛争先，不知多少琅玕。洗梦溪声千尺落，偎人襟暖半床宽。水云寒。红鱼白磬，断续更阑。归山。吟壶纵小，计催诗剪烛，难得偷閒。对影成双，灯前未感孤单。明朝随分俯仰好，弃置鞭梢兼扇纨。青蓑笠，趁涧痕添涨，准备投竿。"}