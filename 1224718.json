{"id":"1224718","title":"题山庄所藏东坡画古木图","dynasty":"元","author":"欧阳玄","text":"眉山昔日生三苏，一山草木为之枯。后来笔端挟春腴，却令生意回枯株。树经公笔无老丑，天以春工付公手。谁云辈行龙眠翁？奚必法嗣洋州守。山庄刘氏富清玩，家有苏公旧挥翰。恍惊湿藓粘怪石，惯见倒根生断岸。涪翁对此煮春茶，为公梢上挂长蛇。灯窗细读假山记，秀气终属眉山家。"}