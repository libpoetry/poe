{"id":"493715","title":"行役至皖城闻北都报急旋楫夜过芜湖暴风汹浪幸舟靠岸偶成呈少司空王滨湖","dynasty":"明","author":"庞嵩","text":"忠诚未格天，大风撼我舟。志仁幸安土，长滩若为留。柔泥不着石，傲睨登瀛洲。鸡鸣黯月色，龙眠聒惊流。滔天玉雪涌，拍拍驱群牛。樯颠楫欲摧，衣袽戒且忧。却忆淮浦吟，整襟法前修。须臾藉晴曙，长空敛云浮。青山秀绿树，沽酒听渔讴。眷眷侧席怀，至德侔商周。干城有元老，克壮咸嘉猷。蠢虏诚匪茹，大邦敢为仇。风狂不过日，阳出阴旋收。岂尔螳螂资，乃肆当辙游。直捣向贺兰，勒石燕然陬。四海瞻皇图，万年固金瓯。"}