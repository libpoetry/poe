{"id":"687454","title":"庚戌仲夏予赴召北上石川张子饯于江浒同舟至金山别去顷复寄予以诗草草依韵附谢二首","dynasty":"明","author":"孙承恩","text":"扁舟忆昨沧江上，远饯多公契谊真。共惜才贤犹野渡，独惭浅薄滥朝绅。百年未了君亲愿，一事无成老病身。欲和阳春抒报谢，莫宣勤恳重逡巡。江舟话别年惊换，驿骑传书意更真。老我与时终枘凿，病躯何日谢冠绅。千篇不尽山游兴，百岁谁拘物外身。有待金焦从笑傲，留连杯酌不论巡。"}