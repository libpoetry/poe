{"id":"523169","title":"快阁引","dynasty":"明","author":"李梦阳","text":"四月月圆登快阁，天半晚窗雷雨入。邑中上客携酒至，欧阳罗子咸来集。去年为阁初筑台，我时登之雷雨来。神明似有两岁约，晴雾歘值千山开。千山回转江中流，徙倚阑干增暮愁。夕日下看衡岳破，波涛左顾匡庐浮。苦思昨年生盗贼，大江南接江之北。烽火遥连海岱红，杀云眼见鄱阳黑。斯邑汹汹今始安，我今对酒能不宽。诸君稍减般移苦，百姓新回种植欢。北风江涌月东来，更说夙昔俱停杯。阴晴仓卒不自料，万事恍惚谁能猜。潢池暂殄干戈衅，向隅犹抱疮痍哀。劝君置此勿复道，放歌且与云徘徊。"}