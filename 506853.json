{"id":"506853","title":"刘节妇","dynasty":"明","author":"杨荣","text":"烈女不二夫，古道谁信然。懿哉昔共姜，守志能自坚。至今柏舟诗，耿耿垂简编。伟矣百世下，有此江母贤。年当二十馀，奄忽失所天。子生甫八月，励志矢弗迁。辛苦事织纴，严恭奉其先。一心抱贞白，皎若明月悬。延师教孤子，夙夜惟勉旃。子幸登巍科，冠豸方腾骞。受封荷御敕，光宠何昭宣。遂令邑里间，称羡无间焉。妇道既无愧，母德亦已全。作诗纪贞节，庶为千载传。"}