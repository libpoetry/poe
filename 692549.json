{"id":"692549","title":"归田趣 春牧","dynasty":"明","author":"杨士奇","text":"霜鬓萧萧，皇恩重、赐归田里。郊郭外、草亭四面，青山绿水。好鸟好花春似昔，同时同辈人无几。一布袍、棕帽任消摇，东风里。芳草岸，平如砥。垂杨径，清如洗。散牧处、冉冉晴霞飞绮。江色比于怀抱净，都无一点閒尘滓。更小儿、牛背有书声，清人耳。诏归田里，长散诞、天恩深厚。寻早岁、钓游之处，风烟依旧。万物方当嘉会日，一年最是清和候。畅幽怀，缓缓步东皋，观耘耨。竹色净，槐阴茂。荷铺翠，葵舒绣。农忙际、儿子大家趋走。频有莺声迎杖屦，浑无尘影沾襟袖。望水南、云似玉光浮，笼岩岫。七十归来，西江上、堪游堪钓。秋水共、长天一色，也堪吟啸。稳坐木兰渔艇子，大儿能网中儿棹。小儿自、理会爇香炉，烹茶灶。蘋花渚，雪争耀。枫叶岸，霞相照。山无数、清比方壶员峤。放浪不知天地外，萧閒底用元真号。听数声、长笛白鸥前，江南调。白首閒居，冬风冷、偏欺衰老。晨光动、瀰漫院落，六花飞绕。坐煖茅柴煨芋栗，老妻孙子围炉好。更儿曹、腰斧析枯薪，归来早。阶前璐，池边缟。都总出，天工巧。石山峰、庭下尽成琼岛。况是太平丰稔瑞，教儿爱护休轻扫。看园林、一鹤意萧萧，寻瑶草。"}