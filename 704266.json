{"id":"704266","title":"次韵李学士梦弼会同年于隆禧寺四首","dynasty":"明","author":"潘希曾","text":"游兴逐群仙，秋林梵宇鲜。蒲团闲独坐，莎径偶同穿。酒令难辞罚，诗盟敢擅权。分携各无语，已悟上乘禅。南郭赴幽期，秋风动客悲。半生一梦过，万事二毛知。交久真情见，官閒野性宜。菊花迟亦好，簪鬓莫教辞。僧房分半榻，坐我白云间。暂脱浮生累，聊娱此日閒。露松垂砌湿，霜藓缀墙斑。为谢良朋引，从兹得往还。二纪同年友，相逢几度新。鬓缘忧国改，道贵任吾真。饮量开今雨，游踪避俗尘。重寻曲江约，屈指不多人。"}