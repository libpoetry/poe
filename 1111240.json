{"id":"1111240","title":"次韵常之用前人韵赋梅花十绝","dynasty":"宋","author":"许及之","text":"老来为圃万缘轻，一见梅花眼倍明。所恨平生无句眼，其如相与有诗情。渊明岂独爱东篱，便爱东篱亦匪私。耐雪耐霜同臭味，佳花尤爱夹花枝。风静得香多酝藉，雪残观色转精神。不教翠竹疏松畔，清杀天寒日暮人。拙速诚难语巧迟，谁知先进野人为。绝怜饭颗山头老，江路闻香有喜词。每爱孤山静思凝，岁寒不脱柏青青。暗中参得横斜趣，不费陶潜影答形。玉川清苦更清狂，一夜相思不可当。解道是君看亦好，不然白地断人肠。未点苍苔已点衣，遽辞脩竹翠相依。若教笛怨歌催尽，宁受风吹雨打稀。浮玉飘香别绪多，缓流溪水浸铜柯。先春有意春无意，春奈千红百紫何。腊雪溶溶断送冬，明朝波面受春风。北园几树红苞坼，只合吹将酒盏中。桃纵夭夭杏纵繁，衰翁其奈眼尤寒。自知不是寻芳伴，且把寒枝子细看。"}