{"id":"431495","title":"寿某君四首","dynasty":"近现代","author":"冯君辉","text":"泮水同游记昔年，相逢一笑各华巅。称觞椒酒联佳偶，造福梓乡有象贤。闭户不问天下事，出门常挂杖头钱。弄孙自得无穷乐，师古河干一散仙。媊星弧宿发奇光，瑞气重重霭画堂。并茂椿萱原不老，盈阶兰玉自联芳。一官屣脱功名薄，万卷书横岁月长。子弟皆贤宾徒好，羡君茀禄永无疆。斑綵两行祝大椿，白头相对醉芳辰。光腾银汉双星灿，酒进金樽四座春。宝阅沧桑看世变，闲栽花木乐天伦。悬知梁孟称觞日，拨剌江鱼入馔新。入世便思出世情，告归终养计初成。宦途早醒黄粱梦，戢影肯定白水盟。廿载林泉容啸傲，一官尘土薄功名。利民福国尔曹事，笑看霜丝几缕生。"}