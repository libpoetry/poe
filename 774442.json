{"id":"774442","title":"泥路行","dynasty":"清","author":"杨桂森","text":"舆丁搓泥揉浆走，呼左呼右声声吼。重任全凭老肩负，森严一步不可苟。后者慌问泥深否，前者忙应下愈陡。石梯矗上高陵阜，骨力精神兼抖擞。漫来惯呼我好友，过此当沽溪熬酒。尔一石，我五斗，天公淫雨何太久。行人咨怨十八九，剧怜晚稻困菑亩。既耕而不穫兮，太息空仓尘釜之农叟。"}