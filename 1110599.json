{"id":"1110599","title":"次韵蒲左丞宗孟游虎丘二首","dynasty":"宋","author":"朱长文","text":"命相将乘傅说舟，爱山寻遍乐天游。先声汶北安千里，选胜吴西贲一丘。静见陇云生峭壁，寒知海气入危楼。锵金佳句留萧寺，剡纸朝来贵此州。蓬岛奇峰水四环，何年涌出向人间。清池不测通沧海，宝玉长存润碧山。曾致神仙留欢咏，可令轩冕乐萧閒。谢公方为苍生起，恋恋烟萝日暮还。"}