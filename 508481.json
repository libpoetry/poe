{"id":"508481","title":"梅庵为杨祖顺祯赋","dynasty":"明","author":"倪谦","text":"林逋去我久，孰能爱孤芳。谅匪高世怀，视此徒伥伥。江南春欲回，万卉亦已僵。老干正屈铁，繁英傲冰霜。北来当岁寒，翘想恒彷徨。宁知此庵内，忽挹君子香。丰姿逼人清，粲粲玉雪妆。贞白以自守，耻登桃李场。岂惟吐奇芬，结实味胜常。和盐荐鼎鼐，需贤闻有商。"}