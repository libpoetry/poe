{"id":"813346","title":"漫兴","dynasty":"清","author":"李希圣","text":"三策何时得坐陈，霸书堆箧渐生尘。马牛已分同来去，龙蠖谁能论屈伸。庑下梁鸿思入越，囊中蔡泽解谋秦。儒生俗吏都无用，抱膝南阳别有人。世外冥鸿避网罗，江湖日月已蹉跎。十年国论空淆乱，万事才名未折磨。铸铁六州成大错，销金一角总无多。未央宫阙高寒甚，拟和东坡水调歌。"}