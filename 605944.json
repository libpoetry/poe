{"id":"605944","title":"清江行送孙邑簿归清江","dynasty":"明","author":"卢龙云","text":"江流旋绕临江城，江中之水何清清。江比颍川堪洗耳，清似沧浪可濯缨。结庐江上孙文宝，闭门诵读明经早。官因论秀无中人，政署催科宁下考。朅来海上两期年，廨宇名更高士轩。栖凤原非考城后，淩云况在华阴先。堪叹时无曾待制，叶子才高且同滞。宦辙久知行路难，王门岂合长裾曳。任他设醴左迎虚，已向天台赋遂初。世情自古疑蕉鹿，秋风此日正莼鱼。君家有法名安乐，四休居士言犹昨。携壶当复陟金牛，开门更喜罗黄雀。江水洋洋总乐饥，餐英又到菊花时。昆山璞玉仍韬耀，郤林新桂待华滋。君不见孔家兄弟振清响，当时且坐元祐党。道脉浚于江有源，赢得儒林并瞻仰。又不见刘氏子姓美星郎，科名继武振馀芳。世泽江流同不息，千载令人颂墨庄。君归酿秫柴桑里，看山日坐乌皮几。身外浮名了不关，羽翼云霄将继起。"}