{"id":"1113261","title":"送郑平叔司勋之陕二首","dynasty":"宋","author":"张舜民","text":"忆昔垂髫里闬间，披云常睹一峰巑。青衫白发经忧患，珥笔含香最岁寒。梦寐依稀留北省，家山迤逦近长安。下车已接樱桃会，走马西归趁一盘。憧憧大道两京来，千骑东方最上才。岂有甘棠存故国，空馀河水绕行台。松筠寂寂徵君宅，箫鼓匆匆过客杯。九陌风尘归未得，不知青眼为谁开。"}