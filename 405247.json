{"id":"405247","title":"鹧鸪天 题三弟茂深《秋雨阁诗稿》","dynasty":"近现代末当代初","author":"金启孮","text":"过去韶光不可看。唯将辞赋写辛酸。茅斋剩却窗前月，陋巷空余雨后烟。诗乍就，泪初干。东坡子由至今传。让他黄九秦七妒，留得千年与万年。小院黄昏半掩门。绿阴深处敛夕棔。空庭雨过蛙声闹，陋室灯昏鸟语频。心愔愔，睡昏昏。闲阶花落净无尘。人生风月能多少，已是匆匆廿二春。参透方能见假真。不将浮念系吾心。情根慧业原无异，贝叶莲花自有分。灯暗淡，气氛氲。拈香顶礼磬声频。善缘佛豆菩提子，十字街头到处寻。"}