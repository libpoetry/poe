{"id":"635533","title":"寿庞明经","dynasty":"明","author":"成鹫","text":"南海衣冠盛，东山物望专。鹿门绳祖武，虎观仰前贤。古道江河下，清风水石边。中流凭砥柱，薄俗仰陶甄。白首明经日，青云卷翮年。还童丹九转，娱老易三编。举案庞眉并，趋庭彩服翩。门无题凤客，溪有钓鱼船。绕径栽红药，开池种白莲。閒寻宗炳社，来问远公禅。鸠杖时安步，蓝舆或比肩。山林今宰相，烟火老神仙。玄鹤传云笈，青鸾寄彩笺。蓬莱曾有约，弧矢正高悬。谷旦日初曙，中秋月渐圆。主人誇矍铄，宾客舞蹁跹。锦绣华封祝，觥筹梓泽筵。半酣人似玉，高咏笔如椽。愧我游方外，因君念昔缘。野芹惭献曝，钟鼎懒垂涎。一见频惊老，相逢畏问年。风尘归未得，松柏老弥坚。杖国春秋富，空门岁月偏。愿随鸿鹄后，翘首彩云天。"}