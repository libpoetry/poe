{"id":"695003","title":"得月楼四景分题为梁徵君","dynasty":"明","author":"庞嵩","text":"宿雨初晴汾水头，月光先到水边楼。看春莫待春来暮，花正开时是胜游。帘捲交疏夏昼长，炎天冰雪自生凉。荷风香动前溪月，短弄高歌兴欲狂。玉宇风高秋气清，钧天灵籁静中鸣。东篱已办渊明菊，酣饮何妨到月明。朔风吹雪上南枝，东阁官梅欲放时。对酒幸逢骚客伴，醉高明月榻初移。"}