{"id":"938116","title":"同叔易于观我斋分韵得自字","dynasty":"宋","author":"陈与义","text":"小草浪出山，大隐乃居市。功名一画饼，甚矣痴儿计。倾身犯火宅，顾自以为戏。汗颜逢冰子，更复问奚自。三肃斋中人，本是青云器。虽然山上山，政尔吏非吏。肃肃窗前竹，见引著胜地。世间剧寒暑，了不受荣悴。门前剥啄客，欲问观我意。但持邯郸枕，赠我一觉睡。"}