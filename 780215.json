{"id":"780215","title":"击梧桐 上元后风雨连朝，春寒特甚","dynasty":"清","author":"叶绍本","text":"朔吹喧重幕。谁记是、桂岭宜人偏独。才过烧灯节，乍冷云、凝碧乱筛银竹。打窗急霰，侵阶急点，断续声寒碎玉。何处、围炉好，恰相对纸帐，梅花官阁。回忆年时，天街踏雪。茸帽紫裘曾著。一自来南国，探花信、正喜小桃红簇。忽地东皇爱惜，香梢浑勒住，缃葩锦萼。待新晴、壸山扶屐，同醉醽醁。"}