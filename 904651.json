{"id":"904651","title":"东山行","dynasty":"宋","author":"李石","text":"龙池山头唤龙起，见说花开龙亦喜。喜将一雨洗山光，晓涨初分两溪水。东山渡桥烟霞簇，山半亭台艳桃李。入门一径海棠花，红玉为枝霞作蕊。仙花自有龙麝气，拂拂晴风香十里。木兰高下色不同，青紫朱绿黄白红。游人隐映锦绣谷，山鸟动摇霜雪丛。我来酌泉弄花树，花光正在水影中。君不见三碉城边百草热，渡泸将军不得歇。何似两仙樵斧郎，一局坐忘春昼长。"}