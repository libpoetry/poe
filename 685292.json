{"id":"685292","title":"和刘司马失子二首","dynasty":"明","author":"王鏊","text":"公退朝房独掩门，寒灯无燄月昏昏。手书虽在难重读，家事从前得细论。客枕有怀眠少著，老人无泪恨常吞。漆园傲吏能齐物，妙语闻之洛诵孙。死生难得似东门，泪眼逢春转觉昏。顿悟要从迷处得，浮生须著梦中论。雪迎炽炭愁方却，月近顽云势易吞。嬴博有封那复记，庭前苦竹已生孙。"}