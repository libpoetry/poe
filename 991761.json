{"id":"991761","title":"十一月二十三日欧阳永叔刘原甫范景仁何圣徒见访之什","dynasty":"宋","author":"梅尧臣","text":"夷门魏公子，来过抱关人。车马立市中，贵义不耻贫。市人无不惊，此老面黧皴。岂将流俗眼，能辨玉与珉。尔后几千载，此贤埋埃尘。谁谓四君子，蹈古犹比辰。上马后苑门，访我东城闉。为公开蓬户，沽酒焚紫鳞。银杯青石盘，共饮不计巡。薄暮各已醉，欢笑颓冠巾。来既无猜嫌，去亦无疏亲。曷若世上士，惟顾势力均。"}