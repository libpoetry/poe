{"id":"697279","title":"别明元思齐六昆季时余将卜筑葛陂之上诗以订盟二首","dynasty":"明","author":"胡应麟","text":"短发江湖抱太玄，归携群从兴飘然。当年溪上闻诸逸，此日林中聚七贤。卜宅旧寻阳羡口，移家新赴陆浑前。他时倘遂桑榆筴，一笑玄真卧钓船。十口经年系短航，何如一曲借沧浪。天空稳卧扬雄阁，地僻粗营杜甫堂。西塞凫鹥迎啸咏，北山猿鹤伴行藏。不缘二仲翩翩甚，投老那依玉树行。"}