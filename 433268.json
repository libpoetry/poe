{"id":"433268","title":"解佩令　春草二首","dynasty":"近现代","author":"寇梦碧","text":"雪痕犹冱，烟光偷聚。渐蒙茸、青无重数。千里相思，凭作出、绵绵情绪。送斜阳、几回今古。玉骢来去，王孙何处。镇凄断、天涯归路。拾翠人遥，谁会得、芳蘅心苦。刬愁根、奈春未许。池塘梦俏，苔裀翠小。费春人、几番吟眺。艳种愁苗，谁画出、六朝初稿。掩重关、屐痕休到。絮粘花绕，蜂围蝶闹。能装点、繁华多少。旧日青袍，禁几度、鬓丝催老。倚阑干、暗愁盈抱。"}