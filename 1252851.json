{"id":"1252851","title":"秋兴二首","dynasty":"元末明初","author":"王冕","text":"万里山河一局棋，旷怀真感独伤悲。石麟夜雨生新恨，铜雀春风属旧时。雪捲流沙驮信远，天沈辽海鹤书迟。五陵年少俱零落，回首故园空梦思。鼙鼓嘈嘈夜撼山，《霓裳》歌舞入人间。云围环佩沈斜谷，风敛旌旗入剑关。矍铄野翁掀雉尾，跳踃山鬼觌龙颜。书生豪放成何事，徒步归来供奉班。"}