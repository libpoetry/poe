{"id":"1207644","title":"题赵彦徵苕溪山水图","dynasty":"元","author":"张简","text":"吴兴佳山水，远近蓄清光。苕峣金盖峰，秀色独苍苍。烟云互出没，草木生风香。长桥接回溪，积石倚崇冈。樵渔识径幽，于以乐深藏。击鲜列鲂鲤，启翳理松篁。晨雨况可锄，春泉亦堪湘。既以长孙子，所愿安是乡。嗟哉风尘中，何由得徜徉。赵君钟神秀，挥洒发奇章。卷图思旧游，掩抑不能忘。"}