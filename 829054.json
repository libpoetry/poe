{"id":"829054","title":"秋兴三首","dynasty":"清末近现代初","author":"吕碧城","text":"宇宙何寥泬，天高爽气多。梦魂闻鼓角，风雨黯关河。诗笔随秋老，浮生共墨磨。百年惊瞥电，酾酒且高歌。不尽萧条意，登临怀抱开。鸟从空翠落，人负夕阳来。流水去何急，孤云招未回。秋心虽易感，秋气亦佳哉。栖乌惊不定，飞影乱中庭。静夜三更柝，寒天一点星。霜华蚀树白，竹气逼灯青。渐听钟声动，谁家晓梦醒。"}