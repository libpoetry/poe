{"id":"288620","title":"六么令·安郎用小山韵赋闺思，戏为代答","dynasty":"现代","author":"袁思亮","text":"薄寒轻暖，时候难将息。关山万重云树，草没马蹄碧。归梦何时得到，到也无端的。酒灯歌席。锦温香醉，总是天涯断肠客。前度鸾笺远寄，密意教亲拆。为说窗下花枝，玉蕊犹堪摘。更有传来秀句，怨入桓伊笛。夜深人寂。新词和了，怕惹多情更相忆。"}