{"id":"67572","title":"听斗谷宗侯琵琶歌","dynasty":"明代","author":"兰以权","text":"我与宗侯相遇时，乃在长安客舍里。宗侯弱冠我尚幼，相留夜宿常同被。是时来生对弹棋，屡愧负进讶技师。两三青衣善丝竹，日来劝酒向客屋。手抱琵琶不敢弹，为有伦挚正当局。宗侯手取抽拨续，徐把安膝笑转轴。长拂小撚两三弹，凉风满屋声谡谡，为我一弹鹧鸪曲。转声促轸音更悲，如百指按弦声高低。大弦如涛小弦雨，莺雏凤踠相唤飞。曲声婉转复激楚，云是古传吴叶儿。余韵綯嘈凝不散，多少宫商弦上换。忽听千兵赴阵，甲马行跚跚，转似隔壁几个好女伤春坐愁叹。侯家第宅东城偏，父子兄弟皆好贤。邀我几醉如渑酒，兄弟列坐鸣管弦。坐中搊筝兼吹笛，声声倚和真的历。总道同经内府传，才说琵琶皆不敌。回首长安已几年，三春老尽杏花天。近时二三友人探春信，复与宗侯相周旋。一闻此声意俱醉，归乃谓余之言然。谁知枯木娇如语，谁知雅弄将琴侣。河间虚对三雍宫，定陶枉摘铜丸鼓。铜丸摘鼓声冬冬，枞金戛玉徒雍容。只好新安查八十，近时京都李瞎翁。天工一夜推送三人音弄入我手，使我一弹一饮自废蓬蒿中。"}