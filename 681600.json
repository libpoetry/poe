{"id":"681600","title":"双燕离","dynasty":"明","author":"杨光溥","text":"双燕来从海东国，万里相随肯相失。玉堂金屋春昼长，两两雕梁相对立。一朝鸷鸟抉其雄，孀雌来往悲巢空。终日呢喃不停语，似将哀苦愁春风。襄阳女儿姚玉京，十五画得双眉成。可怜中道守空屋，见此孀燕偏伤情。举头问尔燕，尔与侬谁苦。尔死徒一身，侬死抛夫母。君不见临邛曾有当垆人，未知闻此伤情否。"}