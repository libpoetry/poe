{"id":"844102","title":"涌泉寺","dynasty":"清末民国初","author":"陈肇兴","text":"崱屴峰前万木黄，白云沧海两茫茫。千年伏虎留孤寺，一脉来龙认故乡。饭鼓斋钟醒客梦，松声潭影绕禅房。登高眺望多佳趣，石刻挲摩到夕阳。绝壁崔嵬剑削成，扪萝直上旅魂惊。岚光倒映双江净，暑气全收六月晴。槛外岛藏骑象国，望中烟起铃龙城。紫阳墨迹今犹在，千古谁人续旧铭。"}