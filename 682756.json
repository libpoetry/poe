{"id":"682756","title":"送黎缜之游临汀","dynasty":"明","author":"区怀瑞","text":"炎海挺玄柯，春风发华颖。一叶有百阴，千寻无曲影。香浮玳瑁洲，翠压筼筜岭。皎皎林中贤，居心复渊靓。璞韫见夜光，锦衣而尚絅。高洁谢世氛，孤芳爱吾鼎。旷览图书契，冥搜穷灵境。抗迹湖海空，别路云山永。昔我赴幽燕，恰与春莺别。今来竹林下，还及嘤鸣节。四载冰霜意，合并就炎热。何堪复赠君，远渚文无撷。祖道一奚囊，分携三尺铁。鸟影去参差，帆光亦明灭。湍响破南云，汀流几百折。谷风渐千里，迟日增悲咽。"}