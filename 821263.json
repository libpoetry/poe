{"id":"821263","title":"黄垆曲","dynasty":"清末近现代初","author":"汪东","text":"赏音人去后，寂寞情怀不堪表。青溪载月，桑泊看花，长记岸帻行吟，挥杯谈笑。乱离先有兆。哲人萎矣，看举世、波翻云扰。向此日、归来万里，只供凭吊。心悄悄。重过蓝家庄畔，一抹轻烟带残照。旧时门巷，何处亭轩，剩见菜种，篱根蔓萦枝杪。黄垆今古道。支鸡斗酒，问谁识、平生游好。指钟阜、盈颠白雪，也如人老。"}