{"id":"1252537","title":"浙江亭留题二首","dynasty":"元末明初","author":"郑洪","text":"海门潮水贯长虹，天际山形隐伏龙。南省官曹终日醉，西陵烽火隔江红。黄金不铸岳武貌，青史直书刘巨容。潇洒江南哀不尽，庾郎才赋若为工。江头日暮虎成群，城北城南路不分。魏阙共瞻天际日，越乡遥见浙东云。湖山翠黛颦西子，江渚旌旗望北军。闻说汉廷将喻蜀，茂陵司马尽能文。"}