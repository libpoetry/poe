{"id":"602139","title":"久雨述怀","dynasty":"明","author":"陈堂","text":"新秋宜爽气，一雨浃连霄。蒙雾垂天黑，阴风蔽日飘。书蒸生蠹湿，檐溜使魂销。萧瑟嫌衣薄，空濛觉日摇。出门愁马滑，策杖带泥浇。翻似倾盆下，强如倒峡遥。游鱼沉水际，征雁避山椒。萤火明为暗，蛙声静里嚣。直愁禾忝没，那得雨赐调。潦过农夫泣，时穷物力凋。公家催国赋，田野坐氛妖。海涨蛟螭出，岩深虎豹骄。何因扶日上，庶使太阳昭。"}