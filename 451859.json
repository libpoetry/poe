{"id":"451859","title":"沁园春","dynasty":"当代","author":"熊东遨","text":"海角天涯，共此晴霄，凉玉一枚。正清光遍洒，古人曾照；流风又起，今我何为？云色移松，泉声动竹，瘦影横窗定是梅。箫韶乐，赖群贤合手，留住些微。绝尘遥去乌骓，浑未信丝缰勒得回。看柔根裂石，应知草长；孤舟渡远，自有潮推。不用勾描，毋须探问，春在黄莺翅上飞。沉吟罢，约良朋三五，来听惊雷。"}