{"id":"180764","title":"留别葛汝州","dynasty":"宋代","author":"陈与义","text":"平生师友尘莫数，两眼偏明向公许。一时盛德人中骥，四海名名地上虎。东序阶墀再靴板，西州杖屦三寒暑。我方庶兄汤惠休，公乃小儿杨德祖。未颁还朝尺一诏，不愧专城丈二组。为公剩买银管笔，容我时亲玉柄麈。近蒙五字落珠玑，如服一丸生翅羽。别离真成惜夜烛，感叹更值歌朝雨。行看入侍玉皇案，与进不待金刚杵。劝公慎勿学孔光，荐士何妨似张禹。"}