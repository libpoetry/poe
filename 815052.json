{"id":"815052","title":"双林逢姚子展","dynasty":"清","author":"施补华","text":"延缘聊作苇间行，密友初闻喜更惊。乱后重逢疑隔世，愁中过慰胜同生。风尘面目恒饥色，患难文章变徵声。执手欷歔仍自笑，胸中五岳几时平。剩水残山孰主持，吞声踯躅泪如丝。真成杜老无家别，聊和陶公《乞食》诗。万户虫沙悲故国，三年薪胆在今时。欃枪痛扫非无日，投笔功名与尔期。"}