{"id":"1108980","title":"立春七首","dynasty":"宋","author":"刘克庄","text":"古有道人皆朽骨，世无价宝是元身。天公作意相裨补，又见咸淳第二春。生后至和嘉祐时，老身犹及见淳熙。都忘满镜星星发，带了春幡便出嬉。病添败絮肌犹凛，老饮新醅力不支。独有脾神无恙在，饼如筛大菜如丝。禅榻惟梅亲纸帐，村沽以草塞瓷瓶。老癃颇怪牛头赤，儿女争看柳眼青。解冻依然风栗烈，鞭春才了雨廉纤。街坊遏密无傩鼓，村落丰登有酒帘。八十公公三岁儿，一孩一耄总憨痴。向来略识童蒙训，老去惟吟豁达诗。存五千篇吟笔老，加三百户赞书新。官分綵胜簪华发，僧送乌薪煖曲身。"}