{"id":"277584","title":"解连环·残腊将尽，冷雨凝寒，浊酒孤浇，香篝倦托","dynasty":"现代","author":"沈泽棠","text":"寥空倦色。作残年短景，乱鸦飞急。罨重帘，酿雪阴寒，展炉鸭香心，暖痕仍怯。独斝沽春，纵醉倚，依然欢窄。向琴边选梦，篴外笺愁，难破岑寂。天涯离思空切。问故窗梅讯，谁寄消息。待思量，早理征帆，趁风雪柴门，祭诗时节。断雁关河，枉留得归期轻说。对孤檠，冷烟疏雨，更长恨咽。"}