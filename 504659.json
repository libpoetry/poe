{"id":"504659","title":"忠孝行为江西行省右丞呼图克布哈作","dynasty":"明","author":"郑潜","text":"孝为百行原，忠乃万世则。乾坤微忠孝，何以立人极。英英省右辖，出佐大江西。拜命辞魏阙，含情别慈闱。亲年八十馀，子仕万里外。王事有程期，何由遂欢爱。筹边计军务，排云叩天阍。冯夷护旌棨，瀚海无波澜。还家慰亲颜，伏阙上封事。方忧聚敛臣，遑恤忠孝士。明廷忽异政，法令非常情。都人不敢议，达官为之惊。免官亦何忧，从戎亦何愧。节义窜遐荒，奸贪拥虚位。煌煌中兴业，本在植纲常。民彝几沦没，政化期更张。薄俗非乱离，何以辨忠孝。大厦非栋梁，何以正廊庙。我歌忠孝行，送公涉沧溟。归朝庆眉寿，报国跻隆平。"}