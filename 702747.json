{"id":"702747","title":"答张通山见寄二首","dynasty":"明","author":"董纪","text":"莫恨无钱对菊花，锦城不及早还家。张翰岂为鲈鱼脍，马援何惭薏苡车。日日行人登剑阁，年年芳草遍天涯。纵然三径荒芜尽，尚有垂杨宿暮鸦。大江东注入娄淞，望断天涯是五茸。万里风尘双鬓雪，百年昏晓几声钟。可知伯乐难为马，莫信诸梁果好龙。草木经秋尽摇落，后凋惟有岁寒松。"}