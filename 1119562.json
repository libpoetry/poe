{"id":"1119562","title":"祈雨而应范簿有诗次韵四首","dynasty":"宋","author":"陈造","text":"苍黄日日冒黄尘，敢意诚通主雨神。晓起遽听沾足报，天心政尔念疲民。瓣香亲谒睡岩龙，高卧逶迤岂自公。岩下望龙须一怒，向来作止系凶丰。久无音信日边来，忧国谁怜怆老怀。想见天颜欢喜甚，鸳鸿入贺满尧街。山城粗满望霓心，老去私忧念自深。更祝今宵继畴昔，并烦鲁史纪为霖。"}