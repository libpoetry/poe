{"id":"780772","title":"摸鱼儿","dynasty":"清","author":"龚自珍","text":"又漫天、飞花飞絮，一番春事无据。朝朝送客长亭岸，身似芦沟柳树。归计阻。但打叠吟魂，飞过黄河去。输君容与。者双髻吹笙，双声问字，双桨夜呼渡。他生约，亦在五湖烟雨。笛床歌板何处。才人病后风情死，负了莫釐龙女。还肯否。重整顿清狂，也未年华暮。幽怀漫诉。要瀹茗烦他，舣舷待我，商略买山句。"}