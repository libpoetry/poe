{"id":"575801","title":"饮马长城窟行","dynasty":"明","author":"孙蕡","text":"长城去迢迢，征马鸣萧萧。马饮月窟水，长城万里遥。征人行从军，离家今已春。春花复秋草，闺人念远道。远道归无期，漂流不相知。徘徊复辗转，辗转长相思。相思不相见，涕泪铅华滋。风从西北来，吹我井上桐。寒凉飒将至，恻恻伤我衷。乘月捣寒衣，丁丁砧杵悲。衣成欲寄远，君在天一涯。瘦马恋破枥，倦禽思故巢。君行亦已久，孤妾宁自聊。远使来长城，带得音信还。书中何所道，但道寄平安。平安不顾返，岁月忽已晚。君心知若何，妾意今无限。"}