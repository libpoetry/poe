{"id":"135368","title":"代书寄内弟耐翁总干","dynasty":"宋代","author":"楼钥","text":"我昔生外家，半世犹相依。至今连墙居，日日相闻知。诸表如群从，休戚真同之。耐翁生而秀，爱惜从儿时。文采既俊发，吏才人共推。低徊久选调，每每为叹咨。兹行佐王人，未到声已蜚。邮置屡得书，论事语益奇。使长首推荐，婉画多所资。近观会稽编，分析及毫厘。益知足心计，荐书遍诸司。正欲助才选，非敢请以私。惜君年欲侵，正以远大期。得书再三读，惘然增愕眙。非所望于子，所言何背驰。江湖两路间，弄兵分潢池。羽檄以时至，庙堂日三思。调度供军需，发兵匝四垂。吾事诚可虑，彼亦安能为。岂曰白头贼，指日当诛夷。使子任贼冲，尚望羽扇挥。如何隔千里，遽求奉檄归。长沙屹巨镇，洞庭渺无涯。鄂渚屯重兵，上游藉兵威。当思深远谋，胡为先自萎。此言及同寮，必为人所窥。归以语闺门，徒惊妾与妻。无端使禀议，在此何为辞。望子置私忧，志立官无卑。张巡起县令，力抗百万师。逆徒哽喉牙，蔽遮赖涣濉。韦宽守玉璧，臧质全盱眙。丈夫立节义，有才尤当施。杀身以成仁，致命须见危。读书不念此，万卷终何裨。但当安义命，前定无参差。勉哉尽所职，造物不汝遗。况复受国恩，当与相维持。今子仕高沙，偶然脱危机。正须加义方，岂应使同斯。向也未得禄，遑遑不自支。既入红莲幕，图进亦其宜。今日宁为民，此乃无聊词。归来事若定，又思登王畿。胸中空扰扰，祸福不在兹。倘能悟愚言，便可知昨非。著构必安寝，食淡甘如饴。老誖非强聒，鄙见不可移。少安当毋躁，通籍看金闺。"}