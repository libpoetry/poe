{"id":"289866","title":"一萼红·人日花下觞集，用石帚韵","dynasty":"现代","author":"郭则沄","text":"小楼阴。认莓鬟数点，邀梦礼红簪。冻孑冰鳞，光浮蜡凤，芳夜清酌沈沈。翠尊冷、疏香乍染，又幽唱、催起宿花禽。锦柱怜声，彩幡羞鬓，暗怯春临。回首承华天远，问东风何世，皱损芳心。油卜疑乖，羹香总负，残绪重费温寻。早飞尽、梅梁旧燕，剩泥痕、还印画屏金。漫道愁来是醉，醉浅愁深。"}