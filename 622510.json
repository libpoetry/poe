{"id":"622510","title":"将发广陵书寄李大生时大生奉使归如皋","dynasty":"明","author":"郭之奇","text":"秋光不可量，客思不可让。所思在何许，悠悠绪不畼。当兹露未晞，及此流芳壮。从人一水中，苍葭或无恙。忆在长安邸，伊我同微尚。樽酒辄共倾，寸心时相向。新诗月满束，和汝谁堪唱。哀时避锥末，学古鞭独上。每约还山期，预作远游舫。务趁广陵涛，一尽江皋状。洗心探石泉，写意镂幽嶂。今来既浃旬，朝朝跂予望。烹鱼未得书，安能悉尔况。举目念征鸿，霄羽徒虚飏。所希心异迹，未必今殊向。已叹龙冈遥，还闻鹤野旷。何当坐拂郁，使我空惆怅。晚潮动千楫，晨风催五两。长跪缄此辞，此词君亦谅。他日君思我，岭梅春复放。"}