{"id":"142790","title":"答及甫和·云汉应是纪","dynasty":"宋代","author":"洪咨夔","text":"云汉应是纪，尾艮首起坤。直坤导岷江，略艮赴海门。我家海之角，我行江之源。秋月几改弦，落涨频移痕。金山手可挈，牛渚气欲吞。追前趣倍道，殿后虞策奔。主宾会面适，儿女问事繁。舡灯半悲喜，村醪杂清浑。王阳正怀亲，石洪未报恩。飚帆鹏翼饱，浪柂鹰尾翻。姑熟人物远，秋浦风景存。彭郎饫牲酒，小姑豔幢幡。两矶峭植柱，万壑哗吹埙。浔阳荡波光，赤壁盘云根。莫追白传梦，空招老坡魂。"}