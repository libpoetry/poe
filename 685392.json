{"id":"685392","title":"次韵杨秉哲录事见寄二首","dynasty":"明","author":"贝琼","text":"尧封北尽蓟门宽，执戟阳郎喜调官。幕下赋诗诸客避，马前射雁一军欢。人材今日收孙楚，相业从来许谢安。无限江南好山色，他年归约老夫看。一曲西湖罨画间，花时载酒正红颜。邹枚上客团车盖，燕赵佳人结佩环。甲第楼台分处处，南朝事业尚班班。伤心可得重行乐，空愧沙鸥白鹭閒。"}