{"id":"697611","title":"九日三峰阁和李六台二首","dynasty":"明","author":"胡直","text":"重阳登阁当登台，绝国风烟短鬓催。槛外江涛连雨急，尊前山翠接天来。吾衰已谢周公梦，客赋无惭李白才。若使柴桑归更晚，荒芜宁有菊花开。秋江水碧浸芙蓉，佳节凭高旅思浓。浃月雨霪迷九日，中天云破露三峰。思归只合随飞鸟，济世还应起卧龙。头有黄花能醉客，直将乌帽挂高松。"}