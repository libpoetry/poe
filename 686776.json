{"id":"686776","title":"荣恩介寿诗为陈矩庵中丞乃翁作四首","dynasty":"明","author":"边贡","text":"中年谢簪组，将以遗世荣。晚岁沐崇恩，封诰来承明。金章既煇霍，廌冠亦峥嵘。升拜天子光，闾里咸震惊。悠哉显扬志，爰毕游子情。白云何飘飘，覆彼白下门。游子限江郭，登望穷朝昏。孰云三品崇，能报罔极恩。休光烛遐土，膏泽被元元。庶以立脩誉，永播乾与坤。乾坤荡无极，客子日行迈。永怀将父吟，陟岵发潜嘅。閒登楚丘望，长川皓如带。高榭鸣凉蝉，秋风起江介。烟中树如荠，隐隐见吴会。吴会有高楼，上切星与斗。北牗临玄湖，南窗对钟阜。楼上一老翁，皤皤垂白首。服食皆烟霞，图书是宾友。虽为中丞父，何异商山叟。谁歌难老篇，愿以祝眉寿。"}