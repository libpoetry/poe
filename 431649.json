{"id":"431649","title":"倾杯","dynasty":"近现代","author":"乔大壮","text":"玉笛吹花，翠楼藏柳，春寒二月犹恶。病旅建邺，久别故国，怯晚来杯酌。流莺不管兴亡事，道六朝如昨。千门万户，斜照里、隔叶閒关相约。醉托繁弦急管，等閒陶写，翻被东风觉。数旧曲经过，风流何处，有丹青图貌。锦瑟尘生，铜壶更断，一霎思量著。画阑角。看月上、女墙旋落。淮水通潮，蒋山藏雾，春城付与裙屐。画堂漏永，银烛泪尽，触薄寒帘隙。酒酣细说旧京事，见铜驼荆棘。吟风弄月，重记醒、南部烟花犹昔。劝君莫弹金缕，定场声里，年少今头白。惹病旅閒愁，飏空无力，似晴丝千尺。早雁来时，晚莺飞处，回首关河隔。到寒食。听怨宇、催归又急。"}