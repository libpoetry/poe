{"id":"1096002","title":"代人与赵仓使","dynasty":"宋","author":"释居简","text":"江淮倚襄沔，两纪当分拿。皇天慭一老，一正遗万差。长城蔽江汉，双骏腾渥洼。英灵萃千载，智勇出一家。以德不以威，以静不以哗。以信不以欺，以俭不以奢。跻人上衽席，含哺相咿哑。胡马饮江水，狞飙扫蒹葭。月明戍楼啸，风急秋城笳。边勋一夔老，史笔五色花。遗烈在伯仲，奎画崇褒嘉。递迭吹埙篪，嘈杂空淫哇。玉节飞先声，一道争传誇。单骑造阊阖，三舍日未斜。野蔌饭山馆，龟手疲马檛。霰雪皴衣棱，敢惮千里遐。双旌与五马，所至弓刀遮。惨舒出顾盼，辉光生齿牙。笑公后其乐，白日无精华。次边隔江东，籴涌无从赊。赫炎苗不苏，潋滟圬不芽。紫葵圃不畦，黄粟山不畬。扶携及襁褓，颠踣如蓬麻。相看尽菜色，槁立疑帝豝。精明见家法，了事才咄嗟。所急先民天，以次清胡沙。"}