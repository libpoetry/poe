{"id":"1144156","title":"谢叠山先生己丑九月被执北行闽士以诗送之倚歌以饯","dynasty":"宋末元初","author":"王奕","text":"皇天久矣眼垂青，盼盼先生此一行。遗表不随诸葛死，离骚长伴屈原清。两生无补秦兴废，一出诚关鲁重轻。白骨青山如得所，何消儿女哭清明。襄汉无人替一肩，遂令杞国坠青天。是谁铸此一大错，此事公知三十年。尽爱中都为宰相，岂知上界有神仙。纵饶不返南飞翼，也合津桥化血鹃。"}