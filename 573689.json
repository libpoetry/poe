{"id":"573689","title":"春水画骨歌","dynasty":"明","author":"陈仁锡","text":"放舟春水听龙吼，九龙之山一培塿。我生有骨倩君手，笔走星辰酌大斗。床头万卷去其朽，饱啖鲜霞如啖藕。采茶阳羡调尊卤，新植芙蓉二十亩。竟日关门简徒偶，至尊独夏谁司咎。赤心事君以求友，肝胆应许奉元首。生来不受利名牵，谈笑烟霞挥敝帚。添入长松鸣蚴蟉，敬赓天保上君寿。东南力竭何所有，聊写莱麦在图右。我欲持图上黼扆，长随父老击牛酒。"}