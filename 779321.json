{"id":"779321","title":"金缕曲 题刘季湘夫人《海棠巢乐府》孙平叔总制室","dynasty":"清","author":"顾太清","text":"小雅离骚旨。好文章、半生事业，千秋名字。叠雪裁冰词绝妙，不共吹花嚼蕊。早称出、拖金衣紫。天际灵风飘玉叶，海棠巢、万点胭脂醉。三复读，羡无已。一输明月前身是。迥超尘、海镜流球，寒芒万里。羞煞凡间儿女语，锦瑟朱弦清丽。使听者、洋洋盈耳。肃肃雍雍廊庙器，岂寻常、粉黛娇容止。想老笔，更精粹。"}