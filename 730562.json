{"id":"730562","title":"穿盐井","dynasty":"清","author":"毛澄","text":"穿盐井，千尺深。利锥钻石石迸火，邪许相呼千杵音。石尽火鸣油喷起，不息雨中然水底。一镫引作百十镫，筒盛脬封走千里。篾篓万个来江边，暑天雪花堆满船。那畏烟薰草木死，更愁卤下伤民田。只有盐商好意气，十年往往为高官。夜半地祗乘龟升紫府，遍体疮瘢与天语。海眼凿穿地肺裂，血液烧枯阳外吐。井星摇摇井络坼，鳌脊蜂窠孔难数。直恐深漏地下天，唤起娲皇不能补。帝闻颔首意无奈，第敕鹾家峻盐课，盐课重时穿井懦。井水日退课日增，灶户十家九家破！"}