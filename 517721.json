{"id":"517721","title":"丙申秋繫回南京经歌风台","dynasty":"明","author":"黄淮","text":"姬箓既云讫，嬴秦渎天经。汉高按剑起，赫然振王灵。斩蛇泣神妪，踣项溃楚兵。櫜弓事绵蕝，六合清以宁。扬銮过乡邑，宴会罗簪缨。酒酣歌大风，气与山岳并。治安不忘危，卓哉万古程。嗟哉季叶衰，萧墙祸先婴。杂伯有遗憾，王道何由明。高台临野水，日夕悲风生。断础翳榛莽，荒碑半摧倾。舟行不可即，怅望心怦怦。"}