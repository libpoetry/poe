{"id":"991886","title":"四月二十八日记与王正仲及舍弟饮","dynasty":"宋","author":"梅尧臣","text":"孟夏景苦长，与子舟中饮。酒行三四巡，病呕聊就寝。仲氏又发霍，洞下忽焉甚。汤剂不能胜，闷绝口已噤。我呕虽未平，惊走岂遑枕。叫号使呼医，子怪亦莫谂。遽白何至斯，葛巾推小品。且尤食物间，膻腥失调饪。所饷惟猪鸡，况此乏箘蕈。以子独无恙，未必因滑沈。稍觉阳脉回，慄肤犹瘆瘆。傥其遂不起，孰肯谓素禀。吾乡千里遥，幸免成贝锦。"}