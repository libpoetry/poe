{"id":"707904","title":"玉烛新 乙酉元日","dynasty":"明末清初","author":"梁清标","text":"雪晴开曙早。看遍布王正，条风拂晓。轻烟丽日，椒觞暖、共说丰年佳兆。春衣儿女，喜得岁、樽前频绕。山中卧，击壤清时，追随牧童村老。回思当日先皇，正颁赐天厨，云和缥渺。大酺同庆，陪鸳鹭、每近龙颜欢笑。孤臣无状，此际包容非小。今何幸，放逐沧浪，尚安覆帱。"}