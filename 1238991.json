{"id":"1238991","title":"寄彭中和","dynasty":"元末明初","author":"郭钰","text":"君来桂树林，我辞桂林去。桂树我所种，高大已如许。六月浓阴绕茆屋，不待花开可娱目。驻屐从穿石上苔，题诗况有墙西竹。小弟爱客开素襟，两载于君情最深。短棘本非鸾凤栖，长琴每作蛟龙吟。君昔少壮抱奇节，荏苒风尘头欲白。道义交从久更真，风月笑谈常自得。江西词赋多才雄，知君己有中唐风。汗马功名属年少，且可草服山岩中。海棠牡丹都赏遍，磊落珠玑满诗卷。我独天涯鏖俗尘，白纻每愁颜色变。丁宁小弟毋我违，南阮虽贫颇自奇。桂树花开新酒熟，作书报我归如飞。"}