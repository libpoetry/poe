{"id":"507548","title":"题严良医山水小景","dynasty":"明","author":"李昌祺","text":"鳌簪耸沧海，芙蓉飘紫烟。画工运思极精妙，毫端巧夺造化权。连峰特巘各殊态，一一幻出皆天然。恍疑嶙峋绝顶最高处，参术错落根如拳。气凡肉重莫能即，何由飞步凌其巅。山中之人，纫兰佩荃，濯足涧底，振衣风前。晨兴霞疗饥，宵寝云伴眠。遨游不入五侯宅，偃蹇只听双崖泉。清流曲折相洄沿，种得杏成花满川。乱红缤纷坠漪涟，鸟啼鱼跃春景妍。是谁闲泛溪上船，尽日独玩芳树边。岂若茅亭老叟抱膝坐，语笑简默精神全。小奚捧杖心静专，新梳绿发双髽联。林收雾霭寺突兀，桥横木石湍潺湲。异哉世上有此境，便思问舍仍求田。酌君橘叶井，洗我肠胃膻。聊依松柏岁寒社，庶引桑榆衰暮年。"}