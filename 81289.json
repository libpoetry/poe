{"id":"81289","title":"过放生池追怀江公民表谏议池盖公所创也","dynasty":"宋代","author":"陆游","text":"钓台先生谏大夫，建中初元起江湖，是是非非玉座侧，身可死徙志不渝。烟汀月岛二十载，白发短＊藏菰蒲。晚蒙湔洗得一障，上奏犹自称粗疏。此公造处直奇特，竺乾先生分半席。九州看如掌中果，天不遣为吁可惜！径归歛手筑陂池，也活龟鱼论万亿。骨冷桐山唤不闻，停车怅望春波碧。"}