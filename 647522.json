{"id":"647522","title":"次翰林博士先生岁除陪祀诗韵","dynasty":"明","author":"王汝玉","text":"文武创王业，成康绍鸿基。讴歌恊人望，历数承天时。圣朝启景运，太祖英雄姿。九州昔横溃，伊谁抚群师。龙飞起濠泗，叱咤开坤维。戎衣才一试，中夏先平夷。观兵出日表，振旅阴山陲。鳏寡有安养，困穷无垂洟。北征南服怨，东讨西人思。嗣皇御大宝，发政首老羸。谅阴始终毕，南面裳衣垂。三千举礼典，五百符贞期。圣心不自满，夙夜惟敬祗。献岁脩时祭，致斋肃威仪。鸣銮届清庙，侍卫行逶迟。云从翔凤盖，日炫交龙旗。音容端可即，登降愀含悲。载惟肇造艰，慎守方自兹。精心益寅畏，对越罔愆遗。神保锡灵贶，宗祝告蕃祺。万邦永康乂，屡丰无阻饥。一德恒昭显，日新宁颣疵。泰山奠宗社，瓜瓞绵根支。商王配齐圣，周后同缉熙。亿年固统绪，百代奉宗祠。史官纪成绩，足配生民诗。"}