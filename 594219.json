{"id":"594219","title":"赋得天都峰赠高徽州","dynasty":"明","author":"欧大任","text":"黄山秀拔青冥中，天都之峰何穹窿。高居特室群真集，玉佩珊珊度碧空。嶙峋直上三千丈，星辰可蹑日可望。风落钧天帝畤前，瀑飞积雪神皋上。名山雄镇胡为哉，明牧应求济世才。华阴京兆徵恢出，石室成都待朕开。济阳高君岂其胤，麟符作守新安郡。五马纡临紫气遥，尺书召入甘泉近。君不见容成氏浮丘公，行随绛节轩辕宫。圣主明堂朝列辟，岂劳旌驭过崆峒。"}