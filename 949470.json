{"id":"949470","title":"一枝春 其二 越一日，寄闲次余前韵，且未能忘情于落花飞絮间，因寓去燕杨姓事以寄意，此少游“小楼连苑”之词也。余遂戏用张氏故实次韵代答，亦东坡锦里先生之诗乎","dynasty":"宋","author":"周密","text":"帘影移阴，杏香寒、乍湿西园丝雨。芳期暗数。又是去年心绪。金花谩剪，倩谁画、旧时眉妩。空自想、杨柳风流，泪滴软绡红聚。罗窗那回歌处。叹庭花倦舞，香消衣缕。楼空燕冷，碎锦懒寻尘谱。么弦谩赋，记曾是、倚娇成妒。深院悄，闲掩梨花，倩莺寄语。"}