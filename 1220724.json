{"id":"1220724","title":"十五纪怀","dynasty":"元","author":"周霆震","text":"止酒已多日，当秋病连绵。一窗此寄傲，晏起仍早眠。岂不念佳节，负此明月圆。叩门客语我，蚤作星尚悬。白气出东北，横贯西南天。夜凉步中庭，所见还依然。力疾起语客，丧乱今十年。谓天盖无情，垂象在目前。谓天其有知，吉语皆虚传。未遑悉吴越，况敢谈幽燕。须臾报军出，明日攻富田。焚掠先近郊，斩艾无愚贤。咫尺成俘囚，妻子畴能全。戒客姑罢休，世事从推迁。客去深掩耳，闭关涕潸焉。"}