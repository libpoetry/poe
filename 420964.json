{"id":"420964","title":"金缕衣 寄怀璧妹","dynasty":"近现代","author":"林庚白","text":"念玉人微叹。悄关情、年时出处，倘如侬愿。撒赖佯羞终不改，难掩心头缱绻。春去矣、平安信断。知是含嗔还作态，这相思、拚共春泥烂。爱与恨，埋无算。最怜彼此猜疑惯。记曼声、过来些坐，炉边低唤。若道今生缘法浅，怎遣那回相见。更入抱、温馨历乱。誓约万千魔万丈，镇堪嗟、万事为君散。况鬓雪，愁边攒。"}