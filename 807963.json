{"id":"807963","title":"多丽  刘公㦷吏部每为余言苏门百泉之胜，冬日行汲县道中，遥望峰峦幽异，未及登眺，感赋一阕，并以寄刘","dynasty":"清","author":"陈维崧","text":"记刘子，语我苏门山好。更百泉、澄泓萧瑟，雷辊千尺银瀑。乱松崖、经声夜落，古溪、樵风晨噭。寿柏瘿藤，危梯恶栈，山无不树，树无不鸟。径谽谺、数间虎落，时响幽人铫。翛然也、指间弦歇，山前月晓。一自渡、桑乾河水，马头恒向西笑。拟十月、寒衣手绽，来作山村荷蓧。太息尘踪，难攀仙境，重来猿鹤应相诮。祇望见、蒙茸羃䍥，一派青难了。回头听、似有人兮，山半长啸。"}