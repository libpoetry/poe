{"id":"1236120","title":"杂诗七首","dynasty":"元","author":"张翥","text":"先人有夙训，闻在幼壮时。岂意衰暮日，乃复新验之。茫茫上天理，讵可私臆知。百年大化中，流浪从推移。信彼杞忧者，徒为众所嗤。叔子邻家儿，探环记前身。次律求师后，一悟了宿因。我亦清源洞，蜕骨岩下人。误堕声利区，驱驰丧其真。所以付樽酒，都忘贱与贫。惜无还丹术，高举遗世尘。悠悠笙鹤期，旷望三山津。寒日迫县车，寸阴老愈惜。晨趋理公务，暮返亲坟籍。究往发孤愤，思来抱深惕。理惬复相忘，神劬聊一息。湛然拥襟坐，栩栩鼻端白。千龄与化终，不朽在方策。圣哲有明训，学道庶自益。寒夜何皛皛，中庭积繁霜。天风下河汉，万里流玉光。羽衣四三人，各乘白凤凰。笙响发空际，游云高驰翔。无缘执霞佩，揽结双明珰。愿托月中桂，终古有馀芳。陇坂何崎岖，行人且复止。直上望晴川，遥遥忆乡里。流离肝肠断，悲歌不能已。一身已遐征，永念同室子。何殊转蓬科，随风四散起。虽得同根生，不得同根死。吾洒古今泪，多于陇头水。春江采瑶草，将以伸缱绻。初期拾翠洲，复道滋兰畹。美人隔花深，歌竟瑶瑟偃。临流不可见，恍忽心未稳。佳时难骤得，鶗鴂鸣已晚。祇有千古思，绵绵楚波远。黎丘之丈人，归路逢奇鬼。既为鬼所惑，又复鬼其子。夏南滑蜀梁，俯影明月里。背走谓伏鬼，而又鬼诸已。此皆非鬼者，特以疑故死。憧憧奸佞徒，情状实鬼尔。匿迹不自惭，胡为满朝市。河淮厌兵祸，城邑多荒榛。百里无几家，但见风起尘。燕雀归果树，豺虎饥食人。乡来脂膏地，死骨今如银。流亡使复业，牛种当及春。安得百龚召，错落为拊循。征讨尚未息，奈何尔遗民。"}