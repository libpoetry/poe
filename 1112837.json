{"id":"1112837","title":"端居二首","dynasty":"宋","author":"张耒","text":"舍东日初上，堂南雪已消。鸟声弄新霁，春风动柳条。学道心未降，端居生寂寥。佳人不可挹，芳物为无聊。夕扉还自掩，弯月已翘翘。黯黯长安夜，愁思怅迢迢。馀寒羞老木，惨淡气未平。王国富车马，士女竞新正。风埃息九陌，纨绮艳重城。灯稀夕烟重，斗转夜寒生。倚楹复何待，依依空复情。"}