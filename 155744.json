{"id":"155744","title":"题旌忠庙次王龟龄韵","dynasty":"宋代","author":"喻良能","text":"睢阳截然当贼中，婴城既久粮食空。矢死不降有二公，更史皎皎书其忠。国家涵养自建隆，上至鹓鹭下罴罴。一节一义皆获通，无不昭然简宸衷。建炎多难谁奋躬，开门纳降何匆匆。达官尚尔况困穷，嗟嗟唐侯一何雄。抽砖击敌甘命终，愿以颈血污刃红。精诚贯日亘云穹，上彻九重达尧聪。诏令血食居镇东，激昂臣子忠勇风。嘉名千古齐华崧，王仙作诗美抗戎，岂比尔雅诂鱼虫。"}