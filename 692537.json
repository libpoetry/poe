{"id":"692537","title":"赠陆伯阳","dynasty":"明","author":"杨士奇","text":"粲粲白玉琚，本生昆山阳。一朝蒙采择，高列珩与璜。佩服合其仪，和鸣日锵锵。珷玞昔同椟，頫仰方自量。妖媚园中花，岂不当春荣。孤高陵上柏，严霜厉坚贞。匠氏来相求，藻绘升栋楹。固知君子人，特立以成名。南岳有威凤，竹梧得其依。五章备文采，鸣声合金徽。圣皇莅九五，四海扬德辉。翙翙初来仪，雍雍复旋归。"}