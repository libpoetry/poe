{"id":"447339","title":"冬日与伟明启宇两兄登太白岩","dynasty":"当代","author":"陈仁德","text":"万州城西有高崖，拔地千寻绝尘埃。崖畔老翁为我语，太白曾到此中来。倚崖大醉山生色，佳话流传遍九垓。忠州游子成都客，来登此崖怀太白。是时朔风舞漫漫，暮色苍苍天将黑。石磴垂垂上云中，危栏浮空动魂魄。谁人绝壁凿栈道，藤萝倒挂雾缥缈。山泉潺潺天上来，以手掬之清且妙。洞府晦暗忽碰头，三人相对拍手笑。流连不觉光阴逝，阍人早将山门闭。赫然木扃对客横，天寒日暮归无计。俯看脚底万州城，华灯灿灿明而丽。"}