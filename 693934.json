{"id":"693934","title":"秋夜二首","dynasty":"明","author":"陈汝言","text":"萧寺钟声到枕边，客怀牢落正无眠。才疏自合当时弃，亲老惟惭故旧怜。虫语草根秋欲暮，风摇梧叶夜如年。揽衣起坐空庭月，百感令人思惘然。喔喔荒鸡唱五更，起瞻北极大星明。佳人捣练秋如水，壮士吹笳月满城。江海久惭生计拙，干戈深动故园情。尺书望断南来雁，怅惘空令涕泗横。"}