{"id":"702405","title":"送徐大参公肃还河南","dynasty":"明","author":"程敏政","text":"与君前后入都城，才得论心又送行。亭上朔风消酒力，道中寒月听车声。来朝远上南山寿，去路回瞻北斗明。洛下人家应慰藉，春光先近一阳生。衣冠来集衍公房，离合纷纷此一觞。盛世与君心共赫，少年惭我鬓初苍。公车恨少三千牍，宦辙惊踰二十霜。胜会有盟堪再续，疏慵还得藉馀光。"}