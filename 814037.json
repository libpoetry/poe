{"id":"814037","title":"纪事二首","dynasty":"清","author":"陈学泗","text":"巨浸东南力未苏，万家饥鹄不胜呼。中丞欲请敖仓粟，司谏先陈郑侠图。漫议补苴停转运，最怜剜肉赐全租。春来县吏敲门早，试问三农一饱无？衮龙新幸柏梁台，供奉传呼走马来。共荐长卿能作赋，可知汉武最怜才。银鱼学士绯袍夺，紫袖昭容绣牍裁。多少兔园词客老，空依北斗望蓬莱。"}