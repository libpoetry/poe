{"id":"997135","title":"寄别陈氏妹","dynasty":"宋","author":"黄庭坚","text":"西风吹天云，顷刻异秦越。叔子从天东，忽与同姓别。饯行在半涂，一食三四噎。遥遥马嘶断，芳草迷车辙。引襟满眼泪，回首寸心折。母氏孝且慈，爱养数毛发。诸儿恩至均，如指孰可龁。汝今始归人，绵绵比瓜瓞。中畦不灌溉，芳意还销歇。黄鸟止桑楚，南山采薇蕨。择归既甚明，寡取乃为悦。我开贤女传，须己为汝说。在宋有伯姬，洁身若冰雪。下堂失傅母，上堂就焚爇。吾尝嘉惠康，有妇皆明哲。戮力事耦耕，甘贫至同穴。彼于视三公，其犹吹一吷。雍容二南閒，此妇真豪杰。男儿何有哉，今壮而善耋。逢时秉钧轴，邂逅把旄钺。富贵多祸忧，朋党相媒糵。等之彀中游，巧者未如拙。勿以贫贱故，事人不尽节。母仪尊圣善，妇道尚曲折。葛生晚萋萋，絺绤代裘褐。女工既有馀，枕簟清烦暍。谁言淮蔡远，曾不以日月。跂予升高丘，伫望飞鸟灭。善怀诗所歌，行矣勿惜别。皇皇太史笔，期汝书英烈。"}