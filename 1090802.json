{"id":"1090802","title":"寒溪寺拈香时国丧罢宴锡已三岁二首 其一","dynasty":"宋","author":"薛季宣","text":"社舞莫㛹娟，当修晋白莲。林梢开远嶂，花片落寒泉。钟鼓铿锵甚，松篁影带妍。如来本无象，长老亦逃禅。昔者溪为虎，如今突暂烟。万松晨径滑，九曲夏云连。畦町苗初实，池塘滴尚涓。洁斋朝五日，清净乐三年。要祝南山寿，南山寿十千。"}