{"id":"845165","title":"绕佛阁 寄夔笙申江，用清真韵","dynasty":"清末民国初","author":"程颂万","text":"楚眉乍敛。风挂巘碧，回画江馆。绳系乌短。去魂暗掣，烟骚断云幔。溅笺泪满。书破浪草，幽信鱼远。分棹歌婉，夜舻记取，瀛堧判君岸。和阕旧欢夕。绛泪倾珠通舣线。争负素樽，垂灯羞粉面。际未了鹃春，催梦风箭。十年谁见。共鬓抵奁霜，多恨撩乱。几酣吟、怨蕉同展。倦尘袂敛。晴外柳系，骢路公馆。桥下篷短。怨春去隔，江帆对楼幔。钱樽畏满。痕晕鬓老，回照花远。歌意微婉。挂愁半塔，吴灯占沧岸。胜集故欢夕。界烛啼红融雨线。休诧太行，横峰当酒面。镇绿剪淞恨，归棹如箭。待君重见。只镜里眉攒，烟思撩乱。拓鹦廊、夜书同展。"}