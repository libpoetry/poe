{"id":"704413","title":"列岫亭以窗中列远岫为韵","dynasty":"明","author":"黎民表","text":"月与青山对，开门玉作双。有时乘倒景，簸弄石蚝窗。端居不出户，吟啸此亭中。石床留夜月，桂树抟秋风。药畦将菊径，整整方成列。带经日徘徊，芳蕤露中折。会心不在多，一丘堪偃蹇。始笑武陵人，移住花源远。我本青山云，无心还出岫。虽走尘埃中，时时梦三秀。"}