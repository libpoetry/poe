{"id":"50163","title":"忆子·绵绵我瓜瓞","dynasty":"元代","author":"戴良","text":"绵绵我瓜瓞，引蔓空尔长。有子将得力，弃之往他乡。他乡与故里，两地永相望。独有中天月，远照双松堂。双松我所植，念之犹不忘。况复儿与女，不见今六霜。大儿逾弱冠，有姊同已长。想当望我时，齐行松树旁。见树不见父，呜咽泪成行。小女年尚稚，与弟走踉蹡。相呼戏树下，何处褰父裳。反哺有慈乌，跪乳有羔羊。人事独暌乖，俯仰我心伤。"}