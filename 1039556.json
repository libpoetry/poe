{"id":"1039556","title":"次韵答张宗益工部","dynasty":"宋","author":"韩琦","text":"昔忝临漳守，娱心自退公。闲愁放天上，真境得壶中。燕处虽云适，规模惜未丰。恢园隳旧堞，困宇出新工。材品珍方用，花名异始充。泉分洹水堰，梁下邺城宫。今始推良牧，褒辞借病翁。笙镛谐庙瑟，珠玉满邮筒。讵敢矜前政，徒知偃下风。北堂留衣锦，西巘峻维嵩。休逸檐梢月，荣归浪衬虹。班条多暇日，清赏此何穷。"}