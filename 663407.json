{"id":"663407","title":"门有车马客为顾侍御乃翁赋","dynasty":"明","author":"边贡","text":"门有车马客，云来自吴下。相逢问丈人，草服在中野。中野何所有，有园亦有畴。青槐荫君堂，文杏为君楼。楼上置书史，下系双桂舟。园中古松树，甘露降油油。居人被其惠，行者藉其庥。阿儿冠豸冠，阿弟登龙头。出入乡党间，光尘满道周。昆山岌嵯峨，湖水绕下流。丈人乐相乐，延年方未休。"}