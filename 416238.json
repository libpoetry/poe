{"id":"416238","title":"百字令 水仙花","dynasty":"近现代","author":"汪精卫","text":"灵均去矣，向潇湘、留得千秋颜色。犹有平生迟暮感，况是霏霏雨雪。玉色温温，金心的的，人与花同德。飞尘不到，冷踪只在泉石。小钵供养斋头，深灯曲几，清影摇签帙。伴取梅花三两点，也似晓星残月。静始闻香，淡终生艳，梦化庄生蝶。独醒何意，银台试为浮白。"}