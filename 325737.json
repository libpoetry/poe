{"id":"325737","title":"酹江月·题黯然王气","dynasty":"清代","author":"张景祁","text":"题黯然王气，把兴亡付与，云烟残笔。如此江山收眼底，不问剡藤宽窄。两姓乌衣，六朝龙种，霸业伤今昔。板桥流水，画图何限萧瑟。堪叹历尽承平，桁开朱雀，又起黄巾贼。燕子桃花歌舞地，粉本谁添金碧。铜狄频迁，琼枝略尽，遗墨徒珍惜。飘零豪楮，劫灰留吊陈迹。"}