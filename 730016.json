{"id":"730016","title":"闻戒篇 其三","dynasty":"清","author":"俞樾","text":"军门下一檄，尔民其偕来。遂令草莽臣，竞拜御史台。周生何晃晃，大吏曰尔才。畀尔银一流，聊治酒一杯。为我酌乡里，毋或生疑猜。人各自为守，寇来何有哉。长揖谢大吏，敢弗竭驽骀。退而谋之众，众皆癫如雷。小市铸剑戟，健儿集舆儓。聚柝夜数辈，磨盾日几回。一笑语诸公，公等皆将材。"}