{"id":"1091586","title":"再次韵赠从之并寄朝美士美","dynasty":"宋","author":"周孚","text":"大汤陈元方，小汤许文休。向来京江岸，政作汝颍游。一随简书去，寒江自湍流。我瞻天际鸿，渠叹波上鸥。之子虽近交，襟怀亦林丘。缅惟两玉人，非子孰可俦。高标互晖映，妙语相应酬。鼎立照茅茨，何日能此不。句曲向荆溪，迁徙非所忧。得客三士间，衰年更何求。"}