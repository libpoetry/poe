{"id":"1037035","title":"狱空行上献府公朝奉麾下涟水令米芾皇恐","dynasty":"宋","author":"米芾","text":"楚州五邑口百万，扰静尽系太守公。政由吏人民乃扰，政由太守民气通。安土乐生善民欲，恶民惟欲与吏同。太守无能不戢吏，精力不给吏乃庸。两狱百间塞有罪，有耳未闻一日空。晋昌唐公名世后，清风素节为时宗。五更三点运精思，众人安寝吏计穷。百姓小妄赦不罪，庶几小屈能自致。五邑来者初亦汇，久而官悚吏皆畏，虽欲呼之亦不至。乃知狱空空有理，百万无冤无枉吏。来者迎刃无留滞，赦来两狱久无事。太守政声既如此，廉车旁午目所备。胡不剡章上天子，追风早来促公起，去入省闱或使指。吏皆欲去民欲留，我祝公去岂同吏，长坂大车程万里。"}