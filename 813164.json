{"id":"813164","title":"挽适石门姊七绝四首","dynasty":"清","author":"张荣曾","text":"姊妹花开血色红，最高枝忽堕东风。临危犹是同根顾，至性坚持患难中。冰肌玉骨艳于花，激烈偏甘白刃加。多少须眉谈气节，致身转愧女儿家。刲股煎汤疗病姑，救亲遑自惜肌肤。惟能尽孝方能节，只可捐生不可污。猝罹惨毒悼云亡，皎若寒冰凛若霜。姓氏于今标绰楔，千秋俎豆荐馨香。"}