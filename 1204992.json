{"id":"1204992","title":"摸鱼儿 九日会周南翁子溪上","dynasty":"元","author":"吴存","text":"问篱边、黄花开否，瓮头新酒篘未。故人有约酬佳节，一幅锦云先坠。凝暮睇。正溪上、西风飒飒吹凉袂。行人笑指。□大似渊明，吟诗吻燥，忍待白衣至。曾报与，松下巢居居士。应来别墅同醉。三人对月歌还舞，千载重阳奇事，何况是。青云士、京华冉冉催征骑。吾侪耄矣。愿强健年年，茱萸在手，分寄五千里。"}