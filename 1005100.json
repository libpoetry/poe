{"id":"1005100","title":"粹老使君前被召约往它山谒善政侯祠既不果以书见抵谓可叹惜并示广德湖新记因成长句奉寄","dynasty":"宋","author":"舒亶","text":"长江衮衮西南流，秋水时至狂不收。大浪似屋山欲浮，王侯神智禹所啾。万鬼琢玉它山幽，梅梁赑屃卧龙虬。咄嗟湍骇就敛揫，巨灵缩手愚公羞。障成十里沙中洲，支分股引听所求。赤旱稽浸民不忧，那得虫蝗随督邮。污邪瓯窭满车篝，斯民饱煖何以酬。庙貌突兀寒溪头，岁岁鸡黍祠春秋。老农击鼓稚子讴，当时人物纷雁鸥。岂无鼎食腰金俦，朽骨往往空蒿丘。姓名几复人间留，唯侯施惠膏如油。江声浩浩风飂飂，千古不见使人愁。拔俗万丈山标崷，使君不减裴商州。下车百蠹随锄耰，一笑四境无疮疣。天闲老步须骅骝，已闻归作金华游。钦贤访古意未休，画船载酒岸鸣驺。约我与往置脯馐，冠盖纷纷暇莫偷。搔首怅望情绸缪，我问使君亦何尤。西湖万顷蛟龙湫，几年荒茀今则脩。鼛鼓弗胜财不掊，长堤岌嶪高岑楼。写有浍兮荡有沟，馀波北注引漕舟。桑麻被野禾连畴，鹤鹤白鸟杂游鯈。菰蒲菱芡厌采搜，柳杨成幄荫道周。耕渔呼歌羸病瘳，使君之赐侯可侔。天边旌旆看悠悠，父老雪涕争攀辀。地僻借恂恨无由，高文摛秀春华抽。丰碑崒嵂镵银钩，千年空此留海陬。君知此日思君不，还如今日人思侯。"}