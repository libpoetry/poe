{"id":"603631","title":"赠汪生","dynasty":"明","author":"杨起元","text":"国家养士二百年，不独文武风云相后先。亦有贤才委山泽，亦有挟术游幽燕。如君自是山泽贤，远谈世务高谈天。或时握手称太素，或时抵掌称韬钤。修干广颡垂虬髯，岂不宜食肉乘锦鞯，奈何折节公卿前。方今才智皆骈肩，虽欲奋袂无夤缘。丈夫自食既有策，但得俯仰无迍邅。病夫拥塞数十日，喜君造我常流连。君术但言隔月与隔年，岂知吾道在目前。吾知吾道在目前，不厌君言隔月与隔年。与君谈罢与君笑，君欲何之便出门，我独有愿叩苍天。愿将此身为甫田，尽给天下贤士无寒烟。"}