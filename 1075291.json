{"id":"1075291","title":"望故庐一首","dynasty":"宋","author":"周紫芝","text":"龟城去江，邈在一隅。我家龟舫，亦足轩渠。草耕木茹，瓮牖蓬枢。有客二人，寔邀望舒。长须之奴，玉川之庐。何必仙去，方丈蓬壶。何必校书，起居何如。无祸为福，徐行当车。我乎谁交，谁乎我徒。春蛙嘈杂，夏木扶疏。大盗遽起，山摧海枯。我焚其巢，将焉适欤。善刀而藏，为之踟蹰。望我故处，宛其在涂。我友云亡，云谁与娱。愿洗甲兵，肉四海臞。奠我新宅，以饱三馀。"}