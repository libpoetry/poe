{"id":"1108776","title":"谢景行方寺丞惠衣二首","dynasty":"宋","author":"刘克庄","text":"赣州牧念予绝洁，见遗上衣并下裳。泽畔羊裘未韬晦，雪中鹤氅太清狂。笑金谷友望尘缪，经紫阳翁考古详。更惠鸡栖车一乘，十分结裹老文昌。初裁隐服师杨陆，忽赠身章别一般。似雪精絺为表襮，比花文锦作中单。何妨俗笑浩然耸，不要人怜范叔寒。孰若子衣安且吉，绝胜剑履进贤冠。"}