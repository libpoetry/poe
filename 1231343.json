{"id":"1231343","title":"游张公洞","dynasty":"元","author":"周砥","text":"放船偶入清溪来，千峰拥翠花乱开。春风吹散碧云影，洞门正对烧香台。神仙之府此第一，何必采药登天台。虚灵外发草木秀，富贵内积金银堆。郁然亦自有龙虎，欲入但恐生风雷。山头无人卖松火，持烛下照何疑猜。步穿玲珑惊幻化，锦屏丹灶封青苔。滴衣石髓寒透骨，使人不觉忘尘埃。张公万古渺何许，隔凡流水空萦回。公能再骑黄鹄出，与吾同去游蓬莱。"}