{"id":"954053","title":"寿楼","dynasty":"宋","author":"欧阳修","text":"碧瓦照日生青烟，谁家高楼当道边。昨日丁丁斤且斲，今朝朱栏横翠幕。主人起楼何太高，欲誇富力压群豪。楼中女儿十五六，红膏画眉双鬓绿。日暮春风吹管弦，过者仰首皆留连。应笑楼前骑马客，腰垂金章头已白。苦贪名利损形骸，争若庸愚恣声色。朝见骑马过，暮见骑马归。经年无补朝廷事，何用区区来往为。"}