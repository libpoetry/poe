{"id":"687005","title":"至正乙未秋九月宪司潘郎以巡历来吉省掾马郎以徵籴过赣于其归各赋赠一首","dynasty":"明","author":"刘崧","text":"水驿苍茫道路开，州人争看宪郎来。简书消息通江海，车马光华注草莱。晏岁王程伤远涉，时危幕府见奇才。绣衣坐镇东南郡，日望新年报政回。何日南州寇盗平，省臣经济最关情。年荒外郡仍移粟，岁晏中原更调兵。落日荒林馀鸟道，青山白骨少人耕。风帆历历经行处，万一咨诹慰远氓。"}