{"id":"687920","title":"姚齐州有爱子之戚书闷诗见示依韵赋慰","dynasty":"明","author":"成鹫","text":"椿龄齐菌朔，倏忽八千春。昨日非前日，今人成古人。白驹空隙影，明月失家珍。尘世关心事，东林好问津。白日一修短，黄河几浊清。磨来成慧剑，持去破愁城。泡影归无朕，蜉蝣笑此生。莫将离合意，看作宓琴声。荠苨浑甘苦，调剂任吐吞。得知无味味，方信不存存。珠去光还在，尘来镜不昏。长歌过赢博，何用赋招魂。一息成长夜，三呼唤不来。慈鸦难恋乳，鸣鹤易增哀。疋练横空去，?骝接踵回。秋风生筦簟，丛桂又花开。"}