{"id":"373710","title":"念奴娇·燕支如雪","dynasty":"清代","author":"蒋士铨","text":"燕支如雪，正清明、天气催花风紧。百宝栏边，结束了、飞燕新妆娇靓。腻脸朝酣，画衣香染，卷起千堆锦。谪仙犹在，酒边肯教人醒。笑我斗帐垂烟，绿窗辜负，了个侬春寝。国色当筵，想花神、也念相如多病。庭院深深，有酒客寻，芳漫嫌官冷。斜阳来看，满身都是花影。"}