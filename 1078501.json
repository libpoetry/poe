{"id":"1078501","title":"游王原山","dynasty":"宋","author":"李纲","text":"假道庐陵郡，薄游青原山。山空松桂香，殿阁森回环。三泉湛寒玉，洗我襟抱烦。况与二三子，杖屦同跻攀。笑观颜黄碑，笔势惊飞骞。昔也有高士，妙指穷玄关。心花五叶开，法炬千灯传。当时寻思人，一见心不澜。至今三百载，水碧山苍然。嗟我爱山水，所至必纵观。聊于戎马际，偷此半日闲。适野慕裨谌，命驾睎谢安。规模寂寞滨，折冲谈笑閒。矧兹湖湘盗，钩锄本元元。弄兵潢池中，岂足劳戈鋋。愿宣天子德，往使疲瘵欢。龚遂理渤海，营平破先零。威灵及襄汉，恢复从荆蛮。国恩粗可报，乞身返田园。持此问祖师，神交当解颜。"}