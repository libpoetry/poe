{"id":"1116584","title":"观湖二首","dynasty":"宋","author":"苏轼","text":"乘槎远引神仙客，万里清风上海涛。回首不知沙界小，飘衣犹觉色尘高。须弥有顶低垂日，兜率无根下戴鳌。释梵茫然齐劫火，飞云不觉醉陶陶。朝阳照水红光开，玉涛银浪相徘徊。山分宿雾尽宽远，云驾高风驰送来。升霞彩色攲残火，及物气燄明纤埃。可怜极大不知已，浮生野马悠悠哉。"}