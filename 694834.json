{"id":"694834","title":"登景山落霞亭二首","dynasty":"明","author":"宗臣","text":"雪后登山落木繁，朱霞犹自出天根。奇峰断石频停马，绝壁枯枝乱挂猿。桂树千秋怀旧国，浮云何处望中原。蓬莱东去未为远，吾欲簌风叩日门。摇落青枫此上台，石门双磴倚崔嵬。河流南注昆仑折，龙气西看芒砀摧。十月衣裳寒杵急，孤城聛聣暮笳哀。故山麋鹿还谁主，楚水淮云首重回。"}