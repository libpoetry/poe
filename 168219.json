{"id":"168219","title":"赵德麟召还诗帖赞","dynasty":"宋代","author":"岳珂","text":"昔东晋王茂弘诸人，登新亭，望长淮，自谓风景不殊，举目有山河之异。至今想之，犹郁乎其有余哀。矧预瑶牒，登玉阶，而寄宗国之怀者耶。王业偏安于海濒，故都久弃于蒿莱。主议者方贪天之功，而肆其雄猜。朝士沉空，不复向来。率兆乎滔天之谗，而迄乎和议之开。此有志者所以叹于嗟之麟，而思当道之豺也。呜呼，钟簴右年，边尘尚霾。悠悠苍天，彼何人哉。"}