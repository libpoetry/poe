{"id":"171231","title":"反艳歌曲复三山林斗南","dynasty":"宋代","author":"五迈","text":"谁作艳歌曲，律清语不尘。杂之古乐府，意态甚迫真。谓余欠妩媚，宜为众女嗔。方怜长门闭，渐喜汤沐新。此曲岂不后，所似非吾伦。生为奇男子，无辨许国身。有手要折槛，不炙许史门。有头要叩墀，不拜五侯尘。昵昵儿女语，煦煦妇人仁。夕泣缘失宠，朝欣为承恩。此非奴事张，定是妾效秦，是为赤有臭，何止黄不纯。因君词婉美，感我意酸辛。正恐漆园女，嗤点我辈人。"}