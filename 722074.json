{"id":"722074","title":"鲁仲连","dynasty":"明末清初","author":"屈大均","text":"先生玉貌岂求人，一笑全周四十春。飞兔只应向东海，贪狼那肯帝西秦。三公不易惟贫贱，百世堪师是隐沦。此日鲍焦方抱木，非时难保白云身。名驹千里不能干，徐劫难将弟子看。不使田巴谈稷下，非关无忌救邯郸。山东一一知高节，海上翩翩有钓竿。俶傥只今思画策，布衣未信立功难。"}