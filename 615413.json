{"id":"615413","title":"戴安仲过游白下官署相访未几别去取道于浙遍游吴越名山赋此送之","dynasty":"明","author":"李孙宸","text":"戴生湖海士，意气傲风尘。不著青衫谒时贵，每横白眼看世人。伸纸羞为制举义，含毫辄吐淩雪气。牛耳狎主诃林盟，马蹄踏遍白云里。兴来每抱方外心，自谓域中山川窘窄耳。洪厓卢敖是我师，安能局促辕下驹，岁岁年年困乡里。去秋九月度庾关，梅花万树尽跻攀。南过荆门上三峡，云梦之泽弄潺湲。春来复渡章江水，更挂布帆问吴市。三山二水恣登临，牛首燕矶供杖履。秦淮柳色变新秋，凉风江上吹飕飕。乘风欲看西湖月，又浮舴舰下杭州。身馀双足便称快，囊无一钱未是愁。嗟馀未挂进贤冠，撒手尘中万事难。羡君此去同仙驭，恨不淩风生羽翰。苏公堤、严陵濑，我昔经游逾十载。君行瓢衲信翱翔，云水云山应未改。饶君萍迹遍人间，兴尽应知返故山。我亦拂衣从此去，相与结茆同老罗浮玉女潭。"}