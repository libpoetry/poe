{"id":"698073","title":"和刘竹坡自挽诗","dynasty":"明","author":"钟芳","text":"林下清风薄素秋，葛巾筇杖自相投。门多橘柚成真隐，架有诗书是夙谋。樽酒放歌尘梦断，溪山经赏旧名留。古稀已过童颜在，行乐而今恐未休。鹄举从教燕雀嗤，行藏随分不须疑。陶园早谢功名会，融帐曾亲授受私。瘴海波涛伤往事，首丘风雨动离悲。嗟予久阁风骚笔，刚为先生一赋诗。垂白投闲学种榆，了无萦绊自冲虚。时从比舍含椒醑，更历东皋命竹舆。架列锦函孙子业，扁题佥字丈人居。相如自负淩云气，回指昆崙作故墟。昔年文场掉臂游，一官徘徊炎海头。门徒聚散晓窗梦，世事起灭秋江沤。油艟横海撼蛟室，石壁倚天寒蜃楼。校量夷险自足乐，况乃荣寿归山丘。"}