{"id":"546912","title":"相逢行","dynasty":"明","author":"于慎行","text":"相彼双阙间，车马夜行游。相逢问君家，君家南陌头。黄金为门枢，碧玉疏高楼。中庭垂珠树，灵鸟翔庭陬。长子侍中郎，中子大长秋。小子胜揖拜，赐爵关内侯。五日一洗沐，宾客满道周。通名不敢进，雨汗交横流。置酒高堂上，歌舞无时休。越姬调鸣瑟，赵女弹箜篌。一酌山岳寿，再酌江海酬。行乐未及终，年岁忽已遒。日匿西崦嵫，月出咸池隅。日月有亏盈，荣华能久留。所以古贤圣，视若烟云浮。"}