{"id":"921289","title":"生日，王郎以诗见庆，次其韵，并寄茶二十一片","dynasty":"宋","author":"苏轼","text":"《折杨》新曲万人趋，独和先生《于蔿于》。但信椟藏终自售，岂知碗脱本无模。朅从冰叟来游宦，肯伴臞仙亦号儒。棠棣并为天下士，芙蓉曾到海边郛。不嫌雾谷霾松柏，终恐虹梁荷栋桴。高论无穷如锯屑，小诗有味似连珠。感君生日遥称寿，祝我馀年老不枯。未办报君青玉案，建溪新饼截云腴。"}