{"id":"1213726","title":"道友黄石崖寄惠李伯时所画石鼎联句图诗题其后","dynasty":"元","author":"陈宜甫","text":"美哉刘进士，天赋俊逸才。堂堂校书郎，琢句如琼瑰。相逢一夜语，持论无尘埃。苍髯丑道士，骨瘦撑枯柴。痴坐默以哂，二子不足排。等閒指石鼎，共赋聊摅怀。冥心运巧思，下笔神鬼哀。二子技渐穷，道士方咍咍。叠出险怪语，不自人间来。更阑烛见跋，炉火成寒灰。诗成各假寐，鼻息声如雷。曙光己不见，莫挽仙踪回。明朝语昌黎，叹服称奇哉。雄文照千古，事迹不可埋。龙眠画入神，写意兼形骸。厓翁秘之久，寄赠来金台。披图再玩味，使我昏眸开。精神俨如在，恨不吾同侪。长歌续遗响，清风绕茅斋。"}