{"id":"897084","title":"奉议杨君予姊丈也廉静乐道不交世俗造道微妙自得不耀未六十而终予实铭其墓其子克一又纂其遗文求书卷末怀想平昔不知涕之横集也","dynasty":"宋","author":"张耒","text":"杨君冢木已萧萧，笔墨遗文久寂寥。堕泪交亲悲宿草，长饥奴仆守空瓢。平生好事谁能继，后世高名骨已消。欲酌一杯浇墓隧，遗魂楚些倘能招。"}