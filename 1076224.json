{"id":"1076224","title":"隆茂宗鄙余所得苏后湖像别为作短轴超然有物外意","dynasty":"宋","author":"周紫芝","text":"高人本难名，画手不可俗。世无痴虎头，丹青涴冰玉。支郎唾俗画，为我作短轴。遂出三昧手，观此真面目。衣冠有山林，风味到僮仆。悠悠跨蹇驴，眇眇出寒谷。薄暮殊未归，落日下古木。未知适何门，敲门看修竹。无酒意阙然，鸱夷尚空腹。长须颇解事，归骑不敢趣。更复问前山，谁家酒堪漉。"}