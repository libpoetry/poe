{"id":"433430","title":"大明湖绝句","dynasty":"近现代","author":"黄浚","text":"一舟宛转入千蒲，对面山光似画图。忽见女墙奁镜底，眼明真忆小西湖。暮角声中万柳凉，临流楼宇各堂堂。山东豪杰今安在，却遣崇祠祀李张。蒲鱼新味上湖舟，北客能逢醉便休。若论汇波楼下水，柔情那得拟杭州。河济交流尚旧形，楸桐左右已冥冥。济南艳说多名士，不见题诗历下亭。"}