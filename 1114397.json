{"id":"1114397","title":"无咎哀辞二首","dynasty":"宋","author":"李昭玘","text":"落落孤标气吐虹，青云指日黑头公。两行粉字平生尽，一曲龙吟万事空。夹路衣冠如昨日，故园桃李又春风。朱弦虽在知音绝，樽酒今谁笑语同。才屈千人未易量，妙年文采已飞扬。终身祇得一麾守，后日空留万丈光。风驭不来成寂绝，玉楼何在隔苍茫。可堪回首鱼峰路，满崦青松照夕阳。"}