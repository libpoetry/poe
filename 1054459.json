{"id":"1054459","title":"郡名诗呈吕元钧五首 其二","dynasty":"宋","author":"孔平仲","text":"相人观久远，要且视资质。酒酸本多甘，绢败为少密。公家渭川后，端亮气不屈。播移虽裔土，宁妥如旧荜。优游归孔圣，坎壈笑赵壹。傥来等荣辱，所遇顺劳佚。道阁接谈宾，文房散书帙。当其泰定时，海宇更无物。耳目并已忘，何心蕲冕绂。忽闻韶曲奏，更觉巴音失。温纯比金玉，清越胜琴瑟。似追少陵步，真得建安骨。从今益淬厉，及此舒长日。唱酬安敢同，心钦但斋栗。"}