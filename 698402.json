{"id":"698402","title":"大宁杂诗","dynasty":"明","author":"唐之淳","text":"正月丹符出紫宸，三军万里净边尘。天垂平野星辰近，地入皇图雨露新。已见城池开道路，早闻禾黍变荆榛。燕然剩有磨崖石，留待班生颂圣明。边头极目正漫漫，随处平川似海宽。地势北来通白霫，塞尘西去接乌桓。冰霜山谷千秋雪，风露衣裳六月寒。故国老亲知念我，凭谁传语报平安。城郭迢遥雉堞危，新添四面壮威仪。日华煖映青油幕，云气时分赤羽旗。塞口古河非禹迹，冢边荒寺有唐碑。正南回望家山远，挂席三江未可期。"}