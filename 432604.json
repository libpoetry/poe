{"id":"432604","title":"雨后登黄鹄矶晚眺二首","dynasty":"近现代","author":"陈湋","text":"天容破碎青绿画，霞光照耀金银台。鹤楼遗址自今古，渔艇冲波时去来。洲畔白沙虫鹤惨，江头赤壁雁猿哀。梅花落尽梅黄雨，怅望狮儿古钓台。武昌城外柳青青，送客劳劳亦有亭。荐鹗那能扬祢赋，恶驼翻欲诅湘灵。摇山一角墟烟暝，照槛双眉水气腥。何处去寻严涧宅，笛声哀怨不堪听。"}