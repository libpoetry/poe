{"id":"976617","title":"奉和御制为政歌","dynasty":"宋","author":"夏竦","text":"黼帐夜分常监寐，凤轩端委敷文治。肇建元封陟介丘，寝寻毖祀临汾水。茂烈馨香久际天，精心励翼弥恭已。体道推仁洽惠和，斲凋归厚蠲华侈。怀柔四貊尽来庭，边圉无尘似平砥。尧德钦明惇茂族，汉条宽大措祥刑。永观禹画同文轸，更伫虞巡审量衡。睿政无为犹日慎，布昭谟训掩汤铭。"}