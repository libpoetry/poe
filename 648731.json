{"id":"648731","title":"送罗汝敬侍郎致仕南归","dynasty":"明","author":"杨士奇","text":"丈夫有壮志，力学希济时。时来奋挺出，磊落见设施。罗君吉阳彦，束发抱负奇。明经起科第，玉署攻文词。既持纂述笔，亦奏雅韵诗。敷陈及时政，厥志将有为。赐豸入霜台，肃肃纲纪司。遂陟冬卿贰，将命南交驰。绯袍明象笏，万里扬旌麾。蛮方瞻使节，如旱甘雨垂。手中五色诏，山海承华辉。顿令阴曀区，豁然睹赫曦。归来奏丹扆，龙颜霁融怡。夙兴佐司空，立侍白玉墀。朝回坐粉署，职务勤所思。东南吴越邦，贡赋国所资。奉旨督漕运，综理适攸宜。于时严武卫，所重在西师。四牡行騑騑，改途越邠岐。兵彊自饷厚，笃意理畬菑。豪横辍侵敚，游惰归耘耔。河渠靡不溉，田芜靡不治。雨旸属时若，仓庾崇如坻。张掖暨灵武，周巡以诹咨。所可利下人，计不遗毫丝。矢心弗自顾，屡冒艰与危。岁久罄劳瘁，上轸天恻慈。明恩锡休致，超超赴南归。老骥思旧枥，倦翼投故枝。而况达士怀，物理鉴成亏。亲交并祖饯，酣歌舞僛僛。诘旦发潞河，薄暮经淮沂。流莺沸驿路，飞花满弯埼。溯江越彭蠡，挂席捷于飞。船头见玉峡，霞彩煜英蕤。振袂儒林坊，迓者陈杯匜。展席老人亭，会者皆及耆。一返安乐窝，永谢尘务羁。顾余樗散质，衰疾加倍之。乞身朝夕间，盍簪不远期。"}