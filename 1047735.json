{"id":"1047735","title":"送超禅师","dynasty":"宋","author":"沈辽","text":"老夫结庵南山前，此生终不蹈世缘。邂逅云门亦何言，白云无心媚青天。禅师来自庐江壖，一住秋浦逾十年。不露锋角常坦然，四方禅客芒屩穿。朝来击鼓登法筵，一钵出置行路边。笑谢大众如云连，欲以此身老林泉。秋风飘飘江上船，想见玄沙扣船舷。诸方有人问病孱，为道如今不参禅。"}