{"id":"763383","title":"绮罗香 西湖清明","dynasty":"清","author":"吴绮","text":"风报桐花，雨吹榆片，春事三分啼鴂。人在湖头，正值禁烟初热。看十里、入眼风光，是一岁、销魂时节。又谁禁、南北峰头，纸钱却化孤山蝶。楼边红袖徙倚，听得卖饧人过，玉笙吹彻。笑指西陵松柏，何年堪接。莫等待、泼火霏微，却做作、打毬周折。且分付、箫鼓楼船，载多情夜月。"}