{"id":"125041","title":"送赵御史仲礼之任南台并柬兼善逹公经歴元载","dynasty":"宋代","author":"宋祁","text":"天子龙沙拜法官，议郎亲戴辟邪冠。晓辞漠北冰霜重，秋到江南草树寒。谏疏频烦明主听，题诗长共故人看。应怜闾里诛求急，尚布朝廷礼意宽。幕下风清鸣一鹗，台端雪霁见双鸾。寥寥渡海三冬翮，翽翽凌空五色翰。晋代新亭苍藓合，梁朝旧地土花残。石城慷慨悲袁粲，别墅风流忆谢安。千里凭高麾绣斧，几回揽辔并银鞍。诤臣事业须公等，努力明时匪素餐。"}