{"id":"857158","title":"我思古人答焦千之伯强","dynasty":"宋","author":"王令","text":"我思古人兮，不古今之异时。生兹世之谁期，欲勿思而奈何。独斯人之不见，聊永怀而自歌。乐吾行之舒舒，忘兹世之汲汲。睇万里以自惊兮，岂宁俯以效拾。载重道远兮，予欲行而谁与。累九鼎以自重兮，顾尪羸之弗举。矫身以为衡兮，权世之重轻。广道以为路兮，听人之来去。"}