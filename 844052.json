{"id":"844052","title":"浣溪纱","dynasty":"清末民国初","author":"陈锐","text":"花外敲门唤酒迟。春愁先到绿杨枝。客怀更不自矜持。往日风流疑作梦，而今漂泊懒填词。黄昏微雨上灯时。一掷年芳等急梭。欢愉时少别时多。相思如水不堪搓。倚去未妨松两鬓，啼来兀自紧双蛾。今宵愁极奈明何。帘卷东风又一声。峭寒吹瘦玉楼笙。心心眼眼许多情。芳草闭门黏梦影，梨花满地带春酲。为谁惆怅■清明。微命相看百可怜。喁喁私语小扶肩。一双愁色压阑干。试腕暗惊珠串重，围腰还觉宝钩宽。新来消瘦莫相瞒。绝代容华小谪人。淡妆斜佩送青春。自浇杯酒酹花神。冷雨欺他鹃血热，故巢寻遍燕泥新。回头欢怨总成尘。"}