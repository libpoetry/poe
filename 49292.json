{"id":"49292","title":"醉樵歌","dynasty":"明代","author":"张羽","text":"华盖山高亘南楚，剩产奇材少榛莽。山人嗜酒而业樵，背负清樽手持斧。丁丁伐木云之深，束薪欲担力不任。且倾醽醁藉盘石，痛饮莫知西日沉。白眼望天歌鼓腹，槲衣半染苔花绿。颓然俯枕树根瞑，鼻息如雷撼岩谷。起来却笑朱买臣，底用金柴缠其身。堪羡刘伶行荷锸，生死无累全天真。楩楠豫章等枯梗，惟取酕醄真乐境。泛观世士多沉酣，误入牢笼犹未醒。"}