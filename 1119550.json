{"id":"1119550","title":"闲居十首","dynasty":"宋","author":"陈造","text":"雪云脱坏漏朝阳，风物横前引兴长。红糁紫蕤今次第，迁莺来燕费商量。种桃接李不辞勤，旋作花前把酒人。羡杀文禽映花语，飞来趁得见成春。春来敢自贷衰慵，正要檀栾间白红。爱竹少留枝策径，灌花分破著书功。仙仙弄影俯琼瑶，月地香红苦见撩。清梦定为蝴蝶去，杏花繁处宿良宵。破晓东风尚作寒，孤筇随客已媻姗。绝知蚤起非吾事，要趁梨花带露看。步屧归来未觉劳，迎门喧笑问儿曹。笑翁浑似鱼千里，小圃周围日几遭。闭关不为赏心阑，咫尺东园到自难。斟酌东君惜春色，破除十九作阴寒。病减还思近曲生，嚼花嗅蕊对空瓶。不应斗酒钱三百，犹惜春衣耐独醒。桃李争先不待催，梅花转首已青苔。即今蜀种胭脂树，压倒群芳尚懒开。寒食清明一箭过，晚晴庭院绿阴多。兔葵燕麦易轻脱，红药碧桃须孰何。"}