{"id":"676289","title":"閤皂山一首","dynasty":"明","author":"傅汝舟","text":"群处纷生虑，孤游规性适。适性赖山水，在客眷弥获。昨策洗玉池，于今憩玄石。发地峰森竦，负暄鹿充斥。稠岩兴霞文，复涧贯泉脉。璿台何其峻，丹梯百馀尺。祈祈春朝素，流流神瀵白。鸟归幽业动，猿叫白云隔。仰倾搴瑶华，俛恋掇水碧。物颐累自荡，赏散情无择。窟宇孙被发，云峰谢灭迹。良觌冀古人，嗒然终日夕。"}