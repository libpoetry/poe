{"id":"1135740","title":"赠云屋瑞上人","dynasty":"宋末元初","author":"方回","text":"名缁今已绝，见汝忽惊神。昔日陪三卫，多年护九宸。漫从鸡帻报，长与蠹编亲。汉幄垂前箸，秦关痛只轮。骤惊沦宝玉，何惜褫冠巾。往事怜蜗国，馀生脱雁臣。片云聊作屋，死树自观身。空钵宁无食，枵囊别有珍。跣行千里近，冻卧八寒春。像喜图佳士，名虚彻贵人。论诗色泾渭，远俗意参辰。馀子一时尽，高流百世新。公能追慧远，吾或可遗民。剃栉虽殊相，澄江月共真。"}