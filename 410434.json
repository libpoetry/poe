{"id":"410434","title":"凤城春晓曲","dynasty":"近现代","author":"金天羽","text":"金乌蹴起蓬莱曙，疏钟曳断长安树。星珠磊落雄满天，宿云如海春绵绵。饥龙渴咽不成漏，晓妆人对横峰瘦。珀露浓浓锦掩花，一剪春寒拢双袖。昭阳宫里迟明曦，九华殿上东风微，早朝人起听呜鸡。鸡声不及马蹄早，月落昆崙天地晓。千官立鹄锵呜珂，红见隔山云嵯峨。紫皇昨夜徵新歌，绿章奏入通明多，谏书欲买千金何。"}