{"id":"1075132","title":"次韵冯远猷夜雨屋漏有作","dynasty":"宋","author":"周紫芝","text":"我昔在田间，秋霖伤岁熟。常忧床床雨，夜下东屯屋。饭牛起晨耕，短蓑聊栉沐。违湿因五迁，劳形真仆仆。坐歌南山粲，那惜清夜促。平生小冯君，秀齿粲冰玉。生馀华屋姿，岂识沾濡辱。谁知折角巾，肯念滹沱轴。会将秋雨谣，写入朱弦曲。知君有过秦，妙画行见录。衮衣坐法宫，当宁调玉烛。吾庐虽独破，受冻死亦足。"}