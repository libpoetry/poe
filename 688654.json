{"id":"688654","title":"酬未斋宫谕见赠","dynasty":"明","author":"严嵩","text":"先皇陵殿枕秋风，下马来瞻夕照红。流水犹疑响环佩，长松只讶拥虬龙。雄关北踞通秦塞，叠嶂西驰绕汉宫。欲写神功镌峄颂，绿崖苍壁倚天穹。柏林溪路转纡馀，怪石淩空不受驱。帝作大邦劳眷顾，民于此地敢樵苏。峰峦四合看屏障，水树千重入画图。人世丹丘惊险绝，仙山蓬岛讶虚无。"}