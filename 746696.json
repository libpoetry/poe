{"id":"746696","title":"舟中望五老峰","dynasty":"清","author":"陈偕灿","text":"我昨买棹渡彭蠡，北风打头吹细雨。庐山缥缈没云中，九十九峰那得数。朝来新霁湖光融，船头无数青芙蓉。舟人呼我看山起，插天直指五老峰。五老云中称遁叟，商山四皓难为友。女娲煅鍊巨灵摩，混沌至今形不朽。九叠丹屏不可扪，三桥横互开重门。香炉列案紫烟袅，其他一一如儿孙。嗟余学道苦未得，探奇不到长庚宅。诛茅有约负重来，坐令匡君为惋惜。今年四十已华颠，五老相看犹少年。山中石芝傥可得，梨眉鹤发真顽仙。明当更与山灵约，壮游何用夸五岳。径骖白鹿从卢敖，谁道长生不可学。"}