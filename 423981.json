{"id":"423981","title":"八声甘州·辛稼轩水调歌头和杨济翁、破阵子为陈同甫赋及本调读李广传，皆自写肮脏，不独鹧鸪天追念少年时也。余少志颇似稼轩，辛亥以后，始一意文史。去冬谢太学归卧海上，至菽水不给，遂斥藏书，辄效稼轩体赋此","dynasty":"近现代","author":"马叙伦","text":"甚年年风雪走关河，行李总萧疏。记挑灯看剑，长城饮马，气欲吞胡。也欲舳舻十万，东去王扶余。收拾平生志，都付黄垆。一自胡人退后，便埋头窗下，雕琢虫鱼。算怀铅握椠，成就等身书。只无如、生花妙笔，反饿来、交谪愧妻孥。从今学、荛翁榜样，聊救清癯。"}