{"id":"666363","title":"杂体诗 其十九 谢法曹","dynasty":"明","author":"薛蕙","text":"驾言理行舻，逝将越故林。出迈薄长浦，还望蔽高岑。怀归绝欢念，悼别多苦心。遥遥从此辞，悠悠存所钦。所钦不可攀，道涂亦云艰。绸缪居人思，悽怆客子颜。去留势并异，聚散情相关。倾侧我西路，偃仰尔东山。东山及仲春，愉悦对芳辰。倚岩听鸣嘤，俯涧睇游鳞。远寻协要妙，近探谢嚣尘。邈矣隐沦者，悲哉行旅人。行旅已经时，遂令忧若滋。凝滞风潮际，迟回雨雪期。系揽指曲汜，弭棹停空坻。寤寐孰与语，拊枕怨乖离。"}