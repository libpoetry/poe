{"id":"797210","title":"壶中天 题记二田“小沧浪消夏图”，集宋人句","dynasty":"清","author":"赵芬","text":"沧浪万顷，卧冰奁、冷浸一天空翠。爱此溪山供秀润，扫荡烦襟如洗。料理琴书，品题风月，别是闲滋味。莲幽竹笛，倚阑疑非人世。此地宜有词仙，联镳飞盏，人在行云里。翰墨流传知几许，写出江南烟水。坐石谈玄，飞觞溪白，过雨凉生袂。剨然长啸，半滩鸥鹭惊起。"}