{"id":"237780","title":"洗马次十一兄之道韵","dynasty":"宋代","author":"晃冲之","text":"霰桥春水波鳞鳞，桥边结束何圉人。解鞍傍水入洗马，飞龙九尺凌漪沦。风鬃雾鬣才一沐，玉花照影光满身。月题却贯黄金勒，更觉闪艳开精神。主人贵想不必问，特赐内厩天麒麟。即今此物亦安用，燕山万里胡无尘。嫖姚功高自不出，长鸣但踏城西春。君不见少陵时已无伯乐，尚有曹将军写真。"}