{"id":"173554","title":"郑太灼灸戏成","dynasty":"宋代","author":"王洋","text":"丈人国地龟，千古秘清庙。侧闻扈圣初，彤庭献喜兆。从此氛雾开，屡锡休瑞报。珪璋厌纷华，江湖乐丰好。一冠脱孟劳，十年泛灵沼。近闻出清江，仗节触丞罩。渔者有豫且，横梁截隈奥。如何抱神智，失脚困泥淖。仓皇见梦祈，修门极悲叫。椟藏得玄夫，光价逾纳郜。再拜争乞灵，灼铁具热燋。火攻固下策，奈此集众噪。低头谢群工，脱身图后效。此戏亦太虐，脐腹因然膏。切勿再三渎，渎亦不汝告。舍尔观朵颐，从吾袭高蹈。"}