{"id":"197924","title":"和人伏日·太极剖元气","dynasty":"宋代","author":"李复","text":"太极剖元气，五行均四时。代谢密循环，母子相挈维。土散无定位，金德乘火驰。天刑发杀机，闭藏不敢施。胚胎势力弱，炽赫畏炎离。圣人御阴阳，恐侵西极亏。遇庚防畏祸，用晦将待时。旷然达生理，燕息潜深思。马迁纪秦事，德公初置祠。后世著令典，赐告休百司。曲学虽拘忌，消长自可推。岁星东方出，隐迹游天墀。诙谐动汉帝，割肉蒙酒卮。"}