{"id":"770653","title":"盆兰盛开自初花至花尽在兰花香中过一月惜无佳章发此馨逸","dynasty":"清","author":"曾习经","text":"香草目以兰，南来携两盆。兰兰勤请客，客请亦殊殷。问客何为尔，中有忠爱痕。年来吾甚閒，种花事朝昏。左右高下花，惟花为独尊。去年茁三支，今岁花特繁。花花次第开，露白秋既分。所欣穷巷居，略无车马喧。坐我一月中，故故与温存。我诗无平淡，稍涉宛陵藩。报之实太啬，惭负徒云云。"}