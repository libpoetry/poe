{"id":"262179","title":"霜叶飞·十年迁客沧波外","dynasty":"现代","author":"吕碧城","text":"十年迁客沧波外，孤云心事谁省。兰成词赋已无多，觉首丘期近。望故国，兵尘正警。幽栖忍说山林隐。听夜语胡沙，似暗和，长安乱叶，远处霜讯。不分红海归来，朱颜转逝，驻景孤负明镜。但赢岩雪溅秋寒，上茂陵丝鬓。算一样、邯郸梦醒。生憎多事游仙枕。指驿亭，无归路。马首云横，锁蓝关瞑。"}