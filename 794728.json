{"id":"794728","title":"摸鱼儿 寄怀侍萱小姑","dynasty":"清","author":"俞绣孙","text":"忆当初、绮窗朱户，妆成青镜同照。而今久作关山隔，空有梦魂飞绕。千里道。曾记得、梁园是我儿时到。风清月好。想酒满金樽，香浓宝鼎，随意寄吟啸。年来事，应愧浮生草草。新愁添得多少。良辰胜景偏怊怅，减却旧时怀抱。还自笑。笑倚遍新声，总是相思调。鱼沉雁杳。已几度春残，几番花落，幽恨有谁晓。"}