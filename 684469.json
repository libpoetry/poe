{"id":"684469","title":"白纻辞五首","dynasty":"明","author":"王廷陈","text":"高堂邃宇施翠帷，兰膏明烛散朱辉。二八接武步舒迟，被服姣丽光陆离。弹筝鸣瑟商羽移，喜溢欢恣不自持。转盼含嬉属所私，累觞劝君君自知。主人既醉客不辞，烛灭缨绝珠履遗。朝露未晞夜霜零，众芳凋歇鶗鴂鸣。逝者如斯不复停，人生百年命忽倾。为君秉烛纵游行，三星在户参差明。腾觚飞爵何纵横，垂罗映縠耀珠缨。众中不言怀隐情，色授神驰流目成。士女杂坐交和歌，河转参横奈夜何。投君汉滨之玉佩，献君洛浦之明珰。感君提携祝寿昌，舜日尧年乐未央。为君楚舞纨袖扬，乍开乍合低复昂。矫若白鹄云中翔，雕楹绮阁回素光。竽瑟会节间笙簧，乐极悲来起徬徨。共指皎日输肝肠，乌白马角誓不忘。吴歈蔡讴调不同，众伶合作如一宫。流郑激楚溯回风，姱姿脩态纷追从。人声丝竹各竞工，燕赵齐秦相代供。曜灵西藏曲未终，繁灯列炬亘筵红，皎如初日辉帘栊。娱酒沉歌费白日，绝代佳人何可失。若恋似矜态非一，持觞递进娇相迫。左推右引侠气溢，簪珥堕落宁复索。文窗朱缀开洞房，锦衾瑶席施象床。五色杂组系流黄，复帐中薰百和香。层轩曲槛俯回塘，鸳鸯鸂鶒罗成行。生丁盛世福运昌，四时为乐允无疆。"}