{"id":"499855","title":"贽芊知事希曾十韵","dynasty":"明","author":"邓雅","text":"临江知事扬州客，漂泊风尘历岁年。老大独怜双鬓改，乱离兼喜一家全。山中寓隐从门掩，松下遨游任履穿。经雨欲锄栽竹地，久晴思引灌花泉。朋来问字能携酒，客至求诗每费笺。政誉已闻天上有，才名姑与郡中传。飞腾万里曾如愿，留滞三年暂息肩。贫似杜陵收橡栗，兴同彭泽忆芜田。黄麻有待恩光及，白屋深期惠泽宣。感激为公歌此曲，异时相率共留鞭。"}