{"id":"90573","title":"送彭元忠县丞北归","dynasty":"宋代","author":"杨万里","text":"君从循州来，却向饶州去。拍天海浪拂日峰，琼尺裁成锦机句。学诗初学陈後山，霜皮脱尽山骨寒。近来别具一双明，要蹈唐人最上关。三春弱柳三秋月，半溪清冰半峰雪。只今六月无此物，君能唤渠来入笔。恰则新莺百啭声，忽有寒蛩终夜鸣。潇湘故人江汉客，为君一夜头尽白。我欠天公诗债多，霜髭捻尽未偿他。君怀玉盘金叵罗，合骑天驷超天河。如何也铸一大错，自古诗人多命薄。黄茅起烟如黄沙，瘴母照永曼陀花。广东之游乐复乐，劝君不如早还家。"}