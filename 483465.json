{"id":"483465","title":"入夜闻声疑风雨大作不敢睡","dynasty":"明","author":"王履","text":"松底踏碎月，过清寒不支。窈哉石房深，矮榻聊自宜。大声忽怒涛，拉此窗与扉。初疑雷雨交，挟以群龙飞。又疑度朔辈，夜半窟宅移。苏磴傥霢霂，那识吾是谁。止持三日粮，有计安能施。辗转不可当，两目无合时。所赖窗纸明，未受烟雾欺。久之声渐吞，喜报幽田知。魄妖方拟过，壁隙光陆离。起视东风端，日色已满枝。布袜青行缠，尚可迂阔为。趣饭谢主人，厄陈闻仲尼。七日枵腹坐，更有谁能之。"}