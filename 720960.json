{"id":"720960","title":"咏雪","dynasty":"明末清初","author":"王夫之","text":"素绡幂岫浅黄通，倒影青冥一片浓。雁背皴含天阙景，鱼鳞云烈晚檐风。乾坤回合摇山泽，形魄孤清接混濛。回首少年心绪回，冲寒狂折野梅红。霰外闲飞几片轻，回瞻平甸巳盈盈。梅趺出色翻红栗，草甲栖心映绿晶。云幕空轮千影转，风回池縠万双迎。南塘曲岸谁相待，不惜明珠百斛倾。皑光晨射凝脂肥，海日轮孤腻不飞。红药隐尖疑月冷，梨花摇梦想春晖。池云压顶团鱼阵，松粉铺翎散鹤衣。遥想玉峰辰似此，清寒应悔学仙飞。清空无际奈寒何，万岫参差捲白波。人在冰轮迷海岸，天回平野倒云窝。松风吹咽笙三叠，槠叶微留碧半柯。不信人间有春日，桃花红雨点青莎。"}