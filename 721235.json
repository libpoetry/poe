{"id":"721235","title":"家兄云淙落成","dynasty":"明末清初","author":"陈子升","text":"北阙遥遥荷圣君，东山还欲谢人群。仙家可住胜黄阁，卿月流辉照白云。蒲涧瀑飞烟翠湿，桂林秋爽露华芬。若为池草成佳句，高会连枝日未曛。杖屦宁寻楚泽芳，出郊高处选林篁。人看谢傅营棋墅，自拟卢鸿卧草堂。金界别成开士舍，白云元是列仙乡。华阳弟子知无数，谁领松风过瀑长。"}