{"id":"703359","title":"寿张致堂学宪","dynasty":"明","author":"释今无","text":"太乙光分照岭头，金陵风雪逐仙舟。流霞共醉江花冷，野鹤长鸣古渡秋。烽火一回悲地轴，文章八代贵天球。鸿儒自有操持力，独拥皋比意莫酬。羽檄分驰校士中，天涯霜雪鬓边同。忧时未易消乡梦，搦管尤深识化工。孺子受恩收棫朴，何年报德答沙虫。安期岩上清风起，枣色离离映远虹。"}