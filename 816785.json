{"id":"816785","title":"念奴娇 述感，和彭羡门韵","dynasty":"清","author":"董俞","text":"英雄已矣，把吴钩抛却、唾壶敲碎。痛哭穷途同阮籍，难乞步兵佳尉。白日黄鸡，催人老去，几度中山醉。龟毛兔角，叹浮名何年遂。梦魂不到春明，读书卖卜，潇洒君平肆。落日江亭闲岸帻，赢得持螯斫鲙。故国青山，美人黄土，往事徵于鬼。桃笙豹枕，算人生惟有睡。几许奇才，与龙泉并瘗、夜光同碎。谁是黄梁初梦醒，甘作挂冠仙尉。挟瑟灯前，遗簪席上，且学淳于醉。荷衣桂桨，素怀欣此时遂。不妨轰饮悲歌，吹箫击筑，烂漫屠沽肆。淀水笭箵秋雨后，消受素莼丹鲙。词社凄凉，酒徒零落，一半嗷嗷鬼。黑甜软饱，问醉乡何如睡。韶光难再，任绯桃开罢、黄鹂啼碎。人世繁华谁占得，漫说吹箫都尉。羯鼓三挝，螺卮百罚，依旧腾腾醉。投竿抱瓮，妒君此愿先遂。还想八斗才华，金锵玉戛，如听歌钟肆。记得画堂红蜡暖，共瞰鱼羹鸠鲙。鳄浦书遥，羊城梦断，但见盈车鬼。屋梁明月，照人此际难睡。咄咄奚为，把毛锥拗折、陶泓摔碎。不艳石渠年少客，翻羡羽林诸尉。一叶何来，江边渔父，苦劝三闾醉。拂衣归去，农桑生计偏遂。看他傀儡排场，科头跣足，容我狂而肆。白苎丹枫时忆女，尝取郎官鲜鲙。杯底罗浮，胸中云梦，奇句堪惊鬼。浮生老矣，且图快饮浓睡。吾虽未见，想其人孤峭、其诗幽绝。踏遍江南江北路，雷洛壮心如铁。高卧芜城，桃花春雨，啼破黄鹂舌。请君试看，道傍多少危辙。回望三十二峰，峰峰奇削，已作多年别。石上浮邱丹灶在，不禁烟霞肠热。驱犊晴畦，捞虾暝渚，莫叹生涯拙。他时相访，共餐芝草岩雪。"}