{"id":"447354","title":"金缕曲 呈蒲健夫兄","dynasty":"当代","author":"陈仁德","text":"长说川南夜。炼红心，寒灯孤影，竹篱茅舍。春信迟迟东风恶，望断茫茫荒野。最怕见，花开花谢。梦里天堂空自许，到如今画饼都成假。当日事，哪堪话。先生毕竟佼佼者。待归来，衣冠重整，斗牛光射。腹内藏书三千卷，融铸西夷华夏。人共仰，天然风雅。一笑朗吟登高去，正山城雾散楼如画。云渺渺，水东下。"}