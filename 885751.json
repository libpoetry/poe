{"id":"885751","title":"谢张钦夫机宜惠灵寿杖","dynasty":"宋","author":"王庭圭","text":"九疑连绵青未了，郴江擘出蛟龙吼。雷公霹雳搜岩幽，化为郁律黄蛇走。飞电迸火出奇节，黄蛇走立僵如铁。携看玉女洗头盆，拄上九疑探禹穴。莫挑马箠渡黄河，莫扣天门阍者诃。但挂百钱时一醉，从教风雨湿渔蓑。青钱学士年方少，年少羞为老人调。即看飞步上蓬瀛，别有青藜夜相照。"}