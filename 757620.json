{"id":"757620","title":"摸鱼子","dynasty":"清","author":"曹慎仪","text":"记仙源、梦中曾到，壶中别有幽境。深扃玉户无人迹，但见烟飘金鼎。谁管领。数十二城楼，万点秋霞影。尘空日冷。便披雾成裳，摘星为佩，飞上最高岭。几回省。碧海茫茫急景。白云争似高隐。洪崖又拍灵岩畔，闲语华胥乍醒。斜照暝。看紫凤凌风，吹出箫声紧。蓬山未迥。问悟彻空明，何时再證，鹤背度苍溟。"}