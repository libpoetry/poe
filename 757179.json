{"id":"757179","title":"百字令 度居庸关","dynasty":"清","author":"朱彝尊","text":"崇墉积翠，望关门一线，似县檐溜。瘦马登登愁径滑，何况新霜时候？画鼓无声，朱旗卷尽，惟剩萧萧柳。薄寒渐甚，征袍明日添又。谁放十万黄巾？刃泥不闭，直入车箱口。十二园陵风雨暗，响遍哀鸿离兽。旧事惊心，长途望眼，寂寞閒庭堠。当年锁论，董龙真是鸡狗。"}