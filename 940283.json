{"id":"940283","title":"流化亭","dynasty":"宋","author":"陈有声","text":"惟圣观化，自源而流。惟吏观化，自邑而州。圣念于民，吏职其忧。民壅于化，则吏之尤。我相此邦，此邦之休。昔民睽睽，胥戕以刘。今民熙熙，式歌且讴。昔民啼饥，谷粒不收。今民夷怿，无佩犊与牛。是曰化国，莫知其由。我仪图之，惟孝友张侯。侯有令德，不竞不絿。泽濡而春，令肃而秋。靡夙夜不勤，惟民之诹。孰冤而伸，孰贫而赒。孰梗而顽，去其贼蟊。孰巧而奸，锻其戈矛。惟教化不行，如疾弗瘳。既观厥成，泮涣以赒。经之营之，爰始爰谋。乃筑斯亭，于江之陬。如跂斯翼，如方斯辀。如虹维桥，如鹢维舟，如蓬莱瀛洲。匪曰予观，临深极幽。尔化于成，其政优优。如彼时雨，云之油油。如彼源泉，集于浍沟，惟百世以留。溯彼源矣，其流悠悠。登彼亭矣，其乐浮浮。尔嚚尔顽，化而善柔。尔利尔铦，化而锄耰。尔文而化，为苏为欧。尔俗而化，为虞为周。大德小德，厥义可求。无不尔承，厥德莫酬。"}