{"id":"182806","title":"数诗分题·一邑临襄汉","dynasty":"宋代","author":"孔武仲","text":"一邑临襄汉，青衫正少年。二毛侵鬓发，披雾始窥天。三接龙光远，瞳眬白日边。四门方杂沓，羔雁贲林泉。五斗安微禄，虽贫志浩然。六韬聊自试，有策佐平燕。七札穿强弩，诸君必凯旋。八荒驰贡篚，恩旨罢戈鋋。九九期君用，惭非命世贤。十官何敢望，於此卜归田。"}