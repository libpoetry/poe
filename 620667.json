{"id":"620667","title":"群寇出栈背抚","dynasty":"明","author":"区怀瑞","text":"皇穹奖祸乱，猰貐日暴怒。关河苦躏蹂，晋楚交驰骛。分陕六月师，节钺称车辅。擎云抗双阙，杞国忧倾什。君子猿鹤化，小人沙虫怖。从来蜀道难，寇已遵大路。沸釜鱼复间，出之若脱兔。巫娥讵蔽亏，青神更阿护。剑阁岂不险，人谋匪其故。国恩徒浩荡，威克终难悟。走圹谁复羁，假息于朝露。干羽在两阶，惭愧邯郸步。"}