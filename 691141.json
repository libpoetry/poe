{"id":"691141","title":"吴孝廉光卿初至韩绪仲先生招同曾元鲁黎不回夜集分赋","dynasty":"明","author":"李孙宸","text":"薄宦逢迎少，招寻有弟兄。何期倾盖客，得惬入林情。促膝话桑梓，飞杯泛菊英。迟回怜夜色，新月上高城。论交无久暂，欢会慰天涯。情惬邱中赏，言多物外期。乡心砧杵急，秋色鬓毛知。拚醉兹宵酒，城头漏下迟。节序重阳近，篱花数朵新。所怜今夜会，同是故园人。下榻情何剧，忘形语自真。醉听流水弄，一为涤缁尘。秋色真宜夜，过从地复偏。谈高催换烛，坐久问装绵。月影寒移竹，雁声霜满天。醉来忘潦倒，欲别更留连。"}