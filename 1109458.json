{"id":"1109458","title":"怀林维国二首","dynasty":"宋","author":"刘宰","text":"四海论交二十年，知心一见似前缘。情亲尚记通宵语，忠告难忘送别篇。梦入蓬壶重会面，座看书史尚堆前。应怜废学从农圃，要使留心在简编。尚记升堂拜母时，满前儿女竞牵衣。凤雏想见今成立，雁序遥闻已奋飞。身后声名终不朽，家传诗礼足相辉。伤心白下金陵道，无复班荆话昨非。"}