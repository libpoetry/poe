{"id":"958363","title":"风俗","dynasty":"宋","author":"郑刚中","text":"民生各异俗，王制论不诡。惟兹封州郡，山之一谷尔。麦秋无青黄，霜冬有红紫。嗜好既殊尚，言语亦相牴。问之彼不通，告我此勿理。骇去如鹿麋，团聚若蛇虺。已而忽超然，天下同一理。岭南自岭南，勿用岭北比。况自江山情，雅故均邻里。暮夜松桂间，受月如受水。根根抱虚明，叶叶万尘洗。先生一杯酒，月到酒尊底。画以寄吾乡，吾乡祗如此。"}