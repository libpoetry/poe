{"id":"427165","title":"南浦 送张君之海滨","dynasty":"近现代","author":"黄侃","text":"南浦送行人，算炎蒸似此，居人犹热。何事向天涯，浑不变年少飘零前辙。黄尘未歇，神州望里堪愁绝。不信斜晖留不住，只要挥戈情切。嗟予独抱幽忧，叹雄心猛气，都成虚说。辛苦爱微躯，盐车下，任骅骝踶趹。燕歌远别，哀音未放先凄咽。一剑防身君莫误，更漫投人明月。"}