{"id":"213418","title":"三姝媚·吹笙池上道","dynasty":"宋代","author":"吴文英","text":"吹笙池上道。为王孙重来，旋生芳草。水石清寒，过半春犹自，燕沈莺悄。樨柳阑干，晴荡漾、禁烟残照。往事依然，争忍重听，怨红凄调。曲榭方亭初扫。印藓迹双鸳，记穿林窈。顿隔年华，似梦回花上，露晞平晓。恨遂孤鸿，客又去、清明还到。便鞚墙头归骑，青梅已老。"}