{"id":"544593","title":"少傅赵公遍出宋元及近时名画俱少傅手题纵观移日如行道山阴应接不暇纪以排律百六十言","dynasty":"明","author":"胡应麟","text":"宿雾雕栏霁，轻烟画榻流。图书分太液，翰墨写瀛洲。玉轴标云汉，金函控斗牛。阶篁俄蔽夏，檐树迥生秋。叠障斜窥院，飞泉曲抱楼。虹霓悬佛刹，日月拱皇州。野老骑苍鹿，天人驾赤虬。遥空盘野鹤，别屿点沙鸥。翠幄藏青杏，朱房缀紫榴。洞庭霜后熟，阳羡雨前抽。五岳纾行步，千峰夹卧游。撩吟松径僻，逐望草亭幽。意态张吴幻，风神顾卫遒。名高黄秘监，秇绝李营丘。妙迹三车聚，清芬四座留。谛观殊未厌，花色堕帘钩。"}