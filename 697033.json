{"id":"697033","title":"寄谢宗伯何公四首","dynasty":"明","author":"胡应麟","text":"十载瞻台座，三春佐秩宗。文章空左马，礼乐擅夔龙。邺下才偏盛，河南誉日崇。殷勤大玄草，犹记昔相从。灿烂遗编在，峥嵘大雅留。黄河龙马出，紫阁凤凰游。李薛年谁少，徐边誉岂俦。不辞扳逸驾，世业在瀛洲。少日游金马，平生近玉宸。中天回雨露，绝域望星辰。咳唾千秋迥，吹嘘万象春。惭无杜陵句，池上赞丝纶。尚忆梅花下，飞觞醉玉堂。先春大庾月，达曙广陵霜。鬓惜年来短，情偏别后长。绨袍今古泪，寂寞洒沧浪。"}