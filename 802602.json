{"id":"802602","title":"高阳台二首 其二","dynasty":"清","author":"项鸿祚","text":"艳曲题裙，清声碎玉，消磨何限欢场。侠骨飘灵，当时留赠萧娘。云腴镵得如人腻，扫轻塺、澹写潇湘。好收藏、小字星星，旧署王昌。银钩惯寄相思札，问头陀知否？宿愿应偿。泪眼盈盈，红丝不系柔肠。可怜片石经尘劫，数秣陵、遗事苍凉。最难忘、烟月妆楼，孔雀庵旁。"}