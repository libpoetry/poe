{"id":"535878","title":"喜迁莺 代谢二尹贺张立庵受奖 有引","dynasty":"明","author":"任环","text":"关西人杰。有对日丹心，凌霜老节。鹏起秋风，龙腾春浪，早岁声华奇绝。多少苍生命脉，些子王章机诀。全仗赖，有脚阳春，无情冷铁。堪悦。真个是，民困方苏，百里弦歌彻。子厚情思，九龄风致，才望齐贤并列。休羡名高豸府，更看声流龙阙。有时节，凤诏飞来，岩廊调燮。"}