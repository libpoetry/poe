{"id":"534676","title":"白苧词","dynasty":"明","author":"邱云霄","text":"白苧初成三月时，机中少妇悲别离。欲裁白苧作郎衣，想像郎身宜不宜。尺上尺下心转苦，抱向姑前问裁处。姑云笥里有旧裳，好将刀尺寻规矩。引针解线结不开，添得愁心乱如缕。默默灯前理素纱，起头忽见灯结花。拟是郎归喜不定，翻针刺手指头麻。颠来倒去缝不成，邻家戛戛鸡争鸣。平明开门得郎信，郎在交河万里城。"}