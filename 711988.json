{"id":"711988","title":"狱中送郭清霞兼寄李相如","dynasty":"明末清初","author":"陈恭尹","text":"轻风驱行云，中天日雷电。霖潦在康衢，积阴曀城县。良朋当远适，冒雨来相见。未言先慰藉，恐我泣如霰。拜送圜土中，握手情恋恋。凤鸟览德辉，高飞使人羡。雊雉集山梁，色举何其善。嗟哉云中鹄，今作泥巢燕。江头路几许，不获衔杯饯。况闻故人返，万里期言宴。如何二纪别，良晤乖一旦。九州不盈掌，日月双丸转。流萍合有时，鬒发将无变。因君谢故人，努力千秋传。"}