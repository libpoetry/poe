{"id":"1130557","title":"访吴元鼎如村五首","dynasty":"宋","author":"韩元吉","text":"野竹漫山水漫门，未离城市却如村。何须更问柴桑陌，三径虽寒菊尚存。我住城南君在西，柴门草长与人齐。不妨共踏溪津路，日日云山入杖藜。经旬泥潦路难乾，烟袅长林雨暗山。常笑诗人愁屋漏，却思寒士与千间。昔年曾叹马相如，才气飘飘赋子虚。未怪家贫徒四壁，先生四壁僦人居。我生甲子幸君同，君自臞仙我秃翁。要拍铜鞮论岁月，莫嫌相对只诗穷。"}