{"id":"684704","title":"挽安老先生二首","dynasty":"明","author":"王绅","text":"儒林祭酒鲁灵光，白首专门杜滥觞。千古文章悬皎日，一生德业简贤王。玉楼作记神先往，丹旐书名夜正长。喜有及门诸弟子，肯令端木独居场。晨星落落老儒宗，佐政亲藩道益崇。车马列陈稽古力，君臣遭遇赞襄功。讣闻当宁兴长悼，魄入佳城保令终。莫叹首邱归未得，二苏遗冢汝城东。"}