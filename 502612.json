{"id":"502612","title":"赋得鹤山访旧送别余缓自军中还温陵寻许秀才","dynasty":"明","author":"王恭","text":"余生笑结曼胡缨，许子衣褐应逃名。绿波芳草怨离别，渭树江云今古情。昨夜城头吹笛声，相思起听落梅行。梅花江上潮空白，黄鹤山中月自明。石田茆舍温陵上，饭稻看书亦疏放。去日儿童半白头，旧时猿鹤今无恙。念此令人思转悲，乡心已挂刺桐枝。明朝疋马温陵道，不负秋风鸡黍期。"}