{"id":"422564","title":"瑞鹤仙","dynasty":"近现代","author":"邓桐芬","text":"东风寒乍暖。正长街终日，飞絮零乱。柔条自轻款。笑生涯偏负，好春过半，乡心渐远。渺新阴、迷蒙望眼。任残鹃、啼彻清明，不管湿红千片。还见，灯飘珠箔，雨隔红楼，燕迷深院。银屏梦短。谁念我，病怀倦。怕年芳随水，明朝窥镜，两鬓吴霜又满。抚空尊，寂寞杯盘，故家味浅。"}