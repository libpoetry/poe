{"id":"844080","title":"感事述怀，集杜二十首","dynasty":"清末民国初","author":"陈肇兴","text":"身世双蓬鬓，乾坤一腐儒。所来为宗族，从此出妻孥。鼓角悲荒塞，尘沙立暝途。寂寥人散后，野月满庭隅。寂寞书斋里，他乡且旧居。荆扉对麋鹿，邻舍与园蔬。雾树行相引，村花不扫除。犹残数行泪，自寄一封书。洗眼看轻薄，无心耻贱贫。检书烧烛短，对酒满壶频。生意甘衰白，行歌非隐沦。艰难随老母，呕血事酸辛。烽火连三月，兵戈有岁年。无家问消息，累月断人烟。雄剑四五动，茅斋八九椽。何乡为乐土，此别竟茫然。乱离知又甚，留滞敢辞劳！壮惜身名晚，悲怜子女号。一旬半雷雨，八水散风涛。生死论交地，寸心铭佩牢。惨淡风云会，飞腾战伐名。呻吟更流血，长啸一含情。耕凿安时论，渔樵寄此生。故林归未得，群盗尚纵横。四海犹多难，边隅还用兵。至今劳圣主，何以守王城。勋业行看镜，朝廷谁请缨。忽闻哀痛诏，顿使寸心倾。回首驱流俗，深情托所亲。干戈犹未定，消息苦难真。易下杨朱泪，难甘原宪贫。沈思欢会处，愁杀白头人。未负幽栖志，千秋万岁名。得辞儿女丑，因见古人情。秋水通沟洫，高风捲旆旌。兵戈与人事，回首泪纵横。苦负平生志，经书满腹中。与时安反侧，驾驭必英雄。天下兵皆满，关河信不通。烟尘独长望，愁坐正书空。戎马交驰际，苍生喘未苏。丈夫誓许国，壮志耻为儒。只益丹心苦，空悲清夜徂。朝来偶然出，随意数花须。谁肯艰难际，从容静塞尘。功名不自立，豺虎未宜驯。故老思飞将，中原忆旧臣。向来忧国泪，老去一沾巾。仗钺夺忠烈，何由见一人。英雄馀事业，盗贼本王臣。好武宁论命，临危莫爱身。哀鸣思战斗，涕泣在衣巾。战哭多新鬼，江山非故园。几人全性命，作客信乾坤。骨肉恩书重，蛟龙窟宅尊。四郊未宁静，无梦寄归魂。词赋工无益，寰区望匪他。世人皆欲杀，吾道竟如何！寒木累旌旆，深江净绮罗。寄书长不达，早已战场多。兵气回飞鸟，残生随白鸥。文章憎命达，河汉逐人流。山鬼吹灯灭，鲛人织杼愁。梦归归未得，心折此淹留。九月犹絺绤，山云淰淰寒。高风下木叶，烽火被冈峦。用拙存吾道，安居奉我欢。因君问消息，持答绿琅玕。十月清霜重，千崖秋气高。关山随地有，跋涉觉身劳。多病休儒服，交情脱宝刀。安危大臣在，穴蚁欲何逃。今日看天意，苍生岂再攀。时危思报主，世乱敢求安！自顾转无趣，逢人多厚颜。忧来籍草坐，对食不能餐。歌罢仰天叹，苍茫兴有神。由来意气合，直取性情真。枕簟入林僻，檐藤刺眼亲。不知沧海上，薏苡谤何频！"}