{"id":"194340","title":"苎渎夜泊·吴城水冷秋风高","dynasty":"宋代","author":"释永颐","text":"吴城水冷秋风高，迎霜枫叶飘城壕。吴侬射利如射虏，高帆大艑横江涛。黄错不顾风水恶，稿儿怒击何轻豪。苎渎人惯迎接，憧憧来往无停艘。水上悬灯招夜泊，沙头认客相呼号。人生富贵多不足，亦有稗贩当勤劳。万斛高装谋取重利，斗升未给浮轻舠。吾生最爱鲁仲连，封侯不受海上逃。轻世肆志甘贫贱，谁能富贵诎辱遭。夜歌新诗喜达旦，起看征雁飞云皋。"}