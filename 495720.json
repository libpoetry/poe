{"id":"495720","title":"贺新郎 端午","dynasty":"明","author":"陈霆","text":"梅子成金弹。正池塘、帘纤雨歇，海榴红绽。节序催人又重午，彩索新缠双腕。更艾虎、朱符妆遍。谩对蒲樽开角黍，奈沉湘、旧事经伤感。须一醉，强驱遣。清江竞渡人争看。绕沙堤、荷香存苒。南薰微扇。两两龙舟斗相向，夺罢锦标方散。又早被、西山催晚。十里平波人去后，但一钩新月蛾眉浅。归棹急，浪花乱。"}