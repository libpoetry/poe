{"id":"1043655","title":"钱子高举贤良中科寄贺子飞","dynasty":"宋","author":"刘攽","text":"当世英雄彀，连年伯仲贤。友于声竞爽，敌万智无前。谠议天人际，驰辞日月边。会惊文得凤，真谓笔如椽。万乘亲前席，诸生敢比肩。晚成无近器，妙选悉青钱。济美高阳旧，传经韦氏专。公侯将必复，廊庙定谁先。步武青云接，官曹画省联。轶群看赤骥，洵直想朱弦。德赏今谁拟，才难古亦然。从容照棣萼，闻望已陶甄。夏屋方隆栋，云樯稳济川。那令得贤颂，祇贵汉王渊。"}