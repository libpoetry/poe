{"id":"153091","title":"游玲珑山因访朱氏草堂","dynasty":"宋代","author":"沈与求","text":"平生丘壑心，馀事不挂目。藜杖南山来，要使富幽瞩。异哉小玲珑，蟠峙苍弁腹。修藤结悬崖，飞溜响空曲。伏石卧虎状，腾拏杂奔鹿。砑然互吞吐，侧路劣容足。拂拭古藓纹，字刻翳新绿。标傍玲珑名，奇怪殆天属。扪萝上绝顶，坦坦类平陆。俯首瞰来踪，穹然在幽谷。传闻昔逋客，诛茅此营屋。清魂不可招，千载想遗躅。我思造物巧，妙供幽人禄。挥斤役山只，斲此一拳玉。云窗与雾阁，一一相亘属。岂无部曲众，猿鹤即更仆。岂无节旄贵，松桧自张纛。此事久弃置，蛛丝网岩麓。翩翩佳公子，心古韵不俗。驾言脱华簪，兹焉卜幽筑。终日面巑岏，世故岂容触。指点空洞姿，喜气政堪掬。挟策校昔游，健步念须续。亦有招隐诗，薄暮不可读。"}