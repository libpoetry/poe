{"id":"1061048","title":"蓘室诗王立之为宗子求","dynasty":"宋","author":"饶节","text":"布谷作五更，鹪鹩亦司辰。田师遽束缊，请火起近邻。耕耘岂辞劳，常虞秋计贫。匽薄垄亩间，努力不自珍。秋风落高原，罢亚千顷云。公子岂知田，得师自农人。归来坐虚室，却扫富贵昏。架插河间书，门引霍三宾。锄耰翰墨场，寒窗澹炉熏。六籍圣人师，百家素王臣。骫骳离骚经，妙语泣鬼神。灵文陋诅楚，高论追过秦。泛览四库馀，瓦砾半珠蠙。游心领其要，开卷得其人。门前风作埃，肥马走搢绅。岂知歌钟地，辛苦事斯文。懒夫江海士，履声远王门。未暇到此室，归欤老斲轮。"}