{"id":"688275","title":"四景","dynasty":"明","author":"朱瞻基","text":"水影虚涵一镜中，晴光摇荡暖云红。小桃花重初经雨，弱柳丝柔屡舞风。暑雨初过爽气清，玉波荡漾画桥平。穿帘小燕双双好，泛水闲鸥个个轻。新秋凉露湿荷丛，不断清香逐晓风。满目秾华春意在，晚霞澄锦照芙蓉。池头六出花飞遍，池水无波冻欲平。一望玻璃三百顷，好山西北玉为屏。"}