{"id":"842834","title":"题何润夫云山别墅春宴图云山别墅者三晋朝士淀园直庐祁文端所题额庚寅辛卯间文恪与其乡人欲规复之择地下斜街筑屋种树润夫实董其役庚子燬后重构今且十年予既谂废兴之由益感念文恪为赋长句","dynasty":"清末民国初","author":"陈宝琛","text":"西山对酒如列眉，天然一坞花绕之。种花成阴人老矣，坐阅尘劫欢滋悲。我来突兀诧壮观，此墅何减蒹葭簃。晋阳耆旧昔经始，题榜实取文端遗。淀园水木夙在眼，卜筑最有斜街宜。落成文恪尚一至，宁料兵火曾未期？支扶涂塈又十载，花竹语笑还平时。君閒好客辄泥饮，客去独对山支颐。白衣苍狗故见惯，陵谷绝倒愚公移。斜阳挂树怪我至，酒徒垆下当招谁？相门每过脸必泫，香火矧忆亭林祠。此身安归且取醉，秋至相戒休为诗。"}