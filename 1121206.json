{"id":"1121206","title":"送泳宰安溪","dynasty":"宋","author":"林希逸","text":"好为君王去字人，乃翁知汝耐清贫。求民疾痛当如子，有道弦歌是悦亲。月解前期须趣办，日生公事怕因循。扫除诗癖祗勤政，最急无如赋役均。邑小虽贫亦自嘉，遥知深僻似山家。我思宫锦袍如梦，汝向黄绸被放衙。守忆旧游须易事，吏存古意要无华。但令禾麦年年好，肯羡河阳一县花。此邑先曾有美传，雨旸仰佛令多贤。复斋名比太丘长，清水仁如姑射仙。廉白不惭居补处，精虔更为祝丰年。殷勤办此身心去，莫怕溪滩稳放船。"}