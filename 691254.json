{"id":"691254","title":"初夏署中即事","dynasty":"明","author":"李孙宸","text":"新蝉嘒嘒苑墙西，柳色辞寒缕渐齐。玉署昼长无所事，彩毫閒弄课新题。梅雨阴阴逼署清，论文散帙有馀情。最怜黄鸟如相识，日送枝头唤友声。薰风初拂小瀛洲，洲畔清流接御沟。帝泽从来深似海，恩波先沐凤池头。藤花已谢绿阴稠，数啭流莺雨乍收。信好词臣供奉地，白云镇日锁清幽。"}