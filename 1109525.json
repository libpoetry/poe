{"id":"1109525","title":"次韵王弱翁题承天寺萃景亭二首","dynasty":"宋","author":"刘挚","text":"左右青林抱邃深，径随苍藓上烟岑。陵迁渐失三湘事，春远闲伤万里心。我爱白云亲鸟道，谁临沧海较蹄涔。北栏曾指鸿归处，杳邈乡山不可寻。四临千里一危轩，洒脱尘中两耳喧。隐几风波随客棹，对江金碧露僧门。数峰烟老灵妃国，三月花残杜宇村。不得相从嗟筦库，新诗犹喜慰冥昏。"}