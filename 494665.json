{"id":"494665","title":"赠地官副郎赵丹山考绩取道南归诗三十四韵","dynasty":"明","author":"湛若水","text":"忆昔全弘治，相逢嘉会楼。时方岁戊已，人各富春秋。我出乘孤蹇，尔来携小舟。终军初弱冠，思叔晚从游。碧玉同分席，圭峰到上头。论才师有眷，请事子能休。宴笑筑场际，执丧诸楚咻。心将深丽泽，期以各藏脩。并马铁桥过，联诗径口遛。西云石路滑，南海古祠幽。辛酉登秋榜，甘泉系晚桴。经年而傍母，一纪亦盟鸥。观国亲言感，同舟友义稠。岭猿愁寂寂，洞鹿喜呦呦。留滞南雍帐，先开北蓟艘。春光惭老帽，秋翮落凡韝。碧水芹香远，枫山礼数优。自衔三载恤，独抱百年忧。静坐烟霞迥，闻歌海若愁。多君左凤尾，索我大科丘。感激飞龙诏，朋从菲采收。叫阍上封事，歌朴下东周。澧北紫兰圃，江东白鹭洲。异方音渺渺，相望路悠悠。入贰南宫省，来参中府谋。缤纷皆礼乐，驽马愧骅骝。出并寅清舸，勤操会计筹。奏功兼府部，赠处似回由。天上千龄鹤，人间万火牛。樊笼淹健翮，寥廓放高眸。心逐鸿飞远，形同匏系留。需沙终有意，艮背乃无俦。咄咄勿复道，冥冥不可求。鲁连如欲见，为我试穷搜。"}