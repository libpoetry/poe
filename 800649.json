{"id":"800649","title":"避风赤壁登苏公亭放歌","dynasty":"清","author":"周起渭","text":"今日江头风势苦，黑云从风散为雨。波声撼塌邾子城，涛头径射白龟渚。犹似周郎万骑横江来，千艘撇■闻惊雷。咫尺南北不可辨，际天烟焰纷成堆。舟子系缆垂杨陌，忽见峭壁镵天地崩坼。髯苏一去青山闲，老子今朝散轻策。崔嵬亭子江之滨，壁上二赋犹鲜新。人间风月不可驻，天上来此闲仙人。秀骨疏髯脱囹圄，诗不能茹酒不吐。吹唇沸地群狐狂，遣作江山文字主。东坡黄桑手自种，废垒蓬蒿耜亲举。平生食饱爱闲行，涴壁污墙到氓户。武昌樊口丹枫稠，载酒还作凌云游。清波白月在人世，素心孤鹤横天浮。忽忆美人思魏阙，自惊流落天南州。我拜遗像空山陬，岩桂惨淡枝相樛。悲风入座髯飕飗，大江茫茫东注愁。"}