{"id":"436699","title":"送王子寿之平遥","dynasty":"金末元初","author":"段成己","text":"卜筑谋南迈，回辕遽北之。有情惭见厚，无语只空悲。易忍行时泪，难堪别后思。明年雁来日，屈指数归期。宿霭添行色，晨钟我俶装。去期何太迫，引语不成章。戏彩怜文度，扶衰赖孟光。临汾一卮酒，月断陇云长。识面时何晚，论心分已深。相期同卜筑，岂料遽分襟。别日宜加饭，因风莫吝音。家山有成约，闻健早来寻。"}