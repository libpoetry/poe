{"id":"702273","title":"许州东屯杂诗六首","dynasty":"明","author":"程本立","text":"东屯归欲晚，西涧立多时。病眼青山怪，幽情白鸟知。十年无旧业，九日有新诗。采得篱根菊，馨香好遗谁。农功将筑圃，使者正行田。车过闻牛铎，诗成堕马鞭。凉风蘋末起，落日树头圆。翻忆吴淞岸，菱歌处处船。出郊观获稻，下马立斜晖。百顷黄云卷，千镰白月飞。莫辞官有赋，但使愿无违。农器消兵甲，时清岁不饥。死战开边土，生还落野屯。时清无盗贼，头白有儿孙。舂稻霜余粒，移桑雨后根。百年须饱暖，此外复何言。丘原莽萧瑟，客子暮徘徊。山是钧州起，河从郑邑来。衣冠余古墓，歌舞只荒台。野哭谁家妇，秋声助尔哀。径捷车行少，溪深马渡迟。地临长社邑，民指太丘祠。所历多怀古，予生岂好诗。据鞍吟复啸，风雨忽凄其。"}