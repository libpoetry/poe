{"id":"797201","title":"高阳台 吴倚云夫人《绿窗吟草》题词","dynasty":"清","author":"赵芬","text":"莺媚能歌，花娇欲语，比肩人倚朱棂。珊管轻拈，画眉螺子微青。闲抛书卷闲停绣，赌尖钗、好句先成。听分明，吟出红窗，总是双声。玉箫凄咽秦楼凤，又天风吹送，鸾背飞琼。留取香签，几多断稿零星。扁舟曾泊梅花堰，吊诗魂、冷月三更。剔寒檠、读罢遗编，梦落瑶京。"}