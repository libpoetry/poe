{"id":"524999","title":"登牛首两厓颠","dynasty":"明","author":"顾璘","text":"双阙峙天表，巨鳌戴云浮。秋空气先爽，预惬登高游。攀缘千仞起，曲折百盘周。苍林忽在下，手挹河汉流。累累支机石，荒池饮牵牛。峥嵘罗众山，俯视但微丘。北瞻黄金阙，五城十二楼。高帝圣图远，设险开皇州。鼎湖不可望，苍梧云影愁。长江渺一发，孰与吾乘桴。舒啸振铃阁，诸天风飕飗。落日下西岭，惨怆增人忧。"}