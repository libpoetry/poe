{"id":"721634","title":"兰陔即事","dynasty":"明末清初","author":"屈大均","text":"当轩皆古木，绕屋是寒塘。石笋穿云乱，花须拂水长。虽然多菡萏，尚未足鸳鸯。小妓拿舟至，风吹珠翠香。夜宴多银烛，春眠少象床。近愁碧玉女，不嫁汝南王。白马穿花去，黄莺入柳藏。可能端午日，来唱荔枝香。花里藏丘壑，幽深人不知。水光连碧甲，山势接黄旗。欲雨云生石，方晴月满枝。小童呼孔雀，双影暮归迟。行行花路断，桥接水中亭。山色含烟绿，天光入镜青。黄公采芝咏，范蠡养鱼经。父子多高逸，朋来亦客星。杨柳秋含蕊，芙蓉暮敛花。林声全似雨，海气半成霞。鸟宿烟村寂，人归石路斜。月明思一醉，随意向渔家。"}