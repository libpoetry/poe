{"id":"1108631","title":"连日寒甚怀强甫二首","dynasty":"宋","author":"刘克庄","text":"同云作色日潜辉，咄咄玄冥未霁威。驿使能无一枝寄，客程应有六花飞。乌公恩重宜亲谒，绛老年高可蚤归。想见仙霞三尺雪，布衾如铁起添衣。人生各有稻粱谋，暂去家庭作远游。年事但看翁齿发，天寒深念汝衣裘。履霜我独知琴操，立雪谁来问话头。但愿茅檐相保守，千书说不尽离愁。"}