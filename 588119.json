{"id":"588119","title":"同汪得之欧阳从道黎一卿黄伯才伦彦周避暑矩洲书院分韵得避字","dynasty":"明","author":"王渐逵","text":"西郭缅宏敞，南州转纡憩。绿华派殷荫，丹菂蔓茜离。平畴散穜稑，古壁依薜荔。轮鞅渐以违，丛嚣得深避。高朋集燕坐，肴尊荐嘉惠。妙响谐逸兴，微言祈玄秘。瞑生烟栋寒，翠浥雨山细。虽无丝与竹，灵籁自歆媚。日暮薄言旋，驰情动幽慨。"}