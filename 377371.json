{"id":"377371","title":"念奴娇·黄河东走","dynasty":"清代","author":"蒋敦复","text":"黄河东走，落天上一曲、一千余里。银汉秋高通地脉，有客乘查而至。摘袖星青，鸣机锦绿，舵转红霞尾。浩然风露，不知今夕何世。从此传遍人间，七月七日，牛女长相会。恩眷神仙犹未断，脉脉盈盈一水。色界分明，情天缥缈，云海愁无际。平生凿空，归来还报天子。"}