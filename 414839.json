{"id":"414839","title":"奉答罗季甫教授月夜踏雪","dynasty":"近现代","author":"孙玄常","text":"并州邻朔方，隆冬冱寒乡。北风劲且烈，短日惟冷光。层冰坚数丈，壮阴正夺阳。飞雪俄然至，势如马脱缰。山河为易色，天地亦茫茫。万木成琪树，千家尽玉堂。先生出庭户，曳杖独徬徨。雪花似解语，成诗忽数章。六出丰麰麦，载歌民阜康。河汾天独悭，不见雪飘扬。无路诉真宰，对月转愁肠。"}