{"id":"792039","title":"观香山山茶图赋诗吊之","dynasty":"清","author":"周馨桂","text":"吾生卅载香山下，不识山茶是何者？朅来披图寻昔景，置身如在远公社。归来梦见山茶花，仿佛红云映四野。又疑赤龙戏火珠，抛落人间旧兰若。瘦生不识是何人，珊瑚鞭拂五花马。大呼落魂心不死，疑是当时黄介子。君胡不迟二百年，与我今日查周旋。先生掉头一粲然，尔胡自迟二百年。不与我辈相比肩，觉来一笑谢介子。人生一过如浮烟，强言不朽附君辈。"}