{"id":"812951","title":"登华岳","dynasty":"清","author":"张云翼","text":"职方纪豫镇，配位雄西秦。我来问真源，乃当白帝辰。婆娑入雾市，五里排山闉。仙坪响涧溜，古木蟠轮囷。渐转穷车箱，四合横嶙峋。高峰当面起，峨峨凌秋旻。飞瀑落银河，摇曳垂天绅。直须陟层巅，立此万仞身。悬磴穿幽峡，石罅天光渺。危峡复千尺，铁繘援云表。断岩驾飞梁，翛然出窈窕。丹楼度紫霄，一览渭川小。振衣岚翠落，蹑足青霞绕。峻岫愁行猿，峭壁绝高鸟。言登白云峰，憩坐万松杪。洞口吹桃花，深秋疑春晓。落雁凌松桧，呼吸自通天。昔拜蓬莱下，今踞芙蓉巅。是时秋方中，爽气何澄鲜。明月升足底，坐久素光圆。玉露泻杯斝，松涛叶管弦。酒母骑茅狗，为我呼子先。饮余不遽卧，东看沧海烟。金缕拥阳乌，跃出羲和鞭。晓霞出玉井，落翠浮星潭。不须驾铁舟，沦迤自泓涵。黄冠汲之饮，茗碗何清酣。顿觉尘机息，浑欲抽缨簪。踏石扪萝薜，于焉穷幽探。莲花秀峰色，攒碧上蔚蓝。俯看黄河流，云雾相吞含。空濛识万象，浩气郁层岚。寒崖吹古雪，晴壑暄新霁。须臾峡底云，蒸蒸复上袂。俯闻空谷雷，飞雨洒萝薜。崔巍万仞巅，红轮自明丽。阴阳备四时，元化运五际。乃知山中历，一日千岁计。长年怀赤松，未许辞圣世。出山揖三峰，幽思尚凌厉。"}