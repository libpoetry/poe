{"id":"765520","title":"陌上花 辛酉上巳同人修禊于莲溪迫事未赴丁保庵示以诗谱此书后","dynasty":"清","author":"杜文澜","text":"棠梨谢了，啼鹃无赖，又催春暮。一院茶香，迤逦倦鸥吹聚。破禅也带看花眼，偏被柳丝牵住。问青鞋、甚事年年芳径，俊游都误。傍阑干、向晚飞来燕子，似笑韶华虚度。百感回肠，曲水算知愁绪。梦魂尚倚山阴棹，换了冷烟疏雨。恐他时，再证浮杯佳约，鬓添霜缕。"}