{"id":"721129","title":"秋思二首","dynasty":"明末清初","author":"何巩道","text":"四望秋光独抚膺，无穷衰草汉家陵。苍梧万里人何去，湘水千秋怨不胜。苑废但看麋鹿过，台荒空见牧童登。故侯久作乘槎客，莫向江鸥说替兴。忆昔孤征羽檄飞，老臣憔悴愿多违。徒令皓首泉台远，无复黄冠旧里归。第宅久辞春社燕，子孙难守故山薇。南陔欲咏伤怀抱，十载逢秋泪满衣。"}