{"id":"99960","title":"兴龙节侍宴前一日微雪与子由同访王定国","dynasty":"宋代","author":"苏轼","text":"天风淅淅飞玉沙，诏恩归沐休早衙。遥知清虚堂里雪，正似薝卜林中花。出门自笑无所诣，呼酒持劝惟君家。踏冰凌兢战疲马，扣门剥啄惊寒鸦。羡君五字入诗律，欲与六出争天葩。头风已倩檄手愈，背痒却得仙爪爬。银瓶泻油浮蚁酒，紫碗铺粟盘龙茶。幅巾起作鸲鹆舞，叠鼓谁掺渔阳挝。九衢灯火杂梦寐，十年聚散空咨嗟。明朝握手殿门外，共看银阙暾朝霞。"}