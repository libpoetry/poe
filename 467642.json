{"id":"467642","title":"与胡僧江湖碱斋诸君饮于后海","dynasty":"当代","author":"钱之江","text":"大道如天且狭邪，薄人风景是天涯。月从故苑飞甍出，人被青门暮气遮。一味世情凉入酒，半生心力付炊沙。劳劳久冷澄清志，各有飘零莫问家。头白昆池话劫灰，尊前意态久摧颓。知难短景从容驻，且向长安掉臂来。沆瀣河山归鸟翼，蹉跎人事到龙媒。他年或记折巾处，曾听天街暮鼓回。"}