{"id":"695546","title":"和韩南胜二首","dynasty":"明","author":"林弼","text":"白鹤山前旧草堂，重来吟鬓已添霜。花城衙放雨初歇，竹寺诗成日正长。木蕈作羹流箸滑，溪鱼酿鲊透苞香。野人喜见升平象，桑柘连阴古战场。跃马燕台忆壮游，东风一笑紫云楼。杏园设宴惭鱼尾，葱岭封侯羡虎头。灯火十年心独苦，干戈满地鬓先秋。从今西贼应寒胆，韩范安边有密筹。"}