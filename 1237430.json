{"id":"1237430","title":"春雨南田书事","dynasty":"元","author":"黄镇成","text":"流水三椽舍，桑阴五亩田。饭香分野碓，茶熟候山泉。石榻看云坐，溪窗听雨眠。桃花川上路，应有钓鱼船。瓜圃通邻巷，柴门接野蹊。卖薪归早市，行饷汲寒溪。野鹭山前落，林莺雨外啼。客来浑不答，孤绝正幽栖。草径交塍畔，花村曲水隈。夜灯邻屋语，晨弩猎人猜。石阁云低树，溪添雨没苔。已无机事到，终日面崔嵬。"}