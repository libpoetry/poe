{"id":"689254","title":"悼亡三首","dynasty":"明","author":"何景明","text":"冬夜一何长，展转难及晨。念彼重泉下，杳杳隔千春。中闺月皎皎，纨素委流尘。驰光安可追，往者无复陈。悽悽向隅泣，无乃女子仁。丈夫自有志，忍哭虞伤神。沉思结中抱，恨恨不能申。鸣鸡报早朝，出户履长霜。仰视东方星，三五不成行。念子当此时，灯前理衣裳。恍然失所在，零泪空滂滂。皎皎机中绢，拂拭明如雪。裁为双中衣，罗带纷绾结。亲持向我前，与我言结发。岂足佩下体，聊以奉娱悦。执此百年心，叹息一朝绝。人故物自留，欲视不忍发。藏之箧笥中，馀香日以歇。"}