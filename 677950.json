{"id":"677950","title":"九日偕杨大使张河泊李通判党县尹诸公宴饮漫述短篇","dynasty":"明","author":"李胜原","text":"谁家老圃饶秋色，青蕊重阳不堪摘。渊明何不早辞归，把酒花前还约客。菊花菊花须早开，客来且与相徘徊。风枝露蕊各生态，不妨日日供樽罍。诸君意气自豪放，一咏一觞足吟赏。挥毫肯让谪仙才，举杯不尽刘伶量。君不见牛山之泣情何伤，龙山帽落兴何狂。台前戏马亦豪杰，登高囊佩茱萸香。嗟我年年长在客，淮水淮山浮梗迹。故园三径已荒凉，如此良辰莫虚掷。"}