{"id":"468577","title":"和朱质夫见寄","dynasty":"明","author":"谢肃","text":"四海初飞战伐尘，栖迟游宦各天真。退之偶入淮西幕，子美闲垂汉上纶。大道坦夷堪履尾，九霄旷荡莫攀鳞。纵归天禄雠青简，何及秋江采绿莼。玉櫑具铦祗自惜，黑貂裘弊欲谁纫。草仪礼院虽承诏，佐政名州岂若神。黍子凉风齐甸阔，桃花流水浙江春。画船酒尽馀情在，青鸟书来别恨新。万里生还聊尔尔，百年相见好频频。玩翁况巳成丘墓，洒泪遥应到海滨。"}