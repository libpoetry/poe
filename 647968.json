{"id":"647968","title":"题郭氏溪南斋","dynasty":"明","author":"杨士奇","text":"幽人谐静适，结宇临溪园。溪流清且深，逶迤带平村。榆柳植我楥，远岫列我门。碧筱播春阴，芙蓉丽秋暾。远绝往还迹，遂忘廛市喧。坐玩孔氏书，覃思古人言。玄理日有得，可以祛尘昏。素琴虽无弦，旨酒常在尊。意至时有适，登高睇澄源。讴吟发舒散，一写中郁烦。栖迟固夙尚，贵贱命攸存。知分吾所安，谁谓轻华轩。"}