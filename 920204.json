{"id":"920204","title":"凤翔八观，并叙 其四 维摩像，唐杨惠之塑，在天桂寺","dynasty":"宋","author":"苏轼","text":"昔者子舆病且死，其友子祀往问之。跰?鉴井自叹息，造物将安以我为。今观古塑维摩像，病骨磊嵬如枯龟。乃知至人外生死，此身变化浮云随。世人岂不硕且好，身虽未病心已疲。此叟神完中有恃，谈笑可却千熊罴。当其在时或问法，俯首无言心自知。至今遗像兀不语，与昔未死无增亏。田翁里妇那肯顾，时有野鼠衔其髭。见之使人每自失，谁能与诘无言师。"}