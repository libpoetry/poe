{"id":"744982","title":"夜过黄茅峡宿峡口不寐","dynasty":"清","author":"谢兰生","text":"干篙拄滩行，十拄不失一。人顽讵如石，悍斗乃竟日。船回沙嘴平，水转峡角出。黑暗支祁潭，深阻老蛟窟。余力且支撑，触险肆奔突。熊熊望赤虬，远映路未失。谁敢然温犀，照耀到水骨。荒洲暂停桡，风大水潏沕。蹲夷拥孤裘，寒减心更栗。嗟哉掺舟人，尔劳我弗逸。尔劳暂安眠，我劳何时毕。"}