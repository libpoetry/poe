{"id":"911688","title":"送罗年能赴兴国","dynasty":"宋","author":"杜范","text":"句金与君别，忽忽二十年。君滋厉素节，我已羞华颠。转物有玄机，扫翳还青天。群耳共耸听，明诏方改元。笃意召诸老，高爵升众贤。执麾不可挽，问君胡为然。一气才作新，万卉皆争妍。雪霜谁谓无，松柏良自坚。操心不厌危，知机常虑先。承流惠疲氓，调俗畅新弦。送日徒京尘，班春胜著鞭。顾我足尚絷，羡君翮方翩。数里已云隔，千里其可前。有怀空感恻，何时解拘挛。卓哉漫塘翁，邈在云山边。烦君招衡门，为我致问言。万牛应莫回，世事如风烟。"}