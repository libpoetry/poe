{"id":"1071682","title":"孙朝散母封彭城郡君赐霞帔以诗贺之","dynasty":"宋","author":"韩驹","text":"孟母壮日家三迁，欻见季子联朝班。因逢吾君鼓舜弦，不惜一邑荣参骞。里门初接金花笺，争贺羊酒相摩肩。不疑平反奉慈欢，寿逾九十留朱颜。又逢吾君礼高年，太息加赐彭城田。霞冠彩帔丽且闲，复贺羊酒欢如前。四时觞客客满筵，绯衣侍立不笑言。饮及二斗已醉眠，起作儿啼众欣然。人间乐事到底偏，夫人此乐人人传。忠臣孝子希两全，近代只数先生贤。从予乞诗费雕镌，借君诗囊为君编，那知又有南陔篇。"}