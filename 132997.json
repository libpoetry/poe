{"id":"132997","title":"胡抚干仲方","dynasty":"宋代","author":"项安世","text":"南郡佳人胡伯始，辽鹤重来藕花里。皮冠翠被俯曾城，一一人民皆故里。罪人虽在四民外，亦是官家穷赤子。已将密荫庇龟鱼，更把閒情亲鹿家。东日旧德宛如新，他日荣观皆倣此。年登八十岂其难，官至三师行复尔。都将厚福与之同，只有中庸渠未是。却须回向澹庵翁，此是君家真性理。"}