{"id":"685642","title":"余北征行囊萧然读老杜万里须十金妻孥未相保之句限韵成十绝聊以破愁耳","dynasty":"明","author":"邓云霄","text":"刘毅一贫士，蒱摴掷百万。我无负郭田，种蕙动盈畹。对酒傲高阳，放歌走下里。醯鸡哂瓮中，老死徒为尔。时清不必须，骥足喜长途。为问关门吏，何曾识弃繻？锦瑟待佳人，冰弦弹五十。但作相思声，不作穷途泣。谁知造化心，取醉且长吟。家叹相如壁，囊空季子金。何人望大堤？独宿倚楼啼。应同举案妇，不是下机妻。长贫一丈夫，回首愧妻孥。壮士心逾烈，高歌击唾壶。霜节变玄冥，青皇归也未。看花匹马骄，大道饶佳气。垆头聊潦倒，斗酒可谁相。燕赵逢游侠，怀中匕带霜。鱼龙暖浪高，桃李春风好。圣人正垂裳，诣阙歌天保。"}