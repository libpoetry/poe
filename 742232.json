{"id":"742232","title":"转斗湾纪事","dynasty":"清","author":"师范","text":"昨泊转斗湾，日犹未卓午。回湍抱圆沙，宿鹭起前渚。七旬船中居，蹒跚弗自主。上岸豁烦襟，村墟近可数。胡为好门闾，十室已逃五。道旁白须翁，叉手向我语。是本繁庶区，两次遭贼侮。猴年夏四月，东阡正种黍。喧声西北来，群狼附哮虎。民房与神祠，一炬成焦土。剩此残病躯，余尽供刀俎。金帛皆席卷，害更及商贾。百里无鸡豚，千家断砧杵。承平已三世，乃忽遭痛楚。宵寒鬼哭多，呼儿或呼父。劝翁且无悲，共坐吾告汝。天子今圣神，制帅仁且武。实政发实心，下饬州县府。间有诸不逞，筹剿亦筹抚。秋禾即欠收，野蔬犹可煮。尚勿轻流亡，妄向山林聚。谁能撇丁男，谁能绝宗祖。凿井耕尔田，谋生莫辞苦。翁起喘而嗽，喃喃杖频拄。若果如官言，万事可复古。兹创总伤心，西去泪如雨。归舟对青镫，诗成月初吐。"}