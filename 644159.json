{"id":"644159","title":"钦和御赐淮游行","dynasty":"明","author":"释宗泐","text":"初作淮南宾，空山隔蹄轮。烟霞淡为侣，水石清相亲。结茅有馀地，风雪忘苦辛。或来野人服，亦有居士巾。馈粮稍相继，倏忽踰三春。雨露滋万汇，岩壑容此身。常欲息诸见，以之空六尘。种莲一池小，引泉清涧滨。丹书俄远召，殊恩异两人。再瞻鸳鹭序，永辞麋鹿邻。不愿东归越，不愿西入秦。但愿居毂下，终身荷皇仁。大哉乾坤内，何物非陶钧。"}