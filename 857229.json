{"id":"857229","title":"桃源行送张颉仲举归武陵","dynasty":"宋","author":"王令","text":"山环环兮相围，溪乱乱兮涟漪。花漫漫兮不极，路缭缭兮安之。弃舟步岸兮欲进复疑，山平阜断兮忽得平原巨泽，莽不知其东西。桑麻言言兮田野孔治，风回地近兮将亦闻乎犬鸡。信有居者兮，盍亦往而从之。语何为乎独秦，服何为乎异时。见何惊兮遌错，貌何野而栖迟。问何迂兮古昔，听何感而喑噫。秦崩晋代兮河覆山移，天颠地陷兮何有不知。上无君兮孰主，下无令兮孰随。身群居而孰法，子娶嫁而孰媒。既弃此而不用，何久保而弗离。岂畏伏于乱世兮，犹鱼潜而鸟栖。宁知君之为扰兮，不知上之可依。岂惩薄而过厚兮，遂笃信而忘欺。将久习以成俗兮，亦耳目之无知。眷叙言之绸缪，与欢意之依稀。及情终而礼阕，忽回肠而念归。更酸颜而惨頞，叹异世之从容。惜暂遇之偶然，嗟永离而莫同。舟招招而去岸，帆冉冉以行风。豁山霭之披袪，赫晓日之曈昽。惊回舟而返盼，忽径断而溪穷。目恍惚兮图画，心辀张兮梦中。何一人之独悟，遂万世之迷踪。惟天地之茫茫兮，故神怪之或容。惟昔王之制治兮，恶魑魅之人逢。逮后世之凌夷兮，固人鬼之争雄。抑武陵之丽秀兮，故水复而山重。及崖悬而磴绝，人迹之不到兮，反疑与夫仙通。君生其地兮，宜神气之所钟。观颜面之峭峭兮，其秀犹有山水之馀风。悯斯民之无知兮，久鬼覆而仙蒙。顾穷探兮远览，究非是之所从。因高言而大唱，一洗世之昏聋。"}