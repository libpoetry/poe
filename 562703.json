{"id":"562703","title":"中秋朱太常园梅花盛开诗以纪异","dynasty":"明","author":"董其昌","text":"大远江南信，先标水部诗。名花真创见，帝力本无时。香挟湘兰发，清含塞角吹。仙家惭幻术，官阁动吟思。何事蝉号露，偏欣雀啅枝。金飙从劲厉，玉树独华滋。骤讶园丁报，将谋驿使驰。生荑差足拟，雕叶未为奇。姑射神如下，孤山鹤也疑。白华宜晰补，黄落失骚悲。积素临枫岸，飞英堕槿篱。催妆殊早计，赴陇异恒期。冷艳山堪许，幽芳众岂知。冰壶舒夜蕊，黍谷变春姿。调鼎徵天瑞，濡翰共谱之。"}