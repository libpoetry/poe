{"id":"1143890","title":"次韵伯田见酬四首","dynasty":"宋末元初","author":"方回","text":"久缺笺筒到霅滨，相逢依旧气如春。深藏尺璧元无价，时击圆蓍尚有神。桑梓兵戈三峡路，衣冠文物五朝人。片时略得陪清话，一扫胸中万斛尘。世故吾其问水滨，向来不合典班春。一从去作沧浪客，几度重题郁垒神。垂死岂堪思往事，忍穷方欲作閒人。喜公强健犹如故，未有清樽可祓尘。半年洄溯越江滨，每愧羊裘老富春。归隐尚能联比长，出游复肯祭行神。枯肠近饱三爻梦，宿齿宜肩四豆人。能顾寒斋共芳茗，蠹编时为拂蛛尘。六桥久客旧湖滨，春日花开不似春。游学顿无福建子，科名更说梓潼神。暗惊渊实丘夷事，枉作书痴传癖人。辛苦湘累辨兰艾，庄生齐物等埃尘。"}