{"id":"959112","title":"旧冬得蒌蒿数十根植之舍傍今春遂可采撷辄持羾黄堂拙语先之聊发一笑","dynasty":"宋","author":"郑清之","text":"蒌蒿见录尔雅篇，族谱系出荆楚壖。居人采撷不论钱，横道?轹如车前。物有贵贱所遇然，鸡壅豕苓以帝言。世间何有正味焉，耆芰昌歜性所便。冰壶先生齑瓮传，敢骄玉食轻膏膻。天随酷谓杞菊贤，一赋金石声相宣。玉糁羹芋称苏仙，天上酥酡能比肩。忆昔客授湘湖偏，乍逢此蒿口流涎。嚼寒冰玉香满咽，绀滑琉璃鸣贝编。糅以豚膏软如绵，脆甘丰腻洁且鲜。天花石耳羞争妍，木鸡退飞山之巅。笑渠芽蕨成儿拳，岸视槔圃眉宇轩。七菹五菜谁敢先，独能兄事玉版禅。一别楚产知几年，孤根朅来植鄞川。春苗出土含晓烟，援条小摘喜欲癫。故人千里方言还，调芼酌之双觥船。枯肠慰满藜苋缘，食芹而美不敢专。遣送兵厨羞俎笾，喷饭一笑筼筜边。"}