{"id":"1106866","title":"自县圃得梅花因成五绝","dynasty":"宋","author":"王洋","text":"天工施春不爱惜，乐与枯槎借颜色。岁寒日晚律候严，已遣南枝报消息。岁岁新花即旧花，生缘感旧自兴嗟。先春莫惮传消息，催促东君早转车。春风欲转非容易，选取一枝作先使。试看欲发未发时，似与东君说心事。我家阿大才名久，老笔能旋万斛舟。竹外试题清浅句，莫教何逊独风流。玄酒初传习骏奔，盐梅异用合先论。须留铁面攀墀力，莫为花开空断魂。"}