{"id":"1105041","title":"己卯十月一日至燕越五日罹狴犴有感而赋 其八","dynasty":"宋","author":"文天祥","text":"风前泣灯影，日下泣霜花。钟信忽然动，屋阴俄又斜。闷中聊度岁，梦里尚还家。地狱何须问，人间见夜叉。风霜阴忽忽，天地澹悠悠。我自操吴语，谁来问楚囚。寂中惟灭想，达处尽忘忧。手有韦编在，朝闻夕死休。环堵尘如屋，累然一故吾。解衣烘稚虱，匀锁救残须。坐处心如忘，吟馀眼已枯。不应留滞久，何日裹籧篨。浩劫风尘暗，衣冠痛百罹。静传方外学，晴写狱中诗。烈士惟名殉，真人与物违。世间忙会错，认取去来时。俨然楚君子，一日造王庭。议论探坚白，精神入汗青。无书求出狱，有舌到临刑。宋故忠臣墓，真吾五字铭。两月缧囚里，一年忧患馀。疏因随事直，忠故有时愚。道在身何拙，心安体自舒。近来都勘破，人世只蘧庐。衮衣坐缧绁，世事亦堪哀。枕外亲炊黍，炉边细画灰。无人泪垂血，何地骨生苔。风雪江南路，梦中行探梅。我自怜人丑，人方笑我愚。身生豫让癞，背发范增疽。已愧功臣传，犹堪烈士书。衣冠事至此，命也欲何如。久矣忘荣辱，今兹一死生。理明心自裕，神定气还清。欲了男儿事，几无妻子情。出门天宇阔，一笑暮云横。直弦不似曲如钩，自古圣贤多被囚。命有死时名不死，身无忧处道还忧。可怜杜宇空流血，惟愿严颜便斫头。结束长编犹在此，灶间婢子见人羞。落落南冠自结缨，桁杨卧起影纵横。坐移白石知何世，梦断青灯问几更。国破家亡双泪暗，天荒地老一身轻。黄粱得失俱成幻，五十年前元未生。心期耿耿浮云上，身事悠悠落日西。千古兴亡何限错，百年生死本来齐。沙边莫待哀黄鹄，雪里何须问牧羝。此处曾埋双宝剑，虹光夜指楚天低。寥阳殿上步黄金，一落颠崖地狱深。苏武窖中偏喜卧，刘琨囚里不妨吟。生前已见夜叉面，死去只因菩萨心。万里风沙知己尽，谁人会得广陵音。亦知戛戛楚囚难，无柰天生一寸丹。铁马行鏖南地热，赭衣坐拥北庭寒。朝餐淡薄神还爽，夜睡崎岖梦自安。亡国大夫谁为传，祇饶野史与人看。风雪重门老楚囚，梦回长夜意悠悠。熊鱼自古无双得，鹄雀如何可共谋。万里山河真堕甑，一家妻子枉填沟。儿时爱读忠臣传，不谓身当百六秋。听著啼鹃泪满襟，国亡家破见忠臣。关河历落三生梦，风雪飘零万死身。丞相岂能堪狱吏，故侯安得作园人。神农虞夏吾谁适，回首西山继绝尘。珙璧衣冠十六传，更无一士死君前。自惭重赵非九鼎，犹幸延韩更数年。孟博囊头真自爱，杲卿钩舌要谁怜。人间信有纲常在，万古西山皎月悬。"}