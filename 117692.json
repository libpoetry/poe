{"id":"117692","title":"灵岩寺·青山何重重","dynasty":"宋代","author":"苏辙","text":"青山何重重，行尽土囊底。岩高日气薄，秀色如新洗。入门尘虑虑，盥漱得清泚。高堂见真人，不觉首自稽。祖师古禅伯，荆棘昔亲启。人迹尚萧条，豺狼夜相抵。白鹤导清泉，甘芳胜醇醴。声鸣青龙口，光照白石陛。尚可满畦胜，岂惟濯蔬米。居僧三百人，饮食安四体。一念但清凉，四方尽兄弟。何言庇华屋，食苦当如荠。"}