{"id":"1213047","title":"官马行呈李总管","dynasty":"元","author":"曹伯启","text":"肩舆坐尤稳，官事倦逢迎。南来秪乘马，仆隶教编氓。洗则养神骏，秣之爱长鸣。四时腓且安，主人心始平。翻思历兹郡，牧民为正名。科徭思日寝，刑罚愿时清。胡为政多门，青紫乱纵横。讼言无巨细，案牍竟纷争。鬻田给征税，伐木空原茔。民心无正归，歌谣有新声。服劳于王事，孰惮夜与明。徵求苦烦急，日用何由生。争如作官马，蒙背银鞍轻。吾侪闻此风，郁郁伤中情。不有治安策，自惭非国桢。歌诗赠官长，敢效舂陵行。"}