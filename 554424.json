{"id":"554424","title":"题王孟端墨竹为邹侍讲赋","dynasty":"明","author":"胡俨","text":"堂前飒飒秋气高，王郎醉脱宫锦袍。铜盘和露墨花坠，写出江南金错刀。错刀纷披风雨急，潇碧都含烟雾湿。翡翠飞来楚客酣，鹧鸪啼断湘娥泣。一双琅玕千尺强，空山岁晏饶冰霜。傍有孙枝亦垂实，会看翩翩仪凤凰。素庵无尘绝萧洒，幽居如在青林下。兴到高歌淇澳篇，闲来拟结山阳社。更斸苍苔三径开，拄杖时时好客来。颠狂却笑刘伶锸，烂熳时倾阮籍杯。绿阴棋罢还夸敌，彩笔诗成不待催。几回梦绕青原麓，白鹭洲前看苍玉。梦回花映玉堂清，忽对画图洗心目。何因置我绿绮琴，为公一弹风满林。"}