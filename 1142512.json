{"id":"1142512","title":"洪平斋有官舍见月三首与程杨二公又各次韵中秋日休诸友用韵为戏奔逸绝尘之作未能拟其万一也 其一","dynasty":"宋末元初","author":"方一夔","text":"月行十三度，昼夜风轮急。不知谁鞭策，行天出复没。我欲诉清虚，云路九万级。梯飙空袅袅，月走那可及。愿言住仙府，露重环佩湿。将从匏瓜摘，复结汉津汲。相期无情欲，不洒孤眠泣。落杵玄霜寒，出削玉斧涩。笑我南飞鸟，未办一枝葺。归欤定惊魄，烟雾饱清吸。"}