{"id":"1115965","title":"代秦干上刑部张尚书","dynasty":"宋","author":"杨冠卿","text":"畴昔持衡冰鉴清，议刑今去刻为明。坐令几阁文书静，驯致斋居狱讼平。疏阔汉朝新禁网，风流廷尉旧家声。哀穷悼屈心如砥，应笑张汤有重轻。平生报国剑铓寒，万里漂流困一箪。贫剧方思毛义檄，归来却戴楚囚冠。解骖旧事无人继，恸哭穷涂祗自叹。倚伏循环知有待，春回寒谷在毫端。"}