{"id":"489334","title":"为季丙卿题卫明铉所画咒钱出井图","dynasty":"明","author":"虞堪","text":"神仙好幻术，惊世更骇俗。笑移天地入壶中，大块轮菌等珠粟。葛仙鍊丹世所传，咒钱出井飞上天。长生久视亦已矣，此事一说经千年。卫君亦是丹邱子，与我论交脱生死。昔年学仙差可耳，雅好楼台今画史。孤云处士骑鲸去，文皇欲官挽不住。雾带云裾尽属君，草草落笔成天趣。季卿何由得此图，却写仙翁鍊丹处。井气空明泄海寒，丹光错落窥天曙。虾蟆秋飞老桂轮，子规夜叫长松树。季卿父，烈丈夫，年过五十山泽臞。手援神农之百草，口诵轩辕之古书。回生起死夺造化，阴德迈种为菑畬。膏肓二竖为哭泣，何物五鬼能揶?。一道澄江自西下，十年卖药留东吴。花飞苑树秋霜薄，叶落江枫夜雨疏。每寻翁生说烹炼，更得果老称名誉。只今又逢东海上，咫尺蓬莱隔烟浪。便持此画问安期，举手人间谢尘坱。"}