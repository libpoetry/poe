{"id":"51175","title":"明日世贤持启南雪岭图索题复次韵","dynasty":"明代","author":"吴宽","text":"小径升堂新筑沙，退朝无事还私衙。谁移雪岭入我屋，老眼白日疑昏花。坐游未觉足力倦，倏过野店仍山家。浅溪舟胶集冻鸭，空谷屦响翔饥鸦。狂风入林一搅动，零落玉蕊兼珠葩。此时谁扫林下白，急欲往煮僧房茶。忽然仰面见高寺，扣户还须持马挝。长安十年走薄宦，对此似将尘土爬。西湖寻僧天欲雪，苏子故事今人嗟。清虚旧韵更可借，捧砚独无王子霞。"}