{"id":"1076596","title":"寄祝舜俞","dynasty":"宋","author":"李正民","text":"彭泽县令五斗米，陶潜轻之辞百里。蜀道崄崎九折坂，王阳畏之能自免。君今行事古人同，要作闲官兴非浅。胡为穷腊远羁游，路指太末干贤侯。风霜皴肤雪扑面，舟几折橹车摧辀。归来赠我双鲤鱼，尺素中藏一幅书。具言劳苦自悔责，乃知世事非良图。苕溪春回波泛绿，况有淲田可耕斸。我今亦欲赋归与，便约临流结茅屋。"}