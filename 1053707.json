{"id":"1053707","title":"和常父湖州界中","dynasty":"宋","author":"孔平仲","text":"常民踏车将纳水，今民踏车将出水。大田不复见沟塍，洪潦汗漫来千里。昨在会稽固已闻，湖州春雨夏不止。吹堤卷石冒城郭，馀波之潴此乃是。至今蒲蠃在民屋，冢树伐尽生葭苇。茅檐破漏不暇完，父子茕茕瘦相倚。西风摇落天地秋，下污上莱无所收。新田今已不可种，问民出水将安求。水乾鱼虾或易得，且以咀嚼充饥喉。贫者往往鬻儿女，征徭纷纷复不休。我从农夫遗斗米，自顾饱食诚堪羞。四方近日苦穷乏，嗟我有意奚能周。"}