{"id":"1180260","title":"薛阳陶觱篥歌","dynasty":"唐","author":"罗隐","text":"平泉上相东征日，曾为阳陶歌觱篥。乌江太守会稽侯，相次三篇皆俊逸。桥山殡葬衣冠后，金印苍黄南去疾。龙楼冷落夏口寒，从此风流为废物。人间至艺难得主，怀抱差池恨星律。邗沟仆射戎政闲，试渡瓜洲吐伊郁。西风九月草树秋，万喧沈寂登高楼。左篁揭指徵羽吼，炀帝起坐淮王愁。高飘咽灭出滞气，下感知己时横流。穿空激远不可遏，髣髴似向伊水头。伊水林泉今已矣，因取遗编认前事。武宗皇帝御宇时，四海恬然知所自。扫除桀黠似提帚，制压群豪若穿鼻。九鼎调和各有门，谢安空俭真儿戏。功高近代竟谁知，艺小似君犹不弃。勿惜喑呜更一吹，与君共下难逢泪。"}