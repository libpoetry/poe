{"id":"965682","title":"洞霄纪游","dynasty":"宋","author":"胡矩","text":"洞霄真境踰前闻，青山九锁仙尘分。先皇登临既冠绝，宰辅典领仍缤纷。迩来烟霞全属□，五洞交扃无不锁。羽人谈笑许卜邻，群从追随清作火。古松化石馀古杉，坡翁妙语留东岩。几年反骨更刮垢，一旦蜕迹应超凡。阅世推移本无住，华表区区欲谁语。它年此地纪昔游，一剑横空自来去。"}