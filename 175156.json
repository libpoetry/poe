{"id":"175156","title":"子鱼·旧闻通印名","dynasty":"宋代","author":"刘子翚","text":"旧闻通印名，海错珍莫逾。火气烁鳞鬣，卤香泛庖厨。泥泥子盈胞，鲜美祸所区。生如粒芥微，多若囊粟储。他年想吞舟，勿轻此锱铢。一咀命千百，虽甘汝安无。穷冬孚乳时，罩{上四下鹿}海为虚。含冻体犹僵，得潟味已渝。虐戏等刳孕，淫刑几戮孥。人深襁褓恩，在物爱岂殊。闽风易杀子，盥水沈其躯。讵有恻怛心，旁推及豚鱼。相残人兽均，自残兽不如。哦诗化蛮獠，因警饕餮徒。"}