{"id":"180497","title":"将赴陈留寄心老","dynasty":"宋代","author":"陈与义","text":"今日忽不乐，图书从纠纷。不见汝州师，但见西来云。长安岂无树，忆师堂前柳。世路九折多，游子百事丑。三年成一梦，梦破说梦中。来时西门雨，去日东门风。书到及师闲，为我点枯笔。画作谪官图，羸骖带寒日。他时取归路，千里作一程。饱吃残年饭，就师听竹声。"}