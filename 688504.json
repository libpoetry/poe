{"id":"688504","title":"四月五日游武夷九曲午抵崇安五首","dynasty":"明","author":"祁顺","text":"问水寻山到武夷，小船冲浪费推移。浮云散尽日光露，三十六峰都献奇。水绕丹山昼夜流，此中风景足优游。我来欲尽登临兴，直溯清泠最上头。岩壑阴深草树青，考亭书院倚寒屏。圣贤道体非难见，千古川流不暂停。仙家楼阁望中迷，千仞峰峦九曲溪。自有棹歌遗响在，不须游客谩留题。借得天公半日晴，好山看尽眼偏明。肩舆午入崇安路，荷叶池塘闻雨声。"}