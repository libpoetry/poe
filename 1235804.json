{"id":"1235804","title":"次韵张子恭督兵衢州二首","dynasty":"元","author":"吴景奎","text":"舞阶干羽未班师，命将南征即陛辞。绣斧风行迎暴胜，羽书日报获仙芝。宪曹得士资谋画，才略如公出等夷。儒术可亲军旅事，投壶相与雅歌诗。绣衣有缘志冲天，谈笑挥兵用命前。借箸留侯知有后，誓江祖逖勇居先。一时蛇豕俱风靡，万灶貔貅解甲眠。如此贤劳端为国，咏歌当见太平年。"}