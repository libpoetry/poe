{"id":"769014","title":"一枝春·有为听浴词者嫌近熳亵正之以雅","dynasty":"清","author":"黄之隽","text":"絮扑东邻，艳阳斜、小浃罗衣香汗。兰汤试否，裍语杜鹃花畔。窗纱闭响，想卸到、画鸾裙裥。知尚怯、一缕微风，逗得玉肌寒浅。移时暗闻水溅。是冰绡三尺，轻匀湿遍。梨花镜里，带雨自怜春软。窥墙未许，肯帘外、侍儿金赚。应怕有、雏燕雕梁，看人未免。"}