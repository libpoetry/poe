{"id":"1131147","title":"罗汉寺","dynasty":"宋","author":"韩舜卿","text":"山阴盛事今寥落，千古风流属晋阳。况有林泉当列坐，不须弦管送流觞。醉挥金椀青春客，自濯尘缨白发郎。一笑相看能几许，却怜马首路岐长。天迥云收霁色空，乔林还绕寺当中。阴森小径千重竹，萧飒虚亭四面风。暮霭不兴山抹黛，夕阳西下水流红。自惭怯懦承庥庇，安得民称几寸葱。"}