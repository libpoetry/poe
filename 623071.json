{"id":"623071","title":"附蜀二主","dynasty":"明","author":"郭之奇","text":"当年屠贩五都雄，幸依阉子近宸枫。负玺从行当断栈，控马驰烟出焰中。尔能舒膝为君枕，易块涓人讵许同。爪牙谁弃资毛翮，翻忧延虎入蚕丛。利州已刺溪酋合，髡发长驱沃野空。请帅于朝真独见，因人之味岂难攻。阃外专诛无假父，马前泣跪去韦公。罪人斯得军威振，大势方操众丑穷。七条已布招安寨，三峡旋开剑阁通。梓邛次第归圆幅，秦陇苍茫罢远埄。承制初分玉垒墨，画楼时映锦江红。称臣莫便因朝改，为恶何甘与贼同。故事粗依前代举，典章犹是有唐风。全节虽然惭克用，偏安或使扼全忠。可怜嗣子徒酣梦，绵竹须臾似转蓬。连营涕泣人何在，空教乳臭独当戎。"}