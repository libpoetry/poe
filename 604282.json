{"id":"604282","title":"壬申冬韩宗伯止园赏梅花夜归读苏文忠公十一月罗浮松风亭梅花诗次其韵再赋","dynasty":"明","author":"张萱","text":"寻芳何必罗浮村，芳林自足留芳魂。主人爱花更爱客，折柬投辖无晨昏。青衣不入终南径，玉骨岂贮华林园。万紫千红已销歇，孤芳谁与相寒温。天香国色迥独立，趋炎笑彼迎朝暾。师雄一梦不复返，孤山处士时到门。广平相公有佳赋，夭桃秾李噤无言。东皇着意勿轻掷，西园日日能移樽。"}