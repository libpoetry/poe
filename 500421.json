{"id":"500421","title":"寓意 其三 鳡","dynasty":"明","author":"陶安","text":"孟夏鱼苗生，纤纤满波内。一瓢数酌千，似有游泳态。江头聚城市，买者动运载。归家放池中，看养情必耐。每朝饲饭饘，至午投藻菜。长育日向深，洋洋可人爱。其中有鳡鱼，恣意张巨喙。身长多气力，来往食同队。但见鱼渐稀，将谓深潜晦。童子入水观，唯有鳡鱼在。养鱼莫养鳡，湖池利俱废。用将莫用贪，边民生怨悔。雄威肆吞噬，繁刑更苛碎。家家弃青苗，遥遥投北塞。国计果何如，令人发长嘅。"}