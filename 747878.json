{"id":"747878","title":"腊月十九日季寿丈招同人拜坡公生日有诗命次韵 其三","dynasty":"清","author":"何绍基","text":"忆昔赤壁寿长公，有客擪笛扬舲从。时公年正四十七，江山枕馈亦已丰。丈人耐官如习弩，年已如公堪指数。退思厅壁礼遗像，公与先生互宾主。手抱遗编苦追和，砚水流涎笔头饿。心公心乃文公文，何事长吟悲轗轲。少时作吏如仙人，扁舟几载西湖滨。春风酒杯浸杨柳，秋江诗句摇菰蘋。此是坡翁吟赏处，行行竟别苏堤去。眉隅山色犹照人，湖上梅花傥如故。间来一梦值万钱，况拌岁月长留连。会须投帻仰天笑，与公老订松菊缘。即今有祀未尝废，贱子无才敢辞醉。醉呵冻墨含雨腥，飞烟一剪孤山翠。"}