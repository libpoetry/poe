{"id":"1028853","title":"余壬子秋丁太夫人忧因取藏经看阅至甲寅春以病眼且止然将及一半矣尚期晚岁毕此志愿但两年来有烦主藏上人昕公取送良劳因以一偈谢之","dynasty":"宋","author":"虞俦","text":"五千经卷乃吾心，眼力年来却不胜。且学赵州看半藏，从教舍利说三乘。循行数字难成佛，兀坐焚香也似僧。此法本来无所得，多生受记有燃灯。"}