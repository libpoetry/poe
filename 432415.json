{"id":"432415","title":"狱中杂感","dynasty":"近现代","author":"汪精卫","text":"西风庭院夜深沉，彻耳秋声感不禁。伏枥骅骝千里志，经霜乔木百年心。南冠未改支离态，画角中含激楚音。多谢青燐慰岑寂，残宵犹自伴孤吟。煤山云树总凄然，荆棘铜驼几变迁。行去已无乾净土，忧来徒唤奈何天。瞻乌不尽林宗恨，赋鵩知伤贾傅年。一死心期殊未了，此头须向国门悬。"}