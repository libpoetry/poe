{"id":"1129829","title":"偈颂六十七首","dynasty":"宋","author":"释原妙","text":"谈玄谈妙，说性说心。攒花簇锦，巧妙尖新。如麻似粟，从古至今。莫不皆是乘虚接响底汉，倚草附木精灵。山僧虽是他家种草，决定不向遮里藏身。有一物，明历历。佛祖觑不破，大地无人识。常在舌头尖，尽力吐不出。吐得出，也是胡饼里呷汁。有句无句，金乌吞玉兔。如藤倚树，癞马系枯椿。树倒藤解，一冬烧不尽。句归何处，石虎当途踞。呵呵大笑，龙头蛇尾。捺倒烂泥里，刚刀不斩无罪之人。千岭万山雪，五湖四海冰。清光成一片，物物尽皆明。百年难遇岁朝春，姹女梳妆越样新。惟有东村王大姐，依前满面是埃尘。万里不挂片云，虚空突出一窍。双髻峰?跳上三十三天，拄杖子向十字街头扬声大叫。炎炎六月火生冰，夜半日轮当午照。一夏九十日，看看又将半。面门无位人，急著眼睛看。冷地蓦相逢，脚跟红线断。掌内握乾坤，翻身游碧汉。堪笑当年老瑞岩，惺惺石上重呼唤。五湖春色十分肥，正是功圆果满时。玉蝶穿花零碎锦，黄莺掷柳乱垂丝。灵云打失娘生眼，备老重添八字眉。无限水边林下客，谩将竹杖度须弥。归宗拭却眼睛，二祖安心断臂。云门拶折一足，玄沙?破脚指。遮一夥随搂搜汉，蚤知有遮般消息，免见血淋满地。新年头，行新令。露柱灯笼，急著眼听。灶头西南角有片方砖，惺惺伶俐，伶俐惺惺。念兹在兹，必恭必敬。因甚如此，徐十三郎行年本命。爱之欲其生，恶之欲其死。爱恶两重关，总向遮里起。直饶识得根源，更买草鞋行脚三十年，何曾踏著遮里。师子窟，师子吼。师子儿，无前后。蓦然直下翻身，便解人前开口。大限九旬，小限七日。粗中有细，细中有密。密密无间，纤尘不立。正恁么时，银山铁壁。进则无门，退之则失。如堕万丈深坑，四面悬崖荆棘。切须猛烈英雄，直要翻身跳出。若还一念迟疑，佛亦救你不得。此是最上玄门，普请大家著力。山僧虽则不管閒非，越例与诸人通个消息。指天指地展戈矛，直至如今战不休。假使群灵都杀尽，一身还有一身愁。天关久锁不开容，日夜滂沱鼓黑风。愤性一槌俱击碎，顶门迸出一轮红。忘却当年密授句，枉教一众吃辛苦。夜来枕上忽忆著，年年五月黄梅雨。一叶落，天下秋。一尘起，大地收。有意气时添意气，不风流处也风流。海底泥牛衔月走，岩前石虎抱儿眠。铁蛇钻入金刚眼，昆崙骑象鹭鸶牵。阴向鼻端灭，阳从眼里生。会得个中意，更参三十年。禅不在参，道不须悟。动转施为，山岳鼓舞。孟八郎汉便恁么去，争似西峰搬石运土。水中咸味，色里胶青。决定是有，不见其形。见其形，失却山前一村人眼睛。八十日中，千说万喻。说也说到无说时，闻也闻到无闻处。既是无说又无闻，功成果满凭何举。吹龙笛，击鼍鼓。皓齿歌，细腰舞。桃花乱落如红雨。大海无鱼，大地无草。大富无粮，大悟无道。布袋头开，喂驴喂马。要骑便骑，要下便下。若到江西湖南，撞著焦尾大虫，切莫道在西峰度夏。吃粥了也，洗钵盂去。矢上加尖，一场败露。西峰今日忍俊不禁，却要向鹭鸶腿上割股。一阳来复，万物咸新。恭惟盲龟跛鳖，鬼怪妖精。莫问前长后短，大家扶起破沙盆。黄面瞿昙，夜半成道。正是唤奴作郎，赢得一场好笑。山僧恁么告报，也是细姑嫌嫂。参须实参，悟须实悟。动转施为，辉今耀古。若是操心不正，悟处不真，妆妆点点，斗斗钉钉，被人轻轻拶著，未免唤灯笼作露柱。低头觅天，仰面寻地。波波挈挈，远之远矣。蓦然撞著徐十三郎，嗄，元来只在遮里。在遮里，腊月三十日到来，也是开眼见鬼。洞彻是非如梦幻，转身未免堕深坑。须知别有通霄路，不许时人造次行。昔年瞎却我眼，今朝穿却你鼻。冤冤相报无休，莫若克己复礼。非惟和尚同尘，免得递相钝置。一年已减五日，光影如驹过隙。直须如救头然，切莫随情放逸。夜来一雨雪消镕，万叠青山如洗出。参禅须是铁汉，著手心头便判。只如雪覆千山，孤峰不白，作么生判。上元定是正月半。周行七步犹成迹，椁示双趺岂易收。微雨洒花千点泪，淡烟笼竹一堆愁。身贫道贫，无法可亲。一味盲枷瞎棒，闻者见者莫不生嗔。黄金自有黄金价，终不和沙卖与人。西峰今年结夏，全然不成保社。一日两头薄粥，大家忍饥无暇。虽有真如佛性，菩提涅槃，权且飏在师子岩下。日正暄，春已暮，落花片片随流去。拄杖枝头一点红，馨香遍界无人顾。一夏以来，诸人懡㦬，山僧亦懡㦬。懡㦬逢懡㦬，彼此无空过。今朝圣制告圆，不免更说些懡㦬禅，赢得大家俱懡㦬。如何是懡㦬禅，咄，猛火著油煎。一年三百六十日，看看逗到今宵毕。十个有五双，参禅禅又不知，学道道亦不识。只遮不知不识四字，正是三世诸佛骨髓。封却拄杖头，结却布袋头。大家团栾头，赤眼火柴头。嗄，正是冤家共聚头，不妨头上更安头。前四十五日何处去，焦尾大虫入闹市。后四十五日何处来，三脚驴子上高台。俊鹰快鹞便合乘时，跛鳖盲龟徒劳?跳。巴陵设忌三转语，西峰单单只一句。聻，逢人切忌错举。指天指地，一棒打杀。鸩屎砒霜，合造毒药。飏在三千世界中，不知那个亲遭著。西峰结制不寻常，谷满仓兮僧满堂。既得遮些根蒂固，大家摇扇取风凉。三千世界作炉，百亿须弥为炭。生铁铸就禅和，炙得通身红烂。十五日已前，■■??，魍魍魉魉。十五日已后，巍巍堂堂，炜炜煌煌。正当十五日，虚空为鼓。须弥为槌，轻轻击动，佛祖攒眉。若将耳听应难会，眼处闻声方始知。入我法中，不论凡圣。动转施为，咸遵旧令。九旬把定重关，今朝放开一线。顶门具眼衲僧，自合知机识变。依旧平分局面。一不成，二不是。红底桃，白底李。红红白白不相瞒，因甚达磨大师被流支三藏打落当门齿。裁蜀锦，剪吴绫。披白玉，间黄金。打成一片时，针劄不入。罗纹结角处，线路难寻。天香影散莓苔石，五叶花开薝卜林。一百禅和三十州，无绳自缚万山头。谁是护生谁是杀，白云影里铁船浮。万法归一，一归何处。狭路相逢，两手分付。逴得便行，黄河三千年一度清。意句不到，宗说不通，盲龟跛鳖。意句俱到，宗说俱通，盲龟跛鳖。呱声未绝便称尊，搅得三千海岳昏。恶水一年浇一度，知他雪屈是酬恩。工夫不到不方圆，宽著程途急著鞭。但得此心常不昧，从教沧海变桑田。识得拄杖子，被拄杖子缚。不识拄杖子，亦被拄杖子缚。不是弄潮人，徒劳遭点额。咄哉老贼，偷心未息。石灰布袋，到处成迹。若谓子为父隐，毕竟曲不藏直。今日因斋庆赞，未免乘时拈出。一年又过一月，今日又从头起。循环乌兔如梭，百年光阴有几。诸上座，休瞌睡。直饶火急翻身，四大海水早已倾在汝耳里。今年龙象颇多，权作三堂结夏。虽然名字不同，是法本无高下。资生贵图求富，参禅贵图求悟。求悟若学资生，个个成佛作祖。咄，甜瓜彻蒂甜，苦瓠连根苦。千疑万疑，祇是一疑。若能决此一疑，免教节上生枝。打开布袋头，放出百千牛。纵随芳草去，终不被人收。一日归来重会面，半含容笑半含羞。今朝八月一，行脚禅和出。不识自家珍，却向途中觅。直饶走遍一百一十城，参见五十三善知识，功超十地三乘，位等释迦弥勒。若还来到西峰，未免一棒打折你驴脊。急水滩头泊小舟，切须牢把遮绳头。蓦然绳断难回避，直到通身血迸流。参禅一著莫迟疑，念念如同救火时。烈燄亘天浑不顾，翻身直造万重围。一朝火灭烟消后，鼻孔依前向下垂。万法归一一何归，只贵惺惺著意疑。疑到情忘心绝处，金乌夜半彻天飞。红尘堆里学山居，寂灭身心道有馀。但得胸中憎爱尽，不参禅亦是工夫。"}