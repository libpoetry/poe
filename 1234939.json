{"id":"1234939","title":"赋得潇湘曲送复上人之湖南","dynasty":"元","author":"刘敬","text":"潇湘露白西风起，江竹斑斑澧兰紫。神僧八月溯星河，木杯飞渡潇湘水。潇湘两岸遥相望，仙人霞裾白霓裳。炯炯吴丝照清浦，凤梭制锦回龙章。翠管银笺为谁写，璚佩蠙珠烂盈把。兰桡归来江渚空，五两悬风疾于马。鹧鸪啼雨苍梧秋，渺渺吴云天尽头。翠珉刻得蛟龙字，寄逐南鸿湘水流。"}