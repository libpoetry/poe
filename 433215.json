{"id":"433215","title":"菩萨蛮五首 和韦庄","dynasty":"近现代","author":"顾随","text":"烛光相伴生怊怅。凉风袅袅吹罗帐。昨夜梦中时。牵衣前致辞。天边鸿雁羽。曾寄叮咛语。不信不思家。霜枫红似花。春花记似春衫好。秋华又遂秋光老。孤雁叫长天。惊人秋夜眠。疏桐筛碎月。鸳瓦霜如雪。除是不思乡。思乡应断肠。中年莫说青年乐。当时酒味如今薄。独上赤栏桥。湘灵休见招。迢迢河几曲。莽莽来星宿。花谢去年枝。思归何处归。玉瓶绿酒难成醉。醉时还寄醒时事。要识别离心。试看春浅深。梦中归路短。觉后愁肠满。铁砚带冰呵。词成还奈何。荆离不似相逢好。流年催得游人老。丝柳幂长堤。水深归路迷。逝波桥下渌。雨过山如浴。乱草带斜晖。愁多只自知。"}