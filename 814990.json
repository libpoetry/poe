{"id":"814990","title":"浪淘沙二首","dynasty":"清","author":"奕绘","text":"晓起泥云屏，宿酒才醒。樱桃红褪竹光青。昨夜蔷薇花上雨，隔着窗听。散步数芳馨，日上帘钉。檐牙残溜一星星。爱惜玉池莲叶底，长遍浮萍。彤管助香奁，红豆慵拈。西山爽气上眉尖。金粉雕零王谢燕，飞入茅檐。雨梦隔珠帘，云暖风纤。玉台人老未应嫌。水殿鸳鸯阿阁凤，何忧鹣鹣。"}