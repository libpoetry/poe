{"id":"536451","title":"拟古七十首 其六十六 李翰林白自明","dynasty":"明","author":"王世贞","text":"海色摇地绿，昆崙插天青。天地不相忌，千秋弄精灵。偶然复生余，抟作世人形。俗眼不能识，强呼为岁星。昨歌咸阳市，如意击玉瓶。醉骂文成侯，白眼春冥冥。新丰酒初熟，胡姬手如玉。十千换一斗，醉即垆头宿。中夜黎眉騧，银珰响相逐。上帝奏钧天，名姓登紫箓。蛾眉七十二，停筝待新曲。揽笔虹霞生，鸣毫风雨促。天姬粲瑶齿，重瞳亦回瞩。衣我宫锦袍，葡萄发醽醁。片言朝不投，夕买范生舟。三神未欲返，五湖且须游。鱼龙听咸池，遂为钓者求。愀然发长啸，千金等云浮。虞帝放丹均，波应及许由。不然箕山客，今作浔阳囚。黄鹄脱樊笼，低身瞰九州。衔珠报恩德，然后访丹丘。"}