{"id":"811255","title":"次王雪澄赠实甫韵","dynasty":"清","author":"丘逢甲","text":"未除鳌愤龙愁气，曾伍麖头鼠目官。雷雨文章惊世易，云霄毛羽置身难。千秋位业馀尘土，四海知交几胆肝。满眼东西南北水，不妨平地看流湍。我宁局龊人间世，不慕神仙上界官。龙气飞腾馀剑在，蛾眉谣诼入时难。多生磨蝎缠身命，馀技雕虫鉥肾肝。久既心平物无竞，任他流水起惊湍。佛为多情仍住世，人原自贵不因官。桑田沧海蓬莱浅，井络天彭蜀道难。万里风尘愁入鬓，百年图史视伤肝。茫茫时局谁能挽，已似扁舟下急湍。"}