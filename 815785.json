{"id":"815785","title":"端州杂诗","dynasty":"清","author":"钱澄之","text":"去年此日困胡尘，望阙心惊异域人。死去可怜馀马革，生还何意识龙鳞！天时过岭常疑夏，官署无花漫号春。冠盖纷纷游宦乐，山川满目总伤神！庾岭军书昼夜飞，南昌无计解重围。孤城烽锁粮垂尽，间道人疏信渐稀！入对漫图方略上，请师空见节旄归！同谋反正功休叙，可识章门事日非！辇卫萧条国计虚，元勋迎驾意何如？度支空佩司农印，按部真埋御史车。吏职滥从军府署，人情求仕汉廷疏。阃权不肯兼中外，犹许朝班得内除。江右安危久不传，诸君高会庆新年！未知南粤将军贵，祗讶西园公子贤。卿士几人能入幕，朝廷何事可分权？东来相国休凭藉，激切弹文出散员。回首神京直北看，天隅数郡岂偏安！比闻政府频虚席，何事言官辄免冠？国法未严臣节见，朝廷多故圣恩宽。即今典制遵神祖，窃恐拘文此日难！近日中书诏已繁，词头更亵白麻尊。本朝相业惟调旨，寰海人心仰代言。天语简来偏足贵，温纶滥得岂为恩！莫因乱世多宽假，一字低昂国体存！圣度遥从仗外瞻，天颜春蔼正尊严。中兴政赖言官直，跋扈情销相国廉。最喜文华勤讲幄，早传慈寿罢垂帘。瞿公念主箴规切，握扇书成也不嫌。主恩浩荡等閒叨，谬厕儒冠拜赭袍。藩吏几人瞻北阙，朝班此日重西曹。乘时反正功非细，破格酬勋爵太高。发鬓莫矜臣节苦，苏卿雪窖总徒劳！忠贞部曲驻施州，跃马争衡堵相谋。江上势方成破竹，穴中斗忽起诸侯！三年百战城全弃，五路连营兵已收。湖北、湖南皆赤地，苍梧、象郡迥生愁！堵公亦是济艰材，曾抚荆南万马回。心恃旧恩兵可用，疑生诸将志先灰！檄援江右无时去，围困长沙竟不开！试听楚人中夜泣，招魂千里为谁哀！李公雅负中兴略，再出庾关功未成。猛气岂徒援与国，锐师何故挫坚城？降书狎至谋难测，战鼓相闻敌莫经！整暇不教防燕饮，底须沈醉虐儒生！乍丧元戎举国悲，军中留后早相推。即愁阃帅权旁落，岂虑天王政下移！诸将比肩轻节钺，同官属目拥旌麾。纷纷割据知难问，从此关门不用师！春王朔未出关门，喜见滇南使叩阍。请附心知天命在，乞封名仰圣朝尊！汉家故事须廷议，明主权宜有特恩。史记功臣多赐姓，何难破例与称藩！故人须鬓已非初，忧国图君志未舒。名动宫庭宜早避，官兼清要岂长居！也知宦热心原冷，莫使交亲迹渐疏！同是布衣君最遇，从容膴仕意何如？"}