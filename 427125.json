{"id":"427125","title":"瑞鹤仙 己未元日晚出，观城南高楼游人","dynasty":"近现代","author":"黄侃","text":"春幡迎夜剪。喜椒花堪颂，辛盘初荐。藏钩恨宵短。听隔邻欢笑，雏莺新啭。寒梅照浅，记年时分柑人远。试春游一样无心，祇负画轮罗幰。肠断。曾梯分麝，高阁飞云，岁华宜恋。街帘半卷。问谁在，暮灯畔。又殊乡箫鼓，催归不忍，空惜尘香尚浅。对曲屏春隔天涯，但应梦见。"}