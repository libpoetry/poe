{"id":"1124678","title":"春欲暮雪作不已简子新","dynasty":"宋","author":"家铉翁","text":"一任西园雪作堆，阳和已自遍根荄。春光只在花梢里，更倩君诗为一催。社后春光正可人，眼中物物露精神。雪花底事犹飞舞，要与梨花分半春。乍暖轻寒春正深，晚云犹解作同云。从教门外雪三尺，认取沂边春十分。庭前草色浑未露，坞外桃花肯破颜。七十日春閒过了，半分春色尚犹悭。和平心事春三月，淡泊生涯水一杯。老矣只馀归梦在，世间万事付心灰。"}