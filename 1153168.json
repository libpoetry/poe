{"id":"1153168","title":"赠丘员外二首 其二","dynasty":"唐","author":"韦应物","text":"高词弃浮靡，贞行表乡闾。未真南宫拜，聊偃东山居。大藩本多事，日与文章疏。每一睹之子，高咏遂起予。宵昼方连燕，烦吝亦顿祛。格言雅诲阙，善谑矜数馀。久局思游旷，穷惨遇阳舒。虎丘惬登眺，吴门怅踌躇。方此恋携手，岂云还旧墟。告诸吴子弟，文学为何如。"}