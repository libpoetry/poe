{"id":"613254","title":"效挽歌","dynasty":"明","author":"李之世","text":"逝水自东驰，浮云自西徂。与我周旋久，形影渐以疏。明知不可度，药饵强相扶。岩风动罗帏，吹我骨髓枯。讣音忽远闻，爱憎异悲愉。家人罗前庭，为我身后图。一身不自保，宁问妻与孥。妻孥浑不解，袒跣悲以呼。凌晨设祖奠，门外驾灵舆。室庐让与人，逼我山泽居。出郭独彷徨，四野冢累累。向来携手伴，执绋共前驱。车徒空杂遝，祇为观者娱。长揖谢世人，来与魍魉俱。"}