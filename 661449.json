{"id":"661449","title":"万竹亭赋赠吴汝琇","dynasty":"明","author":"史鉴","text":"我家竹林在平地，土浅丛疏叶憔悴。君家万竹连高岗，俪美潇湘与清渭。崖光谷色相吐吞，石涧潺湲潆复奔。鹧鸪啼秋白日暝，蛟龙捲雨翻沧溟。红泥亭子开中央，朱阑碧甃周为防，孔屏翠帐齐腾光。秋兰罗生瑶径旁，光风泛转菲菲香。翠阴满地凝不散，绿水荡漾云茫茫。美人挟瑟调清商，朱弦高张分雁行。一弹再鼓发浩倡，清声入云哀怨长。凤凰翱翔下寥廓，帝子不见山苍苍。我为万竹歌，歌长唾壶缺。平生不饮今醉之，醉后不禁双耳热。夜深起舞月明中，猛虎一声山石裂。"}