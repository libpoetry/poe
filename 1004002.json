{"id":"1004002","title":"以堰事走永康宿金马早行见雪山排霄极明丽因感行役之苦邛守程叔达郎中便民五事欲牛溪转船朝廷下其议于帅臣监司不知众议佥谐否也","dynasty":"宋","author":"程公许","text":"雨响清客梦，雨晴催客行。迥野晓寥落，界天玉峥嵘。银海眩双照，琼钩对孤明。英云强吐吞，杲日还晶荧。邂逅得奇观，瞻相惬幽情。意疑邃古初，立极扶西倾。谁知绝险外，复有蓬婆城。青天危挽输，剽攘加怖惊。奏函吁众戚，仁言韪宗英。早愿虎口夺，少纾鲂尾赪。不劳严仆射，分弓窥敌营。"}