{"id":"332191","title":"笛家·九日长安遣兴和其年","dynasty":"清代","author":"曹贞吉","text":"黄菊浮觞，紫萸盈把，露凉风细，匆匆早是秋将暮。天街如蚁，燕尾鬟松，卓金车响，纷纷儿女。剪彩旗幡，花糕担子，知送谁家去。叶争飞，雁初系，只少满城风雨。情绪。不堪摇落，龙山戏马，何处追游，破帽单衫，一襟尘土。试问、故国荒凉宅榭，草长欲齐阶否。深巷人归，华堂客醉，作阵鸣腰鼓。聊送目，夕阳边，惟见碧云千缕。"}