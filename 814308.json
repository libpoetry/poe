{"id":"814308","title":"漫兴二首","dynasty":"清","author":"周馨桂","text":"无端沧海竟扬尘，何处壶中可避身。一物兴衰犹有数，百年生死不由人。阴符夜雨开陈箧，春水朝晴理钓纶。愁说著书消岁月，罪言安得达枫宸。西夷恶祲缠沧海，未复疮痍十载馀。岂谓同仇资一旅，翻看载鬼筮盈车。戴天今日安雠耻，报国何人畏简书。更有黄金买烟土，漏卮无尽恨何如。"}