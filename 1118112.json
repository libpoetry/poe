{"id":"1118112","title":"初秋即事二首","dynasty":"宋","author":"陆游","text":"帘栊雨过不胜清，秋气依依似有情。高栋尚馀双燕宿，短莎先放百虫鸣。挑灯剩欲开书帙，擘蟹时须近酒觥。却愧邻家常作苦，探租黄犊待寒耕。老来阅世苦匆匆，又见流年入鬓蓬。山径湿萤黏露草，井床病叶霣秋风。邻翁每共藜羹味，稚子能终汗简功。造物于人元不薄，未须抵掌叹囊空。"}