{"id":"232786","title":"尧章金铜佛塔歌","dynasty":"宋代","author":"周文璞","text":"白石招我入书斋，使我速礼金涂塔。我疑此塔非世有，白石云是钱王禁中物。上作如来捨身相，饥鹰饿虎纷相向。拈起灵山受记时，龙天帝释应惆怅。形模远自流沙至，铸出今回更精致。钱王纳土归京师，流落多在西湖寺。钱王本是英雄人，白莲花现国主身。蛇乡虎落狗脚腾，何如红袍玉带称功臣。天封坼开即退听，两浙不闻笳鼓竞。归来佛子作护持，太师尚父尚书令。一枚传到白石生，生今但有能诗声。同袍秦外铦师兄，哦诗礼塔作佛事，同吃地炉山芋羹。何曾董陆绮床供，但见相轮铜绿明。哦诗礼塔犹未毕，芦叶低飞山雨湿。"}