{"id":"816156","title":"挽亡友李瑾卿","dynasty":"清","author":"章甫","text":"君平矜躁我疏狂，好友忘形两不妨。记得竹窗凉夜里，风风雨雨话联床。追寻旧事订心知，少小交游老大期。来岁君年才及壮，不应便是了凡时。鹿岛分舟送远行，舟南舟北不胜情。可怜望断帆樯影，即是离群判死生。屈指还乡数夕晨，那知哀逝已三旬。香魂久著金风去，犹是思归话旧人。我滞归船泊鹭洲，君危频问我归不。不堪遗语传身后，肠断心伤恼石尤。君斋几案绝尘埃，芗泽摩挲日几回。冷落主人何处去，笔床茶臼不胜哀。天书一夜到瀛东，催促君回守故宫。闻道魂消芳不散，前身应是侍书童。回首评花醉月时，频将银烛剪催诗。今宵吟尽思君句，可得魂归可得知。"}