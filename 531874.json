{"id":"531874","title":"蜀道行送王侍讲之四川参政","dynasty":"明","author":"黄佐","text":"蜀道平，平如砥，沃野烟绵亘千里。岷江浩浩浮元气，剑阁石门相向起。锦官城中春意动，玉户金缸艳桃李。郫筒沽取不费钱，醉唱巴渝满山市。比屋繁华渐非昔，帝遣词臣振纲纪。王夫子，起邹鲁，黼黻心胸炳如虎。弱冠排门见毛质，石室兰台奉明主。手持彤琯耀日月，口授丹书动雷雨。迩来暂辍承明直，紫绶金章莅兹土。薇垣浩啸赞玄化，坐使苍生有环堵。君不见汉家使蜀称三王，君岂其裔当传芳。格天自合有经济，谕俗不独工文章。回车叱驭信忠孝，碧鸡金马殊荒唐。维舟三峡访千古，噭噭青猿啼夜霜。君不见浣花溪古霜枫赤，洗墨池荒烟草碧。古来名胜乃如此，往往江山尽陈迹。丈夫立身贵不朽，百炼精钢万钧力。他日调羹气益振，此别传觞醉何惜。星车迢迢出蓬瀛，问君何时朝紫清。秋风吹衣白露堕，执手踟蹰空复情。高梧参天鸾凤集，雄剑跃地蛟龙鸣。宫花院柳送愁色，孤鹜落霞随去旌。玉壶酒尽情难尽，矫首长安空月明。"}