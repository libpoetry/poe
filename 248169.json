{"id":"248169","title":"皋兰行·飞蓬皋兰坠穷秋","dynasty":"现代","author":"伯昏子","text":"飞蓬皋兰坠穷秋，昆崙高瞩下浊流。君不见西河僻壤外，黄沙黑瘴不见头。郁郁天教身不全，蛮荒劳作馀几钱。闾阎横死何足惜，死视甲楯金熠熠。固乏明教兮，成此愚极。何其造次兮，官心如铁。怅难招魂兮，泣彼残血。噫！劝君莫向皋兰去，皋兰犬恶猛若虎。劝君行道莫怀宝，皋兰路险急难保。怜吾小民莫求富，有财尽藏他人处。道不平兮世不公，皋兰薤露彻西风。草易折兮木易凋，苟触星火原可燎。上闻庙堂议民重，下视寇仇与民共。踽踽长去兮舆榇行，回望金城兮坚如冰。举朝欢庆一家悲，霜轮湿影依河湄。"}