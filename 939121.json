{"id":"939121","title":"永邑杨君鉴子明辟斋读书将从事于古人为己之学求斋名于予并欲得一语以示为学之方予谓学虽多端而其要莫先于明善所以子思孟子俱以此开道后学大学格物之训实同出一源故因杨君之请扁以明善且诗以演其义幸毋忽其言之陋云","dynasty":"宋","author":"陈文蔚","text":"人性靡不善，因物始有迁。本体遭剥蚀，如鉴尘所昏。畴昔均秉彝，善端本绵绵。既茂闲邪功，诚心所由存。若为用力地，格物居其先。万殊一理贯，洞然见本根。表里俱澄澈，断断义理分。言动中伦虑，狂愚讵同论。彼哉迷复子，一息万里奔。认赘以为嫡，未尝知反观。君子审取舍，不容泾渭浑。中扃瞭如烛，肯蔽耳目官。中庸示明训，一言会其元。"}