{"id":"586724","title":"同年朱士光留酌以诗谢之蒙召饮以玄明粉渍酒亦一奇趣","dynasty":"明","author":"钟芳","text":"一别十数载，幸此重合簪。绸缪话新故，倏忽罗肴餐。酿写真液酒，至味清且醇。饮少得趣多，双颐动微醺。更捣玄明膏，水晶滉金盆。九转自丹鼎，寒色淩瑰玟。刀圭一下咽，毛骨湔烦纷。主人为我言，此药良足珍。生平少仙骨，不得沾牙龈。我闻仰天笑，方术休任真。炼糈与服气，信之多误人。况匪金铁姿，硝石耗元神。我有延龄丹，玉帝指授亲。贮之空洞间，荧荧妙无垠。升降水火精，旋斡天地根。安期本虚名，偓佺非等伦。凭君话不尽，杉枫送馀曛。"}