{"id":"1108177","title":"次韵张守酴醾二首","dynasty":"宋","author":"刘子翚","text":"荣华休羡黑头公，且对芳辰赏丽丛。十万青条寒挂雨，三千粉面笑临风。莫将拟雪才情赋，盍与观梅兴味同。只恐春归有遗恨，典刑犹在浊醪中。退食黄堂喜自公，不妨幽兴嘱芳丛。双旌不出閒春昼，大笔微吟缀祖风。老矣交朋今日少，飘然游宦异乡同。杖藜约我过南浦，贤圣时时为一中。"}