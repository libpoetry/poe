{"id":"124786","title":"和石学士直舍晨兴","dynasty":"宋代","author":"宋祁","text":"高阁休残暝，层梁逼早暾。芳风万年树，残月九重阍。枕歇渊鱼梦，裘贪睡貉温。星杓压城角，天汉落河源。肃唱千庐寂，传闻万户喧。烟浮紫藜观，春著翠梧园。有客方岑寂，紬书滞讨论。新年居右席，此地到西崑。砚泻含毫滴，刀馀削柿痕。谈高白马度，颂罢碧鸡翻。幸接雌黄几，同欢清白樽。不因窥丽句，谁刮翳瞳昏。"}