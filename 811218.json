{"id":"811218","title":"春感次许蕴伯大令韵","dynasty":"清","author":"丘逢甲","text":"一夜东风满凤城，春愁黯黯共愁生。新年莺燕他乡感，落日鲸鲵故国情。款局有人通秀吉，残疆无计守延平。天涯何限哀时泪，洒向花前月不明。浮云飞絮澹春前，梦忆虮臣吁九天。照海旌旗忠义社，渡江帆楫永嘉年。遗殃箕子明夷地，并割颜回负郭田。独对东风倍惆怅，故山回首郁愁烟。沉郁雄心苦未灰，他年卷土傥重来。愁人断句悲青坂，战地残枪卧绿苔。梦里国仇惭越报，眼前儿戏感吴呆。故知块垒浇难尽，且为看花借酒杯。濛濛海气遍东西，何日干戈许再提！华表空闻丁鹤语，乱萌先兆子规啼。饮河腹懑千年浊，问道心惊七圣迷。五载伤春复伤别，忏除绮语未重题。谁遣风雷起蛰龙，冥冥愁夜递秋冬。梦回香国春三月，极目蓬山海万重。置酒未闻平寿勃，奉书还见卓徵邕。欲将笔削修花史，坠溷飘茵听所逢。九州无地不胡尘，难觅名山老此身。屡划鸿沟开鬼国，更移犴狱避祅神。论文竞凿中央帝，抟土先愚上古人。莫向武陵寻旧梦，桃花零落不成春。动地春江走怒流，秀才心事惯先忧。越兵屡入灵胥眼，孔履同焚逆莽头。白马沸唇呼跸至，青牛弭耳化胡游。最怜十万横磨剑，炼作人间绕指柔。谶秦何必定归胡，谁遣关中缺挽输。独客春心怜望帝，参军蛮语叹娵隅。沉沉大泽狐能语，黯黯钟山鸟自呼。欲取奇胲察时变，登台先验海星图。敢吟绵葛谓人昆，典礼崇隆念本根。都下愁春黄雾塞，日边望气赤云奔。惊沙捲塞朝呼鹘，吹浪空江夜有豚。唱彻得脂新乐府，鲜卑闻说最承恩。顾曲当筵唤奈何，春江愁饫木鱼歌。奔天素女月华冷，话海麻姑霜鬓多。断续乡心车铎语，暖寒天气酒杯和。故人勾漏今仙令，欲乞丹砂治睡魔。"}