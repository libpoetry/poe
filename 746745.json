{"id":"746745","title":"田横岛石砚歌","dynasty":"清","author":"赵似祖","text":"田横兄弟能得士，五百英雄同日死。苍茫孤岛葬英魂，夜夜灵风吹海水。水中突兀生云根，碧血斑斑浸清泚。落日寒潮没远空，老蛟捧出霞天紫。阴云泼墨黯黯飞，鱼龙呵护终不毁。有客探胜游东莱，携归置我乌皮几。摩挲三叹秋气高，义士精发今在此。燃镫阴夜光青荧，振笔疾书惊且起。笔端恍惚鬼神来，口噀海涛落满纸。"}