{"id":"685032","title":"寿张蒙溪方伯初度","dynasty":"明","author":"王渐逵","text":"清朝岳伯度初经，岭海江山尽效灵。遂有祝融开寿域，即看南斗避文星。弧光每向秋分见，台色遥依紫极明。再拜峰头深一祝，半为知己半苍生。两勤播命奠明区，十郡欢歌寿庆馀。沧海白云趋屏树，赤蛇朱鸟肃冠裾。薇花席上秋光满，鼓角声中瑞气舒。盖世勋名应属望，白头今已愧迂儒。"}