{"id":"400314","title":"别徐梵澄，次东坡送沈达赴岭南韵","dynasty":"民国末当代初","author":"饶宗颐","text":"海角何来参寥子，黄帽青袍了生死。知我明朝将远行，携酒欲为消块垒。宿昔读君所译书，君名如雷久阗耳。相逢憔悴在江潭，无屋牵舟烟波里。罗胸百卷奥义书，下视桓惠蚊虻矣。嗜欲已尽心涅槃，槁木死灰差相似。劝我何必事远游，中夏相悬数万里。我言雪山犹可陟，理胜胸无计忧喜。赠诗掷地金石声，浮名过实余深耻。凭君更乞竹数竿，便从寂灭追无始。"}