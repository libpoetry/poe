{"id":"687921","title":"李雪峰过寺约游中宿老病为辞别后见寄用韵赋答并寄张子白","dynasty":"明","author":"成鹫","text":"别去情何限，今来意倍亲。隔江须我友，大地更无人。白首嗟岐路，青云据要津。不知鸡犬外，何处可逃秦。渐与烟霞密，都忘城市疏。浮生寄云水，一宿即蘧庐。似有安身地，还同借宅居。行藏劳见读，风急鹤飞徐。坚谢名山请，翛然逸兴高。息肩弛重担，闭户补方袍。抚景身先老，看云首重搔。殷勤问埏埴，今有几人陶。翘首归猿洞，怀人水一方。鸟啼诵经处，花落读书堂。密约知难践，久要宁敢忘。空劳枉书札，相劝理舟航。晚年惟善病，高卧当登临。近得偷安法，无心事苦吟。嗒然吾丧我，慨独古成今。为报禺君道，何时共入林。"}