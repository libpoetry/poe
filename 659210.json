{"id":"659210","title":"屠冢宰父封宫保诗","dynasty":"明","author":"罗玘","text":"沉沉深堂公坐时，府公击鼓来贺之。开门两两天丁入，龙墀东头县令立。金虬飞动玉轴开，王言如纶墨犹湿。青宫太保天官卿，授公公拜公亦惊。青天无梯白日升，蹙金麒麟照夜赪。水苍之玉悬腰明，白头仙翁地上行。镜湖心，四明巅，公有药室有酒船。不须日食万万钱，公无身坐政事堂。英雄之网谁持纲，此恩此典公可当。"}