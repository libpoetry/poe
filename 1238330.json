{"id":"1238330","title":"送暨阳同知","dynasty":"元末明初","author":"王冕","text":"我生山野毛发古，不是多时旧巢许。松根坐卧忘岁年，足迹何曾入官府？雨晴忽觉草添肥，春来春去都不知。耕田凿井亦足乐，短歌长啸随所之。溪谷无尘人事少，纵有饥寒能自保。花村月夜犬不惊，可是太平风俗好。昨日柳花如雪飞，今日作诗何所思？我诗似质朴，君政从可推。锦衣翩翩马如练，拜恩应到黄金殿。他年皂盖下蓬莱，更与君侯作佳传。"}