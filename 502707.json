{"id":"502707","title":"为郑可久题漫士画","dynasty":"明","author":"王恭","text":"龙门画史多神墨，纷纷见者谁能识。自从走马入鸾坡，片纸人间求不得。高堂素壁洒林泉，王屋嵩丘远岫连。对榻长飞洞庭雨，开檐欲放苍梧烟。玉融才子中林士，脱落尘机爱山水。想是龙门大醉时，挥霍含毫为君起。猿鹤山中那可招，暂时看画忆渔樵。长安莫道终南近，自古云林远市朝。"}