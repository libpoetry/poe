{"id":"1117887","title":"和范舍人病后二诗末章兼呈张正字","dynasty":"宋","author":"陆游","text":"放衙元不为春酲，澹荡江天气未清。欲赏园花先梦到，忽闻檐雨定心惊。香云不动熏笼暖，蜡泪成堆斗帐明。关陇宿兵胡未灭，祝公垂意在尊生。士生不及庆历初，下方元祐当勿疏。请看蛟龙得云雨，岂比鸟雀驯阶除。舍人起视北门草，学士归著东观书。剑外老农亦吐气，酿酒畦花常晏如。"}