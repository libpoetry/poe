{"id":"997965","title":"读君谟黼扆箴","dynasty":"宋","author":"黄庶","text":"常读贾谊书，爱其极理乱。言入笔未乾，绛灌舌如钻。文帝不肯为，万世为扼腕。汉道竟龌龊，席莫一日暖。今读君谟箴，句句到伊旦。窥国见肺肝，欲取以手浣。何啻可痛哭，一一中世患。设施有隆理，如肉以丳贯。可作天下药，其应疾和缓。非独起国痿，虏颈坐可绊。圣贤方相逢，辨别绛与灌。万不使斯言，以为后世恨。"}