{"id":"1114367","title":"杂诗","dynasty":"宋","author":"李复","text":"猗兰生幽林，秀叶凝绿滋。含芬静不发，默与清风期。美人闲婉娈，遗世从云螭。袖中双珠明，照人冰玉姿。群动溺忧患，閟光无同嘻。寂寥岁将晚，独往歌紫芝。应龙出重渊，矫矫升天行。奋迅弥宇宙，雨施品物形。收藏入无间，吻合元气冥。神变不可测，乃知至阳精。圣人鍊阴魄，调御元功成。乘时万类睹，廓然日月明。体用符龙变，潜跃惟时亨。颜伏德方求，舜见位已升。霜叶下高枝，纷纷拥寒根。惊风度虚庭，槭槭愁飞翻。草木虽无知，养本亦足论。人生感元化，道贵穷性原。滋口芬膻乱，悦耳声音繁。众攻日外战，目暗天地昏。不问昆仑清，但爱长波浑。神驰正气溃，白日鬼瞰门。春鸠啄晴屋，露蝉吟高枝。群物感气动，飞鸣不自知。冥心观物化，浩劫密推移。欲从扶桑翁，云间玩阳曦。珍图出荣河，八卦开奥秘。圣人重因袭，已极露隐细。大衍四十九，周流通一气。阴阳穷必变，往反无终始。元化密推移，消长先默契。鬼神无遁情，垂诏亿万世。如何扬子云，求名誇谲诡。藻绘太初历，设画随启闭。盈缩无常运，踦赢谩拟议。安得宇宙间，别更有天地。文字但艰苦，白首困心志。侯芭何所知，枝指徒为赘。阳刚形发辉，阴凝体受照。金魄溯火乌，进退见朒朓。气引潮海壮，象推介虫小。南北应坎离，东西正昏晓。万物忘我难，圣人出同忧。女娲断鳌足，轩辕殛蚩尤。禹命洪水乂，稷播百谷修。元德与天通，珍符告帝休。起皆不得已，本非功业谋。应龙潜深渊，睢盱寒水秋。乘时御风雷，雨施化形流。体异灵气同，默契神变求。阴阳体合气，氛氲极无际。卦气交孕毓，旁滋六爻备。圣人系爻辞，钩赜推母子。观应以知来，随方推象类。灵龟通火志，黄牛革得地。复应乾龙潜，兑乘履虎尾。周流纷参错，往来精妙义。懵懵妄穿凿，执一千百废。孰能访太极，与游两仪外。众辐共一毂，利用本在无。制法应世变，欲返民心愚。巧智起颓波，但逐末流趋。鸟乱毕弋多，真风日更疏。一气偶暂聚，灵府含虚明。至人遗世氛，妙静无将迎。索珠迷罔象，鼓琴有亏成。淼淼千海波，全潮浮沤轻。杯水入沧溟，浩浩通无际。原心方寸间，混合周天地。后稷勤稼穑，颜渊甘箪食。行己在一时，流芳播万世。至道不远人，安行近且易。高松怀正气，挺特入空碧。短棘无直枝，千钩未成尺。松生倚云冈，棘散傍道侧。道侧侵行人，牵衣去不得。丝蔓乱附托，狐狸喜偃息。美恶类相感，庸讵分知识。秋风叶落时，碍眼如矛戟。斤斧不得施，怅然空叹息。翩翩云间鸟，翠羽光葳蕤。结巢占远林，意与深静期。盲飙忽号怒，万木无停枝。攲摇不容息，簸荡孤巢危。遐睇昆崙冈，玉树蔚仙姿。溟海皆震荡，秀立影不移。空怀高举心，感叹鼓翼迟。晨炊未登盘，饥肠已戚戚。欲问堂上人，先闻发叹息。苟念一饷饥，况艰终岁食。茫茫九州间，几人悲罄室。吾欲呼天工，驱雷驾云龙。十日一风雨，五谷年常丰。佩刀化为农，孙哺百岁翁。完助阴阳功，不顾吾盘空。沙虚路傍泉，江通石上井。泉挹浅沙黄，井汲深江冷。六月火云生，旱乌炎午影。烦心欲清涤，呼儿问修绠。黄河走东溟，不知几万里。奔腾鼓风雷，势欲卷厚地。百川随呼吸，浑浑失气类。正德不可乱，横绝见清济。诡士富纵横，机辩回天地。观其投说时，揣摩探人意。高论未能窥，茫然何所试。彷佛一隙开，汹涌惊涛起。阴阖拒其恶，阳开示其喜。危冠揖时君，担簦擅国势。六印黄金多，双璧连城贵。岁晚客子来，倾变心若死。权利为祸根，苟合非纯士。嗟哉凭轼生，行见烹齐市。晴鸠不逐妇，猛虎不食子。魏国将乐羊，齐人疑吴起。凶险甚鸟兽，妻子自烹死。呜呼天壤间，亲无骨肉比。残毒就功名，于君安可恃。中山昔置相，尝取放麑翁。异类犹有恩，事君必致忠。经界废已久，王者无尺土。强力喜饕吞，含血不肯吐。孱弱困道傍，性命轻毫缕。为政须务本，析薪何匪斧。浚泉少汲水，汲多泉水污。力穑莫揠苗，揠苗苗必枯。心清事自简，气和体必舒。古人有至言，治民如烹鱼。先王急民事，分吏察垄亩。田荒宅无毛，置法责粟布。壤壤一岁勤，暴暴三年聚。农政久不修，几家有禾黍。当路莫张机，张机不可行。潜深巢高杪，鱼鸟知爱生。立义禁为非，意欲求无刑。刻核苟太至，视死心亦轻。善学必探本，知本贵善养。种木既得地，柯叶日滋长。纷纷绮语工，汩汩良心丧。多闻竟无益，不如鸡犬放。姬旦相孺子，不为召公知。洛阳贾年少，岂免绛灌疑。论远必为迂，举高遂有危。更无反禾风，但起吊湘悲。"}