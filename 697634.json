{"id":"697634","title":"送朱镇山参政之河南二首","dynasty":"明","author":"胡直","text":"翳翳广陌尘，伶伶羁客踪。羁客多感思，欲语谁将通。夫子枉英盼，倾倒惬素衷。小言刺虮虱，高论破鸿濛。沃若饮琼浆，心愉颜貌丰。云何疾乖违，飞旆指洛东。眷兹春阳稚，玄阴荡回风。广望迷四野，沈忧不可穷。焉能杂林鸟，奋翅起相从。夫子起南服，弱龄富丘坟。手医青琅玕，咳唾兰芷芬。翩其振苞羽，照曜云中君。大音无慢响，亮节凌埃氛。以兹淹程路，不自言苦辛。曰予夙仰止，匪但闾里亲。送之潞水涯，屏营不忍分。牵裾少延伫，回盼帝城闉。帝城一何丽，轩盖何缤纷。皇路岂不广，良遘会有辰。斗酒重致辞，讵云儿女仁。"}