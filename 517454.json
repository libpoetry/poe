{"id":"517454","title":"交趾赠节镇黄司空","dynasty":"明","author":"王称","text":"补衮美周甫，分岳咨尧牧。晤言怀古人，于兹缅芳躅。圭璋信伟器，麟凤岂凡族。天南一星明，万里忻共瞩。朅来炎海滨，莫拓古舆服。怀柔心为勤，抚驭令尤肃。政淳回浇漓，仁远起颓伏。鲸涛安中流，鸟语变华俗。顿令天地春，浩荡被阴谷。伊余慕光华，幸此近膏沃。众中睹节钺，丰采朗如玉。天狼昼已堕，神珠夜当复。愿言歌德音，吉颂愧清穆。"}