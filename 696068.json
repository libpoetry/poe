{"id":"696068","title":"送马博士奉使还朝四首","dynasty":"明","author":"欧必元","text":"马卿元自赋凌云，父老新传谕蜀文。侍从惯衔仙掌露，金茎还拟奉明君。西风暂许季鹰回，雪里莼鲈负酒杯。烟火万家谁寄目，凭君为上粤王台。白马青袍入汉宫，百花明向凤池中。侍臣草奏朝如雨，谁上诸儒白虎通。江南二月柳枝阴，江笛吹来折寸心。江上向君吹一曲，不知何处是知音。"}