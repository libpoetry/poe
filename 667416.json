{"id":"667416","title":"寄题阳山澄照寺","dynasty":"明","author":"吴宽","text":"令威禀仙骨，化鹤去辽东。传闻有遗井，乃在青山中。山深草木盛，苔径谁能穷。爰有释氏子，于此构莲宫。殿阁颇雄杰，林杪见青红。高厓石色古，小洞云气通。神龙室其地，上下雨兼风。岁时郡长吏，祈祷频年丰。我昔过东麓，落日明丹枫。所恨足力弱，徒然望巃嵷。何时蹑其巅，历览无匆匆。回头发浩叹，深愧南飞鸿。"}