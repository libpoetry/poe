{"id":"1109827","title":"上南都权府提刑孙大监二首","dynasty":"宋","author":"华镇","text":"声华籍籍冠诸公，三十年前浙水东。造次谈经皆振玉，从容遇事尽成风。心游迥出青尘外，名品横飞碧落中。留钥宪台虽重寄，方看平步入鹓鸿。抠衣平昔登门下，曾许横经近绛纱。江上一言冰玉远，天涯长叹水云赊。不才漫忝朱为绂，承学终惭发已华。今日姓名犹见齿，尚因提奖得灵槎。"}