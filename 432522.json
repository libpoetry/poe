{"id":"432522","title":"城东杂诗七首","dynasty":"近现代","author":"连横","text":"沧海归来已夕晖，梦中五岳尚依稀。书生未与兴亡责，除却看山百事非。迎春门外草如烟，累得诗人拜杜鹃。故国已芜王气尽，口碑犹说永和年。大冈山接小冈山，山影低徊夕照间。屹立城东三十里，曾从绝巘俯尘寰。野水山花绕墓门，绿衣还见读书孙。生儿古有孙征虏，手挈江东定一分。十亩閒閒好种桑，维南维北免思量。他年衣被苍生志，付与天孙织七襄。夹道香尘簇管弦，锦衣宝马拥神仙。东门杨柳垂垂尽，不见鞭春二十年。几日骚魂未可追，风光冉冉思离离。刺桐花落城隅晚，记系春骢听赋诗。"}