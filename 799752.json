{"id":"799752","title":"渡江见焦山有作怀林吉人","dynasty":"清","author":"陈廷敬","text":"江流近海迎朝暾，焦山苍苍当海门。忆君焦山《古鼎篇》，势凌海日倾江源。金山楼观特瑰丽，撞钟伐鼓风涛喧。我行再过焦山下，海云堂中空梦魂。兹山不到屡惆怅，怀惭竟践苏公言。惟我与君亦如此，知祢不荐昔人耻。只有思君日夜心，长江湛湛东流水。"}