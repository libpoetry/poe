{"id":"703685","title":"题三叠泉二首","dynasty":"明","author":"释函是","text":"千丈寒泉天上来，巨灵三劈起风雷。冷冷玉屑镂青黛，洸洸珠帘罥紫苔。叹逝冥心归有道，临流染翰待洪才。吾门目击知何说，万古龟龙剖不开。高山流水何年事，俯仰登临今古情。群岳欲干霄汉直，长川不共圣人清。一条拖练探龙窟，千片摧冰护蜃城。顿入光中忘岁月，琉璃国里许谁行。"}