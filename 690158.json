{"id":"690158","title":"次韵白沙白龙池四绝","dynasty":"明","author":"张吉","text":"云满昆崙水满池，玉龙眠处少人知。昙花乱落林僧语，时听疏钟度晚漪。山头青壁险如悬，山下松风飐石泉。见说仙翁携布被，几回来伴老龙眠。桃花白白柳枝黄，鸡犬声喧云日光。几波流水带脩竹，应有仙家竹里藏。一水差差漾碧池，山僧日上了经时。老龙来乞还丹诀，碍动溪花三两枝。"}