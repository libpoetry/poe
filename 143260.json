{"id":"143260","title":"嘲仲益·低帘廕茅竹","dynasty":"宋代","author":"邹浩","text":"低帘廕茅竹，陋如野人居。夫子莞尔笑，曰此真吾庐。庭前郁乔木，庭后犹榛芜。芟削随手净，春兰殖扶疏。光影动窗几，馨香袭文书。皎然纫佩心，邂逅同三闾。尔来基构新，百事凌往初。突兀焕华屋，茅竹扫莫余。双楠庭之珍，斩伐殊荣枯。要知碧油幢，特立当阶除。念念人勋业，不与蓬荜俱。兰虽不生门，安能逭诛锄。剖琴如剖薪，烹鹤如烹鱼。珠玉抵飞鸟，镈钟委洪炉。逝矣覆辙存，来车犹此涂。尚欲取修竹，永以娱朝晡。问竹竹无言，冷风一虚徐。"}