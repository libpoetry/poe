{"id":"1113366","title":"五月二十四日宿永睦将口香积院僧轩东望甚远满山皆松桧声三首","dynasty":"宋","author":"张嵲","text":"远投僧舍青烟畔，夹路松音钟磬幽。试倚危轩望乡邑，三巴日暮远峰稠。烟岚云树两微茫，迁客西来正望乡。若值秋风小摇落，祇应无奈九回肠。峰峦绵亘几千里，半霁半阴轻霭中。僧房借榻睡初足，满谷笙篁松桧风。"}