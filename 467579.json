{"id":"467579","title":"游行经","dynasty":"当代","author":"钟锦","text":"七法能持国不亡，欲行私利又相妨。便将迂远嘲夫子，却为淫骄吊始皇。盗蹠横行回屡空，便疑天道总非公。先将持戒为功德，因果方期不昧中。车马喧阗服色奇，岂因容饰具威仪！精勤自摄吾心住，行止云何不得宜？所习原无坏本根，孰为淫女孰贤媛？一时哀悯随宜住，毗舍离城最胜园。阿难何事堕迷茫？虚负叮咛语已长。此劫岂应无感慨，尔时只道是寻常。固知生死起无明，何忍如来灭度成？莫谓鼓盆为大道，诸行空尽有钟情。行年八十敢安居，背上时时痛不除。三月慈心谁解得，一生慧命又何如？拘尸城外老瞿昙，时暑身疲久不堪。梵志若知真供养，受行佛法一和南。本生今世漫相关，走向末罗双树间。六返轮王磨灭尽，已知足后不须还。正觉偏由放逸昏，便图万物可常存。四禅再起心全定，直入泥洹灭想门。曾经炽焰不成灰，七国遥分舍利来。还以遗形成广益，任他分取遍尘埃。"}