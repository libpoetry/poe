{"id":"792917","title":"咏华烈妇","dynasty":"清","author":"王泰偕","text":"苍天忽梦梦，平陆沈江湖。澎湃决横流，颓波日下趋。砥柱出巾帼，只手纲常扶。不问诗书义，一死心始娱。不觎后世名，但宝千金躯。寒泉清且冽，千古银瓶俱。吁嗟龌龊辈，媕婀求荣誉。平时习容悦，临难多踌躇。如此号须眉，不愧须眉乎。何意巾帼中，浩气敌钺鈇。凛凛雪霜严，贼悍乃成懦。威武不能屈，女中大丈夫。"}