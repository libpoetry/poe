{"id":"811899","title":"蝶恋花 清明","dynasty":"清","author":"吕采芝","text":"幽院初晴帘不卷。彩管慵拈，辜负炉烟满。见说清明肠已断。柳丝莫系斜阳岸。宽褪钏金眉不转。病倚熏笼，情绪天难管。著雨桃花枝上颤，任它零落胭脂染。别梦无端魂不定。容易春来，容易恹恹病。一缕新愁添绿鬓。柔肠中酒何时醒。极目层楼休去凭。望遍天涯，飞絮浑无准。敲断玉钗人不问。隔墙怕见秋千影。"}