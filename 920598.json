{"id":"920598","title":"游东西岩","dynasty":"宋","author":"苏轼","text":"谢公含雅量，世运属艰难。况复情所钟，感概萃中年。正赖丝与竹，陶写有馀欢。尝恐儿辈觉，坐令高趣阑。独携缥缈人，来上东西山。放怀事物外，徙倚弄云泉。一旦功业成，管、蔡复流言。慷慨桓野王，哀歌和清弹。挽须起流涕，始知使君贤。意长日月促，卧病已辛酸。恸哭西州门，往驾那复还。空馀行乐处，古木昏苍烟。"}