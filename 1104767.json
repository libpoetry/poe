{"id":"1104767","title":"又和咏梅","dynasty":"宋","author":"卫宗武","text":"逸气飘飘似欲仙，不论茅舍玉堂前。众芳无此风神秀，十友推为行辈先。佳实尚堪为世用，香名更喜有诗传。萧萧白发差同色，也欲拈花上鬓边。几回渴想此癯仙，谁为招邀倏在前。明艳弗为诸垢染，孤标独出众芳先。不矜颜色自奇绝，绰有馨香祇暗传。空想名园千树发，何时持酒向花边。"}