{"id":"581670","title":"辛酉孟春奉命入蜀道出鄱湖寄别匡庐五老","dynasty":"明","author":"苏葵","text":"我曾戴笠山之前，杖藜拄破芝畦烟。看花酌酒旦复暮，寻诗据石听流泉。玄猿戏剧挂危树，白鹤翩翻来半天。仙坛僧宇隐空翠，隔竹鸟声如管弦。有时酣倚涧畔松，支颐仰面观芙蓉。乱云散后雨新洗，秀色一峰奇一峰。有时攀蹑烟云外，俯瞰孤飞黄鹄背。沧溟东尽见蓬莱，极目更无山障碍。兴阑反我文会堂，青衫济济皆琳琅。执经问难语道德，次及政务兼文章。寻常越月一再来，山灵勾引无推排。可怜未结丘壑愿，别我半年真怅怀。如今风送宫亭舸，五老依依如候我。津头先遣雪禽迎，峰巅不许苍烟锁。可堪行客谩匆匆，夕阳回首青山空。岂无携酒绍佳赏，谁如咋指昌黎翁。苔青藓碧应重重，旧游踪迹休深封。题诗略与山灵道，别思尽在难言中。"}