{"id":"1116927","title":"和梁签判颍州西湖十三题 涵春圃","dynasty":"宋","author":"苏颂","text":"桃李阴阴一水涯，因人封殖更繁华。湖光凝碧花飘锦，春物惟应此地嘉。射者如仁求审固，美哉成室序朋俦。今时宾礼存无几，舍矢犹堪一献酬。北渚清泠十顷波，偶来凭槛意如何。且观秋水蒙庄论，休听沧浪渔父歌。郊原西与莽苍连，隔岸人家小径穿。满目风光杳无际，柳如山色草如烟。椒泽疏源势不休，绕城冰玉湛寒流。凫鹥容与菰蒲乱，占得江湖一望秋。朱桥矗矗两园间，湖水平时柳可攀。车马等閒湖上去，游人常踏月中还。近郭溪流一衣带，中流凫屿小蓬莱。西园胜事凭高尽，到者踟蹰不忍回。广寒宫殿诚誇诞，消暑楼台久寂寥。未似虚亭面空阔，时时清籁濯烦歊。春来何处最花繁，湖水西头百亩园。无限游人折红蕊，可怜桃李自无言。高亭春望思无穷，千里人烟指顾中。比屋如云浓被野，颐颐醇俗乐时丰。丞相临人以惠和，三年乡校起弦歌。至今旌旆曾游处，犹道当时乐事多。夹岸垂杨展绿阴，倚空庭树照波心。游人不泛西溪水，岂见回环野径深。荒台孤映拂晴霓，曾是诸侯筑馆基。一郡人誇最高处，年年长作会春期。"}