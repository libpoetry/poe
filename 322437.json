{"id":"322437","title":"迈陂塘·壬子二月，舟次姑苏欲游未果，即事有作","dynasty":"清代","author":"张玉珍","text":"听咿哑、柔波打桨，东风吹放孤艇。笙歌七里山塘路，谁向红楼斜凭。浑不定。爱鬓影钗光，帘捲交相映。闲情重省。叹磨剑池荒，采莲人去，剩有月华冷。清游地，偏奈归心愁迸。渡头夕照催暝。此来偷被莺花笑，笑我花时常病。怜好景。总收拾诗囊，却也饶清兴。前期遥订。怕春色三分，柳丝千缕，飞絮糁香径。"}