{"id":"833124","title":"渡江云 和子珍《游十刹海》韵","dynasty":"清末民国初","author":"樊增祥","text":"水边风日美，芳莲坠粉，都似晚霞红。深深垂柳暗，浅绿明漪，闲系小筝篷。鸳鸯隔浦，总双双、花底相逢。无避处、扇光如雪，低障夕阳中。匆匆。香车去也，小阁沈熏，有春人寻梦。应自笑、软晴芳草，未试青骢。汀洲纵有重来约，怕秋心、凉到芙蓉。青鸟去，明珠还寄楼东。"}