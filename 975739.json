{"id":"975739","title":"次韵江陵曹令祈雨","dynasty":"宋","author":"项安世","text":"吾尝言封侯万里不直钱，不如洛阳负郭二顷田。清风午枕睡初熟，明月一瓯吾自煎。门前䆉稏新酒熟，丈夫肯受儿女怜。非不知鸣钟与鼎食，雨蓑风笠性所便。有如北人事鞍马，不信世间乃有万斛之楼船。老农对我忽三叹，此事乐矣今无年。忍饥死待一啜菽，又见赤日悬青天。高田尺寸破龟兆，下田杪忽生针毡。?风抒水乾七泽，火云炽空炮百川。掘残草实到黄壤，踏尽藕根倾碧圆。得钱买饭不及夕，岂复一饱期安眠。田家活计遽如许，苦语一听双潸然。天河谁能挽壮士，甘露更忍谈高禅。纷纷官吏走香火，往往聚落无炊烟。云雷虚无空霹雳，老稚失喜真狂颠。欲赓噫嘻颂祈谷，安得好语来愁边。我诗穷悴不足录，晴日叫号如饥鸢。"}