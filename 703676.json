{"id":"703676","title":"送唐朴非北上兼寄程民部周量二首","dynasty":"明","author":"释函是","text":"长安有路路茫茫，目送征帆雁影长。九万程途新羽翼，一朝邦计旧文章。杏花首擢谁先达，金马联翩接后行。应笑老翁头白尽，怀人犹自忆春芳。凤池几岁丝纶贵，空谷频年金玉遥。坐断寒云归紫壑，望穷明月上青霄。公车过处猿偏切，庙算閒时雪未消。欲寄宋曹逢解袂，离歌一曲起渔樵。"}