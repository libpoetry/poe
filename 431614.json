{"id":"431614","title":"蝶恋花二首·壬午金陵风雨夕作","dynasty":"近现代","author":"龙榆生","text":"过了清明尚寒峭。为爱苍松，拼作闲萝茑。仰看虬枝常矫矫。风来撼地牢相抱。做弄阴晴春渐老。炫眼秾桃，烂漫从伊扫。五夜鹃声原自好。唤回残梦知多少。一夕狂飙花外起。禁得馀寒，未是新桃李。泪眼倚楼情万里。为花岂惜朱颜悴。几树青枝贪结子。愿作杨丝，绾住芳韶逝。雨打风梳还自喜。宵深独战荒园里。"}