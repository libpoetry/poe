{"id":"1072218","title":"允迪以羊膏瀹茗饮吕景实景实有诗叹赏仆意未然辄次原韵","dynasty":"宋","author":"刘一止","text":"精金不受钏钗辱，瑞草何曾取膏腹。乳花粥西名已非，荐以羊肪何太俗。山林钟鼎异天性，难遣华腴偶穷独。森森正味苦且严，玉质无瑕谁敢戮。君家馔林多错本，读罢流涎诳枯吻。故令茗盌变腥膻，远想黄封雪花酝。呼酪为奴逢彼怒，自惜争雄巧相污。我宁不饮信我说，独喜君诗有神助。君不见穆家兄弟故可人，概以骨鲠恐异趣。"}