{"id":"812652","title":"减字浣溪沙 听歌有感","dynasty":"清","author":"况周颐","text":"解道伤心片玉词。此歌能有几人知。歌尘如雾一颦眉。碧海青天奔月后，良辰美景葬花时。误人毕竟是芳姿。惜起残红泪满衣。它生莫作有情痴。人天无地著相思。花若再开非故树，云能暂驻亦哀丝。不成消遣只成悲。蜂蝶无情刬地飞。杨花薄幸不成悲。落红心事底矜持。便似青山薶玉骨，愿为香雾护琼枝。枨枨歌管夜何其。侬亦三生杜牧之。多情何事误芳期。最伤春处送秋时。少日骢嘶芳草路，东风莺啭上林枝。而今真个隔天涯。带月沾霜信马归。晓来添得鬓边丝。绮窗重按玉梅词。紫陌铜驼劳怅望，黄河羌笛费悽其。闻愁万一阿侬知。"}