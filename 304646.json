{"id":"304646","title":"一萼红·孤山探梅","dynasty":"清代","author":"陈曾寿","text":"荡微阴，正西风料峭，苔屐怯幽寻。岸柳拳鸦，山椒落雁，天画如许寒林。是昨夜、馨魂乍返，渐几树、脂晕破萧森。略损风姿，劫馀池馆，随分行吟。谁折试簪还堕，似抛将红豆，难结同心。萼绿仙迟，云英嫁早，同感春梦沉沉。便勾引、閒愁又醒，者次第、何计遣春深。却又飞霙弄晚，莫辨遥岑。"}