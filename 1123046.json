{"id":"1123046","title":"和赵生二首","dynasty":"宋","author":"胡寅","text":"遍游南北与西东，欲访人间国士风。处世甚疏皆笑我，宅心无累独奇公。诗才自愧非三上，酒圣相从又一中。芍药待开应且住，莫令清赏转头空。冠月裾云佩绿霞，百年将此送生涯。愁心别后无诗草，病眼灯前有醉花。落笔擅场聊写意，背山临水遂成家。也须南亩多栽秫，休似东陵只种瓜。"}