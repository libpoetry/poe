{"id":"525598","title":"赠陈行人邦脩","dynasty":"明","author":"顾璘","text":"末俗滥文词，华盛本先拨。宁知昭苏化，本自渊静达。二曜天地精，沈晦乃真括。向使恒照临，光应有时夺。陈君起天南，理性早疏豁。探玄自太始，析微辨毫末。阎浮烦恼障，勇猛归一喝。乃知英明人，灵根本来活。楚台三日谈，泠泠慰饥渴。情缘多纠缠，慧剑资剸割。学道岂在年，所贵知解脱。"}