{"id":"811735","title":"秋日杂诗","dynasty":"清","author":"田肇丽","text":"老树间柴门，端居阅秋序。意象日疏豁，露繁草半俯。扶杖绕阶除，苔净绿可数。孤云觇我暇，纷纷来庭户。夤缘蓼花前，悦此好情绪。檐鹊夕声喧，新月已遥吐。秋夜不能寐，况是潇潇雨。滴沥声未歇，唧唧蛩音缕。辗转听萧瑟，苦忆东坡语。老泪来何从，残梦去无绪。数漏怀远人，落帆在何许。"}