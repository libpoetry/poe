{"id":"694033","title":"飞来寺","dynasty":"明","author":"陈良珍","text":"建业梁朝古梵宫，沙弥南下访禅宗。中分莲宇三千界，飞度梅关百二重。松桧风涛开鹫岭，薜萝烟雨断猿踪。何时纵酒谋良夜，共听禅门月下钟。遥空飞构倚长堤，瑶草金光路欲迷。刹影洞开三峡里，江流萦绕万山西。香残象座僧初定，花落龙宫鸟自啼。金锁玉环休更问，碧云回首隔丹梯。"}