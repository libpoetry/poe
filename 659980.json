{"id":"659980","title":"峨眉云","dynasty":"明","author":"谢迁","text":"南望峨眉峰，去天不盈咫。东来千万叠，巍然独尊峙。旦时或兴云，云兴雨随至。瞻望倚方隅，膏泽被遐迩。比来夏秋交，妖魃忽为厉。旱暵动旬月，赤地几千里。山云杳无踪，乡民愁欲死。无乃炎威酷，云与山俱靡。朝来望山巅，云肤触石起。焦枯怀更生，疲癃不胜喜。斡旋谅在兹，沾溉亦易尔。胡为复吝施，倏忽随风驶。悠扬遽天末，敷贲满山趾。滂沛定何时，渴望殊未已。为云固山职，不雨乃山耻。寄语谢山神，无为孤仰止。"}