{"id":"845217","title":"菩萨蛮","dynasty":"清末民国初","author":"樊增祥","text":"朱楼桂馆参差起。章台绣毂如流水。骄马骤骎骎。那知芳草心。故宫春在否。约略无多柳。飞上旧时莺。销魂第一声。人言灞水清如剑。离肠总到桥边断。柳弱不胜蝉。夕阳青可怜。霸城门外路。那是灵和树。残月晓风时。微寒马上知。秦台最小如花女。参差凤管烟中语。锦幄绣芙蓉。薄鬟金翠重。吹箫人似玉。夜夜银河曲。双笑倚红鸾。焉知沈下贤。延秋门上乌啼曙。流杯亭下春光暮。尽日转雕轮。故乡无此声。看云楼上立。朝暮南山碧。漫说古长安。长安在日边。"}