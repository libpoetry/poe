{"id":"303132","title":"失题·淹留忽白首","dynasty":"清代","author":"陈子升","text":"淹留忽白首，慷慨思平生。年纪方秀发，天衢一何亨。黄鹄羽初齐，裴回欲飞鸣。致身何所期，伟迹光汗青。追念古先业，扬镳抗群英。得志必济世，拂衣始辞荣。奈何抱此愿，时过竟无成。凤衰逢接舆，却曲伤吾行。功德属已往，立言吾奚徵。端居发浩歌，空有金石声。"}