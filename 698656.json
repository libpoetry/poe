{"id":"698656","title":"咏十月十五夜月二首","dynasty":"明","author":"夏良胜","text":"坐深华月冷侵裾，秋去人间我自知。影射阴阳遭地隔，光摇星汉与天垂。昨宵未到十分满，后夜却愁些子亏。损益由来割昏晓，更于何处问元龟。碧天流月如秋否，依旧山河一镜移。丹叶飘风散云影，青娥惯冷浴冰池。残年两度光仍好，今夜三更睡较迟。秪恐分身照闺怨，寒衣犹未到边陲。"}