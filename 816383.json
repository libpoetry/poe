{"id":"816383","title":"寄题陈氏峥庐","dynasty":"清","author":"黄遵宪","text":"前者主人翁，我曾侍杖履。后者继主人，雁行我兄弟。滔滔大江流，前水复后水。一息不停留，百川互输委。翁昔笑倚栏，早识生灭理。蓬蓬马鬣高，万古藏于是。一官甫归来，乃无托足地。生当大乱时，忠贤或祈死。人至以死祈，世事可知矣！嗟嗟我华种，受生即患始。尽是无父人，呼天失怙恃。弱肉供强食，谁能保没齿？翁今顺化去，万事责可已。呼龙下大荒，倘作神游戏。屋后《瘗鹤铭》，是翁记默示。价前红杜鹃，是子所染泪。鹤冢鹃巢间，乃我寄题字。揣翁垂爱心，万一肯留视。负墙一病叟，吞声几欲哭。居此三四世，手执茅衣屋。作犬不守门，作猱不升木。坐令田荒芜，万事付手束。自官教我耕，暂学种蔬蔌。横纵济尽通，方整帛有幅。门前桑竹茶，坐我树阴绿。携儿哺鸡雏，反盎有馀粥。倘官遂设施，庶几一年蓄。何期麦尝新，不及今兹孰。炭船溯湘来，篙工偶托足。称官老陈米，意比凶年谷。长沙露行客，肩挑笑歌逐。城中诸娄罗，莫敢侵半菽。沈沈石墨缘，穷搜到地轴。家家易金归，乐祸天雨粟。人人他不知，只知小人腹。帝清爱下民，赖官锡民福。官胡弃民归？世亦嫌薄禄。江神夹海若，蹴我国日蹙。无人救饥溺，听我饱荼毒。社时操豚蹄，待向墓前祝。"}