{"id":"1246705","title":"念奴娇　 红树","dynasty":"元末明初","author":"刘基","text":"霜风弄巧，把秋林一夜，吹成春苑。炎帝骑龙来绛阙，紫凤三千乘辇。电帜挥云，火旗热雨，霞佩随琼幰。碧山流水，窅然迷却刘阮。堪笑旧日隋园，绮罗虚剪，蝶与蜂俱怨。对此令人心耿耿，如在郁华宫殿。若木重晖，靡蓱四照，日漾骊珠暖。凭高凝睇，赤城相去不远。"}