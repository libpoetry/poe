{"id":"920127","title":"穹石堂","dynasty":"宋","author":"苏钦","text":"新堂良佳哉，前山罗万戟。中有倚天石，玉立破深碧。异时老夕郎，直道众谗咋。不种南山豆，聊卜辋川宅。举头得佛观，喜甚几折屐。名加一字褒，价重连城璧。忽骑箕尾去，胜概堕岑寂。乃孙丘壑姿，结屋踵前迹。时呼名胜流，谈觞阅晨夕。向来富贵人，搜索遍山泽。舳舻蔽江淮，斧凿巧镵刻。屡闻挥橐金，所得仅鸡肋。谁能燕坐间，领略在几席。要知此段奇，自是天所惜。吾生事幽讨，佳处皆足历。是中一延睇，破觉慰平昔。会须买东邻，来作堂中客。公乎肯见容，斯言当不食。"}