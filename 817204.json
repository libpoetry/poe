{"id":"817204","title":"谒延平王庙","dynasty":"清","author":"蔡德辉","text":"沙汕纷纷列舳舻，当年海上拓雄图。鲸鱼入梦生何异，龙种偕来类不孤。人似武侯筹北伐，地同洛邑建东都。知他矢志延明祚，绝岛偏安亦丈夫。红旗赤帜树高城，弱冠将军独请缨。宠赉有加天赐姓，徵收无处海屯兵。都缘耿耿心长在，岂为区区发数茎。忠孝由来难两尽，邮书往返不胜情。森严刁斗拥熊罴，赏罚分明未足奇。只望一身存胜代，敢将两岛抗全师。图开赤嵌形堪踞，业复朱家势莫支。智力难争天命在，多君风调俨须眉。才尤刚决节尤坚，和议连番总不然。百计筹谋惟报国，一时流寓况名贤。便教藩服能成事，其奈孱躯不永年。史册流芳终有分，漫将遗恨播诗篇。"}