{"id":"820866","title":"探春慢 春日雪中得巸盦塞上寄词。即依石帚韵倚声答之","dynasty":"清末近现代初","author":"郭则沄","text":"小径菭荒，重楼树暗，春寒犹殢兰野。过羽飞光，游蓬断绪，暗负吟船醉马。盼到边鸿信，奈独茧、愁丝难写。最怜寄泪冰天，锦弦凄怨如话。闻说舞筵春好，念否隔花人，杯醁慵把。画戟销香，珠帘寻梦，还汝燕支娇冶。归对官梅晚，定惆怅、银蟾西下。还讯青禽，几时同醉芳夜。"}