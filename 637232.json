{"id":"637232","title":"羊肠河吊古","dynasty":"明","author":"祁顺","text":"羊肠之河羊肠坡，山回路转高嵯峨。河中之水有遗恨，触石冲厓生白波。闻昔蠢苗犯边鄙，封豕长蛇恣吞噬。三军食尽胥沦亡，斗大孤城竟何恃。元戎率众西南来，威如罴虎声如雷。倒悬欲解一方急，大剪丑类歼渠魁。柰何将骄师不律，到此仓遑遭覆没。当时积血膏野草，至今白石堆残骨。山自青青水自流，英雄此恨何时休。古来兵事贵持重，方叔成功有壮犹。"}