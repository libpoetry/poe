{"id":"521895","title":"分得铁面送施聘之南巡","dynasty":"明","author":"顾清","text":"使君清冰心，其面乃如铁。冰心与铁面，表里双映澈。鮀朝莫我媚，贲育莫我折。端如九鼎峙，神奸过而灭。又如明镜照，百里见妖孽。前年按东关，边圉方狡猾。闻声已宵逝，况敢?旄节。今年复何事，豸角指山越。朝辞诣阙下，风采动班列。想当顾盻间，狐兔已无穴。颓风煽末世，澜倒不可截。群情爱软媚，众目憎泠洌。安得公百辈，共把霜台臬。枭除凤乃至，莠尽禾始活。君心与君面，天为苍生设。往哉慎所向，嚬笑有窥窃。"}