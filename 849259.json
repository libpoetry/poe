{"id":"849259","title":"酹江月/念奴娇 其二 和友人催雪","dynasty":"宋","author":"卫宗武","text":"暮云凝冻，耸玉楼、捻断冰髯知几。今岁天公悭破白，未放六霙呈瑞。瘗马发祥，妖麋应祷，终解从人意。腊前三白，瑶光一瞬千里。便好剪刻漫空，落花飞絮，滚滚随风起。莫待东皇催整驾，点点消成春水。巧思裁云，新词胜雪，引动眉间喜。欺梅压竹，看看还助吟醉。"}