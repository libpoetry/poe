{"id":"1076595","title":"寄尹叔","dynasty":"宋","author":"李正民","text":"太湖三万六千顷，中有长桥堕虹影。茅屋渔舟数百家，谯门打鼓官为令。往来舟楫何纷纷，拜揖将迎皆要人。自从兵兴急供亿，千枪万槊如鱼鳞。又有强宗并大姓，索课催租惟所命。忽然平地起风波，造谤兴谗喧众听。岁前官家欲移跸，苇席茅茨千百室。科敷比户与僧坊，高下等差皆普及。一时应办姑求备，啧有烦言长官罪。差官密切来体量，三尺深文想难避。君不见海盐令尹祝夫子，去年蒙恩当百里。催科急迫不忍言，鞭挞黎民非所喜。一朝解印谢疲民，至今豪强犹切齿。国雠未雪兵未休，安得斯民无疮痏。但愿中兴功业成，尽锁剑戟充耘耔。"}