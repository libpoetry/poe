{"id":"699301","title":"耕读轩集陶诗二首","dynasty":"明","author":"袁华","text":"少无适俗韵，贫居依稼穑。农务各自归，耕种有时息。道丧向千载，圣贤留遗迹。游好在六经，疑义相与析。在昔余多师，玄鬓早已白。羲农去我久，素抱深可惜。种桑长江边，开荒南野际。星纪奄将终，风雨纵横至。既耕亦已种，及时当勉励。收敛不盈廛，冬日凄且厉。时还读我书，竟此岁月驶。缅焉起深情，怀役不遑寐。守拙归田园，鵔䴊安足恃。"}