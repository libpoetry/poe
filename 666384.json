{"id":"666384","title":"过城西野","dynasty":"明","author":"薛蕙","text":"初服性已旷，久痾志仍疲。岂谓伤淫滞，偶以恋栖迟。聿来年岁迁，骤看节物移。晴阳改阴候，暖律变暄吹。晨发高闉曲，夕骛清川湄。白云生幽沚，绿水激层涯。外感耳目超，内寻神蕴披。泛滥沧洲趣，髣髴昆山姿。揆已信薄劣，遭时易磷缁。来复虽不远，往蹇岂能追。孟晋终何迨，罢归聊所宜。愿言在弗谖，援毫申此辞。"}