{"id":"1226459","title":"述怀送观空海归临川七十韵","dynasty":"元","author":"大欣","text":"幼慕空门贵，高踪世可遗。功名轻阀阅，尘土岂磷?。澄观难居俗，汤沐不废诗。三生犹有习，四海岂无师。身去江湖远，山空雷雨垂。诸方惊老宿，同舍走群儿。素昧平生愿，居然会面期。解牛须肯綮，相马必权奇。壮业期轩轾，新功日倍蓰。气豪空虎穴，战胜失鱼丽。五载灵溪寺，千章白雪词。清游忘旦暮，物论不瑕疵。奎画前朝秘，清霜古佛规。岩空狐有塔，山古寺无基。松燎供宵读，芹香助午炊。冻泥蛙似蟹，春雨菌如芝。远客愁猿狖，村童抱鹿麛。云藏吴猛庙，雷护柳公碑。物色纷难数，雄材应接疲。愿终盘谷隐，耻事北山移。未觉欢娱尽，深蒙造物私。寒岩徒刻画，元气忽淋漓。共喜师门盛，何嗟友道暌。青山吴甸没，白水楚天涯。落日三年望，浮云两地思。驿书劳白雁，贞信卜玄龟。果尔期鸡黍，同心感铁镃。群公来杂遝，馀子去委蛇。风日矜神骏，云霄刷羽仪。古今存道统，师友得纲维。今代谁潜子，宗门一器之。联芳端不忝，清要合如斯。自许奔流象，何知测海蠡。芟夷开朴?，洗涤脱疮痍。吊古多閒暇，登临甚忸怩。山河秦百二，宫阙汉罘罳。黄壤侵铜狄，春风动兔葵。林苏俱异物，标昼不同时。志大交难合，歌长声愈悲。近人山拥座，照席月临池。正拟追金玉，方将脱絷羁。不才还涉世，中道遂分岐。相失嗟狼狈，无谋哂鷾鸸。交情淡于水，真味美如饴。衣绽寒分絮，囊空远贷赀。鸰原兄弟急，犴狱简书疑。仁者应无敌，将军自数奇。波涛孤梗汎，风雨一巢危。亡命怜张俭，逃生愧范雎。百年俱缱绻，千里许驱驰。誓欲同生死，那能顾渴饥。推恩岂望报，菲德竟何为。吾道悬孤注，丛林尖一夔。老师甘屏弃，弟子颂期颐。逝水归东壑，流光及崦嵫。空馀匠石斲，谁善宰夫胹。行独招群忌，名高得谤随。长鸣悲病鹤，老气卧孤罴。入室犹横榻，承颜或奉匜。楼孤金驿远，河直玉绳攲。未厌从师乐，其如念母慈。江云连䆉稏，山雪湿茅茨。短世惊炊黍，成功付覆棋。何曾犀首贵，空作虎头痴。白日真成去，青春有别离。风烟辞北固，江汉抱南箕。浪稳馋蛟睡，天长白鸟迟。乡关迷远近，云树暗参差。幸喜收蛮獠，于今静鼓鼙。诗成须数寄，清响播埙篪。"}