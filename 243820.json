{"id":"243820","title":"沁园春·急急修行","dynasty":"宋代","author":"张继先","text":"急急修行，细算人生，能有几时。任万般千种风流好，柰一朝身死，不免抛离。蓦地思量，死生事大，使我心如刀剑挥。难留住，那金乌箭疾，玉兔梭飞。早觉悟、莫教迟。我清净、谁能婚少妻。便假饶月里，姮娥见在，从他越国，有貌西施。此个风流，更无心恋，且放宽怀免是非。蓬莱路，仗三千行满，独跨鸾归。"}