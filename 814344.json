{"id":"814344","title":"南田移居","dynasty":"清","author":"宗庆","text":"栝苍旧隐一年馀，为爱南田此卜居。野径锄云添小圃，山泉分溜入新渠。衡门僻静堪消夏，容谷幽深自结庐。数片桃花春后水，无端招得武陵渔。移家宛在白云巅，写入吟图逸似仙。棐几横琴延月榭，春风归棹载花船。泉香最爱烹茶饮，地僻偏宜选石眠。绿满空庭经雨后，阶苔处处缀青钱。松门杉磴翠阴斜，占住名山亦足夸。宿雾初开盘谷树，春风遥隔镜湖花。田园冷落渊明宅，池馆幽閒小谢家。独坐竹窗谁破寂，声声啼鸟自相哗。"}