{"id":"1071512","title":"寿俞少宰","dynasty":"宋","author":"汪藻","text":"闽海群仙地，商秋少昊辰。尽裒山岳气，来作庙堂身。秀拔千寻玉，群开一角麟。早年提巨笔，平步历通津。当宁欣前席，同时叹绝尘。鳣堂初简拔，乌府即腾掀。旋综天官要，还跻政路亲。南台沙碛合，两省衮衣新。金鼎功名会，纱笼富贵人。房筹须杜决，萧画赖曹遵。畎亩家蒙福，图书日效珍。百城收唾手，万事断垂绅。皎皎胸中鉴，融融笔底春。群工推靖密，举世服清真。直宿非箕斗，逢时实渭莘。帝嘉忠力久，朝羡宠光频。申伯诗方续，桓荣赐已陈。露清龟食息，霜老鹤精神。永世承元首，中天转大钧。岁留称寿斝，旬日看车轮。"}