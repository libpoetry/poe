{"id":"825255","title":"书日报后","dynasty":"清末近现代初","author":"郑孝胥","text":"一生走仁义，自谓性所有。未甘师古人，况逐筲与斗。戊庚逮今兹，躁进互击掊。谬兴种族论，国事迫解纽。惟予倡群学，荡荡辟天牖。滔天几漂山，终欲关其口。彼曹身倏灭，污我冀不朽。甚黠亦可怜，笑骂颜孔厚。诸公工罔上，抚中果安否？名德既不昌，颜回岂为寿！"}