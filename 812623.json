{"id":"812623","title":"琴川即事四首","dynasty":"清","author":"何栻","text":"五马踟蹰不为罗，惊鸿一瞥问如何？小家碧玉严妆少，大道青楼薄命多。判别薰莸安可误，平章桃李不嫌苛。连斑彩翼随风下，山馆分明似凤窠。蝶媒飞舞四城忙，一斛明珠未易量。醇酒妇人无此愿，色丝女子果谁当。莲花作药心偏苦，芝草无根骨自香。白眼看天天不语，小星三五乍生芒。眼界浮华久已□，□香思乞梦中兰。传词青雀情犹密，听唱黄鸡意渐阑。人可画图原自少，事经阅历始知难。寻花不比寻诗易，真笑鲇鱼上竹竿。照眼花枝别样红，自然抬举要东风。环肥燕瘦无高下，筮短龟长有异同。采访久经劳地主，因缘本自听天公。千金一掷寻常甚，难得双珠落掌中。"}