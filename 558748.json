{"id":"558748","title":"蓬莱滩行","dynasty":"明","author":"张弼","text":"蓬莱滩，急湍漰湃乱石巉。乱石巉，中央宛有蓬莱山。两山夹流势未已，蓬莱小山还自美。何岁飞来三岛云，峥嵘故向中流峙。翠色纷披四面开，雪涛汹涌六月来。赤松王乔自徙倚，烟霞缥渺清虚台。天工韬奇岂多得，火食肉夫原不识。至人随地即蓬瀛，指点迷途到南极。翩然拂袖我欲归，山光水色春姿回。空中旧侣抚掌待，云軿鹤驾还相催。行复止，题诗为谢鲁男子，天路悠悠聊尔尔。"}