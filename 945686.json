{"id":"945686","title":"送黄少孺远游","dynasty":"宋","author":"陈著","text":"慈溪先生擅天章，胸中奎壁躔诸郎。君生坐后秀愈卓，骨骼昂昂气扬扬。黄金满籯父训重，青简插架家传光。九经本也末百氏，一目谁如我百行。木根盘龙干必异，要须培植为栋梁。宝气贯虹玉必粹，亦在磨琢成圭璋。第方靴笠争径捷，难把章掖入时妆。既不必效阮籍哭，亦不必学接舆狂。仰天俯地道固在，往古来今人漫忙。安居茅茨即台阁，隽永藜藿胜膏粱。大蓬山下远尘境，晴岚暖翠松竹房。小鉴湖中落天镜，明月清风芰荷裳。内可以存养性情之正，外可以舒畅诗书之香。上可以奉萱庭寿康之庆，下可以遂棣华和乐之常。立我之大无愧怍，敬天之命为行藏。不然荆璞轻自售，恐如梅实酸谁尝。君不见苏老泉，年二十七始自强。渟涵满腹抑不发，直待知我逢欧阳。又不见徐仲车，力学笃孝母在堂。大贤刮目他日事，自有了翁邹道乡。"}