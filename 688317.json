{"id":"688317","title":"舟中漫兴二首","dynasty":"明","author":"江源","text":"秋去冬来伤岁暮，南驰北逐叹涂穷。百年得丧心如铁，一路风霜鬓易蓬。故国关山诗卷里，异乡人事酒杯中。江湖廊庙忧盈抱，不独思家意万重。不独思家意万重，百年怀抱几人同。东南财赋少刘晏，西北干城谁耿恭。数十舟航寒水外，寻常猿鹤暮烟中。满前摇落皆堪赋，谁谓悲秋宋玉工。"}