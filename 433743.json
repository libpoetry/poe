{"id":"433743","title":"初春雪后兰山道中","dynasty":"近现代","author":"廖光","text":"兰山山万叠，叠叠积残雪。不见柳条青，但玩松枝白。人烟寒欲消，野水流复歇。冷风吹客裳，春愁入乡国。客行悲早春，雪后风愈恶。睇视晨光摇，隐约明河落。天寒飞鸟稀，地旷来人却。惟有村鸡闲，声声达荒漠。旷望沂州城，城高白于月。霁色明远空，孤情自清发。人隔碧天云，路失苍苔色。何处寻芳草，相思渺无极。空谷日将夕，暮色一重隔。马头生薄寒，鸿爪认新迹。沙明天宇低，石乱车轮折。劳劳执禦人，愁指红花驿。"}