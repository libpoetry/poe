{"id":"143695","title":"高峰庵·予尝登高峰","dynasty":"宋代","author":"吕希纯","text":"予尝登高峰，近瞰碧溪坞。老松如卧龙，夹道忽腾翥。危梯过百折，直下看云雨。善导有遗踪，十佛从口吐。岁久缺其三，尘埃谁复数。佛寿倘能读，佛像谅可补。绕山行道迹，会转坦无阻。中休有磐石，蔽日多林莽。安得德山流，来为此峰主。结茅孤顶上，端坐诃佛祖。"}