{"id":"829814","title":"踏莎行","dynasty":"清末近现代初","author":"袁克文","text":"荒树凝烟，寒灯送夕，閒踪幽独无人识。但愁明月尚窥人，几番照我惊头白。怨比宵长，欢随梦寂，银屏十二沈消息。惜花还自及花时，何须更乞花怜惜。随分衾裯，无端醒醉，银床曾是留人睡，枕函一晌滞余温，烟丝梦缕都成忆。依旧房栊，乍寒情味，更谁肯替花憔悴？珠帘不卷画屏空，眼前疑有天花坠。"}