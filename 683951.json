{"id":"683951","title":"杂感","dynasty":"明","author":"王世贞","text":"朝阳发东隅，群动借其光。流影忽西颓，万象亦含章。谁云凉热变，迁代固所常。尔日平沙堤，今来禾黍场。鸟雀恋故枝，车马依他墙。要知亲者短，不及疏者长。邈矣任生操，咄哉魏其伤。誓纫幽兰佩，雅谊畴能量。髫龄操觚翰，冠弱庸清朝。驽质谢鞭策，闭户甘阒寥。挥汗畏请谒，四顾谁亲交。此时大道边，车马争流涛。举目灼夭华，回盻生秋蒿。亮匪万年身，胡忍弃尘嚣。呼儿理残编，手复量浊醪。得意且如此，后来惟所遭。为性本薄劣，聊乐在诗书。稍与古人近，顿觉世人疏。饱饭藉高卧，忽起临前除。隐隐带西山，历历薄吾庐。百里距非迩，爽气时吞嘘。出门复入门，举足愁尘污。以兹欣散秩，牢落扬雄居。"}