{"id":"754978","title":"去鄂行 其一","dynasty":"清","author":"李?媖","text":"宦游屡迁徒，别意坐超急。三载此安居，一旦成分隔。草木有殊芳，楼阁多清绝。飞梯接望中，崎岖如九折。爱山心未至，竟未探云穴。拍遍画阑干，此心以何热。但去勿复辞，徒使离思切。奋袂登轻舆，揽辔慕古杰。出城日已暮，月色忽爽澈。金铎振喧阗，流澌响清咽。千岩如拱揖，似惜匆匆别。我行信悠悠，多情愧岑嶭。他日傥再来，清晖为娱悦。"}