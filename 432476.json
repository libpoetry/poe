{"id":"432476","title":"前诸将","dynasty":"近现代","author":"苏启元","text":"秋风猎猎卷层阴，北望燕云感慨深。将帅一身都是胆，英雄四海尽同心。旗飘复汉连沧海，兵变传烽过吉林。长白山前阿监遁，郁葱佳气忽销沉。秘密争开运动场，箧中龙啸剑生光。呼号保路传巴蜀，慷慨兴师应楚湘。武汉鏖兵三月定，孙吴教战几人强。八旗子弟承恩久，谁解悲歌板荡章。自读明夷待访编，处心积虑几何年。南洋早定军储策，东海频罗学校贤。有志竟成光汉族，拂衣高让重民权。古来创业知多少，舒卷谁能大节全。乘时投袂领朝班，大略雄才震九寰。百计组成新内阁，一心规复旧河山。议和岂为无兵战，退位旋传有诏颁。从此烽烟应不起，凯歌处处唱刀环。山人素性爱山阿，且喜归来长薜萝。门寂不罗廷尉雀，池平好养右军鹅。红羊劫后新诗苦，白发尊前老泪多。但愿无分南北界，造成民国在民和。"}