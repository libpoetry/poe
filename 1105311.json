{"id":"1105311","title":"除夕","dynasty":"宋","author":"方岳","text":"生菜春盘草八珍，灯前殊未觉家贫。几多荼垒中间事，第一屠苏最后人。衰病不图今夕健，须臾又是隔年春。东风自此无閒暇，万里乾坤一夜新。梅花绕屋柳遮门，不是闾阎不是村。归寄柴桑人自老，就荒松菊径犹存。事关时命才何与，技止文章道未尊。灯火半生堪底用，只将黄犊教吾孙。一牛西崦又东皋，独宿中年共作劳。世事略如云变灭，人生未抵玉坚牢。山林性气与时背，霜雪髭须得酒豪。野屋难为春帖子，自研冰雪写离骚。当年意气亦堪悲，岁晚胸怀只自知。十有九分天不管，百无一遂老如期。灯寒夜雪渔蓬屋，春共梅花野竹篱。衰白东风那解绿，底须苦向鬓边吹。薄薄村醪旋旋篘，一杯又了一年愁。化为道士前身鹤，驱向禅林露地牛。今我何如惟老圃，古人安在亦荒丘。牡丹且莫相孤负，已为春风著小楼。一枝紫竹两青鞋，只么穷年亦自佳。理乱不知閒世界，浮休自若老情怀。竹居可使食无肉，草具宁须菜与鲑。春入灯花供别岁，葛巾随分对荆钗。家世无年事可知，况吾久矣叹吾衰。玉丸不住岁华老，铁砚未穿筋力疲。一笛跨牛终寂寞，万钱骑鹤两参差。年年此夕椒花颂，能费先生几首诗。守岁团栾谢两侯，堆盘水陆有珍投。鲟香透白琼瑶片，虾醉殷红玛瑙钩。湩酪远分闽峤雪，枝柑犹带石桥秋。老饕兀兀陶陶外，一笑人间百事休。短发萧萧老侍祠，夜坛三上华封辞。皇储天启重轮日，帝座春环万寿卮。材具不供当世用，林居亦望太平时。羽衣舞手香如雾，报答空餐但祝釐。追风逐月费攀跻，苒苒流光欲乳羝。命薄最于穷鬼厚，气高不为贵人低。交情安得玉连琐，世路真同铁蒺藜。未及龙钟且行乐，池塘吹绿又萋萋。"}