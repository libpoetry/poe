{"id":"437832","title":"次韵东坡定州立春日诗","dynasty":"金","author":"高士谈","text":"柳色看犹未，梅花折巳堪。流年空客恨，旧事与谁谈。落日窥愁绝，东风半醉酣。云深归晓雁，水暖浴春蚕。从事终无愧，空餐色有惭。家山方杳杳，官府谩覃覃。隐几心犹静，焚香鼻观参。语新怜鹊喜，声鄙恶鸱贪。旅迹何时定，归心不厌南。佳辰近烧烛，盛事忆传柑。学业虚千卷，生涯寄一庵。谁能吊双影，无月不成三。"}