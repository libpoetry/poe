{"id":"1237267","title":"游梅仙山和唐人韵","dynasty":"元","author":"萨都剌","text":"城郭千峰合，仙凡一水分。颠崖悬鸟道，乱石聚羊群。苔井分丹水，茶炉煮白云。肩舆万松岭，有客访梅君。绝顶寻仙迹，寒泉照病容。栖鸾多种竹，爱鹤莫移松。丹药人来乞，山粳手自舂。秋深霜叶满，麋鹿日相逢。仙人不可见，借鹤过仙家。夜卧千峰月，朝餐五色霞。祠空风扫叶，人去鹿衔花。归隐知何日？分炉学鍊砂。洞天何处是，休日漫寻真。老鹤来迎客，隔松长似人。茶炉敲火急，丹井汲泉新。风景秋过半，烟霞晚更亲。"}