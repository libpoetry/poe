{"id":"691491","title":"寒梅赓韵寄友人姜贵宪","dynasty":"明","author":"李贤（原德","text":"松篁为友自相亲，弄月迎风楚水滨。数点嫩含窗外雪，一枝香散岭头春。寒分酒力传杯满，清挹吟怀得句新。盛世终需调鼎具，遭时岂必竟无因。闻说藏脩惜寸阴，独怜梅树寄疏林。清生院宇春香细，寒印庭阶月影沈。应许老逋吟瘦骨，肯教狂蝶见芳心。孤标未必淹乡邑，青琐行看振佩音。"}