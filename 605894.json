{"id":"605894","title":"西河郝氏馀庆堂","dynasty":"明","author":"卢龙云","text":"十年看树木，百年仰树德。树木长乔林，树德延世泽。干木隐西河，美誉亘今昔。卜夏与田方，亦复如双璧。寥寥千载馀，谁与践芳迹。丈人溪上居，秉心嗜玄寂。于世薄所营，齐物忘得失。捐粟惠贫荒，施剂起残疫。道路悯遗金，囹圄念艰阨。餔馁复赈穷，轻财殚心力。哀死建义茔，累累表幽宅。存殁总衔恩，自我无德色。哲嗣乃肯堂，作求念弥惕。永言绍家声，禔躬慎朝夕。当官重清勤，吏事岂缘饰。仁惠浃穷檐，勉勉树声绩。孙枝日衍繁，云霄看比翼。不见内史家，里中称万石。"}