{"id":"842922","title":"梁卓如招集万生园修禊未赴有诗徵和分韵得此字","dynasty":"清末民国初","author":"陈宝琛","text":"鬓丝不照城西水，病里伤春又上巳。园林无恙风景殊，觞咏大难主宾美。绝域生还君末老，春明馀梦人能纪。却追永和事祓禊，似替义熙存甲子。旧游牢落过酒垆，白日沧凉见宫雉。就令沈饮讵荒宴，正藉哀丝作变徵。招呼彦会阻寸步，反复雄篇叹观止。右军故是温谢流，临河奄有嵇阮旨。贻书谁解奉龟鉴？弄笔世顾珍茧纸。哉生明月阅人多，相感旷代得子始。尽收碎金都一集，更喜灵钟应千里。侥倖风雅未卒沦，后六十年傥三此。"}