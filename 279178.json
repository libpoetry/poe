{"id":"279178","title":"夜合花·阳安独客，芳物撄心，追和梦窗，以毖羁绪","dynasty":"现代","author":"周岸登","text":"雨夹梅酸，风含蒲润，紫陌鞭惹尘香。山屏半掩，仙心未隔柔乡。鬟雾湿，眼波长。恨飞花、无奈匆忙。记追游处，藏鸦翠柳，乳鸭池塘。同消竹粉新凉。问寻巢燕子，王谢门荒。重编感旧，无人为说鸡缸。词语涩，酒悲狂。认青衫、红泪迷茫。寄寥天怨，江悬塔影，桥挂残阳。"}