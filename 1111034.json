{"id":"1111034","title":"拟古八首","dynasty":"宋","author":"朱熹","text":"离离原上树，戢戢涧中蒲。娟娟东家子，郁郁方幽居。濯濯明月姿，靡靡朝华敷。昔为春兰芳，今为秋蘼芜。寸心未销歇，托体思同车。绮阁百馀尺，朝霞冠其端。飞櫩丽远汉，曲楹何盘桓。清谣发徽音，一唱再三叹。借问谁为此，佳人本邯郸。微响激流风，浮云惨将寒。为言何所悲，游子在河关。不恨久离阔，但忧芳岁阑。愿为清宵梦，燕昵穷馀欢。上山采薇蕨，侧径多幽兰。采之不盈握，欲寄道里艰。沈忧念故人，长夜何漫漫。芳馨坐销歇，徘徊以悲叹。佳月朗秋夜，蟋蟀鸣空堂。大火西北流，河汉未渠央。野草不复滋，白露结为霜。梁燕起高飞，云雁亦南翔。念我同心子，音形阻一方。不念执手欢，隔我如参商。寓龙不为泽，画饼难充肠。金石徒自坚，虚名真可伤。郁郁涧底树，扬英秋草前。与君结欢爱，自比金石坚。金石终不渝，欢爱终不疏。一夕远离别，悠悠在中途。相思未云变，音容定何如。伤彼三春蕖，灼灼层华敷。盛时不可留，恐逐严霜枯。夫君来何晚，贱妾长离居。高楼一何高，俯瞰穷山河。秋风一夕至，憔悴已复多。寒暑递推迁，岁月如颓波。离骚感迟暮，惜誓闵蹉跎。放意极欢虞，咄此可奈何。邯郸多名姬，素艳凌朝华。妖歌掩齐右，缓舞倾阳阿。徘徊起梁尘，綷縩纷衣罗。丽服秉奇芬，顾我长咨嗟。愿生乔木阴，寅缘若丝萝。夫君沧海至，赠我一箧珠。谁言君行近，南北万里馀。结作同心花，缀在红罗襦。双垂合欢带，丽服眷微躯。为君一起舞，君情定何如。众星何历历，严宵丽中天。殷忧在之子，起步荒庭前。出门今几时，书札何由宣。沉吟不能释，愁结当谁怜。临风一长叹，泪落如奔泉。"}