{"id":"683485","title":"谒北岳庙","dynasty":"明","author":"王世贞","text":"祠坛缥缈遏云孤，肸蚃英灵飒有无。象应星辰天北极，气蟠龙虎帝神都。羞从禅代论金检，喜向侯邦乞宝符。混辟将何酬圣主，祁连不遣祭休屠。郁盘河朔古今雄，柴望千秋礼数崇。黑展灵旗开水德，白飞穹石见神功。尊同四岳非真拜，秩比三台是寓公。闻道率然元尔阵，可无风雨净遥空。"}