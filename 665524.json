{"id":"665524","title":"太白山人歌","dynasty":"明","author":"郑善夫","text":"吾闻太白之山横绝沙碛东，去天盈尺秦地雄。阴厓古雪吹烈风，开辟以来如白龙。赤日横半度，百草不发天无功。山中之人冰雪容，餐霞吸露五内空。绿云结交河上公，寿三千岁颜如童。北招汗漫，南挟韩终。椒丘县圃，直天几度，拊嘴扪毕天为通。长髯下照沧海水，玄虬跋浪吹苍穹。视彼守株之徒，奚啻黄鹄之与壤虫。吾将乘元气与君游无穷。"}