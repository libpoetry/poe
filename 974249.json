{"id":"974249","title":"重阳近矣风雨骤至诵邠老满城风雨近重阳之句辄为一章书呈教授沅陵","dynasty":"宋","author":"赵蕃","text":"好诗不在多，自足传不朽。池塘生春草，馀句世无取。诗家黄州潘，苏黄逮师友。六义极渊源，一贯相授受。秋风有奇思，箪瓢忘巷陋。奈何催租人，败之不使就。我谓此七字，已敌三千首。政使无败者，意尽终难又。纵令葺成章，未免加饤饾。衣锦欲尚絅，何尝炫文绣。一洗凡马空，浪说充天厩。重阳晴则已，雨必风在口。今兹季月来，阴雨变时候。愔愔爵罗门，寂寂鸟噪牖。黄花冷未芳，黄叶扫复有。颇将写吾怀，渠在那出手。并想东篱人，瞻前忽焉后。"}