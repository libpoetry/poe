{"id":"102308","title":"次韵子由送家退翁知怀安军","dynasty":"宋代","author":"苏轼","text":"吾州同年友，粲若琴上星。当时功名意，岂止拾紫青。事既喜违愿，天或不假龄。今如图中鹤，俯仰在一庭。退翁守清约，霜菊有余馨。鼓笛方入破，朱弦微莫听。西南正春旱，废沼黏枯萍。翩然一麾去，想见灵雨零。我无谪仙句，待诏沉香亭。空骑内厩马，天仗随云骈。竟无丝毫补，眷焉谁汝令。永愧旧山叟，凭君寄丁宁。"}