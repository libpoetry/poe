{"id":"705959","title":"题内府所藏唐人百马卷子","dynasty":"明末清初","author":"顾景星","text":"开元厩马四十万，天宝从龙谁最健？夜偃火鼓延秋门，昼争豆莝感阳店。万里桥头百存一，骑去东宫还几匹？当时刍秣尽凡才，急难何曾见腾逸。此图蒲稍仅百马，毋乃乐坊教成者？细看不是临阵姿，可惜登床汗流赭。黄衫奚官三五人，镂花玉带绣抹巾。羁前宝络坠金铎，覆以罗帕承锦茵。可怜贼破西京后，此马全为承嗣有。鼓声应节反见妖，血碎桃花死犹吼。图藏内府已千年，相传画手南唐前。画师有意惜奇骏，不遣驱驰供舞筵。君看老骥还遭放，尽有骅骝气凋丧。苜蓿难逢大宛种，苁蓉屡湿边庭瘴。俶傥何须四百蹄，壮观争多真画师。转思騕袅不世出，天子独乘何所之？"}