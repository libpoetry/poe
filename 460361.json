{"id":"460361","title":"贺新郎　山居遣兴","dynasty":"当代","author":"卢青山","text":"盘古不堪觅。扣先生、音容宛在，奇崖古壁。怕听招魂旧曲也，夜夜老龙悲泣。千载后、谁来幽寂？我有诗毫如柔水，问先生讨借沉雄力。松雨作，万壑立。移家长卧苍云隙。月浑如、先生肝胆，瑰琼泻沥。酒病来扶苔石冷，短发萧骚露浥。怅四顾、只今何夕？浩啸长歌孤舞足，但山灵弦响和泉滴。潭影外，空山屐。"}