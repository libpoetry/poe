{"id":"1252700","title":"寄黄将军大章","dynasty":"元末明初","author":"梁寅","text":"千里江湖羽檄传，著鞭方看祖君先。连营白旆风云上，为国丹心日月边。诸客登楼多暇日，三农在野庆丰年。戎机须自儒冠出，未数功臣卫霍贤。忆访辕门雪后行，如今林壑渐秋生。狂夫几日浑欲舞，凉雨千村将洗兵。翠羽文犀开贡献，山车银瓮报清平。凌霄义气看能事，老向渔樵也自荣。"}