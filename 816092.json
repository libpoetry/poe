{"id":"816092","title":"苍梧谣 周生意有所惑，作此戏之","dynasty":"清","author":"梁德绳","text":"休。漾碧波清浣旧愁。扁舟去，无计暂句留。痴。遍绕阑干十二时。千金意，密密祝□尼。寻。倩影依稀隔桂林。回廊遍，不觉晓风侵。愁。整日无言独倚楼。月如钩，寂寞似寒秋。思。一棹天涯怨别离。秋江上，可有载归时。望。烟水吴江恨杳茫。回春意，佛力仗慈航。吟。拍遍阑干赋不成。明镜里，一夜鬓星星。怜。诗骨伶俜耸瘦肩。情脉脉，独坐小窗前。猜。莫是春回燕亦回。沉吟处，几度费详推。空。吹落春花不见踪。东风冷，何处觅残红。"}