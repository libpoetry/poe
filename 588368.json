{"id":"588368","title":"同王岱麓李三洲伦右溪泛舟越深楼歌一首","dynasty":"明","author":"王渐逵","text":"樾深楼头风雨多，落花满径将奈何。有时飞入扁舟去，粘尊泊棹香盈波。不惜落花起，但惜芳春回。丰隆阿香亦知意，霁色似为山人开。汀蒲渚荇增光洁，曲池文榭生佳气。送酒遥停竹外舟，闻钟始觉山间寺。夜深萧鼓乐未央，堂前灯烛相辉煌。骊驹在道已促驾，主人惜别还称觞。君不见苏子与同舟歌赤壁，回首江山已难识。"}