{"id":"225385","title":"次韵李舍人","dynasty":"宋代","author":"邓肃","text":"道山文章伯，杖履作幽栖。笔砚为戏事，业落翻墨螭。平生百万言，定相初不离。更怜世间士，尘网深相闱。笑踵双林辙，誓破万夫疑。八面列神王，剑戟森携持。怒目干龙宫，机缄绝谋惟。佛语浩无际，天地如可弥。笑谈一转毕，璿玑时未移。见者皆了了，钝根化神机。不然分三藏，谁能俱不遗。白头钻故纸，底是出头时。此恩今欲报，四顾将谁依。在佛本无说，於公亦何为。珍重谪仙人，登山力未疲。天涯渺万里，著处即为归。随缘作赞叹，妙语何奇奇。置之天壤间，千古无敢非。我生多肉障，烦公示宝篦。请作一言蔽，牟尼即仲尼。"}