{"id":"594495","title":"元美两以大京兆少司寇召不赴奉寄一首","dynasty":"明","author":"欧大任","text":"客于江左卜行藏，帝以明公重建康。昙院已闻朱草秀，弇州何处白云长。赭衣可得逢皋吕，青史奚由数赵张。宪府空深慈雨望，鞠城犹指法星祥。辞天有疏频曾上，玩世无心老更狂。仙自千年吴市卒，人今一代鲁灵光。听松便欲追弘景，辟谷应能学子房。恩许烟霞栖海曲，诏分芝术给山囊。丹函绿检书初就，玉霤金庭路未荒。我亦拂衣从此逝，罗浮宁但忆吾乡。"}