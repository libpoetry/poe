{"id":"357393","title":"壶中天·七叠韵代柬","dynasty":"清代","author":"黄之隽","text":"把君吟卷，羡群贤歌咏，太平寰宇。不但流连花月事，空说酒家渔户。鹿柴诗成，辋川图就，大得王裴趣。譬于甘旨，五侯鲭味同煮。吾亦千里怀人。六时觅句，缄写投山坞。惭愧填词艰压韵，岂解笔歌墨舞。貂续篇多，蛇添调积，未免宾喧主。烦为绳削，合于秦柳高处。"}