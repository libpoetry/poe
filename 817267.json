{"id":"817267","title":"南浦 陈槐庭大令钟英以碧草绿波制题各赋一阕余适悼沈姬之亡藉以书痛","dynasty":"清","author":"薛时雨","text":"烟水衬平芜，转眼来、春光茜媚如许。一色染青袍，勾挑起、多少客愁离绪。王孙去也，萋萋总是伤心处。长亭遮住。疑化血魂归，一灵常聚。天涯几度登楼，念故国阙河，迷离无路。渺渺逗吟情，何人续、金勒马嘶佳句。暮云千里，凝眸犹恐看朱误。哀思欲诉。伤玉瘗香埋，墓门深护。软翠泛迢迢，是绝佳、春江设色图谱。老我卧烟波，沙堤上、常狎睡鸥拳鹭。拖蓝染黛，无端荡起愁千缕。临流洄溯，伤一舸难归，好春虚度。当时送客怀人，惯肠断西洲，魂滑南浦，逝水促华年，新来恨、更比别情酸楚。桃根渺矣，那堪重唤江头渡。可怜弱絮。问甚日成萍，随流飘去。"}