{"id":"1115204","title":"不寐四首","dynasty":"宋","author":"杨万里","text":"老来只愿酒难醒，酒力才醒梦便惊。露滴新寒欺病骨，宦游如梦记平生。深山五鼓鸡吹角，落月一窗鹅打更。等待晓光雕好句，晓光未白句先成。非关枕上爱哦诗，聊复销愁片子时。老眼强眠终不梦，空肠暗响诉长饥。翻来覆去体都痛，乍暗忽明灯为谁。只道昼长无那著，夜长难奈不曾知。暗虫夜啼不肯停，直从黄昏啼到明。不知讨论底事著，为复怨嗟谁子生。至竟通宵千万语，真实只是两三声。唧唧唧唧复唧唧，此外何言君试听。初闻一犬两犬声，次第远近鸡都鸣。今夕明朝何日了，南村北巷几人行。忽思春雨宿茅店，最苦仆夫催去程。是时懒起惜残睡，如今不眠愁独醒。"}