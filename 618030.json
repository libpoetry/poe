{"id":"618030","title":"曾大母节孝承恩册为金楚畹御史","dynasty":"明","author":"何吾驺","text":"世界仗撑持，五色炼天补。匹妇能高千古事，叹息金家曾大母。既称未亡人，扪阊喷血愫。失时祸火逼攒心，誓死相殉肯歧路。还为藐孤留馀生，春雨秋霜哀雁度。低首字孤仰奉嫜，两指絣澼慈鸟哺。夜中掩泣课儿书，用习岐黄昌后祚。志在活人不取金，隐携参术宁求富。嗟哉无人不知天岂遥，天留多福畀吾婺。果然及母岳生申，当朝柱础金家孺。七岁能文八岁诗，母揽左兮辄欢顾。咄嗟往事几何时，柱史霜威振鹓鹭。新安泽被几万家，来仪朝阳拨云雾。念母苦贞未有闻，含悲特为重瞳诉。帝命风世建厥坊，宅闾聿涣奎章誉。闻孙四代结怀开，母节一朝天下慕。自今嘉谷政华滋，桂茁兰芽光始吐。嘱君百倍励公忠，为子为臣报恩遇。上天逮照老孤孀，重兹致身誓无负。"}