{"id":"1143255","title":"苦怀六首 其六","dynasty":"宋末元初","author":"郑思肖","text":"古人立志高，为义不为己。今人所见卑，独为贫贱耻。不义富贵生，宁以饿而死。遗体非不重，所惧悖于理。我禀清淑气，生而秀为士。读书三十年，颇知六经旨。质之以人道，所言皆如此。奚乃滞风尘，尔汝弄欢喜。浙山高苍苍，浙水清瀰瀰。三叹动遐思，清风响两耳。暂焉深隐去，长镵访园绮。敬俟时之清，终其天伦尔。"}