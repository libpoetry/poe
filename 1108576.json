{"id":"1108576","title":"诸人颇有和余百梅诗者各赋一首 赵监簿志仁","dynasty":"宋","author":"刘克庄","text":"诗至中山不可加，直将幽澹扫秾华。宁依处士坟前竹，不爱都人担上花。老子骚魂常住世，郎君吟笔又名家。遥知丈室无天女，纸帐香篝瘦影斜。字字追还水部公，篇篇压倒后村翁。可怜和靖拘香影，更笑花光著色空。自许铁心坚晚节，渠能粉面向春风。菁华落尽惟枯蘖，赖有何郎嗜好同。诗境千梅匝草堂，参军今又课梅忙。悬知句子追群谢，每见乡人说季方。处士骨寒谁得髓，老夫鼻塞尚闻香。请君摘出惊人语，玉篴横吹入乐章。百首初成六十馀，朝涂暮改费居诸。谁将綵笔传于子，人怪青春小似余。一笑拈花差易耳，三年刻楮欲何如。梅兄樗叟俱枯槁，总把风光义让渠。盘屈高才入短章，卷中字字挟冰霜。直探宝藏珠盈掬，倒泻金茎露浣肠。铁笛一枝横夜月，水沉三舍避天香。妙年早去吟薇药，莫共侬争寂寞乡。方扃北户逃生客，忽折南枝寄病翁。雪里骑驴非俗格，茶边放鹤有家风。写真影过于形好，凿窍香来与鼻通。不敢袖归防电取，殷勤返璧锦囊中。贫儿篱下看花窠，曾见千株玉雪么。画得诗禅三昧少，诗如无住一联多。过时结实心犹苦，从古调羹味在和。我坐耸肩穷到老，君肩欲耸又如何。出香影外别商量，尽撷菁英发秘藏。难把微酸谐众口，只消一白赛宫妆。却疑彼相调金鼎，未召斯人试玉堂。便好去供春帖子，君才何止倍秦郎。每抱怀中玉雪如，吴霜不觉点虬须。生三槐裔皆当贵，为六梅孙莫太臞。抹黛村眉惭丑怪，约黄宫额费妆涂。南园树老花零落，还许邹枚访旧无。"}