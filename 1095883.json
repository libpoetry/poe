{"id":"1095883","title":"云天瑞所藏李唐风雨图","dynasty":"宋","author":"释居简","text":"炮车卷东南，白昼沙石昏。悠然隘西北，顷刻潭湫翻。晴窗展李画，叆叇迷江村。乃知笔有神，巧剔造物根。信意泼浓墨，了不见墨痕。但见平林黯黯木欲折，辊底怒浪掀天浑。平地十步九蹉跌，奈此倚岸舟如盆。得非折天柱，恐是颠昆崙。不然于菟髑髅下，巨浸潜蛟勇斗涛山崩。空江冥冥不知晓，更无一个闲鸥鸟。断岸微茫水亭小，三两重茅都卷了。漓洒云阴阴，翻然如惜金。西子宜浅妆，浓抹尤清深。于戏此妙不可寻，百金一笔不足临，掩卷袖手空沉吟。"}