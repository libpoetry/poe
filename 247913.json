{"id":"247913","title":"瑞鹤仙·溪塘暝坐","dynasty":"现代","author":"朱庸斋","text":"罗裙休更洗。怕洗多红淡，人情相似。凭将旧来意，向横塘送目，强宽离思。阑干自倚。扑帘衣、凉风又起。并前川、趁晚潮生，先酿四围秋味。愁记。回灯唤玉，引袖招香，步摇春绮。芳华易委。三生梦、廿年事。叹圆荷过雨，擎珠乍泻，顿化清铅泪水。待盛来、注入单杯，倩谁共醉。"}