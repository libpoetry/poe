{"id":"771676","title":"花心动·饯春日微雨","dynasty":"清","author":" 裴维安","text":"湿浅帘波，点轻尘楼台，艳春如沐。过了牡丹，芍药披香，刚是嫩芳能续。凤城知共春多少，又催送、锦韶经宿。怕相约、移红换紫，总添新绿。往事沈香感触。猜风异烟殊，倚阑亭北。梦醒绣衾，吟怯青檠，偏觉脆敲窗竹。展春已属今年闰，误人在、晓寒廊曲。絮飞尽，输伊埽愁万斛。"}