{"id":"1205477","title":"苏武慢","dynasty":"元","author":"张翥","text":"岁晚江空，雪飞风起，老境若为聊赖。家人解事，准备深尊，旋遣夜窗寒解。萍梗孤踪，幻影浮生，万里喜还闽海。但囊中留得，诗篇烂写，水情山态。真比似、一个冥鸿，南来北去，阅尽几重关塞。名缰利锁，绊杀英雄，都付醉乡之外。惟不能忘，一舸吴淞，鲈脍豉羹莼菜。且今宵还我，冰壶天地，眼空尘界。"}