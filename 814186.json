{"id":"814186","title":"和张树筠先生咏怀二首","dynasty":"清","author":"陈增源","text":"岐黄垂训几多年，惟有先生得奥玄。诊脉神超三九候，调方义贯万千篇。活人妙诀时时用，济世真言代代传。更喜萱帏康健在，莱衣绚彩药陶然。轻财重义似疏狂，苦读医书目渐伤。伊圣汤醪原自作，炎皇药饵亦亲尝。人情在在期长寿，天德生生不尽藏。衣钵克承为哲嗣，从今德泽更无量。"}