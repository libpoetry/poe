{"id":"1240365","title":"行路难","dynasty":"元末明初","author":"张宪","text":"行路难，前有黄河之水，后有太行之山。车声宛转羊肠坂，马足蹭蹬人头关。白日叫虎豹，腥风啼狗犴。拔剑顾四野，使我摧心肝。东归既无家，西去何时还？行路难，重咨嗟。乞食淮阴市，报仇博浪沙。一剑不养身，千金徒破家，古来未际皆纷拿。行路难，多歧路。马援不受井蛙囚，范增已被重瞳误。良禽择木乃下栖，不用漂流叹迟暮。"}