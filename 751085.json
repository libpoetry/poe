{"id":"751085","title":"星斗南","dynasty":"清","author":"吴观礼","text":"斗南一人大星坠，内讧外寇乃驯致。帐中自呼星斗南，骑箕天上回戎骖。平生未快屠鲸手，力挟丰隆海西走。岛夷千载未祠神，遂震威灵荐圭卣。中奉历朝天可汗，惟一个臣在庑右。写金教识麟凤姿，覆杯肯飨蒲萄酒。汉民掠买岁几千，惟神护持抚摩久。岂无虐死为鬼雄，会当搏噬奋功狗。吁嗟乎！男儿生不遑请缨，死将叫阍与帝争。不共戴天宁反兵，秽人何物来要盟。众仙排云孰可使，须骏马监傅介子。龟兹就戮匈奴臣，笑斩楼兰目壮士。灵旗既下犁鞬城，视我将星东北指。朮赤遗封生虎狼，包藏祸心越疆理。神力驱除冰海头，铜柱拓边还万里。异姓藩开奇渥温，世捍牧圉承皇恩。声教四讫弥海垠，一洗诸派婆罗门。神兮归来配烝礿，丹青自有凌烟阁。"}