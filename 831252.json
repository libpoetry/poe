{"id":"831252","title":"小楼连苑 白海棠","dynasty":"清末民国初","author":"程颂万","text":"倩魂飞向人间，满身都带蓬莱雪。瑶台半倚，花瓷小种，洗妆无力。西府藏娇，东皇试剪，妒他颜色。想缟衣妃子，茜裙犹在，压损了，留仙褶。吹瘦东风凉白。一枝枝、是侬愁魄。柔香腻粉，三分成梦，七分成月。却厌人家，几枝红烛，照侬今夕。问沉香昨夜，可能同梦，梅花消息。"}