{"id":"1143843","title":"次韵谢董君读予诗稿","dynasty":"宋末元初","author":"方回","text":"少年客洛走缁尘，自倚诗才敌万人。岳耸河奔争气势，霜严月朗借精神。镜中颜状惊非昔，笔底工夫苦不新。辜负桐江好山水，花开叶落十秋春。宇宙茫茫战马尘，中原文献不无人。诗裁綵笔天公妒，书拥青灯夜气神。筛雨簸风六月冷，磔云裂雾千峰新。何当君病早勿药，共倒松阴百瓮春。"}