{"id":"751119","title":"由衡岳南台寺历玉版桥至半云庵后山谒庭柏禅师墓还至田家醉书","dynasty":"清","author":"严玉森","text":"入山复十里，积翠交万重。曾经太华险，履此能从容。霞外鹄影微，霁初雪意慵。薄薄田舍酒，疏疏远寺钟。泉汲思中泠，樵衲来上封。乡梦莼一丝，春锦花千峰。万类共悲喜，孤筠观淡浓。兹游任醒醉，箕颍怀前踪。"}