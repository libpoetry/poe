{"id":"813698","title":"外子辞昌延榷务归里喜面赋此四首","dynasty":"清","author":"杨浣芬","text":"十载京华鬓未丝，归来笑语共相嬉。田园乐趣家庭福，侥倖年来事事宜。当年抑塞事难忘，双凤腾空恨渺茫。留得青山终不老，阶前玉树已成行。一径蒿莱手自锄，小园花木已扶疏。自甘荆布心如水，不羡繁华戚里居。举杯又见月当头，竟夕清谈互唱酬。出处何如安处好，鹿车鸿案自风流。"}