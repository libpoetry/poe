{"id":"816355","title":"不忍池晚游诗","dynasty":"清","author":"黄遵宪","text":"开门看雨梦才醒，一抹斜阳映画屏。随著西风便飞去，弱花无力系蜻蜓。蜃楼海气隐重城，浩浩风停远市声。四壁晚钟齐接应，分明不隔一牛鸣。红板长桥雁柱横，两头路接白沙平。前呼后拥萧萧马，犹记将军警跸声。如此江山信可怜，欢虞霸政百余年。黄梁饱饭红灯上，小户家家弄管弦。百千万树樱花红，一十二时僧楼钟。白头乌哭屋梁月，此是侯门彼佛宫。羯鼓冬冬舞折腰，银釭衔璧酒波摇。垆香袅处瓶花侧，不挂当时黑鞘刀。薄薄樱茶一吸馀，点心清露挹芙蕖。青衣擎出酒波绿，径尺玻璃纸片鱼。鸦背斜阳闪闪红，桃红人面薄纱笼。银鞍并坐妮妮语，马不嘶风人食风。万绿沈沈嘒一蝉，迷茫水气化湖烟。无端吹坠丰湖梦，不到丰湖已十年。绝远穷荒海外经，风灾鬼难渡零丁。谁知大地山河影，只一微尘水底星。濛濛隔水几行竹，暗暗笼烟并是梅。微影模糊声荦确，是谁携屐踏花来。柳梢斜挂月如丸，照水摇摇颇耐看。欲写真容无此镜，不难捉影捕风难。不耐茫茫对此何，花如吉野月须磨。如鱼邪虎乌乌武，树底时时人唱歌。三更夜深月上棂，荷花遥遥透微馨。垆烟帖妥窗纱静，不解参禅也读经。山色湖光一例奇，莫将西子笑东施。即今隔海同明月，我亦高吟《三笠辞》。"}