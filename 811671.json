{"id":"811671","title":"驻跸兴安八首","dynasty":"清","author":"玄烨","text":"祖德隆三后，天心廓九围。讴歌通毳幕，风雨想戎衣。一自车书合，长看职贡归。黄图无内外，时迈有光辉。特奉仙舆出，晴峦驻羽旄。风多停彩扇，驿远进冰桃。丽草金莲涌，浓阴碧树高。墉台新月上，广乐奏云璈。重岭叠云烟，旌旗拂塞天。草香薰翠幄，花暖接红川。雁碛长城外，龙荒胜地传。回瞻亭障远，千里抱幽燕。六月浮埃净，高居暑气消。千山低接帐，万木迥凌霄。地拥边沙阔，天临塞曲遥。封章达行在，银烛秉凉宵。虎戟閒清候，逍遥览物华。烟笼千树柳，暑发四时花。风土暄凉异，山川道里赊。濯枝新雨歇，皎皎散飞霞。地脉连荒服，山形赴上陉。炎歊移月令，分野别星经。桦屋参覃白，松林断续青。云沙一万里，属国尽来庭。边云澄霁色，山翠点行衣。马引雕弓过，禽连羽箭飞。旌旗开一面，草树入长围。我武当蒐狩，非因耀德威。紫塞行巡日，雕舆问俗年。大庖陈折俎，仙醴秩初筵。屏翰金汤壮，光华赐予宣。示慈良有意，裒对在敷天。"}