{"id":"695274","title":"官满平湖留别二首","dynasty":"明","author":"林光","text":"九年尸素我何功，眼似添花耳似聋。暂解樊笼如脱兔，便将风翮逐溟鸿。秋深篱菊犹含笑，老至吾诗未送穷。分付静观亭下景，莫随霜散误天公。羞论瑶琴指上功，钟期耳孔未应聋。翱翔阅世惭灵凤，南北随时羡翥鸿。万事苍天元有定，百年吾道岂终穷。题诗大笑开船去，更把行藏问舵公。"}