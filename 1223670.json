{"id":"1223670","title":"味经堂诗","dynasty":"元","author":"虞集","text":"维昔玄圣，有子过庭。学礼学诗，诏之丁宁。面墙之窒，繇不知味。亲能使学，不能使嗜。观于德容，听于德音。咏歌周旋，实悦我心。邈乎千载，圣往言在。舍而不求，匪罔斯殆。畏友翚父，穷经笃行。既有诸躬，思贻厥成。既菑既畬，俾稼之食。既畋既渔，俾鼎之实。作堂高明，曰子远来。吾经在兹，远其味之。始予虚羸，匍匐来食。茹草饮水，以禦朝久。穷人得归，自我父师。俛焉斯文，老至不知。煌煌灵芝，如彼嘉玉。薄言采之，在彼中谷。南阳之人，来詹来言。君子岂弟，宜其后昆。"}