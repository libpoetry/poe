{"id":"491548","title":"题春江忆别图","dynasty":"明","author":"刘崧","text":"渝川故人黄子雅，天机深沈好挥洒。往与范君别螺川，写图远寄螺川下。螺川东偏呀石矼，呼吸万里之长江。江流不返客行远，何以使我愁心降。是时春风散杨柳，十里啼莺劝人酒。肠断逢君复送君，买船夜下渝川口。双凫俱飞今独还，为子一赋河梁篇。向来照见惜别恨，惟有明月留青天。断矶侧岛秋毫杪，肯信离愁是中少。水生浦溆万舸集，日落天涯数峰小。故人别来今几秋，落叶夜满城南楼。至今展卷忆旧别，对之如见春江流。嗟君久别何能返，霜雪惊心岁年晚。一春尘土暗沾衣，千里松楸终在眼。功名富贵复几时，林下閒人相见稀。飞鸿远征碧海外，春至亦复思南归。人生离别岂云暂，我亦临图伤梗汎。便将高谊谢陈雷，从此深情见黄范。"}