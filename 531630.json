{"id":"531630","title":"望西山","dynasty":"明","author":"杨慎","text":"望西山，西山迢递庆霄间。峰辉林彩如堪挹，翠壁丹梯若可攀。亦有青乌占紫气。还乘白鹤驻红颜。斗极南陲分王气，天骄北漠控胡关。近接桥陵鼎湖路，太乙勾陈临玉树。遥瞻双阙对氤氛，葱葱郁郁捧瑞云。润接天河起箕尾，根缠维络镇坤文。长安楼阁中天起，峻极相连近天咫。金芙蓉开万井中，罨画屏张三素里。龙宫鲸吼晓岚青，凤城鸦宿烟光紫。雪晴琼岳转分明，日映名都一何绮。雪晴日映风光和，陌上游人积渐多。相邀帝女柔桑路，其柰王孙芳草何。静婉香车褰翟茀，嫖姚飞盖拥盘陀。杨柳千条金作线，梨花百叶玉为柯。雕俎华筵分内苑，锦场绣野入平坡。行行国艳皆桃李，处处尘香尽绮罗。巨灵赑屃应相避，玄囿萧条未许过。别有青莲千万宇，金榜红墙围净土。锡卓多非汉代名，翚飞各占周原膴。横玉行香尽贵人，挥金资福皆豪贾。菩提花发六时閒，吉祥风动千铃语。海昙仙梵日供张，铢衣宝鬘时歌舞。望山竟如何，由来逸兴多。朝回长挂笏，休沐想鸣珂。三月春将谢，未请游山假。痼疾在烟霞，俗鞅萦晨夜。闲人真遂爱山情，韦曲天西少送迎。短屐踏莎占土脉，奚囊探韵赋春晴。岂似神仙限官府，爱山空作望山行。"}