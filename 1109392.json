{"id":"1109392","title":"春日舟中喜晴三首","dynasty":"宋","author":"刘弇","text":"雾敛云回雨却残，衣单犹尚怯朝寒。烟尘暗处江山窄，日月光来宇宙宽。渔棹不忧滩浪险，客轮惟喜路程乾。关关珍重梢头鸟，每到晴中语亦欢。久厌梅蒸蠹客袍，一逢晴色喜陶陶。岚烟散后青山出，海雾开来日月高。四海廓成清世界，五湖消灭恶风涛。九衢来往趋名者，遂免泥涂仆仆劳。安得绳丝万丈长，绊留乌影在扶桑。三春厌倦泥涂走，一旦亲逢日月光。山有晚烟青郁郁，天无阴雾碧苍苍。雨馀更荷风相照，吹送残花满院香。"}