{"id":"724363","title":"登庐山诗二首 其一","dynasty":"南北朝","author":"鲍照","text":"悬装乱水区，薄旅次山楹。千岩盛阻积，万壑势回萦。巃嵷高昔貌，纷乱袭前名。洞涧窥地脉，耸树隐天经。松磴上迷密，云窦下纵横。阴冰实夏结，炎树信冬荣。嘈囋晨鹍思，叫啸夜猿清。深崖伏化迹，穹岫閟长灵。乘此乐山性，重以远游情。方跻羽人途，永与烟雾并。"}