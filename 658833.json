{"id":"658833","title":"荆溪杂兴六首 其四 张公洞","dynasty":"明","author":"王鏊","text":"万山环合中独虚，世传内有神明墟。侧身俯视惊怪吁，老眼不辨云模糊。巉岩渐下势渐舒，石坛坡陀席可铺。恍如身入佛老庐，四壁汹涌青红殊。天吴紫凤坼海图，鼋鼍䁑睒虎豹狙。罘罳梁柱相拄扶，灵官岌嶪高冠裾。神媪相将行步徐，七宝炫耀穹浮屠。石床横陈丹灶孤，玄门有路忽若无。藓磴登降我仆痡，通明有穴寻归途。不知造化开辟初，谁此镌刻谁剜刳。颇闻孙氏纪赤乌，霹雳下劈山之隅。人间始得窥仙都，又闻有路通太湖。金庭玉柱严禹书，自惭骨凡气浊粗。欲往不得将何如，欲往不得将何如。"}