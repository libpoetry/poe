{"id":"496285","title":"酹江月 次韵答顾东桥翁见四阕 其一","dynasty":"明","author":"夏言","text":"黄扉十载，掌丝纶、补衮调羹非手。自愧才疏如袜线，小器岂堪大受。一代赓歌，百年礼乐，赖明明元首。格天帝业，毫发赞襄何有。独惭凤阁鸾台，挥毫载笔，忝窃夔龙后。平地风云遭圣主，未羡磻溪钓叟。犬马衰龄，山林倦翼，莫报君恩厚。稽首焚香，中夜遥瞻北斗。"}