{"id":"1070226","title":"和柳子厚诗十七首 其十二 天久不雨高田皆坼乡人祈祷阅月乃雨远近告足有足喜者","dynasty":"宋","author":"程俱","text":"长夏久不雨，良田失欣荣。尘生畎浍间，小大空营营。麻粟半乾死，所忧负春耕。嗷嗷走香火，灵湫汲寒清。梵呗喧里社，油云被嘉生。俄然下甘泽，驩声接柴荆。年年镐京宴，及此万宝成。偷生得一饱，感慨难为情。顾念龙在野，悲歌泪纵横。"}