{"id":"1232988","title":"猛虎行","dynasty":"元","author":"周巽","text":"疾风撼林木，空谷来啸声。秋气何肃杀，于菟晚纵横。眈眈掉尾相逐行，一兽咆哮百兽惊。玉爪拳钩蹴冰裂，金精夹镜流电明。磨牙吮血食人肉，威势惨酷伤群生。荒野云深山月黑，猿啼老树寒萧瑟。冯妇回头不下车，李广弯弓空裂石。郊原千里绝人行，近郭时时见其迹。呜呼安得政化如刘琨，虎北渡河风俗淳。外户夜开无吠犬，耕桑共乐江南村。"}