{"id":"1115106","title":"雪用欧阳公白战律仍禁用映雪访戴等故事赋三首示同社","dynasty":"宋","author":"杨万里","text":"夜映非真晓，山明不觉遥。尽寒无奈爽，且落未须销。体怯心仍爱，颜衰酒强潮。毛锥自堪战，寸铁亦何消。是雨还堪拾，非花却解飞。儿童最无赖，抟弄肯言归。向树翻投竹，欺人故点衣。肩寒未妨耸，笔冻可能挥。细听无仍有，贪看立又行。落时晨却暗，积处夜还明。幸自漫山好，何如到夏清。似知吾党意，未遣日华晴。"}