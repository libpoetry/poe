{"id":"766481","title":"三姝媚 其二 题朱仲青中翰芬秋灯伴读图","dynasty":"清","author":"黄燮清","text":"香添心字篆。爱湘帘萧疏，夜窗微捲。对影成三，正露花烟月，腻人庭院。弟子红妆，还衬贴、纱厨罗扇。绮福谁同，何逊风流，宋郎仙眷。金井梧桐催晚。听漏鼓沈沈，酒醒寒浅。救取飞蛾，看玉钗斜拔，艳生诗卷。赋雨吟秋，刚坠叶、疏蛩相闲。寄语隔墙冷柝，更筹慢转。"}