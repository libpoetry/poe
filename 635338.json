{"id":"635338","title":"和张子白来韵","dynasty":"明","author":"成鹫","text":"疾行不避影，却步不逃迹。拙哉守株佣，生计日以迫。翻身出樊笼，虚空为宇宅。居亭不出门，宾客日三易。赤米无宿春，青蔬有馀摘。丰俭各随宜，彼此不相藉。何来鸿渐逵，高飞振六翮。见林情与依，摩空势宁隔。分手岁云徂，相思过除夕。怀之金石音，药我烟霞癖。春风江上来，旌旆遥相索。幽兴既有加，深情更无射。寻僧续旧游，埽雪披遗碣。般若放光明，摩挲手不释。始知慧业人，早注传灯籍。游戏文字禅，无莫亦无适。不惜如意珠，相逢当面掷。清言重百朋，古镜阔一尺。形影自相亲，缜密无缝隙。愿从中宿游，已蜡东山屐。老景逼桑榆，俛仰忽不怿。怅然赋临岐，倾倒出肝膈。归来补破茅，为君虚一席。刈蓍亡蓍簪，故物良可惜。珍重千里心，神交须破格。君如天上云，我作他山石。云石相依违，倏忽成今昔。隔水候双旌，开径待三益。林閒胜事多，无劳重叹啧。"}