{"id":"117464","title":"送鲜于子骏还朝兼简范景仁","dynasty":"宋代","author":"苏辙","text":"蜀中耆旧今无几，相逢握手堪流涕。倦游潦倒不还家，旧俗陵迟真委地。钱荒粟帛贱如土，榷峻茶盐不成市。诗书乡校变古法，节行故人安近利。欲归长恐归不得，归去相欢定谁是。低徊有似羊触藩，眷恋仅同鸡择米。中山先生昔所爱，南都摄尹私相喜。穷冬夜长一事无，灯火相従夜深睡。读书万卷老不废，感寓百篇深有意。俗吏惟知畏简书，穷途岂意逢君子。春风归骑忽西顾，平日高谈应且止。朝骑疋马事朝谒，莫就一床寻梦寐。犹有城西范蜀公，买地城东种桃李。花絮飞扬酒满壶，谈笑従容诗百纸。红尘暗天独不知，白首相看两无愧。古人避世金马门，何必柴车返田里。"}