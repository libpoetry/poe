{"id":"935623","title":"次韵宇文使君山行","dynasty":"宋","author":"陆游","text":"城中望西山，爽气固可致。不如山中行，衣屦染浓翠。使若资高逸，铁马奏横吹。平郊何旷荡，修竹亦清閟。既闻苏门啸，遂挹浮丘袂。似嫌太清绝，开宴尽主意。戏留楚台云，宝靥斗姿媚。珠贯按歌声，泉涌发诗思。归来殊不倦，吏牍阅千纸。却笑江左人，把酒辄遗事。下客亦未衰，尚可提万骑。安能学胡公，危苦寄鹤翅。"}