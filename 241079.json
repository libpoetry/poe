{"id":"241079","title":"天问·鸿冥未判初","dynasty":"宋代","author":"王义山","text":"鸿冥未判初，动静根已互。阴阳无停机，一阖一辟户。太虚本块气，无形何八柱。四时自尔行，列星自尔布。吾闻女娲氏，曾把五色补。补处绝无痕，亦有未补处。日无息不运，何处独阴雾。有龙衔烛照，终日烧不住。玉川子有言，日月作眼行。应不外幽独，同此双眼睛。彼何地而暗，乃假烛以明。亦有无烛地，暗塞幽冥冥。吾不解其故，苍苍徒具形。试唤卢仝鬼，为我叩太清。"}