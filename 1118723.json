{"id":"1118723","title":"信手翻古人诗随所得次韵二首 夜坐","dynasty":"宋","author":"陆游","text":"病起瘦可惊，崚嶒夜窗影。八十遂当至，何止践衰境。食箪幸能尽，药裹亦已屏。汲泉煮日铸，舌本味方永。士苦不自晦，常若锥见颖。叔度独何人，长陂渺千顷。孔门春服成，弟子从沂浴。老氏坐中庭，庄生记新沐。古圣自洁清，如日浴旸谷。岂比流俗人，虮虱生桎梏。老人喜时节，良夕当爆竹。未濯三生垢，汤沐意亦足。岂惟寓萧散，亦以洗荣辱。悠然独酌罢，投枕睡已熟。"}