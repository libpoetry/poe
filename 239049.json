{"id":"239049","title":"送进士高枢拱辰","dynasty":"宋代","author":"石介","text":"韩门有李汉，柳氏得晦之。其道卒无患，二子为藩离。吾才诚驽弱，十年空孜孜。韩阃与柳阈，岂敢辄潜窥。二氏方肆行，斯文日已衰。手持万丈斧，欲往断其枝。以次及根柢，使不复蕃滋。高生吾之壻，乃肯从吾为。示我文一编，言辞不葳藤。翅羽虽尚短，已去磨尾箕。气力虽未全，已能搏蛟螭。吾日觉老大。韩柳难企斯。吾子年始壮，勇若熊与羆。李汉不足慕，晦之当并驰。"}