{"id":"405826","title":"九日登凌云峰歌","dynasty":"近现代","author":"马一浮","text":"一画生天复生帝，敝屣可同天下弃。忽然变化名为人，自我失之在交臂。人言九日且登高，百年值此犹崇朝。九日屡迁九州改，令我怀古心忉忉。微茫不辨山川势，衰暮久捐辞赋丽。坐看劫火连虚空，那有高文动天地！数穷于九历纪常，群龙何预祲与祥。凌云石倚秋旻苍，青枫已丹霜菊黄，身在天涯思故乡。江之水，际天长，俯万灵，望八荒。翼彼神风引无极，王乔韩众伫我相翱翔。"}