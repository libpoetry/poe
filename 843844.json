{"id":"843844","title":"题蟫窟主人诗卷","dynasty":"清末民国初","author":"许南英","text":"桃花深锁武陵烟，鸡犬云中世外天。诗卷自编忘晋魏，知君涤笔在山泉。苍狗升天变白云，年来尘事不堪闻！夕阳指点霞成绮，幻出晴天锦绣文。诗教昌黎重正葩，按之沈实扬高华。寄声报与山灵道，开遍荒山六万花。山深秋静气萧森，石上流泉一曲琴。动操众山皆作响，蛮花犵鸟尽知音。"}