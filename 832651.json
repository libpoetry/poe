{"id":"832651","title":"曲玉管 京口秋眺","dynasty":"清末民国初","author":"朱祖谋","text":"野火黏堤，寒云啮垒，霜空竟日飞鸿响。客里登楼穷目，衰柳无行。尽回肠。冷眼论兵，愁心呷酒，无多景物供吟赏。最爱青山，也似北顾仓皇。寄奴乡。霸气消沈，剩呜咽、回潮东注，永嘉几许流人，惟馀叔宝神伤。感茫茫。又玉龙吹起，一片西风鳞甲，江山如此，几曲阑干，立尽斜阳。"}