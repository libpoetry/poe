{"id":"697464","title":"寄李惟寅欧祯伯四首","dynasty":"明","author":"胡应麟","text":"迢迢牵牛星，乃在河汉旁。织女处其东，脉脉徒相望。鸳鸯失羽翼，乌鹊难为梁。采采芙蓉花，道远不得将。远道亦何思，美人在京洛。白日丽中天，流云飘阿阁。煌煌五侯宅，冠带日相索。宁知瓮牖士，终岁长寂寞。寂寞宁复陈，嗟此明盛年。矫矫黄鹄姿，孤飞铩其翰。山川郁以纡，道路长苦难。顾视双游龙，叹息浮云端。浮云不终朝，岁月忽复易。岂伊岩廊慕，大业在金石。缅怀同心侣，沈思无终极。安得西飞鸿，假我双羽翼。"}