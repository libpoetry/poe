{"id":"1093241","title":"初九日夜坐","dynasty":"宋","author":"韩淲","text":"去冬十月已飞雪，于潜满县层冰结。空斋老树号朔风，客枕欲僵衾楮裂。主人犹有酒浇愁，旦起相呼相煖热。坐中刘郎气最高，抵掌歌诗杂言说。流光不觉小至近，涧路摧颓门半闭。两年心事夜如何，窗撼山林声又别。床头儿啼衣尚单，灶下婢苦柴未爇。粗官寸禄阙既远，故旧尺书音更绝。薄田舂米雨不来，欲酿一杯无曲糵。萧然默数长短更，惟恐寒气吹灯灭。明当一水泻清泠，会见四山高嵽嵲。重阴定自六出花，怅望同云记扪舌。"}