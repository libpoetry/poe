{"id":"1114000","title":"将游栟榈二首","dynasty":"宋","author":"李纲","text":"栟榈百里远沙溪，水石称为小武夷。千古碧潭涵夜月，两涯翠巘拂朝霓。猿猱饮涧联修臂，棕木连云擢老枝。天下幽奇多僻远，只疑造物恶人知。栟榈闻说自栟榈，且往观之盍问途。我向烟霞已成癖，子于水石更能娱。古来胜地因人重，他日清游载酒俱。会把丹青传画取，归来与对武夷图。"}