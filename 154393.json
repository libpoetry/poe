{"id":"154393","title":"织妇怨·掷梭两手倦","dynasty":"宋代","author":"文同","text":"掷梭两手倦，踏籋双足趼。三日不住织，一疋纔可剪。织处畏风日，剪时谨刀尺。皆言边幅好，自爱经纬密。昨朝持入库，何事监官怒。大字雕印文，浓和油墨污。父母抱归舍，抛向中间下。相看各无语，泪迸若倾泻。质钱解衣服，买丝添上轴。不敢辄下机，连宵停火烛。当须了租赋，岂暇恤襦袴。前知寒切骨，甘心肩骭露。里胥踞门限，叫骂嗔纳晚。安得织妇心，变作监官眼。"}