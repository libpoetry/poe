{"id":"688869","title":"送准儿公车北上禺峡舟中赋时亲友咸集二首","dynasty":"明","author":"何吾驺","text":"晓望荣光送帝畿，云来宫阙旧恩晖。亦曾携手看花入，犹自将行负背飞。三径种瓜时著膝，一江醉月览牵衣。圣明孝治思贤切，好策天人答北扉。松风萝月老馀寒，将子乘舟一钓竿。漱石英州予独卧，探梅庾岭尔还看。谈时何有推王猛，折屐多应笑谢安。吹彻琅璈天上曲，向来笙板未须弹。"}