{"id":"1107110","title":"步月","dynasty":"宋","author":"邓剡","text":"皓月流华光，微霄暧虚碧。空庭四无人，及此美□夕。霏微弄香雾，淡荡舒玉色。离离花影斜，梢梢兰露滴。颓然意忘倦，欲起还自惜。春情谅难得，后夜空相忆。盈盈当春月，含情隔幽棂。好怀不自制，起坐可一庭。娟娟吐微云，迢迢映华星。不寝步芳阴，裴回惜娉娉。百虫未敢怨，卉木正葱青。馀光散草露，乃复似秋萤。"}