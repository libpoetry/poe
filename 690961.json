{"id":"690961","title":"思远篇","dynasty":"明","author":"李之世","text":"望美人兮隔云山，被白縠兮跨紫鸾。紫鸾兮上下，我思君兮延伫。延伫兮奈何，君不见兮愁苦。山有阿兮云有端。路险难兮愁攀缘。情不真兮期不专。去不顾兮来不言。怊怅兮大息，欲往从兮迍邅。望美人兮隔江浔，河汉迥兮邈以深。霜高兮窅窅，月永兮沈沈。沈吟兮未极。泪潺湲兮沾臆。江有沚兮又有蓠。我思君兮君自知。心不同兮情易携。不敢怨兮私自悲。桂棹兮鼓兰枻，中流兮吹参差。君不听兮愁绝，欲往渡兮逶迤。"}