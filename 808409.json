{"id":"808409","title":"闻孙大二女皆殇书此慰之并促入都","dynasty":"清","author":"洪亮吉","text":"朝不见尔，暮不见尔。不能得尔书，使我烦忧不能止。朝知尔，枕一书。暮知尔，入酒垆。鸦飞鹊翻门索逋，盘盘广文居。今岁殇两女，陨一奴。缢魄复跳梁，掷此巨绠粗。赫然三重门，常有十幅符，长人鬼伯利弱徒。其余精魄强，睥睨孰敢如？阳春倏然回，阴煞尽扫除。丈人康强大母扶，行见妇归而将雏。尔既久失，偶又苦贫，曷不远游负粟以奉亲？长安辈流中，近复无尔比。吾当属王三，为尔戒行李。"}