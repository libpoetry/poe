{"id":"1116207","title":"复次韵呈维心拙涩不工当为抵掌","dynasty":"宋","author":"沈与求","text":"岐亭幽梦堕微茫，百草先春自不芳。山雨压低临涧影，天风吹下满林香。梨花少韵非俦匹，竹叶多情故敛藏。长记江桥闲立马，落英谁扫重情伤。粲粲疏梅短短墙，骚人长恨失遗芳。低徊草棘精神透，彷佛关山魂梦香。月淡乍看清影乱，春深终恐绿阴藏。岁寒为尔添愁绝，倚树微吟亦自伤。"}