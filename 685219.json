{"id":"685219","title":"斋居对雪走笔次韵答清溪赵司寇兼柬王与时胡伯珩黄伯固二首","dynasty":"明","author":"王缜","text":"圣朝郊祀此初行，肃戒精禋古有名。三日同斋风味淡，连霄对雪谷神清。袁公户闭眠应稳，程子门高梦未成。一德格天天亦信，泰阶从此更分明。九天一色风云起，嘉靖新正气象奇。脉脉满空花斗巧，微微六出竹先知。浅斟自信无缘分，泰运同符有擛蓍。兀坐炉香心亦静，闲听更漏夜迟迟。"}