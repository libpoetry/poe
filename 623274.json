{"id":"623274","title":"读南华杂篇述以五言十一章 其八 说剑","dynasty":"明","author":"郭之奇","text":"漆园宁剑士，肯为千金使。偶资鹏翼怒，或因蝴梦喜。蓬突垂曼胡，短后殊衣履。遂因太子先，一探时君旨。自言臣所能，十步一人靡。千里不留行，后发而先抵。复言臣剑三，先言而后拟。天子及诸侯，锋锷分遥迩。远则四夷包，近亦四封止。若无庶人剑，瞋目亡首趾。纷纷若斗鸡，一旦命绝矣。纵使百鸡存，强秦方虎视。浩浩长平坑，三千同一垒。此时王听毕，脱剑谢庄子。三月闭宫门，剑客俱惭死。庄子复儒冠，赵国犹延纪。"}