{"id":"699346","title":"龙君超邀余过新置山庄庄在翠微中甚幽僻","dynasty":"明","author":"袁宏道","text":"扫石移尊去，披云曳杖行。冈峦频转换，郛郭偶生成。溪尽田家出，山回仄路平。远峰稠叠起，苍翠扑轩楹。閒即攀萝上，倦来枕石眠。田庐阴翠壁，鸡犬入层烟。竹院通茶户，山乡近水廛。主人心但了，胜作苦形仙。买足青山地，幽回搆屋居。暮烟慈竹岭，秋水菊花渠。炼石为方药，磨岚写道书。丹砂如就得，拔去即仙庐。闭却层崖道，人间了不知。渔樵分氏族，花果认干支。滴露新梧子，参云老桧枝。龙髯曾此去，峦壑也堪疑。"}