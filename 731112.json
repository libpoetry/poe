{"id":"731112","title":"自宁夏出塞滨河行至白塔乘舟顺流而下抵湖滩河朔作","dynasty":"清","author":"玄烨","text":"黄河之源难可穷，滔滔来自遐荒中。既入洮兰复西出，飞涛浩瀚声淙淙。来从边山远跋涉，遣师挽饷兼采风。回銮欲假顺流便，特乘艇舰浮奔洪。潆洄大野势几曲，沙岸颓突还巃嵷。乱柳排生枝干密，中有巨鹿藏榛丛。遥山转转行莫尽，忽前俄后迷西东。有时塞云催急雨，晚天霁色横长虹。旌门月上夜皎洁，水光直与银汉通。放棹百里只瞬息，迅于走坂驰骏骢。中霄望见旄头落，幕北已奏烟尘空。兹行永得息兵革，岂惜晓暮劳予躬。长河绵延古鲜历，巡阅乃与区域同。自此寰海乐清晏，熙恬万国咸亨丰。"}