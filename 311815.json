{"id":"311815","title":"念奴娇·凄凉往事","dynasty":"现代","author":"刘东父","text":"凄凉往事，甚悲欢离合，一时横集。多少爱怜心上语，欲吐樽前还默。倩影窥帘，纤腰扶醉，犹记当年别。朱颜非故，命宫谁解磨蝎。愁省弱絮翻风，落花飘雨，怕说韶华迫。红泪偷弹无限恨，司马青衫都湿。软语微温，柔情半露，苦笑偏能识。绮怀撩乱，不知今夕何夕。"}