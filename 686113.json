{"id":"686113","title":"贺同年王计部初诞曾孙二首","dynasty":"明","author":"卢龙云","text":"曲江并马记吾曾，华发头颅日渐增。绕膝喜君孙有子，开颜对客祖为曾。镜中白镊殊堪慰，经里玄成且代兴。最是凤毛俱五色，云霄次第见飞腾。廿年膝下忆含饴，又见庭芳毓瑞时。祖德亲传为世德，孙枝迭长出新枝。王家尚纪三槐传，窦氏休誇五桂诗。奕叶庆馀看济美，应多雨露发华滋。"}