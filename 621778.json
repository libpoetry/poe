{"id":"621778","title":"繇万安上滩赖风力日有半遂至赣州","dynasty":"明","author":"郭之奇","text":"千山何磈礧，万水难冰涣。水山俱不息，急濑喧昏旦。清浅五云波，淩临因石悍。遂使章贡开，嵚崎从漫漶。渺哉一苇心，寸尺相衡捍。弱缆溯奔湍，孤怀就历乱。岂意北来风，能转南山矸。芳麓俄沉浮，哀壑倏穿贯。接瞬几何时，坐失诸滩半。逶迤出轻?，沿渚回低岸。川光上巉壁，云影下幽澜。滩流次第安，客愁因以散。"}