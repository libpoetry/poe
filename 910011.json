{"id":"910011","title":"拟楚词","dynasty":"宋","author":"李廌","text":"匠执斤兮道周，称百寻以弗用兮谷之幽。屈轮囷以为杯兮，孰谓贤于杞柳。揉吾性以矫真兮，宁全天以为寿。乐吾乐兮，乐不汝违。乐不汝违兮，盍归乎来哉。犀何尤兮以角累，象何咎兮齿为灾。童牛夭兮，职骍刚而茧栗。龟告犹以灼兆兮，宁泥中以曳尾。珠缀旒兮，悔夜光不祥。玉为圭瑞兮，痛山辉之为殃。乐吾乐兮，乐不汝违。乐不汝违兮，盍归乎来哉。兰九畹兮芬芗，芝三秀兮焜煌。山嵷嵷兮呈姿，川溶溶兮摇光。风駃駃兮历楯，云缤缤兮度梁。药为衣兮薜为裳，椒为醴兮桂为浆。乐吾乐兮，乐不汝违。乐不汝违兮，盍归乎来哉。"}