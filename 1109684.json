{"id":"1109684","title":"遣怀三首","dynasty":"宋","author":"刘敞","text":"天道与性命，圣人罕其言。七十岂常士，游夏终不闻。鞠躬慕仁义，或不免饥寒。奸雄何为者，往往为世贤。倘复有真宰，无用预其间。有形每共生，达士独无惑。昔有蒙袂子，耻从嗟来食。物生会当尽，寿非金与石。但恨居世俗，不能尽胸臆。壮士志沟壑，斯言著前识。初岁志虑浅，所慕在轻肥。自恨闻道晚，不虞失性非。迷途将未远，回驾有庶几。古贤多事业，出处何不知。宁受刍豢辱，倘为鸿鹄飞。"}