{"id":"478410","title":"猛虎行","dynasty":"明","author":"徐祯卿","text":"上山晨采樵，下山逢猛虎。深林丛薄不可度，熊貔巉岩兮向我怒。虎欲食我低头据地而长号，使我心悲泪如雨。舍中无人，言父与妻。爨下又无食，使我孤儿啼。拔剑前致词：""尔胡不仁至此为。棱牙锯齿，食人之肝，拒骨而撑尸。膏血布川谷，乌衔其肉，倒挂东南枝。""恻恻草野中，行哭声正悲。娇女行采桑，道逢野虎搏食之。仓浪之天更不慈，猛虎瞑目若摇思。便复舍我置道傍，我欲东归河无梁。绵绵邈邈，思我故乡。嗟尔行路人，猛虎当关慎莫行，思我父母多苦辛。吁嗟猛虎白额狸斑而黑文，何不渡河而去从彼豺狼群。城中咆哮竟夕闻，吾将诉汝于泰山君。猛虎行，且莫歌，泰山之君奈若何。"}