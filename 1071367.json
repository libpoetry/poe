{"id":"1071367","title":"过吴明叟新居","dynasty":"宋","author":"汪藻","text":"谁开大屋沈沈者，门外垂杨拂车马。主人四十持节归，高卧绿阴啼鸟下。冥冥一径傍花入，忽有清池照深夏。鱼吹落日知镜净，荷受微风看珠泻。夫君少有湖海气，欲驷长鲸无地跨。故将能事惊世人，坐向云端差万瓦。稍培幽桂出窗底，时放青山来竹罅。人言此兴极不浅，天遣公忙那肯赦。要须更作辋川图，他日思归聊对画。"}