{"id":"750246","title":"过虎牙滩","dynasty":"清","author":"张联桂","text":"连山如门忽对峙，一滩前横石齿齿。声振林木惊春雷，势杂风雨奔江水。洪涛吸呿吞孤舟，虎牙森锯毋乃似。巉岩穿凿铁练垂，篙师攒挽争上驶。东风比虎更颠狂，布帆高张疾于矢。我启篷窗窥峭壁，摩天苍翠尺有咫。回头左顾仙人桥，十二峰背环江涘。乘风破浪须臾间，张牙舞爪胡为尔。苛政之猛殊未闻，危滩之险已如此。嗟尔西行入蜀船，黄牛白狗从兹始。"}