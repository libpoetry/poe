{"id":"702366","title":"左时翊大参约出清波门饮石屋寺遂至水籥烟霞二祠次李若虚宪副韵四首","dynasty":"明","author":"程敏政","text":"山行随处酒旗斜，风逼轻阴水漾沙。抱岫岚光疑失路，出墙春色喜逢花。武林佳胜当三月，文苑风流会一家。此别相思重回首，迢迢清梦隔京华。何代龙潜屋后峰，堑崖穿破碧重重。风云变化应难测，头角峥嵘岂易逢。新度开山祗树绕，旧游题字薜萝封。奇观一日忘归晚，侧耳高城已暮钟。何处令人俗可医，偶穿脩竹赴幽期。水从鬼窟鸣双玉，山自灵峰转一枝。便觉管弦声涴耳，共随猿鸟立移时。颠崖象石常相近，幻色潮音两斗奇。入山无处觅新茶，深洞翻疑散宝花。何代神功初辟地，一时僧梵偶成家。上方坐见潮生浦，归路谁看树隔霞。春尽江南惊暴热，拟将纨扇拂轻纱。"}