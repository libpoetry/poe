{"id":"1121204","title":"再用前韵谢桃巷","dynasty":"宋","author":"林希逸","text":"清吟思涌似回澜，家数他年比务观。歌舞丛中知散易，功名纸上要留看。吹残柳雪寒仍在，数尽花风春欲阑。好景纵多公不饮，谁论曲糵向江干。老境浑无闷可排，交情莫逆有舆来。骨寒底为哦诗瘦，心懒非因忍事灰。蔬水生涯聊尔耳，轮云世故奈何哉。漆园未悟身如幻，更把君臣论百骸。山深林密乐吾真，从古吟人例是贫。参句似禅诗有眼，还丹无诀酒全身。我闻竹后痴犹甚，公见桃来思许新。有雁莫嫌时问讯，旧游诸老更何人。"}