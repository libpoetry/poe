{"id":"815473","title":"九咏","dynasty":"清","author":"徐汉苍","text":"君为青松枝，连蜷森百尺。我为涧边草，孤心盟白石。涧草吐春芳，松枝孕寒碧。出世为劳薪，在山守贞璧。青松比君子，时花喻美人。孤怀与世忤，何发娱佳辰。佳辰不能再，花月常如新。斗酒自斟酌，念我平生亲。故人各天涯，天涯如比邻。怀中一尺素，卷之能千春。天香散幽室，兰蕙迎春开。虽处尘嚣中，何异隐蒿莱。百忧萃一身，抚景空迟徊。雕栏蓄异卉，风雨为之摧。良玉荐清庙，野烬吹为灰。枚叔歌《七发》，杜陵伤《八哀》。青丘何累累，白骨生莓苔。"}