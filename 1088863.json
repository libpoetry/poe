{"id":"1088863","title":"月之四日至南陵大雨江边之圩已有没者入鄱阳境中山田乃以无雨为病偶成一章呈王龟龄","dynasty":"宋","author":"张孝祥","text":"圩田雨多水拍拍，山田政作龟兆拆。两般种田一般苦，一处祈晴一祈雨。去年水大高田熟，低田不收一粒谷。只今万钱籴一斛，浙西排门煮稀粥。圣神天子如尧汤，曰雨而雨旸而旸。天公广大岂有意，尔自作孽非天殃。"}