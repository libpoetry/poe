{"id":"186982","title":"次杨监簿新癖小西湖韵","dynasty":"宋代","author":"姚勉","text":"搜奇抉异三十载，此湖如玉韫而待。发源远自锦江来，汇流近与柴门对。山川融结自古有，造物扃藏深意在。瘦筇曾作日寻讨，一见便觉天广大。两山宛似南北峰，况有层塔相映带。芰荷十里萼绿华，雪月三千银色界。深藏最有君子意，自炫殊非小人态。西湖每遇苏雪堂，妙句尚忆秦淮海。此湖端为旧游发，{坭匕换九}重未信吾州隘。铁庵蜀珍坡仙派，下笔作诗风雨快。从今新瑞次古杭，敢贺此湖贡庆会。"}