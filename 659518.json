{"id":"659518","title":"次杏冈李少司马","dynasty":"明","author":"林俊","text":"太白山人声价高，杰才敏思如涌涛。水怪山精入驯扰，鱼龙攫立熊罴号。剑佩玉阶三尺地，白首风尘还作吏。阵前老将旧衙官，阶下诸儿还庙器。丹成九返瞳微方，赤松辟谷游所将。百药耆英最高寿，老泉父子尤文章。江北江南一浮梗，半月东邻天借幸。乞来骸骨竟何如，梦魂己过梨关岭。"}