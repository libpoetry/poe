{"id":"689538","title":"宗皇帝挽章","dynasty":"明","author":"吴国伦","text":"只怪钧天梦未通，帝星遥夜烛冥蒙。金舆罢幸三芝馆，玉几深凭五柞宫。遗诏普天俱朔雪，望灵何地不悲风。鼎湖自有云龙会，虚使千官泣堕弓。载笔曾趋供奉班，江湖犹自忆龙颜。宫云不散神仙仗，禁月常飘玉女环。似有飞轮驰帝座，不知遗剑在人间。千门望幸浑无计，却恨蓬莱使未还。"}