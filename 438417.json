{"id":"438417","title":"李平甫为裕之画系舟山图閒閒公有诗某亦继作","dynasty":"金","author":"杨云翼","text":"名利走朝市，山居良独难。况复山中人，读书不求官。东嵓有佳致，书室方丈宽。彼美元夫子，学道如观澜。孔孟泽有馀，曾颜膏未残。向来种德深，直与山根蟠。之子起其门，孤凤骞羽翰。计偕聊尔耳，平步青云端。朅来游京师，士子拭目观。礼部天下士，文盟今欧韩。一见折行辈，殆如平生欢。舞雩咏春风，期著曾点冠。五言造平淡，许上苏州坛。我尝读子诗，一倡而三叹。世人非无才，多为才所谩。高者足诋诃，下者或辛酸。吾子忠厚姿，不受薄俗漫。晴云意自高，渊水声无湍。他日传吾道，政要才行完。会使兹山名，与子俱不刊。"}