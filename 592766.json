{"id":"592766","title":"送刘伯玄兄弟北上作黄鹄篇","dynasty":"明","author":"欧大任","text":"君不见西飞太液双黄鹄，宫前沆漭春波浴。白日寒光飒羽毛，乐府歌之荐嘉福。刘生兄弟起梁苑，五色衣裳照龙衮。给札承明侍从间，一朝致身未为晚。忆我酣呼郭隗台，黄金突兀浮云摧。当时骏马不易得，此地悲风千里来。易水东流过台侧，太行雪片大如席。舞阳勾践安在哉，吴钩洒削芙蓉色。昨传烽燧到边城，三辅先屯大将营。天山遥夺单于垒，瀚海俱悬属国兵。刘生岂但文章伯，花卿二子腾骧客。实塞先条汉使书，绕朝独赠秦人策。入关弃繻谁敢当，门前受谒诸侯王。腰间不插大羽箭，手上何用绿沉枪。自挥晓日旌旗散，宁遣秋阴鼓角长。三军喜见旄头落，圣人端拱开明堂。借君千尺如虹笔，长扫妖氛北斗旁。"}