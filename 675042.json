{"id":"675042","title":"张洞纪游用万弘德上舍韵","dynasty":"明","author":"杭淮","text":"重游名山三月暮，杂花洞口春溟濛。扪萝累足入地底，逸思飘然凌太空。举头颠厓若覆盖，琼脂玉乳悬玲珑。危台百尺俯幽奥，疑与玄圃沧溟通。中有石笋起撑突，傍觉巨象驮蒙茸。烟云氤氲不出户，时有石燕飞空中。蟠拿又如伏虎豹，踊跃或似舞蛟龙。千态万状接不暇，吐舌骇此造化工。眼无庐山瀑布泉，暗滴石上时淙淙。把炬搜奇更深入，日午重关掩曈昽。手抚石床蹴丹田，恍闻玉女歌仙童。丹田芝荒石床冷，至今修鍊留遗踪。世上三十六洞天，不知谁者似张公。吾生足迹半天下，空闻海上有方蓬。"}