{"id":"466402","title":"青玉案　生之环三首","dynasty":"当代","author":"卢青山","text":"春归谢了杯中绪。剩杯外、无穷暮。又是无人斜燕渡。小舟闲畔，笛声凉处，无事清清絮。风来风去人间路，不记风前几曾误。认得人颜蛛网缕。不曾思想，心情更是，网上朝朝露。游丝挂尽年年绪。管不管、春趋暮？管了依然风与雨。若云未管，年年底事，欲绾行人橹？行人倦也终须住，住向君家可能否？君自无家人更苦。莫如自去，来生来岁，可有相逢处？无凭一棹随风去。先不问、向何许。了了沧波波上雨。岸边凄草，船边夕照，仿佛曾经遇。认来认去真无据，一盏浊醪自权举。不辨人天谁是主。桥头燕外，系舟还是，别时那株树。"}