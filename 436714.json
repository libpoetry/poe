{"id":"436714","title":"封仲坚挽词","dynasty":"金末元初","author":"段成己","text":"几年为我驻行辀，一閟幽宫挽不留。望望故邱君饮恨，茕茕遗息众为忧。皇天无路申三问，隙地何人借一抔。重对平时旧游处，野烟荒草祇增愁。藏身无地古难堪，赙葬何人为脱骖。樊子未来谁主后，缇萦犹在胜生男。十年往事如春梦，千古遗经忆夜谈。一片羁魂招不得，暮天黯黯冷云昙。昔尝屈指计前期，今守穷庐竟死为。多病每惭调护力，馀生谁救急难时。匠斤欲运庄周泣，邻笛遥闻向秀悲。一片嵌岩磨不磷，更堪重读孟郊诗。"}