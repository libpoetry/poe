{"id":"1236698","title":"寄景贤一十首","dynasty":"元","author":"耶律楚材","text":"龙冈能觅淡中欢，心与孤云自在闲。琴阮生涯事松菊，诗书活计老丘山。叩弦声自无中出，得句思从天外还。踏破化工无尽藏，闲人受用亦非悭。龙冈、漆水两交欢，纵意琴书做老闲。未得一言安海内，已输三箭定天山。肯容诗思妨心慧，岂使声尘碍耳还。信手拈来无不是，清风明月有何悭。人间聚散妄悲欢，何似林泉遁世闲。十载残躯游瀚海，积年归梦绕闾山。空岩猿鹤招予往，满架琴书伴我还。多谢龙冈怜老隐，新诗酬酢路无悭。弦索词章且助欢，羡渠临老得安闲。琴歌爱子弹秋水，佳句服君仰泰山。声古调凄真可听，辞雄韵险实难还。先难后易今方省，名士襟怀本不悭。宦情触处不成欢，未得浮生半日闲。荐鹗有书惭北海，泽民无术愧东山。琴书习气终难忘，岩麓荒园怎得还。卜隐龙冈成老伴，肯教诗思笔头悭。广文怜我失清欢，每著琴书伴我闲。痛忆金声并玉振，酷思流水与高山。诗坛吝啬犹深闭，琴债迁延未肯还。一状如今都领过，龙冈须破两重悭。琴书吾子尽幽欢，随分消磨日月闲。佳句典刑传四海，水仙声韵彻三山。每惭木李投君去，却得琼瑶报我还。从此龙冈开廪藏，徽边笔下更无悭。世间何事最为欢，争似能偷忙里闲。得遇夜晴须对月，每逢春盛强登山。无钱沽酒和衣典，图利吟诗倍本还。绮语千章琴百曲，莫教风月笑人悭。我与先生久已欢，而今皆愿老来闲。同舟载棹醉观月，并辔骑驴饱看山。绮句缀成连谱换，纯音弹了着诗还。琴诗此际慵拈出，可怨龙冈为纸悭。闲人闲里竟闲欢，未得回光未是闲。叩道一螺斟巨海，参玄千里望恒山。但能透镞穿三句，何必拖泥辨八还。个事人人皆富有，含生休怨释迦悭。"}