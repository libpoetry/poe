{"id":"1125827","title":"次韵元舆十绝 春归四首","dynasty":"宋","author":"郭祥正","text":"九十日春今日归，丁宁莺蝶莫相疑。明年信到梅梢早，不似人心有改时。断送春归海水边，淡烟轻吹半晴天。东皇若问人间事，为报君王寿万年。青春归去岂无情，分付朱明事已成。为向残年问消息，再吹阳律到枯茎。谁道青春去未回，我疑长在黄金杯。只嫌花片随流水，荡漾无情唤不来。"}