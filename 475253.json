{"id":"475253","title":"朐冈行赠迟户部兼简冯汝强伯仲","dynasty":"明","author":"陆粲","text":"君不见，朐山之冈矗立千万重。高者盘躩如虬龙，下者偃蹇蹲踞如貔熊。中起双尖屹相向，青天突兀安屏障。灵栖仙宅信孤迥，碧?红泉亦清壮。东州迟侯爱山者，茅堂窈窕冈之下。饥鼯缘屋萝雨垂，老鹤啄阶松雪洒。时登巉岩入幽绝，万壑阴霞倏兴没。天风萧萧日欲堕，野色苍然上眉发。一从献策金门去，寂寞冈前旧游路。竹户留诗碧藓封，石床散帙红霞护。朅来持节下三吴，楼船伐鼓凌江湖。酒边向我誇故山，令我耳热歌呜呜。迟侯尔勿言，且复共饮酒。我生夙抱山水癖，往曾楚粤穷林薮。祗今潦倒意未衰，决策东行定非久。朐冈之游亦何有，泰岱云松落吾手。海门虹月踏飞梁，蓬阁烟涛坐虚牖。因君寄语大小冯，肯同蹑屩追从否。"}