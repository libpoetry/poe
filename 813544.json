{"id":"813544","title":"临江仙十二首","dynasty":"清","author":"李慈铭","text":"一枕宿酲莺唤觉，起来扶病闲行。游丝栏外午风轻。罗衫人影薄，偏傍小桃明。三十馀年如梦里，春来春去多情。夕阳又傍短墙阴。隔墙花缺处，微有卷帘声。满院槐阴风簌簌，卷帘红日西斜。竹炉矮几自煎茶。一杯甜井水，双盎海棠花。书卷丹黄从校毕，南天闲数归鸦。碧云长自绕山衙。豆香慈母馔，瓜熟冷官家。团扇家家图画在，萧然海鹤风姿。梦随铁骑醉吟诗。三山临水宅，万里拂云祠。老辈风流今似昔，烟霞遥订心知。江南秋及杖藜时。绿蓑菰米艇，乌帽菊花篱。春梦枝头重唤觉，睡情又近黄昏。绿阴如幄静当门。风擎罗扇艳，月傍玉钗温。晓起冰肌和露拭，茜红褪后还存。晚妆依旧点脂痕。几回携烛看，生恐再离魂。一院秋灯初过雨，月儿檐际纤纤。桐枝斜飐玉阶前。暗闻风叶响，人影隔疏帘。刚是辘轳金井歇，夜深还动筝弦。微云清露乍凉天。画栏闲似水，梧子落谁家。落尽樱桃飞絮尽，晚花一树秾新。薄阴低眷小窗晴。似怜春老，来试靓妆明。转罢轻雷飘罢雨，满阶芳草多情。夜来风信近三更。暗凝红泪，谁与伴明星。寂寂琳宫长昼，玉梨一树晴妍。不知春恨几经年。为谁开又落，夕磬晓钟边。过尽扶肩女伴，绣襟一样低穿。飞来难得上花钿。愿留纤屧印，芳迹有人怜。一阵帘前疏雨过，夕阳楼阁晴妍。小安笔砚晚风前。柳丝低拂地，蕉影半遮帘。团扇单衫都称意，不须纱帽闲眠。静看庭际飏茶烟。绿阴中断处，红试晚花天。五十二人霜在鬓，我生又过今年。贳裘一醉也陶然。画蝉纱隐烛，药玉酒行船。那有后堂丝竹事，暂看花影便娟。举杯今夕忆彭宣。戟门严臈鼓，霜剑拂吴笺。又是夏初今夕望，月黄刚上罗衿。夜凉谁与伴眠琴。帘前香澹澹，风外漏沉沉。手种朱藤新满架，绿扶花影深深。几年乡梦在山阴。谁知今年月，别自有山林。径尺方盆围作沼，汲泉小蓄鲦鱼。翠痕略借荇丝铺。两三文石错，随地见蓬壶。戏捉柳花浮水面，闲看逐队噞喁。空中游影自如如。须知鱼与我，同此一江湖。翠柏红梅围小坐，岁筵未是全贫。蜡鹅花下烛如银。钗符金胜，又见一家春。自写好宜怯百病，非官非隐闲身。屠苏醉醒已三更。一声鸡唱，五十六年人。"}