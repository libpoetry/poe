{"id":"844256","title":"春日题林聘三田居，并示其令阮载昭","dynasty":"清末民国初","author":"林朝崧","text":"箫鼓连村竞赛神，茅斋鸡黍亦邀宾。我随有脚春重到，君比忘机鸟可亲。幽树花开红笑日，小池水满绿涵蘋。兴来借笔题青竹，岁首风光得句新。酬唱新诗满剡藤，阿咸林下是良朋。作亭长老惭刘季，从博徒游笑信陵。二顷稻田三亩宅，半床书卷一窗灯。且耕且读家风在，劫后犹存祖武绳。"}