{"id":"810132","title":"忆旧游 壬辰寒食挈家游城东园","dynasty":"清","author":"郑文焯","text":"认香阶屧印，宝鉴筝尘，无限春过。坠梦玲珑影，怅风棂月幌，付与烟萝。谢堂燕子重到，应识客来多。渐暗柳吹绵，夭桃堕粉，那处闻歌。销磨。好时节，趁沼渌湔裙，芳霭清和。漫拟蓬莱境，占全家仙步，近日凌波。五湖更有佳约，移棹水云窝。正霁宇舒眉，遥山不惜分黛螺。"}