{"id":"1026657","title":"行庆关","dynasty":"宋","author":"韩维","text":"高关拒重阻，险状固天设。俯窥洪流奔，仰视赤崖绝。来往无时停，千载一车辙。我行触飞雨，舍辔上嵽嵲。筋劳不敢息，黄土百丈裂。伊昔六国馀，楚汉起相啮。乘时急形便，利害校一发。生民入鞭笞，溪谷日流血。时平属真主，汾壤事西谒。翠华此回旋，万骑出岩阙。斯人一何幸，泽浸厚地彻。烜哉行庆名，高与日星揭。干戈昔不守，符传今尚撤。昏明变夷险，在德信前说。愧无能铭才，吊古空惨切。"}