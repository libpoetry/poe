{"id":"1237425","title":"雪窦纪游八首","dynasty":"元","author":"黄溍","text":"移舟泊泉口，我行已信宿。天寒洲渚生，峰回川途曲。烟霞兰若高，别墅在林麓。揽衣待明发，石路何幽阻。日出不见人，林深但多虎。乳峰稍已近，恐惧那复数。亭亭妙高台，迥出千峰上。怪松多十围，巨石非一状。心赏孰与同，昔贤有馀唱。萧然上方境，人稀知地僻。中峰路难辨，丹山云仍积。徒闻古仙人，石上馀足迹。"}