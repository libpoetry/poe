{"id":"1232277","title":"上京纪行诗 其五 李老谷","dynasty":"元","author":"胡助","text":"人言桑乾北，六月少炎热。我行李老谷，流汗还病暍。疲马鞭不进，况复碍车辙。翠岩石幽幽，久晴涧泉竭。牛羊放山椒，穹庐补林缺。投宿山店小，子规啼夜血。南归空有怀，闻之愧刚决。顾方上滦阳，玉堂看秋月。更阑不成寐，声声山竹裂。期是明年春，相闻在吴越。"}