{"id":"108923","title":"题青溪神女祠次东坡韵","dynasty":"宋代","author":"吕端","text":"生居万山中，二年依泽国。偶於僧曹暇，聊欲访禅默。再拜神女祠，劈山定何术。上有琳公岩，作论期破惑。只今澄潭中，异影眩莫执。宗源人幽窈，峨眉如可及。吾闻大地下，出没水中日。胡为二魶鱼，欲旭犹未得。变化乘云雷，寻能系不食。山深风窍号，天寒日车急。寄语龙宫君，安隐藏故穴。近来托怪多，勿遣容易测。"}