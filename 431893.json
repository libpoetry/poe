{"id":"431893","title":"七夕和姜启忠（二首）","dynasty":"近现代","author":"许家惺","text":"城南索处等闲鸥，海国观涛亦壮游。惟愿傅严能作雨，愧非宋玉敢悲秋。神仙天上情犹恋，豪杰人间事岂休。莫烂羊头求富贵，读书原不为封侯。云中鹤侣水中鸥，恨不从君十日游。未必眼中分泾渭，要知皮里有阳秋。良朋交谊密还密，壮岁功名休未休。寄语男儿应努力，汉家卜式尚封侯。"}