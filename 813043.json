{"id":"813043","title":"雨后由西郊至龙居寺","dynasty":"清","author":"张怀泗","text":"梅雨连宵立夏前，鳞鳞细縠漾春田。秧针刺水青如沐，好是新晴卓午天。岛屿潆洄忆昔时，分明湖水又涟漪。人家多傍绿杨住，一路春旗接酒旗。软舆摇兀似轻航，颇怪橙林碍日光。转过桥头迤南去，绿云如水蘸平冈。鱼婢蹙波常近市，鹤仙敛翼静听经。隔江隐隐招提出，四面松篁作画屏。"}