{"id":"678717","title":"永嘉周孝子歌","dynasty":"明","author":"周叙","text":"飓风吹沙沧海翻，鱼龙鼎沸烟尘昏。群雄窃据宇内裂，纵横杀戮相并吞。吴山之东越江曲，贼势猖狂肆残毒。平凉千里烟火稀，豺虎纵横绕空谷。周家父子耽文儒，流离奔窜无安居。一朝邂逅入俘虏，仓皇宁顾千金躯。若翁视子心犹苦，况是高堂有大母。子欲捐生赎父身，愿得承颜慰延伫。强贼凭陵恣忍心，缚之竟坠中流深。嗟哉孝子义不辱，牵衣随父行俱沈。彝伦泯坠王纲坏，白日无光泣神鬼。长遣当年双旅魂，遗恨今犹结渊水。真人御宇诛强凶，万方尽入甄陶中。史官采录笔懿行，令名耿耿垂无穷。"}