{"id":"868952","title":"满庭芳 其三 次旧韵，答蔡州王道济大夫见寄","dynasty":"宋","author":"叶梦得","text":"一曲离歌，烟村人去，马头微雪新晴。隔年光景，回首近清明。断送残花又老，春波净、湖水初平。谁重到，雕阑尽日，遥想画桥横。高城。凝望久，何人为我，重唱馀声。问桃李如今，几处阴成。老去从游似梦，尊前事、空有经行。犹能记，殷勤寄语，多谢故人情。"}