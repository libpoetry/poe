{"id":"1091682","title":"送赵希郮","dynasty":"宋","author":"王质","text":"集英殿下识乃翁，遗爱楼前又识侬。参差两纪短一载，伏想鬓发秋蓬蓬。道阻且脩不可见，何喜老兄相会逢。老兄颜色清而丰，娟娟秋水开芙蓉。铁瓮城头拭硎刃，晚榜咫尺春旗红。觚棱金爵面成背，半帆楚月迎淮风。相思江西子王子，寻盟来与白鸥同。江莎浓澹俄一再，庾楼却倚庐山峰。吾宗乃有此豚犬，掩鼻急趋风露中。老兄久厌臭来逐，是行不复尘相蒙。亦欲柁牙把船尾，琵琶洲上携手吟青枫。"}