{"id":"704701","title":"读文山传三首","dynasty":"明","author":"薛瑄","text":"朔气萧森岁向深，挥戈抆泪动哀吟。艰危已竭回天力，慷慨犹存捧日心。海水寻常秋月冷，塞云千里暮星沉。悠悠往事都如梦，只有孤忠照古今。丞相声名二百年，分明往事在遗编。初离故国悲禾黍，再立危邦惨杜鹃。大势已倾宁畏死，孤忠自许敢求全。当时桃李知何限，回首春风尽落然。氛祲冥冥暗海波，英雄无地用干戈。精忠在我当如此，成败由天奈若何。渺渺苍梧西日淡，萧萧大地北风多。睢阳锦里皆祠庙，丞相勋名共不磨。"}