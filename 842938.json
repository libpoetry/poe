{"id":"842938","title":"三月十二日同赞虞颂垣朗溪游石经山云居寺次日有上方之游而余先归","dynasty":"清末民国初","author":"陈宝琛","text":"清明已过冷无那，野桃始华杏未破。?题故以草得名，吹绿东风尽飘簸。禅宫因山切云上，梵响出林与泉和。铁扃石窟经全藏，薪火绵连僧一个。壁中尚书井底史，愿力吾儒孰与大？法华椎拓千岁馀，下瞰人间如鸟过。亦知隔岭胜尤最，一宿先归迫晨课。诘朝西望峰层层，君等上方正云卧。"}