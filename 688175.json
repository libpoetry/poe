{"id":"688175","title":"席上音乐杂咏十首 筝","dynasty":"明","author":"朱诚泳","text":"银甲玉纤轻，花间乍啭莺。琤琤倾四座，尽是断肠声。掩面出昭阳，伤心泪几行。胡沙天万里，何地吊王嫱。凤翼象参差，清音真妙绝。鹤背载刚风，缑山弄明月。牛背晚风清，渔舟夜月明。征人肠欲断，出塞不胜情。赤壁坡仙赋，秦台弄玉祠。韶音今再作，应见凤来仪。狂夫渡河死，丽玉独伤情。翻入梨园谱，都成堕泪声。紫竹掣冰丝，繁声厌靡靡。阿谁瘴乡来，传得蛮人语。奋迅鸣沙碛，欢娱佐玉堂。阅音思魏武，解秽笑明皇。妙响杂笙竽，度词应不误。几多儿女情，昵昵凭谁诉。细看番绰谱，应悟耳通心。将谓非丝竹，翻能统八音。"}