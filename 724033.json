{"id":"724033","title":"阻雪连句遥赠和","dynasty":"南北朝","author":"谢朓","text":"积雪皓阴池，北风鸣细枝。九逵密如绣，何异远别离。风庭舞流霰，冰沼结文澌。饮春虽以燠，钦贤纷若驰。珠霙条间响，玉溜檐下垂。杯酒不相接，寸心良共知。飞云乱无绪，结冰明曲池。虽乖促席燕，白首信勿亏。飘素莹檐溜，岩结噎通岐。樽罍如未浣，况乃限音仪。原隰望徙倚，松筠竟不移。隐忧恧萱树，忘怀待山卮。初昕逸翮举，日昃驽马疲。幽山有桂树，岁暮方参差。"}