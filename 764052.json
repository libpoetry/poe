{"id":"764052","title":"解语花 其一 送李云田往吴门迎侍儿扫镜暂还白下，和龚少君韵","dynasty":"清","author":"邹祗谟","text":"吴云不断，楚雨偏神，珍重相怜意。绣帏私倚。乌丝句、偷写樱桃小婢。学梳时髻。才做出、妮人情思。问何时，持楫相迎，笑看银灯蕊。寄语鱼笺仔细。但身如弱柳，三眠倦起。泪痕如水。几番验、都在越罗衫底。为伊屈指。也算得楼中萧史。更莫教、好梦轻圆，胜业坊前李。"}