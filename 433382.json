{"id":"433382","title":"八月十六日作","dynasty":"近现代","author":"黄浚","text":"深宵刁斗警严城，钟室呼天百旅惊。缚虎固知难少缓，养鹰微叹太无情。爰书断定山谁撼，狡窟新移狗可烹。从此烧城多赤舌，莫教三尺误苍生。健儿身手国殇魂，功罪峥嵘待史论。大树可曾思让爵，幽兰终竟忌当门。生全首领朋侪愧，死锡铭旌礼遇尊。成败一邱狐貉耳，漫从屠醢说疏恩。"}