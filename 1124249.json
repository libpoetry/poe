{"id":"1124249","title":"感怀五首","dynasty":"宋","author":"赵蕃","text":"新霜迫人寒，落叶无停枝。长夜不得旦，四壁崩莫维。床根蟋蟀亲，幽怨如陈辞。感我平生心，搔头半成丝。木落无著叶，枯林多悲号。饥乌不得食，拾樵护遗巢。居人宁知悲，客子中心焦。故里一回首，山高水迢迢。多病成早衰，忧苦相与并。嗜书不自知，欲视忘其盲。平生金石交，夜窗短灯檠。幽焰吐复灭，花寒终不荣。短褐不禦寒，哀哉不言贫。远客自多感，况此霜露晨。惋彼篱下菊，粲粲晚始新。馀荣何足恃，枯槁同荆榛。我生天地间，亦是天地民。造物苦见欺，轻薄随时人。抱道鄙富贵，徇势陵贱贫。声名自青史，骨肉终黄尘。"}