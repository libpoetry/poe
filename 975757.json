{"id":"975757","title":"次韵赵主簿雪诗十韵二首 其一","dynasty":"宋","author":"项安世","text":"堕地白初形，当空黑如影。喧豗复排拶，混沌方溟涬。惟馀塔可辨，始信江南迥。浩荡海扬尘，模糊山覆顶。梅肥赖香异，竹折伤秀挺。瞻乌已无色，认鹤犹有胫。簇簇歌处楼，栖栖画中艇。端门想班贺，沙路争骏骋。赋客梦游梁，逐臣悲去郢。沾鬓不能嫌，霜毛已垂领。"}