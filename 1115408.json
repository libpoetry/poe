{"id":"1115408","title":"祷雨报恩因到翟园四首","dynasty":"宋","author":"杨万里","text":"雾气初迎日脚开，春光偏傍柳边回。寒暄消息何人会，十指今朝出袖来。草路无泥未有尘，城南城北总游人。不缘香火来山墅，孤负今年半段春。绕亭怪石小山幽，夹径低枝压客头。幸自一来惟不早，梅花满地诉春愁。未必钱园似翟园，翟园窠木最宜看。茂松亭下偏明眼，矮桧平铺翡翠盘。"}