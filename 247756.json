{"id":"247756","title":"三姝媚·中秋对月和刘伯端兼柬叶遐翁","dynasty":"现代","author":"朱庸斋","text":"吟壶休自抚。对清辉无眠，相思重数。费尽秋心，占佳期终是，嫠蟾孤兔。宝扇欢丛，几曾见、先窥朱户。碧海漫漫，只有嫦娥，伴人悽苦。冷落云鬟香雾。念箫管樽前，几家如故。玉斧空磨，问而今金镜，更教谁补。桂殿高寒，料他日、天风难步。坐觉银河西转，关山梦阻。"}