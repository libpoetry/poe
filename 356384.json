{"id":"356384","title":"六州歌头·戏作简僮约","dynasty":"清代","author":"邹祗谟","text":"僮来语汝，约法告而曹。吾所命，只数事，汝母嚣。记来朝。红药栏干畔，缚棕帚，摩苔石，除菊蠹，移兰盎，早须浇。庭际几头丹鲫，戏蘋藻、粉饵时调。便闲将短竹，扶植美人蕉。弹雀驱枭，莫逍遥。宜勤应答，捷趋走，护书箧，整诗瓢。燕几侧，博山内，水沉烧，火毋焦。煮茶铛频熟，便蟹眼，听松涛。吾无事，痛饮酒，读离骚。若有客来时候，须涤盏、频进香醪。且抱琴吹笛，长醉侣渔樵。门掩无敲。"}