{"id":"760247","title":"戊申广州五月五日作","dynasty":"清","author":"丘逢甲","text":"南风吹沙何烈烈，抟抟大地瓦解裂。如山火云势岿蠘，欲雨不雨天益热。照眼榴花作午节，江上水嬉武可阅，打鼓鸣钲角优劣。使船如马马化龙，飞龙回头笑跛鳖，百里横江渡才瞥。嗟尔健儿好身手，慎勿思起为枭桀。年来民穷盗益多，群盗如毛不可栉。小犹乡落事攻剽，大且据城谋篡窃。此方告平彼旋起，一岁之间四五发。东南已无干净土，半壁江山半腥血。民言官苛迫民变，官言革命党为孽。彼哉革命党曷言，下言政酷上种别。假大复仇作橥楬，横从海外灌海内，已似洪流不可绝。益之民穷变易煽，鱼帛狐篝竞潜结。事败党人辄跳免，东邻西邻相窟穴。可怜惟尔愚民愚，身罹兵诛家立灭。年来招兵兵益多，东征西防未容撤。饥困兵言月饷少，罗掘官言库储绌。嗟哉民变犹可说，祗忧兵变不可说，此事迩来已芽蘖。民犹可煽况煽兵，庞勋之徒何代蔑？尤难言者东西邻，公庇群凶嗾内齧，鹰瞵狼睒谋我缺。彼谋我者原多途，既山取金路敷铁。更乘内乱肆厥毒，坐恐吾民靡有孑。我今内治方无人，何力能俾外谋折？官惟露布誇贼平，功状张皇某某列。愁来且进菖蒲觞，有荔如丹藕如雪。龙舟归去夜微雨，仰视江天黯空阔。"}