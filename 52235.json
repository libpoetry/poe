{"id":"52235","title":"题徐君美山水图","dynasty":"明代","author":"张以宁","text":"天云惨淡江欲雨，古木阴森精灵语。春潮夜落富阳江，短篷晓系苍厓树。篷间文人清隐者，傲视沧浪吟太古。蜒人捉鱼贯杨柳，沽酒欲归沙店暮。掀髯以手招其来，划起沙汀数行鹭。鹭飞不尽青天长，渔舟散入芦花雾。远山近山无数青，我恐斯人有新句。酒船独载西家施，玉手冰盘行雪缕。酒酣竹弓抨野鸭，笑调吴儿短蓑舞。开图兴发思赋归，山水东南美无度。"}