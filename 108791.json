{"id":"108791","title":"四月丁卯对雨寄赵正夫","dynasty":"宋代","author":"黄庭坚","text":"公家常匆务，退食用寝讹。相思虽劳勤，书问不能多。时雨光万物，开云见羲和。乾坤有美意，畎浍未盈科。凯风吹南荣，官槐绿婆娑。鷾鸸将其匹，来巢自成家。於物无讥嫌，人亦不谁何。眷言生理拙，无地牧鸡鹅。丈人春秋高，雏鷇勤摩挲。在公每怀归，安得借明驼。畏涂失无乡，酌海持一蠡。平生未丝绳，寂寞长生窠。故人累累去，宰木上女萝。生存半白首，会面阻山河。赵侯秉金玉，不与世同波。从容觉差晚，鄙心寄琢磨。外物良难必，岁寒不改柯。"}