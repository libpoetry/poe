{"id":"1104645","title":"熙宁望祭岳镇海渎十七首 东望迎神用《凝安》。","dynasty":"宋","author":"郊庙朝会歌辞","text":"盛德惟木，勾芒御神。沂岱淮海，厥功在民。爰熙坛坎，裒对庶神。于以歆格，灵贻具臻。绅韠襜兮，玉佩橤兮。于我将事，神燕喜兮。帝命望祀，敢有不共。往返于位，肃肃雍雍。祀以崇德，币则有仪。肃我将事，登降孔时。精明纯洁，罔有弗祗。史辞无愧，神用来娭。肇兹东土，含润无疆。维时发春，嘉荐令芳。祭用薶沈，顺性含藏。不涸不童，诞降祺祥。神之至止，熙坛为春。神之将归，旂服振振。欻兮回飙，窅兮旋云。祐于东方，永施厥仁。嵩嵇衡霍，暨厥海江。时维长养，惠我南邦。肆严牲币，神式来降。以侑以妥，百福是庞。景风应律，朱鸟开辰。肃肃明祀，嘉笾列陈。牲用牷物，乐奏蕤宾。克绥永福，祐此下民。鼓钟云云，吹管伊伊。神既醉饱，曰送言归。山有厚藏，水有灵德。物其永依，往奠炎宅。维土作德，维帝御行。含养载育，万物以成。有严祀典，荐我德馨。神其歆止，永用亿宁。高广融结，实维中央。宣气报功，利彼一方。坎坛以祀，六乐锵锵。灵其有喜，酌以大璋。言旋其处，以奠中域。无替厥灵，四方是则。神永不息，祀永不愆。以享以报，于万斯年。品物顺说，时司金行。于郊迎气，以望庶灵。雅歌维乐，圭荐惟牲。作民之祉，永相厥成。西颢沆砀，执矩司秋。诹言协灵，时祀孔修。礼有荐献，爰视公侯。秩而祭之，百福是遒。我乐我神，簋俎腥饔。曰神之还，西土是宫。于蕃禽鱼，于衍草木。富我薮隰，滋我高陆。帝德乘坎，时御闭藏。爰洁牲醴，兆兹北方。海山攸宅，神施无疆。具享蠲吉，降福孔穰。凄寒凝阴，陨箨涤场。百物顺成，黍稷馨香。款于北郊，爰因其方。何以侑神，荐此嘉觞。维山及川，奠宅幽方。我度其灵，降止靡常。肃肃坎坛，既迎既将。促乐彻俎，是送是望。"}