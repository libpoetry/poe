{"id":"797605","title":"齐天乐 芙蓉，赠仁斋夫人","dynasty":"清","author":"谈印梅","text":"西风一夜传芳信，芙蓉院中开遍。翠荫风摇，珠帘画卷，掩映画楼人面。日烘霜染。对镜里秾华，粉轻朱浅。如此秋容，倩谁收入写生管。匡床应念病客，经旬犹未识，愁思难遣。遥想清标，自吟楚赋，聊把羁怀寄远。蓼汀枫岸。记临水亭亭，系舟曾见。影照斜阳，暮潮江上晚。"}