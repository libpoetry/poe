{"id":"1218689","title":"送张可道赴嘉定府太守","dynasty":"元","author":"成廷圭","text":"秦中百二汉关河，曾见乘骢旧所过。栈道地形天下险，嘉州风物古来多。分符又叶三刀梦，入境先闻五裤歌。父老扶筇亲引导，将军负弩疾撝诃。锦袍错落金为带，白马联翩玉作珂。兴学固当崇俎豆，防边还为戢干戈。四川画省劳询问，一郡苍生望抚摩。楼倚青溟来万景，山横紫翠接三峨。题书别馆鱼堪寄，退食公堂雀可罗。西蜀考功当第一，他山有石为君磨。"}