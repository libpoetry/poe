{"id":"1114025","title":"伏睹四月五日赦书銮舆反正中外大庆小臣有感斐然成章二首","dynasty":"宋","author":"李纲","text":"天眷吾皇筑旧基，未应炎德遂中微。共欣宸极还天步，赖有群龙夹日飞。霈泽及民寰海庆，孤忠许国寸心违。建炎首被钧衡选，孤负明恩泪湿衣。误国奸邪已窜诛，天扶黼座正宸居。少康一旅时犹在，高祖三章术未疏。必顺人心收俊杰，自应天意助耘锄。累臣海上空回首，愿浥沧溟洗谤书。"}