{"id":"685158","title":"次许先生草亭韵","dynasty":"明","author":"王越","text":"绿浃浓云压树低，唫魂清入画图迷。群蜂酿蜜争输课，一鹤将雏恣啄泥。刘向昔居天禄阁，杜陵今住浣花溪。诗成几度无人和，閒就芙蓉叶上题。风静疏帘落絮低，雨晴香径绿阴迷。虎须半露蒲穿石，龙角全舒笋透泥。东面树连西面树，南头溪灌北头溪。更怜野鸟春声巧，似把山童小字题。"}