{"id":"697853","title":"题慈溪永安寺","dynasty":"明","author":"胡奎","text":"春来多是为诗忙，老去怀山兴味长。见说宝峰东畔寺，鬓丝禅榻落花香。石洞龙归雨气凉，阶前立鹤过人长。老僧定起日卓午，风散满林薝卜香。象外禅师坐月航，迢迢东去水云长。秋高有约看山去，烂煮茯苓如雪香。白云为衣山作床，足力苦短情偏长。会须绣佛镫前去，寒夜同烧清净香。"}