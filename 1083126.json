{"id":"1083126","title":"确然雪中见过","dynasty":"宋","author":"朱松","text":"雨断雪将堕，天低云可攀。谁穿东郭履，来款山阴关。故人金公子，身窭心甚闲。道机久纯熟，世味饱险艰。一杯不可缓，软此双脚顽。未忘膜外境，忽涌胸中山。白眼槩六合，谁云书生孱。万类宅天壤，细观真市阛。攫金掩醉眼，倚门眩朱颜。哀哉儿女态，今古可笑讪。坐令一世豪，偃蹇栖茅菅。先生谈天舌，久挂屋壁间。置之且默坐，观我无所还。纷纷造物机，颠倒转愚奸。于我何所歉，莫叹箪瓢悭。"}