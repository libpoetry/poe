{"id":"1187369","title":"奉和圣制送张说巡边","dynasty":"唐","author":"崔日用","text":"轩相推风后，周官重夏卿。庙谋能允迪，韬略又纵横。吉日四黄马，宣王六月兵。拟清鸡鹿塞，先指朔方城。列将怀威抚，匈奴畏盛名。去当推毂送，来伫出郊迎。绝漠蓬将断，华筵槿正荣。壮心看舞剑，别绪应悬旌。睿锡承优旨，乾文复宠行。暂劳期永逸，赫矣振天声。"}