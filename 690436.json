{"id":"690436","title":"归兴诗","dynasty":"明","author":"张萱","text":"释蹻初逢主，垂衣正右文。金函宣綵笔，玉案护彤云。步接夔龙武，心期麋鹿群。陈情今得请，温语日边闻。敢爱东山卧，空惭西掖臣。一官才半俸，数口未全贫。通籍无多日，还家有病身。敝裘犹在箧，浑未上缁尘。待诏朝常早，封囊出每迟。正逢勤吐握，岂复惜捐糜。病剧啼方绠，愁牵鬓欲丝。因知赐归日，即是感恩时。岭云天外白，莱服梦中斑。留句别朝达，著书寻故山。假从黄阁乞，身向紫霄还。耿耿瞻琼树，何年再共攀。微禄何能养，遗羹犹及尝。君恩诚浩荡，子舍足徜徉。僮仆欢偏剧，诗书卷欲狂。独怜万里去，不办宿舂粮。宫烛然窗夜，宫娃品赋年。桐阴青琐月，柳色御沟烟。饱食大官馔，时分少府钱。一朝江上去，犹是孝廉船。宿疴淹残夏，归心剧早秋。严霜下庭木，寒色上征裘。鸟过塞云合，蝉高关树愁。故林何日到，泪满大刀头。何事游偏倦，谁云宦早通。养能娱一日，贵不羡三公。野阔露零白，林秋叶坠红。此时闻断雁，回首意无穷。长谢云霄侣，言寻木石居。袖香垂露橘，馔入跃冰鱼。秋到酒应熟，人归菊未疏。山中多暇日，芳草籍安舆。塞草向人碧，江枫几叶丹。渐知秋色好，便觉宦情阑。禄薄归装稳，交穷行路难。尚凭知己在，时赠握中兰。落日鸟飞外，清秋客望初。暗香云桂动，寒影露槐疏。辍史辞纶阁，抽簪出玉除。且携五色笔，归续未完书。湖海已远适，烟霞惬宿缘。为官亦破产，未老欲归田。远树见倦鸟，高枝闻暮蝉。此行非跃马，不受绕朝鞭。爽气薄庭樾，凄风吹棘林。遥闻关塞笛，偏动故园心。霜渚雁寒渡，露枝猿夜吟。行歌式微者，犹不变南音。家信来前日，客游能几时。县官新税急，乡里旧人稀。更忆含饴母，遥嗔失学儿。回言寄驿使，八月是归期。道远寒偏早，林疏日易斜。衣留禅客别，酒向野人赊。宦况已如此，秋光殊未涯。归乘五石瓠，长泛一溪花。倚杖看南极，前星近少微。网罗岂不设，鸿鹄奈高飞。黄石昔云没，紫芝今正肥。欲寻赤松伴，且逐白云归。时事已大谬，我生良不辰。豺狼满关市，椎凿罢耕民。地脉行见绝，天心无乃嗔。郁陶河上客，御母正逡巡。落落孤生者，依依国士恩。衣冠惭洛下，肝胆向平原。南土机杼竭，西川鼓角喧。楚些今赋就，不为汨罗魂。蚕丛犹困斗，鸭绿亦论功。不是天亡敌，其如圣侧躬。谋惭间肉食，颂欲赋车攻。已矣勿复道，归从洗耳翁。故国松楸远，他乡雨露思。林边三水合，云外一峰奇。璧水馨香荐，滇云伏腊祠。墓田犹未买，风木有馀悲。弱弟毡常冷，连枝会每违。迷离寒梦杳，珍重远书稀。欲语不得语，求归今始归。独怜比翼者，不作一行飞。已遍室人谪，深知王事敦。啼门儿索饭，执爨妇无裈。焚却玉堂草，归从金马门。宦囊何所似，惟见管城髡。雁柱传新怨，鹿门寻旧盟。愁来书草草，寄罢梦卿卿。岂是少年别，犹悬远道情。到家应问舌，愧尔下机迎。荣禄辞青闼，归来未白头。读能破万卷，名欲博千秋。问寝三竿日，端居百尺楼。时时龙气满，风雨吼吴钩。娄水千秋擅，鄣山一代宗。欲招云杜客，高步祝融峰。馀子不足论，古人安可从。名山藏便得，须觅白云封。八月孤帆去，三江病客归。迎霜莼味脆，输稻蟹匡肥。更忆芳尊满，空怜秋日辉。因闻砧杵动，须制芰荷衣。为问珠冈路，罗浮东复东。依人鹰立架，报客鹤开笼。曝背花间日，开窗竹下风。归尝新社酒，一笑秋山空。身閒诗律细，归早病魔降。且抱耕云犊，时牵吠月厖。西湖桥六六，榕水桨双双。何日柳边醉，陶然枕玉缸。家在罗浮下，门迎四百峰。有田皆种秫，无地不栽松。书向月光读，诗从山色供。即归归亦得，何必减元龙。世路亦多故，物情今始谙。自信五宜去，非关七不堪。雄心愁里耗，归兴病中憨。挥手自兹去，逢人难细谈。"}