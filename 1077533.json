{"id":"1077533","title":"再次前韵","dynasty":"宋","author":"李纲","text":"妙手不可遇，心匠良难传。于中营丘生，名若日月悬。胸次有衡霍，笔端合其天。坐令众画史，缩手嗟材绵。公于何处得，藏此图书渊。昼赏不知厌，夜观烛如椽。我昔游七闽，足踏群山巅。最爱演仙峰，石色润且坚。楼台与妆缀，轻素拖晴烟。朅来见兹画，恍若复造前。为技一至此，丹青诚可捐。譬犹绘神骏，不必锦连乾。阳岭郁葱茜，阴崖极镕镌。人禽与屋木，种种法象全。往者邈难追，后来谁复先。新诗为发挥，与画争清研。宝剑藏古岳，贤士隐里廛。一朝遇鉴赏，晔若五采宣。顾我涉道浅，游世困絷挛。惟有古人心，刻意思精研。兹画不可取，但诵瑶琼篇。何须画中看，吾方老云泉。"}