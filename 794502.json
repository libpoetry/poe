{"id":"794502","title":"沁园春 咏水仙花","dynasty":"清","author":"刘琬怀","text":"异卉奇葩，携取瓷盆，清泉灌培。认根原盘结，蒜山因在，叶分戌削，葱岭经来。云护前身，水流今日，金玉镶成一种才。炉烟畔、琴床砚匣，尽可相陪。芳姿已出尘埃。故不向、春风暖处开。近阑干晓日，晴香乍吐，纱窗夜月，素影低徊。洛浦情遥，湘江意隔，解佩幽怀莫浪猜。端详久，想珊珊风骨，才下蓬莱。"}