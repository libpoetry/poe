{"id":"703571","title":"重哭左吏部八首","dynasty":"明","author":"释函可","text":"思君不见草萋萋，日落云黄望转迷。未必冥途风景异，定知到处有新题。历尽冰霜去不妨，从今无复歉冰霜。多年亲友能相见，何异生还到旧乡。兄弟团圞近若何，应知同和采薇歌。不须更话寒边事，语到寒边恨更多。生前有泪三千斛，一见流人一度挥。地下若能开别路，好呼残魄尽将归。飘零云水足深悲，最是无情泪独垂。人世悠悠知不问，夜台何处访相知。不须重拟问高天，写尽长空也枉然。白日未曾听半句，于今又隔几重泉。如君可是忘情者，屡问曾无答一言。果尔不虚南面乐，招辞先拟到空门。风沙漠漠竟何之，静想撚须不语时。道大莫嫌泉路窄，山钟佛火好相依。"}