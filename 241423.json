{"id":"241423","title":"和杨廷秀游蒲涧之什","dynasty":"宋代","author":"蔡戡","text":"我来戏作南海游，两惊落叶鸣新秋。文书暇日得胜侣，登临清赏追遨头。万壑争流如爪裂，天公幻出神仙窟。岩前滴水七月寒，岩下飞涛四时雪。要当蹑履携枯藤，跻攀石磴褰裳行。勿令俗物败人意，暂止喝道听松声。安期已去宁复见，井灶漫传丹九转。尚余玉舄在人间，特特追寻不辞远。脚力已尽病莫兴，好山无穷相送迎。山林钟鼎虽异趣，嵌崎荦确皆劳生。更上危楼临峭壁，时见疏林鸟飞白。一峰突兀郁相望，万顷沧波湛空碧。此身疑是在蓬壶，下瞰城郭如盘盂。恨无诗才可八斗，领略群山但卮酒。人生上寿不百年，白云驾我我即仙。从此去天只尺五，俯仰人间自今古。"}