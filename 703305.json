{"id":"703305","title":"答丹霞诸兄四章时天老人以海幢主者之席见命遣侍僧走辞作此却寄","dynasty":"明","author":"释今无","text":"黄昏清昼愿空违，此事那堪再辱之。忍住法中当法坏，久知人患是人师。狮王舌上狐涎溅，虎步蹄惊驽足移。这座不容轻觊觎，执鞭惟有效驱驰。南溟雷雨动蛟龙，时节天心有至公。祇见出头凌佛祖，更无退席让英雄。微生究过毛难擢，宝镜羞人态未工。此意廿年消不尽，依依双眼白云中。金鎞触处眼光差，若个人堪赖克家。遍地已无椎拂久，匝天空有水云赊。轻烟漾柳丝难驻，滑雨封坭路觉遐。珍重黄鹂深树里，逼人心事乱如麻。当头正位绝跻攀，奴隶那能入此间。却似过鸿难寄树，恰如啸虎已忘山。多时拚定无容说，彻底承当只等閒。般若有锋司杀活，寒光先已夺痴顽。"}