{"id":"300140","title":"送徐旭生之巴黎","dynasty":"现代","author":"乔大壮","text":"海若醉翻西海水，天阍虎豹愁不起。不从异域致金人，要学水仙登赤鲤。青天詄荡晴云开，海水汩没金银台。西去瑶京一万里，不闻黄竹歌声哀。快驾飙轮探若木，无日之国龙衔烛。胡姬碧眼为君歌，引作少年游侠曲。奉君白玉之匡床，坐君黄金之洞房，挟瑟不比邯郸倡。酒酣耳热念乡国，回头震旦知何方。少年裘马多同学，交情苦道风云薄。当时文酒占华茵，几辈羁縻缘好爵。昔予蛮语为参军，令从外史餐蠹尘。故乡辞赋夐杨马，入雒兄弟馀机云。失意一时各沦贱，将离共喻中苦辛。人生何处不相遇，等是破浪乘风人。"}