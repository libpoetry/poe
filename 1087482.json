{"id":"1087482","title":"远游篇","dynasty":"宋","author":"朱熹","text":"举坐且停酒，听我歌远游。远游何所至，咫尺视九州。九州何茫茫，环海以为疆。上有孤凤翔，下有神驹骧。孰能不惮远，为我游其方。为子奉尊酒，击铗歌慨慷。送子临大路，寒日为无光。悲风来远壑，执手空徊徨。问子何所之，行矣戒关梁。世路百险艰，出门始忧伤。东征忧旸谷，西游畏羊肠。南辕犯疠毒，北驾风裂裳。愿子驰坚车，躐险摧其刚。峨峨既不支，琐琐谁能当。朝登南极道，暮宿临太行。睥睨即万里，超忽凌八荒。无为蹩躠者，终日守空堂。"}