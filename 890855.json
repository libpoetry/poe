{"id":"890855","title":"贺新郎 其三 寓言","dynasty":"宋","author":"吴潜","text":"可意人如玉。小帘栊、轻匀淡泞，道家装束。长恨春归无寻处，全在波明黛绿。看冶叶、倡条浑俗。比似江梅清有韵，更临风、对月斜依竹。看不足，咏不足。曲屏半掩青山簇。正轻寒、夜来花睡，半敧残烛。缥缈九霞光里梦，香在衣裳剩馥。又只恐、铜壶声促。试问送人归去后，对一奁、花影垂金粟。肠易断，倩谁续。"}