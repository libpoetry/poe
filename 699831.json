{"id":"699831","title":"原直上人抵桂甘雨随瓢羁馆漫赠二作","dynasty":"明","author":"郭之奇","text":"杯渡能教舞燕迎，鹤飞还使倦龙惊。衣沾丛桂春云满，锡近幽松暮霭盈。三毒降馀诸妄定，一灵薰罢万缘轻。每思花偈从天落，应许飙轮假地行。一片高云倚翠微，閒看今古近遥飞。千年台树终无有，此日风幡得是非。已见宗雷文义合，肯教陶谢性情违。禅馀慧眼应时出，我自壶中闭玉扉。"}