{"id":"64572","title":"长安秋草篇","dynasty":"明代","author":"王留","text":"吴市畸人，燕都逐客，南冠寄食，西第佣书。已伤飒飒三秋，更苦奄奄一病。繁华耀日，难依桃李之荣；乱叶吟风，空逐梗萍之困。睹兹衰草，倍触羁怀。爰托篇章，聊鸣感愤。春光一夜到皇都，细草茸葺茁九衢。绿作酒茵花底布，青为舞席树边铺。才发园林又离落，已遍郊墟及城郭。微寒微暖日融融，不雨不晴烟漠漠。别有轻风拂面来，似教著意一时栽。初生墙角那输柳，渐长阶前不辨苔。初生渐长春亡赖，颜色虽同异根蒂。已效虞兮号美人，还随郑氏名书带。从他曲径与平堤，百里春城一望齐。衬将乳燕呢喃舌，染向名驹蹀躞蹄。长长短短纷如许，何处冶游无笑语。醉时藉枕任王孙，斗处追寻怜士女。水边林下偶潜窥，正在名园逐队嬉。罗袖低笼藏不见，翠钿轻落隐难知。风来枝叶交相亚，亦有幽花自开谢。根软偏宜踘蹴场，茎柔不耐秋千架。别生一种深宫里，宫树宫云贵相比。内庭尝映小娥裙，驰道曾承至尊履。更有春期暗里潜，和泥印出凤鞋尖。行云只恐朝将化，多露宁愁夜欲沾。一春将尽封姨恶，草头红日浑如错。已当二月三月余，渐见桃花李花落。落花无数随泥淖，时过难干草相较。蝶翅初依帘幂间，蛙声偏向池塘闹。长夏犹然好时节，一到凉天有分别。才经秋雨便离披，更入秋风易销折。秋雨秋风打复吹，秋风萧索一庭悲。江州司马衫都湿，金谷姬人发乍披。轻云蔽天寒意动，遂有微霜忍相送。泥深张径昼无人，水落谢池宵不梦。道傍篱下总葳蕤，欲直还欹力不支。恍类名花初睡后，只疑弱柳乍眠时。如绵似雪苔相衬，半死全枯有谁认。飒飒无缘入纤手，萧萧祗合随衰鬓。背霜几种人留得，憔悴无过迟顷刻。腐时不若化流萤，死后可怜同促织。纷纷傍岸复临流，客到寒郊不肯留。拾翠已忘前度乐，踏青谁记昔时游。远目何堪立高垄，但有枯荄目前壅。青处难寻学士湖，白边错认明妃冢。此时豪华游猎客，蹂躏何曾少怜惜。犬鹰空说有精神，狐兔自然无窟宅。莫怪山童不管取，天心催折人无主。鸟从雪下啄还悲，犊过霜前啮尤苦。北风射人寒益峭，漫向空原恋残照。斧斤但许给山樵，烟火只堪供野烧。独有天涯作羁旅，几回欲削还延伫。忍教落叶无栖泊，任取飞蓬多伴侣。也知人世自无情，此草虽枯旋复荣。待得春风吹到处，丛丛重向日边生。"}