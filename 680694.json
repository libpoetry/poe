{"id":"680694","title":"臞鹤歌","dynasty":"明","author":"张元祯","text":"元龙之孙金马客，耸壑昂霄好标格。挺如鹤出鸡群中，万里长空见霜翮。何年飞上瑶华池，紫鹓黄鹄相追随。朝游青田暮玄圃，渴饮醴泉餐玉脂。清臞不是人间物，无乃前身有仙骨。浮丘相法得真传，少保新图曾写出。翛然玉立如人长，缟衣丹顶玄纁裳。一从华表出城郭，不羡轩墀承宠光。玉堂深处秋萧爽，警露声闻九天上。箫韶九奏凤皇仪，闯与神仙共来往。"}