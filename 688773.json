{"id":"688773","title":"步虚词","dynasty":"明","author":"严嵩","text":"高高黄金阙，隐隐白玉楼。中有虚皇居，华景荫丹霄。朱阳洞明境，青气散空寥。寤寐思真域，但觉形神超。绛宫吸灵气，玉诀飞天罡。翕尔生光电，依然蹑洞阳。赫奕三皇箓，灿烂九霞章。飞神朝玉阙，羽盖凌扶桑。振佩入琼都，云扉是几重。鸾情依日观，凤想结霞峰。魂瑩澄真识，心斋清道容。五色金光发，相将随赤龙。凌晨吸丹景，入夜漱玉泉。百关弥舒旷，灵台复湛然。冥思玄霄上，驰神玉阙前。无劳生羽翼，自可揖真仙。"}