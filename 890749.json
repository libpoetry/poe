{"id":"890749","title":"水龙吟 戊午元夕","dynasty":"宋","author":"吴潜","text":"十洲三岛蓬壶，是花锦、一团装就。轻车细辇，绮罗香里，夜光如昼。朱户笙箫，画楼帘幕，有人回首。想金莲灿烂，星球缥缈，那风景、年时旧。应念白头太守。怎红旗、六街穿透。铺排玳席，追陪珠履，且酾春酎。楚舞秦讴，半慵莺舌，叠翻鸳袖。把千门喜色，万家和气，祝君王寿。"}