{"id":"816046","title":"浪淘沙 闺情四首","dynasty":"清","author":"曹亮武","text":"何处卖花声。唤得愁生。病中心绪恰如酲。脉脉恹恹珊枕上，过了清明。只是少人行。朱户常扃。一春都不问阴晴。偏有多情双燕子，说向帘旌。愁与病相兼。滋味曾谙。罢蚕天气湿江南。梅雨连绵朝复暮，云腻山尖。衣润水沉添。午梦初甜。一些些事怕沾黏。只有昨宵诗未了，险韵重拈。疏雨滴芭蕉。艳冷香消。柳枝难比旧时腰。秋意早知人意改，做出萧条。书帙也须抛。锦字谁挑。便逢花月转无聊。记得春来如中酒，不自今朝。雪意满霜天。清冷谁怜。点灯时节思绵绵。半晌和衣妆未卸，枕损钗钿。欹侧不成眠。风透窗边。轻魂飘泊梦难圆。挨得五更寒漏尽，似岁如年。"}