{"id":"508064","title":"摸鱼儿 怀旧","dynasty":"明","author":"李昌祺","text":"记昔年、十分轻健，秦淮白下游遍。结交尽是高怀侣，多伴舞衫歌扇。心眷恋。纵雨阻、泥妨幽兴何曾倦。曲房小院。有鲫鲙银丝，蚁浮绿酝，畅饮醉仍劝。分离也，恰似云鸿海燕。音书特寄无便。风流杜牧今憔悴，谩想柳眉花面。江万转。山万叠、怎生能勾重相见。光阴似箭。回首是衰翁，思量前事，清泪落如霰。"}