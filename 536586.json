{"id":"536586","title":"十五夜于小祗园坐月作","dynasty":"明","author":"王世贞","text":"纤阿应嘉候，祗园依化城。感此牟尼珠，扬光濯清泠。梵天白银桥，恍若燄摩升。清溪相环带，空水互晶荧。飞觞无遗憩，流霞湛然盈。顺风奏丝桐，袅袅发奇声。青松为我和，白云为我停。酒德将调浃，颓然玉山倾。披襟纳虚爽，万境皆光明。安能守空观，枯寂送馀生。"}