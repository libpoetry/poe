{"id":"808310","title":"汪生彦和出元人画二十幅分赋其五 其三 季布任侠图","dynasty":"清","author":"洪亮吉","text":"君不见，辒凉夜半离法宫，豪杰扰扰黄尘中。原尝春陵有家法，杀人乱世非英雄。谁何要间佩两龙，短裘骏马羞雷同。报仇结客尽一世，末路顾与曹邱通。我怀嗤此田舍翁，兀兀一饮还千钟。呜呼男儿不种东陵瓜，有酒亦浇剧孟家。勋名生在死即尽，姓氏肯使余人夸。披图怜君钟然诺，广柳车来容束缚。一生幸免两头虫，令人千载悲丁公。"}