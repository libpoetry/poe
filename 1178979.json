{"id":"1178979","title":"初入秦川路逢寒食","dynasty":"唐","author":"李隆基","text":"洛阳芳树映天津，灞岸垂杨窣地新。直为经过行处乐，不知虚度两京春。去年馀闰今春早，曙色和风著花草。可怜寒食与清明，光辉并在长安道。自从关路入秦川，争道何人不戏鞭。公子途中妨蹴鞠，佳人马上废鞦韆。渭水长桥今欲渡，葱葱渐见新丰树。远看骊岫入云霄，预想汤池起烟雾。烟雾氛氲水殿开，暂拂香轮归去来。今岁清明行已晚，明年寒食更相陪。"}