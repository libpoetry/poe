{"id":"816730","title":"后庭宴 过东皋故址","dynasty":"清","author":"董元恺","text":"燕麦争飞，兔葵如簇。斜阳影外伤心目。十年此地盛楼台，繁华一瞬惊吹烛。几丝垂柳寒塘，稳睡双双属玉。樵歌鱼笛，恍听当时曲。草色月凄迷，铃声风断续。滚滚洪涛，潇潇暮雨。春云遮住春归路。片云岭外是江南，岭中尚隔千重雾。长年稳挂轻帆，欲趁东风飞去。滩高溜急，不放扁舟度。共是别离人，又添肠断句。"}