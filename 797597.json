{"id":"797597","title":"买陂塘 送秋士师重赴都门","dynasty":"清","author":"谈印梅","text":"最无情、天生两毂，驱人万里千里。文人处处文星照，四海皆成兄弟。行未已。算北去南来，总是销魂地。征鞍且系。看瘦损腰围，凋残鬓影，憔悴已如此。垂髫日，怜我茕茕无倚。叨公十载青睇。同贫未了还同病，如此师生能几。思仔细。若负了公恩，有似江心水。一声去矣。觉绛帐何情，吟坛何主，留住也无计。"}