{"id":"1107669","title":"寒食御筵口号二首","dynasty":"宋","author":"司马光","text":"雨意沉沉泼火馀，夔龙盛集退朝初。酒殽络绎来丹禁，冠剑参差下玉除。紫凤归飞云烂漫，黄鹂新啭柳扶疏。麦禾满野边烽息，佳节何妨赋乐胥。圣主褒优鼎轴臣，金觞玉醴照青春。万家烟火朝来静，九陌风光雨后新。高燕翔飞惊紫绶，馀光点缀托朱轮。问牛因得观民俗，不独嬉游惜令辰。"}