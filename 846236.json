{"id":"846236","title":"沁园春 寿刘宰","dynasty":"宋","author":"无名氏","text":"天下知名，今日刘郎，胜如旧时。记当年幕府，元戎高会，万花围席，争看题诗。尽道坡仙，再生尘世，有制宜烦立马挥。东阳小，岂容久驻，凫舄暂双飞。诸公荐墨交驰。要推上青云百丈梯。况平生慷慨，闻鸡起舞，中原事业，不付公谁。生记今朝，频将指数，较莱公争半月期。功名事，不输前辈，行即诏封泥。"}