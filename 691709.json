{"id":"691709","title":"閒居寡营忽忆关塞之游遂成七首","dynasty":"明","author":"李梦阳","text":"牢落居庸道，苍茫六载还。开轩延汉使，对酒话燕山。鸟道增新戍，天梯护上关。白城烟火切，锁钥未应闲。西崦千家落，防秋五百兵。山长元入塞，涧曲故穿营。静夜闻熊斗，黄昏报虎行。昔时忺历览，三驻白洋城。沙岭长园入，羊肠宛宛斜。石危偏骇马，草动数惊蛇。古树兼今树，岩花杂涧花。向来行塞日，亲见五陵霞。往年趋北路，今绕泰陵西。昼黑垂萝密，山青禁木齐。独僧攀杪出，怪鸟趁阴啼。寂寞黄华堞，遥临古塞溪。孤蓬绝塞口，匹马戍程前。跨迥烟墩直，缘危石栈连。飞云下独石，逝水入潮川。旧对张军帅，题诗醉菊天。银山汤岭北，铁壁斗门边。虎守千年寺，人看一线天。赤崖崩古塔，阴洞坼新泉。尚记渔樵侣，长歌过马前。春游临绝峤，月出卧空岑。暂逐山中客，常关物外心。三峰藏净宇，百里羡云林。崖际劖高隐，何时一重寻。"}