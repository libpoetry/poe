{"id":"812033","title":"新年词","dynasty":"清","author":"孙原湘","text":"新年和气护窗纱，宝镜台前落彩霞。低髻恰笼如意玉，高情秖插素心花。妆梳雅澹偏倾国，礼范从容本大家。暗自喜欢佯面觍，紫兰争祝早抽芽。剪烛春宵射覆工，相思骰子赌珍珑。眼波敏捷回身溜，眉语聪明对面通。险计欲拚孤注博，良媒拟策赐绋功。此生定有双飞分，落手全盆轻六红。九天珠玉堕云端，花里潜踪路渺漫。侥倖下风兰气息，低徊昨日画阑干。笑声尚带红绒落，瘦影应怜翠袖寒。甘为立残虚幌月，待他徐照面痕乾。"}