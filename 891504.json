{"id":"891504","title":"缘识 其四十一","dynasty":"宋","author":"赵炅","text":"元正亨庆从此日，万物咸新利贞吉。送旧迎春一夜来，三元为首众情得。万汇潜臻俱是泰，玄化昭彰天作盖。气和玉烛调阴阳，磨砻整顿知明代。知明代，歌刑政，王道恢张千官盛。任土陈仪四远来，衣佩锵锵言不尽。拱极之心文与武，乾坤澄滤焕今古。丹凤来仪见九重，我朝丕运还难遇。感通玄贶时无比，五谷精华从兹始。五色高吞日月明，百川尽归朝宗水。"}