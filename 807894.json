{"id":"807894","title":"贺新郎  南耕齿疾养疴南岳山房初夏同雪持南水放庵过访词以赠之","dynasty":"清","author":"陈维崧","text":"卧疾禅房里。问君年，才过四十，胡为如此。人笑君同师伯齴，君只狂呼自喜。狗窦豁、尽容卿未。犹剩左车能决肉，更何妨、拥鼻哦经史。石可漱，砺吾齿。青鞋且踏南山寺。更同行、诗僧词客，善谈名理。啖罢山厨樱笋饭，佛阁晴空漫倚。一饱后、破除万事。谁坐寺门閒说虎，万山松，一霎腥风起。亟摇手，真来矣。"}