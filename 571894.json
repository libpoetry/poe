{"id":"571894","title":"桃花源和靖节韵","dynasty":"明","author":"袁宏道","text":"一笑叩烟岚，白云今几世。桃花不肯流，溪水无情逝。?开浑沌亡，朴散羲黄废。青山一舍邮，仙家偶来憩。白头老黄冠，茧手事耕艺。呵呼随里胥，鞭笞了官蜕。岫老鹧鹄斑，溪流琉璃吠。日供冠裳驺，宁晓芰荷掣。缅想紫芝人，骖云几相诣。洞府帘堂深，云霞空凛厉。天人一昏旦，人间百馀岁。宇宙何不有，谩劳作聪慧。迂儒饱世情，俗肠非境界。纷纷辨伪真，等为方内蔽。常闻列子风，可以驾烟外。长驱入仙林，编觅心所契。"}