{"id":"696204","title":"示允迪允恕二弟","dynasty":"明","author":"罗钦顺","text":"非引勿登楼，楼高近斗牛。俗人那得溷，同气合相求。至乐存书卷，馀欢付酒瓯。此心浑不妄，溪上有群鸥。非引勿登楼，襟裾或马牛。百年清自足，千古静堪求。风动青纱帐，茶香白玉瓯。凭高时一望，春水正浮鸥。非引勿登楼，遥青爱石牛。静观浑有得，高坐更无求。日暖琴三弄，霜严酒一瓯。只愁江海上，无处着眠鸥。"}