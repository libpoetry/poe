{"id":"687448","title":"次桂翁东阁读卷韵三首","dynasty":"明","author":"孙承恩","text":"熙朝盛典恢文治，旭日纶音下大庭。一代甄陶资揆席，百年礼乐重春卿。尧天快睹奎辰丽，禹甸欣逢海岱清。帝眷圣明纯祐命，故教贤杰应时生。制策传闻隆汉典，敷言先自重虞庭。圣君访道登群彦，广阁抡文聚列卿。迟日送光当槛近，条风吹暖入帘清。太平无象难为颂，惟见龙楼瑞气生。千年礼乐开昌运，百辟衣冠侍禁庭。华盖春深垂帝问，丹霄昼接近孤卿。共传云瑞中天见，且喜台光午夜清。愧我疏慵叨盛典，秪将忠孝励诸生。"}