{"id":"1035848","title":"老人行","dynasty":"宋","author":"苏轼","text":"有一老翁老无齿，处处无人问年纪。白发如丝向下垂，一双眸子碧如水。不裹头，又无履，相识虽多少知己。问翁毕竟何所止，笑言只在红尘里。秋风猎猎行云飞，老人此意无人会，目注云归心自知。黄口小儿莫相笑，老人旧日曾年少。浪迹常如不系舟，地角天涯知自跳。亦曾乐半夜，传筹醉朱阁。美人如花弄弦索，只恨尊前明月落。亦曾忧羁旅，他乡迫暮秋。故国日边无信息，断鸿空逐水长流。或安贫，或安富，或爵通侯封万户。一任秋霜换鬓毛，本来面目长如故。水有蘋兮山有芝，人意虽存事已非。有时却忆经游处，都似茫茫春梦归。尔来尤解安贫贱，不为公卿强陪面。皎如明月在秋潭，动著依前还不见。还不见，可奈何，空使远人增眷恋。但祗从他随物转，青楼黄阁长相见。若相见，莫殷勤，却是翁家旧主人。"}