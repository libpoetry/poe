{"id":"1248423","title":"题唐子华云山歌","dynasty":"元末明初","author":"张羽","text":"国朝画品谁第一，房山尚书赵公子。二公何以能绝伦，丘壑乃自胸中起。由来书画总心画，政自不在丹青里。当时岂无刘与商，屏障纷纶何足齿。唐侯自是吴兴秀，爱画彷佛郭与李。长松平远早已工，更上歙州看山水。归来却师董北苑，参以房山势莫比。始知绝艺老更成，画师俗辈那知此。此图三尺谁为赠，云气苍茫石磈磊。牛羊未归樵子出，户牖寥落苍崖底。写成不题岁月字，要是头白居乡里。乾坤浩荡江海空，后人未续前人死。为君题诗三叹息，世上好手今余几。鸣呼尚书公子不复见，得见唐侯斯可矣。"}