{"id":"145763","title":"寿辛太尉","dynasty":"宋代","author":"李商叟","text":"昭代群龙用，名家奕世昌。储精生辅佐，挺秀诞忠良。郁郁充闾瑞，荧荧照室祥。莲花雄址峻，竹箭庆源长。硕德宜廊庙，英材命栋梁。公清凌灏气，严肃厉秋霜。宝运符千载，威名赡八荒。量陂吞玉海，言派泻银潢。功业彝章显，谋猷棣萼芳。检身金井洁，落节翠螭骧。列郡依仁牧，千英服智囊。精忠禆主圣，膏泽致时康。邓禹重兴汉，汾阳再造唐。公心平国是，勠力振朝纲。斧钺安南服，威棱振北疆。温恭谦节著，仁惠德风扬。鸑鷟金昆盛，貔貅虎旅强。望风辞印绶，当路悚豺狼。电扫除妖孽，雷驱息叛亡。一心仁以厚，五福寿而臧。论议留青简，勋庸纪太常。鸿恩非易报，盛德固难忘。便合持枢极，那容着海乡。庄椿祈不老，辽鹤竚来翔。愿向中书府，年年荐寿觞。"}