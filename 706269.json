{"id":"706269","title":"哭内弟郑忝生","dynasty":"明末清初","author":"王夫之","text":"悠悠重悠悠，送子冈陇头。乍可为陌上之秋草，繁霜一夕同荒邱。不能为磷磷之白石，相看逝水旋东流。与君别何所，庭前绿竹下。日夕君不来，春云覆平野。与君期何日，三五轮魄充。君归黄泉去，月轮故未空。君家旧住鹿门溪，君魂欲归道路迷。与君相逢入桂城，铁骑斥野飞箭鸣。旧愁疑在春梦惊，乃知君死而余生。生亦不可期，死亦不可悲。鸡鸣月落杉桥路，且与须臾哭别离。"}