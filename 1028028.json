{"id":"1028028","title":"同官登敕局小楼观雪","dynasty":"宋","author":"楼钥","text":"去年岁丰登，雨晹应时须。所欠惟一雪，祈禳遍精庐。晚亦粗飘瞥，六花舞空虚。云气不待族，风伯随驱除。浅春寒尚深，忽见云模糊。撒盐压衡茅，晨兴粟生肤。随班上原庙，恍若登蓬壶。岧峣宫殿深，朱扉黄金铺。百神卫灵居，半天散琼琚。又疑守护严，宝网络明珠。参差鹓鹭行，簪笏皆沾濡。退归冷局中，窗间竹扶疏。为思此绝景，往往终年无。不应惮凌寒，闭门守红炉。为君登危楼，深杯泛驼酥。崔嵬瞻吴山，莽苍望西湖。琼枝宿饥鹰，玉街走韩卢。酒兴万里远，容我歌且呼。坐欲斲五言，所愧李与苏。君与工属联，灞桥去骑驴。"}