{"id":"1079699","title":"正月十五日试院中烹茶因阅溪碑","dynasty":"宋","author":"吕本中","text":"小炉方鼎蛙蚓鸣，那知帘外东风惊。乱云初破盘凤影，缺月半堕春江明。已驱簿领出门去，更洗肝肺令愁醒。大碑古字久寂寞，高堂素壁空峥嵘。坐看光焰扫尘土，便觉冰霰临窗屏。文章断绝生气在，妙句直欲无兰亭。峄山野火烧欲尽，瘗鹤半在江中陵。不知此书更奇古，反覆餍饫无讥评。山精地神肯爱护，至今欧虞来乞灵。要令石鼓举吉日，不必细字临黄庭。生平访古少如意，对此自足忘经营。世间儿女争媚好，纸上姓名谁重轻。迩来半月得坚坐，一室当行千里程。南楼灯火漫明灭，北里笙竽频送迎。儒生事业了不恶，故人浮沈吾懒听。更阑更自取书读，唤起奴仆寻短檠。"}