{"id":"682854","title":"通津邀酌次韵","dynasty":"明","author":"区越","text":"野涧潮平度马迟，闲门幽径出疏篱。蜩惊落木翻金奏，歌爱耕声叠竹枝。老大立言须不朽，寻常挥翰却无羁。龙山果有来朝约，醉插黄花亦不辞。西山何处访夷齐，山远穷林鸟亦栖。诗酒不知行有债，乾坤惟觉事无涯。倦归白社犹称老，晚得黄花亦放怀。明月半帘人尽醉，回鞭忘却路东西。"}