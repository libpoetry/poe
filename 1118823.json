{"id":"1118823","title":"秦楼月/忆秦娥","dynasty":"宋","author":"陈三聘","text":"云衣薄。春晴自有东风掠。东风掠。试听枝上，几声乾鹊。曲屏心事新题却。离愁何用堆眉角。堆眉角。今朝莫是，打头风恶。花前狭。翠茵围坐花阴合。花阴合。闲情不似，一双狂蝶。春沟何处寻红叶。春寒料想罗衣怯。罗衣怯。午醺醒未，翠衾重叠。光风薄。杨花欲谢春应觉。春应觉。一庭红叶，粉花吹落。冶游无复飞红索。凭高独上湖边阁。湖边阁。黄昏独倚，画阑西角。青楼缺。楼心人待黄昏月。黄昏月。入帘无奈，柳绵吹雪。谁人弄笛声呜咽。伤春未解丁香结。丁香结。鳞鸿何处，路遥江阔。春膏集。新雷忽起龙蛇蛰。龙蛇蛰。柳塘风快，水流声急。伤心有泪凭谁浥。尊前容易青衫湿。青衫湿。渡头人去，野船鸥立。"}