{"id":"812867","title":"八月七日同澹人平山堂访桂","dynasty":"清","author":"宋茂初","text":"出门百里余，风物便清美。孰为同心人，邂逅忽在此。病后不自怜，倔强若有恃。忘从辛苦来，翻然各欣喜。行乐宜及时，惜费真可鄙。此意天公知，秋光为君霁。楼观何连翩，得桥为结束。过桥一骋望，晴波浸凉绿。杨柳临风流，蒹葭傍水矗。披襟对夕阳，泠然秋意足。山水多清音，岂在丝与竹。无心凫鹭群，上下自相逐。香气空中来，欲著游人衣。入门树下坐，树老花半稀。淮南古名胜，小山今是非。此桂占此境，知复谁所遗。婆娑莫叹息，外瘠中愈肥。不见欧公柳，长对吴岫微。"}