{"id":"368684","title":"过秦楼·和慈博","dynasty":"清代","author":"杨玉衔","text":"露重帘僵，炭熸灰死，盼极南天鸿断。桃根渡楫，花絮年梭，倦理当年歌扇。空悔陌柳楼头，赚我封侯，定山三箭。自骊歌唱后，长安春近，玉关人远。今拟寄、无限相思，机中锦字，血泪相和红染。夫山石化，妾井波沈，生怕君心中变。空有青菱照愁，张谱虽传，谁摹眉倩。算阑干倚遍，犹剩西谯漏点。"}