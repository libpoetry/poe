{"id":"696238","title":"寿杨潜庵七十","dynasty":"明","author":"罗钦顺","text":"群从风流不复瞻，喜看霜雪在多髯。芝兰满院纷呈秀，水竹成村独养恬。山拱寿筵秋更碧，客贪清话夜仍淹。七旬自是人间少，五福惟应好德兼。得谢朝簪力已愆，秖应肝胆向君偏。手书月计方成束，福履时闻总胜前。谋客肯忘林下老，抱疴空忆会中仙。桃花浪软绵陂绿，更儗春来好放船。"}