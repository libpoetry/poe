{"id":"810948","title":"惜余春慢二首","dynasty":"清","author":"王时翔","text":"缃叶多阴，丹萍早熟，谁赠满笼珍果。尝齐玉版，弄斗金丸，匀圆写来愁破。邀取花外中仙，佳梦同传，丽词相和。任华林芳景，瑛盘荣宴，故应无我。春院静、小坼琼莩，轻流星耀，莺嘴隔枝衔堕。多情温尉，应忆曩游，斗帐红珠双颗。匀染胭脂，镜中一点猩唇，微微芳唾。更香丝挽就，自折阶前花朵。碾瓦成沙，填波架屋，无复昔王亭槛。疏烟淡抹，小雨微濛，野花向人低糁。休问枚叔邹生，七发徒存，一书空感。便雪台赋冷，鸣皋歌歇，尽增凄黯。还记起、西蜀才人，文园病客，曾也曳裾观览。淹留未遇，著就雄篇，忽动茂陵追念。而我来游，自怜零落栖迟，萧然琴剑。仗东风有力，吹断青衫泪点。"}