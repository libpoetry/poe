{"id":"1085458","title":"洪景卢以郡酿饮客于野处园赋诗见寄次韵","dynasty":"宋","author":"王十朋","text":"老境厌吏事，归心绕丘园。日月忽有夏，炎蒸变春温。芝堂孰新酿，谁共论文尊。缅怀蓬山旧，情好素所敦。殷勤十从事，往扫东坡轩。深杯滑琉璃，不比田家盆。醉吟到高处，舞月成清欢。我独坐空斋，静对忘忧萱。萱多忧未忘，香清思犹昏。怀君不成寐，两处一声猿。"}