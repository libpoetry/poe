{"id":"822988","title":"法曲献仙音 雨中闻乐铮铮然，京都声也，去国五年，人老矣","dynasty":"清末近现代初","author":"赵熙","text":"仙乐悲凉，善才零落，旧日钧天何处。绣幕黄花，夜灯红月，愁心一片箫鼓。忍擪笛，宫墙外，霓裳羽衣谱。一窗雨。此时心，酒边敲碎，谁信道，庾郎身世恁苦。内殿按梁州，问何戡，哀怨怎诉。醉眼洪荒，听昆仑，酣睡终古。祇山城今夜，斗破情天无补。"}