{"id":"700369","title":"同鲁南祝禧寺结夏八首","dynasty":"明","author":"顾璘","text":"酷暑欺吾病，空林共尔寻。云高群木爽，日落半岩阴。散发忘宾礼，清心悦梵音。坐依禅榻畔，幽思自萧森。断酒狂全减，抛书懒更成。山深人事息，僧老道心平。坐石分松影，横琴理涧声。夜凉清不寐，披草月中行。身住清凉界，那知有郁蒸。蒲纤梳翠发，瓜冷嚼红冰。病退生为我，家忘味近僧。老禅麾麈尾，时见落青蝇。爱尔山中静，犹憎蝉噪繁。松杉气无暑，宾主坐忘言。翰墨陶真性，瓜蔬点薄餐。悠然泉石味，难向贵人论。翻经非有愿，击磬果何心。偶尔依莲社，翛然近竹林。松风馀万顷，萝月抵千金。莫买深山隐，禅关日可寻。金堂虚隐雾，石壁冻含霜。坐久收葵扇，吟多问豆浆。虎眠浑不猛，鹤舞暂为狂。满目无尘事，虚襟亦自凉。祇园不尽景，留客易经时。野竹团寒翠，池莲散素姿。茶香修夜供，杞菊订秋期。吾已嗔吾扰，无劳大众知。净社难求友，高人合在山。泉甘出石井，树老映苍颜。暑月谁偏爽，劳生今始閒。秋风何日至，叠巘拟重攀。"}