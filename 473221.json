{"id":"473221","title":"舞剑行","dynasty":"明","author":"岳岱","text":"君不见山人平生一宝剑，匣中提出三尺练。寒光射目雪不如，草堂白昼惊飞电。吾祖随天逐胡虏，屯军黑松阵云苦。成功策勋仗此物，七十二漠何英武。十圣承平久不用，四海风尘犹澒洞。静听常因风雨鸣，深藏恐逐蛟龙动。枯鱼之宴无乐方，为君起舞当斜阳。左右回旋还自翼，变击为刺随低昂。黄子翩翩出介胄，吾忝忠武为其后。二家文武世不替，况与吾家各亲厚。舞罢悲歌蓟门曲，蓟门柔桑眼中绿。呜呼！丈夫四十未封侯，何事日日衔杯剑应哭。"}