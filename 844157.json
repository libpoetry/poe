{"id":"844157","title":"踏莎行 江南夜泊感怀，敬次家大人韵","dynasty":"清末民国初","author":"易顺鼎","text":"缆影鸥移，篷声雁到。忽惊月出当空早。茫茫多少六朝愁，和秋涨得江天饱。事与花残，山随地老。何人更唱江南好。明朝准备要销魂，白门衰柳啼鸟道。树拥云眠，潮飞雪到。似闻起语舟人早。啼乌催得酒醒时，霜华已打孤篷饱。客夜多寒，离天易老。千般未抵还家好。五更乘月度蛮山，鸟和梦影来争道。"}