{"id":"694299","title":"太子少保诚庵朱公归葬郴阳适会宪长陶公遣生员陈谏偕景旸往祭其墓遂并以公意作诗赠之","dynasty":"明","author":"陈献章","text":"铭旌前日别金台，故吏门生安在哉。黄叶孤村荆桂老，青山连骑越香来。人思旧德闻吹笛，鸟避新阡下啄苔。欲了平生功德状，到时须打墓碑回。黄金谁问买端溪，羊祜残碑我解题。一饭可忘公吐握，千秋遗爱广东西。寒泷急雨飞涛恶，夜峡啼?哭月低。不为高堂兼卧病，天涯絮酒肯教携。"}