{"id":"70952","title":"春草碧·又调春草碧词见遗","dynasty":"元代","author":"邵亨贞","text":"又调春草碧词见遗，以识会合之意，情文悃欢，溢於言表，惠至渥也。辄依芳韵，庸写下忱，为先施之期谢云儒冠不解明韬略。底处是生涯，云门约。无端寄迹兵戈，蕙帐荒寒怨秋鹤。岁暮且归来，情如昨。故人几度传心，曾烦手削。门外见仙槎，须停泊。老来岁月无何，乞与刀圭九还药。三岛景长春，寻具乐。"}