{"id":"701921","title":"戊辰奉差靖江南海祭告过通衢官梅阁步扁间韵","dynasty":"明","author":"黄锦","text":"罗浮春梦客中稀，此夕相逢醉落晖。阁上每留馀韵在，衢前且喜抗旌归。花开岁晏堪玄赏，实可羹调别众菲。景仰遗踪怀往事，高山入望白云飞。二十年前此地过，相逢驿使更如何。梅增旧干莓苔老，阁满新编岁序多。几度月明香撩乱，数声笛奏影婆娑。我来正值深秋候，早晚寒芳上雪柯。"}