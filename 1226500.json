{"id":"1226500","title":"秋夜同太原张翥仲举永嘉李孝光季和龙翔寺联句","dynasty":"元","author":"大欣","text":"先皇日潜邸，梵宫冠东南。金碧丽绀宇，旌幢覆琼㮀。六龙驻神驭，百灵护鸾骖。地蟠龙虎气，殿拥貂蝉簪。文石露篆古，化城天乐酣。杏梁虹饮渚，壁甃蟾生潭。复道星辰直，觚棱烟雾含。浮图琅珰语，藻井罘罳函。曾晖铁凤，清旭眩冰蚕。望气芒砀远，问道崆峒嵁。御床尘宛宛，仙仗华毵毵。珠襦锁玉柙，猊座涌宝龛。遗弓泣父老，执豆奔侯男。衣冠閟原庙，矛戟圜精蓝。凭几敡末训，铭鼎纪玄谭。圣祚万世启，法筵诸佛参。贝翻译经六，图绘笑像三。华鬘众呗作，象教一嘿谙。猿鹤惊此客，林涧洗馀惭。斋厨饭香霭，暝阁钟声韽。锦蔫渴兽抉，础踞雕虎眈。洒扫愧无补，倡酬知匪堪。燥吻茗屡沃，苦心策频探。焚膏续迅晷，卷帘纳霏岚。氍毹月采净，凿落云液甘。风籁摐古柏，秋阴挟高楠。户牖蜂脾矗，丹青海波涵。社中合陶谢，方外师瞿聃。息影了虚寂，栖禅屏痴贪。苾刍交析堲，伊蒲不盈甔。心同略形迹，累遣忘忧惔。锦雉络扇羽，赤螭衔剑镡。㕙豪走奰屃，麾尾挥䰐鬖。坚垒避屈贾，陋邦敌吴郯。韵剧魔胆落，句雄神力担。拥鼻极营度，刺手劳钩挦。椷筒递银鹿，剔叶剔白蟫。幢镫粟蠢蠢，鼎香穗馣馣。山河入帝网，天人绕优昙。境胜情自旷，理超思弥覃。云卧委巾舄，雨归借箯篮。报章愧木李，留帖踰黄柑。话言谅所慕，沾醉讵可媅。捧席白足慧，触屏苍头憨。偏袒■肩耸，镂匡鐻耳儋。吾我涉诞谩，尔汝志詀諵。罅发栗穰厚，色滃醪味醰。剪韭差可芼，食鱼更须泔。青溪涣以浏，蒋陵间其?。兹事付千载，相期结庐庵。"}