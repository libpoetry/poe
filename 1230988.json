{"id":"1230988","title":"画山水歌题米元晖卷","dynasty":"元","author":"张天英","text":"我有山水癖，由来好幽栖。十年游雁荡，五年游会稽。或言秦王昔时爱仙术，驱石下海如凫鹥。洞口谁来斸龙耳，骊珠夜照天鸡啼。三峰参差九华老，蛟龙鼓浪方壶低。醉墨淋漓落吾手，咫尺万里云凄凄。初疑巨灵辟开翠岩湿，冯夷击碎青玻璃。又疑刘阮双行赤城下，渔舟棹入桃源溪。对此长歌发幽思，便欲著屐来攀跻。我家碧山最奇绝，绿萝万丈缘丹梯。忆昨金门拂衣去，自种青松与人齐。几人欲画画不到，惟有四时云月可以相招携。吾负碧山此为客，何异乎巢由轩冕行尘泥。从吾好，归来兮！"}