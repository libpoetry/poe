{"id":"1123597","title":"挽李待制浦五首","dynasty":"宋","author":"赵鼎臣","text":"乡党推耆旧，朝廷重老成。闺门无政事，孝悌有平生。万卷常充宇，千金不满籯。种成兰玉后，华发看升平。晚持安世橐，早挂隐居冠。子贵年方壮，家严色更难。古今成俯仰，歌哭异悲欢。泪滴新阡上，风吹不肯乾。就养今西府，趋庭国柄臣。上思耆艾久，诏问起居频。赠典河图贵，佳城马鬣新。丹青虽可画，那复见斯人。人物推河内，英灵禀太行。先生虽隐晦，嗣子遂腾骧。尧舜亲延接，夔龙日赞襄。于门高未了，不惜更轩昂。往昔陪尊俎，从容接话言。骨虽如鹤瘦，语尚作春温。一梦人琴失，流年日月奔。空馀华屋处，愁绝向谁论。"}