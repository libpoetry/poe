{"id":"738002","title":"二十四桥望月歌","dynasty":"清","author":"姜任修","text":"廿四桥下秋水清，廿四桥上秋月明。水清月明两相向，登桥一望知秋情。秋入江南早，凋动江南草。可惜杜司勋，不耐秋风老。风飒飒，露泥泥。砧杵急，鸿雁飞。青楼十二今何在，梦绕扬州归未归。桥下水流流不止，繁华流入西江里。二分明月谁为绳，尚在人间照空水。"}