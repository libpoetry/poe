{"id":"572048","title":"从军行赠程生","dynasty":"明","author":"袁宏道","text":"留都十月九塘报，程生拍手向东笑。三百斤石一手提，自典冬衣买乌号。玄霜十月道途难，雪花如石打马鞍。敝衣三尺不掩体，尚说淮南飞不寒。自从和议成反复，正使羁囚尚书戮。天子咨嗟发帑金，经略提兵过鸭绿。材官猛士气如云，玉刻腰带金麒麟。朝廷岂无胡都堂，人问不少戚将军。往闻倭奴寇浙时，义乌贵者至千人。倭奴机关亦易与，结羊挥扇驱妇女。十步一伏九步连，八尺神刀吼秋雨。程君切玉如切肉，倭刀虽强不过玉。"}