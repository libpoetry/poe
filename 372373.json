{"id":"372373","title":"齐天乐·左徒风节千秋重","dynasty":"清代","author":"端木埰","text":"左徒风节千秋重，湘山峭焉高咏。玉琢精神，兰熏气质，众醉中闲独醒。丹心自靖，与殷代三仁，后先辉映。若问同时，祗应邹峄可相并。离骚衣被万古，视风诗小雅，应许骖靳。香草儿时，鸿裁旷代，妙契偏从孤冷。清芬荐茗，岩洁泉甘，定符贞性。更展遗篇，绿窗娱书静。"}