{"id":"699688","title":"和尔韬悼亡姬月容二作姬葬黄岐已一周矣","dynasty":"明","author":"郭之奇","text":"娇魂已去落馀香，一度愁吟一断肠。春去绿云愁远黛，秋来芳草怨斜阳。祇怜裙断难留燕，长恨箫吹莫引凰。为问使君他帐里，跚跚可识旧容光。长有春山守恨眉，泉幽涧冷若相期。一抔香散新残粉，百丈愁牵不断丝。须信魂迷江北水，可堪泪染岭南枝。翻怜如六旧芳冢，同向春风起怨疑。"}