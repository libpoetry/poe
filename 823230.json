{"id":"823230","title":"五福降中天 其一 寿季吾","dynasty":"清末近现代初","author":"赵熙","text":"眼中年少今都老，将杯起为君寿。江渎消凉，汾阳纳祜，炯炯一星南斗。泸川旧友。似满地飞花，一池春皱。廿载桑田，岁寒几个誓相守。芙蓉城里过夏，小凉吹夜雨，香遍红藕。碧玉当家，朱云受学，鹤料养饥还够。荣州退叟。笑饭颗山中，笠边人瘦。若访桃源，好花分半亩。"}