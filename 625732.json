{"id":"625732","title":"拟移家入郡而旧庐皆非我有呈茧雪","dynasty":"明","author":"谢元汴","text":"昔也叹无家，常疑多是屋。今来絜室谋，迭更姓字孰。忆我托居时，数辈共一族。耕呼四五人，倾卮必尽斛。双屦户外至，披衣亦出肃。汎爱无远近，馀惠及六畜。仰视白日光，俯采庭中菊。冷蕊孟郊诗，寒夜多手录。伝伝里巷内，忘形宛枝鹿。饥驱我出门，载笔事干禄。嵚奇登一第，勉慰慈氏鞠。谓可斗升计，冰霜贞水菽。何期大命徂，运数遘百六。鱼书与狐鸣，倏走龙蛇陆。皇居犹不保，焉能恤蘧宿。敛翮云水栖，萧然倚深竹。母曰能如是，与子返初服。饥食原田穗，渴饮碧涧澓。翱翔颇自由，如彼空中■。优悠十载余，于世但碌碌。忽闻太守来，弹冠出新沐。典则俨先民，高明耀薖轴。时或示文字，挹之清风穆。古人怀远游，矧于躬得淑。赧赤询邻里，尚有旧门塾。右作金吾居，左作庐江筑。金吾驺从赫，雕弓插绣菔。庐江美言笑，戈矛藏阴䛢。寄谢楮冠子，为计良未熟。吾等皆蝉翳，气势变寒燠。鹊巢鸠居之，国风胡不读。吁嗟天地大，微躯果踖踧。翘首瞻太行，十上九声矗。遥指齐州小，蠕蠕蠢车毂。虎豹步中材，凡物皆慑伏。翩乎梁间燕，颉颃上下逐。大海涌波涛，天吴怒闪煜。鲔鲦非不娱，羊裔类鸥鹜。"}