{"id":"690736","title":"瓯行志慨三首","dynasty":"明","author":"张煌言","text":"瓯水秋堪掬，频来五两轻。岂知魏胜垒，欲化李陵城。苦口吾同泽，甘心彼丧名。张陈千古恨，谁更负今盟！不信炎灵断，还留七尺身；吹笳悲自壮，击筑和谁亲？故主呼迎莒，遗民泣避秦。所愁惟甲脆，徙倚倍沾巾！行矣何梁别，翻为送陇西。胡天应误雁，汉地孰亡羝？冰雪危孤胆，风云怯四蹄。玉关虽咫尺，敢复望芝泥！"}