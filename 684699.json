{"id":"684699","title":"杂诗","dynasty":"明","author":"王绂","text":"楚人献奇璞，号泣足见伤。宋愚得燕石，什袭固以藏。至宝终自白，瓦砾归粪墙。遭时自重轻，没世谁短长。仪秦乃赫赫，孔孟徒遑遑。仁义信迂阔，功利足富彊。举世已如此，念之热中肠。雅乐古而澹，其如世不好。郑声何浸淫，四座舞且蹈。感慨既异致，善恶难类报。礿天苦幽玄，纷纷媚于灶。所享苟非诚，罪福恐颠倒。立身岂无术，理物良有道。曾闻舞干羽，苗格罢征讨。"}