{"id":"652344","title":"寄丘二十二谦之","dynasty":"明","author":"朱多炡","text":"丘郎一官一再左，手版三投三不可。进退艰如踯躅羊，功名涩似威蕤琐。忆昔与子初结欢，觞咏浣韨章江干。别来忽下阆中命，五马重歌蜀道难。阆中君家旧治域，父子分符如画一。耆旧摩挲去后碑，少年捃拾毛中迹。纵有诗名天地间，那能相见一开颜。我擅秦声君楚舞，醉望城头千仞山。君当强仕不得意，我尚沉冥未知止。与君各自斗身强，四十头颅已如此。"}