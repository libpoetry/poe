{"id":"721299","title":"别后寄方蒙章陶苦子兼柬何不偕梁药亭吴山带黄葵村定邮诗之约二首","dynasty":"明末清初","author":"陈恭尹","text":"别时蟾兔缺，不觉渐成圆。旅梦犹高馆，生涯在钓船。风轻中酒后，夜永一阳前。为有邮诗约，寒灯颇废眠。曲江千载下，作者未全湮。笔墨无生气，光芒愧昔人。谁能师日月，何以喻清新。大海波澜在，骊珠自不贫。"}