{"id":"693214","title":"秋兴四首","dynasty":"明","author":"沈鍊","text":"秋风旷荡泛洪波，客子悠悠思苦多。乡国别时饶景物，帝阍隔处是关河。中原王气占牛斗，绝塞烟尘数橐驼。忧世向来曾涕泪，临流谁复更滂沱。八月西风商吕开，玉关流调切徘徊。怀乡万里悬明月，去国三秋怨落梅。铁马金戈南北竞，珠帘绣闼禁庭回。石潭芳藻垂纶处，应有沉沦济世才。秋高日见雁南飞，草色犹青宛马肥。朝士几时称北伐，羁人且勿念东归。虎狼得意偏穿径，狐兔成群正合围。金马玉堂多意气，白头还是拥朱衣。荒城莽莽近边陲，道上风尘羽檄迟。沙塞自悬千里镇，汉庭谁赋四愁诗。关心老马嫌秋早，送目征鸿讶梦迟。宇宙漫漫堪一笑，缨冠束带欲何为。"}