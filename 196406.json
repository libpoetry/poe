{"id":"196406","title":"涌翠亭梅花","dynasty":"宋代","author":"熊禾","text":"来者为新去为陈，阴阳如代各还香。花开花谢亦常理，对花不必尤花神。平生性耆不在花，两年颇与梅相亲。何人种梅绕此屋，一见使我心清冷。老树槎牙溪侧径，枯枝倒挂池边亭。花开主人不复赏，我来却作花主人。此花不必相香色，凜凜大节何峥嵘。北海雪深臣皓首，霜寒中野儿悲吟。荷蓧老人留植杖，沧浪孺子来濯缨。神人妃子固有态，此花不是儿女情。托根山谷居岁晚，自分不及芳春辰。春前腊后挺高洁，留与桃李争妍新。春寒桃李犹未开，莫随羌管轻飘零。先生自是绝俗士，西湖东合当齐名。巡檐索笑兴不浅，金樽檀板随红尘。斯言近戏君勿讶，南山松柏终年青。"}