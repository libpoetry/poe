{"id":"1089402","title":"再次转庵催结局韵","dynasty":"宋","author":"许及之","text":"赋花必花指喻指，花若堪谀亦堪毁。转庵赋梅工赋影，祇竟吕刑元是甫。节逢五日赋榴花，拟别甘酸亦良苦。犹之论画先论形，形似丹青谁不使。岂知雪里有芭蕉，满壁沧溟本非水。方皋相马群自空，梓匠挥斤风即矩。续弦何处觅鸾胶，起死底须求凤髓。榴花可玩不可食，昌歜无甜人自喜。肯将粉泪匹红巾，眼高一世坡仙取。花事方殷催结局，还许殿后吟些子。"}