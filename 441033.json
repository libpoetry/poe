{"id":"441033","title":"乙酉杂诗 其二","dynasty":"当代","author":"秦鸿","text":"东邻当垆女，好色绝嫱施。素装明春水，初月扫淡眉。嗣宗日就饮，淋漓漉须髭。醉辄卧其侧，其夫曾未疑。閒脱犊鼻裈，指点相解颐。西邻当垆女，惯矜嫫母姿。严妆竞霞霭，烟颦擅参差。偶过聊一饮，所饮未尽卮。其夫释箕帚，往来已三窥。明日传忿忿，誓欲寝我皮。我皮诚可寝，名花未敢私。"}