{"id":"1131691","title":"送岳阳陈倅秩满还朝八首","dynasty":"宋","author":"廖行之","text":"千古太丘长，风流世淳庞。衮衮多公卿，他姓渠可双。祇今廪贤隽，半刺均麾幢。朝天建长策，致主新周邦。闽为多士乡，三山最英特。问学可经世，文章更华国。公维太宰出，宅相有令德。无忌独何人，犹能弭凶慝。先汉郡有丞，选置不浪取。次公在河南，吏严而独不。皇家重监郡，小试烦大手。上方求宽和，淹外讵容久。岳阳古建郡，不但楼观雄。英英范公记，百世扬清风。斯文行益远，雅意言非空。怀哉久登临，所期忧乐同。重湖昔苦兵，流亡动轻别。几年费劳来，经旱复骚屑。有底田多稼，民情洽欢悦。洋洋康赖歌，今无愧前哲。湖山政俗殊，疆理罕凭藉。壤赋无定书，民田互欺诈。所急井田均，争心讵难化。入告今其时，公行毋俟驾。舍人趣治装，驱车将东之。两载贤辙淹，一朝万里驰。洪惟德器远，自是廊庙姿。宁须佩刀祝，已动宣室思。少陵不作威，恐堕趋走中。而今巴丘吏，所遭更途穷。力绵何以振，敢意鄠县功。慨叹薛长史，谁其继高风。"}