{"id":"365948","title":"八声甘州·偕粹庵筱南雨田由南浦泛舟江上看桃花","dynasty":"清代","author":"黄燮清","text":"泛沙棠艇子载闲鸥，来寻异乡春。看长江似醋，东风如酒，渐醉离人。谁染胭脂万树，衬醒远山痕。不在天涯看，已是销魂。休说画楼人面，便露根烟叶，尽种愁因。记流莺门巷，花影织成云。好天台、婵娟轻别，叹阮郎、犹未厌红尘。清明近、又归期误了，事事因循。"}