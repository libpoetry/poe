{"id":"691256","title":"秋日园居漫兴","dynasty":"明","author":"李孙宸","text":"半亩为园傍涧阿，楼成隙地已无多。数丛兰草数丛竹，拚得幽情付薜萝。尊开时傍竹间亭，秋色宜人酒易醒。最爱门前新水绿，半溪凉月半溪星。幽栖岁月借疏慵，鸡黍邻翁问过从。最是清时宽吏隐，野人丘壑渐相容。平生少近竹和丝，何事清音山水期。閒听黄鹂携斗酒，露蝉还咽最高枝。长夏高眠过日中，懒魔不改阅秋风。才便一觉羲皇足，晚饭中厨送小童。少出经时事事真，倦眠饥食足閒身。从他剥啄休相管，世法应饶世外人。性耽畜画更藏书，购尽奚囊几架馀。何似秋风到庭树，萧然四壁领清虚。文字魔缠病后身，欲将绮语忏前因。纵然未断情痴语，懒学金华殿里人。散步楼头日易西，彩云东去化晴霓。开怀天宇瞻高朗，忽见星河压屋低。案上兼翻两藏经，教分末学听徒荧。倘能领悟西来意，宁碍东行紫气停。种得盘中五颖芝，千葩万蕊枉矜奇。秋光正好流连赏，零露凋残已不支。莫向飘零怨早秋，衰荣天意总难谋。霞城云树看如洗，不碍澄空一镜收。门对清流日夜潺，风吹柴户不成关。井梧落尽无人到，惟见藤花点地斑。灯残香烬漏声催，漫展离骚读几回。月出乌惊林叶响，却疑花外有人来。楼上天街接汉长，交疏明月足秋光。从他第宅矜歌舞，自领烟霞作道场。一自逃虚远世尘，影形相问更无邻。道人未是耽枯寂，夜夜翻经礼列真。微禄何曾买薄田，支吾八口度流年。笑来未断谋生事，时有人酬谀墓钱。清磬朝来扣几声，皈心趺坐理残经。顶巢膝灌原吾事，懒扫从教叶满庭。几秋燕市忆尘踪，仆仆黄砂马上逢。何似小楼清梦后，满天明月在高松。金门一别两年馀，云路亲知问讯疏。却笑嵇生虚道懒，绝交何用更裁书。"}