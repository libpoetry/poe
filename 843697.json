{"id":"843697","title":"同乡杨晴帆通守见贻问鹂诗钞，奉呈二首","dynasty":"清末民国初","author":"许南英","text":"丽句清词拱璧珍，枌榆又见老诗人。穷愁不作牢骚语，温厚偏钟矍铄身。宗派诚斋真后起，宦游玉局是前因。少时我有留删草，太息沧桑付劫尘！听鼓同官滞五羊，岿然一叟鲁灵光！人经磨折多奇寿，诗信推敲有别肠。镂刻定寻安邑枣，披吟合试海南香。使君清白囊如洗，料理新诗入宦囊。"}