{"id":"982294","title":"题金山","dynasty":"宋","author":"真德秀","text":"江来朱方注之东，海潮怒飞日夕相撞舂。天将古来义士骨，化作狂澜中央屹立之青峰。孤根直下二千尺，动影袅窕冲融中。黄金侧布兰若地，凿翠面面开窗栊。双桡伊轧破浪屋，恍忽置我高巃嵷。是时千山雪新霁，水面月出天清空。涛声四起人籁寂，毛发萧爽琉璃宫。披衣明发蹑烟霭，决眦俯入归飞鸿。襟前渤澥敛暝色，袖里岷峨吹晓风。越南燕北但一气，尘埃野马何时穷。苍梧虞舜不可叫，王事更恨归匆匆。"}