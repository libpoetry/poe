{"id":"695205","title":"赠别佥宪胡先生升宪副之浙东仍提学三首","dynasty":"明","author":"林光","text":"采采青蒲叶，采之南海边。秋光不可象，吾意亦茫然。楚楚成梧槚，殷殷正诵弦。风声又于越，垂老话何年。我爱清秋水，相看更濯沿。中流坐天镜，两岸见人烟。泛泛日将暮，迟迟舟不前。高歌莫三叠，沙上有鸥眠。一脉桐江水，西流是浙川。谁云富春老，不管弄潮船。祠庙今稀矣，登临亦洒然。经过此停棹，留咏寄南天。"}