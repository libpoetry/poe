{"id":"613400","title":"和浴罢","dynasty":"明","author":"李之世","text":"帽束滋头垢，眼昏忌脑沭。惟此土木躯，间日须一浴。一洗阴埃消，阳明始来复。兰汤候温煦，浇背徐濯腹。伸臂按其胯，摩顶遂至足。颓然四大蠲，跏趺瞑双目。放体效戏禽，齿门戛哀玉。吐纳以绵绵，灵泉任灌沃。百孔顿嘘蒸，似烟喷钻竹。暂入无怀乡，希夷路正熟。小劳身乃泰，琴书间诵读。涉趣防其流，回光湛内瞩。逝止随流坎，何须詹尹卜。庄叟赋逍遥，至人守缘督。"}