{"id":"1047824","title":"圆明师为余鼓琴作昭君操因感其意辞以赠之","dynasty":"宋","author":"沈辽","text":"王昭君，汉宫女。生如桃李花，皖皖托朝露。不向春风荣，摧折在泥土。耻将黄金市颜色，空得君王一回顾。黄门扶我上车去，遥望汉宫隔烟雾。十年帘下学画眉，不知还被蛾眉误。中间悲怨或易忘，如今羁愁那可谕。梦中时复作歌舞，满目异类谁与语。胡风日夜惊吹沙，不知春来复秋去。一生此恨终难言，独自援琴传作谱。传作谱，一曲未终泪如雨。我来都城下，黄尘厌羁旅。道人为我试一弹，使我超然为怀古。"}