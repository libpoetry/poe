{"id":"633441","title":"合浦歌为强佑人寿","dynasty":"明","author":"释今无","text":"青婴池水清而丽，大珰老蚌潜千岁。天涯亭畔岸不枯，珊瑚树上巢翡翠。数百年间事亦奇，珠玉无知亦有知。长官意大此珠少，月照珠池波渺渺。淮夷之蠙独擅名，蓬苇参天铜柱小。钦州竹马迎偏早，要芟还珠亭上草。孟尝陶弼几时来，一探深渊誇至宝。关西将军颇少年，分竹策马珠池边。明透之性掩珠光，叱咤左右河海忙。朝餐晚餐萱草根，辕门日静甑生尘。池里珠还千万斛，将军碎之其如粥。地小材大用不尽，閒时把笔娱心目。笔端一落绝惊人，不是颜骨决柳筋。立功归来绣佛前，綵衣五色斑襕鲜。至性夙敦过颜闵，几回感我呼高天。人生重节乃豪雄，看君坚固昆吾铜。览揆为君说此篇，春风恰好吹华筵。烧残银烛渡江来，月高与尔谈深禅。"}