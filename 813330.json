{"id":"813330","title":"秋兴","dynasty":"清","author":"李因笃","text":"使节临东路，军糈及两关。江湖轮挽阔，部领度支闲。水长飞狐口，峰高落雁湾。壮游违举步，秋气苦催颜。镇逆城为驿，传邮吏摄防。两河冲市暗，群草漫山黄。犊挂新耕垒，莺啼古战场。抱关遭所识，曾与赋《东光》。地下高田晚，溪明暗水饶。羽书时有至，雷电日难调。广武悬军薄，居庸递马遥。客居逢岁俭，林壑畏风飙。"}