{"id":"697960","title":"田园杂兴回文用弋阳令杨云凤韵","dynasty":"明","author":"费宏","text":"苔垣写遍几行斜，癖句多愁鸟与花。梅云路残销屐蜡，竹风吟罢岸巾纱。灰燃夜鼎翻汤蟹，日射晨窗缀室蜗。开眼醉馀诗兴遣，雷喧过耳厌声华。游春晚兴适西庄，砚涤深池墨渍香。麰野杂花间倚杖，竹园分笋嫩盈筐。畴平遍插秧丛绿，雨苦嫌多水潦黄。幽静每谈农甚乐，悠怀远慕上歌唐。"}