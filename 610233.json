{"id":"610233","title":"广州行呈方伯胡公","dynasty":"明","author":"韩上桂","text":"踰岭以南多高山，形势大类函谷关。天生列嶂真奇绝，苍梧大庾如连环。连环翠削芙蓉片，千山万水开乡县。析水津通牛女躔，牂牁道绕南溟甸。广州地势沃且平，石羊永奠桑麻成。春风蚤到尉佗郭，旭日朝看陆贾城。陆贾城中十万家，尉佗郭里七香车。闾阎扑地流清吹，观阁连天带彩霞。彩霞下湛胥江浒，紫气远薄东南土。当年左纛竞繁华，至今越秀盘歌舞。烟市繁华宛洛同，如花越女何丰茸。扶留嚼后唇如血，茉莉妆残髻转慵。二月斗春草，惜芳人美好。五月竞龙舟，靓服盼中流。东连浴日观，西上弄珠楼。看花问虞苑，沉钓引金牛。丹荔黄橙珍果错，蔗浆密饵银盘络。西樵茗煮碧云泉，罗浮春动红螺杓。江边鼓吹何喧阗，商航贾舶相往旋。珊瑚玳瑁倾都市，象齿文犀错绮筵。合浦明珠连乘照，日南火布经宵燃。别有声名照寰宇，人物中州堪比数。张崔伟节耀星辰，丘梁瑰业雄终古。悲歌慷慨眇燕齐，委佩从容袭邹鲁。郁水神洲岂偶然，乡里衣冠不乏贤。投笔岂无定远志，请缨还拟终军年。愚生僻处东南隅，因攀八桂滞番禺。勿言泽国无奇士，愿附鹏飞达汉衢。"}