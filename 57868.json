{"id":"57868","title":"夜过梁山泺","dynasty":"明代","author":"胡翰","text":"日落梁山西，遥望寿张邑。洮河带泺水，百里无原隰。葭菼参差交，舟楫窅窈入。划若厚土裂，中含元气湿。浩荡无端倪，飘风向帆集。野阔天正昏，过客如鸟急。往时冠带地，孰踵萑蒲习。肆噬剧跳梁，潜谋固坏蛰。古云萃渊薮，岂不增怏悒。蛙鸣夜未休，农事春告及。渺焉江上怀，起向月中立。"}