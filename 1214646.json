{"id":"1214646","title":"玉泉元帅示余佩刀回回氏所作也如雁翎而雪色文理可观","dynasty":"元","author":"黄玠","text":"将军太平得宝刀，爱之不殊古孟劳。三尺白鹇尾雪色，引缑脱室风骚骚。摩挲秋水生净滑，俊采犹作花门骄。盘根错节知利器，名世何必皆豪曹。万辟千灌奇乃见，龟文缦理纤如毛。当时已用兔胆铁，此物或取羊头销。传家要是公辅器，苟非其人谁得操。藏锋不试盖有待，幸勿容易污腥臊。"}