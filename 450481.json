{"id":"450481","title":"水龙吟四首 其二 清风明月之一","dynasty":"当代","author":"崔荣江","text":"琼楼危阁寒云覆，疏桂何人初种？姮娥无趣，还遮愁面，薄绡轻笼。玉杵孤声，寂寥滋味，捣成心痛。便命续千年，多情不寄。长生药、皆无用。如此闲愁我懂。倩清风、九重迢送。使酡冰颊，使开花桂，香濡好梦。琼液银觥，玉阑干内，指尖弦动。似前生有诺，今生许赴，始偕鸾凤。"}