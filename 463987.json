{"id":"463987","title":"枣树行","dynasty":"当代","author":"杨雪窗","text":"三十年前尚无我，魁躯凛凛立庭中。风剑霜刀削出峥嵘势，千枝万柯作虬龙。春尽花发孰能觉，镇日香萦蝶与蜂。秋至垂实馈行客，南北高悬一树红。十六年前余尚稚，猱身上下捷逾风。执竿簌簌急如雨，跳梁满地何玲珑。孟冬霜紧叶飞尽，仰见傲骨撑青空。凝伫手抚龙虎姿，侧身天地两豪雄。忽忽满院凄凉景，飞鸟难寻巢树影。妙质何尝免摧折，斧斤支离在俄顷。至今相忆总愁肠，况复天涯尚漂梗。绝知舍后掩蓬蒿，长欃年年斸更高。苍然老树归何处，往者淩云一旦烧。"}