{"id":"713583","title":"维帝篇","dynasty":"明末清初","author":"屈大均","text":"维帝颛顼裔，周氏相蝉嫣。食土荆湘邑，屈姓何连绵。左徒死怀忠，日月在罗渊。宗臣不去国，恩义同比干。子孙藏剑佩，世守长沙田。汉初实关中，昭景同西迁。族贵称王孙，文采未相宣。武帝爱离骚，始命淮南笺。买臣工楚学，能言廿五篇。三闾之弟子，王逸益精妍。所恨灵均孙，名姓未有传。唐时美词藻，只有屈同仙。千载失宗支，遗书荡如烟。徒闻宋南渡，我祖从秦川。抱挟离骚经，肇居番禺偏。番禺两山连，桂林横大川。冰霜避炎德，熊罴盘层峦。神灵所窟宅，形胜亚中原。少祖拥义兵，力拒元可汗。言从东莞伯，归命洪武年。褒勋锡彤矢，作镇临幽燕。本支在茭塘，世德列朝鹓。三闾大夫祠，峨峨南澥边。景差与宋玉，配享蘼芜坛。女媭之婵媛，岁时祀孔虔。天问及九章，凄悲被笙弦。称觞何济济，伐鼓复填填。女巫献玉琐，姣服若飞鸾。灵兮黪两螭，云旌来翩翩。迎之激楚舞，侑以招魂篇。习射张大侯，中者为神欢。山谷气巃嵷，樛木缭苍烟。土膏春既动，禾稼郁芊芊。聚族二千人，公耕兹墓田。百果从离支，芬馨充豆边。龙目酿饮酥，醪者寿多延。东家笼窗竹，西邻翡翠兰。中池翔文鱼，孔雀尾斓斑。皓发四五叟，混茫谈羲轩。子弟工文辞，风华尚小山。榕树大十围，流泉应鸣蝉。百尺木棉花，朱火然高天。灵境似华胥，淳俗誇桃源。花落鸡犬静，处处张春筵。爰从广州陷，我父方言还。勤王功未成，避世志难宣。吁嗟蚩尤乱，阊阖纷刀鋋。湘君沉锦瑟，重华失金銮。四澥沸鼎镬，九州惊虚弦。将相妇人衣，崩角穹庐前。其时歌薤露，吾亲泪涟涟。龚胜屡绝粒，陶潜时呜弦。遂筑怀沙亭，背冈带修湍。岌岌远游冠，卖药东市廛。增城受丹诀，委蜕从稚川。正气得所繇，庶几返自然。嗟予破家产，报国多迍邅。左持将军头，右揕秦王肩。虎狼不足刺，生劫酬燕丹。吁嗟天命衰，脱身出函关。爰从翟义公，兴师平陵西。逐日麾金戈，捎星曳红旃。黄帝驾象车，飞廉挥虹鞭。一夫先拔木，五丁齐开山。魑魅纷来战，雷霆相纠缠。予时当一队，矢尽犹争先。猛士尽疮痍，一呼皆腾鞍。手剥太行玃，足蹂阴山豜。雄虺昂九首，吞人益其肝。神虬忽失穴，潢污蟠蜿蜒。不能为国殇，含羞馀空拳。天方造草昧，养晦为大贤。鹏运需扶摇，折翼避鹰鹯。割肉聊自食，毋须膏火煎。婉彼蛾眉女，瑶瑟中道捐。大禹方胼胝，遑恤涂山颜。客获千金殊，乃遭骊龙眠。英雄不学道，功名安足传。飘然登太山，长啸摇天门。鸡呜见澥日，涌出如金盘。神光腾八极，顿豁鸿濛前。盘古日九变，玉斧开方圆。死生如循环，寻之渺无端。公孙舞双剑，宜僚弄一丸。鬼出忽电入，兵机获无传。囊括其雌雄，妙得将将权。蒲且弯长弓，风胡操龙泉。卫我归罗浮，省母梧桐间。凤凰挟其雏，羽仪九苞妍。一鸣圣人生，再呜泰阶平。此身非血肉，五岳共乔骞。庶几鞠育恩，少报罔极焉。弟妹未婚嫁，夙夜亦怀仙。寡兄奉为师，冥探太素言。梁鸿尝牧豕，弄玉思骑鸾。织缣为亲衣，采薇为亲餐。甘瓜抱苦蒂，骨肉相夤缘。自谓依庭闱，没齿同贞坚。何意鲜飙激，孤雁吹飞翻。日月有盈亏，吾生遑得閒。挥涕出门去，斯民方倒悬。事亲贵养志，治国若烹鲜。乘彼太清霞，白鹿何娟娟。尘垢铸尧舜，羽翼凌绮园。御世有操纵，六辔如琴然。四夷若牛马，累累受拘牵。东游寒风阙，西戏昆崙巅。足性自无待，横流一手援。回顾乡闾中，萧萧桑梓寒。仲尼怀疾固，思归修遗编。百川朝沧溟，清浊必还源。北斗天中央，周流光不偏。姑射以神凝，使民庇厉蠲。苏耽能反本，化为黄鹄旋。"}