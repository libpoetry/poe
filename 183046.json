{"id":"183046","title":"喜雨·暑伏忽已尽","dynasty":"宋代","author":"孔武仲","text":"暑伏忽已尽，金风稍自秋。骄阳仍不戢，岁计实可忧。昊天虽甚高，聪聪彻九州。闻其憔悴声，知此黎民愁。白日收赫赫，惨云布油油。昨朝雨意足，来自匡山头。稍添郭南坡，次及城西畴。入夜又滂沛，四境略已周。平明出东郭，翠亩连山丘。爽气吹客襟，余声壮溪流。自此饱香粳，可以继麦麰。聊为拊髀歌，以代击壤讴。"}