{"id":"1236455","title":"分题送李仲常江阴知事 暨阳湖","dynasty":"元","author":"陈樵","text":"白浪浮天雪作堆，羞将俗客洗尘埃。月从水底沈钩去，船似鸥边泛叶来。野屋有篱编白荻，渔矶无席藉苍苔。功曹吟苦多诗渴，拟借平湖作酒杯。忆昔玄璜上钓钩，鹰扬曾起佐姬周。台虚人在空中立，云静天从水面浮。石裂犹疑千古雪，风吹不断一丝秋。政成莲幕多清暇，他日停骖此地游。亭前练水细如萦，亭上君山玉作屏。林断才通吴月白，雁飞不尽楚天青。莓苔著雨长黏石，翡翠迎风欲堕翎。怪得步兵迷望眼，诗成正值酒初醒。"}