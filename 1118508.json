{"id":"1118508","title":"自咏绝句八首","dynasty":"宋","author":"陆游","text":"双鬓萧条失故青，躬耕犹得养馀龄。明时恩大无由报，欲为乡邻讲孝经。深村人有结绳风，晚岁身为带索翁。啜粥茹蔬茅屋底，谁知也过百年中。不沦鬼录不登仙，游戏杯觞近百年。小市跨驴寒日里，任教人作画图传。逆旅门前拨不开，先生醉策蹇驴来。未言乞得囊中药，一见童颜且压灾。远游索手不赍粮，薪米临时取道傍。今日晴明行亦好，经旬风雨住何妨。一条纸被平生足，半碗藜羹百味全。放下元来总无事，鸡鸣犬吠送残年。平生宁独爱吾庐，何处茅檐不可居。昼阙僮奴停接客，夜无膏火罢观书。睡著何曾厌夜长，老人少睡坐何伤。无灯无火春寒恶，破絮粗毡即道场。"}