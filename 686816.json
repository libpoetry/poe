{"id":"686816","title":"月夜舟中作","dynasty":"明","author":"伍瑞隆","text":"一水夜初发，月明秋满船。幽花宜浅濑，劲翮喜长天。客计风烟里，归心鸿雁前。坐深还灭烛，几度不成眠。一片清秋月，江心万里看。冰壶浸天地，清绝不知寒。拂剑星垂酒，听歌露湿冠。故人今夜意，乘兴未应难。幽趣总难说，佳人惜未来。石泉飞急雨，沙岸滚轻雷。冰冷鱼龙卧，天青鸿雁哀。因怜捣衣妇，砧杵若为催。夜凉真不恶，客梦在沧洲。醉色蒹葭净，清心江水流。露文开锦簟，雁字写清秋。听罢邻舟笛，凄然不可留。"}