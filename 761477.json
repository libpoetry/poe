{"id":"761477","title":"苏武慢 寒夜闻角","dynasty":"清","author":"况周颐","text":"愁入云遥，寒禁霜重，红烛泪深人倦。情高转抑，思往难回，悽咽不成清变。风际断时，迢递天街，但闻更点。枉教人回首，少年丝竹，玉容歌管。凭作出、百绪凄凉，凄凉惟有，花冷月閒庭院。珠帘绣幕，可有人听，听也可曾肠断。除却塞鸿，遮莫城乌，替人惊惯。料南枝明月，应减红香一半。"}