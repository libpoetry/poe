{"id":"1123108","title":"迓黄守再来二首","dynasty":"宋","author":"胡寅","text":"旧治重临宠渥新，圣朝因任慰斯民。芾棠不拜阴如幄，骑竹争迎气似春。金重百斤兼赐爵，车高一丈更施茵。能名籍甚宜蒙此，颍水卢溪共演深。柴扉虽设悄无邻，听说君来气又振。鸥鹭点开愁意思，诗书吟起病精神。也知憔悴嫌杯酒，可尚谈谐对席珍。旌旆悠悠将入眼，争除三径待朱轮。"}