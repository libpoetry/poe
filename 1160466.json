{"id":"1160466","title":"和郑先辈谢秩闲居寓书所怀","dynasty":"唐","author":"刘得仁","text":"西风日夜吹，万木共离披。近甸新晴后，高人得意时。暂闲心亦泰，论道面难欺。把笔还诗债，将琴当酒资。蓝衫悬竹桁，乌帽挂松枝。名占文章重，官归谏宪迟。生涯贫帝里，公议到台司。室冷沾苔藓，门清绝路岐。莫言邻白屋，即贺立丹墀。岂虑尘埃久，云霄故有期。"}