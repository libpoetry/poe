{"id":"683825","title":"仲山先生归佳城得挽歌四绝送之","dynasty":"明","author":"王世贞","text":"纵横马鬣遍空山，上冢诸生暮未还。玉树祗今埋地下，银钩犹自在人间。少日五长王散骑，晚年三绝郑台州。生来不作红尘梦，到了青山伴白头。宝界山头玉万枝，人忘物在转成悲。相逢莫叹风流尽，留得王维画里诗。春风一蝶自悠扬，八十能过百岁长。莫怪蓝田饶晚价，有儿谁似北中郎。"}