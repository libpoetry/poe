{"id":"266763","title":"永遇乐·因送柏岩行，忆京口昔游，忽生怀古之念。追和稼轩此调，并次其韵","dynasty":"现代","author":"叶恭绰","text":"第一江山，梦中犹记，好登临处。如梦兴亡，琼楼玉宇，甚地堪归去。涛翻浪卷，风流云散，欲住何曾能住。叹当是、长江飞渡，南朝空怨擒虎。隆中高卧，纡筹分鼎，可惜轻酬三顾。大地平沈，乾坤旋转，应有匡时路。将略非长，争如袖手，寂守禅关钟鼓。何须问、高吟抱膝，究为龙否。"}