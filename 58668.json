{"id":"58668","title":"送张伯任都谏阅视固原","dynasty":"明代","author":"冯琦","text":"壮士常慷慨，懦夫多局促。男儿志万里，取别无踯躅。念从去年秋，虏骑公南牧。关门日以开，胡行一何速。鼓声郁不发，将士并杀戮。莽莽洮河间，系虏相随属。朝为汉边民，暮为胡地仆。生者长不归，死者填谿谷。氛祲高逾陇，声势远窥蜀。至尊日忧劳，臣子幸不辱。大臣亲行边，主将新分竹。比闻捷书来，破虏河湟曲。貔貅气始振，豺狼怒犹蓄。古来忌小胜，兵事多反覆。凯歌未盈耳，疮痍尚在目。军有三日粮，民无五月谷。中原疲转输，吾意忧心腹。天子命近臣，分道临荒服。兹行实特简，何以效芹曝。君看和亲事，利害如转毂。即令边衅开，安知不为福。要挟伐虏谋，掎角联番族。朝议省牵制，文法罢羁束。匈奴断右臂，汉将窥左足。岂无金城略，当如贾生哭。国耻犹未雪，长歌仍击筑。"}