{"id":"1028255","title":"赠相手文李道人","dynasty":"宋","author":"楼钥","text":"生有文在手，纵横殆天予。其閒动成字，往往传自古。舜袖梁武武，老十子贡五。季友太叔虞，仲子竟归鲁。仲弓有钩文，宰我亦握户。敏士自文雅，习道本因辅。邓渊彭神符，琐琐不足数。李合陶士衡，三公皆定数。白帝矜奇瑞，见诮汉世祖。何为言祸福，历历如君语。自言传希夷，妙处胜貌取。见手知国封，况此细纹缕。研油燎旃檀，始见掌中虏。何如一览顷，坐谈乐与苦。老我缩袖閒，不复烦推步。子其访尘中，英杰在何许。"}