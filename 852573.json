{"id":"852573","title":"阎君见示岷山赋因为小诗谢之","dynasty":"宋","author":"文同","text":"大岷西南镇，岩壑天下秀。厥初造此者，以作神仙囿。相如子云没，李杜继其后。欲赋俱未敢，于词怯轻构。阎君通方士，才力谁可斗。驱联入健笔，万状无一漏。骎骎语趫劲，骏马杂驰骤。太华杨已拙，天台孙亦谬。示余读数过，惊耸肩缩脰。勉为成短章，聊酬君意厚。"}