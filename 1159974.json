{"id":"1159974","title":"元和癸巳岁仲秋诏发江陵偏师问罪蛮徼后命宣慰释兵归降凯旋之辰率尔成咏寄荆南严司空","dynasty":"唐","author":"刘禹锡","text":"蛮水阻朝宗，兵符下渚宫。前筹得上策，无战已成功。汉使星飞入，夷心草偃同。歌谣开竹栈，拜舞戢桑弓。就日知冰释，投人念鸟穷。网罗三面解，章奏九门通。卉服联操袂，雕题尽鞠躬。降幡秋练白，驿骑昼尘红。火号休传警，机桥罢亘空。登山不见虏，振旆自生风。江远烟波静，军回气色雄。伫看闻喜后，金石赐元戎。"}