{"id":"303418","title":"寿楼春·看微阳西斜","dynasty":"现代","author":"黄侃","text":"看微阳西斜，倚层楼醉起，秋在天涯。怎奈乡关千里，断云犹遮。悲寄旅，思年华，问浪游何时还家。想故国衰芜，长亭旧柳，惟有数行鸦。摧蓬鬓，惊尘沙。听寒风野哭，荒戍清笳。换尽人间何世，海桑堪嗟。凉露下，沧波遐。澹一江凄凄蒹葭。但遥想苍茫，招魂路赊，愁转加。"}