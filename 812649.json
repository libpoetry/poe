{"id":"812649","title":"减字浣溪沙九首","dynasty":"清","author":"况周颐","text":"烂漫枝头见八重。倚云和露占春工。十分矜宠压芳丛。鬓影衣香沧海外，花时人事梦魂中。去年吟赏忒匆匆。万里移春海亦香。五云扶舰渡花王。从教綵笔费平章。萼绿华尤标俊赏，藐姑射不竞浓妆。遍翻芳谱只寻常。不分群芳首尽低。海棠文杏也肩齐。东风万一尚能西。见说墨江江上路，绿云红雪绣双堤。梅儿冢畔惜香泥。何止神州无此花。西方为问美人家。也应惆怅望云涯。风味斯闻樱饭好，天台容易恋胡麻。一春香梦逐浮槎。画省三休伫玉珂。峨冠宝带惹香多。锦云仙路簇青娥。似此春华能爱惜，有人芳节付蹉跎。隔花犹唱定风波。舜水祠堂璨云霞。广平铁石赋梅花。葛薇身世一枯槎。红树仙源仍世外，綵幡春色换邻家。过墙风蝶近纷挐。何处楼台罨画中。瑶林琼树绚春空。但论香国亦仙蓬。未必移根成怅惘，至今顾影越妍浓。怕无芳意与人同。且驻寻春油壁车。东风薄劣不关花。当花莫惜醉流霞。总为情深翻怨极，残阳偏近茜云斜。啼鹃说与各天涯。剪绿裁红十四词。迷花我合署樱痴。花能惹泪怕花知。安得蹑云飞绮梦，尽教浥露折繁枝。三山立马艳阳时。"}