{"id":"689608","title":"挽司马刘东山","dynasty":"明","author":"吴琏","text":"舞雩春暮树婆娑，清世谁同一咏歌。卓尔泰山耸云汉，屹然铜柱障江波。调元痛失雷司户，医国伤无晋叔和。寄语城狐已投阱，洞云深处笑呵呵。一咏甘棠岭外喧，塞尘狼火静沿边。常遭厥愠常驰誉，不怍于人不愧天。丹凤碧梧鸣盛世，冷风寒徼痛残年。自惭莫遂抠趋愿，空学侯巴忆太玄。"}