{"id":"208997","title":"送新姜与葺芷","dynasty":"宋代","author":"郑清之","text":"仲尼胡不彻姜食，损智深讥藏戏剧。将以愚民岂其然，半山失喜为动色。拗执谁解镌此老，一时凿说契角臆。我疑谂之神农书，增壮胃腑良有力。吕令音商其味辛，调芼鱼蔬蘗香稷。方冬沃土培其根，陇畦分封随壤息。长须视苗廑献新，先时斸取奋锄棘。青株斯拔薤本重，红萁半露蓤包侧。骈指惊看产漆园，胝足疑为导积石。欲捣芳辛入虀臼，为怜肤理傲金狄。仆命荠荼涴诗雅，肩差梅桂班内则。笑加束缚代书鲤，持助饔庖脍银鲫。旱年宜姜谚有之，今岁雨多生意啬。小摘酸寒类甲菜，大何婴冒期膝席。公羊谷梁汝往哉，反音一笑当勿劾。"}