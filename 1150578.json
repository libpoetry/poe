{"id":"1150578","title":"奉和圣制送张说巡边","dynasty":"唐","author":"王光庭","text":"贤相德符充，朝推文武雄。海波先若镜，关草豫从风。钺助将军勇，威成天子功。琼章九霄发，锡宴五衢通。玉辗龙盘带，金装凤勒骢。虎貔纷儗儗，河洛振熊熊。戈剑千霜白，旌旗万火红。示刑夷夏变，流惠鬼方同。寇息军容偃，尘销朔野空。用师敷礼乐，非是为獯戎。"}