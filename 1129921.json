{"id":"1129921","title":"骚词","dynasty":"宋","author":"释善珍","text":"获印兮汾阳，结茆兮湘之岗。湘之岳兮帝宫谒帝，帝不敢骄兮奔魑魅而走蜚龙。余行兮余意，一笑兮足惊一世。人不知兮谓余立异，岂人见兮胜帝。调古兮湘童，大道兮壶之中。白璧苍蝇兮何污，噤不敢陈兮君怒。苍苍上兮皇皇下，乐莫乐兮郴之土。藐郴城兮楚涯，身非余兮辱余奚为。策空鸣兮余去，人曰吾能料生不能料死。生可玩兮不可留，宛故庐兮风翛翛。山昙昙兮起云，山浪浪兮流水。神何为兮山中，岂怀忠兮放弃。沃牛炙兮疗饥，挈壶兮荷锸随之，生不封侯兮死何庙食为。是耶非耶，余不得而知。女巫兮击鼓，坎坎兮祠之下。帝不下招兮遗怒，馘长蛟兮缚雄虎。野无烽兮海无澜，马不用兮都且闲，都且闲兮神乎何以为御。振策而风兮回轩为雨，风雨时兮多黍稌，风休雨止兮神何处所。桂橑兮兰楣，朝云出游兮莫云来归。云辉辉兮神来归，云霏霏兮神来归。"}