{"id":"845605","title":"万年欢 仁寿夫人生日","dynasty":"宋","author":"无名氏","text":"日暖霜融，画戟门开，锦筵欲振梁尘。正是慈闱熙熙，庆诞佳辰。象服鱼轩粲烂，喜高年、福禄长新。承颜处，朱紫满堂，华胄诜诜。家声未论王谢，有禁中颇牧，江左机云。雁序鸳行，雍容高步金门。更有子孙侍列，拥阶庭、玉洁兰薰。持芳醑、满酌瑶觞，意祝遐寿千春。"}