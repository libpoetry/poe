{"id":"808850","title":"玉蜀黍歌","dynasty":"清","author":"郑珍","text":"濒湖能知蜀黍即木稷，不识玉黍乃是古来之木禾。我生南方世农圃，能究原委如星罗。此谷从何来，远在稷皤以前蓺岷嶓。昆仑山高一万一千里，五寻之谷脩峨峨。灵井灌根地力厚，自然能没九橐驼。鸾凤戴盾日栖啄，文树圣木连枝柯。开明兽北接六诏，此谷远映西洱波。神禹所见益所记，西经具在言岂讹。滇黔旧是海内西南陬，土宜千古无殊科。秪今弥望满山谷，长稍世干平坡陀。猴狲夜盗啸俦侣，乌鹊昼衔防网囮。一茎数苞略同䆃，粟亦无皮差类稞。棕笋脱绷鱼弩目，鲛胎出骨蜂露窠。落釜登盘即充腹，不烦碓磨箕筛箩。有时儿女据觚叫，雪花如指旋沙鬲。忆昔周穆宾王母，八骏远从西极过。尔时此谷定入尚方馔，不然亦指芝盖摩鸾和。我读竹书又知更名为荅堇，其时见之黑水阿。黑水今在云南中，益见我言非炙轴心?。上古地广谷类亦多种，天降地出知几何。职方五种载周官，较之尧称百谷已无多。木禾自是梁益产，远与蒟酱惊黄皤。周公歌豳道方物，体从刊落非刻苛。尔雅半成秦汉人，道里亦如九谷中有粱菰，南人未闻名者徒摩挲。滇黔山多不遍稻，此丰民乐否即瘥。尔来樗茧盛溱播，程乡帛制传牂牁。织人夜食就省便，买此贵于粳米瑳。民天国利俱在此，无人考论理则那。他年南方谁作木禾谱，请补嵇含旧状歌此歌。"}