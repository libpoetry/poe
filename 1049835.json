{"id":"1049835","title":"酬魏炎秀才","dynasty":"宋","author":"郭祥正","text":"碧云暮合庐山头，夜蛩声撼乡园愁。忽然一见旧游客，贳酒不惜千金裘。高谈稍听吐胸臆，歘如野烧光难收。虎豹哀嗥走不彻，猎网四面谁能搜。嗟予慄慄畏事者，兀坐视予劳双眸。主人欣欢亟扫室，雁榻旋列横霜秋。两溪倒碧泻明月，松窗左右风飗飗。长篇赠我不可和，和声酸涩令人羞。"}