{"id":"350498","title":"花犯·斋头红白梅盛开，慰情感艳，和梦窗韵","dynasty":"清代","author":"程颂万","text":"斗斜妆，轻鬟弹雪，梢红破初晓。翠禽啼到。怕碎月帘栊，孤恨难照。鬲溪半树兵前见，封墙苔又老。耿素魄、古林独寤，憨仙慵斗草。深宵梦稀况灯前，窥饥凤、淡伫翎修衣缟。心一点，垆香拆，抱伊娟小。催横笛、岁华易尽，花事共、江山偷换了。漫赌画、旧时宫额，量愁春更杳。"}