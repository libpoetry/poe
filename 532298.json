{"id":"532298","title":"叙怀奉送黄君俊正郎谪戍惠州","dynasty":"明","author":"朱浙","text":"黯黯阴不开，濛濛雨初歇。居人厌郁蒸，行子怀明发。问子行何之，谪戍向南越。王事有程期，山川望迢忽。亲交顿乖张，骨肉成契阔。堂上太夫人，颜发白胜雪。扶杖送出门，回首肠百结。生世逢休明，登朝俨簪笏。覆帱荷乾坤，依乘近日月。非无将顺心，恐或有遗阙。臣命眇蚍蜉，君恩浩溟渤。惠州虽云远，风土非殊绝。从军虽云恶，已得逭鈇钺。高堂虽云暮，为滂诚所悦。况有膝下孙，晨夕供甘滑。行行重行行，庶往无饥渴。譬如选丁壮，身隶长征卒。毕命效驱驰，为国树勋伐。嗟予尤戆愚，猖狂速天罚。死弃揣分宜，蒙恩至今活。犬马恋盖帷，含情深刻骨。努力事耕耘，穷年不暂出。当子有远行，思子就一别。执手临路岐，险夷期一节。"}