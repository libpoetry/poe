{"id":"690976","title":"赠别高云樵","dynasty":"明","author":"李之标","text":"征车迢递指苍梧，雪拥骊驹不可呼。湖海一尊怜短鬓，风尘双剑问长途。帆飞粤峤魂先远，路入湘江竹半枯。不是王孙归去晚，可胜离思满平芜。征帆遥望雪霏霏，风雨河梁泪暗挥。金尽空归囊里铗，舌存曾下旧时机。途危吾道心能壮，岁晚江湖梦独违。剩得烟霞还好在，迎春彩笔挟霜飞。"}