{"id":"1142548","title":"代云岫送王介山","dynasty":"宋末元初","author":"方一夔","text":"功名零落如破毡，羲娥不住随流年。问君发迹县博士，几时得到龙旂前。我今老去觉今是，回首当年空自耻。妄心不起百事冷，已作古井无波水。看君富贵亹亹来，云路何须取势回。忽然结束行万里，首冠步摇趋天台。相思望望碧云暮，少微光芒纷下觑。应忆秋江老故人，瑶音定寄云鸿去。我时阶砌兰玉中，襹褷六翮抟秋空。与君追逐赤霄上，宝剑腾空不可冲。两眼昏花惟我有，早梅树下离亭酒。呼童草写送行诗，不是当今无价手。"}