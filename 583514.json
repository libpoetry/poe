{"id":"583514","title":"再用前韵赠沐锦衣希申","dynasty":"明","author":"王缜","text":"沐侯风月浩无边，但置琴书不置田。豪来直欲手擎天，山河带砺世世传。气如长虹吸百川，中原豪杰谁能先。我来滇南结宿缘，一团春意暖于绵。锦衣光炫彩云鲜，笔底倒流三峡泉。称量国事如持权，力追古作希前贤。堂堂虎帐惟青毡，秋水芙蓉出自然。平生济弱兼扶颠，青天白日绝无偏。客来投辖思久延，竹头木屑无不怜。兴酣击筑浪呼拳，一食何须费万钱。江河之流起滴涓，妙年勋业须慎旃。仰当弥高钻弥坚，等閒超出三乘禅，能文能武真神仙。"}