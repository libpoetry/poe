{"id":"758129","title":"莺啼序 壬申元夜感旧伤逝，步吴梦窗韵","dynasty":"清","author":"周贻繁","text":"华灯庆逢令序，喜银蟾映户。忆当日、良宴飞觞，那知钟漏朝暮。任嬉戏、生香解肖，红芳自剪连枝树。醉相邀彤管，争春漫吟风絮。几度随肩，斗草印雪，看双鬟似雾。奈驹隙、南浦扁舟，别怀长隔情素。费清辞、燕鸿缥缈，诉离绪、吴蚕丝缕。愿它年，偕隐林泉，约盟鸥鹭。双凫一去，独鹤悲鸣，叹远羁客旅。怅此后、凤箫声咽，惨惨凄凄，锁恨含忧，半庭花雨。行旌漫引，孤蓬低荫，江波平涌归期滞，望乡园、未许崇朝渡。垂阳两岸，空怜在昔风流，竟成败叶零土。仙源聚首，冷月秋圆，惹泪凝袖苧。鼓晚欋、匆匆分袂，便溯潇湘，故里重回，彩衣随舞。轻尘易散，萱摧兰悴，常华今又伤重折，恁哀思、休使萦弦柱。凭教深付金樽，少乐多愁，素娥会否。"}