{"id":"1117970","title":"幽居初夏四首","dynasty":"宋","author":"陆游","text":"湖山胜处放翁家，槐柳阴中野径斜。水满有时观下鹭，草深无处不鸣蛙。箨龙已过头番笋，木笔犹开第一花。叹息老来交旧尽，睡馀谁共午瓯茶。藤冠草屦病支离，门外纷纷百不知。解箨有声惊倦枕，飞花无力点清池。闲思旧事惟求醉，老感流年只自悲。绿树阴中红练起，一团零乱湿胭脂。长歌袅袅插秧天，小伞翻翻入市船。高栋巢乾初乳燕，绿槐阴密已鸣蝉。只言末俗人情恶，未废先生日晏眠。推枕起来闲弄笔，铜蟾手自挹寒泉。鬓毛秃尽齿牙疏，难受人间折简呼。诗酒本来无藉在，形骸况复不枝梧。槐阴渐密能鄣日，池水新生可浴凫。移得太行终亦死，平生常笑北山愚。"}