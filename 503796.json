{"id":"503796","title":"送刘别驾之饶州","dynasty":"明","author":"郭奎","text":"黑貂紫绮裘，宝剑千金价。冠盖若云从，相送西陵下。我持鞭，君立马。弹银筝，进瑶斝。汉家才子建安风，昔为外史今别驾。鄱阳湖水青如苔，东州之民淳无怀。匡庐屹立西江阔，苍翠九叠屏风开。逍遥范公堂，秋阴落庭槐。嘉政继前哲，南山歌有台。文章挥洒谢康乐，皎如辽天雪中鹤。何以折赠千里行，汀兰有芳桂花作。青云论交金石坚，执手欲别心茫然。平生意气凌五岳，击节起舞秋风前。"}