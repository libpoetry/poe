{"id":"769876","title":"八声甘州•秋怨和柳七韵","dynasty":"清","author":"彭孙遹","text":"点清霜、一夜渡河来，木叶竦高秋。最伤心时候，西风旅梦，残月江楼。何事南来北往，行役不知休。回首当年事，飙散云流。可惜舞茵歌管，任蛛丝马迹，狼藉谁收。便吴姬楚艳，值得几回留。忆分襟木兰花下，怅佳期、怯上此花舟。料伊也，恹恹终日，长为侬愁。"}