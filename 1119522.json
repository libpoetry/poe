{"id":"1119522","title":"次韵吴守四首","dynasty":"宋","author":"陈造","text":"十日阴寒此日晴，归来趁赏大花春。主家千斛香泉碧，却自摩挲漉酒巾。园林落粉吹香雪，魏紫姚黄独步春。明日插花同一醉，小闲谭麈岸纶巾。莫管龙公懒放晴，主宾笑语自生春。不妨妃子天香面，满压林宗折角巾。当日谪仙随凤诏，毫端写出禁园春。沉香亭北人沉醉，误认龙香在领巾。"}