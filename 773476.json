{"id":"773476","title":"泛太湖宿洞庭出石湖","dynasty":"清","author":"洪繻","text":"远棹出胥江，旷漭无涯涘。胥口复胥山，缥缈太湖嘴。遥遥七十峰，一瞥失岿嶬。既入太湖中，长天拍一水。夜宿莫釐巅，高蹑灵威履。朝来看包山，林屋何俶诡。泛湖犹泛海，俯仰天尺咫。及归向横泾，夹岸平如砥。流水若流虬，连舟若连蚁。曲折出洞庭，行行几十里。石桥过几重，犹见洞庭尾。回望石姥公，相送雨云里。无限西南峰，露顶不及趾。我欲认太湖，微茫何处是。飘忽岂蓬莱，变幻成海市。万岛列星躔，中流分峡峙。犬吠水声中，鸟啼林波底。凫浮浦溆多，鱼簖占洲沚。人家渺霭青，村树蒙茸紫。村家贴水平，水面炊烟起。帆片贴水飞，远望叶叶耳。欲问橘柚林，苍苍见葭苇。大船行何迟，小舟去如驶。出港入石湖，山遥水瀰瀰。无山有湖天，月澄雨未止。一棹绕胥门，满城灯如绮。"}