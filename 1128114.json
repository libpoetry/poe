{"id":"1128114","title":"凤栖梧/蝶恋花 其二","dynasty":"宋","author":"程垓","text":"有客钱塘江上住。十日斋居，九日愁风雨。断送一春弹指去。荷花又绕南山渡。湖上幽寻君已许。消息不来，望得行云暮。芳草梦魂应记取。不成忘却池塘句。门外飞花风约住。消息江南，已酿黄梅雨。蜀客望乡归不去。当时不合催南渡。忧国丹心曾独许。纵吐长虹，不奈斜阳暮。莫道春光难揽取。少陵辨得寻花句。"}