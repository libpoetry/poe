{"id":"822395","title":"二郎神 忆浯溪旧游，和眉山杨西村恢作，寄叔子","dynasty":"清末近现代初","author":"周岸登","text":"玉虹倚碧，吞万顷、澄湘如练。是广国雄才，斯文元气，方许杨妃捧砚。漫叟高文平原字，示万古华、芝金箭。看色正、芒寒日星，河岳动摇舒卷。吾倦。骖鸾十载，湘漓都遍。便诗续舂陵，酒行湖沼，未抵骚心九辨。碑字生金，篆英垂薤，剔尽顽苔昏藓。萧瑟意，拟傍三吾买宅，息柯同远。"}