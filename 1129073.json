{"id":"1129073","title":"颂十玄谈 一色","dynasty":"宋","author":"释印肃","text":"枯木岩前差路多，不行鸟道转誵讹。狐狸引入豪猪窟，不久成团被死魔。行人到此尽蹉跎，一指头端不奈何。毫发有差千万里，沩山抚掌笑呵呵。鹭鹚立雪非同色，镜里色空谁间隔。不是青黄黑白红，上下东西及南北。明月芦花不似他，于中一气逼天罗。涅槃影里无相识，鼻孔辽天笑大哥。了了了时无可了，乾坤道我无边表。燄摩宫里混金风，兜率殿中明皎皎。玄玄玄处亦须呵，喝断乌江返碧波。寄语东吴诸父老，不如闻早念弥陀。慇勤为唱玄中曲，涧水相和音韵足。唯有伯牙欲露机，断弦深意无人续。空里蟾光撮得么，待风列子已蹉跎。须弥无缝徒伸手，任是先天不奈何。"}