{"id":"1068732","title":"书台","dynasty":"宋","author":"宋京","text":"君不见孔明书台遗庙旁，古书不见台荒凉。卧龙未起蜀天远，茅庐日日空南阳。赤符光寒白水涸，秣陵王气犹能作。璋若婴儿操虎狼，脱去荆州殊不恶。十倍奇才安用书，此台昔时知有无。蜀人思君识古处，未若江水存兵图。黄冠所居门第改，祇有坊名今尚在。安得台边见古人，秋草重生类书带。"}