{"id":"1224045","title":"偕虞伯生魏雄卿魏池燕集分韵得阁字","dynasty":"元","author":"杨载","text":"侯家有贵客，置酒燕池阁。溽暑方盛极，风雨俄大作。栘杨相簸荡，蒲荷纷偃薄。乱叫失蛙黾，回翔迷鹳鹤。街流污秽尽，窦涌波涛恶。喧声剧降杀，神气欣洗濯。趣欢争酬酢，献笑杂歌咢。益弛剑佩严，未厌觥筹错。调燮维理得，渗漉宜施博。和泽布原野，湿烟散城郭。嘉蔬已茜茜，良苗常濯濯。吾徒家食馀，豫有丰稔乐。"}