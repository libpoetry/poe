{"id":"1112448","title":"仁宗皇帝挽辞三首","dynasty":"宋","author":"张方平","text":"享国承熙盛，斯民老太平。无私均覆载，大德共生成。阴骘无留迹，神功不可名。曰仁归祢庙，时夏绎清明。临御自初终，恭勤一日同。慈心夷夏等，诚意地天通。垂拱成文治，安和即武功。含生游寿域，四十二年中。谟训垂宽大，基图得显承。新宫开玉锁，旧册阅金滕。龙驾归虚极，鸾旗建大升。平生怀孝慕，游仗展三陵。"}