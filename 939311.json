{"id":"939311","title":"咏桃花菊一章","dynasty":"宋","author":"陈东","text":"潘郎尝望尘，陶令亟避俗。胸中定何如，清浊在一瞩。河阳艳桃春，彭泽郁秋菊。所好邈如许，二子殊品目。诗人易评量，忍使混衡斛。当使冰鉴磨，要遣须眉烛。勿容脂粉姿，滥入圭璋录。神仙真渺茫，浪说武陵谷。不如临清潭，饮水乐自足。谁令春雨红，点污秋株绿。寒根岂无知，风霜怒应蓄。令尹非安仁，腰带肯轻束。脱巾漉酒浆，黄花泛新馥。"}