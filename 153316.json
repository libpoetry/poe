{"id":"153316","title":"送咸宁陈令完夫移官吴郡","dynasty":"宋代","author":"贺铸","text":"蒿莱东郭居，长者车成辙。礼经尚往来，岂为我辈设。临分怀出饯，津远舟速发。十月雁啼寒，沧波洒微雪。送君一樽酒，孤饮聊耳热。会取屈平书，商声歌九阕。开正到吴郡，阳暖张灯节。两地见梅花，相思不同折。官闲羁绁□，陈迹得搜阅。虎去丘隧空，燕惊宫火灭。廊倾罢鸣屧，兰劚香迳绝。逮□故时人，唯余剑池月。名城见图绘，丹墨殊灭裂。细与赋新诗，长封寄天末。老狐首丘志，客子敢忘越。未死定归东，柴荆昼常闭。右军领妙语，年大不堪别。况复鱼鸟情，飞沈方此诀。"}