{"id":"849247","title":"赠范道人","dynasty":"宋","author":"卫宗武","text":"黄纸差符不肯留，飘然愿逐云水游。纡朱拖紫不肯慕，甘著草衣披布素。金珠斗量佩鸣珂，所得欢华能几何。形气日随情欲蠹，曾不百岁同臭腐。学仙岂必便成仙，人世且结清净缘。弘景宁为轩冕锢，子平未免婚嫁累。有田有庐誓弗归，有子有女弃若遗。道成却往忾城郭，化作千年令威鹤。"}