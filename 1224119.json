{"id":"1224119","title":"送朱仲山岁贡入京","dynasty":"元","author":"杨载","text":"昭代陶淳化，多方出异材。鸣岐闻凤鸟，清道服龙媒。养素稠山僻，观奇载籍该。为珍如宝璧，奋迹起蒿莱。未展垂纶趣，初承劝驾催。羔羊填委巷，驷马践轻埃。战艺锋无敌，搜贤网正恢。上书追偃乐，作赋并邹枚。奋发真从此，游观亦壮哉。云霄千万里，瞻望重徘徊。"}