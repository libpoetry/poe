{"id":"873632","title":"必源以古风见投词意甚远因为赋风吹原上苗勉其殖学待时也","dynasty":"宋","author":"刘子翚","text":"风吹原上苗，青青入无边。发生赖阳和，秀润滋澄涟。游车走道旁，忽之如浮烟。那知丁黄愁，枵腹望果然。农功日夜急，地产东南偏。飞霜皓盈畴，丰穗垂连颠。盘盂荐新尝，琼糜失辉鲜。物生为世用，岂较成后先。群芳红打围，从渠争春妍。"}