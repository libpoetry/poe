{"id":"816031","title":"望江南 代泉下人语二首","dynasty":"清","author":"曹贞吉","text":"黄垆沓，寂寂恨难穷。荒草路迷寒食雨，白杨声乱纸钱风。掩泪拜残钟。繁华歇，金屋梦魂中。陌上人归翁仲语，林边火入宝衣空。土气蚀青铜。呜咽水，肠断为谁流。磷火不随山雨暗，蛩声常伴故人愁。白骨怯清秋。千年事，零落委荒丘。青塳魂归环佩冷，珠襦香散土花留。无语泣长楸。"}