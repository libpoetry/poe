{"id":"1124707","title":"挽都大王郎中二首","dynasty":"宋","author":"徐元杰","text":"魁望西来职秘丘，年家托好叙绸缪。身为僚友两三月，公肃皇华百八州。列纬载班清剧耀，高风遽勇急中流。讣闻落晚呼天咽，涕泗交颐重所忧。一门孝友古难为，坚苦端凝更自持。如此典型今代少，粹然言论满朝推。若人已矣嗟何及，魂气信乎无不之。楚水芗溪生死地，英灵上诉九原知。"}