{"id":"311410","title":"玉女摇仙佩·官场蹴鞠","dynasty":"清代","author":"陆求可","text":"官场蹴鞠，禁院秋千，处处乱红轻绿。楼阁蓬瀛，山河锦绣，无数冲花骑竹。极望烟盈目。尽新钻榆柳，早传宫烛。知多少、王候第宅，薄暮笙歌，宴饮金谷。舞试踏青鞋，越艳吴娃，湘裙六幅。昨日燕泥湿透，柳絮飘迟，春锁一天霢霂。思妇梦回，行人魂断，红杏村垆酒熟。更喜逢晴燠，竞嬉游、陇上墦间风俗。看一路、纸钱飞蝶，杜鹃染泪，淡妆浓抹。娇声哭。归家儿女灯前簇。"}