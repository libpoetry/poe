{"id":"517490","title":"凌歊台怀古台在黄山巅宋太祖离宫","dynasty":"明","author":"王称","text":"朝发石头渚，暮宿黄山道。携酒眺古台，离离但烟草。忆昔兹台何壮哉，宋祖离宫台上开。台前宝树入层汉，台下炎歊隘九垓。楚山望尽蜀山出，雄跨全吴势凌突。欲吞铜雀俯中原，不数黄金贵奇骨。三千歌舞宿云端，公子王孙往复还。秦关捷书不再返，鼎湖飞龙谁复攀。繁华一旦乃如此，寂寂荒台秋色里。往事徒悲禾黍场，残碑半堕沧江水。沧江水流去不回，空陵劫火变寒灰。欲将霸业问行客，黄山落日清?哀。"}