{"id":"747233","title":"古树道中登山绝顶望西南诸峰","dynasty":"清","author":"何曰愈","text":"嶕峣摩苍天，万壑泻激濑。古木猿狖啼，阴崖鬼神会。四顾何茫茫，始讶坤舆大。群山皆俯伏，迤逦如积块。侧听河汉流，俯视飞鸟背。举手扪日车，乃知天在外。常恐地维薄，兼愁星辰碍。更喜西南峰，巘崿逞奇怪。森然芒角出，罗列悉下拜。云海荡心胸，天风吹衣带。览兹销烦忧，下山日正亥。"}