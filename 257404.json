{"id":"257404","title":"群鼠为耗而猫不捕","dynasty":"元代","author":"李俊民","text":"欺人鼠辈争出头，夜行如市昼不休。渴时欲竭满河饮，饥后共觅太仓偷。有时凭社窃所贵，亦为忌器不忍投。某氏终贻子神祸，祐甫恨不猫职修。受畜于人要除害，祭有八蜡礼颇优。近怜衔蝉在我侧，何故肉食无远谋。眈眈雄相猛于虎，不肯捕捉分人忧。纵令同乳不同气，一旦反目恩为雠。君不见唐家拔宅鸡犬上升去，彼鼠独堕天不收。"}