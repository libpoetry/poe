{"id":"758185","title":"多丽 冬夜病卧不寐，倚枕赋此","dynasty":"清","author":"钱念生","text":"听声声。城头画角哀鸣。怪无端、频来枕上，梦魂欲定还惊。意悬悬、凄凄切切，人寂寂、冷冷清清。寒逼罗纬，风欺灯影，此时此际暗愁生。更窗外、萧萧落叶，和雨洒幽庭。那堪又，孤鸿嘹唳，似诉离情。忆别离、千里万里，叹几度误归程。病和贫、一身独倚，愁与恨、两地难并。如此残年，者般凄况，彻宵挨遍短长更。只赢得、双眸长醒，弱骨瘦伶俜。悲吟罢，问天何意，付我心灵。"}