{"id":"614642","title":"西园主人招同阮孝廉余广文曾秀才家兄明府水南观瀑","dynasty":"明","author":"韩日缵","text":"闻说南山隈，层峦下飞瀑。跳波缀玄珠，溅沫汪明玉。问津搜奇胜，扪萝入穹谷。瞰险耸危虑，凭高瑩灵瞩。春瀑不成飞，潺潺亦可掬。举杯问山灵，笑之自相目。斑坐依石屿，林茑冒水绿。欹崖郁岚彩，远渚蔼雾縠。幽眺惬新赏，返步循前躅。岩芳青未了，涧月照清澳。羽觞更劝酬，孤啸响林木。已许青山诺，诛茅丹溪曲。深春溜攒激，兹游庶可续。"}