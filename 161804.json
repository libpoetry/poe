{"id":"161804","title":"贺新郎·绿阴凉尊俎","dynasty":"宋代","author":"张辑","text":"绿荫凉尊俎。映双旌、飞翻新带，日边恩露。千里湖山添鲜碧，玉宇光浮眉妩。料范老、应难独步。君亦胸中兵十万，把甘霖、小小春东楚。江上早，一犁雨。赤城霞起连天姥。有丹经、亲曾密授，八篇奇语。道骨仙风骑鲸客，合侍红云帝所。且画戟、清香时度。散入邦人箫鼓里，恰春留、芍药丛歌舞。还更诵，大鹏赋。"}