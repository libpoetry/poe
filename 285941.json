{"id":"285941","title":"金菊对芙蓉·红叶初酣","dynasty":"清代","author":"李慈铭","text":"红叶初酣，黄花未老，银灯小驻秋光。约飘逢俊侣，再展重阳。玉釭怕照年来影，问鬓边、添几新霜。征鸿过尽，且听漏滴，闲领茶香。还爱眼底吴妆。正相依翠袖，同倚丝囊。纵贪欢一晌，也胜寻常。帘前此去天涯路，早东风、瘦隔垂杨。明年今夕，岭云万里，何限思量。"}