{"id":"1225614","title":"送张路教","dynasty":"元","author":"袁士元","text":"北风何栗烈，木落清霜飞。天高鄞水寒，客子话别离。三载县博士，官冷苦自縻。青灯坐深夜，竹屋风凄凄。齐人报及瓜，喜色浮双眉。翩然告归去，浩气不可羁。丈夫太阿剑，断玉如切泥。绿尘凝古匣，岂终韬光辉。县邑聊小试，才大当优为。天空雁影寒，日暮烟光微。行行各自励，勿叹功名迟。"}