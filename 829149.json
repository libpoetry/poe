{"id":"829149","title":"八六子 为遐翁作罔极图卷，丁亥十月送翁南归志别","dynasty":"清末近现代初","author":"吴湖帆","text":"傍书镫。黯然相对，依依不尽离情。道此去、南归辟冷，甚时重见遥期，动人泪零。回思知己平生。淡结廿年神契，忙看一纸心惊。怎奈向、茫茫太空罔极，水云多幻，竹松相掩，那堪扰扰玄黄又展，浑浑蛮触频争。隐禅扃。罗浮散花梦醒。对青镫。晚烟寒月，茕茕冷淡无情。忆雾帐、沈香一缕，药炉愁绪千般，梦回又零。天教无用书生。艳说莺啼燕语，危言虺走蛇惊。问甚处、能消太平离乱，雨丝云梦，总成泡影，徒嗟历历兴亡旧事，纷纷缰锁閒事争。且门扃。休论是非醉醒。"}