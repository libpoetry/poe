{"id":"1054730","title":"尉氏五题 其一 蔡相庙","dynasty":"宋","author":"黄裳","text":"范叔脱身车箦间，一言悟主才所难。死齐辱贾逐四贵，合为昭王留武安。万里青云虽自致，燕客相寻亦天意。琅琅乘机叙消息，能使先生谨承德。愿归相印臣不如，结绶怀金岂劳力。富贵只资唇舌能，休笑魋颜与挛膝。人生遭遇合有时，羁旅入秦谁与知。揽权数月何为惧，非义所安人或恶。四十三年雄俊间，归与不归函谷关。孤坟却使郑人看，只恐燕昭由此还。千古英灵果何往，人间祸福空相访。春入祠庭燕御风，交龙旌堕香尘中。"}