{"id":"443733","title":"水龙吟 感怀次梦芙兄韵","dynasty":"当代","author":"熊盛元","text":"一春花信无凭，杏园红幻升平世。高丘渐杳，鸩媒难托，紫钗空寄。蓬岛云迷，桃溪路断，欲寻还已。问婆娑宝树，苍茫劫海，何人解，其间味。怕说当年旧事，血痕消、碧苔深矣。长鲸吐浪，冤禽衔恨，又循先例。舞趁鸡声，歌摇剑影，夜星垂地。唤婵娟置酒，明珠焕彩，继琼枝佩。"}