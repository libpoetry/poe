{"id":"811222","title":"将之南洋，留别亲友","dynasty":"清","author":"丘逢甲","text":"一水茫茫络五洲，此行心已遍全球。衣冠异代图王会，书剑平生快壮游。花幔俗探柔佛国，锦袍人上谪仙舟。要知吾道其南意，鲁叟先言海可浮。书生三十旧登坛，落拓防身剑气寒。异国谈瀛誇海客，中天列宿愧朝官。千年鹤爪书何苦？一卷虬髯传未残。独上柁楼看象纬，东南风急送青翰。五载金城客闭门，拍天海气昼昏昏。九边田牧思班壹，二帝遨游笑马援。地陷东南浮大岛，天留豪杰救中原。抚髀漫下英雄泪，新野应容一旅屯。破荒文字走风雷，草昧思从海外开。挟策九夷嬉凤去，携竿三岛钓鳌来。天回博望乘槎路，人陋相如谕蜀才。无限抱孙椎结辈，待教绝徼筑朝台。万里南车过越裳，春风原不阻炎荒。虚无龙鼎讹黄帝，郑重麟书拜素王。骠国乐来天酒醉，鲛人市罢海珠光。蛮花万树开如雪，难遣填胸热血凉。极外占星计水程，天门残梦搅涛声。青牛道远流沙阻，白马经荒劫火生。看日果逢人北向，行云如送客南征。亶洲洲上瞻尼父，海燕春风正满城。骊歌声里即天涯，胡越何妨竟一家！大海从新开世界，群山依旧拱中华。贡金待铸先朝史，碾玉教图异域花。岛国王侯看下拜，书生此念太豪奢。南溟从古是天池，笑看鲲鹏变化时。已遣少师先入海，可容箕子独明夷。人来上国仍冠冕，诗出中原更鼓旗。箧有中朝新乐府，遍传骑象戴花儿。"}