{"id":"232248","title":"庚午正月七夜自咏","dynasty":"宋代","author":"张九成","text":"余性寡所谐，平生惟自得。谈名颈深缩，论利面作赤。文不贵雕虫，诗尤恶钩擿。粗豪真所畏，机巧非予匹。所以常闭门，千载求知识。黄卷有可人，为之忘寝食。亦复爱山水，策杖无与适。看云独忘归，听泉常永日。内乐万事休，中虚众妙入。欲以语斯人，此事吾无力。道丧亦久矣，无言三叹息。"}