{"id":"691404","title":"寄刘贡士孟恂二首","dynasty":"明","author":"李昌祺","text":"河桥雨过柳条新，野岸冰消草色匀。几处秦楼春自好，一瓢颜巷客长贫。流年不用悲明镜，高谊惟应愧故人。翘首石潭潭上路，东风那得有车尘。竹屋无人静掩扉，病身坐爱暖风微。悠扬瓮底醯鸡舞，撩乱窗间野马飞。家在江南田地少，年来海内友朋稀。登山临水情何极，惆怅高怀与愿违。"}