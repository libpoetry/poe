{"id":"1130808","title":"杂题","dynasty":"宋","author":"韩淲","text":"屋前巷北苦稚子，木斗煮熟撮数卖。腐儒食饱可奈何，寒夜拥炉亦可嘬。黑豆硬炒不贵发，败纸裹之良自多。纸窗坐睡时欠伸，冷手解包慢挼挲。瓶粟欲罄败絮少，三咽玉池吾养玄。是中止可浣便腹，世运密移空推迁。四明所修传灯录，谁以印将塞吾目。凌晨万境不到处，佛见法见空逐逐。人之二帝三王道，加之孔孟杂佛老。存心养性以事天，五伯秦汉诚草草。著书谈玄俱一偏，柳和伊任孔大全。禹稷颜回乃同道，出处得丧醒醉眠。"}