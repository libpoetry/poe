{"id":"1142321","title":"再和杨求仁何道二山韵","dynasty":"宋末元初","author":"牟巘","text":"雪堂西席雪江水，广文先生是乡里。此翁平生事崛奇，欲上虚空鞭騄耳。迩来深藏老锋锷，未许容易试越砥。插天光气尚历历，若为著渠岩石里。仲华本愿郡文学，百年功名一日起。峥嵘今不少自贬，吾道毋乃太孤峙。苦将新句调山灵，不遣陈迹蹋死鬼。世俗贵耳不贵目，谁得其皮兼得髓。翰林主人墨客卿，会将此事全付子。吾衰正复何所用，两钱之锥漫苴履。固知梅老难抵当，夜半偏师来研垒。襆砚囊笔俱坚坐，尔以不战淹客晷。天地冻合万木僵，军中颇怪多堕指。春风呼酒为解严，十部从事贤一纸。"}