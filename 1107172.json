{"id":"1107172","title":"呈户部李尚书二首","dynasty":"宋","author":"韦骧","text":"八座辉光道德隆，陋儒何幸奉从容。听言迥出群贤表，顾己荣于万户封。密启更惭先荐鹗，高门况是晚登龙。荷公恩意知难报，劲节当先比涧松。三纪光阴疾若驰，一身孤宦亦逶迤。人疑碌碌非奇节，谁信嚣嚣足有为。白发精神怜晚景，青云志气慊卑枝。门阑此日蒙优遇，可是囊中颖脱时。"}