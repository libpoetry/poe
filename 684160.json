{"id":"684160","title":"答张崌崃中丞二首","dynasty":"明","author":"王弘诲","text":"开府词臣汉富平，宁边新筑受降城。月明青海无传警，霜净黄沙早息兵。问俗五陵瞻画戟，按章三辅避危旌。麒麟他日看图貌，谈笑论功属请缨。烽火城西猎骑微，南楼清暇霁霜威。稚歌出牧声新变，缓带临池色故飞。遂有锦溪来锦绣，遥传珠海尽珠玑。怀中纵有堪酬璧，不及君家玉案希。"}