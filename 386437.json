{"id":"386437","title":"高阳台·梦尾灯红","dynasty":"清代","author":"刘嗣绾","text":"梦尾灯红，情边水绿，断肠又是兰舟。消几帆风，离人吹下西洲。春波依旧鸳鸯路，甚孤眠、占断闲鸥。慢回头、翠被天涯，冷了香篝。销魂不是长亭怨，是深盟玉镜，款语银钩。小叠吟笺，匆匆著得多愁。阑干腻雨还应在，怕朝来、梨苑成秋。等闲休、团扇圆时，何处秦楼。"}