{"id":"870246","title":"酬胡侍讲先生见寄","dynasty":"宋","author":"司马光","text":"后王命天官，考绩弊群吏。属曹省阀阅，专职米盐事。贱生偶承乏，窃禄聊自庇。才力困不逮，惨惨日忧惴。赖依僚友贤，剸裂沛馀地。自知虽寄名，不足系轩轾。先生喜诱掖，贻诗极褒贲。谁云岁杪寒，面热汗沾渍。非不悦子道，驽钝力难致。常恐负吹嘘，终为重言累。"}