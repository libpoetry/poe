{"id":"1057453","title":"赠黄成伯仇览","dynasty":"宋","author":"刘弇","text":"翔风搅客心，烂熳不可收。只舲扬层波，益信生计浮。沧洲涩归迹，飘撇惭吴鸥。若人求自东，卓荦欣啸俦。揖我暮川涘，疏明炯天球。掀髯藉芳草，閒则数鱼鳅。诗书见孤诣，盘丸走轲丘。况有扫围笔，可擅岐阳蒐。阴湖六尺舆，初恨不少留。梅根跃高樯，笑我仍回头。绳床列短炬，相与枯春刍。清狂到诙诽，券内嗤蜉蝣。女床无凡羽，渭曲皆清流。嘉实自弥望，直未敛以揫。须矣策高衢，稽句宁公羞。"}