{"id":"797335","title":"百字令 先大人周年苦奠作","dynasty":"清","author":"吴尚憙","text":"几筵奠罢，对遗真挥泪，痛怀无限。掌上擎珠膝下玉，海水量恩还浅。唤地难闻，呼天何酷，促我灵椿返。百身莫赎，柔肠断处如剪。凭记画法曾传，词章屡训，犹把身名勉。只道百年长奉侍，愁煞泉台梦远。欲拼馀生，奈为萱恋，强把眉痕展。俄惊周岁，素衾红泪积满。"}