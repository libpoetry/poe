{"id":"1109440","title":"挽叶水心侍郎三首","dynasty":"宋","author":"刘宰","text":"北学源流远，南来岁月迁。群心知未昧，诸老屹相连。百岁同归尽，斯文要有传。宵长残月堕，遗恨渺山川。嘉会欣千载，偏安隘一方。言言本周孔，草草笑隋唐。禁路无停辙，江流有巨防。空馀遗藁在，万古日争光。忆袖祢衡刺，尝登元礼门。相忘如旧识，一笑等春温。东望山川远，西归岁月奔。遥怜人筑室，烟锁暮江昏。"}