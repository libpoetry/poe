{"id":"508423","title":"和陶诗 咏荆轲","dynasty":"明","author":"李贤（原德","text":"荆轲战国士，志欲摈秦嬴。适逢燕太子，尊之位上卿。欲报强秦雠，慷慨赴咸京。药淬匕首利，怀之乃西行。临岐惨将别，清吹飘华缨。忽尔哀筑起，座上悲群英。涕下不可遏，乃复为羽声。壮士志激烈，誓死不顾生。白虹忽贯日，见者心为惊。挟彼秦舞阳，同取盖世名。函封督亢图，拜献秦王庭。利刃揕豪主，愁云压重城。惜哉事莫济，徒然费经营。白兹速燕亡，咄嗟何所成。至今易水歌，徒伤千古情。"}