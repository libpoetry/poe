{"id":"691995","title":"送张转运之南康","dynasty":"明","author":"李攀龙","text":"此去专城又楚都，遥临五岭压三吴。坐来斋阁江声合，忽傍襜帷岳色孤。白昼落星寒剑气，清秋石镜满冰壶。美人欲报琼瑶赋，彭蠡春深雁有无。转运风流动海方，仆臣司驾早称良。齐盐万斛乘艘下，冀马千群入塞长。庐岳使君新领郡，金陵仙吏旧含香。须知共理劳明主，不但西京数赵张。"}