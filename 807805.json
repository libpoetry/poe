{"id":"807805","title":"沁园春  由丹阳至京口舟中放歌","dynasty":"清","author":"陈维崧","text":"月黑庱亭，风吼练湖，雪山皑皑。正楚天欲压，樯多于荠，吴波乍染，岸碧如苔。对此苍茫，居然辽落，记否江东出霸才。斜阳恨，惹行人凭吊，商女悲哀。丹徒客昨帆开。问刘季奴今安在哉。奈六朝剩垒，沙淘浪洗，千寻断锁，雨蚀烟埋。下濑艨艟，横江士马，重见连云列戍排。吾衰矣，且沽京口酒，上妙高台。"}