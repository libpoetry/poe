{"id":"1091708","title":"送施丙卿","dynasty":"宋","author":"王质","text":"嗣宗仲容天下无，施家更与阮家殊。舍人骑星上天衢，令君抱云守仙都。氐房奎壁牛女虚，岂肯使人清晖孤。舍人桃李将吹嘘，青青白白并朱朱。子昔绿水敷红蕖，速谢香火归诸胥。元丰欧阳元祐苏，黄晁张秦皆其徒。子所标准前规摹，策勋岂不真良图。甘王楼下百日馀，展尽胸襟渺江湖。今年大燎然洪炉，独此冰玉涵秋菰。玉山玉水清而腴，山南山北多仙庐。居仁宝玦敲珊瑚，吉甫金椀倾醍醐。山东文豪尹大夫，银河赤岸通方壶。三山仙伯飘飘俱，端明殿老争抟扶。子乃奔轶攀其须，明月在天不可呼。掇拾堕黑云模糊，三台北斗韩尚书。芙蓉旌旗驻飞车，低挽凤凰追鲸鱼。高搴麒麟起玉除，定不遗子鲛人珠。宜春宣曲骖皇舆，尚书许我能起予。飞黄一向抛蟾蜍，不识尊意今何如。四十有六垂桑榆，西湖寒雪参清娱。飞琼砰磕波文粗，卓玉棱嶒山骨癯。尚书尚书切勿疏，我久寂历西山隅。尚书击鼓群龙趋，我岂不解吹笙竽。青枫红叶秋风初，风声猎猎摇江蒲，矫首河汉且长吁。"}