{"id":"991984","title":"同道损世则元辅游西湖于卞氏借双鹤以观","dynasty":"宋","author":"梅尧臣","text":"塘蒲荫绿水，菡萏艳修渚。想像华亭野，但欠鸣鹤侣。同来三四人，趣向颇相与。思见此清禽，无能觌翔羽。城隅有大第，世本官吴楚。尝同太湖石，不惜持金取。欲作园林胜，园林宁暇睹。今当问其家，借赏无吾拒。果亦致之来，奋毛如喜舞。虽生沧海心，翅重不得举。还尔稻粱贪，崇丘在何所。"}