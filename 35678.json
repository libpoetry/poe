{"id":"35678","title":"雁塔·峥嵘彻倒景","dynasty":"唐代","author":"杨齐哲","text":"峥嵘彻倒景，刻峭俯无地。勇进攀有缘，即崄恐迷坠。窅然丧五蕴，蠢尔怀万类。实际罔他寻，波罗必可致。南山缭上苑，只树连岩翠。北斗临帝城，扶宫切太清。餐和裨日用，味道懿天明。绿野冷风浃，紫微佳气晶。驯禽演法要，忍草借经行。本愿从兹适，方知物世轻。"}