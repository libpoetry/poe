{"id":"1110935","title":"百丈山六咏 石磴","dynasty":"宋","author":"朱熹","text":"层崖俯深幽，微径忽中断。努力一跻攀，前行有奇观。两崖交翠阴，一水自清泻。俯仰契幽情，神襟顿飘洒。置屋两山间，巧当奇绝处。峡束百泉倾，涧激回风度。出谷转石棱，俯身窥木末。夕眺岚翠分，朝隮云海阔。借此云窗眠，静夜心独苦。安得枕下泉，去作人间雨。巅崖出飞泉，百尺散风雨。空质丽晴晖，龙鸾共掀舞。"}