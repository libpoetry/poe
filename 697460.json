{"id":"697460","title":"咏史八首","dynasty":"明","author":"胡应麟","text":"清时厌藜藿，挟策干承明。肃肃中天宇，列宿悬神京。衣冠萃阊阖，谒帝罗群英。如何攀龙客，相弃若浮萍。长啸出宛洛，驱车返柴荆。升高望八荒，濯足临四溟。商山岂不贵，畏垒岂不荣。大哉鲁尼父，著作垂千龄。鲲鱼产溟渤，鬐鬣如山丘。朝行发碣石，暮宿昆崙陬。竦身激巨浪，喷沫飞洪流。倏忽化大鹏，九万乘风游。翼若垂天云，众羽不敢侔。一飞绝五岳，再举凌十州。翩翩鸴鸠侣，榆枋自相求。翱翔但咫尺，曷睹大化遒。飘飘颍中客，黄屋若浮云。矫矫严陵叟，垂竿卧江濆。脱屣九州长，长揖万乘君。弃瓢入深谷，举足动星文。英风振薄俗，劲节凌高旻。樊公信独往，周生亦离群。一朝徇微禄，遗累流千春。世途日纡局，达士随所遭。侯生隐抱关，朱亥匿鼓刀。鼓刀实贱役，抱关非崇寮。煌煌魏公子，车骑来招要。虚左大梁席，执辔夷门郊。堂中众宾客，错愕起相嘲。宁知救赵日，叱咤风云高。窃符出中禁，奋椎夺前矛。伟哉却秦绩，百代称雄豪。虞卿本说客，著书自穷愁。马迁下蚕室，史笔垂千秋。楚泽放灵均，漆圆饿庄周。伊人一何否，举足罹愆尤。文章实大业，宁与富贵谋。峨峨金张第，七叶开王侯。一朝随物化，荣耀同蜉蝣。伯夷饿空谷，务光沈清泠。汤武首征诛，白公徇其名。嗟哉古贤达，举足罹天刑。茫茫大造间，遗迹若蟭螟。升高望宇宙，摄衣御云軿。追随广成子，乘化入瑶京。九州一抔土，何以劳我精。五岳一拳石，聊以栖吾形。荆卿卧燕邸，屠狗相过从。朝为太子客，暮出辽城东。酣歌和渐离，壮士发尽冲。前登咸阳殿，意气何其雄。左操督亢图，右揕秦王胸。剑术岂云疏，天运良已穷。寥寥易水上，万古悲寒风。田巴辨稷下，缓颊摧千人。邹生馆碣石，五德何缤纷。夸夫乐惊世，小人恒共群。谁明白马喻，徒擅雕龙勤。岂若鲁连子，笑谈却秦军。成功不受赏，万乘如浮云。"}