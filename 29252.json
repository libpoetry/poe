{"id":"29252","title":"和吴处士题村叟壁","dynasty":"唐代","author":"李咸用","text":"因阅乡居景，归心寸火然。吾家依碧嶂，小槛枕清川。远雨笼孤戍，斜阳隔断烟。沙虚遗虎迹，水洑聚蛟涎。粝曲芟汀蓼，甘茶挈石泉。霜朝巡栗树，风夜探渔船。戏日鱼呈腹，翘滩鹭并肩。棋寻磐石净，酒傍野花妍。器以锄为利，家惟竹直钱。饭香同豆熟，汤暖摘松煎。睡岛凫藏足，攀藤狖冻拳。浅茅鸣斗雉，曲枿啸寒鸢。秋果楂梨涩，晨羞笋蕨鲜。衣蓑留冷阁，席草种闲田。椎髻担铺饷，庞眉识稔年。吓鹰刍戴笠，驱犊筱充鞭。不重官于社，常尊食作天。谷深青霭蔽，峰迥白云缠。每忆关魂梦，长夸表爱怜。览君书壁句，诱我率成篇。"}