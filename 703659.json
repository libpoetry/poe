{"id":"703659","title":"送商丘伯侯若孩二首","dynasty":"明","author":"释函是","text":"旅榇相依向故岑，十年逋客几沾襟。江山并作终天恨，禾黍徒萦异世心。淇水疏钟随晓骑，桐门斜日待秋林。云峰尚有安瓢处，不学田横入海深。迢遥万里怆孤臣，转战频年归几人。衰草断垣无白发，辞家去国有青春。荆山西望三川尽，淮海南浮四塞均。自古帝州看垒垒，月明深夜忆閒身。"}