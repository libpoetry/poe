{"id":"683574","title":"张将军要余与沈令尹潘林曹三子骏儿同泛海时风日清美颇穷胜槩乐而赋之","dynasty":"明","author":"王世贞","text":"天鸡唤白晓云和，历历帆樯镜里过。羽扇徐挥散鹅鹳，石梁初解辨鼋鼍。回风迭鼓浑疑近，映水横旌转觉多。应有越裳来贡舶，祗今犹自不扬波。空青一片引牙樯，不遣乾坤属混茫。风伯挽波回碣石，日君排雾上扶桑。承平渐偃千烽色，转饷曾飞万庾霜。任使兴公心境杂，也应安坐听鸣榔。"}