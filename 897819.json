{"id":"897819","title":"和陈器之诗四首 其二 过韩城","dynasty":"宋","author":"张耒","text":"周京无人吊禾黍，七雄按剑分周土。秦人匹马出函关，六王割地愁为虏。宜阳古堞故韩都，地接强秦争战苦。谋穷运去竟亡国，从长苏秦亦何补。诸侯已尽秦巍巍，嬴氏已亡秦不知。始皇自是吕家子，宗庙荐享真何为。山河百战移陵谷，宫殿成尘埋宝玉。秋风坏冢长荆榛，落日空城散樵牧。今古悠悠共一丘，争强蜗角欲何求。谁似令威仙骨健，千年重向故乡游。"}