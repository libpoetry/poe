{"id":"1131987","title":"听山中谈虎赋二章","dynasty":"宋","author":"黎廷瑞","text":"樵夫山下日将暮，忽逢饥虎在中路。目光如炬齿如霜，举头为城腹为墓。偷生无计就死难，再拜祈哀号且诉。我贫且老孤无儿，瘦骨几何君勿误。垂头兀坐欲有问，歘尔翻身入云雾。君不见悍吏捉人吮甘膏，千拜万拜不可逃。东村西村稼如云，欲穫未穫黄纷纷。鼠牙雀喙不可算，奈此野彘千百群。田头结舍坐霜夜，敲犁击杵声相闻。五更一刻少困怠，终岁举室空辛勤。近日南山老虎至，野彘畏之俱远避。遂令一枕得安眠，犬豕时时亦遭噬。呜呼犬豕所噬能几何，野彘不去为害多。"}