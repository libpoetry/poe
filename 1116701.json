{"id":"1116701","title":"予去杭十六年而复来，留二年而去。平生自觉出处老少，粗似乐天，虽才名相远，而安分寡求，亦庶几焉。三月六日，来别南北山诸道人，而下天竺惠净师以丑石赠行作三绝句","dynasty":"宋","author":"苏轼","text":"当年衫鬓两青青，强说重临慰别情。衰发祗今无可白，故应相对话来生。出处依稀似乐天，敢将衰朽较前贤。便从洛社休官去，犹有闲居二十年。在郡依前六百日，山中不记几回来。还将天竺一峰去，欲把云根到处栽。"}