{"id":"1083553","title":"次韵侄端臣喜雨","dynasty":"宋","author":"范浚","text":"初弦落微月，草宇夜岑寂。追凉拂桃笙，伸欠聊偃息。檐荣忽飞雨，散乱银竹白。避漏起移床，青灯晕空壁。晓看蛙入户，时有燕为石。是节正骄阳，敲烦火云赤。烦蒸等坐甑，百体劳按抑。良苗忧槁暴，空有庭树碧。借免抱龟肠，犹应困蔬色。炎埃今一洗，万井沐甘泽。望岁即交欢，宁容须暇隙。相逢如得酒，釂饮莫馀沥。"}