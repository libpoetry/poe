{"id":"708415","title":"惜余春慢  追春用吴修蟾饯春韵","dynasty":"明末清初","author":"龚鼎孳","text":"绿幛缝愁，红泥埋恨，尽是东风花草，晴翻麦雉，雨闹桑鸠，谁记画楼莺晓。当日株移永丰，三楚腰肢，入宫纤小。到如今，香雪飘零何处，玉骢稀少。看不上、明月无情，凤箫金管，冷觑黄昏新恼。胭脂井畔，燕子楼头，一片粉灰珠扫，青帝抛人几时，潘鬓沈围，年年空老。尚痴心，春在平芜，央取乱峰遮绕。"}