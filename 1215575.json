{"id":"1215575","title":"予作南田耕舍诸公赋者率拟之于老农噫人各有志同床而不察世之君子乃欲责人之知己不亦难乎因作写怀二首以自解云 其一","dynasty":"元","author":"黄镇成","text":"白日不停驭，颓波竟东驰。忽忽年岁改，念此将安归。我欲驱车行，太行路崄巇。我欲驾方舟，沧海无津涯。岂不顾行迈，出门慎所之。有田南山下，可以供盛粢。有庐在中田，可以谭书诗。上探羲皇际，下及商周时。贤圣尚沦落，微生何足疑。怀哉羡门子，千载以为期。"}