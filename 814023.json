{"id":"814023","title":"菩萨蛮 无题十六阕","dynasty":"清","author":"陈步墀","text":"红楼窈窕春无主。销魂最是梨花雨。雨意泥人来。珠帘刚半开。嫣然浑欲笑。微露樱桃巧。有美说怜伊。柔情绾柳丝。秋波閒杀当筵送。爱郎许赠钗头凤。停酒数更阑。双双颓玉山。梦魂犹带醉。不辨巫山翠。春晓小桃根。隔墙花唤人。青衫无力双乔锁。对门恐坠酸梅个。欲说此时情。爱河潮未平。紫云红似豆。亦解相思瘦。咫尺是天涯。断肠君不知。重重园杏关难住。宵寒悄度黄莺语。郎是可怜虫。故来开守宫。脸霞红欲涨。暗溢桃花浪。今夕翠云窝。春情谁少多。鞭丝夕照愉园路。钿车驻试凌波步。妆艳妒秋娘。新开花一双。羡郎云带雨。幻作荷珠去。到处自团圆。人间无限缘。月明如水楼台浸。秋寒对影连衾锦。归梦欲乘风。关山一万重。江湖今落魄。怕听湘灵瑟。艳福纵能消。朱颜人易彫。分明眼底人伤别。低声珍重偎侬说。小立倚香肩。关情宵可怜。晨妆犹带恨。眉黛秋波远。莫道不销魂。罗巾湿泪痕。迷茫烟水愁难断。西湖未许西施伴。湖上忆欢娱。双飞燕不如。离怀常似醉。孤枕秋人睡。一样对兰缸。连宵寒且长。梧桐落尽江枫晚。心情爱寄新来雁。婉转诉相思。语郎郎自披。飞蓬怜到首。自伯之东久。芳草忆王孙。春归人可圆。东风做弄春回样。相逢依旧夭桃向。见面也依依。谁知兰梦时。羞人银烛下。絮絮烦阿姐。含泪倚雕栏。妨他花易残。棠梨花谢伤春老。朝来暮去阿姨恼。静掩对屏山。吞声非等閒。留香无别计。燕去红丝系。遮莫泊浔阳。秋风月满江。金铃犹护红栏角。尊前太惜花匆落。鸳梦总生凉。温柔谁住乡。风鬟连雾鬓。那有传香粉。小玉本无愁。伴侬楼上头。楼上阑干楼外道。春魂常被风吹倒。何处最关情。娥眉淡扫成。夜明同弄月。微露金条脱。垂手五更寒。怜他衫子单。菱花簇照盘龙髻。朝来无限钿窗媚。一笑语仙郎。钗添金凤凰。为郎閒理发。背影浓香亵。不分鬓如银。双夸镜里春。罗襦斜系丁香结。锦鞋绣满绑儿蝶。红脸醉微微。风情别后思。花容曾共拍。姊妹贻春色。相认雪鸿缘。生生世世天。十年梦觉襟痕酒。晓风残月章台柳。不说此时情。谁知薄倖名。繁华容易了。色色空空妙。莫怪写词人。我闻如是真。"}