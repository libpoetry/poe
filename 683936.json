{"id":"683936","title":"伤春四首","dynasty":"明","author":"王世贞","text":"二月春过半，萧条甚往年。无风荡白日，不雨失青天。边塞还鼙鼓，侯家自管弦。命轻微病后，心老欲归前。对酒多仍怯，看花艳更怜。祇应长兀兀，一室坐安禅。迢递南来使，艰难北伐兵。春迟榆柳色，朔动鼓笳声。多难无朝野，深愁外死生。群公柏梁宴，大将棘门营。末路填驱辖，濒年绝请缨。渔樵吾岂敢，玉石未堪平。浩浩来春色，茫茫抱独愁。兵戈北极动，舟楫大江流。为国何虚实，谋身几去留。草欺公子陌，花妒酒姬楼。景物存挥泪，生涯寄远游。所甘唯瓠落，湖海一沉浮。草木春还旧，乾坤事转新。他时问根本，斯道恐风尘。狂至非关酒，穷来实让人。不才庄氏木，甘老汉家薪。文字难知己，声名易有神。何为愁役役，天许放吾颦。"}