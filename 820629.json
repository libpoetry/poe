{"id":"820629","title":"望湘人","dynasty":"清末近现代初","author":"吕碧城","text":"送征帆远去，孤馆悄归，只怜排闷无计。绣椅空时，锦茵凹处，坐久馀温犹腻。银褪糖衣，灰残芋尾，分明眼底。恰匆匆、如梦相逢，那信伊人千里。红萼新词漫拟，怅伶俜倦旅，岁阑心事。听笑语谁家，暖人翠樽芳褉。尚逢驿使，梅枝折寄。冰雪邮程西比。不辞化、一缕离魂，黏入缃苞寒蕊。"}