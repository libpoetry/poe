{"id":"1116393","title":"上楼大参","dynasty":"宋","author":"苏泂","text":"贞元朝士久成空，故国灵光但有公。四海已迟三日雨，八荒同在一春风。耆年盛德天应相，大册高文老更工。且为商家了梅事，未须海道觅舟东。四朝相业旧仪刑，今代衣冠类晓星。青眼更谁怜后裔，白头空复抱遗经。冲霄有路开笼鹤，槁案无时泣卷萤。吏部观文均所爱，因声廊庙一丁宁。"}