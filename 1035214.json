{"id":"1035214","title":"水调歌头 张茶马□□生日六月十八日","dynasty":"宋","author":"魏了翁","text":"轻露瀹残暑，蟾影插高寒。团团只似前夕，持向老莱看。九秩元开父算，六甲更逢儿换，梧竹拥檀栾。都把方寸地，散作万云烟。锦边城，云间戍，雪中山。风流老监在此，忧顾赖渠宽。天上玉颜合笑，堂上酡颜如酒，家国两平安。又恐玉川子，茗碗送飞翰。"}