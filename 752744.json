{"id":"752744","title":"陇山","dynasty":"清","author":"谭嗣同","text":"古来形家者流谈山水，云皆源于西北委于东。三条飞舞趋大海，山筋水脉交相通。我谓水之流兮，始分而终合，夫岂山之峙兮，愈歧而愈弱。吁嗟乎，水则东入不极之沧溟，山则西出无边之沙漠。错亘乾坤萃两隅，气象纵横浩寥霩。昔我持此言，密默不敢论。足迹遍陇石，了了识本原。陇石之山崛然起，号召峰峦俱至此。东南培塿小于拳，杂沓西行万馀里。渐行渐巨化为一，恍若朝宗汇群水。其上宽广不可计，肉张骨大状殊异。欲断不断势相蹙，谁信人间犹有地。譬如亡秦以上之文章，鼓荡寥天仗真气。不复矜言小波磔，横空一往茫无际。策我马，曳我裳，天风终古吹琅琅。何当直上昆仑巅，旷观天下名山万叠来苍茫。山苍茫，有终止。吁嗟乎，山之终兮水之始。"}