{"id":"325542","title":"忆旧游·过兖州感怀王善香观察","dynasty":"清代","author":"张祥河","text":"记飞轮积雪，襆被狂沙，腊尾春前。暂息劳生梦，向南楼纵目，官烛分烟。小梅暗催吟思，几夕赏花筵。叹宦海名场，光阴一霎，弹指声边。寥天。感怀处，见古堞藏雅，衰柳迎鞭。拂拭征衣旧，写州门新恨，无限留连。恼人更谁镫下，秋雨杂鹍弦。只独起题诗，荒鸡旅店寒未眠。"}