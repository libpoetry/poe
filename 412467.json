{"id":"412467","title":"萤","dynasty":"近现代","author":"俞长源","text":"日出无爝火，月出无众星。有光须炤炤，能使天下明。何物腐草虫，熤熤作宵行。无烛之炫炫，而况华灯檠。幽焰何隐约，同于鬼燐青。出没失正态，直与细人并。细人徒呶呶，美人何伤贞。鉴心有古井，识志有琼英。古井不扬浊，琼英万年瑛。所望天行健，流景恒晶莹。霄汉既以澄，胡用尔荧荧。"}