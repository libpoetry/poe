{"id":"689732","title":"丁卯会试院中次诸友韵","dynasty":"明","author":"张以宁","text":"欲向青云易白衫，区区别却旧灯龛。方知取贵凭文字，可信封侯只笑谈。直拟横空轻似鹗，莫为作茧老如蚕。不知鏖战三千士，他日何人步斗南。踪迹飘蓬西复东，共来折桂向蟾宫。云烟满纸文裁锦，星斗罗胸气吐虹。礼乐兴隆千载后，人材涵养百年中。主文正拟公输子，共喜无私别众工。"}