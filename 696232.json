{"id":"696232","title":"凭虚阁宴饮次吴宁庵周大理韵各一首","dynasty":"明","author":"罗钦顺","text":"上方云起望来迷，下界闻歌客到齐。高会我叨陪末席，捷登谁肯犯旁蹊。谈依日用诸乘小，气逼星躔万象低。吟罢不妨归路晚，绿杨无数鸟争啼。云藏高阁树浮烟，老衲焚香导客前。秀合江山千古在，美兼人景一时全。争哦藻句添公事，频继芳尊减俸钱。红日醉看犹未晚，羲和应与暂停鞭。"}