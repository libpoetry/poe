{"id":"786419","title":"村家夏日即事","dynasty":"清","author":"洪繻","text":"一村流水浮瓜棚，浓绿沈沈昼无声。白鹭乌犍满村外，时有铜钲呼卖饧。前村微暗后村明，新稼初收鸟噪晴。农舍炊藜午烟散，人家打稻晚风轻。瓮中腌出冬菘菜，盘上缕堆春薤茎。催科旦夕偶不至，一村便作桃源行。昨日典衣今赎到，老翁呼儿聚前楹。忽忆户税未供毕，顿愁虏尉鸡犬惊。曳杖趑趄门外望，暑云热日当庭横。"}