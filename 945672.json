{"id":"945672","title":"送儿深赴婺之月泉山长","dynasty":"宋","author":"陈著","text":"来汝深，吾语汝，汝今此行五百里。吾岂不欲汝在傍，朝夕告教从容里。世莫难于续书脉，孝莫大于养吾志。男儿须为大丈夫，远游有方学者事。汝行乎，吾决矣。名山大川如不识，坎井中见能有几。严师良友如不亲，家庭閒语未必是。若曰高车过万里桥，非所羡于司马氏。若曰荣乡佩六相印，亦何取于苏季子。区区物外先入心，役役终身非切己。星婺域，月泉水，古到今，最多士。要知三人必有师，毋谓一日长乎尔。贼人之子乃自贼，毁人之善是自毁。同寮当出肺肝话，诸生当如手足视。回顾弱植荷倚重，隽永古训滋味旨。遇食不求饱，饮酒不至醉。閒事付浮云，本色为实地。诗书何幸薄有禄，齑盐犹胜空煮字。仕未可养汝奈何，耄犹加餐我自慰。要得友朋之誉可听闻，即是父母之前相诺唯。三年日月一箭过，不必吾惧但为吾所喜。"}