{"id":"855110","title":"李白于宣州谢朓楼饯别校书叔云一首十二月初六日夜独坐松斋怀抱良不佳饮少辄醉庭下梅两株月色皎然倚树微吟偶诵李白此诗有会予意者次其韵追和一首","dynasty":"宋","author":"毛滂","text":"弃我去者昨日之日不可留，醉我心者今日之日多烦忧。秋风吹雁渡汾水，斜阳随客下西楼。苑边麒麟守白骨，半夜安能保明发。小蛮为酌流霞春，醉倚梅花满怀月。暗香吹远月欲流，松声百尺唤清愁。早挂铜章老槐下，短蓑独速上渔舟。"}