{"id":"530668","title":"风流子　京华","dynasty":"明","author":"韩邦奇","text":"京华佳丽地。风光好、难解故园思。况洛苑云山，渭滨花柳，安排春色，日待人归。金台下、数声青燕语，几点白杨飞。唤起庾愁，惊回楚梦，不须秋到，便想鲈鱼。虚名和虚利，中何用、苦苦为这栖迟。那黄粱易熟，白驹难羁。教旅魂无著，乡心如碎，昼长人远，且饮芳卮。最是不堪消遣，午醉醒时。"}