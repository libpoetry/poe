{"id":"764766","title":"金缕曲  题陈其年小照填词图有姬人吹玉箫倚曲","dynasty":"清","author":"严绳孙","text":"燕市悲歌者。论从来、英雄儿女，漫争声价。肠断斑骓人欲去，刚道小乔初嫁。只半幅、春风图画。唱到天涯芳草句，看一声、离凤娇鬟亚。红泪泣，数行下。浮名自是谁真假。甚于思、花间兰畹，一时方驾。不管秦娥箫咽后，又是荼蘼开罢。更何处、垂杨繫马。便遣玉人嗔急性，背华灯、扣损裙儿砑。须罚尔，尽三雅。"}