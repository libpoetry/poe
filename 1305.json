{"id":"1305","title":"奉和杜员外扈从教阅","dynasty":"唐代","author":"李峤","text":"杪冬严杀气，穷纪送颓光。薄狩三农隙，大阅五戎场。菜田初起烧，兰野正开防。夹岸虹旗转，分朋兽罟张。燕弧带晓月，吴剑动秋霜。原启前禽路，山萦后骑行。云区坠日羽，星苑毙天狼。礼振军容肃，威宣武节扬。神心体殷祝，灵兆叶姬祥。幸陪仙驾末，欣采翰林芳。"}