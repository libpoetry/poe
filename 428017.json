{"id":"428017","title":"水调歌头 夏历八月初一日为顺宜长女诞辰，不觉正满四十岁，诸弟妹相约称觞，老人赋此助兴，写寄厦材长男一笑","dynasty":"近现代","author":"龙榆生","text":"四十正年富，秋菊渐堪餐。何由插翅飞去，为汝助清欢。记得同华轮上，经受狂涛摇撼，意态自悠閒。索取锅巴啃，逗乐有鸦鬟。怜稚齿，即多病，怎开颜。中更忧患，老幼扶养一身担。眼底成群弟妹，父职长劳兼代，痛痒总相关。香是桂花好，更看月团圞。"}