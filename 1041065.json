{"id":"1041065","title":"赠苏颂","dynasty":"宋","author":"刘敞","text":"犬豕蒙虎革，气能慑群雌。众人见之美，苏生见之嗤。褐客怀宝玉，精神暗尘缁。他人望而唾，苏生望而知。知之竟何补，位下容貌卑。雷同世方尚，独异诚难施。嗟子岂不谬，拳拳心不移。拜我呼我兄，问我谓我师。奔蜂负藿蠋，谁道当其宜。悯子空慕古，且为世人非。古人亦如此，如此名已垂。但当励行习，慰我千里思。"}