{"id":"1129873","title":"颂古九首","dynasty":"宋","author":"释梵思","text":"春有百花秋有月，夏有凉风冬有雪。若无闲事在心头，便是人间好时节。唤应寻常谁不晓，及乎按剑总茫然。分明好个神仙诀，父子从来不许传。一喝非唯三日聋，龙威虎势也潜踪。从前汗马无人识，只要重论盖代功。黄鹤楼前鹦鹉洲，夕阳西去水东流。要知诸佛居何处，风叶萧萧月满楼。摘杨花，摘杨花，打鼓弄琵琶。昨日栽茄子，今日种冬瓜。婆子几年寻剑客，赵州勘破有誵讹。解使不由来富贵，风流何在著衣多。杈下要分生死路，霍山直拔透重关。虽然赚我三千里，瞎却众生眼万千。春雪满空来，触处是花开。不知园里树，那个是真梅。腊月二十五，云门一曲新。一回闻举著，笑杀洛阳人。"}