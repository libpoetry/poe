{"id":"701640","title":"寄高公次副使二首","dynasty":"明","author":"黄省曾","text":"吴台花鸟数惊新，遥忆朱轮金马春。怀绶张乔黔俗变，校书刘向?夷驯。十年剧恨无书雁，万里宁忘有故人。不谓到今难觌面，向来真易别江津。有弟双飞入凤池，芬芳华萼照连枝。茅山访道今何似，瓦屋栖云旧有期。作赋相如犹自懒，还丹葛稚笑何迟。仙凫一去无由见，唯有栽花似昔时。"}