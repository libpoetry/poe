{"id":"807687","title":"秋霁  本意","dynasty":"清","author":"陈维崧","text":"步屧欹斜，向黄叶村边，閒眺晴绿。水映渔庄，霜明菜圃，阵阵寒鸦落木。远空乍沐。好峰数点修螺矗。更窅窅、极蒲淡沲，帆影织千幅。忆昨素舸，汎汎长淮，水凉灯昏，和雁同宿。梦家乡、西风菰米，炊烟晚斫鲈腮玉。梦醒苇花声簌簌。讵意此际，故园泼眼秋光，一杯雪蚁，几枝风菊。"}