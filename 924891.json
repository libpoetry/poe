{"id":"924891","title":"送欧阳辩","dynasty":"宋","author":"苏辙","text":"我年十九识君翁，须发白尽颧颊红。奇姿云卷出翠阜，高论河决生清风。我时少年岂知道，因缘父兄愿承教。文章疏略未足云，举止猖狂空自笑。公家多士如牛毛，扬眉抵掌气相高。下客逡巡愧知己，流蘖低昂随所遭。却来京洛三十载，重到公家二君在。伯亡仲逝无由追，泪落数行心破碎。京城东西正十里，雨落泥深旱尘起。衣冠缠绕类春蚕，一岁相从知有几。去年叔为尚书郎，家传旧业行有望。今年季作澶渊吏，米盐骚屑何当起。前辈今无一二存，后来幸有风流似。黄河西行淤没屋，桑柘如云麦禾熟。年丰事少似宜君，饱读遗书心亦足。"}