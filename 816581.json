{"id":"816581","title":"次韵李季龙希膺","dynasty":"清","author":"曾广钧","text":"入洛年华二妙同，招携英侣得阿童。文章本与江山会，图画谁怜绝世工。罗雀门庭新履屐，观鱼池馆旧游踪。岳阳胜境频回首，更望基隆气郁葱。金门衰柳照离筵，中酒何人闻杜鹃。紫逻云山深驿骑，素波箫鼓汎楼船。兰成词赋江南怨，文纪乡关下杜田。一夕薰炉散欢笑，赠君秋色满华鞯。乍骋兰筋上九崃，各分军寄拥群材。本期决战临丹浦，谁遣沈枪卧绿苔。辽海风尘归皂帽，巴陵祠庙锁烟煤。莫言厝火为安策，烽照甘泉正劫灰。莽宕东师一閧归，非啼非笑尽沾衣。如君崛起培风背，举世横流发杀机。玄圣素王同鼎沸，神州赤县正艰危。莫忘带砺河山誓，白羽如云在一麾。"}