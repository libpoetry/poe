{"id":"1187543","title":"奉和圣制送张尚书巡边","dynasty":"唐","author":"崔泰之","text":"南庭胡运尽，北斗将星飞。旗鼓临沙漠，旌旄出洛畿。关山绕玉塞，烽火映金微。屡献帷谋策，频承庙胜威。躞蹀临河骑，逶迤度陇旂。地脉平千古，天声振九围。车马生边气，戈鋋驻落晖。夏近蓬犹转，秋深草木腓。饯送纡天什，恩荣赐御衣。伫勒燕然颂，鸣驺计日归。"}