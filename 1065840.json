{"id":"1065840","title":"送叔宽弟通判泸南","dynasty":"宋","author":"苏过","text":"老人出乡不得归，西山颍水含清悲。脂车独办入蜀计，栾城季子真男儿。凌云栈道三千里，屈指渡泸五月时。想欢里门下父老，寒食上冢先蟆颐。吾弟平生得诗礼，大吾门户惟子期。巴川僰道人鄙远，谁肯仁义变蛮夷。蜀筇蒟酱亦安用，唐蒙已死仍疮痍。请君携泥一丸去，持此关塞安黔黎。"}