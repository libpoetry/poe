{"id":"796806","title":"探春 又题“春江后游图”","dynasty":"清","author":"赵我佩","text":"鸿爪前尘，鸭头新涨，樟亭潮落时候。画鹢冲波，凉蟾出海，天水空明如昼。莫道闲花月，似赤壁、当年还又。羽衣此日翩翩，玉人应共携手。休恨秋风去久，看镜里青娥，照人依旧。万古圆期，一江幽梦，忍唱晓风杨柳。重问鸥盟处，可省识、诗稿黄九。浪迹归来，醉怀何限回首。"}