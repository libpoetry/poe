{"id":"316874","title":"念奴娇·年华几许","dynasty":"清代","author":"高士奇","text":"年华几许，怎芳春两度，不曾怜惜。古戍黄云嘶马去，客里又逢寒食。冷雨攒衣，颠风掣帽，俄顷前村黑。瓦垆松火，恁时尽也消得。凝想水国繁华，画裙罗扇，处处喧歌席。柔橹呕哑花影外，绿腻葡萄千尺。异地今朝，伤心杨柳，才露些儿碧。十三山下，伴人一片穹石。"}