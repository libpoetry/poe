{"id":"416729","title":"满庭芳 芜湖小西湖荷叶如云，花已尽矣","dynasty":"近现代","author":"谢觐虞","text":"倦岫摇云，荒波阁雨，江程又逐愁深。垂杨迓客，才拂帝京尘。有多少天涯雁侣，长空下、孤影先惊。还怅望、横塘乱叶，一水涨秋阴。亭亭。空说著、湘皋闲佩，水殿欹星。任西风偷换，梦里河绳。无恙金人盘在，奈汉宫哀曲难听。回桡别、采菱歌晚，明日隔层城。"}