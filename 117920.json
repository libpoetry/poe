{"id":"117920","title":"和子瞻蜜酒歌","dynasty":"宋代","author":"苏辙","text":"蜂王举家千万口，黄蜡为粮蜜为酒。口衔润水拾花须，沮洳满房何不有。山中醉饱谁得知，割脾分蜜曾无遗。调和知与酒同法，试投曲蘖真相宜。城中禁酒如禁盗，三百青铜愁杜老。先生年来无俸钱，一斗径须囊一倒。餔糟不听渔父言，炼蜜深愧仙人传。掉头不同辟谷药，忍饥不如长醉眠。"}