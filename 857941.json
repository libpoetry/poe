{"id":"857941","title":"郊祀庆成诗 其二","dynasty":"宋","author":"王圭","text":"有宋乘炎运，于今迈百年。祖功虽不易，子圣自能传。宝历迎长至，神丘放大圜。灵宫千福降，清庙一诚专。翠仗钩陈下，青城斗极边。侧班回众弁，虚次待高烟。晦雾初宵断，晴云未晓鲜。天形何磊落，帝步亦周旋。丽泽沾鱼鸟，休歌被筦弦。欢声兼岳动，和气与春连。在昔开鸿业，斯民入化甄。监危常栗栗，受祉更乾乾。此日膺神筴，孤臣老禁筵。愿将成命颂，独奏迩英前。"}