{"id":"732826","title":"蔡州行","dynasty":"清","author":"赵进美","text":"城头睥睨隐半规，斜日欲下悬瓠池。欹枕忽闻蔡州角，过眼如闪元和旗。忆昔文城夜出甲，监军涕泣大校疑。雪片若掌湿弓剑，传呼问是洄曲儿。功成櫜鞬拜道左，绯衣建节导两麾。迎门妇子笑相语，巷犬不吠鸡在埘。天中之山地非远，蘖牙百岁生貙罴。亦知赐牛尽赤子，谁令跃马骄王师。古来治民若琴瑟，弦声缓促惟所施。哀乐须臾视覆掌，治世岂必皆轩羲。至今孤城乱后在，鹑衣谁子歌百罹。浮云黯郭孤书啸，颓垣漏屋侵蒿藜。逆旅客过起哀柝，旧畦人归见旅葵。勋名世往终寂寞，文章大笔空留垂。君不见荒草已没丞相庙，后人重刻从事碑。"}