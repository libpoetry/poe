{"id":"925744","title":"玉蝴蝶 追别杜叔高","dynasty":"宋","author":"辛弃疾","text":"古道行人来去，香红满树，风雨残花。望断青山，高处都被云遮。客重来、风流觞咏，春已去、光景桑麻。苦无多。一条垂柳，两个啼鸦。人家。疏疏翠竹，阴阴绿树，浅浅寒沙。醉兀篮舆，夜来豪饮太狂些。到如今、都齐醒却，只依旧、无奈愁何。试听呵。寒食近也，且住为佳。"}