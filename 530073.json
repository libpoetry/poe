{"id":"530073","title":"环溪钓处为陈宪佥题","dynasty":"明","author":"孙一元","text":"长乐山水闽中雄，诸峰北来开巃嵷。一溪发源深莫极，环绕却与诸山逢。山根倒插溪水碧，山霭冥冥溪树失。鸹鸧鸂䳵啼向人，四面波光山月出。美人有时坐溪边，竹竿袅袅牵春烟。腰间笭箵兴自好，日暮吟对江花前。我亦平生称钓翁，十年避地沧溟东。他时倘慕三花树，万里来寻烟雾中。"}