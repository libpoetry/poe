{"id":"697481","title":"题蔡稚含适适轩二首","dynasty":"明","author":"胡应麟","text":"达人委元化，哲士戒迷涂。一枝遂鹪鹩，九万匪所图。乐志追仲长，潜耀希王符。轩窗仅容膝，结搆临菰蒲。座右横清琴，相对酒一壶。客来但留酌，往往高阳徒。俯仰宇宙中，倏若黄公垆。秋色下前山，我醉君但扶。不见南郭生，嗒然忘故吾。忆昔金马门，执戟趋铜龙。雄飞奋六翮，夭矫随天风。一朝事势异，漂转如征蓬。人生贵适意，大业宁三公。开轩赤城畔，丹霞照帘栊。图书不盈丈，有若蓬莱宫。神游八极表，目送双飞鸿。陋彼征西贵，柴棘盈胸中。太虚为我宅，何事悲途穷。"}