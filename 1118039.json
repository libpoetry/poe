{"id":"1118039","title":"立春后十二日命驾至郊外戏书触目三首","dynasty":"宋","author":"陆游","text":"身兼老病常归卧，天半阴晴偶出游。鹦鹉碧笼当户外，鞦韆画柱出墙头。年华冉冉飞双翼，梦境悠悠寄一沤。旅食都门那可久，少留应为赋春愁。宫云缥渺漏声迟，梦里华胥却自疑。春浅风光先盎盎，时平节物共熙熙。画帘不捲闻人语，玉勒徐行避酒旗。阅尽辈流身独健，恍如随计入都时。丹成不服怕升天，岂料乘风到日边。九陌楼台生细霭，万家弦管送流年。香车宝马沿湖路，绣幕金罍出郭船。折简亦思招客醉，不堪春困又成眠。"}