{"id":"1106283","title":"再和二首","dynasty":"宋","author":"王迈","text":"笔飞鸾凤墨翻鸦，白玉堂中懒草麻。得句批风仍抹月，怡神饮露更餐霞。公于轩冕浮名薄，帝念耆英宠礼加。丕衍修龄全晚节，洋洋一札圣言嘉。壮岁清源曾倦游，今朝大郡又封侯。身安不用扶鸠杖，骨贵从知应虎头。望阙承恩颜有喜，即家问政礼宜优。济时事业需元老，莫遣空横野渡舟。"}