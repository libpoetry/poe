{"id":"1050176","title":"毂毂","dynasty":"宋","author":"郭祥正","text":"毂毂复毂毂，怪禽安用啼。杏花已烂漫，月色正相宜。提壶取新酒，酌我金屈卮。行恐风雨来，乱红辞旧枝。尚恨碧城锁，阻邀白雪姬。耳边无清歌，素饮方自怡。尔何骋鸣声，弹射不肯飞。初亦厌尔聒，既久不复疑。但能怖愚俗，又足惊童儿。天翁造尔躯，无乃私自欺。爪吻异雕鹗，安能司祸机。又不似群乌，凶报吉亦随。白日窜深棘，夜鸣殊不栖。劝尔勿毂毂，凤凰倏来仪。"}