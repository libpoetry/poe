{"id":"1121202","title":"后村再和堂字二首且云欲谢遣孤月一意祈天用韵为谢","dynasty":"宋","author":"林希逸","text":"问药虽忙吟更忙，新诗必富似龟堂。未能载雪寻安道，恨不乘风学老商。伊昔虱心看愈大，因何牛背射无光。疑公只欠长明颂，不用云璈共绿章。诗工如沈笔如任，到手篇篇玉应金。月好岂无搔首梦，日长谁伴撚髭吟。如今具眼师能几，何处还睛佛可寻。来往莫嫌贫问讯，也胜空谷听跫音。"}