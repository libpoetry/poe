{"id":"779595","title":"金缕曲","dynasty":"清","author":"顾贞观","text":"四壁秋花卷。问谁为、柴桑写照，俗尘俱遣。天与高寒风格在，簌簌清霜欲泫。背素障、光浮鱼茧。随例玉盘承露冷，傲慈恩、一抹纱笼浅。和雁字，碧空展。斜规隙月看逾显。错教人、图成没骨，粉圆脂扁。餐尽落英聊解佩，舐掌何愁嗾犬。只妒影、兰膏未免。接得芙蓉城主牒，许众香、北面吾分典。更位置，烛奴剪。"}