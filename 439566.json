{"id":"439566","title":"信陵馆酒间二首","dynasty":"金","author":"雷琯","text":"閒过信陵饮，有怀信陵君。君去日已远，谁怜抱关人。径携一壶酒，往酹公子坟。坟科久已平，墓木几为薪。泉扉锁长夜，千载不复晨。昔与贤俊游，今为狐兔邻。豪贵竟安在，念之心纷纭。有生会归尽，但恐后无闻。此意不可必，且醉梁园春。维昔有迂叟，树桐彼高冈。殷勤为封植，遂欲栖凤皇。桐生日已长，凤来殊未央。维凤览德辉，非时讵来翔。枝干枯以死，志愿终莫偿。忆在西周初，飞下岐之阳。裴回不能去，和鸣声锵锵。文王既已没，千载徽音亡。咄尔叟何为，而欲发其光。空令枯株上，日晏啼鹙鸧。"}