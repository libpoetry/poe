{"id":"673701","title":"题画梅","dynasty":"明","author":"许天锡","text":"洞江野客半枯槁，只有梅花与倾倒。蹇驴破帽过南村，不为梅花被谁恼。交情冷淡无人知，怪我凌寒起常早。江头腊月正月间，云里十枝九枝好。自从作客向天涯，万里风烟迹如扫。是谁写此断肠魂，坐对相思令人老。可怜两度度春光，不得香名入诗草。今朝试笔为君题，清泪如丝洒元昊。"}