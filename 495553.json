{"id":"495553","title":"虏庭以余倡义既久，屡复名城，遂逮及族属；旦开告密之门，波及亲朋，搒掠备至，闻之泫然","dynasty":"明","author":"张煌言","text":"宗国既飘摇，家门遂颠覆；感此多难心，欲泣不成哭。我生实数奇，乾坤方百六；猰貐满中原，赤灵社已屋。逋臣骨可糜，岂敢惜孥戮！所悲诸父行，班白撄三木。女兄与所天，株连遭拲梏；幸或作流人，否恐登鬼箓。徲子竟何辜？十载尚淹狱。仳离有寡妻，墨幪兼缁帼。国亡家亦亡，我固甘湛族；迩闻告密风，旧游复被录。白虹惨欲垂，黄金贫莫赎！天地岂不宽，谁念忠之属！唯应千秋名，芬芳追王蠋；洒涕慰亲朋，安知此非福！"}