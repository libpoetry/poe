{"id":"755570","title":"琴川寓馆同兰生夜话赋赠三十二韵时余将之娄江","dynasty":"清","author":"吴茝","text":"人生悭遇合，踪迹尤难明。寓目瀛海内，怀抱端忧生。行止矧无常，岁月坐峥嵘。年来苦充斥，转侧嗟经营。开窟愧狡兔，琐尾随流氓。三月赁君庑，幽忧甘藿羹。小窗共镫火，月落参斗横。是时秋气深，萧槭枯桑鸣。寒蛩绕四壁，明河耿西征。稍闻刁斗劲，愁逐车轮萦。蒹葭秋水阔，飞鸿堕哀声。输君鹿门隐，力作研田耕。词夺贾岛瘦，神似卫玠清。珠玉一咳吐，恍聆九凤笙。临池无暇晷，墨水生光精。纵笔逞姿媚，运腕烟云崩。剡藤茧纸厚，兽骇而蛇惊。君言有女弟，霜姿如琼莹。荒园伤漆室，别鹄悲陶婴。闭门甘澹泊，抱木慕女贞。雏凤喜颖慧，神情似舅甥。零丁日坎坷，造物洵忌盈。兹言足叹息，抱命莫与争。即今干戈际，无处堪避兵。此方濒海壖，劫后扫榛荆。羽书日夕下，江上愁孤城。楼船近驻节，横海剪鲵鲸。沧桑幻乡国，方寸如悬旌。因君慷慨志，感我艰难情。琼瑶辄相报，意气贵相倾。良会不可常，美酒贻双罂。何当图雅集，一举二妙并。"}