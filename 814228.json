{"id":"814228","title":"宴清都 从弟耕腴俟我于管城，同行至许昌辞归里门，怃然有作","dynasty":"清","author":"周之琦","text":"翠羽东风便。邮程隔，始知家近天远。看云念久，连床梦熟，快心重见。题襟怕说分襟，况旧隐、仍孤望眼。试问取、老圃闲花，横枝暗叶谁剪。匆匆半载京华，尘劳自省，羁思空乱。繁台夜月，隋堤细柳，一番春换。相携步屧吟眺，胜路逐、衡湘去雁。待长成、新种丹榴，归来未晚。候馆騑骖驻。苔岑合、夜阑前事重数。晨星半落，闲云独往，乍欣萍聚。长安片月回看，奈过眼、徒惊迅羽。枉羡忆、紫陌吟身，年华驷隙空度。南来第一消魂，凄凉况指，江上鹦鹉。春晖寸草，秋风断梗，此情谁语。陵陬绛萼馀恨，更忍问、循陔旧处。但与君、剪烛同听，西窗暗雨。"}