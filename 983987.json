{"id":"983987","title":"至游堂二首 其一","dynasty":"宋","author":"袁说友","text":"力田须逢年，掘井须及泉。学者志于道，如以规正圆。及其见道时，揽辔谁争先。筌蹄蜕陈迹，羽化而登仙。是中时反观，一一人之天。森然众妙现，所见惟所便。猗与至游者，日运万里船。胸中三景轴，与道相因缘。道大心以悟，心远见孰偏。一室景象存，物物随餐眠。不游以为游，至乐无冥颠。游非在山水，默与山水联。天下有至游，得道有至贤。贤者以道游，百游不一愆。至于游俱忘，公与道独全。谈笑出清风，樽罍益欣然。张扁诧中郎，训记增雄编。嗟予幸升堂，顿觉尘垢湔。从公至游境，左右馀芳鲜。归来欲语人，心知口难传。"}