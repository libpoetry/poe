{"id":"1141633","title":"陈晦父赴铨十三韵","dynasty":"宋末元初","author":"戴表元","text":"古人取远士，得一以为豪。江左贡千百，选抡今始劳。占对混童厮，趋跄偕吏曹。以兹寓绳准，弃髓索皮毛。遂乃考卷业，成文喧诵号。其次严保举，虚牍相笼叨。富儒坐可得，贫儒走滔滔。有司见其然，厌贱如蓬蒿。谁知真儒者，百黜宁不遭。陈生青紫门，佐书越江皋。秩满在选中，家寒无所操。虞翻显凭易，买臣进缘骚。吴士例则然，且毋衒名高。"}