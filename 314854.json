{"id":"314854","title":"水龙吟·怨春悭驻芳踪","dynasty":"现代","author":"龙榆生","text":"怨春悭驻芳踪，欲留无计从伊坠。盈盈倦舞，濛濛乱扑，几多沈思。错怪狂风，惊回绮梦，閒庭深闭。禁连朝苦雨，啼痕乍揾，知何意，漫空起。纵自飘零增感，肯随尘、浪沾轻缀。尽拚憔悴，依然冰雪，未辞身碎。薄命三生，浓愁万种，任漂荒水。化青萍争奈，残阳悽照，引行人泪。"}