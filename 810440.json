{"id":"810440","title":"拟渔樵耕牧四首 渔","dynasty":"清","author":"胤禛","text":"舴艋漂摇随处家，一篙绿水度年华。风罾逐浪蘋溪远，雨网冲烟柳渚斜。在在耽闲盟白鹭，朝朝买醉馔红虾。团圞儿女欢篷底，岂羡浮名举世夸。一生踪迹在烟霞，不植条桑不种麻。翠柏斫来青带叶，古藤担去紫垂花。歌长时引猿窥穴，归晚常乘月到家。笔指云山为活计，那须卮酒祝篝车。茅屋疏篱翠蔓牵，绕篱桑拓翳平田。村中斑白闲无事，垄上青黄喜有年。比户机梭鸣月下，一家儿女聚灯前。那能更羡公侯贵，蟹美鱼肥稻熟天。平原浅草澹烟和，指点牛羊下绿坡。逐队饮时泉响细，偷闲卧处柳阴多。长河曲岸悠扬笛，斜日微风断续歌。借问道傍骑马客，何如犊背稳披蓑。"}