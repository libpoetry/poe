{"id":"620403","title":"秋日饮容渠真亲家山房口占纪胜","dynasty":"明","author":"梁元柱","text":"谁道名山足漫游，多君园胜自丹丘。登临不用谢安屐，来去何须范蠡舟。跨壑有虹开磴道，栖萝无地倚层楼。扪萝树老猿能援，别洞苔閒鹤自留。森竹编云回碧槛，长松立壁舞苍虬。武陵可是花深处，蓬岛犹疑天际头。便欲当窗鉴寒翠，更疑翻胄挽洪流。芒鞋此日同游剧，收拾千岩万壑秋。"}