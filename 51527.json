{"id":"51527","title":"震泽普济寺观古桧歌","dynasty":"明代","author":"王叔承","text":"沙门老树惊奇崛，四百年来青未歇。气交古佛通精灵，命落残碑题岁月。皮为黛石根为铁，琥珀为脂玉为节。曲柯倒纽上下错，尖梢反掬东西掣。扶疏入画画不成，苔痕腻锁雷神结。雨余细叶浮烟出，新枝旧枝宛相龁。飞天仙女生绿毛，堕地骊龙蜕苍骨。西方双树何时分，婆娑独立南江澒。寒色虚摇五湖月，清阴薄洒诸天云。忽漫星槎过笠泽，酣歌树底流光碧。秦亡争笑大夫松，蜀破空怜丞相柏。信是僧家佛日长，贝叶昙花幻今昔。昔者火烧阙里桧，仲尼寂寞斯文坠。今来风击虞山枝，言游惨澹文章废。儒林乔木奈如许，野寺孤根聊酹汝。"}