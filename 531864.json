{"id":"531864","title":"忆昔行贺陶中丞","dynasty":"明","author":"黄佐","text":"升平忆昔宪孝间，阻兵惟有西瓯蛮。端溪以东尽乐土，桑柘阴阴连万山。江门谈道集轩冕，紫水黄云多往还。都亭津头万家市，明珠翠羽车斑斑。东山去后崇者圯，新宁分疆乱未已。锄犁逐日化长戟，蛟螭血人作流水。宫中未平吕太一，阃外徒劳毛御史。公来威德如东山，百万疲癃一时起。出师振旅不动尘，胸次要与天为春。雷雨所到草木新，光风淡荡波龙鳞。佐也支离栖病身，耕凿今喜为尧民。击壤引领四海均，谁云盗贼非王臣。"}