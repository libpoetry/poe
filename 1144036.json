{"id":"1144036","title":"次韵康庆之秋雨喜凉书怀五首","dynasty":"宋末元初","author":"方回","text":"躁求欲火炽，寂守德宇凉。斯人老世故，秋雨锄骄阳。季郈鸡浪斗，臧谷羊俱亡。矢诗写高怀，耸如见清扬。少年健如虎，不信发齿落。风雨凄其秋，众叶失所托。深潜泉自滋，猛锻石亦铄。细思陶元亮，大胜王镇恶。补衮据鼎鼐，赐履铭旂常。流汗每浃背，孰知北窗凉。协力诛楚新，见忌于高光。商山与富春，采钓庸何伤。游子悲天涯，志士栖山阿。少游一款段，何必减伏波。矍铄岂不伟，末路终蹉跎。催科拙下考，当如阳城何。雨陇秋告稔，风庭夜饶清。疲庶感幽念，未用思神京。矧兹九日近，亦足醉菊英。公暇一出野，细询田父情。"}