{"id":"1142107","title":"续感兴二十五首 其二十一","dynasty":"宋末元初","author":"方一夔","text":"匣空龙得偶，厨封画通神。可怜种瓜客，犹自标故秦。当时祖龙死，逐鹿灞水春。早飞将军檄，晚分丞相茵。抵死心不閒，不顾刍狗陈。陶朱去越后，未肯休此身。犹闻载窈窕，千金散贱贫。何如白云叟，自与青山邻。十年一易世，眉目辄少嚬。悠悠华山里，甘作骑驴人。"}