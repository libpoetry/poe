{"id":"1061778","title":"了妄元真","dynasty":"宋","author":"释清远","text":"问汝贪嗔痴，家住在何处。我今要与汝，各各分头去。好好细思量，免被他官府。大者名为贪，养得二舍弟。三郎都一处，日夜共活计。令汝家户大，使汝善调制。子今苦厌我，我与子发誓。一要子自知，二要子依例。三要当处生，四要欢喜偈。与汝善和同，一一无凡秽。一觉一切了，何须去烦翳。我是诸佛母，十方及三世。"}