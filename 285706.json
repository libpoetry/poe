{"id":"285706","title":"送入我门来·莲炬千行","dynasty":"清代","author":"李慈铭","text":"莲炬千行，花钗九树，蓬瀛寿母堂开。燕燕娇飞，新傍荔红栽。似闻舞彩银尊侧，有仕女屏风十幅裁。启金萱笑口，佳儿如雪，几日投怀。休道汉宫画错，燕支恁时种就，珠玉盈胎。绕膝名王，郭落锦毰毸。须知大鼻齇王种，有龙凤丰姿虎豹才。趁东风爆竹，磊棋弄蜡，送入门来。"}