{"id":"325691","title":"齐天乐·六月闻蛩","dynasty":"清代","author":"张惠言","text":"西风幸未来庭院，秋心便劳深诉。石井苔深，铜铺草浅，别有凄凉情绪。流年暗数。甚蛙嘿蝉瘖，任他风雨。多谢殷勤，尊前特与说迟暮。庾郎愁绝如此，便从今夜夜，相和悲语。吟稳还惊，声孤易断，消受一秋凉露。江南梦苦。记雕笼携来，昼堂斗去。快听雄鸣，为君拂衣舞。"}