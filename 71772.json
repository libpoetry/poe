{"id":"71772","title":"望海潮·坚牢基址清闲门户","dynasty":"元代","author":"丘处机","text":"坚牢基址，清闲门户，生涯不比尘缘。幽旷大山，通明上士，逶迤仿效神仙。勤动向岩前。缓植桂栽松，药圃芝田。万仞高峰下，伴龟鹤，度流年。吾常志僻心颠。爱箪瓢淡溥，词翰嘲掀。幽洞小溪，开怀取兴，时成短句长篇。驰马胜花笺。任奋笔狂吟，走雾飞烟。放荡如如性。混终日，恣乾乾。"}