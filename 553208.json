{"id":"553208","title":"送陈大舍","dynasty":"明","author":"郑真","text":"藕堂古云耕战地，孤塔重重碧云际。山川钟秀产英豪，将相公侯夸富贵。而翁亲际六龙飞，胸中韬略皆神机。当年介胄阵前决，凯歌夜踏明月归。向来介胄云南去，花角群蛮争款附。圣恩建节表殊功，万灶貔貅旗鼓树。太平鲸岛无浪波，吴山满眼浮青螺。佳儿省觐拜庭下，辕门衎乐当如何。彩舞翩跹五云起，苍玉杯深浮绿蚁。雅歌我欲赋南陔，海内同称陈孝子。"}