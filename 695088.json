{"id":"695088","title":"岁除寇至和吴广文五首","dynasty":"明","author":"林大春","text":"玉箫金鼓近春晖，旧日繁华事已非。刚道土牛随地转，却看铁骑逐云飞。沧溟那更堪垂钓，翠阜何缘共采薇。犹忆当年壬癸会，严城白昼锁重围。南郭沧江入海艘，何无忠愤怒秋涛。千山杀气青天泣，万古伤魂白骨高。寡妇几家供野火，孤儿无处荐溪毛。可怜授钺诸飞将，不念宸衷东顾劳。谁谓江南庾信哀，多应未上粤王台。愁闻绣幕珠帘尽，犹载歌钟舞袖来。献疏可谁医国手，传经今见掞天才。相逢道有徵兵诏，无数庞眉惨色开。年来金甲几时销，一望烟村迥寂寥。石窦夜窥南海月，云门晴吼越江潮。张罗豢虎谋何拙，纵壑游鱼势自骄。大会番禺须此日，楼船应不让嫖姚。谁染关山战血红，三吴壮士引雕弓。荒林虎啸风声切，野戍乌啼夜色空。未信吟诗能退虏，翻令生子学从戎。何当挽取天河水，净洗扶桑日月东。"}