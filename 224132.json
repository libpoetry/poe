{"id":"224132","title":"和邦承所赠中隐古风","dynasty":"宋代","author":"赵善括","text":"少年麋鹿姿，待价非结绿。东湖嗜红芰，西山茹黄独。虽无负郭田，仅有环堵屋。稍知亲简编，岂意分符竹。不作梁甫吟，徒歌采薇曲。轩冕本无心，泉石慕幽躅。疏才偶计偕，微名玷宦牍。扰客书掣肘，蹈险车脱轴。为米一折腰，献玉三刖足。人情冰复炭，世路同岸为谷。奔走三十年，尘埃几千斛。归访旧园林，要识真面目。敝庐他人居，故友半鬼录。诛茅倾客囊，千日笑神速。堂成屡留醉，夜阑更秉烛。冬霜孤松秀，春霖万花霂。薰风自生凉，秋云不待族。鱼鸟乐欣欣，柴荆纷樕樕。曳杖时往还，拊缶谁拘束。敲门闻剥啄，开缄佩谦牧。初读少陵诗，再对渊明菊。试听句掷金，坐想人如玉。搜肠嗣高吟，深愧窘边幅。"}