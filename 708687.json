{"id":"708687","title":"沁园春 美人发","dynasty":"明末清初","author":"沈谦","text":"掠雾轻笼，盘云低亸，百万难偿。记灯前夜冷，金钗坠响，屏间春晓，玉枕馀香。堕马堪羞，抛家有恨，谁似新兴独擅场。多情甚，把并刀剪寄，密意深藏。偷看亦自斟量。料我见、犹怜也不妨。奈秋蝉影薄，有时髣髴，灵蛇样巧，蓦地形相。病起曾梳，愁来早卸，膏沐无心意转伤。知何日，在水晶帘下，卧看新妆。"}