{"id":"814159","title":"赠戴通乾六首","dynasty":"清","author":"陈景元","text":"白玉不事雕，美珠不假文。天地授良质，安用华其身。阴阳为门户，否泰为转轮。运用在秋毫，大道贵得神。滔滔看逝水，落落湮灰尘。缊真匪外铄，但恐常人闻。人既不我知，焉肯虚受怜。十月淩澌结，无衣先抱寒。南走拒马河，东临山海关。落日照远水，洪波无定澜。饥鹰强六翮，背天空盘旋。归来何所有，白发间颓颜。晚值戴安道，兴言行路难。雷陈古所崇，张陈世常耻。穷达守一筹，于以见君子。与君虽新欢，本为同乡里。皓首始相知，相知幸未死。和璞匿璘彬，光芒畏人指。三献甘殒身，有目乃如此。妙技不示人，秘密怀其宝。皇天实爱才，坐使趋庭燎。爰携宓子琴，远治祝阿道。白月照高城，流光惊四表。龙蜕弃金鳞，凤栖远凡鸟。一语不相能，甘心办枯槁。折玉迸奇响，哀琴无正音。大器不受制，贱工空觅寻。回首望河梁，天低日已沈。萧萧戒行李，却背双南金。故乡阻关山，道远力难任。青鸟铩羽翮，穷栖枳棘林。王母秘灵驾，谁能识苦心。我昔走天下，失业旷生平。目瞩千万人，难测幽隐情。孰知金石交，而乃同一城。彼亦无所立，此亦无所成。执手定交谊，鬓发徒星星。前路既如漆，况已西日倾。各守贫贱躯，勿使儿女轻。颍阳有流水，与子濯长缨。"}