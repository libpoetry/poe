{"id":"47377","title":"苦哉行·鸡不可使守门","dynasty":"明代","author":"刘基","text":"鸡不可使守门，狗不可使司晨。驱车梁弱水，日暮空悲辛。我欲乘风谒阊阖，虹霓弥天云雾合。九关虎豹森骇人，长跪陈辞阍不答。错石作玙璠，鬼神惊见欺。截梁为欂栌，般垂拊膺泪交颐。冲风结玄冰，道恶不可履。巫咸上天去，泽冻神蓍死。我欲竟此曲，此曲多苦声。鸿雁向天北，因之寄遐情。"}