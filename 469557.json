{"id":"469557","title":"赠钱季梁进士省觐归寿其太夫人八十","dynasty":"明","author":"杨承鲲","text":"高皇手提三尺剑，坐麾四海如委翎。凌烟功成赐铁券，诏谓宇内求真形。钱王古铁渔人得，紫绣遍蚀波涛腥。熟看带砺隐玄玉，金书细镂鱼龙青。二百年来治平久，钱氏子孙多壮丁。君今蔚起观沧溟，鼍精再钟罗刹灵。丰眉修干照冰雪，玄言五千合典刑。遂令天下望笔迹，一语出口如真经。时来欻与风云会，手掣紫电开青萍。名成进士拂衣出，要与吾道争震霆。太行白云常在眼，东下扁舟不可转。手持瑶草身彩衣，直向阶前学娇蹇。高堂老慈含笑看，锦帔素发颜如丹。捧檄始知毛义喜，牵舆绝胜潘岳欢。牛心龙炙百拜献，宝幄兽炉开寿宴。羊酒争驰里门入，左右共识宾朋羡。男儿得意岂有穷，有官不用三千钟。但愿子贵母长健，承颜数上金花封。钱氏忠孝古有语，吁嗟盛事今再逢。吁嗟盛事今再逢，得不尽孝兼尽忠。"}