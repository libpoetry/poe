{"id":"712259","title":"癸酉人日偕王础尘王新侯王立安过石公精舍惠州王使君紫诠挈其诸孙已先在同登怀古楼即事作","dynasty":"明末清初","author":"陈恭尹","text":"献岁酬酢劳，郊坰未曾出。今与良朋偕，方知值人日。东风动高怀，幽事期禅室。欢然集童冠，不暇计六七。长文抱着车，荀彧幼在膝。入林钟乍鸣，清梵磬未毕。隔篱辨主宾，近牖闻琴瑟。石径绝纤埃，板桥度残蔤。登楼一舒眺，日月飞何疾。万古浩茫茫，天步无停跸。石门犹汉垒，香浦非前率。陇亩半青黄，沧波一洄潏。寒花采玉兰，圃树攀霜橘。老大习酸辛，稚子甘崖蜜。聊为虎溪笑，且试玄卿笔。即事非古今，至道忘儒佛。询知吏为隐，亦有民名逸。冀留金石篇，来者为可述。"}