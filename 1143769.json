{"id":"1143769","title":"刘元煇来三首","dynasty":"宋末元初","author":"方回","text":"君宅蒲荷岸，吾庐槿菊篱。相望能几步，不见动踰时。老更甘清苦，閒应笑拙痴。门迎到花底，衔袖有新诗。浪出惭何益，深居悔已迟。积忧□□□，□□定非痴。暗事人能料，幽怀世不知。叩门有斯客，急以酒浇之。闻筑船亭就，能来共看花。鲞枯庖海物，豆乳买邻家。稍可从容饮，犹当委曲赊。归途有底急，不肯后昏鸦。"}