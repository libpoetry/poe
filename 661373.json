{"id":"661373","title":"贞女行送汝其通","dynasty":"明","author":"史鉴","text":"贞女昔未字，脉脉处深闺。容颜美如玉，中门未尝窥。轧轧机杼声，朝斯复夕斯。所志在女红，辛苦安得辞。媒氏岂不营，所适匪其宜。众口徒嚣嚣，矢心终不移。冉冉岁云暮，芳馨愈菲菲。君子慕高谊，寤寐以求之。币交既成礼，桃夭良及时。诸娣如云从，百两送于归。川泽靡韩土，孔乐乃王畿。令居且燕誉，永久以为期。"}