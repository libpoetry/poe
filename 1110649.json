{"id":"1110649","title":"和几叟秋日南浦十绝句简子庄寄几叟","dynasty":"宋","author":"朱松","text":"心亲千里不辞遥，咫尺衡门接市桥。万卷舌端真历历，一丘胸次更嚣嚣。平生学道著功深，世事萦人负此心。赖有关西门下士，洛川流派得重寻。屹屹龟山障末流，藩墙一望渺无由。胸中万里平生事，肯蹋寻常只么休。两翁相对语更阑，想见风生席石间。诗就南枝三转鹊，樽前秋月半衔山。残书倦展水沉烧，那有堂前学子嘲。卧读萧陈秋夕句，不知烟暝鸟争巢。凛凛臞仙千载人，当年许卜一枝邻。天高鬼恶堂堂去，谁识渠侬不坏身。不见陈公岁又除，七峰深处食无鱼。终烦指似龟山路，会使人疑得异书。一筇楚尾见春风，遥想诗成顾盻中。心逐孤云天外去，恍疑身在大江东。沙界豪端久自知，笔锋一戏更何疑。江南春色花千里，幻入幽人半幅诗。风雨交交耿夜灯，天涯兄弟对床听。莫嫌诗作江南语，一梦家山眼亦青。"}