{"id":"670088","title":"送新喻李明府伯承","dynasty":"明","author":"李攀龙","text":"尔昔红颜客蓟门，献书不报哀王孙。一朝致身青云里，座上还开北海樽。余亦题诗郭隗台，燕山秋色对衔杯。论交共惜黄金尽，此处空悲骏马来。可怜郢曲今亡久，下里之歌吾何有。文章稍近五千言，雅颂以还十九首。才子新传白雪篇，江城忽借使君贤。那堪西署为郎者，多病离居卧日边。"}