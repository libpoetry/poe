{"id":"1223157","title":"室妇叹","dynasty":"元","author":"马祖常","text":"南陌日长春已半，天风犹寒室妇叹。咄哉室妇尔何为？卉衣廪粟充冻饥。饱煖无忧乐以嬉，乃此屡叹将有私。室妇涕泗言复咽，食鲜袂良焉足说。近闻官家赈贫民，雄保诸州已捐瘠。翁姑带索行累累，弱儿失爷夫失妻。哀号村空野树槁，蔀屋见斗饿鼠啼。县令具名报大府，星火符来应期聚。索钱买饼饲公卒，书券质田问邻主。艰难憔悴不易状，谁实为之俾无养。呜呼吾人痛切肤，忍死莫作盗贼徒。君不见苍鹰乳虎有司靡，何但岁凶人化鬼。"}