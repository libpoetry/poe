{"id":"559234","title":"韩山行送弄令公之华州","dynasty":"明","author":"林熙春","text":"韩山高，韩山高，韩山参列耸千尺。昌黎刺此数登临，千年山斗留方迹。手植韩木尚繁华，繁华科第占破白。韩江涨海水连天，长虹跨渚号鞭石。山川草木尽呼韩，只是忠贞系今昔。今昔由来未易攀，忽有仙凫飞赤舄。飞从建业渥洼来，毛有文章常五色。只受翔云入青霄，不溷鸡群啄秀麦。不为搏击效鹰鹯，不受樊笼染污泽。数年展翼蔽韩山，天涯三老咸啧啧。一朝丹凤衔书来，为怖鳄鱼胥辟易。仙凫闻书旋建业，建业未须停六翮。太华十倍韩山高，每有神仙为窟宅。卜师昔骑龙，叔卿时驾鹿。神女餐玉浆，安期炼金液。不可为榻亦为鼓，偃卧敲推真适适。君不见四方削成两山开，关系巨灵伸手擘。试携谢朓惊人诗，搔首青天问消息。须臾雷动与云行，霖雨苍生千古只。"}