{"id":"779523","title":"金缕曲 送屏山姊扶柩旋里","dynasty":"清","author":"顾太清","text":"岂是无情者。遥将归、家山安葬，匆匆车马。此去长途须保重，仔细雨天风夜。况已是、暮年人也。卅载交情如手足，怅离怀、多少伤心话。难把你，车儿把。牵衣执手偏难舍。盼鱼书、总然数字，也须亲写。我本多愁君善病，两地情牵意惹。梦不到、横河宅舍。硬著心肠真个去，此时情、何日方能罢。相思泪，风前洒。"}