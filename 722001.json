{"id":"722001","title":"自胥江上峡至韶阳作","dynasty":"明末清初","author":"屈大均","text":"送至禺阳返，含情是海潮。峡犹云母隔，峰已石人招。古寺愁飞去，无人问泬寥。菩提兵火后，一树自南朝。胥江沙水浅，取蚬疍船多。男女无馀粟，生涯是扁螺。吞腥安水土，足跣弄烟波。苦竹春丛外，时时闻斗歌。潮鸡鸣未已，微月逐潮生。水宿难为夜，舟开不待明。半帆烟树影，一枕草虫声。不寐怀衰白，劳劳水菽情。夜久息群动，寒萤听渐微。那知零白露，但觉湿罗衣。鱼食星河影，凫眠水石矶。坐来斜月上，吟啸发清机。江中蕉叶似，小艇卖鱼家。蚝疍虽无女，钗鬟亦有花。荡桡杨柳浦，晒网鹭鹚沙。白发多公姥，萧萧水一涯。不觉舟行远，仙源信几重。二禺兄弟峡，一石妇人峰。涧断知无栈，林空似有钟。春来霪雨少，瀑势太从容。一日始一峡，舟行苦逆风。暮春犹苦冻，长路正愁穷。栈阁飞岩外，橧巢古木中。繵夫歌有哭，声与断猿同。草映一川绿，萋萋含夕曛。有无樵子路，三两鹿麛群。峰束易成峡，岩空多出云。削成无数壁，奇自华山分。屏风知几叠，云锦夹天开。树树倒垂壁，峰峰阴积苔。野花多有子，山雉绝无媒。系艓幽潭口，言探石髓回。篙篙答幽响，霞壁尽中空。自发多钟磬，相吞是水风。石泉如乳白，云叶比花红。处处层城似，丹楼望不穷。滟滪堆无数，春行值水深。帆惊飞石过，窗苦湿云侵。萤外依渔火，鸯边梦锦衾。戍夫催泊早，乌鹊未归林。石角篙无力，湾环似二禺。划天多铁壁，拔地即香炉。花堕千寻药，藤交百道须。时时岩洞里，飞出片帆孤。仙灵多事甚，古寺使飞来。草没萧梁碣，花迷庶子台。峡长峰易合，岚重日难开。阮隃吹频裂，声含秋雨哀。轩辕上天日，帝子亦成仙。吹笛知何去，遗音空暮烟。君臣双绝峡，兄弟两飞泉。终古馀汤沐，禺阳苍翠边。峰晴多变态，一半作空青。何处朝云影，而非神女灵。髻和烟雾堕，衣杂蕙兰馨。一路疑行雨，泉飞遍杳冥。野花名渐识，春摘未曾迟。日夕但盈手，芬馨能几时。芝薇秦有客，橘柚楚多师。岂必筼筜好，青青帝子枝。女萝缠玉手，攀磴与云平。拾果知猿戏，穿松恐鹤惊。水分双练下，风作一琴鸣。坐久忘舟楫，依依到月明。亦知行路苦，争奈水云心。白鹄未三里，寒猿已一吟。江南枫树满，峡北荻花深。青草无穷瘴，王孙何处寻。山花名独舞，山鸟号相思。更有香含笑，兼之绿画眉。边鸾殊未见，嵇氏讵曾知。好把图经补，丹青写莫迟。南天已初夏，水宿易生寒。夜夜云三峡，朝朝雪一滩。羊皮渔父服，蝶翅羽流冠。莫向桃枝笑，今非钓国竿。惠妃能苦战，巾帼有功勋。庙貌香炉峡，风流锦伞军。神鸦喧饮食，仙蝶乱衣裙。签语期相助，扬灵向阵云。壁垒馀麻寨，浛洸战迹多。灵旗长肃肃，古庙每峨峨。破贼当高峡，追雠到浊河。丰碑从宋代，终古镇风波。碧落英州洞，茎通直到天。御林南汉在，丹灶羽人传。水滴成钟乳，霞凝作宝莲。玲珑巨灵手，斧凿出天然。岭表全韶地，天南古帝家。文明开百越，浚哲自重华。玉殿馀春草，皇冈隐暮霞。郁葱衡岳接，御气尚含葩。帝城云里出，天阙石边开。已就重华得，如游瑶圃来。联绵九疑接，相像六飞回。一片苍梧恨，长含武水台。六六玉芙蓉，鸣琴知几峰。如何百蛮狩，不遣二妃从。绝徼馀城阙，荒祠尚鼓钟。月明瑶瑟至，应渡水云重。九成台缥缈，知是有虞宫。二女明霞外，重瞳丽日中。珠丘梧野北，玉辇曲江东。彷佛箫韶在，音含阊阖风。野艇鱼秧至，人家蜡树来。郡当三峡尽，城夹二江开。柱矗天多石，衣垂帝有台。陈辞无不可，咫尺即蓬莱。峤外元仙窟，泷东即帝乡。为怜韶石好，不觉武溪长。就日怀龙驭，歌风想凤跄。如何骚些客，怅望祗潇湘。绕城三面水，浈武合南流。虎战空多垒，狐鸣总一丘。攻坚元下策，间道本阴谋。多谢青燐影，长含汉月秋。开元高相业，崛起曲江间。报国多金鉴，倾城一玉环。文章元帅在，风度盛唐閒。正始音谁继，书台洒扫还。心逐流泉去，潺湲一夜无。不因寒月好，争觉玉琴孤。稍起沙边雁，时惊枝上乌。故林相忆否，人在一菰芦。"}