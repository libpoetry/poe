{"id":"48971","title":"王若水为画秋江众禽图","dynasty":"明代","author":"袁凯","text":"钱唐王宰心思长，欲与造化争毫芒。下笔百鸟相趋跄，前身岂是孤凤凰。江头芙蓉花正开，花下细浪亦萦回。敔鹅贴贴天际来，雄雌相随气和谐。一双鸳鸯睡沙尾，野凫翩翩唼菰米。群鸥争浴故未已，倾落枯荷叶中水。鹡鸰飞飞多急难，雎鸠意度诚幽闲。乃知良工有深意，不在丹青形似间。姑苏台前秋气孤，五羊城下烟疏疏。此时此景真相似，独少扁舟归钓鱼。宰也只今成老夫，爱我不辞为此图。我今亲老无可养，慎勿重添反哺乌。"}