{"id":"1195426","title":"修西方十二时","dynasty":"唐","author":"道镜　善导","text":"平旦寅，被衣出户整心神。合掌焚香请极乐，慇勤遥礼紫金身。日出卯，不应念佛论多少。安在专心击一缘，勿为妄境相侵扰。食时辰，念佛先须伏我人。若将念佛恃人我，何始何成净土因。禺中巳，进修净土须决志。如喰甘露自知甜，且莫谤人道不是。正南午，想念吾师如目睹。无边业障自然消，岂要云为枉辛苦。日昳未，浩浩生死诚堪畏。不取西方迷疾门，尘沙劫海须沉坠。晡时申，急急须持净土因。阗健不能勤念佛，一朝虚作世间尘。日没酉，想知光景何能久。看看无常即到来，莫教佛字离心口。黄昏戌，勿使身心多过失。十恶虽然亦往生，何如上品莲开疾。人定亥，深心念佛真三昧。十地高人尚尔修，将知不信宁非罪。夜半子，朝朝念佛常如此。皆乘莲华一往生，从兹决定无生死。鸡鸣丑，壮盛俄然即衰朽。忙忙刹海更无亲，唯有弥陀独招手。"}