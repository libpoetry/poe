{"id":"816602","title":"代敬诒弟哀杨文敬公士骧","dynasty":"清","author":"曾广钧","text":"辍朝詄荡九门开，望断尚书剑履来。河济家声承八座，幽燕遗爱痛三台。骑车满野森兵气，乘马高山失剧才。异迹会应来大鸟，为君五里一徘徊。忆昔同舟渡沧海，乱离相煦在创夷。相臣虎穴提携日，介弟鸰原急难诗。盘敦簪襄同历岁，羽鳞潜跃各殊姿。析津官阁重来约，岂料归期未有期。密语分明几日馀，电音突兀到江湖。尽流蜀雪堪添泪，忍展燕云未报书。南国襟期伤郢匠，北门锁钥失黔夫。桥陵弓剑随龙驭，一体君臣怆霸图。"}