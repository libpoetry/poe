{"id":"988472","title":"大涤洞天留题","dynasty":"宋","author":"曹诚明","text":"好风吹我来洞天，云山九折相回旋。苍虬绾结锁清润，翠蛟飞舞鸣潺湲。一从大涤豁心目，披蒙蹑径登来贤。栖真亭结翠微顶，临风一啸卑尘寰。凤鸣晓霭群籁息，龙眠夜月山云连。双台叠翠锁空洞，危峰屹柱崭苍烟。金堂玉室亘万古，兰林蕙帐馀千年。三更雨滴傍檐石，六月秋生飞玉泉。瀹泉烹玉隽馀味，但觉两腋如飞仙。"}