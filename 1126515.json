{"id":"1126515","title":"汴之水三章送淮南提刑李舍人","dynasty":"宋","author":"梅尧臣","text":"汴之水，分于河，黄流浊浊激春波。昨日初观水东下，千人走喜兮万人歌。歌谓何，大船来兮小船过。百货将集玉都那，君则扬舲兮以糺刑科。汴之水，入于泗，黄流清淮为一致。上牵下橹日夜来，千人同济兮万人利。利何谓，国之漕，商之货，实所寄。我送行舟，于水之次。春风吹两旗，君作天王使。罟客自求鱼，清江莫相避。"}