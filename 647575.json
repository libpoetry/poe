{"id":"647575","title":"题金山寺","dynasty":"明","author":"王汝玉","text":"长江万里从西来，直走东海何雄哉。金山涌出浪花里，近对北固青崔嵬。我尝放舟京口宿，拟叩山门快遐瞩。平明潮涨催解维，水影山光空满目。住山开士江海人，卓锡栖禅今几春。迩来膺召游上国，校雠秘閤从词臣。退朝迎我维摩室，手启琅函展湘帙。青宫少师希世才，满纸纵横挥綵笔。恍然置我金银宫，昙华乱落江天风。妙高台上月轮转，海门日照扶桑红。便欲因之访三岛，侧身飞度东溟晓。三山弱水一杯中，俯瞰齐州拳石小。自惭凡骨非仙姿，江山咫尺成天涯。飘缨忝入青琐闼，昼长独坐劳相思。何当洒翰巉岩壁，剥藓题名纪游历。狂歌起唤骑鲸仙，我亦瀛波钓鳌客。"}