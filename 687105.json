{"id":"687105","title":"园居杂兴八首","dynasty":"明","author":"刘崧","text":"启窗面脩竹，下荫方池幽。兹晨微雨至，其气飒以秋。芳时如佳人，徂矣安可留。草木性已定，禽鱼狎其俦。披襟纳良风，掩卷睇崇丘。所欣城郭遥，归哉此优游。幽居寡人事，日晏门未开。谁欤剥啄声，谓有好客来。呼儿出洒扫，谢客无嫌猜。蓬室陋且卑，风雨生莓苔。起摘园中菜，自涤窗下杯。清风忽南至，好鸟鸣高槐。幽怀谅无遽，日夕方徘徊。北园莳嘉蔬，生长各以时。入夏风雨多，众草丛没之。夕花岂不荣，晨蔓亦自滋。终然因采掇，濯濯馀空枝。我贫本食力，澹淡固其宜。拔本惧有违，植善非自私。种桃在墙阴，枝干数尺长。今年始作花，秋实已可尝。北园岂无李，西坞亦有桑。勉为衣食赀，耕种安可忘。里胥昨相过，录我桑果场。新令有严课，民生固其常。相送里胥去，悲歌念时康。种菊春树下，树荫菊不荣。岂无雨露滋，蔽隔伤其生。嘉树自芬敷，蔚然谁与争。上延好鸟栖，下杂秋蛩鸣。风霜坐飘忽，摇落何纵横。终然保令姿，独立扬秋英。荷锄出东皋，我黍忽已苗。苗短不自持，百草势转骄。良苗异本根，芜秽乃独超。敢辞?耘勤，永愧雨露饶。周雅永思古，王风竟颓凋。人生重所务，岂独在夕朝。艺麻本欲疏，本疏乃繁殖。小人务多种，偪侧伤天瘠。离离叶间花，畟畟雨中实。秋阳势方烈，日夜蕃所息。寡欲而务滋，吾将食其力。南邻有老翁，所居止茆屋。屋中两夫妇，作息遂所欲。朝耘夫在前，夕稼妇相逐。同心向白首，终岁无不足。如何西邻子，早岁伤局促。抱瑟守中房，空悲艳阳曲。"}