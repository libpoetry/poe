{"id":"659466","title":"画图景","dynasty":"明","author":"蔡清","text":"崇山巍巍矗天起，根盘不知几十里。万木群然山之巅，其中大者挺然长干而繁枝，明堂之栋应可拟。远山其势浸微茫，双峰直监青云里。丈人结庐擅山光，闲来呼童携竹杖。出门一徜徉，翘然矫首青云上。意欲乘风至帝旁。一得至帝旁，俯首瞰下方。何处民穷何俗陋，谁为奸恶谁善良。便应奋起今日凭栏手，为兹民胞物与一铺张。铺张毕，塞吾责，然后归去来兮旧山阿。千驷万钟奈尔何。"}