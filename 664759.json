{"id":"664759","title":"醉别王侍郎歌","dynasty":"明","author":"康海","text":"春阳迟迟仓庚鸣，我公东归旌旆扬。蒸黎连络啼路傍，慈母欲去安所望。搴帷扳驾心皇皇，行道之人咸感伤。繄自我公来抚堂，吏就典列民用襄。剂量绅缩心百方，拯救提挈如被戗。使者冠盖徒相仍，固闭不得为民殃。文移反覆千万箱，借措却恼司空郎。公身虽去德在民，公德在民民忍忘。掇拾民意述此章，惟公保爱履嘉祥。华山高高摩穹苍，大河逶迤接扶桑。西土令闻同穹长，秦民世世赖休光。天子仁圣思股肱，公当不久还岩廊。公德旁布四海康，千秋万岁永寿昌。"}