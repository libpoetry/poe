{"id":"1235691","title":"读晋史九首","dynasty":"元","author":"何中","text":"林疏暑风剧，窗户殊未凉。悠然倦不力，吾我已俱忘。眼醒见周秦，眼醉游轩黄。日月山外过，兴废枕中藏。振衣起长啸，六合何轩昂。斯人纵高视，旁皇复旁皇。于焉读晋史，感激系中肠。言言不能已，自笑已如狂。哀荣无尽变，俯仰还自推。陈留既作宾，何如山阳时。中都血流杵，江左中兴基。不待卯金刀，嬴彊吕已移。天道巧相复，人理固易知。巢由遇高躅，今古无还期。天地一虚器，所寄在斯人。人能主天地，岂不贵我身。嗟哉嵇阮辈，酒乡为隐沦。朝醉既及暮，暮醉还及晨。裸饮或称达，丧□乃名真。独善谅非计，况此国与民。被发祭伊川，岂不在诸臣。平阳有馀恨，千载同悲辛。蛰龙卧沧渊，瑞凤栖蓬海。悠悠接舆歌，千古消光彩。出处酌其宜，勿为世所骇。预人家国事，此身固有在。嗣宗济世心，无为著达庄。叔夜明养生，东市援琴伤。一出与一处，徒能决籓墙。淳风竟不返，二子俱亡羊。汲郡苏门山，其人游何乡？我欲振奇翮，碧宇追翱翔。高平释时论，鲁褒钱神篇。晋辙固难挽，犹胜谈虚玄。夷甫晚良悔，将死复何言。谁登平乘楼，尚能议诸贤。老庄异端学，冥合归自然。萧曹相业大，文景王道便。尊尚本非异，兴衰由此迁。信知浮论者，亡国有馀愆。江左二百年，立国初何恃。中夜荒鸡鸣，天地皆英气。枕戈刘越石，击楫祖士稚。如此中原间，端能了公事。局促并豫州，奇功中道坠。呜呼二豪雄，本为宗社计。异类禽兽心，推议谅非意。石死固可哀，稚则吾何议。徒怀墟墓间，还念金行祀。谁令若思来，后代常歔欷。两贤不相厄，王庾乃如斯。天步政多艰，此岂私愤时。东山谢安石，造次威凤仪。三贤抱宏器，继出相等夷。风流文雅尽，同惟世所推。但恨立朝间，典礼殊未施。玄谈竟浇俗，逆臣终乱阶。汤武肇王业，伊周垂纲维。桓景彰伯道，管晏横要规。古人不作远，所立百世师。奈何民具瞻，退食徒委蛇。卜世固天定，欲责当谁归？春风满南国，公子争为欢。锦绣少花艳，珊瑚耀日寒。美人佩兰麝，骢马驰雕鞍。酣歌金谷迥，笑舞凉台宽。一朝化为血，付与来世叹。人国亦如此，荣落朝夕看。悠悠劝进者，端似坠楼难。填石□□□，胶杯谁能舟。我岂不知我，量力乃哲谋。有才比管葛，感奋为武侯。保身慕夷齐，静退渊明俦。物亦非所忌，名亦非所求。北窗羲皇上，东篱晋宋秋。零陵一杯酒，终古属斯愁。"}