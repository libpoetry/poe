{"id":"698358","title":"三月晦日赣榆道中作","dynasty":"明","author":"凌义渠","text":"路岐南北几追攀，听报前旌始度关。渐稳客心知梦坦，暂离官样得身閒。乡思早挂天边树，望眼先迎淮上山。带有馀寒寒倍剧，莺花未拟放春还。情牵物役祗匆匆，略识春光春又终。官路有程难并日，荒原无昼不嘶风。成丛荠麦疏兼密，夹植桃梨白映红。曾记昨年来此际，赤氛千里正途穷。"}