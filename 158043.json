{"id":"158043","title":"和楼志国范君武读胡尉临安所获颜鲁公书断碑","dynasty":"宋代","author":"强至","text":"书名唐世凡几人，鲁公运笔独有神。当年一字百金直，异代傥获宜尔珍。公尝道直不容内，江湖出走刺史轮。东南挥翰落几郡，在处巨迹刊坚珉。石坚字巨未应泐，旋复五代遗荒屯。州镇寻兵寺观火，缺碑毁碣埋泥尘。乾坤岂亦爱字宝，不使久屈卒不伸。脗合阴假好事手，得此断石溪山垠。苔封土蚀初莫省，一洗烂若开三辰。不由名氏验体法，气质浑厚知颜筋。点端屹如泰山立，画劲森似长戟陈。宁同枣木浪传刻，少陵尤恶肥失真。苍茫疑闻地灵泣，为失此石后土贫。好事得之不自有，能广墨本遗其伦。始从君武惬传玩，大句感发惊儒绅。写公勋德无一欠，何必读史劳吾唇。青衫志国繼高唱，首论书法词逾新。末言公忠死贼刃，不觉愤泪沾予巾。昔人谓书乃心画，浮沉直挠皆相循。公心远可此书鉴，体不姿媚一以淳。严严古气自盘薄，宜汝希烈不得臣。虽云笔力夺元化，济以忠谊重万钧。后来忠谊弗公学，磨铅临帖虚终身。李斯篆隶岂不好，彰彰奸迹流自秦。乃知一艺不独善，所贵名节坚松筠。鲁公之书以名贵，历代共宝无沉堙。"}