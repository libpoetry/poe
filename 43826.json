{"id":"43826","title":"游天池·山灵招我深","dynasty":"清代","author":"沈德潜","text":"山灵招我深，轻策上层阪。巅顶涵清池，坎艮象成蹇。水寒鱼不生，穴黝龙疑偃。想当融结初，天匠费镌铲。鉴影须眉寒，洗心烦郁遣。沿缘把垂藤，趺坐藉苍藓。是时暮樵还，风送歌声远。云游萝径湿。烟动僧愁饭。聊追谢监游，讵同阮公返。不见青莲花，羽化空遥缅。"}