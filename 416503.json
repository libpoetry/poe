{"id":"416503","title":"高阳台  和卢慎之","dynasty":"近现代","author":"胡先骕","text":"鲁殿灵光，天遗一老，壮怀健笔堪誇。业就藏山，馀情遥托诗葩。小楼阅尽人间世，叹纷纷、猿鹤虫沙。幸于今，国运重隆，粲若朝霞。津门旧日盘桓地，任青梅煮酒，雪蕊烹茶。竞仰宗风，名篇传遍天涯。放翁杜老应难比，饮黄龙、夙愿非赊。祇祝翁，黄发期颐，啖枣如瓜。"}