{"id":"828579","title":"哭澄侄","dynasty":"清末近现代初","author":"陈曾寿","text":"昔丧少子溎，万境变萧索。一日未暂忘，廿载事犹昨。今丧吾侄澄，老怀弥作恶。溎也有两兄，澄惟两妹弱。予季笃厚人，一子胡竟夺。世难伤哉贫，资生极菲薄。一饭未尝饱，黾勉仍赴学。斗室聚族居，长夏赤日灼。岂能免疾病，况复少珍药。相攻剧刀箭，孰云贫可乐。我今居塞外，三伏却絺葛。婴稚食兼簋，相较实裕绰。所愧兄弟亲，不往共饥渴。急难莫相恤，万里悲契阔。子昔母深怜，宁忍罹此酷。向来惟疾忧，谅不隔冥漠。勿戚在天灵，保身防郁阏。我素持金经，生心无住著。虽云妄塞悲，聊复资解脱。愿子此回向，一解生死缚。"}