{"id":"232743","title":"呈巩睡翁·家本汶阳县","dynasty":"宋代","author":"周文璞","text":"家本汶阳县，累世事耕蚕。室庐既焚荡，飘零住江潭。幼及识故老，颇闻乡里谈。最盛阳和时，梨杏春酣酣。岱宗富栝柏，孔林存欃檀。乡闾鼎其中，实号玉檐檐。去年拜睡翁，知是山堂孙。渊流京洛旧，尺度欧梅间。昨梦返故里，有翁作司南。俚语驰寄之，何以镌冥顽。"}