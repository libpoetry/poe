{"id":"841648","title":"行路难拟王筠","dynasty":"清末民国初","author":"曹家达","text":"阶前寒雨压灯花，此时望远天无涯。一掬愁情化江水，龙宫夜静鱼吹沙。关山不闻刀尺声，机头流黄空月华。北风吹人霜草折，闺人愁绝空林鸦。妾心满照君怀处，中途恐被浮云遮。日月在天水在地，此情此语还相记。拔心卷施当告谁，愿君分明鉴此意。怀中半镜老青娥，妾羞锦字缄红泪。"}