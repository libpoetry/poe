{"id":"943862","title":"次韵梁教授","dynasty":"宋","author":"陈造","text":"房陵为州乱山锁，雅宜著此衰病身。勿云蕞尔曹郐下，舞袖莫回脚不伸。土风疏鬯北通魏，语音劲正西带秦。入箸卧沙惯割鲜，溜匙云子免荐陈。发轫淮乡此般礴，两地颇复同真纯。出处径付无何有，泊乎无营道自亲。损欲骤觉静胜热，休心宁作艮列夤。声名藉甚梁夫子，相与一笑寂寞滨。胸次但有云梦泽，衣上不留京洛尘。宾友固应消鄙吝，妻孥亦解忘贱贫。衮衮新篇警衰朽，清渊晓吹转漪沦。顾惭陆沈俗吏行，长须叩户何妨频。世儒难得诗造妙，汝曹但诧钱通神。甓社它年访遗老，为君蝇头编旧草。"}