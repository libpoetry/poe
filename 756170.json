{"id":"756170","title":"久不作诗偶见旧稿戏成短章","dynasty":"清","author":"史济庄","text":"曾学坡老戒诗篇，忽见旧稿心茫然。抛残弃置业已久，阿谁呵护疑神仙。平生钝挚无所好，差喜结得翰墨缘。浅陋粗疏何足道，不为物害为物嫌。山头讴歌惟恐罔两怒，江上行吟又恐惊龙眠。岁月虚抛佳景负，缄口更比金人坚。谁知造化笑我才短不足忌，许我拙句人间小住三千年。"}