{"id":"605933","title":"万松引为蔡孝廉作","dynasty":"明","author":"卢龙云","text":"君不见桃李花，浅白轻红相间遮。伤春一夜林头雨，飘泊溪边片片霞。又不见杨柳枝，娜婀千丝拂地垂。一朝霜气摧梧叶，总逐秋风陌上吹。朔雪漫漫地冻裂，山间百卉俱欲折。岁寒何物可徵奇，苍翠长松端自别。谁人家玩此珍图，传来的是蔡君谟。节概看君应类此，萎薾于今何有乎。披图细睹万松树，傲雪淩霜自朝暮。龙干参差护岭云，虬枝葱茜含山雨。陶径何言菊并存，丁年十八事堪论。托迹聊为处士隐，分荣不羡大夫尊。闽中夹道君家物，彷佛今犹相咫尺。磥砢终须梁栋材，气色居然嵩岱植。有时隔水奏笙簧，千年裂石摩穹苍。青牛或出樛枝里，白犬多居偃盖傍。真人最爱风初入，服食还须俟五粒。更喜兴祥枯复生，共羡禀和高且直。堪嗟杨柳望秋零，桃李当春只暂荣。岂似贞姿劲节长，不改万山摇落万松青。"}