{"id":"1246801","title":"谢刘仲脩同知垂顾槐隐","dynasty":"元末明初","author":"唐桂芳","text":"寒风搅树梢，索索如裂帛。忽闻骄骢嘶，知有远来客。是时丧乱馀，荒村断人迹。先生笃世交，不惮远行役。唯馀二三公，光彩照圭璧。奚啻冠盖流，乃是文章伯。肯垂眼长青，慰我头发白。第惭家计贫，一身百忧集。槃饭杂果蔬，杀鸡瘦露脊。惜无橐中金，饮酒尽数石。因思先君存，当代尊矩矱。久知伯仁翁，论道最密勿。危露感遗孤，老泪不堪滴。而今相国贤，慕士勤徵辟。宜赞紫微垣，声名动咺赫。斗大番君城，群奸□□□。端坐黄堂中，帘捲芝山碧。机谋惊鬼神，号令□□□。平湖水茫茫，高挂帆百尺。蟹螯斫雪肥，枫叶经霜赤。努力企前修，归鸿附消息。"}