{"id":"1049928","title":"杂言寄耿天骘","dynasty":"宋","author":"郭祥正","text":"耿夫子，闻悬车。齿清发绀殊未老，璨璨满腹怀明珠。耻随黄雀啄官粟，矫翼直与冥鸿俱。东城之下，言还旧庐。田有秫稻，池有嘉鱼。林有美木，圃有青蔬。笑傲樽俎，俯仰琴书。与其折腰以群辱，孰若洁身而自娱。予将蹴滔天之高浪，跨横海之长鲸。揽午夜之明月，邀逸驾于赤城。酌王母之琼液，献商皓之玉觥。于是挥手景驻，长啸风生。投冠缨于下土，化鳞鬣于北溟也。"}