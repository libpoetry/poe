{"id":"815692","title":"得延庚侍御书期余入都作诗谢之","dynasty":"清","author":"郭麟","text":"金阙觚棱梦已非，不才甘与世相违。上书年少先华发，射虎将军今短衣。永忆江湖堪送老，惊心故旧亦全稀。剧怜青琐登朝籍，肯念沧洲有钓矶。山公启事岂其时，作答休嫌叔夜迟。尚有功名身后事，不争好恶世间儿。作歌漫拟《丁都护》，属和应无高渐离。河复诗成兵马洗，采风或用击辕词。"}