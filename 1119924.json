{"id":"1119924","title":"寿法椿长老二首","dynasty":"宋","author":"陈著","text":"慈云一坐十年过，耐受空门末劫魔。晨粥应缘千里到，秋粮入供寸功磨。当风松干神弥爽，经雪梅花韵更多。大地山河供一笑，底须天女问云何。一相从后便相知，结得因缘似许奇。如水笑谈多尽日，与云来往本无时。为莲社约非吾事，读藕花诗欲汝师。熟处不妨安稳住，江湖风浪更交谁。"}