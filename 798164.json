{"id":"798164","title":"一萼红 风菱","dynasty":"清","author":"俞樾","text":"指江乡。有一绳斜界，采采水中央。鞋角同尖，弓腰比曲，青翠堆满筠筐。趁秋老、风檐高挂，任儿童、谗口不教尝。几日西风，销磨玉质，干透琼浆。看取晶盘盛到，似瘦来家令，老去秋娘。面目虽皴，腰肢尽细，多少余味包藏。还自笑、形骸槁木，论风调、与尔最相当。但博饶甜作相，休惜年光。"}