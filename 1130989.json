{"id":"1130989","title":"次韵吴推官二首","dynasty":"宋","author":"韩淲","text":"紫菊红萸仍酒美，万里秋云接天水。登高能赋我何堪，会逢其适聊尔耳。苍山小亭看弈棋，不有此客无此诗。古往今来吹破帽，河梁归路月明知。坡云今日我重九，自古骚人无此手。一从陶令归去来，谁有閒中能漉酒。篱边采采黄花歌，不盈襟袖还几多。满城风雨固应尔，欲制颓龄如老何。怪来清气侵毛发，忽得新篇有风骨。溪亭应记见南山，玉水波寒步微月。"}