{"id":"697128","title":"南归留别无美文父茂权二首","dynasty":"明","author":"胡应麟","text":"落日长安涕泗流，飞扬谁信五陵游。中原彩笔犹天地，故国寒槎自斗牛。抱璞已甘和氏刖，凌云无奈长卿愁。南归是处山堪卧，敧枕严陵万叠秋。击筑长歌且未哀，纷纷词藻柏梁台。人因李合登龙挫，客自昭王市骏回。孤剑霜飘南斗近，万舠云拥北风来。碧山幸有藏书穴，谁遣潜夫出草莱。"}