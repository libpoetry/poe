{"id":"823249","title":"如此江山 传度大师新构一楼，榜曰：如此江山，即赋此调为贺","dynasty":"清末近现代初","author":"赵熙","text":"天开图画乌尤寺，江心一螺孤峭。方外疏钟，秦时片月，万绿孕兹瑶岛。峨嵋翠扫。趁玉宇初揩，铜河先照。如此江山，海天秋色一长啸。高僧提举一切，旷怡亭故址，阑槛新造。春水鱼天，洞庭龙穴，豁出雷堆杭道。香台缥缈。待日落将西，幽篁更妙。如此江山，一楼天下好。"}