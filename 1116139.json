{"id":"1116139","title":"隆祐皇太后挽词三首","dynasty":"宋","author":"汪藻","text":"四纪归坤极，三朝赖母临。德齐先后懿，恩及圣君深。册宝追崇祀，衰麻欲报心。哀荣千古事，谁复嗣徽音。化行江汉域，人喜翟车还。色养方无阻，神游遽莫扳。月沉长乐殿，云绕庆都山。不奉旋京驾，千秋惨圣颜。德盛周文母，仪尊喾正妃。山河隳地载，星宿掩轩晖。此日哀笳曲，他年大练衣。越冈宁久驻，会有灞陵归。"}