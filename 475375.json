{"id":"475375","title":"团兵行","dynasty":"明","author":"王问","text":"销镵钁，铸刀兵，佃家丁男县有名。客兵贪悍不可制，纠集乡勇团结营。宁知县官不爱惜，疾首相看畏占籍。奔命疲劳期会繁，执戟操场有饥色。星火军符到里门，结束戎装蚤出村。将军令严人命贱，一身那论亡与存。保正同盟卫乡里，何期远戍吴淞水。极目沙堧白骨堆，向来尽是良家子。"}