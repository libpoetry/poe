{"id":"432289","title":"蝶恋花 拟伤春词和许剑鸣表兄作","dynasty":"近现代","author":"李继熙","text":"回首前尘花事了。开到荼蘼，春去知多少。莫怨东风吹太早。销魂人共梨花老。盼断年年消息杳。待春归，又是归期悄。呖呖莺声枝上叫。鸳衾梦醒将人恼。万点胭脂飞阵阵。蝶粉蜂黄，都为慵春困。过眼繁华争一瞬。落红铺地鹃啼尽。徙倚朱栏私自恃。瘦减梨涡，翠锁双眉晕。花有开期潮有信。行人一去无音问。"}