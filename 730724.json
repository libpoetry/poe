{"id":"730724","title":"题林畏庐晋安耆年会图","dynasty":"清","author":"严复","text":"长笑昌黎说霜菊，苦言既晚何须好。微生蜂蝶幸遭逢，复云婉娈死相保。纾也壮日气食牛，上追西汉摛文藻。十年大学拥皋比，每被冬烘笑头脑。虞初刻露万物情，东野受才逊雄骜。兴来铺纸写云山，双管生枯兼润燥。定价百金酬一槁。文章艺事总延年，六十容颜未枯槁。苦遭恶俗不相放，儿童项领欺华皓。归来洛社聚耆英，抵制少年老吾老。岂知世运久更新，肮脏人生苦不早。君看画里十三人，一已墓门将宿草。不如及早竖降旗，成功者退循天道。更将此意问橘叟，渠指岁寒松合抱。"}