{"id":"615384","title":"玉署读书歌","dynasty":"明","author":"李孙宸","text":"玉堂去天近咫尺，缭绕卿云常五色。晓来丽日映花砖，铃索无声清昼寂。人间别自有蓬瀛，灵文秘轴满檐楹。东壁图书真有府，西园翰墨岂虚名。繄余夙昔怀微尚，十载菰芦徒向往。此时趾美预英游，一任玄珠探象罔。鸾坡通籍尽名流，师儒更是吕伊俦。帝里德星容易聚，真人紫气望来浮。校籍藜光回太乙，抽毫文藻盛千秋。明时肯重浮誇士，书麓□人徒尔尔。平生壮志敢轻酬，况有高山堪仰止。堪仰止，更何疑，努力云霄致此身，夔龙勋业彼谁子。"}