{"id":"1049818","title":"上赵司谏","dynasty":"宋","author":"郭祥正","text":"弹剑思经纶，悲歌负阳春。逢时不自结明主，空文亦是寻常人。君不见太公辞渭水，谢安起东山。日月再开天地正，龙虎感会风云闲。又不见屈原泽畔吟离骚，渔翁大笑弗餔糟。可行则行止则止，胡为憔悴言空劳。夫君之名振朝野，道行谏听逢时者。南州岂足舒君才，天门夜诏星车回。紫皇之真人，造化无嫌猜。往将和气辅舒惨，不令地下万物同寒灰。功成收身綵云里，坐酌千觞浮玉蕊。麻姑王母相经过，醉来共泛瑶池水。乐亦不可尽，名亦不可穷。愿学李贺逢韩公，他日不羞蛇作龙。"}