{"id":"826652","title":"金缕曲·题京师枣花寺所藏青沟禅师绘红杏青松卷。禅师官明崇祯朝副将，随洪承畴出关，易代后弃官为僧。是图盖隐寓松杏山之战，纪亡国之悲也。卷长三十余丈，二百年来名流过客题咏殆遍，或流连光景，或托讽微言，鲜赋其事者。甲子夏五宗子戴姊丈自江南来，偕游萧寺，展卷移晷，归寓赋此，未题卷上也","dynasty":"清末近现代初","author":"俞陛云","text":"凌纸冰霜气。是当年、弓刀宿将，隐悲身世。松杏河山空战骨，待把英魂唤起。借几笔、萧寥画意。夜雨僧房怀旧侣，卧沙场、刘杜真男子。忍回首，东征事。恒沙浩劫飘风逝。皕年来、名卿硕彦，长笺留字。零乱清愁无写处，一片斜阳古寺。复我辈、登临此地。辽鹤归来人代换，覆棋枰、同是伤心史。谁重洒，新亭泪。"}