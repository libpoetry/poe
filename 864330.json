{"id":"864330","title":"系舟馀杭门访西湖金轮寺参上人","dynasty":"宋","author":"王铚","text":"北郭望西湖，微径几寻尺。澹与人意长，云寒正无色。深寻幽禅居，步转苍山侧。落叶不可纪，遮尽山下石。师方无定居，我亦何所适。四海漭无归，老矣山中客。百年熟机缘，还此共禅寂。语罢今古分，坐上有陈迹。一笑视此生，何事非戏剧。开门纳遥峰，暮雨一江白。兹游非世逢，归路晚萧瑟。积阴迷晓昏，钟声报将夕。"}