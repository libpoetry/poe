{"id":"634433","title":"赠云荐","dynasty":"明","author":"释今无","text":"觌面称神契，论心不语长。紫云宜傍斗，翠节喜凌霜。道妙窥蓬岛，材华起庙廊。鉴悬平物理，爱博长甘棠。玉殿南天阔，金微北月凉。隋珠河影润，楚玉石花香。紫塞知骐骥，青梧识凤凰。杯深仙掌满，室静药炉光。子晋空乘鹤，浮丘又叱羊。掷龙原是竹，剖钓竟探璜。夏树频争绿，灵芽欲变黄。知君持至理，潇洒仰空王。"}