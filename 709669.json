{"id":"709669","title":"赠沈耕岩徵君","dynasty":"明末清初","author":"陈子升","text":"前者渊明后者潜，眉生老矣称耕岩。今人追古如一辙，高名应向陵阳镵。陵阳之峰连敬亭，即今文脊栖瞿硎。宣城纵有玄晖守，那得徵君出户庭。我从庐岳趋黄山，避暑吴淞秋始还。江楼远望不及往，宛然斯人苍翠间。共是山林江海士，寄书合倩琴高鲤。告君旧事君应喜，乞君书满泾县纸。"}