{"id":"1077200","title":"读四家诗选四首 其二 永叔","dynasty":"宋","author":"李纲","text":"庐陵间世才，妙手归大匠。文章振古风，独立无与两。诗篇尤藻丽，句法含万象。平夷谢雕镌，醇厚如酝酿。温温廊庙姿，不作穷愁相。平生蹈难危，利口困谗谤。终焉自光明，学者共师仰。每诗必言归，耕钓箕颍上。但欲风波息，岂是事高尚。收身及未老，六一聊隐放。九原如可作，非公复谁向。"}