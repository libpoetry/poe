{"id":"695148","title":"送刘叔度入楚二首","dynasty":"明","author":"林大春","text":"日出临昭台，送子涉远郊。念子何当归，岁月阻且遥。风急文凰哀，千仞高翔翱。青天吹羽翰，何不集九苞。邈然睇南荆，去矣恋中朝。周道方倭迟，将毋发长谣。长谣何所惜，凤飞讵能止。和鸣求其曹，浩渺行湘涘。殷武伐久张，周文化重被。不见庶人风，犹自歌渔父。矍矍泽上鹯，博鸟将谁媚。怀哉勿复陈，请观沧浪水。"}