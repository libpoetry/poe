{"id":"817310","title":"送孟颖仙任东平州佐四首","dynasty":"清","author":"戴亨","text":"两世金兰旧，千秋德义新。白头将共老，童稚早情亲。崇替经交态，初终见古人。别离分显晦，邂逅复谁真。学业谁堪并，迍邅可若何。济东新雨露，燕市旧悲歌。知己情难别，期君意倍苛。为贫聊试仕，远抱莫蹉跎。著书期寿国，夙愿未全非。旧俗东平厚，今春麦秀肥。题舆勷牧治，捧檄出皇畿。学道思言偃，牛刀用岂违。雄飞传赵鼎，佐岳起陈蕃。脱颖锥初试，冲霄剑欲抡。济云连粉署，岱色覆琴尊。政暇饶佳制，因风寄荜门。"}