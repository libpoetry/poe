{"id":"1222128","title":"橄榄","dynasty":"元","author":"郝经","text":"南果足韵胜，北人䍐为奇。银盘献青子，爱玩惊见之。莲房饱出踊，枣滑生下枝。翠粉苔?新，清烈凝松脂。齿牙喷艰涩，苦硬不可持。气韵久始来，灵根瀹天池。洒然凌清飙，甘露濡仙芝。有如宿瘤妻，苦节真可期。亦如相韩休，朕瘠天下肥。危辞遽逆耳，终自为良规。先难阻欲速，后得卒莫违。默默心语口，此乐夫谁知？始觉众果俗，橘奴复梨儿。海岭瘴天黑，异味翻荼饴。雨露存天真，飓雾不可滋。岛屿出乳泉，造化亦若兹。元气舌本甜，酸苦归涕洟。本来甘受和，众味相假移。居然复其源，伪妄焉能欺。何当谢世网，兀坐忘奔追。深山石室空，煮石疗调饥。破鼎煎春芽，嚼此吟湘累。翛然沃肺肝，看山坐支颐。物表有真味，载歌采薇诗。"}