{"id":"1070150","title":"次韵江司兵寄示所和赵司录相从饮解嘲之句","dynasty":"宋","author":"程俱","text":"卜居林塘静，禽鱼乐融融。阳和一披拂，照烂黼绣工。柔条罥繁枝，幽香来晚风。谁谓武陵远，临清千树红。俯仰村郭间，从容圣贤中。暮见月圆缺，馀光入疏栊。朝乘日车作，坐守四壁空。遥想赵与江，屈身薄书丛。正类鹳雀碧，未为覆盆烘。禄隐寄簪笏，神游在方蓬。时时望西山，把酒一笑同。茗碗倾石鼎，山蔬出筠笼。不妨问中圣，何暇赋恼公。赵子五车腹，春秋富终童。居然出其类，俨如黄发翁。江子事超旷，町畦漫无封。但见磊砢姿，温温若春浓。人生迭相笑，伧父嘲吴侬。鸱夷与井瓶，忧乐殊初终。且当从所好，迂辔若为容。"}