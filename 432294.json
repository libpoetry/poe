{"id":"432294","title":"大酺 重到槟城，感填此阕","dynasty":"近现代","author":"李继熙","text":"载酒年年，人间恨，沦落天涯何处。争知行乐耳，有银屏紫袖，便须同住。织锦封鱼，吹箫引凤，况是深情相顾。南国长消受，记偎红拥翠，此生轻负。更年少轩昂，风流才艺，任教天妒。芳时容易度。频搔首，点点飞红雨。谁信道，温柔已矣，冷落如斯，梦儿中，都无凭据。旧地闻歌舞。难禁得，英雄末路。问重见，销魂否。三生杜牧，准拟佳期休误。料应等闲心许。捧读瑶章，知己泪，感入灵犀深处。鸳鸯终并命，奈多情谁倩，赤绳系住。梦逐香飘，病随秋起，赢得倾城一顾。匆匆分手后，算重来玉勒，深恩虚负。任红袖新欢，青笺旧约，燕猜莺妒。相思愁几度。余都是，闷损廉纤雨。最可恨，桃花无恙，燕子依然，只人生，杳茫难据。旧曲霓裳舞。空回首，仙源迷路。君为我，伤心否。伤心莫问，芳讯天涯虽误。尚有襟期如许。"}