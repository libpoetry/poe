{"id":"801987","title":"吴兴太守行","dynasty":"清","author":"姚世钰","text":"唐公多美政，第一数停征。能令一叶荫，遮遍湖州城。湖州本水国，旱潦频相撄。上司入奏报，皇帝蒙嗟矜。救灾议留漕，赈廪开常平。奈何春夏交，雨点天瓢倾。二麦悉烂死，原蚕又无成。县吏夜催租，打门鸡狗惊。不食三日矣，失限罪所丁。民实畏官府，民岂甘敲搒。可怜饥馑迫，始觉性命轻。是时三伏热，触暑如遭烹。尪羸县门集，县官醉方醒。平头摇羽扇，轻风来清泠。翠瓜切片玉，朱李沉寒冰。巍峨坐堂皇，鞭雷车砯砰。扑扶臀无肤，老耄难逃刑。何来朱书符，传自太守厅。吏胥俱蹙额，颜状失狰狞。逝将焚如死，岂意脱然生。退衙遣归农，闾里欢逢迎。忍饥幸少安，两朋宽作程。锄禾分辛苦，补败期秋成。何以报太守，请歌《吴兴行》。不愿公三公，不愿公九卿。愿得长借公，流泽茹溪清。百姓乐复乐，受福惟王明。"}