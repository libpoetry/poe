{"id":"703798","title":"送大彰徐博士还钱塘以客路青山外五字为韵赋诗五首","dynasty":"明","author":"释宗泐","text":"白发出都城，青山引归策。凉风江上秋，惊涛海门夕。老骥厌长途，倦鸟思敛翮。芙蓉白露零，惆怅远行客。出郭醒客心，驰车复东路。得官遂清贫，还家慰迟莫。诸生日讨论，诗书自成趣。閒寻南坞僧，长吟倚岩树。少壮若傲世，閒居谢荣名。徵书剧羽檄，白首试大廷。人材乐教育，泮水清风生。应怜旧山桂，岁暮有馀青。流水出山外，固不如在山。孤云度天际，眇眇何时还。伊余岩下客，于今乃尘寰。逢君一长啸，人生有谁閒。累怀湖寺逢，何时江城会。况当秋夜凉，明月坐相对。来日非今日，握手复一慨。相别无远行，出门即天外。"}