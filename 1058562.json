{"id":"1058562","title":"水壁","dynasty":"宋","author":"华镇","text":"画手闻曹霸，伊人岂裔孙。穷神邈江海，遗迹在墙垣。发地惊涛起，扶椽叠浪翻。来非自胥怒，去不为鲸吞。咫尺重渊险，寻常万里奔。气疑烝宇宙，势欲浸乾坤。但见挥长笔，谁能测巨源。汪洋须骇瞩，洼突几惊扪。湛湛将澄处，悠悠叠细痕。轻飔掠伊洛，阔岸漫湘沅。怒势功尤壮，飞澜地欲掀。沧溟拥神岛，穷发运游鹍。槃礴应无顾，安排自有门。夙成参造化，无用契胚浑。岁久人虽远，尘侵墨未昏。依稀逢海若，彷佛吊湘魂。倦客萦多累，乘桴特未援。时来观浩荡，聊用涤尘烦。莫使蜗涎蠹，常令墨妙存。不劳浮渤澥，已似陟昆崙。"}