{"id":"810481","title":"哭小女四首","dynasty":"清","author":"敦敏","text":"一念旋教泪欲垂，那堪深思倍神驰。灯前空屋重回首，最是黄昏钟静时。膝前欢笑恰三年，钟爱非关少女怜。忆汝临危犹眷眷，连呼阿父泪潸然。小胆依人姊妹行，时惊鸡犬一徬徨。如何衰草寒烟里，一例孤坟傍白杨。汝弟才亡未十日，汝姑先去只三朝。夜台相见须相护，莫似生前太恃娇。"}