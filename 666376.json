{"id":"666376","title":"赠何大复","dynasty":"明","author":"薛蕙","text":"昔我弱冠日，翩翩缀文辞。发藻翰墨林，志意纵横飞。慷慨惟古人，自言不足为。历览百千年，扬马乃吾师。虽非绝伦才，王子幸见知。一朝遘嘉会，英俊相追随。追随亲交者，四海皆匹俦。矧复适我愿，得与子同游。惟尔当今时，声名溢皇州。陵迈班与张，卓荦屈宋流。兴文何韡晔，世儒焉可侔。惭予非子友，何以结绸缪。绸缪不相弃，感子意缠绵。自负窈窕姿，何言谓我妍。吁嗟知己人，自古亦皆然。嬿婉三岁间，朝夕共周旋。金石岂为固，胶漆匪云坚。如何忽分析，使我心婵媛。婵媛伤人怀，纡轸无终极。送子临衢路，泣涕沾胸臆。愿言从予迈，安能有羽翼。浮云逝不返，飘风不我值。江河广无梁，山高不可陟。叹息何所道，但言长相忆。相忆亮何益，怨此去路长。昔者同心友，今为参与商。人生百年内，倏忽若流光。良会复何时，一别殊未央。君其笃平生，慰我遥相望。斯言傥弗谖，倾想惠来章。"}