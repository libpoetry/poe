{"id":"96837","title":"茂德行亟不及作昭礼书姑此问讯","dynasty":"宋代","author":"赵蕃","text":"忆昔相从初，二十有三年。别日更莫纪，少壮成华颠。中间何不有，匪但岁月迁。几寻长安居，莫访新市船。尺书且难寄，再面端何缘。今晨大阮来，倒屣不待前。问君比安否，谈君语蝉连。短发尚短褐，青箱保青毡。吾人相从初，情与兄弟肩。兰陵折梅赠，虞山听鸡眠。如何一分首，遂作胡越然。诗以道所怀，宁写宣城笺。"}