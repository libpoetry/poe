{"id":"629621","title":"忆昔篇","dynasty":"明","author":"杨兆鹏","text":"繇来名艳倾天下，叠翠堆红春似画。才子多将藻思搜，佳人未易芳菲嫁。张家之子字乔婧，螓首蛾眉花作面。淡淡春山黛晕娇，盈盈秋水波光溅。等閒拾翠江南地，破瓜年纪多才思。妙舞蹁跹蝶乍翻，清歌缭绕莺初试。彭郎故是怜香客，走马章台过紫陌。流霞潦倒许同倾，蛾眉黯淡教新画。绣被香罗鸳梦遥，春去春来几暮朝。银绡绾就同心结，碧月和吹引凤箫。自言恩重死生同，岂意分携东复东。愁山有路千重隔，恨海时将一线通。秋光见月长相忆，可怜两病俱愁剧。西窗有恨游魂知，东浦无音飞梦觅。只期终久共此情，那堪玉折更珠倾。巫峡风凄惟鸟语，梨园花落但猿声。冰销艳骨香犹在，月冷梅妆梦不成。空使檀郎肠暗断，伤心无异雨淋铃。嗟尔昔年才十九，占断繁华花与柳。霓裳化作不归云，飞遍罗浮仙洞口。君不见薛较书，锦江春色袭人裾。芳魂醉绕痴情蝶，赋赠田洙思有馀。又不见苏小小，钱唐江月不知晓。堤边白马日如云，油壁轻车何缥缈。"}