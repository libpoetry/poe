{"id":"75337","title":"木兰花慢·怪夜来南极","dynasty":"元代","author":"舒逊","text":"怪夜来南极，祥光炯炯中天。恰先借新春，暂留残腊，为庆稀年。弟兄垂垂白发，愿年年辉映棣楼前。尊酒光摇□旭，炉熏细袅轻烟。诗书一脉继青毡。五世喜家传。忆京横经，天台振铎，往事悠然。回头十年如梦，看园花灼灼几春妍。争似苍苍松柏，岁寒同保贞坚。"}