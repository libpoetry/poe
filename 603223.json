{"id":"603223","title":"后度关行","dynasty":"明","author":"袁应文","text":"崒嵂层崖堆雪迹，云拥雄关迷咫尺。寒雨不断随山风，树杪泉声喧霹雳。微臣望关心正勤，不觉危途能困人。入舆坐艰时出步，路虽澝滑无浮尘。仆夫解事相调笑，笑我足下生青云。却忆来时度仙霞，岭头旱热殊堪嗟。今日还从大关度，风景迥异来时路。山川变态可能常，名利驱人各自忙。王阳九折难迥驭，杨朱悲泣为亡羊。前村烟暝方投宿，山寺鸣钟正燃烛。寄语山僧莫笑人，因果已定前生身。"}