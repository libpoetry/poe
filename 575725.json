{"id":"575725","title":"天上谣","dynasty":"明","author":"李德","text":"玉楼琼宇晓玲珑，云軿电毂辗回风。自从羿射九日落，帝遣羲和驱六龙。六龙奔属成今古，海水生尘变成土。瀛洲花发几番春，误杀秦皇并汉武。桂宫珠露滴秋香，仙仗徘徊朝紫皇。凤吹纷纷九成奏，羽衣金节韵琳琅。金河流水连云注，织女牛郎在何处。淋漓元气浩茫茫，白鹤千群驾烟雾。女娲炼石良可嗤，此事荒唐奚足疑。直怜世上人心改，至理浑沦那得移。"}