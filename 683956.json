{"id":"683956","title":"思归二篇","dynasty":"明","author":"王世贞","text":"朝辞孟门险，暮即金阊驰。天路虽云旷，枳棘犹未夷。人情好居薄，为厚安得谐。朗朗日中天，浮云伏崦嵫。问齿虽少馀，其舌尚未隳。自非偏师济，焉能日衔枚。进当明所繇，退则保无为。汉网既弥天，万羽争见张。朔风起不周，安能远飞翔。凤皇虽五色，在罗焉得祥。仰天一雄鸣，雍然中宫商。豪鸷击鲜翰，觜距血纵横。与子既殊德，畴见不相妨。虽复化为鸠，耽耽未可量。竦翼东南飞，天池浩茫茫。"}