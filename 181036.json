{"id":"181036","title":"登天清寺塔·为眼不计脚","dynasty":"宋代","author":"陈与义","text":"为眼不计脚，攀梯受微辛。半天拍阑干，惊倒地上人。风从万里来，老夫方岸巾。荒荒春浮木，浩浩空纳尘。夕阳差万瓦，赤鲤欲动鳞。须臾暮烟合，青鲂映奫沦。万化本日驰，高处觉眼新。借问龛中仙，坐稳今几辰。俗子书满壁，澹然不生嗔。唯有太行山，修供独殷勤。"}