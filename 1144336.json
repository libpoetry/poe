{"id":"1144336","title":"嵩山","dynasty":"宋末元初","author":"汪元量","text":"客行天地中，嵩峰何突兀。鸟道阻且修，马烦行复歇。一入玉女窗，便觉幽兴发。好鸟鸣嘤嘤，细草乱如发。石城荫青松，琼壁白喷雪。中有神圣居，飞甍半摧折。宝绘翳苔莓，古碑字亦灭。莫辩千载事，焉能踏仙辙。徒有感慨怀，脉脉泪不绝。行行太室峰，秋声若鸣镝。流目瞩崎岖，蓬莱应咫尺。上有神仙区，下有穆王宅。徘徊复徘徊，泫然感畴昔。八骏不重来，秋山空月白。安得会璆韶，共作瑶池客。"}