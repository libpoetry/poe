{"id":"1041438","title":"卜居谢晏公","dynasty":"宋","author":"刘敞","text":"燕雀赴广厦，鸡鹜就卑栖。我生共有托，生理与汝齐。忧患历险艰，转徙疲东西。常慕蛮与触，所居能自赍。哀吟蹈楚郊，主人欲招携。卜筑烦里旅，妇姑免勃溪。此邦非故乡，习俗素所迷。颇以羁见忌，得安糁与藜。下见贤相仁，恤隐逾天倪。阴德少阳报，眉寿至介圭。已当受一廛，终身活灌畦。"}