{"id":"834241","title":"月下笛 读山中白云词感怀玉田生，即用其赠仇山村韵","dynasty":"清末民国初","author":"易顺鼎","text":"公子秦川，布袍落魄，来称杭友。金荃万首，几人标格同瘦。鸥边又绿西泠水，问送得春愁尽否。想吟魂尚在，秋寒鲸背，紫箫离手。过后。才名旧。只换了藏鸦，六桥疏柳。词家仅有，浣花应配诗叟。山云入卷飞清气，却不信仙蓬去久。剩如此好江湖，朱十依然载酒。"}