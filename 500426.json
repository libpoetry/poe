{"id":"500426","title":"黄老","dynasty":"明","author":"陶安","text":"神哉变化机，黄帝尧舜氏。垂衣民自化，制作初盛美。皇风与帝德，轩辕会终始。上衍羲农业，下肇唐虞理。斯文昌圣统，大法建人纪。末世怪诞流，放荡言僻诡。膝行崆峒山，问道广成子。鼎湖昼升天，冉冉乘龙起。群臣攀须堕，抱弓葬冠履。乃为方士祖，继者独聃耳。秦汉称黄老，清静遂仿此。圣人亦人类，有生必有死。安得臂为翰，腐尸青冥里。宣尼赞周易，三圣同一轨。跻老侪诸黄，无乃伤鄙俚。或云黄石公，倒置尤非是。向使邹孟出，排辟岂得已。医家祠有熊，贬与方技齿。我久厌俗谈，一刷万古耻。"}