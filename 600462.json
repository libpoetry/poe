{"id":"600462","title":"春雪","dynasty":"明","author":"王弘诲","text":"青阳方应序，素雪乍凝华。捲幔天微肃，当轩日半遮。同云含瑞彩，空雨散灵花。疏霰惊先坠，繁霙喜渐加。洁能欺汉扇，素岂比曹麻。绕砌辉辉近，穿林脉脉斜。吴盐差可办，谢絮转应誇。夜色疑留月，晴光讶掩霞。鹅翎飞琐屑，鹤发落鬖髿。舞宇真成眩，旋风转觉哗。坐时深讲席，积处烂书车。势急纷侵户，形纤巧入纱。才回梁苑外，还拂阴山涯。太液添新水，宜春缀早葩。苍茫银海接，缥缈玉山赊。珠树三千界，琼楼十万家。天低青失岫，江迥白沉沙。历乱参梅片，联翩压麦芽。长洲迷落雁，古木点昏鸦。细润沾宫草，轻寒入塞笳。庭空饥鸟雀，壑冷蛰龙蛇。秉烛能辞酒，当炉试煮茶。妆楼情每懒，吟阁手频叉。去汉终持节，平淮始建牙。卧袁应有榻，访戴岂无艖。千亩膏俱动，三农兆总嘉。遗蝗知没地，滞穗想盈畲。客兴饶东郭，歌声陋下巴。相看聊酩酊，莫自夺纷华。"}