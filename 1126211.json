{"id":"1126211","title":"送王道录桐柏住庵二首","dynasty":"宋","author":"曹勋","text":"早觉人间万事非，便寻幽远净征衣。每嗟老境难辞老，政使归时未得归。物外无思皆妙道，尘中有患更危机。羡君行李翩然去，琼阙从兹两子微。见说当年梦甚真，公今高步挹清尘。经传桐柏兼三洞，名在明廷接万神。马过越山资浩气，花飞剡水正残春。白云二友皆仙士，晤语多应一笑频。"}