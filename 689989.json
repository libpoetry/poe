{"id":"689989","title":"为许明夫题金碧山水图二首","dynasty":"明","author":"张宁","text":"珠林琼岛锦江滨，桃李东风满眼春。金碧楼台何处尽，丹青图画几回新。中山古道多行径，北海寒波隔要津。白发题诗思何限，少陵已是倦游人。佳气茏葱映海霞，乱山环翠水生华。笙歌不空渔樵地，岩谷偏多佛老家。金屋藏春帘结绮，锦軿迎旭扇笼纱。太平人物欢游盛，回首芳春日易斜。"}