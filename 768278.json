{"id":"768278","title":"寿楼春 卣叔将归西泠，词以调之","dynasty":"清","author":"龚翔麟","text":"迎潮楼玲珑。见虾须卷处，长拥虫虫。月午花晨为侣，撷香芳丛。烧笋候，兰闺中。网栗留、羹调纤葱。却坐傍狻猊，碧山银椀，先劝酒鳞红。江淹浦，愁云浓。问吴侬何事，一霎飘篷。从此劳劳亭外，水邮重重。休计日，经春冬。早镜奁、鱼噞赪茸。判归受伊怜，须抽绿帆黄雀风。"}