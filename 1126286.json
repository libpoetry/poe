{"id":"1126286","title":"梁洁夫幽居林宇靓深规画幽邃不类贵第宛然山林辄得七咏以广命名之伟 悦礼","dynasty":"宋","author":"曹勋","text":"伯鸾远业列仙癯，聊欲藏修六艺初。肯费精神作无益，要回清节入诗书。胸中丘壑上千寻，卜宅喧尘了不侵。剩对直清君子瘦，满檐寒碧是山林。近天尺五鬨车音，此复关门自古今。尽却烦缘留静照，破闲应赖有清琴。堂依山麓净风烟，松竹窗虚小有天。汲水炷香供佛后，蒲团燕坐得安禅。低窗窄榻颇怡颜，香绕衣襟丈尺间。一笑渠渠得三寿，要令风味似商山。平生端亮履清脩，公退蘧然得少休。栩栩尚忘飞蝶想，黑甜一枕更优游。西畴筑圃弭櫜鞬，矍相佳游此比肩。自是序宾观德处，固宜百发不虚弦。"}