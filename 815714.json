{"id":"815714","title":"峻庵大中丞以会谳来禾公余过访喜赠","dynasty":"清","author":"钱陈群","text":"东巡扈从忆当年，马上相逢揖大贤。喜共谈谐随豹尾，早占位望识鸢肩。论交郑重金声比，载道勋名竹帛传。岁晏公余来话旧，真如雪夜子猷船。江南开府发如漆，砚北尚书鬓似霜。昔赠双鱼劳远使，今移专节近吾乡。与论治道扶根本，更挹名言见老苍。他日采梅乘兴去，好携赐杖访沧浪。"}