{"id":"693365","title":"癸亥岁晏漫成二首","dynasty":"明","author":"苏葵","text":"两丸朝夕似飞车，寒暑谁教限岁华。心上乾坤能了几，鬓边霜雪又添些。浮生底用怜疣赘，老气犹思砺莫邪。偶作三更吟不寐，满天凉月浸梅花。无多日子又新年，筋力将来岂及前。漫道伏波能矍铄，不知颜驷已皤然。玉环未拜天边赐，金印何因肘后悬。明日西邮将用武，欲投铅椠买长鞭。"}