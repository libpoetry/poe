{"id":"788815","title":"瑶花 璚花观焚毁殆尽，仅佛楼三层，亦将倾圮矣。怆然赋之","dynasty":"清","author":"周祖同","text":"群芳信史，烈女琼妃，冠无双名字。尘飞骑影，忍一死、报了东风情意。花应姓许，是天上、云班仙子。想夜深、玉骨珊珊，雪样衣裳飘起。几番禅观飘零，说旧日繁华，清梦如水。香魂去也，更莫问、人在迷楼醒未？三层佛阁，奈劫火、而今重记。比土花祠冷无人，一倍伤心词里。"}