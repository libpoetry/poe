{"id":"1132389","title":"四月癸巳发浔阳馆过濂溪饭于杏溪愒清虚庵宿太平宫","dynasty":"宋","author":"魏了翁","text":"旌旗阴里盛传呼，春梦才醒一事无。草草山肴话朋友，依然白鹤故时吾。多少濂溪生并时，两程夫子咏而归。须知宇宙何曾隐，鱼自川游鸟自飞。欲识真人千古心，疗饥独有杏成林。岂无世上閒桃李，要使人从实行寻。步自清虚过上宫，千言万论总谈空。拟将一语随人后，尝与心谋不肯同。又过前溪访梵宫，人言此与老庄同。是同是异谁知得，拟问山前无极翁。"}