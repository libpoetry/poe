{"id":"116995","title":"笼鹰词·八月获黍霜野空","dynasty":"宋代","author":"张耒","text":"八月获黍霜野空，苍鹰羽齐初出笼。剑翎钩爪目如电，利吻新淬龙泉锋。少年臂尔平郊去，草动人呼跃寒兔。竦身下击霹雳忙，毛逐奔风血濡距。尔能搏兔不能食，未饱中肠行复击。主人厌兔尔尚饥，一生不快为人役。蒿间黄雀鸣啾啾，饥啄野粟心无求。赋形虽小技能薄，不受羁縻得自由。"}