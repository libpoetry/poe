{"id":"599376","title":"谢张鄮西见寄佳作","dynasty":"明","author":"霍与瑕","text":"昨夜北风寒，今朝春日暖。积雪已全消，忽忽春光满。春光散东郊，杨柳渐抽条。赏春未成欢，有美早见招。招我河梁去，征鞍不可驻。回首望同袍，远隔澄江路。澄江波浪深，相思苦不禁。忽然传绿绮，寄我流水音。曲高渺难和，只以藏袖襟。永念矢不忘，珍重比璆琳。"}