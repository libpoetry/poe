{"id":"864366","title":"蔡天启作中兴碑诗且邀同赋","dynasty":"宋","author":"王铚","text":"一日屠戮三庶人，天理已尽杀气昏。青宫惴惴二十载，免祸自求黄屋尊。忠臣开除两京路，未知日月双悬处。归来祈哀语可怜，今日贵作天子父。潇湘江边镵穹碑，烟云相连愁九疑。湖南万古长嗟地，剩与屈贾添馀悲。雄文漫郎来作吏，正色颜公谒西内。两贤愤托金石坚，莫求此碑求此意。休闯九阍诉帝傍，莫化杜鹃啼故乡。磨崖难摧幽恨长，水流不尽山苍苍。"}