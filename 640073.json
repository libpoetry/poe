{"id":"640073","title":"送陈克明陪师进浙与孙伯融各赋五言赠别分得蛟龙得云雨五韵","dynasty":"明","author":"汪广洋","text":"轰霆撼鞞鼓，飞雾扬旌旄。元戎事西浙，大飨行南郊。群舞士气作，拔剑挥长蛟。柳色何依依，鸟鸣何嗈嗈。陈师谅及时，观者为改容。引领待神捷，归骑看游龙。谢安本伟人，乐毅乃豪客。出处贵有时，论议重有益。君看汗竹间，勋庸匪轻得。武林古都会，冠盖游缤纷。念此丧乱中，孰不思汝坟。愿言崇慰止，庶以集如云。回风来树颠，旭日丽江渚。临别赠长歌，歌竟暂容与。君知大旱秋，嗷嗷望霖雨。"}