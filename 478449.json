{"id":"478449","title":"赠王渊之","dynasty":"明","author":"徐祯卿","text":"君不见十月狂风吹白雪，长安城中地欲裂。朱门酒炉红炙天，空里琼花旋消灭。由来都国盛繁华，青云络绎满仙车。浪说黄金赐寒士，争言白璧谒侯家。骄矜意气遥相羡，片善朝推蒙夕荐。待诏虚沈金马门，传宣直上麒麟殿。王郎濩落尔何求，千里乘驴被黑裘。空论作赋称才子，未肯低眉事贵游。知君不得逢杨意，终愧明时老督邮。"}