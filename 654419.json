{"id":"654419","title":"平林十章送宪使钱廷珍赴任","dynasty":"明","author":"何乔新","text":"菀彼平林，言秣我马。君子于征，言饯于野。旨酒维醹，嘉殽维旅。群公具来，爰兹出祖。于维君子，武肃之胄。金券玉册，勋庸维旧。庆泽攸钟，德音是茂。克缵前休，维邦之秀。有豸斯冠，有绣斯服。为皇荩臣，宪度是饬。汾水之曲，梁山之麓。驷牡騑騑，爰咨爰度。闽海茫茫，有廓其疆。皇命荩臣，式是南邦。毋茹其柔，毋吐其刚。以佐肤使，惠我远氓。龙节煌煌，鸾声玱玱。绣衣孔扬，戾于海邦。孰为豺兕，我斧其吭。孰为鸿雁，我哺之粮。敷政维公，有严有容。惠于神人，罔怨罔恫。相彼蓼萧，零露浓浓。淑尔君子，宠禄攸崇。巀彼滇城，南控金齿。肤使来临，戎夏咸喜。乃激乃扬，有纪有纲。孰为民痏，宪度孔明。黑水南注，维禹之绩。于皇有命，往宣我泽。是绥是附，百蛮无侮。厥篚大贝，归于天府。嘤嘤者鸟，求其友声。念我良友，中心怦怦。点苍苍苍，昆明洋洋。愿言从之，道阻且长。肃肃皇命，维公将之。悠悠我思，何日忘之。矢此颂歌，式昭德音。令德不忘，以慰我心。"}