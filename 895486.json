{"id":"895486","title":"拜颜鲁公像","dynasty":"宋","author":"张元干","text":"吴兴祠堂祀百世，凛凛英姿有生意。坐令异代乾没儿，莫敢徜徉来仰视。唐家纲纪日陵迟，僭窃相连益昌炽。我公人物第一流，皇天后土明忠义。屹然砥柱立颓波，未觉羊肠隳坦履。欲回希烈叛逆心，老夫但知朝觐礼。年垂八十位太师，平生所欠惟死耳。死重泰山古所难，杞鬼窃柄犹偷安。安知我公本不死，汝曹有知当骨寒。丰碑法书屋漏雨，政与丹青照千古。天遣神物常守护，要使乱臣贼子惧。"}