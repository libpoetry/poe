{"id":"779791","title":"渡江云 王述庵先生命题柳波云舫，同凫香作","dynasty":"清","author":"戴延介","text":"春江扶舵去，鸾坡望远，高卧水云宽。晴奁试照影，卅载缁尘，扑雪鬓貂寒。停花舣柳，任风波、不到鸥边。指旧隐、峰围圆泖，寻梦落鱼天。翛然。蒲帆卸了，浩荡莼乡，怅词仙归缓。且捡点、笔床茶灶，笛谱琴编。难抛夙昔经纶手，便忘机、尚理渔竿。烟水暝，一声棹入芦滩。"}