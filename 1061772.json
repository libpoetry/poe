{"id":"1061772","title":"标指六偈 见闻","dynasty":"宋","author":"释清远","text":"见极垂光，听圆含响。若谓见闻，法成尘想。光流大千，响传沙界。对现全彰，无在不在。声不是声，色不是色。非色非声，山高水急。眼不可见，耳不可闻。非见非闻，宛尔见闻。见色闻声，脱出根尘。水月镜像，梦幻施陈。文殊宝刹，观音普门。周罗法界，唯子一人。身土交映，妙绝凡圣。本有天真，非病不病。长歌且唱，妙舞更誇。东西南北，示现空花。生死去来，去来生死。若不如是，多过多咎。兹言未谛，此语皆宗。标指若示，古人同风。"}