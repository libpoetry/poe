{"id":"1122257","title":"以竹院逢僧为韵集杜工部句赠鹤林老别流禅师四首","dynasty":"宋","author":"俞德邻","text":"卜居期静处，采药山北谷。鹤下云汀近，径转山田熟。回首望松筠，登危聚麋鹿。兴深终不渝，日暮倚修竹。松门耿疏影，天黑闭春院。长风中怒号，白日递隐见。惠远德过人，秀发吾所羡。晤语契深心，风床展书卷。道林才不世，离别重相逢。会面慰我久，观身向酒慵。寂寥人散后，结构坐来重。况乃气清爽，娟娟林表峰。浮生如过隙，世故莽相仍。略税林下鞅，远访云端僧。愿闻第一义，将衰栖大乘。清谈有滋味，小子得无承。"}