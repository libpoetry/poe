{"id":"1108023","title":"觉华山居三首","dynasty":"宋","author":"仲并","text":"竟日人声断，空山一二家。犹怜中夜雨，不碍晓来花。健饭蔬如肉，冲寒酒当茶。飞潜各有性，贫乐付天涯。旧雨无人到，非缘今不来。蔬盘春后足，经卷粥前开。燕语缘人去，禽声逐梦回。勤披频得句，随量日持杯。倏起郊扉念，亟回朝市辕。君恩如父母，山迥亦乾坤。援笔醉醒语，携筇前后村。是非襟度外，客至总休论。"}