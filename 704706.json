{"id":"704706","title":"次韵","dynasty":"明","author":"薛瑄","text":"触目家山总是思，思亲况遇早春时。日长每听诗书训，风暖频随杖履嬉。百载韶华成荏苒，终天涕泪感睽离。自缘孤子无诚孝，不是人生有盛衰。风光满目动哀思，春草春花似旧时。堂斧已成终古恨，斑斓不复往时嬉。中宵秖解追前梦，隔岁犹如在远离。却忆高堂览明镜，曾将华发叹年衰。彷佛音容彷佛思，衣冠出入忆当时。成人未返林乌哺，稚子曾骑竹马嬉。椿老暮庭风槭槭，草荒春冢雨离离。固知罔极恩难报，只恐终天孝易衰。"}