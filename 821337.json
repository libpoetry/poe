{"id":"821337","title":"爱月夜眠迟","dynasty":"清末近现代初","author":"汪东","text":"燕子归来，恰绿阴院宇，春事阑珊。玉销香减，秋千架冷，凄迷柳色如烟。螺青点出遥峰，正思眉妩弯环。渐黄昏、有哀笳断续，追梦初还。天半皓月徐行，恐嫦娥未肯，守定孤寒。况人间世，好景不永，杯酒争解愁颜。空阶步影徘徊，伊人远隔关山。对清辉、想同此竟夕，倚遍雕栏。"}