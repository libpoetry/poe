{"id":"821681","title":"玉京秋 临江远眺，秋已深矣。用草窗韵述意","dynasty":"清末近现代初","author":"汪东","text":"帆影阔。沈沈暮江静，旅人情切。瘦骨禁寒，白头赋恨，飘零如叶。高阁经年共倚，冶春时、花絮堆雪。轻离别。一生心事，更和谁说。说到重逢翻怯。望天边、圆蟾屡缺。客鬓茱萸，家山丛桂，芬芳都歇。落魄行秋，怕异地、忘却登高佳节。远潮咽。流尽凄凉岁月。"}