{"id":"503903","title":"寄人赋","dynasty":"明","author":"郭奎","text":"五峰使节出云霄，细柳春深绿万条。多士雅歌思在泮，诸侯嘉会庆登朝。彤弓已锡櫜鞬宠，玉烛应劳鼎鼐调。共睹景星连北洛，独看铜柱镇南标。华阴游骑旌旗簇，川上光风鼓吹饶。晋将素称羊叔子，汉兵争附霍嫖姚。神仙标格如琼树，宰辅功名到珥貂。高谊相同吴季札，海夷氛祲近来消。"}