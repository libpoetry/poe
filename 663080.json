{"id":"663080","title":"行路难","dynasty":"明","author":"孙绪","text":"途人尽说途中好，市酒村羹常醉饱。有身何用事犁锄，有钱何地非堂奥。里中游侠闻之喜，耻向丘园坐枯槁。青鞋布袜去如飞，南登匡阜东蓬岛。一朝暮夜失通衢，月深云黑山窅窅。远闻豺虎嘷前林，下见虺蛇蟠茂草。平时自爱千金躯，此中生死竟难保。归来紧紧闭柴关，回首旧游心若捣。朝舂粳稻暮烹鸡，馀生誓共妻孥老。黄昏失脚落阶砌，胫骨摧伤增懊恼。咫尺庭前有畏途，何必羊肠与鸟道。"}