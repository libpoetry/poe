{"id":"1126637","title":"次黎宰并柬曾楚山二首","dynasty":"宋","author":"萧立之","text":"谁道行年值小游，转添白发上人头。檀公上计无多子，潘令吟情第一流。四海交游惊鬼录，一身生死寄岑楼。因公唤醒推敲梦，此夕灯前忘却愁。我耕枯旱不逢年，君解翻瓢涨九渊。道义相忘床上下，诗书有味蜜中边。向来湖海鱼千里，此去功名马一鞭。坐想昼帘公事少，时将诗递破苍烟。"}