{"id":"1109848","title":"次韵刘三秀才瑞香二首","dynasty":"宋","author":"华镇","text":"南枝碎玉飘溟濛，春光次第海天东。紫囊夜发香中瑞，芳蹊不用夭桃红。开谢忍从风日下，形容聊寄笺毫中。珠玉交辉色璀璨，埙篪迭奏声和同。园林光价远莫拟，造化机权疑未公。会须折向玉峰去，追随鸣佩摇天风。玄机冥运依鸿濛，执规岁岁来司东。乘时剪裁驭大巧，梢头几度铺青红。匡庐幽香谁见赏，直须为瑞芳华中。馀寒未尽已烂缦，似领千花修会同。贵名旧尊木芍药，第品应许居上公。愿分灵根遍四海，充塞天地皆香风。"}