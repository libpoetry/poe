{"id":"246978","title":"瑶华·半生飘泊","dynasty":"现代","author":"田遨","text":"半生飘泊，三十年来，似扁舟一叶。荒江秋冷，曾惯听、篷背雨声骚屑。黄河夜渡，又曾听、舷边冰裂。数当年、历历水程，冲雨冲风冲雪。年来理柁鸣榔，要苔腻蛤涎，休粘轻楫。万航齐发，再不是、当日孤舟凄绝。忽焉风浪，又惊看蛟龙出没。放开些、且挂征帆，踏破银涛千叠。"}