{"id":"684555","title":"和宫祠五首","dynasty":"明","author":"王佐（汝学","text":"欲将红袖舞霓裳，羞涩徐妃半面妆。侍夜饶他承宠渥，拜恩随例入班行。花占蝶幸情应懒，竹引羊车事已忘。元夜吹笙鳌足底，坐看庭燎爇沉香。绿云鬟鬓绣罗裳，新学含章点额妆。长乐宫中陪女伴，蓬莱岛上看仙行。内家事体元无别，玉殿初心未肯忘。卫赵也从微贱起，暗将衣袖夜薰香。晓听促漏著衣裳，梳得朝阳新样妆。阿监传呼朝太母，宫司仍与押班行。金银恩宠难常注，刺绣工夫岂敢忘。闻说近来容入道，礼星瞻斗学烧香。花牵舞袖柳牵裳，为幸骊山促晓妆。前世定知天帝谪，此生合作内家行。为云梦断行将老，向日心存未忍忘。欲向明妃借颜色，世间宁有返魂香。浪说珠襦云锦裳，承恩端不在云妆。凄凉南内情千缕，寂寞长门泪几行。唐室放归犹未许，汉宫图画已相忘。谁家姊妹多恩泽，誇耀金书十里香。"}