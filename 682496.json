{"id":"682496","title":"舟中杂咏","dynasty":"明","author":"区大相","text":"驿路南通越，河流北到燕。今朝望乡国，并觉两情悬。洑流几千里，往往见清川。汇作荥河泽，奔为趵突泉。日有登高兴，云林不可攀。移舟当缺岸，始见谷城山。长堤几百里，两岸夹重湖。白水映城郭，青天隐舳舻。谁言北湖内，百里泛荷花。为少吴姬采，来冲汉使槎。江南莲叶舟，江北莲花屿。尽日双鸳鸯，无人自来去。近徐山渐众，出济水才宽。始觉行无碍，兼知路不难。横汾犹有唱，过沛久无闻。不见芒砀气，回瞻碣石云。河流出西极，万古下龙门。莫谓狂澜在，终看砥柱存。相逢沧水使，四载乃言乘。蒿目因淮泗，焦心为寝陵。河流未易清，海波亦难晏。不见淮徐间，深谷为高岸。无盐犹自可，无禾当奈何。淮南百万口，泪尽绿淮波。湖平与天阔，水澹共云浮。宿棹依蒲蒋，回樯逐鹭鸥。南湖莲未稀，北湖莲已乱。鱼畏来舟潜，鸥惊去棹散。逢君竹西路，送客茱萸湾。玉手摇兰桨，琼波写雾鬟。江都全盛日，锦缆引龙舟。画楫三千女，空馀邗水流。玉树歌犹在，琼花乐未休。至今水市火，犹似苑萤秋。"}