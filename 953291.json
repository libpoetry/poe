{"id":"953291","title":"昌源怀古","dynasty":"宋","author":"林景熙","text":"牛头一星化为石，千仞棱层垂铁脊。隆隆隐隐佳气藏，列峰环拱效圭璧。玉棺何代埋云根，三朝万乘子复孙。典册辉煌照九土，岁时园庙严骏奔。轮云自古几翻覆，山灵不守松柏秃。离离荒草鬼火青，麦饭无人洒林麓。我来吊古欲雪天，梵宫金碧栖寒烟。残僧相对语寂寞，苔梅隔岭春年年。"}