{"id":"72778","title":"永遇乐·山谷家风","dynasty":"元代","author":"刘秉忠","text":"山谷家风，萧原作潇，据抄本改闲情味，只君能识。会友论文，哦诗遣兴，此乐谁消得。壶中天地，目前今古，今日还明日。似南华蝶梦醒来，秋雨数声残滴。诗书有味，功名应小，云散碧空幽寂。北海洪尊，南山佳气，清赏今犹昔。一天明月，几行征鹰，楼上有人横笛。想醉中、八表神游，不劳凤翼。"}