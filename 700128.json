{"id":"700128","title":"拟古别离二首","dynasty":"明","author":"陶益","text":"萧萧芦叶黄，良人戍朔方。冉冉岁云暮，四野肃寒螀。褰帏露新月，拥褐有微霜。感此竟不寐，信是可怜伤。星言望天末，晓出问河梁。折柳差犹在，歧路靡或忘。何日胡尘灭，凤兮归故乡。风生战马鸣，貂裘冷如铁。天子重边陲，壮士轻离别。挥剑战秦城，据鞍持汉节。日月忽已除，江山消积雪。梅花不堪折，闺中怀更切。佔毕写柔情，一行一哽咽。愿得大刀头，于焉袪郁结。"}