{"id":"1081392","title":"己亥秋陪伯山游中条穷尽山中之胜明年春迓王毅伯再过山下呈伯山","dynasty":"宋","author":"赵鼎","text":"条山有佳色，不入俗子眼。结庐傍洓水，永与山作伴。一脚落宦游，坐叹千里远。长恐山灵檄，重令猿鹤怨。朅来河之湄，用意固不浅。拟从水石行，稍释烟霞恋。而于阛阓中，举首即相见。相看犹有情，不改旧颜面。自怜非故吾，抚心祗愧赧。唯公绝俗姿，体道任舒卷。笑揖浮邱伯，双凫脱羁绊。步武招我陪，放歌容我乱。窅窕空翠间，风驭蹑云栈。山亦为君容，景态互明焕。别去今几时，兹游倏飞电。所思在岩壑，欲往不得便。此身被官缚，事迫胡可缓。东风涨边尘，羸马注长坂。崎曲馀百里，尽日期往返。问途策而前，不复微吟款。向来经行处，犹作生绡展。怅念扪萝手，去敛趋庭板。忽放微云开，顾我一笑筦。出没高树端，退避还偃蹇。俗驾良已非，尘容更增腼。解鞍迫昏暮，假榻憩疲懒。夜梦五老人，诘诟不容辨。局促将安之，勇退在能断。利害甚白黑，胡为两交战。语已去飘忽，欲留不可挽。那知有志士，居以贫为患。求田亦本谋，他日当能办。伏枥马告劳，投林鸟知倦。岁时耕耨馀，食息桑榆暖。优游聊卒岁，谁复议樗散。却坐洓水傍，适我结庐愿。"}