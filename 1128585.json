{"id":"1128585","title":"送友赴试钜野送之西门时方有外舅之戚极目无聊归不得卧作诗五首却寄以风云入壮怀为韵","dynasty":"宋","author":"葛胜仲","text":"三吴炊未熟，祗命挈挈东。铅刀一何补，粮食赋頖宫。寥寥坐空庐，寂寞如扬雄。引脰望南境，不及马牛风。何如广文饭，终岁与子同。年颜吾老矣，痴愚心尚童。子虽齿发少，操行一老翁。岂独友于厚，政赖博我功。儒玄各精诣，衮衮倾谈丛。欲知不常处，乃在阿堵中。此子早树立，抗志高浮云。委蛇处州巷，颇以隽秀闻。挟书从我游，追琢益自勤。便便经与史，用志初不分。疑篇了咄嗟，确论摧纷纭。文辞近道要，见者笔为焚。差肩鲁诸儒，蔼蔼扬清芬。秋风济阳战，足扫千人军。只今呼贺酒，伫子归策勋。寒斋篁竹间，墙屋久不葺。旁穿及上漏，雨过满床湿。忍饥哦诗书，亭午或未粒。先生自不饱，濡沫岂能及。出门有纷奢，囊空自羞涩。世事不如意，八九更论十。问君胡不归，肄业乃其急。自言苦心志，更觉聪明入。谁能学仲卿，夜抱牛衣泣。说经已铿铿，青紫真可拾。寥寥里选空，龊龊士风丧。狂澜欲东之，汎滥不可障。词场自衒鬻，相与计留放。夸毗徒一名，倾排至千状。不知厉术业，徒欲挤辈行。黄生独往资，风义古人抗。悠悠衰俗中，此士真可壮。江南一纸书，沉忧割中怀。嗟予足忧患，生世苦不谐。匆匆子行色，适与远讣偕。破涕彊出祖，尊酒不及排。还归坐讲肄，寒筱摇空斋。推门误相从，忽惊形影乖。谁云阻一舍，目断真天涯。念子早自力，清明播朋侪。触热赴夷路，跨马脚不鞋。自言取乡送，通显资其阶。临别何以赠，手板裁香楷。"}