{"id":"536922","title":"乙卯病后遇生日独酌至醉漫歌","dynasty":"明","author":"王世贞","text":"东风吹酒星，倏忽辞青天。自堕吴江湄，一住三十年。十年抱案尚书前，腰腹半已成杯棬。归来览镜忽大笑，笑汝低眉为俸钱。忽逢萧相营未央，虽有月请归朝堂。酒肠唧唧如欲诉，且向文君乞鹔鹴。阳昌垆头春酒香，白眼瞪视天茫茫。杜曲梨花飞，灞陵杨花落。不愁花落无处归，只恐长条坐萧索。以兹日作烂漫游，妻嘲女谏安足酬。汝曹骨肉偶相合，世间万事俱蜉蝣。君不见王元美，昨者病欲死。眼前七尺无奈何，胸中万卷长已矣。只今幸逐春阳苏，那不尽倒白玉壶。当时倘便骑鲸去，北斗南箕未可沽。"}