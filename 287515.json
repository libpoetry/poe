{"id":"287515","title":"贺新凉·闻马占山将军嫩江捷报","dynasty":"现代","author":"夏承焘","text":"沉陆今何说。看神州、衣冠夷甫，应时辈出。一夜三江鹅鸭乱，坚垒如云虚设。这奇耻、定须人雪。空半谁翻双岭旆，比伏波、铜柱尤奇绝。还一击，敌魂夺。边声陇水同呜咽。念龙沙、头颅馀几，阵云四合。梦踏长城听战鼓，万里瓦飞沙立。正作作、天狼吐舌。绝域孤军何能久，恐国殇、歌里归难得。望北塞。剑花裂。"}