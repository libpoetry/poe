{"id":"371148","title":"金缕曲·题洪介石先生别梅图","dynasty":"清代","author":"熊琏","text":"顾影同凄婉。傍冰魂、旧爱吾庐，今成邻院。此夜尚能花下立，来日短墙隔断。怊怅煞、罗浮梦远。聊把一杯和泪饮，恁才华、偏被天公算。穷愁累，萧条感。红云满树香飘暗。绕虚檐、索笑何堪，芳心如怨。如许横斜消不得，付与谁人闲玩。料只有、风怜月伴。未解清吟空对汝，讶逋仙、翻向图中看。诗思冷，停毫叹。"}