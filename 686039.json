{"id":"686039","title":"宿宣成书院二首","dynasty":"明","author":"卢龙云","text":"寥寥院宇倚城开，秋草离离满砌台。新月夜悬人境远，西风时过女墙来。隔池红落莲初老，高树黄侵叶并催。信宿旅怀堪对此，呼儿聊进掌中杯。重门深锁绝纷嚣，客思难裁转寂寥。几树寒蝉过永昼，半云孤雁到清宵。金飙飒飒檐边度，玉露垂垂槛外飘。秋夜故长难得寐，隔城听彻几声箫。"}