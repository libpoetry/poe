{"id":"700718","title":"解梁书院四首","dynasty":"明","author":"康海","text":"层峰拱堂宇，苍翠何嵲嶭。盈盈青衿子，弦诵夜不辍。斯文今在兹，感叹怀往哲。繄予值乖蹇，望道日辽绝。衣冠羞壮游，疏懒愧先烈。结交君子徒，努力崇明德。变故身屡轻，涵养意恒切。岁序不待人，君子慎其节。诸君青云姿，宿志各高尚。奋迅良有期，优游每中谅。修礼慎逸居，稽古却支宕。得师忻折衷，遵道决趋向。我来坐兹堂，诵习惟睹创。始信豪杰人，履历不虚妄。科条从昔云，谦恭见今让。文采虽所珍，躬行以为上。近世尚夸毗，造诣实终鲜。徒以言语微，遂谓道昏显。推行跬步艰，况此继坟典。狂澜及明兴，愈觉支粗浅。徒有析理名，竟为粉饰免。天锡泾野君，特被人文选。笃行遵诚明，因时表舒卷。吾道果不绝，觌此脉如线。猗猗青衿子，励志各有图。逸志凌天云，丽作惊九区。或为庙廊器，或为章句徒。华丰实乃啬，枝荣干还枯。岂若铲雕琢，逖为君子儒。所需出所养，与世作匡扶。蓺谷谛嘉种，种木审良株。我诗揭堂左，百尔慎所趋。"}