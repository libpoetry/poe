{"id":"828128","title":"觚庵先生挽诗 其一","dynasty":"清末近现代初","author":"陈曾寿","text":"世短意空多，脱屣苦不早。劳生甘息机，已复伤病老。昔同湖上游，君选南湖好。我营茆三间，君亦架檐橑。新瓦见炊烟，一饭笑先祷。衰迟迫婉娈，窃冀十年保。君多身后言，诙谐破煎恼。我习陵谷悲，常恐迹如扫。安知隔晨别，盖棺事即了。惝怀骤惊触，未信斯人少。冲冻梅始花，怪事出白旐。"}