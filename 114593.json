{"id":"114593","title":"次韵秋郊晚望","dynasty":"宋代","author":"黄庭坚","text":"道同一指马，心解废耳目。短生行衰谢，黄落看草木。无怀世不知，有酒客可速。谁能缚诗书，闭门抱羁独。披襟临江皋，万籁发空谷。风力斜雁行，山光森雨足。壁虫先知寒，机织日夜促。居人思行人，裘褐谁结束。行人喜归来，邂逅天从欲。可奈甑生尘，严霜冻杞菊。"}