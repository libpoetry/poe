{"id":"702926","title":"赋得揽察草木犹未得示诸子五首","dynasty":"明","author":"谢元汴","text":"暮魂烟步漾银沙，㻬印印山山色霞。孝夏忠春谀地肺，友风子雨葬黄笳。焚多药树成尸沥，筮得龙荒付鬼车。玉女投壶天一笑，美人倒影盼流霞。吠怪诽疑怀亦佳，芳萧茅蕙岂争差。可怜磊磊称男子，有愧妇人古女娲。若使吹齑犹正则，纵然颂橘亦乖崖。蛟龙不以文章隐，长向湘灵舞水涯。勿将死玉匹生刍，义竹春深咒老梧。种得兔丘为媚草，化成婺女作桑弧。人才信已同蜍志，燕市今当访狗屠。龙比负尸徒往事，倚天长剑客星孤。美剑服之无腐响，石林鬼兽渐能降。湘江水黛飏文竹，胥海潮青涌铁幢。每哂独丝难作茧，如何共命自为双。春风不扇汴州梦，搏击伤魂到泽邦。鞭石驱山九日燀，文人何用强谈天。黄星靡聘河图出，枉矢西流金虎迁。郑客璧知龙死岁，南州鹤语尧崩年。蚪蝌化烬微言绝，星拜缥簪北斗前。"}