{"id":"608197","title":"经锦石山作","dynasty":"明","author":"区大相","text":"西行至锦石，兹山何巑岏。上有千花树，照耀紫云盘。人传汉陆生，奉诏日南端。片语下南越，千金入长安。赵主降黄屋，粤俗为衣冠。使还至此山，云锦绕层峦。百万秦戍卒，三千汉材官。铜标绝炎塞，横海泛波澜。时来片语易，事去六师难。功成在龙奋，名立附云翰。志士不偶时，终古为悲酸。仍闻桂江水，上接乌蛮滩。"}