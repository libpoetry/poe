{"id":"1203813","title":"沁园春","dynasty":"元","author":"丘处机","text":"智慧男儿，速悟尘劳，勿将性疲。但此身彼物，皆名幼化，多虚少实，不可追随。万种缠绵，千般汨没，荏苒光阴老却伊。争如向，太玄真教法，讨论希夷。乾坤荡荡无依。似一片、闲云出世奇。悟性宗合道，恩山易挫，神舟得岸，苦海难迷。行满功成，仙游羽化，物外何如土底归。无佗事，要升天入地，俱在心为。"}