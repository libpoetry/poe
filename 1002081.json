{"id":"1002081","title":"题安子承读易堂","dynasty":"宋","author":"曾丰","text":"卦辞爻辞易之注，孔子读之悟其故。彖辞象辞易之疏，孔子作之志其悟。悬知孔子大悟时，太虚中不挂一丝。与易为一自不知，奚以卦辞爻辞为。渠无孔子大机械，所恃嗫嚅三尺喙。象彖爻辞从领会，其如犹有卦辞在。诚使时习能绝编，安知日新不忘筌。著脚还超九师先，回头更勘三画前。"}