{"id":"507575","title":"题南溪萧氏山水小景","dynasty":"明","author":"李昌祺","text":"西昌有士生名宗，孤高格调冰雪容。性惟爱山复爱画，画里坐对青芙蓉。乍观尺素杳难辨，野色川气相溟濛。初疑为巫峡，列此十二峰，雨馀轻黛增鲜浓。阳台神女彷佛精灵通，楚襄之梦恍惚当谁穷。沐猿涧鹿悄无迹，千岩万壑烟霏笼。又疑是匡庐五老排层穹，乃在彭蠡之北、盆江之东。凉影倒浸波溶溶，飞英乱舞垂萝风。吾家翰苑老供奉，揽秀绝顶巢云松。锦袍骑鲸乘月径返蓬莱宫，开元诸子莫追逐。吐句尽如仙语真，孤雄仍闻夙昔读。书处氤氲竟日丹，霞封胡君特来索。我赋笑迎起抑揩，昏瞳便令挂壁着。意看其间景象既弗类，运思落笔俱凡庸。僧繇久逝范宽没，海岳亦往庵居空。南溪别有奇绝地，春深绿与耶溪同。杰构隐映苍桧中，二三好客劳过从，酒醅旋压黄粱舂。幽非桃花源，邃异子午谷，土美俗朴堪耕农。罕曾袖刺谒时贵，屡尝含哺歌年丰。我欲携焦桐，飘然谢尘踪。汲泉采蕨疗饥渴，净扫白石弹秋鸿。如何病兀絷双足，谩令清兴蟠心胸。挥毫写罢付君去，殷勤寄示兰陵翁。"}