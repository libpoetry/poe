{"id":"516872","title":"方壶墨竹为刘亨道题","dynasty":"明","author":"龚敩","text":"粉笺错落生筼筜，琅玕翠羽参差光。玉堂夜半秋雨凉，西风瑟瑟吹凤凰。金门羽人方壶老，曾向方壶拾瑶草。晚岁归来长万竿，清阴满地无人埽。清阴不扫真可怜，残阳晓月争婵娟。戏拈秃笔一追写，却立四顾心茫然。刘郎展玩不忍释，邀我题诗写空碧。此诗此画非等閒，愿尔卷怀聊自适。"}