{"id":"690998","title":"镜园和邓玄度步韵","dynasty":"明","author":"李云龙","text":"极目平芜外，秋山重复重。苍茫没飞鸟，风雨长髯龙。云壑流朝爽，烟村急暮舂。因悲途路客，虚作石田农。鸟啼残梦破，窗影正西移。草色侵衣带，花枝照研池。遥瞻云外岫，因得画中诗。浣女来何处，沿溪唱竹枝。一壑虽云僻，九州尝共居。纵教宦海窄，自觉一舟虚。芳草已忘怨，幽兰不受锄。因闻南鹤泪，莫断寄来书。日暮长林下，霜清落木齐。寒流驱木马，衰草闹沙鸡。练影摇高岸，歌声出大堤。诗成欲有赠，红叶正堪题。笑指金光草，閒披玉蕳文。妙香浮水出，疏磬隔花闻。独木横清涧，高松挂白云。芝田药畦上，鸾鹤自为群。大地标形胜，诸天锁泬寥。且拚面壁坐，不用隔江招。明镜悬秋月，梵音来暮潮。谁浮苦海上，甘作半篷飘。海内推词伯，文章仆命骚。琴瑟原自别，竿混莫能逃。脩月斧堪试，穿阳弓暂韬。毋将济川楫，长汎武陵桃。断岸收残雨，清溪染落花。呼童扫芳径，手自掣流霞。报午林中狖，嘶风枥下騧。逍遥因有得，滴露注南华。忆昨清秋日，相随杖履行。水光凉欲沁，霜气拂横生。黄菊犹含笑，丹枫未解醒。胜情徒自惬，幽意莫能名。胜概一丘兼，归来自养恬。入春花事好，经雨药苗甜。明月时窥户，东风为捲帘。一泓镜园水，应照戟如髯。何用语呢喃，谗夫枉自谗。宜人有丘壑，毋恙是归帆。治地延修竹，为庵倚翠岩。龙阿知我者，不必咏长镵。山雨蹴溪来，林烟昼不开。砌芳铺碎锦，阶木挺群才。挈篚收松子，编篱护竹胎。桃花流水里，人拟是天台。瘴岭归来日，端居独怆神。历穷边地苦，援绝帝乡亲。直谏馀焚草，先几是徙薪。君王忧社稷，能不念孤臣。垂杨覆溪水，长系木兰船。啸咏有馀地，升沉莫问天。桑麻原上业，鸡犬洞中仙。笑问海东石，何人先着鞭。鸱鸮群引类，蝼蚁亦称王。且自为雌伏，要能与雁行。采蘋当玉食，呼酒换金章。独有囊中草，犹馀鸡舌香。"}