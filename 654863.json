{"id":"654863","title":"赤壁图歌","dynasty":"明","author":"倪岳","text":"武昌东来古赤壁，摩空断岸涵清秋。下有长江一万顷，朝宗到海无回流。曹瞒昔此振戎旅，虎视吴会期全收。舳舻千里付烟烬，未必黄盖多奇谋。从来胜负非人力，自是东风惟便周。坡仙豪放久无匹，明时左谪来黄州。远寻赤壁极清赏，夜棹一叶之扁舟。匏尊独与二客共，迎波击桨还夷犹。共指遗踪吊千古，山川郁郁如含羞。沉沙折戟自销灭，霸业荒凉土一丘。异代兴亡已飘忽，寓形宇内真蜉蝣。浮生过眼倏万变，人苦不乐将何求。洞箫吹残江月小，扣舷歌罢声啾啾。霜叶飞红暮烟紫，潜蛟起舞孀姬愁。欲挟飞仙不可得，但觉两腋风飕飕。临皋归来从雪堂，斗酒鲈鱼追旧游。酒酣就睡客已去，老鹤一声魂梦幽。回首那堪复陈迹，惟有二赋人间留。玉堂退食见图画，飘然使我怀前修。招黄鹤兮乘翠虬，凭虚浩浩凌斗牛。吁嗟风景赋中识，欲继兹赏知谁俦。閒来翘首骋长望，乾坤苍莽东南浮。呜呼坡仙去矣不可作，江流无尽长悠悠。"}