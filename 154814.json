{"id":"154814","title":"东丘老人·东丘老人眉有毫","dynasty":"宋代","author":"文同","text":"东丘老人眉有毫，皮肉光润牙龄牢。自云新年九十九，须发白者无一毛。问之吾术本无有，咽津纳息徒嘈嘈。莫将元气佐喜怒，自然所得春秋高。吾尝行之五十载，此事至易曾不劳。饮之以酒谢使使去，手足轻利如猿猱。尝闻唐人柳公度，八十许岁精力豪。其言与人亦如此，老人无乃斯人曹。"}