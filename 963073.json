{"id":"963073","title":"陪馀杭张无隅先生饮","dynasty":"宋","author":"朱松","text":"先生结屋在人境，门巷萧萧作冰冷。纷纷入眼不入意，坐客千言不相领。叩关闻我倒屣迎，重解旧榻尘埃生。向来妙处久不吐，一挽天汉昆崙倾。共说别来经世事，我言所向皆儿戏。胸中块磊不用浇，便有清愁说无地。士林师范六十翁，先生合在伯仲中。愿言终赐指归处，为公敬作曾南丰。"}