{"id":"105246","title":"依韵和达观禅师赠别","dynasty":"宋代","author":"梅尧臣","text":"平生少壮日，百事牵於情。今年辄五十，所向唯直诚。既不慕富贵，亦不防巧倾。宁为目前利，宁爱身後名。文史玩朝夕，操行蹈群英。下不以傲接，上下以意迎。众人欣立异，此心常自平。譬如先後花，结实秋共成。赵壹虽空囊，郑子岂其卿。二人贫且隐，高誉动天京。我迹固尚贱，我道未尝轻。力遵仁义涂，曷畏万里程。安能苟荣禄，扰扰复营营。近因丧已除，偶得存余生。强欲活妻子，勉焉事徂征。徂征江浦上，鸥鸟莫相惊。"}