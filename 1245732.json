{"id":"1245732","title":"焦仲妇","dynasty":"元末明初","author":"杨维桢","text":"刘氏有好女，十三能织素。十五能箜篌，十六通书数。十七为焦氏妇，得意焦氏夫，失意焦氏姑。阿母谓阿仲，汝去尔妇，尔妇自专不受驱。东邻有女如罗敷，吾与汝聚如水与鱼。阿仲孝母复爱妾，爱妾爱必割，母命不可违斯须。仲去妇，无七辜，为吾谢外姆，破镜毋再合，断弦当再续。妇感仲区区，誓天日，不再家。君如盘石，妾如苇蒲，苇蒲绕石石不车。但苦亲父亡，父亡有暴兄，暴若豺与狼。迫我再事人，不得留母堂。脱我旧丝履，重作嫁衣裳。腰袜绣华袜，耳著明月裆。团扇画双鸾，箜篌弹凤皇。盖若市门使我掩面不得藏。昨日县令媒，云有弟三郎。今日府君媒，云有弟五郎。金鞍玉脑马，青雀白鹄舫。杂彩三百端，赉钱三万镪。仲妇不得惧违我暴兄。宁违暴兄死，不违焦仲使意伤。矢为焦家一姓妇，不为他妇食二家水浆。开户四无人，投身赴沧浪。焦仲闻之裂肝肠，挂身一在枯枝桑。两家合葬庐水傍，暴姑悍兄泪浪浪。"}