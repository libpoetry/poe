{"id":"1000152","title":"公立煎茶之绝品以待诸友退皆作诗因附众篇之末","dynasty":"宋","author":"强至","text":"造化于草木，所与有薄厚。茶生天地间，建溪独为首。南土众富儿，一饼千金售。公立须南官，好居众富右。俸钱未到门，已入园夫手。买藏惟恐迟，秘之逾琼玖。前日发箱箧，出以奉宾友。苍玉碾底碎，浮云碗面走。一饮睡魔窜，空肠作雷吼。茶品众所知，茶德予能剖。烹须清泠泉，性若不容垢。味回始有甘，苦言验终久。吁茶特不幸，而出三代后。不及馀草木，尽挂诗人口。禹贡籍九州，琐细登橘柚。古若有此茶，商纣不酣酒。"}