{"id":"748039","title":"答友人论画","dynasty":"清","author":"汤贻汾","text":"老雨胸中画一幅，南海以南北岳北。平生嗜画故眈游，须鬓将无笔头黑。三晋云山落吾手，盘礴惟酣王黑酒。西园死后竟无人，耳鉴徒多寒具友。友中马盛最称神，并有屠朱华孟陈。十年一别半生死，砚前不见西山春。扬州张镠奚毕替，云间复园万李契。张黄吕谢岭南豪，杨戴金袁游客最。更从方外得三人，吏隐中间亦逢四。其余画友尚纷纷，屈指寰中难悉记。群公大半诗酒星，不断青山屐底青。手涂脚蹴尽生气，不比俗工徒绘形。形神之间判今古，慧悟从心不能语。天机急电失难追，王宰空劳李徒苦。君虽读书少游历，万卷安能从笔出。到眼云烟且静看，师人不若能师物。金奁玉轴悉尘腐，各有灵台一方血。文章如面不须同，同便非吾万事一。君今学画先学痴，痴是专心别无说。虎头子久工痴人，何事不痴能得绝。君痴但取娱情休，袜材龌龊金带羞。不朽休凭数张纸，男儿自可致千秋。"}