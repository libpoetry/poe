{"id":"622248","title":"经池河红心濠梁道中目伤口绘三十韵","dynasty":"明","author":"郭之奇","text":"驱车维仲夏，骆马日啴啴。西照奄然没，南薰惨不欢。客怀非一事，天步值多难。晨发污尘满，昏停长夜漫。居行同怵惕，来往共辛酸。细听途旁语，备言当日端。一朝鸱义突，万族豕蛇残。双泪迎锋镝，孱魂失羽翰。奔逃生莫倚，枕藉死相看。林鸟悲巢失，枯鱼泣水乾。芟夷及草木，存活少羸单。白骨谁当掩，青燐每自叹。遗人归烬土，故井积腥干。野哭千家咽，阴风六月寒。孤儿号独影，鬼妇掩馀瘢。转壑形方继，燎原势未殚。旌旗朝夕至，戎马近遥欢。兵法先批捣，寇情复转丸。谣词多反侧，偶语半顽奸。所见皆传火，尚闻有揭竿。张皇畴振旅，慎固孰瘝官。已失备无患，当思危得安。眼疮何以补，心肉莫徒剜。髀拊须颇牧，罝施必纠桓。自嗟行踽踽，空抱意慱慱。谁忍千挥血，无缘一洒丹。将军今在阃，国士待登坛。岂但歌牛角，终须顾马鞍。域中平小丑，关外斩楼兰。伫望搀抢落，先令南顾宽。"}