{"id":"1118115","title":"哭季长二首","dynasty":"宋","author":"陆游","text":"岷山剡曲各天涯，死籍前时偶脱遗。三径就荒俱已老，一樽相属永无期。寝门哀恸今何及，泉壤从游后不疑。邂逅子孙能记此，交情应似两翁时。我荷锄时君赐环，君归我复造清班。无由促席暂握手，每得寄声聊解颜。造物不令成老伴，著书犹喜在名山。半年仅得陈莼鲫，白首临风涕自潸。"}