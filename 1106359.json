{"id":"1106359","title":"同谊夫国才饯季然于普门院取壁间五字诗各探一句为韵赋五诗某得共饮碧苔畔","dynasty":"宋","author":"王灼","text":"投分前日欢，怆别古人重。相望一千里，独许明月共。满酌青瓷杯，醉卧白石枕。借予骊驹曲，侑我河朔饮。暑涂劝加餐，养成摩天翮。中车宝带黄，小队油幢碧。尘榻为子下，柴扉为子开。从今断还往，一室长莓苔。来时金兰集，去日风雨散。别语慎勿忘，短书寄泽畔。"}