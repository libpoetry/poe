{"id":"713870","title":"擂茶歌","dynasty":"明末清初","author":"屈大均","text":"东官土风多擂茶，松萝茱萸兼胡麻。细成香末入铛煮，色如乳酪含井华。女儿一一月中兔，日持玉杵同虾蟆。又如罗浮捣药鸟，玎珰声出三石洼。拂曙东邻及西舍，纤手所作喧家家。以淘粳饭益膏滑，不用酒子羹鱼虾。味辛似杂贲隅桂，浆清绝胜朱崖椰。多饮往往愈腹疾，不妨生冷长浮瓜。我来莞中亦嗜此，岕菘欲废春头芽。故人饷我日三至，丝绳玉壶提童娃。为君餍饫当湩酪，力法归教双鬟丫。"}