{"id":"531702","title":"短歌行送洪子玉方","dynasty":"明","author":"黄佐","text":"秋露载晞，朔云云飞。盍簪讵几，驾言騑騑。肃彼前旌，奏此和铃。风骖翼人，遄如流星。今夕同堂，明发异乡。何以别子，骊歌鸾觞。林疏壑清，山空鸟鸣。风吹断蓬，与客徂征。子在在燕，洌洌寒泉。挠不可浊，其流为川。子在在浙，寒泉洌洌。思子如濯，中心孔热。石田碌碌，逋税斯督。云谁之故，空其杼柚。原则有杉，隰则有蓝。糟糠短褐，饥寒所甘。"}