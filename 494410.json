{"id":"494410","title":"观清溪灵泉书院刻崖石","dynasty":"明","author":"湛若水","text":"暮泊清溪隈，朝登凤凰台。凤凰去千载，遗台尚崔嵬。肩舆向名山，春山花烂然。如锦屏匝地，如剑戟插天。上山觅灵泉，灵泉有如神。我到泉倏来，阐彼舆皂言。此泉应潮汐，莫或爽时刻。其动若雷殷，其止若龙蛰。爱泉者黄生，开我甘泉亭。甘泉与灵泉，同以天一清。留诗刻泉上，清者来濯缨，于泉何损增。"}