{"id":"1104807","title":"为运使蔡国博寿二首","dynasty":"宋","author":"卫泾","text":"橘颗围仙饱紫芝，菊潭酿酒拍金卮。九秋沆砀成功日，六辔光华初度时。试问江湖劳漕挽，何如朝夕密论思。预知来岁生朝后，更著宫袍拜赤墀。西山南浦气葱葱，夜拥长庚粲碧空。惠露昔沾江汉表，使星今照斗牛中。晚粳已喜霜前熟，宿麦应从雨后丰。十一州人还得饱，绣衣寿斝与民同。"}