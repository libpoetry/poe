{"id":"437207","title":"东轩老人河山形胜图","dynasty":"金","author":"赵秉文","text":"太虚匠流峙，造化谁胚胎。洪荒万万古，至今馀劫灰。黄河发昆崙，匣怒不敢乖。初经龙门天下险，势如万顷纳一杯。桃花浪激不得上，凡鱼几曝鳞与腮。下趋神脽如地底，终古不到轩辕台。蒲津沈沈卧虹影，铁牛驾浪输黄能。千里一曲复一曲，倾山倒岳不复回。巨灵运东肘，首华为崩摧。茅津济师想胜槩，搔首北望令心哀。万派赴集津，鼓声如会垓。神斧忽中断，镵凿何年开。崖倾路断飞鸟绝，轻舟一箭浮天来。篙师绝叫未及瞬，回望已失云涛堆。但见两崖苍苍半天外，三门斗落如惊雷。擘窠大字谁所铭，高山百尺磨苍崖。庙前刘公一片石，龟龙剥落生莓苔。东轩先生生长三晋地，回视韩魏空浮埃。想像旧游处，落笔如山颓。胸中元自有河山，写出胜槩何壮哉。馀波到诸郎，直气淩斗魁。况复文章妙天下，睥睨晁张颦苏梅。竹帛如山不经国，安用江鲍称诗才。刘夫子，我有一杯酒，浇汝胸崔嵬。呜呼圣道久榛塞，孟氏辟路诛蒿莱。诸儒辛苦补罅漏，未见巨手如排淮。后生索涂方擿埴，虽有耳目如婴孩。祝君颓波作砥柱，驱入圣海无津涯。刘夫子，深藏十袭作龟鉴，先君此图吁可怀。"}