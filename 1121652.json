{"id":"1121652","title":"次韵虞子建见咍赎带作醮","dynasty":"宋","author":"范成大","text":"斋祠难著野衣冠，旋赎金章始见閒。台架尘侵毬路暗，花书墨渍笏头斑。当年驲骑传呼赐，此日村童拂拭还。若比前厅荒驿舍，见存犹可一开颜。儿女传观省见稀，病身聊复借光辉。莫嫌憔悴沈腰瘦，且喜间关秦璧归。不是典来还酒债，亦非将去换蓑衣。尘鱼甑釜时相阨，微汝谁能为解围。"}