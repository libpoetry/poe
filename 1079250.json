{"id":"1079250","title":"题舍弟舒啸亭","dynasty":"宋","author":"张守","text":"不羡高门联甲乙，欲傍林泉老蓬荜。田间筑室路三杈，亭子荫茅檐四出。春霖竹牖上蜗牛，夏夜藜床吟蟋蟀。茅亭虽小容舒啸，丘壑胸中故超轶。晨窗晚径足披风，细柳修篁长障日。闭关已作柴桑趣，况有腴田供种秫。客来共醉瓮头春，长啸一声百忧失。遥想妖氛缠象魏，忍见风尘侵警跸。勿忧苏门真避世，要似武侯时抱膝。我纡郡绂病且衰，欲报君恩老无术。簪裳未觉柴栅殊，鼓吹殆与池蛙一。簿领几回迷老眼，况复伸眉纵狂率。已惭成瑨功曹谚，空忆刘琨胡骑逸。遐想东皋落成处，欲往从之足双桎。梦君琢句俯清流，春草池塘到诗律。便应投绂赋归来，肯待子平婚嫁毕。"}