{"id":"1123793","title":"立春前三日雪明日犹未已诗简子进彦博昆仲示成父四首","dynasty":"宋","author":"赵蕃","text":"稍稍因风集，萧萧与霰俱。山明一笑粲，竹重折腰趋。白战惭非敌，清谭孰可娱。无庸杖方竹，随懒坐团蒲。应候犹当腊，争先未得春。人贫只如旧，天意欲呈新。尽洗江南瘴，全消渭北尘。能逢中兴日，甘作未归民。衾冷方高卧，窗明误揽衣。问梅穿破履，借米启柴扉。晓日犹藏密，和风盍解围。冬春俱正令，宁复病年饥。待伴先春至，差明积夜初。空庭戒无扫，冻笔屡成嘘。溪远应回棹，窗明好读书。惠连临此际，题赋复何如。"}