{"id":"1253135","title":"子夜吴声四时歌四首","dynasty":"元末明初","author":"张宪","text":"朱雀街头雨，乌衣巷口风。飞来双燕子，不入景阳宫。为问秦淮女，还知玉树空。湖上水云绿，荷花十里香。咿哑木兰棹，惊起睡鸳鸯。雌雄两分去，不觉断人肠。白苧鸦头袜，红绫锦靿靴。玉阶零露冷，差折凤仙花。去去荡游子，秋深不念家。瓦上松雪落，灯前夜有声。起持白玉尺，呵手制吴绫。䌥纫征袍缝，边庭草又青。"}