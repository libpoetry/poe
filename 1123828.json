{"id":"1123828","title":"寄赠汤司谏二首","dynasty":"宋","author":"赵蕃","text":"御史曾追庆历唐，有孙还是绍兴汤。绝知骥騄难羁绊，故遣松筠试雪霜。如许人才岂终弃，要之日月本何伤。郁孤台上苏仙句，多载寥寥无和章。自闻宽法离新州，日日江头数过舟。学子尚知称述作，君王宁不念谋猷。五车颇困十年读，一见蕲胜万户侯。我亦东归苦无日，待公行矣勿迟留。"}