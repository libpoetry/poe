{"id":"829226","title":"卜算子 戏用辛稼轩小词韵自题我松图","dynasty":"清末近现代初","author":"汪东","text":"松意欲成龙，风势还如马。独立亭亭万仞颠，不受秦封者。大厦忽倾时，栋折无全瓦。此木何由避斧斤，林密山深也。千丈舞潜虬，万里奔樯马。唯有閒鸥自往还，彼岂忘机者。风撼八公山，雷震昆阳瓦。谡谡寒松战海涛，如听军声也。"}