{"id":"985094","title":"次杨拱辰韵兼简冯可当刘韶美","dynasty":"宋","author":"郭印","text":"穷居罕人事，来往断交亲。粗安鹪鹩居，靡求尺蠖伸。坐看柴门外，日飞车马尘。谁能学桔槔，俯仰更随人。况今世道丧，风俗已浇淳。为民非野鹿，作吏无古循。太仓五斗粟，食之愧高旻。故人善处我，儒官饱常珍。风月即侪侣，诗书乃比邻。隤然一室中，浩气横八垠。刘郎晚相遇，放旷如逐臣。素心日倾倒，吟啸乐天真。秕糠嵇阮辈，自号葛天民。马曹似是耳，宁畏官长嗔。墨池子杨子，风流吾里仁。偶来官一邦，眉端喜津津。抵掌论进修，德业须竞辰。有时相就饮，幕天地为茵。冯君十年别，龙鹄迹久陈。邂逅果山底，一见两脚踆。初来梅萼吐，欲去柳眉颦。平生知识多，斯人罕其伦。我今亦西矣，筇竹访峨岷。凭谁与之俱，足跣头不巾。刘郎归既趣，杨子任方新。从兹遂分手，三秋敌昏晨。所期各精鍊，加餐戒五辛。他时共相见，两颊桃花春。"}