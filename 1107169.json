{"id":"1107169","title":"和丹阳守许仲途朝议春深饮会即席二首","dynasty":"宋","author":"韦骧","text":"宝炉香穗战春寒，四座融怡极日欢。且乐杯觞随水曲，莫愁烟雨满江干。首题诗句争传咏，欲插花枝更细看。众客为公须一醉，何妨倒著接䍦冠。疑怪和风却暮寒，华堂宾主正酣欢。人间高会真难偶，身外浮名岂足干。绿蚁泛杯春可吸，红英近烛夜宜看。梁尘莫逐歌声转，只恐纷纷扑醉冠。"}