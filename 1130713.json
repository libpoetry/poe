{"id":"1130713","title":"有怀","dynasty":"宋","author":"韩淲","text":"晏斋风雨夜，门掩是深山。绝俗诗编净，怀人书尺闲。儿孙今满眼，鸡犬久怡颜。万籁定俱寂，高标不可攀。独行风雨夜，家事复身谋。推枕茅檐起，停骖麦陇收。亲情离聚矣，故旧往还不。抚著时文笑，荣涂遍九州。山台风雨夜，一点是青灯。独把麟经究，谁知骥志凭。隔溪常过客，近寺不闻僧。梅夏清清里，翻愁易郁蒸。山庵风雨夜，莫惜细论文。友直惟家学，僧清岂世氛。随宜粥饭好，奚止搢绅云。磬歇香灯上，词场自策勋。山居风雨夜，吾亦老侵寻。搔屑萧萧发，收平耿耿心。更初殊不寐，人静尚孤斟。尽屏闲书帙，犹馀一破琴。泠斋风雨夜，兄弟笑言温。灯火莱衣戏，文书马帐尊。更声传杳杳，檐溜落纷纷。茶果团栾坐，都无官舍喧。"}