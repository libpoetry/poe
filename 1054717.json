{"id":"1054717","title":"送刘和甫之江东","dynasty":"宋","author":"黄裳","text":"去年相逢时，霜华轻压梅花枝。今年相别日，蘋末秋风惨行色。逢时易为乐，别时易为伤。谁知伤与乐，各是羁旅肠。送者难为留，离者难为行。谁知离与合，各是天涯人。离合有分不可料，彼此有适当忘情。君今此去何时来，韦编频向灯前开。读书患在少思索，时将寸管书清才。君今此去何时到，风力攻帆急如火。秋光照人益潇洒，一叶轻舠又东下。松陵鲈脍是时节，无惜霜锋傍船切。泛入东南第一州，八月仙涛驾天白。江头此景须吟看，少留轩旆开朱颜。徐徐踰江诣所舍，心閒应爱云中山。用其所乐以自遣，莫教乡思为心关。他时握手又西上，多在后岁秋风间。"}