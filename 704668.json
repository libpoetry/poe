{"id":"704668","title":"怀阮伯髦中秘","dynasty":"明","author":"薛始亨","text":"当日金门卧岁星，赤符曾奉汉皇廷。长杨自悔雕虫技，句曲新传瘗鹤铭。溪上潇潇千亩绿，檐前历历数峰青。最怜蜡屐乘秋色，应向垆头挈榼瓶。村北村南万竹林，曾逢青眼对嵇琴。人从薇省辞清切，家在芝田笑陆沉。神虎筐边丹杏熟，化龙杖底碧云深。苍茫野水蒹葭外，谁念相思永夕吟。"}