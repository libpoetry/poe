{"id":"550280","title":"再寿太蒙宗兄","dynasty":"明","author":"范景文","text":"狼山菁葱海云薄，真人岳降鲲鹏壑。伊昔我祖宦海陵，丹穴一枝才焯烁。冰心蝉蜕薄专城，博学追随汉五更。十年郎署芬时誉，起部风清水镜明。叆叇卿云奉帝玺，翩然拂衣谢青紫。卜筑岩阿依白门，六代风流偕卧起。仙风飘缈生春姿，耆英高会浣花时。幸附埙篪进?醁，觞蒲好咏大椿诗。"}