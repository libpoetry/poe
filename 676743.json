{"id":"676743","title":"赠卢潭城二首 其一","dynasty":"明","author":"卢楠","text":"六龙推飙轮，四运无停轨。日暮薄虞渊，月朓升玉垒。飞萤流雕甍，微禽变玄海。寒露被陵苕，繁霜瘁江?。缺隙驰白驹，人命易颓改。赤松既渺茫，安期亦诞晦。苟非青云身，焉能施后代。凤呜振绮辉，龙飞薄雾霭。步趾须芳林，扬声欲珍彩。岂维工雕虫，立心贵鼎鼐。君怀璠玙姿，辉光茂真宰。勖哉勤令图，云衢会相待。"}