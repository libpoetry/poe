{"id":"1018079","title":"舜侍者以拙自处请语为警","dynasty":"宋","author":"释绍昙","text":"大地人求巧，子独全其拙。吃饭倒把匙，刺眼翻著袜。只知困守株，不愁飞辩月。天真未解分，混沌一团铁。抱璞寻炉锤，巧手难施设。朅来就拙玲珑阴，毡拍板合无弦琴。摘杨黄花嗑然笑，樵童牧竖皆知音。岂不见棱道者，破七蒲团无缝罅。鬼窟翻身呼大差，卷起帘来见天下。又不见隆藏主，此是吾家睡虎子。气肃西风牙爪露，千林扫迹无狐兔。须知巧自拙中出，巧拙到头无处觅。无寻觅处知端的，急来与汝粗拳吃。"}