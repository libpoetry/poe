{"id":"899348","title":"解嘲","dynasty":"宋","author":"张咏","text":"我本高阳徒，平生意气凌清虚。词锋即日未见试，壮年束手来穷途。蛟龙岂是池中物，风雨不来狂不得。五都年少莫相猜，鸾凰鸡犬非朋侪。志士抱全节，愚下焉复知。宁作鸾凤饥，不为鸡犬肥。君不见淮阴汉将未逢时，市人颇解相轻欺。又不闻宣尼孜孜救乱治，厄宋围陈亦何已。往者尚有然，余生勿多耻。休誇捷给饶声光，莫以柔滑胜刚方。我爱前贤似松柏，肯随秋草凋寒霜。道在康民致尧禹，岂要常徒论可否。兴来转脚上青云，何必羸驴苦相侮。"}