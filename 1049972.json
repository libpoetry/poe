{"id":"1049972","title":"巫山送吴延之出宰巫山","dynasty":"宋","author":"郭祥正","text":"送子之邑兮，山之峨峨。繄物之可赋兮，曰如之何。虚徐恍耀兮，匪车匪马。匪足匪翼兮，奋于岩阿。薄万象兮周四海，烂五采兮扬天波。倏然悄然以自敛，妥轻素兮萦翠螺。容与兮窈窕，行止兮委蛇。吐兮若英，攒兮若葩。聚若白蚁，散若杨花。爰有灵依兮，遂异于他。对之自然，又不可求。逐之无迹，怆我离忧。上下无穷，变化周流。乱曰：绵延夭矫兮竟何补，赞天工兮濡厚土。舒则有时兮卷则有所，不为神女兮而为君子。"}