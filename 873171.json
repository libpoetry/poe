{"id":"873171","title":"解连环","dynasty":"宋","author":"刘之才","text":"晚云粘湿。正吴峰惨澹，雨迷烟接。早陡顿、秋事分携，甚连苑暮墙，菊荒苔匝。空阔愁乡，更天外、怨鸿声黠。怕吟肩易瘦，料理篝衣，细认香折。银缸半明半灭。念花营柳阵，何日消歇。可是□、凝黯兰成，为情润才松，丽赋多惬。洛浦溟濛，漫伫想、明珰钩袜。告梧桐、夜深略住，梦时一霎。"}