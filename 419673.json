{"id":"419673","title":"月下笛 其一 题俞慧殊藏陆宣公墓古柏重青图","dynasty":"近现代","author":"姚鹓雏","text":"时际兴元，飞书羽檄，舍公谁属。忠州窜辱，想骑箕，万家哭。子胥饮剑同孤愤，灵爽寄、千年宰木。甚参天蔽日，垂垂枯尽，更来樵牧。白鹄。重来宿。又细叶香凝，老柯鳞簇。图成小幅，递传吟赏难足。婆娑此树犹堪惜，况易世、孙枝翠矗。好留取、岁寒姿，还为逐臣张目。"}