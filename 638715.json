{"id":"638715","title":"己未秋上丁祭","dynasty":"明","author":"林光","text":"凉飙散馀暑，霁景开严城。仲丁祀甫临，感兹岁律更。交神靡他道，夙夜寅直清。庙廷肃涓洁，星汉斗标横。雍雍奏雅乐，侃侃陈芳馨。元酒注在爵，太羹供在铏。牺牲既肥腯，肴蔬亦洁精。礼备而乐和，默然想音形。斯道贯今古，达者如梦醒。谁能分彼此，岂复异神明。圣灵虽在天，昭格惟一诚。洋洋俎豆间，似悉登降清。"}