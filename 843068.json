{"id":"843068","title":"同澹庵闇公访松旧慈仁寺三松萎其一矣","dynasty":"清末民国初","author":"陈宝琛","text":"双松代以三，顷来已一枯。虽非元明旧，挺立仍不孤。我昔见松始，中兴正多娱。刹那五星终，寺燬祠亦芜。朝市不自保，况此曲瘁株。澹庵欲留真，岁寒趣为图。缅怀乾隆世，七庙雨露濡。孑遗幸相守，冰雪何岁无。还复成双松，后先焉可诬？勿袭广雅误，谓与渔洋符。丁髯熟旧闻，考證能辞劬。"}