{"id":"809734","title":"见龙行","dynasty":"清","author":"玄烨","text":"在田在天连二五，纯阳变化参吞吐。非如起蛟坏田庐，又非密雾伤园圃。云端前后发祥光，逶迤上下行有矩。而乘六龙以御天，不违施德普时雨。有亢有悔有亏盈，首出庶物用精明。大哉龙德从其类，发挥纯粹须经营。长江一派何泱漭，素波万里尽澄泓。象震凌云敦元气，日新顾諟玩无声。"}