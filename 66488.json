{"id":"66488","title":"越城谣·越州城城何高","dynasty":"明代","author":"程国儒","text":"越州城，城何高，四十五里之周遭。洼地填为基，陂陀凿成壕。白昼鞭笞夜击櫜，石民之骨灰民膏，越城虽高越民劳。越民劳未已，我田未耕又科米。忙忙筑城归种禾，又恐无米供官科。禾苗未青得秋雨，城吏打门夜如虎。为言雨后新城摧，要我荷锸城上来。城泥不干不敢回，又恐夜半闻春雷。城头一雨城一动，越民登城向天恸。民心似与雨有仇，天意实谓城无用。当年当年天下平，天下无贼越无城，乃知在德不在兵。愿无修城愿修德，使民复睹无城日。"}