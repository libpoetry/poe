{"id":"810896","title":"答子潇询客中消息","dynasty":"清","author":"王守毅","text":"北风劲中夜，披衣起旁皇。布衾委之去，两臂若含霜。扃户理清镫，膏尽惨无光。落叶声萧萧，淅沥起苍凉。初疑风雨作，又疑黄河狂。忧愁恐惧怀，何以慰非伤。馋鼠暗窥人，腥泪滴我裳。我欲烛驱之，脱兔走且僵。谁知陷井蛙，井干捷跳梁。夜夜复如此，我怯彼益彊，所以孤客心，抑郁结中肠。我心复如何，未饮已中酒。我怀复如何，思我同门友。昔时结同心，今日各分手。君独恋故乡，我独事奔走。奔走亦何为，四方空鬻口。青襟最缠绵，爱之若琼玖。长恐褦襶情，与我聚白首。青青雪际松，郁郁园中柳。人生不百年，忧愁居八九。送穷乞巧人，毕竟是与否。凉风送归云，幽崖委寒翠。故乡深黄叶，银鳞昨夜至。牙筹启锦缄，密蟠珍珠字。读君纸上书，陊余眼中泪。几载订心交，蒋生尤夙契。谁能隔关山，家事代余计。上言何所为，达余双亲意。下言何所为，勖余四方志。贱子苟终穷，负此良友谊。反覆持素书，终夜若梦寐。"}