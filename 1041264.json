{"id":"1041264","title":"闻子飞作谏官寄隐直","dynasty":"宋","author":"刘敞","text":"玉以二献珍，金以百鍊精。钱侯困踬时，讵免时俗轻。感激生愤勇，辛勤就功名。居然取高第，自此凌诸生。谏官近冕旒，地望临公卿。报国须荐贤，致君在举能。萧朱尚结绶，张杜犹提衡。小雅纪伐木，微禽识同声。此风久已无，贤者当肯行。念子早治装，复令世人惊。"}