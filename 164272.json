{"id":"164272","title":"念奴娇·平生宦海","dynasty":"宋代","author":"李曾伯","text":"平生宦海，是几番风雨，几番霜雪。绿野来归身强健，镜里微添华发。剑束床头，书寻架上，富贵轻於叶。南坡石竹，年来尤更清绝。好是梅坞松关，对湘溪一曲，翠屏千叠。柱杖篮舆诗卷里，尚小东山勋业。只恐鸥盟，难望鹤怨，未是闲时节。片云收却，照人依旧明月。"}