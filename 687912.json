{"id":"687912","title":"旱","dynasty":"明","author":"成鹫","text":"途穷生计拙，临老事躬耕。不谓三春雨，翻为百日晴。火云乾木叶，斥卤入茶铛。吾道今如此，凭谁寄一声。耕凿全无赖，萧条又日曛。秧针黄荏苒，草脚绿缤纷。近水难成润，远山时有云。不堪禅定处，野哭静中闻。自笑东樵拙，长饥不废禅。墦閒无冻馁，烟火有神仙。舍此不肯住，咄哉空复然。良田多旱岁，敢望又逢年。"}