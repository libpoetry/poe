{"id":"771178","title":"甘州•裂帛湖秋词，和梦窗","dynasty":"清","author":"陈匪石","text":"殢重阴、到处乱鸦啼，长空翳明星。倚吴根残画，荒波故苑，斜日孤城。咫尺楼台涌现，蜃气海波腥。片叶飘红尽，流怨声声。终古铜仙无语，问露华秋重，尘梦谁醒。有沿堤衰柳，留眼向人青。浸回漪、西山愁黛，拥石鳞、寒雨泣前汀。重回首，指东华路，歌舞升平。"}