{"id":"1237339","title":"过延平津","dynasty":"元","author":"萨都剌","text":"神物在天地，变化须有时。踊跃一入水，风云波浪随。志士昔未遇，常人安得知。一朝忽奋迅，儿女惊且疑。万山二水合，汇之为深渊。剑化亦已矣，过者尤凛然。神物岂常处，入地忽上天。所以磊落士，岂为愚者怜。当时二龙剑，乃是山川精。埋没于狱础，异气腾丰城。神光射霄汉，牛斗为不明。一入壮士手，长鸣除不平。"}