{"id":"904194","title":"江郎峰","dynasty":"宋","author":"李处权","text":"壮此江郎峰，何年俨而峙。融结自太古，造化钟一气。屹然居独尊，群峰俱不至。如冠剑大臣，廷诤而出位。大哉天地间，覆载不敢议。此峰有四面，面面各异势。撑空方突兀，傲世不妩媚。我昨玉山来，雪罢烟收霁。川平如涌出，荡漾浮苍翠。已远更回头，眼老犹决眦。眷言须水阳，税驾得岩寺。黄童与白叟，追逐两阅岁。胜践在咫尺，心赏通寤寐。尘劳不鞭后，俯仰徒自愧。会待秋风高，杖履穷幽邃。云深月满山，傥与神仙侍。"}