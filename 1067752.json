{"id":"1067752","title":"送敦诗游临川","dynasty":"宋","author":"李彭","text":"吕郎客秦淮，诗思翻秋涛。徐郎憩灊峰，句压天柱高。相此两公子，信是千人豪。叔也往从之，似欲诉不遭。探囊得长句，如取绥山桃。疗饥非蒸砂，禦寒必绨袍。一簪未著身，所得不补劳。复为饥所驱，未许学卧陶。穷军敌孤客，如在皋兰鏖。几成刘文叔，须发变二毛。支筇蹑草鞋，进退似桔槔。引领长江西，沙头唤鱼舠。金溪有谢侯，胸多略与韬。天资类文靖，貌实中郎曹。叔也往从之，攻愁解鞬櫜。毋轻歌骊驹，不复吟畔牢。待公稛载归，为我携蒲萄。来赏傲霜菊，一尊浇老饕。"}