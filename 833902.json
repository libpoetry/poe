{"id":"833902","title":"齐天乐 其四 三叠韵","dynasty":"清末民国初","author":"易顺鼎","text":"乞充水手天应诺，平生使船如马。椎髻蓬头，他年汛宅，共载高人鸿霸。僧楼许借。约净侣谈禅，更开莲社。橹唱钟声，胜于丝竹与陶写。干将莫邪欧冶。早销他剑气，铸作三雅。唤起从前，英雄儿女，瘦骨都无一把。与君听者。怕啼尽东风，杜鹃声哑。有约壶天，买春茅屋话。"}