{"id":"605906","title":"送黄季文游皖潜兼寄刘明府","dynasty":"明","author":"卢龙云","text":"海曲多名流，艺苑各驰骛。仆仆一黄生，汪汪亦叔度。五岳慕奇观，三都等作赋。华发渐盈颠，名山恒杖屦。驾言复西游，皖潜有佳趣。巍巍天柱间，山谷旧游处。胜迹属吾家，千古如旦暮。此地得神君，口碑方载路。挟刺何所投，依刘实倾注。岩穴普声施，青云藉攀附。"}