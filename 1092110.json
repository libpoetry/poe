{"id":"1092110","title":"薛使君生日","dynasty":"宋","author":"程洵","text":"春来一雨不终日，处处野田龟兆坼。使君闵雨雨应期，插水新秧绿如织。人言秧好岁定丰，民感使君慈父同。生朝共上千岁寿，酒酌流霞花袅红。使君为德岂但此，念念爱民如爱子。阴功无数只天知，报以长年固其理。青衫短簿人莫知，索米不充方朔饥。香山松鹤举无有，但采民言成颂诗。"}