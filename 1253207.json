{"id":"1253207","title":"和程仲庸齐安所寄佳作二首","dynasty":"元末明初","author":"唐桂芳","text":"萧萧白发遇明时，老我怀人只自知。禁令己孤千石酒，娱情又负一枰棋。风流赤壁周公瑾，薄倖青楼杜牧之。二子齐安遗迹在，悽凉莫把笛声吹。市酤无处典春衫，世态年来百不堪。鲁国两生曾未起，翟公门客岂应惭。寒催修竹悬青雨，暝锁群峰拥翠岚。何日相传戎马息，老夫乘兴到河南。"}