{"id":"744632","title":"浈阳峡用少陵青阳峡韵","dynasty":"清","author":"许宗彦","text":"绵延大尉山，十峰九不恶。切汉高巃嵷，摩天翠崔错。森如佛座严，灵胡不敢削。白猿渺孤腾，清泉忽双落。屏张九叠深，江转一帆弱。日色覆虚阴，烟光敛空漠。层岩人径穷，冥寄傲五岳。团团蛟龙宫，郁郁气旁薄。大造矜神奇，太始阴寥廓。俯仰惟生平，生理耽寂寞。"}