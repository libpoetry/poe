{"id":"553070","title":"洪武十九年夏五月不雨广信郡太守番禺彭公推府灵台李公率所属及父老民人祷于群祠祝词甫毕甘雨随至三日之间四郊沾足赋诗志喜用以见二公精诚所致云 其四","dynasty":"明","author":"郑真","text":"桑麻精祷思冥冥，一片丹衷彻帝听。岩瀑高悬河汉白，山田深没水云青。芸窗浥润通书帙，燕寝生凉透石屏。瞻仰昊天覃化育，羽人请诵玉皇经。"}