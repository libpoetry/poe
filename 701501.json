{"id":"701501","title":"白莲二首","dynasty":"明","author":"黄佐","text":"水殿盈盈万玉妃，淩波长是步炎晖。迢遥玉井峰头见，缥缈瑶池月下归。洛浦雾繁珠作佩，楚台风急翠成帏。若教解语应愁绝，闻道金笼锁雪衣。不见红衣映绿苔，夜长疑有鹭飞来。蕊珠宫冷香云湿，鱼藻池深素锦开。太乙驭风摇翠楫，飞琼乘月出瑶台。露华似慰相如渴，分得金茎满玉杯。"}