{"id":"1062733","title":"次韵滕子济礼部考古图","dynasty":"宋","author":"赵鼎臣","text":"苍史失古法，赤刀有遗书。经毁秦汉后，器追禹夏初。古人不吾接，有感谁与袪。尚怜盲左生，文字记鲁壶。哀哉泗水没，不复知鬼魖。英英华省郎，捃摭收遗馀。异书人不识，善本手自摸。壁中发科斗，海底出珊瑚。篆籀既识职，钟鼎各应图。要当知百世，何止举一隅。似逢东里生，张华与之俱。谈倾河海江，下卷郑白渠。我老尘埃中，牒诉惨不舒。思陪种柳潜，愿逐耦耕沮。锦囊不应开，欲和聊复徐。颇怜平生心，用意真僻儒。识字恨不博，块焉无与虞。图书许借否，髯滕意何如。莫作骊龙仙，靳吝五色珠。鸱夷或未办，当奉酒一盂。"}