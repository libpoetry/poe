{"id":"1119605","title":"喜雨口号呈陈守伯固十二首","dynasty":"宋","author":"陈造","text":"旱风虫孽久挻灾，好雨如今陆续来。谁道天人不相与，青章解挽帝心回。共说邦君祷雨时，衋如疾痛切肤肌。公心一片秋空月，可但圆通大士知。未明出作夜深归，敢怨今年雨后时。岂独旱杷全好在，晚秧不死尚堪移。醮坛初上水沉烟，甓社龙公敢晏眠。为建清泠三万斛，坐令翠密舞中田。货绝交通腹殷雷，人家一雨便春台。即看商贩接踵集，已有米船衔尾来。钱轻币重病吾农，未有奇方起困穷。粗遣年丰官籴粟，少令钱币各通融。使君手有垂云帚，虐魃妖螟扫不馀。十顷飞蝗戴蛆死，已濡银笔为君书。疠疾流时囊探丸，羸癃十九得安全。再烦起死回生手，挽作山城大有年。邦人苦旱日呻呼，公比邦人更瘠臞。贺雨归来人竞问，邦君今日解颜无。得句聊将颂作霖，开樽亦复陋孤斟。南亭旧约何时践，志喜从公更一吟。岁收粗足蛰饥雷，不赖门生送酒杯。坐遣将军扪腹笑，端知此惠有从来。雨后郊原小杖藜，行人相语各伸眉。即今极目如云稼，曾是蝗虫盖地皮。"}