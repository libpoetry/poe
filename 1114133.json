{"id":"1114133","title":"北归昼渡海风便波平尤觉奇绝成五绝句","dynasty":"宋","author":"李纲","text":"澄波不动琉璃滑，一望应须万里馀。舟行冲激浪花碎，如驭白云游碧虚。去得南风来北风，神灵只在指呼中。老坡有语旧曾记，信我人阨非天穷。来时风浪夜喧惊，归去潮波枕席平。非是波神有分别，故教清昼看寰瀛。纤云肆卷日方中，海色天光上下同。身在琉璃光合里，碧空涵水水涵空。平生奔走畏江湖，暮齿来乘海上桴。自哂井蛙真见小，望洋向若一卢胡。"}