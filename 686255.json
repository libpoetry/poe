{"id":"686255","title":"读谢明滨明水寺诗慨然有契奉寄二首","dynasty":"明","author":"卢楠","text":"谢公蹑石壁，扪萝入紫氛。逸兴满吴会，健笔凌千军。英风邈谁俦，明滨千载群。憩游明水作，臭比芝兰芬。海树建霞标，鹥鹭浮江濆。恍然潇湘思，挂此邹鲁云。我梦忽见之，重袭若玄纁。长路阻会面，作诗识前门。愧无云锦字，持此慰慇勤。吴门发白马，皎如一匹练。贤无万里明，焉能坐相见。君怀鸾凤姿，羽毛何翩绚。朝游丹水涯，夕赴昆崙宴。黄鹄遭云罗，弋人待珍膳。三年不蜚鸣，冤颈羞绦旋。忽闻云空音，仰首烛流电。翻飞无长风，结思缅州县。悠悠复何言，长歌泪如霰。"}