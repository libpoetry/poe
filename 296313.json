{"id":"296313","title":"买陂塘·题渔洋山人戴笠图，时山人三十九岁","dynasty":"现代","author":"章钰","text":"自坡公、雨装图就，先生差肖标格。华严法界明宗尚，诗律早参禅律。曹霸笔。要老带庄襟，爱好教人识。苍茫独立。试问讯何如，龙钟卅九，因甚见颜色。商山路，真有灵根蟠结。拈来同此馨逸。黄州当日皆年少，一笑鬑鬑非昔。人代隔。尚旧事吴中，夸数渔洋迹。呼之欲出。恍步袜青鞋，高秋万里，去看蜀天碧。"}