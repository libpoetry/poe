{"id":"681016","title":"题蒙庵兄家藏范宽春景","dynasty":"明","author":"陈㷆","text":"平生爱书更爱画，辋川梦寐王维写。双瞳忽睹范生图，蒙庵笑比连城价。高峰秀出庐与嵩，东风吹绿花茸茸。重冈叠嶂几回伏，怪石绝涧相奔舂。巍峨梵刹倚空表，俯视沧溟一杯小。古苔半没石径纡，野竹斜笼翠云杳。蹇驴散步者何人，芒鞋藜杖青纶巾。扪萝陟峻豁真趣，煮茗谈空逢暮春。鬼工擘断中峰路，桑柘阴连不知处。几家老稚不出门，啄木声残庭外树。春泉百道冲石桥，徵君书屋临山椒。学成不上干时策，谷口鹿门甘寂寥。我题此景神飞越，便欲溪头弄明月。谁能置我高堂中，万斛洪涛喷晴雪。"}