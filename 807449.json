{"id":"807449","title":"念奴娇  龙眠公座上看诸客大合乐，记西酉中秋曾于合肥公青溪宅见此，今将十年矣。援笔填词呈龙眠公并示楼冈太史邵村侍御与三孝廉","dynasty":"清","author":"陈维崧","text":"醉来阑入，正司空筵上，一群腰鼓。老子婆娑床上坐，矍铄听歌似虎。一片西风，千堆画烛，月好清辉苦。回头往事，青溪旧梦重作。谢公笑问儿郎，此閒何处，略记隋堤路。老矣廉颇犹健饭，莫负红么翠羽。人在当场，曲逢入破，白发休予侮。新磨幡绰，世惟公等堪语。"}