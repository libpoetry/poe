{"id":"798101","title":"贺新郎  为冒君苗催妆","dynasty":"清","author":"陈维崧","text":"迟日娇莺啭。簸轻风、半栏芍药，参差人面。珠络流苏犀压角，十里龙绡微捲。料好梦、一春曾选。节近菖蒲喧笑语，借五丝、先做同心缠。画梁上，乳双燕。笙歌沸处莲筹转。剪银灯、红酥檀晕，暗窥韩椽。小弟陆家工赠妇，春蚓花笺蟠遍。何况是、丹青能擅。百种烟峦俱易画，远山眉、第一须葱茜。看小试，君苗砚。"}