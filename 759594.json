{"id":"759594","title":"祝文信国公生日日，得伯瑶风雨中见怀诗答寄，叠前韵 其二","dynasty":"清","author":"丘逢甲","text":"痴龙兀挟云阵舞，海天十日九风雨。脉脉隔江不得语，冒雨寻僧禅趣古。何期海上听潮人，心花怒发天地春。豪吟杜陵洗兵马，天涯慰我哀时身。开缄喜若与君遇，顿释愁怀诵佳句。云阴蔽天无斗牛，漫倚楼阑看剑气。"}