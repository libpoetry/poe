{"id":"1049783","title":"留题九江刘秀才西亭","dynasty":"宋","author":"郭祥正","text":"南出九江城，西下五老冈。倏然一径二三里，流水散漫桃花香。桃花回环蔽深屋，犬吠游人人扣竹。青衣借问来何为，正是刘郎春酒熟。刘郎不厌客，抚掌邀我曹。西亭有榻醉可卧，下临大江万顷之洪涛。长帆出没送孤鸟，月飞不过哀猿嗥。更爱双剑峰，正落南窗外。天公好仁不用武，太古光铓未磨淬。谁怀邪佞心，见之胆应碎。淮山在天末，寒青亦相对。微风时一来，松柏摇苍佩。顷刻神官驱黑龙，汹汹兴云变明晦。地势虽高直可惊，酒行且止䏑休嘬。刘郎顾我笑，为言向苦悲。阴晴非汝职，不醉将畴归。归来乎，频相过，西亭把酒共君歌。"}