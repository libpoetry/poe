{"id":"845008","title":"章茀云有伤逝四首和以绝句而推广之十二首 吴絅斋曾徯","dynasty":"清末民国初","author":"曹家达","text":"鸿才宁附双忠显，祠宇秋荒片石寒。更拟论文寻季重，夜台人远报书难。儆季传人未可诬，平居抱璞只如愚。剧怜天靳童乌寿，多少楹书属贩夫。皎然澄洁玉壶冰，横舍相逢庆得朋。最是不堪追忆处，各研萧选隔墙灯。贫来鬻宅素心违，赁庑梁鸿赋式微。岁岁春深乱啼鸟。竹巢风雨旧人稀。平生情谊过汪伦，一病河鱼殒此身。麦曲鞠穷谁理会，目于眢井更何人。此病难将药石祛，闭门六载感沦胥。不堪篝火狐鸣后，又向君家燬旧书。能书未合似羊欣，舅氏家风重典坟。不信芙蓉城有主，曼卿以后又逢君。长城东北暗风沙，垂老征途感岁华。提挈孤儿资介弟，三千里路梦还家。风流还践六朝尘，才俊当年枉绝伦。愁听吴娘歌暮雨，霎时吹冷酒边人。一著黄冠志趣乖，上清归去姓名埋。三年未定君生死，只为精灵不渡淮。故乡后进此才稀，旧国沦亡叹式微。正是秋风感摇落，登山临水送将归。君家食古真难化，遗稿删存百五篇。犹忆去年高枕卧，昏灯黯惨药垆烟。"}