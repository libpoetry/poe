{"id":"1129348","title":"拟寒山寺","dynasty":"宋","author":"释怀深","text":"我爱寒山子，身贫心自如。吟诗无韵度，烧火有工夫。弊垢衣慵洗，鬅鬙发懒梳。相逢但长啸，肉眼岂知渠。拾得诗清苦，风骚道自存。看云攲怪石，步月出松门。识取心中佛，休磨镜上痕。时时多漏泄，尘世少知恩。寒山三百编，言淡而有味。论心无隐情，警世多逆耳。下士闻之嗔，上土读之喜。翻笑老闾丘，对面如千里。吾诗少风骚，急欲治人病。譬如万灵丸，服者无不应。良药多苦口，忠言须逆听。劝君勉强服，生死殊不定。佛以真实口，说法无虚谬。人天常诵持，龙神知护祐。施食放生命，决定报长寿。过酒与僧尼，后世必无手。在家闻见熟，意谓合食肉。一蚁不忍杀，何况烹六畜。愿君青眼开，试将黄卷读。要闻知见香，熏汝腥膻腹。世上多杀生，遂有刀兵劫。负命杀汝身，欠财焚汝宅。离散汝妻子，曾破他巢穴。影响各相似，洗耳听佛说。偶然家计富，享用便过度。猪厌思食羊，鱼厌思食兔。朝昏但醉饱，锥刀图积聚。不畋鹑在宎，此理早须悟。何曾食万钱，颜子饮一瓢。贤者心念道，愚人志在庖。贤愚趣不同，何啻云泥遥。豢养恐非福，可信如昭昭。世间一等人，谄事诸神鬼。杀命欲邀福，皇天无此理。种棘不生禾，身曲影难直。孔子有箴诫，可信如金石。人生平为福，有馀返为害。庄周烛理明，可作贪者戒。富汉喜食肉，贫家多吃菜。吃菜比食肉，且无身后债。渔者不能猎，猎者不能渔。贵人钱为网，水陆皆可图。畜生肉尝遍，诸佛心转疏。黄泉途路滑，失脚恐难扶。富人聚族多，鱼肉论秤买。腥膻众口分，罪业一身载。既失慈悲心，恣情为杀害。忽然死到来，去还畜生债。祝寿作生日，亲朋互相庆。未烧一炉香，且杀百个命。奴仆各醉饱，歌舞乱观听。如此望长年，为汝惭诸圣。日食半斤肉，十年一百秤。且限六十年，不知几个命。肉块高如山，业坑深似井。前路黑漫漫，劝君宜猛省。有酒方开颜，无肉不举箸。颠倒自戕贼，拟将血肉补。弃却囊中金，反收路傍土。不见富贵家，未死神先去。人生稍富足，著意营口腹。买鱼寻鳜鱼，买肉要羊肉。谛观异类身，无非亲眷属。正当举箸时，仁人宜自烛。忽闻贼杀人，吞声眉已皱。不知杯中羹，甘肥自何有。汝身既怕死，物命亦爱寿。彼此莫相杀，且要无身后。忍人喜啖脍，砧几膏血洒。想见鱼痛时，正似人遭剐。咀嚼称珍奇，恻隐略无也。影响恐非遥，不在九泉下。肉食未必珍，蔬食未必恶。若知妄想根，始笑舌头错。此身喻行厕，臭秽相勾络。打破饭袋子，光明常阴速。买肉须要肥，买鱼须要活。买酒须要美，买田须要阔。买婢须要峭，买奴须要黠。若教买香烧，一毛不肯拔。美食意生贪，粗食心起怒。喃喃嗜饱满，殊不知来处。人生一饭间，贪嗔痴悉具。智者善思惟，莫为餔啜误。人生贵无求，乐善而知足。安步以当车，晚食以当肉。藜羹傲鼎食，草茵欺绣褥。须知高明家，鬼神瞰瞒天。有个聪明汉，家中五欲全。吃得肉已饱，来寻僧说禅。心口自违背，佛祖望齐肩。不知有底急，平白要瞒天。冷笑富家翁，营生忙似钻。囷里米生虫，库中钱烂贯。白日把秤称，夜间点灯算。形骸如傀儡，莫教麻量取。福轻似鸿毛，祸重如厚地。避祸而修福，百中无一二。黄雀死弹丸，锦鳞丧香饵。箴诫甚分明，愿君宜早计。大富长者家，具足诸烦恼。福多作业多，福少作业少。争如贫道人，一裘一纸袄。也不怕死生，也不忧贼盗。我口常吃菜，你腹常饱肉。看你肥如瓠，笑我瘦如竹。我瘦且无冤，汝肥恐非福。斯言虽逆耳，请君徐徐读。好生恶死心，人畜无差别。刀砧才见前，愁苦不容说。鹑诗颇哀鸣，牛拜弥惨切。嗟吁人不悟，一至身殂灭。刀上有少蜜，小儿争欲舐。花底藏毒蛇，老翁不瞥地。割舌与伤身，皆从贪爱起。世上聪明人，往往皆如是。有人好臧否，信口乱比况。张三小有才，李四大无当。终日品藻人，不知是虚诳。自己一灵物，抛在粪堆上。人生萍托水，流转诸爱河。鼓激无明风，出入生死波。一念若知歇，诸魔必倒戈。急须登觉岸，劝子莫蹉跎。肥鱼死砧机，过在贪香饵。蚌蛤不吞钩，亦遭人所嗜。有身则有苦，无身则无累。跳出业波澜，始到安乐地。人生贪爱重，所欲未尝周。一饭饱足矣，万钟心未休。黑业埋头做，红裙判命求。鬓毛已侵雪，犹自不知羞。一朝失一朝，一瞬老一瞬。去生渐渐远，去死渐渐近。愿君倒指数，光阴有几寸。蓦被死魔牵，前头多闷闷。黄犬被人杀，哀号告诉人。汝不辨犬语，犬必怨汝身。恶根今日种，苦果异时新。酬偿恐未已，早以戒香熏。黄犬见人喜，未唤先掉尾。长年护汝家，深夜不敢睡。无罪忽见烹，此理恐未是。细推犬有功，却叹人无义。因果耳不闻，说话多差错。畜生若不杀，世上无处着。此语乃魔语，诱人入鼎镬。不知羊与人，互换相酬酢。今生你杀羊，后世羊杀你。两角还两角，一尾偿一尾。假使百千劫，影响无差理。见你气峥嵘，无人敢启齿。君看砧上鱼，忍痛不能语。身虽遭斩斫，心犹念男女。人既有妻儿，鱼岂无子母。若怀这个心，如何可下箸。贵人惜性命，奉养欲长生。空心鹿茸酒，补气腰子羹。汤药不离口，卑湿岂敢行。饶君善将理，难与死魔争。人生贵无业，不贵多伎能。伎能人看好，业能灾汝形。文章妙天下，气宇吞沧溟。此身若一失，六趣且飘零。猪羊养一群，鸡鹅不知数。准拟宾客来，旋杀供钢箸。烹羊猪已惊，割鸡鹅已惧。从头吃至尾，不知何以故。嗟乎崔道纪，酒狂啖龙子。天网信不漏，响应若弹指。既失黑头相，便作黄泉鬼。怜君学仲尼，曾无子产志。贫民饿欲倒，富汉米不粜。米烂化为虫，犹嫌价利小。价利更若高，沟壑皆饿殍。人生萌此心，鬼神暗里笑。世人无智慧，区区营口体。啜茶怕损脾，食蔬恐耗气。二毛今半百，千金买一醉。算来黠是痴，嗟君开眼睡。老翁急营生，贪饕不可化。一截已入土，百事放不下。经卷无暇看，数珠未曾把。死去见阎王，必定遭唾骂。贫贱关前业，休嗟命未亨。田园不种树，花果何由生。千沉两条路，看你如何行。愿君牢着脚，前面有深坑。人生如春花，能得几时好。朝吹与暮洗，朱颜变枯槁。花落有时生，人老不复少。万事只令休，莫惹闲烦恼。富汉欺贫汉，南邻瞒北邻。斗秤有两样，言语无一真。大秤买他物，小斗粜与人。眼下得便宜，暗中多鬼神。人生重道德，不重多金银。金银润汝屋，道德光汝身。金银生盗贼，道德息贪嗔。寻思富汉子，不如贫道人。健啖众生肉，痴心要作过。白发五六十，红裙七八个。歌舞中笑谈，锦绣中坐卧。苦海前头深，莫教船子破。天高听甚卑，神幽察甚厚。埋蚕蚕变尸，烧蚁蚁成漏。呵吹一气间，冷暖各成就。恶从汝心生，还从汝心受。池中养却鱼，岸上养却鸭。瘦者喂教肥，肥者便要杀。不思身债重，只要口甘滑。腊月三十日，看你成忉怛。世上聪明人，必欲闻其过。不知是业牵，却云合恁么。因果镜中容，容岂非是我。阴报最分明，不论官职大。口如无底谷，餔啖何时足。力未能长蔬，心且戒四肉。腥膻念有间，慈悲种渐熟。人生弹指间，少恣在明腹。世人黠是痴，忘身多为口。拚命吃河鲀，忍臭餐石首。年年江浙间，药杀十八九。自云直一死，佛亦不可救。自能持不杀，随处多放生。如人犯刑宪，堕落枷锁坑。忽然身得脱，惊喜且悲鸣。含生皆怕死，何欲苦相烹。前世杀害多，今报夭折苦。方矜面如花，已见身归土。哭倒白头亲，怨杀朱唇妇。因果镜中形，毫发无差误。人间官法中，畜生杀无罪。朝烹与暮割，恬然不知悔。世法虽不理，冤债何时已。不见遂安公，五犬逼而死。前世食肉多，今报疾病苦。针艾遍支体，呻吟彻朝暮。变医虽有术，夙业岂能去。愿君祈忏摩，刳心听佛语。守口要如瓶，语言当自保。多知多是非，少出少烦恼。东平乐为善，司马只称好。相逢但寒温，万事皆默了。浮生类俳忧，但可付一笑。做人复做马，吃饭今吃草。富贵变贫穷，丑陋却美好。不识主人公，去来三恶道。人云我聪明，识尽天下理。逐日弄精魂，长年钻故纸。自家一个心，殊不知落地。及乎死到来，看你无巴鼻。世人怕说死，说着死便讳。及期死到来，老眼先垂泪。恋妻复恋妾，见神并见鬼。不入祖师门，痴迷直到底。六十休造屋，七十莫置衣。纵然得受用，能得几多时。身心要早歇，准拟与死期。正如人远出，预辨者便宜。野鹿贪嗜草，忽中猎师箭。老鼠翻饭盆，已落狸奴便。祸从贪上起，苦自爱中现。贪爱若不生，灾害自然远。道力与福力，平时似乱真。福力有盛衰，道力无富贫。人生不学道，只种轮回因。君看天福尽，满眼生埃尘。不贪以为宝，日用无欠少。一裘聊御寒，百味无过饱。堪嗟尘世人，经营长扰扰。衣底摩尼珠，光明都昧了。善恶生汝心，汝心宜早戢。鹅烹语告人，狗死魂犹泣。警诫甚分明，愚耳终不入。苦果一朝熟，恐君悔不及。老翁死却儿，昼夜搥胸哭。痛心彻骨髓，叫云我孤独。何不返思量，恣啖猪羊肉。羊岂不思儿，猪亦有眷属。恶人骂善人，善人总不对。善人若还骂，彼此一智慧。不对心清凉，骂者口热沸。正如人唾天，迁从己身坠。莫忧家未富，家富鬼神恶。莫忧官未穹，官穹朝市妒。多求灾祸根，知足安乐处。君看权势家，昼夜如骑虎。一日日知衰，一年年觉老。唯有贪爱心，顽然如壮少。临行念子孙，垂死顾财宝。世间此等人，可哀不可吊。众生方寸间，贪量如海阔。保持一个身，拟作千年活。金玉已满堂，更欲相攘夺。至死少一官，令人冷笑发。小人妒君子，百计求全毁。自己丑恶声，不知满人耳。譬如蜣螂虫，辊臭为香美。却笑鸾与凤，不与己为类。人身如假借，其势岂能久。镜中儿时面，转眄成老丑。安得闲日月，与人斗棋酒。不能求放心，处处随物走。人身有一疾，呻吟彻眠梦。买药与呼医，告佛仍设供。诸佛虽不语，悯汝颠倒重。杀羊食其心，何不念他痛。世人无慈悲，恣情为杀害。吃肉如大虫，唯誇牙齿快。不念众生苦，畅我个皮袋。皮袋暂时肥，须臾却败坏。世事多不平，平者唯有死。死若更不平，贫汉何时已。朱楼高插云，金带光照地。无常一日来，阎王谁管你。若以诤止诤，其诤转不已。唯忍能止诤，是法中尊贵。不见老瞿昙，妙相三十二。魔军刀剑来，只以无心对。富甚足忧烦，贫甚多饥饿。要于贫富间，知足随缘过。人生不知足，贪财是贪祸。黑暗功德天，寻常一处坐。嗔火焚和气，令人相貌恶。修罗才现前，菩萨都走却。养就三毒躯，恣为五欲乐。智者善思惟，早服慈悲药。心王不自明，便被六贼扰。见色已昏迷，闻香即颠倒。功德与法财，尽底遭劫了。只因无慧力，贫穷三恶道。世人皮底黠，肚里没头痴。只取眼前乐，不忧身后非。眼前乐不久，身后苦多时。愿君早为计，后悔恐难追。求名趋于朝，求利入于市。古今朝市间，相争如鼎沸。不如归山林，揩磨自心地。心地若分明，名利如唾涕。人身苟无业，生死何足疑。生也不须恋，一亦不须悲。一身真逆旅，万事皆儿嬉。请来绿岩畔，与君歌紫芝。因果如影响，毫发无差错。啖炙僧肠穿，指熊樵臂落。兽面心有仁，人面心有恶。天地终不容，立见身消烁。静看营巢燕，衔泥日千转。一栖贫家梁，一宿王者殿。寄托暂时间，何暇分贵贱。人生达此理，没齿无欣怨。贵人何所忧，所忧唯是老。既老何所忧，忧见无常到。逢人问方术，闭门弄丹灶。此心若不歇，至死亦颠倒。可畏是轮回，念念无停住。才见出头来，又见翻然去。换面与改头，为男或作女。不识主人翁，来去多辛苦。蚕忙贪作茧，蜂忙贪候蜜。茧成自己寒，蜜就别人食。世上忧家翁，辛苦无暂息。也似二虫痴，于身无所得。三四小孩儿，争拈百草嬉。怀中有梨栗，衣上污尘泥。也似年高者，贪迷声色时。世间无老少，总是一般痴。贪嗔汝镬汤，愚痴汝地狱。剑树及刀山，汝心皆具足。要以智慧水，洗此无明毒。凡圣路无多，正如手翻覆。譬如临明镜，面目各相对。好者默自欣，丑者默自愧。唯镜两无情，光明常一体。若人心似镜，成佛在弹指。厚葬非孝心，死者必遭辱。君看离乱时，何墓不伐斸。黄金众贼分，白日孤鬼哭。最爱老庄周，天地为棺木。屋可蔽风雨，何苦斗华丽。尧舜乃圣君，光宅天下被。茅茨未尝剪，土阶亦不砌。不知尔何人，鳞鳞居大第。出家要省缘，省缘易入道。如何无事人，搂揽闲烦恼。奔走富贵门，庄严房舍好。不知被物使，区区真到老。伤嗟富贵家，杀害无虚日。食羊割奶膀，烙鳖呼卒律。物有千般痛，汝无一念恤。福力忽然终，黄连犹是蜜。浮生七十岁，二万五千日。睡眠与疾病，光阴强半失。火急便回头，寸阴诚可惜。嗟吁世人人，班白犹放逸。世上贪饕汉，因财日夜煎。天公借与汝，看守七十年。譬如良田谷，春种秋方圆。不见张车子，生来便有钱。有福莫享尽，福尽身贫穷。有势莫使尽，势尽冤相逢。福兮常自惜，势兮常自恭。人生骄与侈，有始多无终。自料七十岁，可期不可期。况今五六十，形骸日渐衰。正如春暮后，青多红少时。去住呼吸间，佛言真不欺。我者被人骂，佯聋不分说。譬如火烧空，不救自然灭。嗔火亦如是，有物遭他爇。我心等虚空，听你翻唇舌。四大是假合，何况四大外。假者是色身，外者是财贿。可怜世上人，说与终不会。相争一文钱，费却多少气。人生被爱使，奔走如奴仆。爱官被官牵，爱财被财畜。昼夜不曾闲，身心一暂足。佛云恩爱奴，斯言真可录。世人多放逸，极力事侈靡。乐极悲哀来，福尽贫穷至。天福尚有尽，世福岂一已。人多议论乖，享得是我底。世人贪积财，受尽种种苦。求时多辛勤，守时足忧怖。散时哭不休，死时恋不去。轮回六趣中，只因为物误。有恩念念报，报则合天道。有冤念念解，解则无烦恼。一身类浮云，百年同过鸟。若以冤报冤，万劫无由了。名汤并利火，古今烧杀人。只贪炙手热，应笑甑生尘。虎口都忘险，龙鳞不怕嗔。利名心未足，衰老已及身。可怜一等人，不善又不恶。一边说参禅，一边取娱乐。贵得生死间，都不受寂寞。此云痴种子，要觅扬州鹤。人如食檗虫，通身总是苦。吃苦尚不休，抵死钻头做。古人知此味，念念求退步。乐道山林间，荣枯谁管汝。有求皆是苦，众生须要求。因名忘性命，为利起戈矛。不足无时足，知休真下休。死生呼吸至，无人替汝愁。世上聪明公，痴心自蔽蒙。步步常行有，口口只说空。既空无嗜欲，既空无穷通。因何临财色，身心如转蓬。众生黠是痴，积恶望无过。譬如颠倒人，寻觅无热火。火则决定热，恶则必招祸。劝君慎所积，有花终结果。一念染心生，撞入胞胎去。父精与母血，妄认为住处。种子既不净，臭气相薰污。业风吹出来，万苦从头做。出家要清闲，却被人使唤。门徒数百家，追陪日忙乱。施利得十千，人情费七贯。彼此没便宜，他年难打算。更有一般僧，因果殊不顾。心里似屠沽，口中呵佛祖。心口不相应，佛祖岂容侮。投子与赵州，肯踏名利路。池中一土墩，鱼日绕墩转。人观咫尺间，鱼谓千里远。正如躁进人，分寸变眉面。要在张三前，还落李四便。劝君莫嗜酒，嗜酒多过咎。不唯损汝福，亦乃夭汝寿。独饮醉一夫，共饭饱十口。人生福几何，饥贫恐在后。世间一等汉，做尽百家冤。锥刀急利禄，尺寸竞田园。世上若无死，尘中应更喧。劝君衣带上，分明书此言。僧家乃野人，何苦事迎迓。佛法变人情，真实成虚假。不见老赵州，禅床犹懒下。但愿大王知，谁管都衙骂。区区求富贵，求得一何用。前遮并后拥，假合成戏弄。正如梦南柯，妄认位貌重。忽然睡眼醒，始笑乾培奉。劝汝谛观身，此身真可恶。上下九个孔，臭秽常流注。内外四条蛇，轻躁不停住。智者善思惟，莫被皮囊误。女色多瞒人，人惑总不见。龙麝暗薰衣，脂粉厚涂面。人呼为牡丹，佛说是花箭。射人入骨髓，死而不知怨。人生如下棋，机巧未尝已。劫劫只图生，忙忙惟怕死。路头既错了，心眼亦虚弃。不荐这一着，对面若千里。白日闹喧喧，夜间静悄悄。夜间与白日，且道谁欠少。饥时觅饭噇，困便寻床倒。不省这个意，区区直到老。往事莫追寻，未来莫希望。见在休执着，自然心坦荡。有心终不堪，无念以为上。君看太虚空，何尝有遮障。莫嫌门户少，转富转心劳。夜怕奸偷至，时防风火烧。名高招谤重，财积致谗饶。外物多为累，令人思许巢。麝为香而死，龟以灵故焦。既为世所用，忧患无门逃。名高谤之本，财聚祸之苗。三怨粗能免，世无孙叔敖。日暮片云愁，边廷战未休。万人齐拚命，一将独封侯。孙武子兵法，田将军火牛。算来成底事，总是百冤头。合嗔不须嗔，合喜不须喜。喜时风自吹，嗔时火自炽。风火非外来，皆从自心起。不见四禅天，三灾都不至。不栽一株桑，不种一粒粟。口体每轻肥，仓库常满足。蓬门漏不蔽，你居大华屋。常怀知愧心，少恣无明欲。一鼠变蝙蝠，群鼠相庆贺。飞鸣觉身轻，自喜脱猫祸。日中不见物，夜里长忍饿。不如做鼠时，窟里饱眠卧。贫穷难作福，富贵易造罪。有力无道心，有心无财贿。有福有道心，百中无一二。不见老瞿昙，福慧二严美。佛为大医王，留经治众病。众生虽读经，展转不相应。病是贪嗔痴，扫除爱净尽。贪嗔痴不除，无缘了真性。贪夫如扑满，不虑满时祸。未盈犹可存，已满终归破。君看石齐奴，不义蓄财货。吃剑为绿珠，至死不知过。奸汉瞒淳汉，淳汉总不知。奸汉作驴子，却被淳汉骑。当时誇好手，今日落便宜。图他些子利，披却畜生皮。君看转轮王，七宝光中坐。一朝福力尽，头上花冠破。正如箭射空，势尽还退堕。升沉无数劫，只因迷者个。不必扬人恶，切忌伐己善。行人口似碑，好丑悉皆见。禄厚恐祸生，言深虑交浅。不如省事休，彼此无欣怨。君看草头露，日出还消去。也似世间人，阎浮暂时住。愚人尚不知，纷争求贵富。只应明眼人，未能笑得汝。人生不满百，常怀千岁忧。犹嫌金玉少，更为子孙求。白日晓还黑，绿杨春复秋。无过富与贵，不奈水东流。入寺设僧斋，先且问客食。一味不可口，满座皆啾唧。回顾憍陈如，钵盂未尝湿。恁么说斋僧，有名而无实。辛苦置田园，岁收五千斛。死了付儿孙，儿孙享其福。忌辰饭十僧，纸钱烧一束。人生为子孙，所得何纤粟。一年五千斛，十年计五万。不知十年间，所作何事办。暴殄天物多，也好自思算。福若不消磨，除君是铁汉。人人要便宜，个个觅小利。所争能几何，失却大人体。饶人福自来，瞒人祸自至。此理甚分明，尚犹不瞥地。傅大士种瓜，瓜熟人偷窃。以篮热园中，与偷便提挈。偷儿感此情，再拜心服悦。无争与莫争，尽向慈门摄。"}