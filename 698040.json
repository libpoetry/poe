{"id":"698040","title":"书似端白道兄","dynasty":"明","author":"赵彧","text":"海底珊瑚枕，名归神异经。昔尝劳似梦，今始得其形。人外风波白，眼中天地青。无由慰饥渴，牙约汲中泠。人烟虽带郭，水竹澹宜僧。远道寻钟入，高看借阁登。影寒半江月，青削一春冰。何物同清净，莲花在上层。古藤花百折，一一罨楼居。世匪无朱草，僧难弃土苴。峰回鸿影断，石劈水帘虚。六籍真糟粕，仙人自有书。"}