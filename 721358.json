{"id":"721358","title":"外姑湛节母冯太君八十大寿时旌表初至二首","dynasty":"明末清初","author":"陈恭尹","text":"方圆并画古难能，况挽颓晖转日升。宗祏已新先世庙，佛龛勤礼六时灯。心空万虑皆如烛，泪尽他年尚作冰。犹有橐装馀产在，春秋留得与云仍。先公高义人间少，节孝天生梱内才。再世漂摇为砥柱，百蛮聋俗有惊雷。西台使者飞霜笔，南国词流祝寿杯。五十年前皋庑下，白头无复孟光来。"}