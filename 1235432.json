{"id":"1235432","title":"春寒閒居五首","dynasty":"元","author":"刘诜","text":"贫居托幽巷，久雨客来绝。春寒霰时集，淅沥在高叶。鸟鸣日已宴，寂寂茶鼎歇。惭无晁氏智，懒事主父谒。闭门自读书，庶以励高节。潇潇山城雨，摵摵书馆风。喔喔邻屋鸡，迢迢远坊钟。遐思在古人，展转魂梦通。抱拙俗所弃，岁晚将谁同。赋成不轻卖，金尽当忍穷。久寒卉木寂，初旭阴翳谢。春浅有令姿，澹澹在平野。山明孤烟发，天迥一鸟下。积忧鲜旷怀，怡咏聊此暇。赋诗勿锼刻，养生师叔夜。昔时如花人，今年兀若株。华滋散安在，嗜好岂不殊。河水不灌翳，春风不归枯。闻道须少日，立功无暮涂。西里夜回烛，东邻朝玩山。相视无羡心，丰约自不关。芳草满幽庭，日宴人未还。久阴忽微暄，孤禽语花间。"}