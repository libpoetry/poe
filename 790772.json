{"id":"790772","title":"孙策周瑜娶二乔","dynasty":"清","author":"张洵佳","text":"孙策与周瑜，命世两英雄。两人俱少年，割据大江东。江东有二乔，姐妹花双红。两贤娶得之，作合妙天公。而皆不永命，中道断丝桐。岂其藏娇屋，容易沮英风。卓哉武乡侯，识略超凡庸。独娶阿承女，丑妇发蓬蓬。三国论人才，第一推卧龙。即此一事观，高下在其中。"}