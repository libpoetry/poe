{"id":"962120","title":"昔游诗十五首 其八","dynasty":"宋","author":"姜夔","text":"青草长沙境，洞庭渺相连。洞庭西北角，云梦更无边。后有白湖沌，渺莽里数千。岂惟大盗窟，神龙所盘旋。白湖辛已岁，忽堕死蜿蜒。一鳞大如箕，一髯大如椽。白身青鬐鬣，两角上捎天。半体卧沙上，半体犹沈渊。里正闻之官，官使吏致虔。作斋为禳祓，观者足阗阗。敛席覆其体，数里闻腥膻。一夕雷雨过，此物忽已迁。遗迹陷成川，中可行大船。是年完颜至，送死江之壖。或云祖龙谶，诡异非偶然。近日山阳人，采菱不知还。望见三龙浮，目若电火然。见龙多见尾，少见四体全。一龙已为异，三者亦罕传。又因渔湖侧，水中忽生烟。烟中一驴出，绕身步蹁跹。俄随霹雳去，欲语无由缘。我闻语此事，乘舟往观焉。径往枯葭浦，白鹭争相先。湖有刘备庙，实司浩渺权。徘徊无所见，归棹月明前。"}