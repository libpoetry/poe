{"id":"682791","title":"餐荔次韵","dynasty":"明","author":"区越","text":"一抹丹霞百树连，江园荐荔喜新鲜。繁华独数端阳后，风味应无夏至前。代柬群公真有句，膏车盘谷总忘年。石桥流水古松下，此地谁分一洞天。一山云起一山连，两岸花开两岸鲜。正拟听琴来涧畔，忽闻吹笛过溪前。习池屡许山公醉，甲子谁缘绛老年。白发苍颜赴嘉会，绿菱丹荔共长天。"}