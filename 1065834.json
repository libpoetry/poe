{"id":"1065834","title":"谢公定以所藏文与可诗示其孙骥有诗次韵","dynasty":"宋","author":"苏过","text":"骨冷能诗庾开府，妙句天成醉翁许。醉翁已作神清游，伯牙绝弦空千古。谢翁家无甔石储，独富牙签收茧楮。诗豪遗墨宛在世，不与□□俱化土。后生无复见老师，句法凛然犹可度。幼孙风流自一种，疑是江东王谢伍。君不见西京柱下太史公，留滞周南叹无补。传家有子能续业，执手潸然只虚语。子孙他日继文翁，太史家风尔乎取。"}