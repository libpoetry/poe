{"id":"685781","title":"追怀亡兄金吾延伯歌姬散尽有感集句","dynasty":"明","author":"丘刘","text":"残花怅望近人开，南国佳人去不回。回首可怜歌舞地，年年春色为谁来。湿云如梦雨如尘，自有春愁正断魂。人面不知何处在，空留莺语到黄昏。千山万水玉人遥，人事音书谩寂寥。惆怅一年春又去，更无消息到今朝。谁家玉笛暗飞声，总是乡关离别情。妾梦不离江上水，夜来还到洛阳城。"}