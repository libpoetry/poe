{"id":"757526","title":"凤凰台上忆吹箫 寄慰箫楼师悼亡","dynasty":"清","author":"沈善宝","text":"云散星沉，乌啼花落，魂销南浦归舟。任万般离恨，百种闲愁。都付西风黄叶。随带水、只向东流。空相约，南枝梅绽，谁续斯游。悠悠。蟾圆易缺，偏潘岳多情，顿折莺俦。怪嫦娥底事，笛返琼楼。畴把鸾胶再续。弹别调、数尽寒筹。寄鱼书，叮咛青鸟，早到明州。"}