{"id":"673036","title":"题林待用所画山水为王员郎作","dynasty":"明","author":"杨廉","text":"王君此画来何从，自言昨得之林公。公心欣然为挥写，苍烟老树山重重。莓苔无尘水石净，中有袒裼遐栖翁。养高习静君夙志，无乃聊寓烟霞胸。我言是境皆脱洒，朝市亦有山林风。正闻部符忽相促，淮阳征?行匆匆。诗人王事念靡盬，未许箕踞休长松。淮阳莆阳地虽异，公斋对此将无同。不见濂溪庐阜下，曾志乡关在目中。"}