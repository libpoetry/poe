{"id":"288397","title":"雨淋铃·戊辰七月十七日书事","dynasty":"现代","author":"袁克文","text":"秋风呜咽，正开帘处，徙倚人怯。深云渐涌天际，又惊雷起，凉尘吹叠。远树萧萧弄晚，更寒响凄切。恁黯黯、飞雨如潮，不见当楼旧明月。河东一往何堪说？算者回、信息应长绝。无那转思前事，愁病里、怎禁摧别？早遣柔肠，回向、而今好共摧折。但此去、何地归魂，碧草空凝血。"}