{"id":"924595","title":"次韵张耒见寄","dynasty":"宋","author":"苏辙","text":"相逢十年惊我老，双鬓萧萧似秋草。壶浆未洗两脚泥，南辕已向淮阳道。我家初无负郭田，茅庐半破蜀江边。生计长随五斗米，飘摇不定风中烟。茹蔬饭糗不愿馀，茫茫海内无安居。此身长似伏辕马，何日还为纵壑鱼。怜君与我同一手，微官肮脏羞牛后。请看插版趋府门，何似曲肱眠瓮牖。中流千金买一壶，椟中美玉不须沽。洛阳榷酒味如水，百钱一角空满盂。县前女几翠欲滴，吏稀人少无晨集。到官惟有懒相宜，卧看南山春雨湿。"}