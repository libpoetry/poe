{"id":"966419","title":"予戏作水墨四纸张庆符有诗因用其韵","dynasty":"宋","author":"胡铨","text":"姑孰先生方遣化，饥食馋涎餐饼画。信知诗必穷乃工，忍穷谁复如公者。崎岖我已羁江湖，偻肩如我世恐无。从来画亦穷乃妙，两穷相值真堪吁。平生笑坡誇四板，祇爱丹青非道眼。岂如淡墨出天然，雪欲来时水云晚。先生一见辄倾倒，回观浊世秋毫小。不须更羡钓鱼翁，已自超然游汉表。"}