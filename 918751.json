{"id":"918751","title":"山西行","dynasty":"宋","author":"沈与求","text":"山西健儿好身手，气如车轮胆如斗。十五射猎少年场，戏格黄罴同拉朽。二十窜名尺籍中，铁马追风快驰走。臂弓腰箭了一生，只喜论攻不论守。兵符夜半出辕门，将军令肃谁敢后。自誇豪健天下无，誓为官家扫群丑。蛮夷共事古来危，监军巧落他人机。黑山未靖黄河沸，边尘倏忽连紫微。长驱中州斥候绝，已闻饮马金明池。种家猛将忠贯日，发上冲冠颐指挥。主辱偷生事不武，壮士裂眦争相随。东跨潼关达上国，城头夜插将军旗。诸军下马拜吾父，请成退舍才有期。肉食谋国帝子质，勒兵不动护送之。壮士束手猛将死，敌来侮人犹小儿。明明二圣尧舜主，天翻地坼徒尔为。天翻地坼徒尔为，北望血泪滂两颐。真人中兴似光武，赤眉青犊折箠笞。一呼奋击肯效死，风鹤尚信惊王师。呜呼何为背征讨，红帕兜鍪半为盗。东家昨夜虏小姑，西妇朝逢握刀笑。锦衣玉食事奢侈，翠眉红颊资彊暴。黄屋今怀旰食忧，忍与豺狼活蓬藋。时危宜尔悍且骄，侧耳试听哀痛诏。五陵佳气自葱葱，为雪大雠安九庙。"}