{"id":"1142109","title":"过深浦罗给事隐旧居","dynasty":"宋末元初","author":"方一夔","text":"给事三父子，著籍古池阳。贩夫偶奇货，末暮来钱塘。维时汉运衰，紫宸厌天狼。长鲸沸河洛，幅裂万里疆。惟子晓大义，白笔摇风霜。愿提十万旅，巢穴倾朱梁。青云不假翼，无路凌高翔。其事竟无成，青史垂芬芳。中原转莽莽，一垤争侯王。登高抉浮云，极目惨八荒。遐想同心人，过君桥梓乡。徘徊扣牧子，遗迹悲荒凉。区区夏虫知，知我于诗长。岂知用心处，流落不忘唐。我欲传高士，置君后柴桑。含情苦摇荡，伫立苍洲旁。"}