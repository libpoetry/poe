{"id":"1125676","title":"上曾安抚二首","dynasty":"宋","author":"郭印","text":"万口争称好使君，携持踊跃看朱轮。入门便洒随车雨，到处真成有脚春。鱼鸟一时生意气，江山千里有精神。大贤易镇朝廷重，巴峡穷愁要抚循。圣门鼓瑟妙难窥，今日风流亲见之。五纪光阴惊电掣，一生忠孝仗天知。老庄座下须闻道，李杜坛边敢说诗。晚景功名非所慕，抠衣深喜得宗师。"}