{"id":"979722","title":"金盏倒垂莲 其二 次韵同寄霸师杨仲谋安抚","dynasty":"宋","author":"晁补之","text":"休说将军，解弯弓掠地，昆岭河源。彩笔题诗，绿水映红莲。算总是、风流馀事，会须行乐□年。况有一部，随轩脆管繁弦。多情旧游尚忆，寄秋风万里，鸿雁天边。未学元龙，豪气笑求田。也莫为、庭槐兴叹，便伤摇落凄然。后会一笑，犹堪醉倒花前。"}