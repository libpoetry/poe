{"id":"662147","title":"送杨提学应宁","dynasty":"明","author":"石宝","text":"蚤闻伯起誉，亦欲抠吾衣。长风振郊壑，云龙忽分飞。仰止徒高山，而势不能依。文章绚圭璧，日得窥馀辉。皋鸟倏一举，渊鱼遂其肥。道合志乃同，此意识者稀。所以渊明琴，不在弦与徽。京国再相逢，蹲豸有馀威。一展畴昔愿，清论聆霏霏。洒我尘埃襟，登之清风矶。虽非暮春姿，忽尔吟咏归。何怪公门人，器识俱可希。公门有青骢，行色动朝晖。安能一束刍，聊以驻騑騑。晨星本易散，流云亦易微。溯彼西北风，兹怀良不违。"}