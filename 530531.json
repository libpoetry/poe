{"id":"530531","title":"东乌岭","dynasty":"明","author":"韩邦奇","text":"东乌岭上愁云停，东乌岭下流水腥。千章夏木阴森合，一道盘旋摩青冥。铁崖万尺窨沉洞，俯视还恐坤轴倾。群峰争起剑戟列，当关拱揖拥严城。一夫荷戈千人废，天险岂可阶而升。却忆当年刘六到，如履平地任凭陵。刺史坠马三军走，流血如海乌岭红。长驱西下破竹势，刘六岂是真英雄。君不见监军总制纷纷出，千金悬赏期侯封。又不见赵城炊儿赫然怒，手提屠刀摧元凶。"}