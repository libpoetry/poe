{"id":"531114","title":"后神楼曲","dynasty":"明","author":"杨慎","text":"安期昔制神楼散，射陂今作神楼曲。神楼主人南坦翁，欲往从之限空谷。吾闻仙家五城十二楼，樊桐方丈绕瀛州。长风引舟不可到，环中根像空神游。坦翁元是神仙流，何年飘然下丹丘。天庭摛藻掞鸾鹤，云軿立仗鸣华骝。北斗南宫不肯住，挂冠归来营莬裘。碧澜罨画开苕霅，紫烟萦带彩云夹。新波菱榜泛青翰，过雨蘋风爽乌帢。人间九罭播声诗，天上五龙传睡法。青李遥看尺牍来，雀罗净扫昏眸开。尻轮神马驰万里，坐我赤明龙汉台。一气孔神存中夜，手翳华芝海若诧。中有真人巾金巾，授以灵文老复姹。玄珠累累苍玉鸣，烽沉柝阒歌太平。丰屋天翔鬼瞰室，庙谟何用谈佳兵。游仙梦觉闻清啸，载赓清润连清调。愿从广成顺下风，肯许襄童窥末照。咸池濛汜纷如驰，扶起混沌须神医。他年合遇神楼散，约公海上寻安期。"}