{"id":"813289","title":"北归漫兴","dynasty":"清","author":"李予望","text":"知命无为更讳穷，顺时那得复求通。病余骏骨诚难市，老去蛾眉不易工。牺象已看殊断木，琴材何事待焦桐。此身并付荣枯外，抛掷枭卢一笑空。文章得失古难言，被褐怀珠孰共论。溟海风涛终偃息，榆枋毛羽自飞翻。青春漠漠醒如醉，积雨阴阴画易昏。十丈尘中京辇路，骑驴还欲傍谁门。靡迤群山翠作屏，绳床纸阁草痕青。梦中真幻亡蕉鹿，镜里妍媸失尹邢。豪气久疏屠狗业，异书新得相牛经。掩关祇可通樵牧，簪笏无从一扣扃。归来何处不徜徉，隐几长消半篆香。深喜山阿无怨鹤，却悲歧路有亡羊。百年真觉生为寄，三窟为营醉作乡。高卧北窗风暂至，犹能一枕到羲皇。"}