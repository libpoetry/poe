{"id":"747504","title":"蓬莱阁观海","dynasty":"清","author":"季芝昌","text":"斗室不悬五岳图，尺水不容万斛橹。半生劳劳走尘土，眼界局促心郁纡。我家恰送江入海，一角未许窥全模。今朝放眼向海若，浮天际地无方隅。晴光照耀闪金碧，大竹小竹擎盘珠。老龙翻鳞起骤雨，沙门杳霭云模糊。晨霞暮烟各殊状，百怪变化才须臾。东连朝鲜北辽沈，浪舶点点飞鹥凫。奇观如此得未有，径思饱泛十幅蒲。徒夸蜃市小楼阁，如以蠡测良区区。天风吹我登三壶，玉扃金阙神仙都。琴声乍听伯牙弄，锦样艳说鲛人铺。袖中携石偶然耳，至今文采祠髯苏。矶头问取钓鳌客，不知入网谁珊瑚。"}