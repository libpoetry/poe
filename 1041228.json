{"id":"1041228","title":"赠陈襄秘丞自峡中召归","dynasty":"宋","author":"刘敞","text":"淮海南国冲，冠盖结浮云。面交固不数，白首犹若新。之子天际来，各自东西人。一语旦连夕，欢如平生亲。岂伊名闻久，固以意气均。驰骛诗书间，博哉醇乎醇。我昔病俗学，莫明圣与仁。常恐遂至地，岂期晚有邻。君还觐清光，一二席上珍。贤者任必重，勉旃觉斯民。"}