{"id":"518939","title":"闻二祖父三祖父皆以年冠带诗以志喜末句悲先祖父之不起也呜呼一喜一悲之间其所感者深矣孝子慈孙尚思所以惜时爱日以尽养志之诚也哉","dynasty":"明","author":"邹智","text":"铁杖扶来八十年，金函开诏沐龙涎。鹿胎软衬蝉冠正，鱼佩高悬鹤氅鲜。俯仰山中閒宰相，醉醒世上活神仙。泷冈未表乾封固，万里孙儿泪洒天。"}