{"id":"545231","title":"赋八诗后鄙怀不能己巳伏枕呻吟再成八律共前什计十六章辄命使者焚之几筵次公有灵当为我击节三神之顶浮一大白也 其一","dynasty":"明","author":"胡应麟","text":"中年真诀至人传，晚岁仍参佛祖禅。夜雪尚疑中岳顶，朝霞俄赴大罗前。黄金阙近双龙驻，白玉楼高万象悬。为问仙都题记者，几家词笔并如椽。"}