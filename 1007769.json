{"id":"1007769","title":"飞来山","dynasty":"宋","author":"蒋堂","text":"有山昔飞来，神怪安可测。万壑鼓风雷，千岩为羽翼。胡为忽移徙，到此无倾侧。灵越得奇峰，琅琊失遗迹。烟云随而至，杉篁古所植。如何草创时，躺作瞿昙宅。闻之有苾刍，岁久苦刓刻。凿声响深崖，火烬淬层壁。平为土木基，蔑有苍翠色。金粟千亿身，窣堵百馀尺。回廊尽复叠，寸地无闲隙。一聚红尘中，万瓦青烟羃。成彼有为善，斯可长太息。我试来寻山，山形俱变易。方念此崭绝，安得如往昔。不谓山之足，下落言偃室。知是骞翥时，于兹堕岩石。屹尔画疆畔，其谁敢侵蚀。随宜得形胜，触目见崷崒。小桂结沈阴，清露有疏滴。巾履日可赏，琴樽雅成饰。多谢对幽岑，亦足开烦臆。若在祇园间，岂更存馀碧。"}