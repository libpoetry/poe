{"id":"1249028","title":"忧伤四首上樊时中参政苏伯修运使 其四","dynasty":"元末明初","author":"王逢","text":"江海壖，家家浮生多在船。船居无租出无禁，竞卖田宅行盐钱。私盐渐多法渐密，隩里干戈攘白日。寻常恶孽不肯除，本固枝蕃祸非一。虎符龙节王者师，赦过录功先自欺。谏臣上疏劾已晚，蔓延及今归咎谁？地官合为弘远计，盐价减徵同赋税。盗源既清民瘼除，五风十雨歌《康衢》。"}