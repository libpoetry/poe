{"id":"1128837","title":"因北游者寄峨眉家先生先生曾宰建之浦城故末章及之二首","dynasty":"宋","author":"谢翱","text":"灵关高缥缈，缥缈出曾城。其上盘紫云，倏忽牛马形。交青不栖树，浴彼清泠泓。唯有孤鸑鷟，衔命此山灵。迎风溯寥廓，杳杳西北征。羽毛中道折，六月霜霰零。回首灵关云，泪下如悬缨。江淹所治县，粤王曾种树。山人雨后来，空台唯宿莽。故人出端平，子孙今不武。寥寥南峰寺，枯禅尚灵雨。犹记桐乡祠，影前及僧语。"}