{"id":"799991","title":"读汉书","dynasty":"清","author":"张英","text":"壮哉霍子孟，易置多英风。离席按剑时，发议惊群公。走马杜鄠间，曾孙方困穷。手挈天子玺，授之咸阳宫。海枯石可烂，孰能訾其功。珠襦黄金匣，甫葬茂陵东。狐鸣尚冠里，妻子烟尘空。秺侯杀弄儿，累世亢其宗。子孟庇阿显，九族罹悯凶。割爱与殉私，延促霄壤同。臣术惟敬慎，庶几保厥终。"}