{"id":"522926","title":"娲皇墓诗送乔太常","dynasty":"明","author":"李梦阳","text":"伊闻女希氏，奋迹鸿荒日。神功羲农并，吹簧豁阴郁。鳌极本寓言，蛇身竟恍惚。遗墓赵城侧，古庙松杉密。霍岭峙巑岏，汾川眇荡潏。穆穆秉德臣，肃肃拳瞻谒。祈灵溯遐躅，明禋备精物。天虽积清气，运久恐漏阙。徒炼五色石，寥廓讵能越。送子顾周道，俾我心于邑。"}