{"id":"1074878","title":"次韵章季常题石鱼研屏","dynasty":"宋","author":"周紫芝","text":"苍崖百丈悬江滨，江潭下跃吞舟鳞。戏将双影倒挂崖石上，妙绝始信阳侯神。短屏谁为琢山骨，与君一障西风尘。世间百怪那可解，清诗宛转聊穷因。问谁幻出水底石，掉尾鼓鬣波粼粼。固应凤咮与龙尾，明窗净几长相亲。君家机云好兄弟，玉山对峙高嶙峋。为贫聊试漆园吏，手板拄颊心看云。要收江湖入几席，钓竿拂水垂风纶。谁当为我语石鱼，莫爱浪翻月白千顷江镕银。但愿玉堂常伴直，对此风流千载人。"}