{"id":"690468","title":"恩诏赐复冠带县大夫雨中携酒赐贺赋此呈谢","dynasty":"明","author":"张萱","text":"数载雷霆谴，馀年犬马躯。圣恩逢浩荡，臣幸□须臾。复就冠裳列，均沾雨露濡。冷灰今已溺，不敢借吹嘘。十五年前事，一场春梦中。衣冠新影戏，笠屐旧园公。覆水惜馀沥，落花羞故丛。开尊咏麟趾，醉杀紫芝翁。欣然已天逸，忽尔复天黥。对镜儿孙笑，入群鱼鸟惊。可是望门嚼，曾为戴帽饧。解兰吾岂敢，何事縳尘缨。安得驹维谷，从他貉聚丘。逢场聊作戏，破甑昔回头。且作烟霞主，还同麋鹿游。乐饥歌泌水，此外更何求。自笑沟中断，空馀爨下材。冥鸿不可慕，海鸟莫相猜。北阙浑无梦，南山空有台。喜逢新甲子，恩自日边来。击壶歌伏骥，拔剑听鸣鸡。纬恤宗周阙，吟魂楚泽迷。蓬蒿已满径，桃李未成溪。为问鱼惊饵，何如龟曳泥。"}