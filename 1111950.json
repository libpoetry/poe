{"id":"1111950","title":"游青山","dynasty":"宋","author":"吴渊","text":"碧嶂千层镇一州，十年前记作斯游。因看红杏行停辔，为濯清泉坐解裘。怪石巉岩蹲虎豹，老松偃蹇卧龙虬。转看转有无穷景，杖履何妨绝顶头。风流千载忆玄晖，此日登临不觉疲。看取眼前都是句，如何身后不留诗。须知小隐徜徉日，正是高吟寥泬时。可惜出山终不免，空留翠岫与清漪。"}