{"id":"1045147","title":"赠王观文","dynasty":"宋","author":"徐积","text":"一自西征登将坛，探其窟穴除其残。邻羌馀喘虽偷安，匈奴右臂殊不完。闻公姓字摧胆肝，穹庐部落匿可汗。何当饮马朔海乾，雄文高勒燕然山。古来从事多壮夫，凯歌得意更豪粗。共公谈笑观投壶，醉笔挥成露布书。归来却佐神圣王，爱贤乐道不敢忘。德功甚盛谦尊光，始终一节郭汾阳。"}