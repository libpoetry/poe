{"id":"1123308","title":"耕织叹二首","dynasty":"宋","author":"赵汝燧","text":"春催农工动阡陌，耕犁纷纭牛背血。种莳已遍复耘耔，久晴渴雨车声发。往来逻视晓夕忙，香穗垂头秋登场。一年苦辛今幸熟，壮儿健妇争扫仓。官输私负索交至，勺合不留但糠秕。我腹不饱饱他人，终日茅檐愁饿死。春气熏陶蚕动纸，采桑女儿鬨如市。昼饲夜喂时分盘，扃门谢客谨俗忌。雪团落架抽茧丝，小姑缲车妇织机。全家勤劳各有望，翁媪处分将裁衣。官输私负索交至，尺寸不留但箱篚。我身不煖煖他人，终日茅檐愁冻死。"}