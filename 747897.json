{"id":"747897","title":"林颖叔招同宗涤楼朱伯韩叶润臣孔绣山王少鹤刘炯甫拜黄文节公生日以日问月学旅人念乡分韵得旅字","dynasty":"清","author":"何绍基","text":"坡翁与涪翁，生日别寒暑。涪诗令人沧，坡诗令人煦。从来造化穷，正赖文章补。今年炎热甚，不复分子午。遗容获瞻拜，正气满庭宇。复展冰雪文，增我神骨古。{坜力换屰}惟我涪翁，孝友植根矩。大节是不俗，名论砭懦腐。忧患真饱经，志事弥坚树。纵横翰墨场，岿作西江主。最爱说茗香，还工赋笋苦。草书到神速，小词饶媚妩。余事烂珠璧，诗心独机杼。居然黄并苏，远匹李与杜。坡公近太白，公乎肖臣甫。自多我公去，谁复堪指偻。六义竟寥阒，千年空仰俯。林子闽中杰，儤直天尺五。榕坛学绪绵，左海文澜辅。何处得公像，陶庐旧摹取。陶庐诗宗陶，向往存图谱。王孟韦柳余，宋士不得伍。乃于双井翁，别奉瓣香炷。虽云有章列，未免分门户。我昔使蜀州，遗趼前贤聚。两处流杯池，和诗照戎叙。于缘盖不薄，攀仰公宜许。清风飒然至，炎气渺何所。介雅来八人，分韵拈两语。公乎信有灵，吾其老羁旅。"}