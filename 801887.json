{"id":"801887","title":"自三山至牛渚连山盘屈舟出其下","dynasty":"清","author":"金綎","text":"晴日山照耀，林峦现金碧。何年浮屠宫，峙此奇险石。钟磬不可闻，天风荡虚壁。轻舟出其下，牵揽不得力。巉岩更阴森，使我毛发磔。惊涛喷晴雪，盘屈增险厄。上视飞鸟绝，下瞰鼋鼍逼。寒江静鱼梁，细路隐樵迹。我欲逐孤猿，济胜理轻策。高妙蹑云关，力扶羲御侧。风水趁前途，回首空叹息。"}