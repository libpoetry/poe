{"id":"41627","title":"营湼盘忏还涂作诗","dynasty":"隋代","author":"江总","text":"小序祯明二年仲冬。摄山栖霞寺布法师。只尔待终。余以此月十七日宿昔入山。仰为师氏营湼盘忏。还途有此作。可否同一贯。生死亦一条。况期灭尽者。岂是俗中要。人道离羣怆。冥期出世遥。留连入涧曲。宿昔陟岩椒。石溜冰便断。松霜日自销。向崖云叆叇。出谷雾飘飖。勿言无大隐。归来即市朝。"}