{"id":"702821","title":"赠陈仲醇徵君东佘山居诗三十首","dynasty":"明","author":"董其昌","text":"岿然耆旧表江南，东麓云泉恣所探。广大代推风雅主，萧閒时共佛僧龛。空庭籁起闻吹万，月幌杯深对影三。辛苦山灵驱俗驾，肯容城市讶苏耽。文伯顽仙尽自兼，何须黄纸署名衔。山开窈窕藏书洞，径翳荒榛避诏岩。老衲或来煨榾柮，橐驼尝倩护松杉。虽然豪气屏除尽，閒咏荆轲木是缄。百感中来不自拈，侧身西望北峰尖。论交云雨今方见，阅世阳秋晚更严。危语逼人何咄咄，大言是处可炎炎。闻君近发琅函秘，巳展红牙第几签。名僧会里事瞿昙，能结孤峰白石庵。河泊谩夸闻道百，狙公何意赋朝三。清华水木如濠上，弘奖风流自汝南。却笑昔人高士传，不将同世一为参。无限离离压杞楠，树犹如此尔何堪。烟波狎主谁争长，山泽虽曜已战酣。绝域也知珍尺一，高轩奚事谬朝三。犹嫌住久人知处，见说游鲲欲徙南。玄味曾同草木参，廿年相对老江潭。竹林把臂今馀几，莲社过桥笑有三。赠我绮琴都不报，求君青李远能函。故人却喜彭篯在，金鼎琼文事可谙。当年游宿遍名蓝，紫柏禅师奉麈谈。受记可称千佛一，论文曾许两都三。应将绮语卑江左，直溯宗风自岭南。莫讶绳床留半席，庭前树子早同参。餐取峰霞坐翠岚，云根劖出小终南。窗悬虚室常生白，帖仿萧斋欲过蓝。山长旧来鸿自一，市喧还笑虎成三。应怜惠子能知我，雅道寥寥有荷担。箬笠扁舟白马谈，浮生忽巳鬓毵毵。无能九土游其八，不朽千秋共此三。曲水竹林分左右，青山宾主列东南。此中但可吟风月，百尺陈楼一草庵。端居突兀起毗岚，是处清凉现钵昙。漱石更兼芬润六，御风时见素云三。绿天剩有书经叶，碧涧疏为洗砚潭。身隐无文真用短，试看碑板大江南。洼盈轩画为谁拈，著配倪迂也自谦。枯木悠悠凭隐几，芙蓉片片见开帘。即今呼马能无应，但说犹龙好用潜。养鹤栽梅成底事，未曾驱役老长髯。清时岂有放江潭，故里风烟不可堪。巳分浮家苕霅曲，忆曾对宇岘亭南。人间鸟道丸封一，世事桑田海阅三。褊性幽栖真不恶，骊珠先巳被君探。谁言司马滞周南，若比稽康更不堪。笔綵愧开花七七，樵青尝扫径三三。多君素业寻确壤，何物閒勋抵石函。如此盘桓成二老，北山安得有林惭。徵君名姓彻宸严，谷饮岩栖宝不贪。称意沙鸥随上不，论才竹箭美东南。荡胸震泽吞能九，开径柴桑益有三。尽为草堂拈胜槩，留将山史作佳谈。颂酒深衷岂放憨，二豪何以视耽耽。将因巢许为师友，自与羲皇作子男。清浅锦机襄转七，纵横雅爵醉挥三。孝标虽有伤时论，未见山中此盍簪。钟牙缅邈别家惭，试向瑶琴古调参。怀友经春哦渭北，教儿当日笑城南。梦中蝴蝶花光湿，池里蟾蜍墨雾含。只鹤畸人形共影，故应待我鼎为三。洗耳应停朝市谈，忧时词客未为惭。遥闻羽檄飞辽左，何日穹庐扫漠南。虎豹愁人关自九，马牛更仆语成三。希夷居士今如在，高枕高歌莫太憨。瑶草金光向此探，我来风日正清酣。夷门布席恒虚左，栗里悬窗故倚南。竟有声名输第五，耻将禅草说登三。可知嘉遁能终吉，龟筴何劳季主参。平生挥麈解围谈，名理尤从老境谙。得失浑忘闻塞上，春秋成癖北征南。潜虚祗用龙初九，忌满何如月出三。可道太玄犹寂寞，好玄今巳有桓谭。十载村居傍酿墰，村农村姥得相参。玉壶观世龟藏六，竹简雠书豕渡三。只见陶公怡岭上，谁知剑客是图南。近来宝晋先王略，不作兰亭聚讼谈。今古閒愁了不担，翛然方内有鸾骖。谷名子午真盈一，坐守庚申不但三。处士占星常斗北，诗家浥酒或箕南。为君署取凉心馆，若个游人肯细参。为事丹铅不种蓝，閒将草木志嵇含。斩新松傲秦封五，娟秀花开少室三。流咏须臾成洛下，徵图早晚诏江南。凭君醉舞回双袖，长泖驱为拾月潭。忽忆驱车过楚潭，德山犹有德山庵。岧峣鹫岭衔天半，直截牛车见佛三。般若无知传教外，菩提非树本宗南。前身金粟维摩是，丈室相看巳罢参。渐剪茅茨渐卓庵，图书成府亦潭潭。词坛悬帜多奔北，古路先驱作指南。常有玉晨资赉十，未闻石户羡徵三。北来门外维舟惯，不为乘风利涉贪。别有超超上驷骖，拈来恐似老生谈。逍遥不必溟飞北，炳蔚端成雾隐南。掷地赋声如振万，先天玄理自函三。枕中一卷庖羲易，祗觉王何思未覃。忆昔论交自筱骖，虽更出处岂商参。阮家犊鼻贫骄北，先世狐书史愧南。岂有风流分仲二，差怜骨相共朋三。壮君笔力能扛鼎，不为清羸弛负担。山叟从无对影忠，科头露坐过仍甘。关情空谷肠回九，绝意王门足刖三。草什忘忧都树北，风能解愠自来南。腝尘不上清虚界，酒德文心日共酣。东轩曝背语成函，一饭忘君未可甘。主帅穷兵真计左，胡儿牧马渐过南。沙场白骨高寻丈，御府朱提岂再三。却把国觞连太乙，九歌深意许雅参。誓比黄河开国男，酬恩当取虏头函。镜中鱼□频虚伍，笛里梅花漫奏三。美酱几时陈戏下，藁砧何在战城南。翻惭梁市行吟者，绝塞山川聚米谈。满贮诗囊不待探，风流胜赏事偏谙。寄愁直欲还天上，招隐时闻过水南。有橘可能摛楚颂，无花大类说燕函。凭高辄吐惊人句，为道平生僻性耽。"}