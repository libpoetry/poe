{"id":"464128","title":"贺新郎 读吴汉槎秋笳集","dynasty":"当代","author":"陈凡","text":"寒夜挑灯读。最可怜、穷边千里，羁愁万斛。早识娥眉原擅妒，故遣雨翻云覆。况自古、红颜薄福。未必如花如玉貌，但工谗、应作倾城目。千古恨，言难足。旧关重入情非夙。数当日、布衣余子，绣鞍华屋。未白乌头人鬓白，知汝忧怀似簇。更谁省、乘除直曲。莫为风霜销意气，算风霜、未抵人情酷。徐掩卷，为歌哭。"}