{"id":"1205932","title":"贺新郎 次韵","dynasty":"元","author":"周权","text":"清啸西峰月，记曾经飘飘霞佩，御风飞度。知道仙家蟠桃宴，此夕洞关无阻。看多少往来鹤驭。分得九霞春色醉，听玉笙、清奏云深处。好天上，神仙府。俗尘笑我山中侣。叹匆匆归后，依旧松烟萝雨。万事一闲都了却，说甚官为柱史。尽拚得、此生韦布。齑粟一孟安岁晚，课儿童、闲诵梅花赋。这些福，老天与。"}