{"id":"57871","title":"京口纪行","dynasty":"明代","author":"胡翰","text":"大江风西来，波涛一何浩。我舟不得发，徘徊越昏晓。衡运已朔易，曜灵忽东杲。早出南徐州，草干霜露少。惨惨沙尘飞，轧轧车轮绕。寒气来薄人，重裘仅如缟。日高众鸟翔，天末孤帆杳。川流与冈势，合沓自回抱。人生大块间，孰能出其表。勉为辛苦行，益见颜色槁。人言野多虎，前驱善相保。顾非千金躯，祇欲杖穹昊。共子陈此情，归来卧蓬岛。"}