{"id":"537097","title":"题怀素千文真迹后","dynasty":"明","author":"王世贞","text":"秃师少来负书颠，芭蕉万叶凝松烟。自矜二王无我法，懒与融师称小钱。邬参军语钗股折，张长史笔惊沙翩。夏云漏雨各自态，寒猿渴骥俱奔泉。垂一千年龙剑出，过八百字骊珠圆。毋论貂尾贵难续，即赏虎贲神不全。戈法宛然自堪辩，司空纵似亦可怜。紫微初入六一舫，彩霞再堕剡溪船。河南哀册右军札，白虹三缕腾奎躔。墨池馀债倘未了，伴汝游戏终残年。"}