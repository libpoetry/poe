{"id":"1117086","title":"次韵张耒学士病中二首","dynasty":"宋","author":"苏辙","text":"一卧怜君三十朝，呼医仍苦禁城遥。灵根自逐新阳发，病蘖从经野火烧。吻燥未须寻曲糵，囊空谁与典絺蕉。何时匹马随街鼓，睡起频惊髀肉消。尘垢污人朝复朝，病中吟啸夜方遥。长空雁过疑相答，虚幌萤飞坐恐烧。稍觉新霜试松竹，未应寒雨败梧蕉。从来百鍊身如剑，火灭重磨未遽销。"}