{"id":"506455","title":"赠袁舍人忠微","dynasty":"明","author":"王洪","text":"袁子海上来，华年抱奇术。远之金台游，遂为龙门客。立谈拜双璧，再见赐千金。烜赫日月光，浩荡风云心。五侯不敢狎，七贵遥相待。独步群贤中，高视九州外。一朝随龙飞，峨冠登凤池。紫诰承天恩，彩笔挥英辞。朝趋金銮殿，暮直苍龙阙。鸣珂禁苑风，锡宴金闺月。而我疏朽质，乃于天上逢。握手玉堂迥，论文丹禁通。冠玉岂长贫，燕颔自食肉。抵掌青云中，相看笑流俗。丈夫未得志，或为愚者欺。咄嗟洛阳妇，叱咤淮阴儿。騄駬异款段，荆仆岂燕石。不逢乐与和，吁嗟何人识。虎变不足惊，明月知我心。因君秉清鉴，一奏高山音。"}