{"id":"687367","title":"会饮吴石湖精舍次前韵四首","dynasty":"明","author":"孙承恩","text":"吴子幽栖地，闲来荷胜招。玉舟浮白堕，翠釜映红消。菜长雨馀荚，禾抽壅后苗。知君轻俗累，雅志在耕樵。水竹王维宅，烟花老杜居。寻芳穿曲径，浥赏憩清渠。草软飞蝴蝶，萍开跳白鱼。百年多暇景，幽兴莫教虚。对酒歌明月，濯缨怀碧流。不须移短榻，欲去棹扁舟。花当婵娟舞，鸟如弦管讴。晚风声断续，渔唱隔汀洲。物意人同适，韶华酒共深。云山如媚我，花鸟亦知心。石鼎青霞气，胡床碧树阴。晚蝉鸣未稳，曳响过前林。"}