{"id":"859404","title":"和王微之登高斋三首 其二","dynasty":"宋","author":"王安石","text":"六朝人物随烟埃，金舆玉几安在哉。钟山石城已寂寞，祇见江水云端来。百年故老有存者，尚忆世宗初伐淮。魏王兵马接踵出，旗纛千里相搪挨。当时谋臣非不众，上国拔取多陪台。龙腾九天跨四海，一水欲阻为可咍。降王北归楼殿坼，弃屋尚锁残金堆。神灵变化自真主，将帅何力求公台。山川清明草木静，天地不复屯云雷。使君登高访古昔，伤此陈迹聊持杯。因留嘉客坐披写，酃渌笑语倾如筛。酒酣重惜功业晚，老矣万卷徒兼该。攒峰列壑动归兴，忧端落笔何崔嵬。馀年无欢易感激，亦愧庄叟能安排。青灯明灭照不寐，但把君诗阖且开。"}