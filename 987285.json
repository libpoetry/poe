{"id":"987285","title":"读天台侍郎黄公神道碑","dynasty":"宋","author":"高斯得","text":"昔纂宁宗纪，名臣叹寂寥。钜奸方枋国，多士谩盈朝。快读黄公传，如闻舜代韶。尽言醒众聩，独立耸清标。辨枉全张猛，持身简竖刁。要途方凛凛，归梦已摇摇。疏广还家勇，羲之入海遥。寒花矜晚节，老桧傲霜朝。迁史虽犹缺，邕碑亦孔昭。咨予无健笔，魂去若为招。"}