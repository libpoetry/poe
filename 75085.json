{"id":"75085","title":"贺新郎·淡月黄昏里","dynasty":"元代","author":"袁士元","text":"淡月黄昏里，粉墙阴，盆池漾绿，藕花初吐。悄似飞来双属玉，风动翩翩素羽。漫引得、人人争睹。拍手阑干惊欲起，怅然、并立长凝伫。思往事，意容与。当年妙选登莲署。正花开、邀朋醉赏，尚留佳句。藏白收香今六载，还我风流检府。最好、冰姿清楚。一点炎尘曾不染，纵盘根错节仍如许。花为我，笑无语。"}