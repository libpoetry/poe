{"id":"269235","title":"二月十一日未初生子菲","dynasty":"现代","author":"吴妍因","text":"喁喁我娇妻，忽欲得所有。晨出为人师，旰归学慈母。或抚邻家儿，嗟赏不绝口。或弄洋磁娃，摩挲不释手。一朝月入怀，喜若获琼玖。弗嫌心作酸，莫掩腹如阜。绣襁早为计，瑰玮兢兢守。日既逼大期，执教仍不苟。晨出昃未归，惟见来女友。告以赴医院，蚌珠待急剖。闻之陡然惊，咄咄绕室走。俄顷消息传，云已举一牡。妇安婴亦肥，咸曰吉无咎。入院探视之，惴惴觇螓首。其颜虽失常，其身幸释负。护士抱婴至，珍惜倍玩偶。耳大鼻端直，生涡颊晕酒。面目与两亲，相似十八九。妻言此宁馨，君予我所受。相爱果结晶，美秀无出右。予为锡嘉名，复祝成长后。兼备知仁勇，克享福禄寿。具有一技长，济世垂不朽。慎忽类乃翁，徒学杜陵叟。拥鼻吟咿嗡，诗成但覆瓿。"}