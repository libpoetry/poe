{"id":"761240","title":"尉迟杯 西湖感旧周韵同潘少梅丈作","dynasty":"清","author":"谭献","text":"平堤路。正落照、欲下城头树。离离草色城阴，前日钿车来处。东风宛转，吹不醒、离魂梦南浦。却相逢、柳外黄昏，送他双燕归去。回头海国浮云，难忘是、园林坐石萍聚。唱彻家山浑萧瑟，话几许、零歌断舞。如今又、江深草阁，但添得、巴山一夜语。问飘来、甚处箫声，倚楼应是愁侣。"}