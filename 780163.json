{"id":"780163","title":"金缕曲 冬闺 二十四叠前韵","dynasty":"清","author":"叶绍本","text":"锦帐羔儿酒。见南窗、玉梅破冻，胆瓶知否。复阁红炉金烬爇，暖意悄参熨斗。候缇室、琯吹寸九。琼幕帘垂风不到，怯宵寒、更遣帷犀守。铺熊毳、画葵首。关心岁序飙轮走。呵牙管、颂椒才罢，忙笼纤手。荔砌阴长添一线，绣袜女红新受。讶冰箸、晶莹檐口。藏了银彄刚送腊，闹铜街、又看倛头丑。娇黄额、寿阳牖。"}