{"id":"296306","title":"永遇乐·词社第五十集即事","dynasty":"现代","author":"章钰","text":"陆走龙蛇，是何人世，亦姑谋乐。下泽行吟，一年容易，篇倍骚经作。鸳针交绣，麝尘独捣，声病几番商略。问牢愁、除他锦瑟，一柱一弦谁托。钟沈钵碎，坠欢重拾，慰此流人萧索。十日平原，七歌同谷，不管风波恶。茫茫影事，重重灰劫，祗合此中栖泊。要追步、清尊集后，莫输一著。"}