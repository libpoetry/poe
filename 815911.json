{"id":"815911","title":"间情","dynasty":"清","author":"顾植","text":"十二雕栏倚碧城，好拈彩管理芳情。枇杷门巷银镫影，杨柳亭台玉笛声。昨夜星辰何黯淡，当年云雨不分明。茂陵久抱相如渴，香茗盈瓯为解酲。仆身余情忏悔多，华年流水去蹉跎。画帘烛暗潇潇雨，绮陌人归缓缓歌。桂叶自能香玉露，藕花何幸傍银河。不堪旧事成追忆，明镜重烦照泪波。"}