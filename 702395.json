{"id":"702395","title":"立秋前二日游溪西竹屋马上次同游者韵","dynasty":"明","author":"程敏政","text":"溪上林亭待客游，茶瓜今日定淹留。马惊小雨还成霁，蝉咽薰风已报秋。沙路散行迷远近，水禽贪浴自沉浮。望中早觉西山好，十里岚光翠欲流。久约溪西看竹来，雨中骑马到池台。鸥边水濯尘光去，鸟外天随眼界回。逃暑静便沙岸柳，借眠慵扫石林苔。病身款客仍供酒，转觉陈遵是俊才。"}