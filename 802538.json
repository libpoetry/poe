{"id":"802538","title":"水龙吟四首 其三","dynasty":"清","author":"项鸿祚","text":"蕊倦群按霓裳，冰肌不染人间暑。宿酲初解，秾妆净洗，嫣然笑语。抱月生香，凌波弄影，晚凉微步。自移根玉井，芳心更淡，只合向，瑶台住。十里明珰翠羽，最难分，野塘鸥鹭。棹歌声里，云鬟荡桨，烟笼似雾。莫遣西风，片时吹作，碎琼飞舞。爱秋容艳绝，一枝开近，蓼花红处。"}