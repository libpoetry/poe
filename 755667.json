{"id":"755667","title":"春昼曲","dynasty":"清","author":"朱清远","text":"帘钩微上帘旌飘，明窗净几殊清寥。眉子砚开墨新试，耳彝炉烬香先烧。兰阶细细和风动，一桁幽香鬓边送。朱喙轻圆语慧鹦，粉腰婀娜飞幺凤。幽居空谷日迟迟，倚竹拈花足解颐。乍可湖云丝柳抹，频经山雨锦苔滋。宜书宜画还宜绣，取次安排消永昼。笋香茶味足清娱，镜中诗里从消瘦。"}