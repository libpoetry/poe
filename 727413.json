{"id":"727413","title":"伯行不喜烘开牡丹为诗道其意依韵和之","dynasty":"清","author":"范当世","text":"伯行才气不可当，一蹴已就欧苏堂。颉颃古人岂在貌，肺腑净洁心肝芳。不喜人情浪颠倒，要与一世守大常。爱惜廉隅到花卉，恸其早被园丁殃。思量雍培待时至，听任造物施丹黄。北方天地君知否，满眼沙漠蒙曦光。一年三时在冰窖，悠悠后土无春藏。老蟠孤根向龙蛰，那有惊雷来发扬。园丁似比宋人智，突出异卉如人长。一苞一金岂为贵，陆生何不倾归囊。我悲寓园太萧瑟，每醉欲倒依公傍。岂知金碧楼台下，也有寒人抱雪霜。"}