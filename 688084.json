{"id":"688084","title":"应制作潇湘八景 洞庭秋月","dynasty":"明","author":"朱同","text":"岳阳楼前秋风起，碧波夜凉秋在水。纤云捲尽四望遥，一色澄清几千里。烂烂银盘海上来，金光荡漾镜中开。洞箫依微碧烟外，应有羽客凌风回。三湘重湖碧云暮，岸苇江芦不知数。孤篷夜半惊梦回，四顾茫茫莽回互。乍疏乍密还潇潇，泽被枯槁翻天飘。江湖岂无庙堂念，恩深不知千里遥。重岩叠障生虚籁，碧烟隐寺横如带。老禅出定月照廊，数声忽度长林外。西来大慧非顽空，要将耳观开愚蒙。洪音浩荡无远迩，播扬万里资皇风。严风凛冽云垂地，远岫平林失苍翠。冯夷剪水作飞花，一色迷漫满天际。孤舟钓缗昏未收，蓑衣清兴胜狐裘。三白但有丰年兆，一身饥寒何足忧。秋色澄空碧霄远，蓐收气肃寒云捲。数声嘹唳天外来，低落平沙水清浅。羽毛独尔知随阳，岂为饥肠怀稻粱。衔芦不烦避矰缴，解网今已同商汤。灏气满空秋洒洒，潦尽潭清木叶下。片帆几点天际来，破浪乘风如走马。江汉今为雁鹜池，商舶钓艇从所之。暮归晨出会有时，慎勿纵欲令人嗤。茅屋人家小门径，红蓼白蘋欲齐胫。收缗晒网插疏篱，短渚长洲递相映。红轮留照悬远空，水村泽国俱春融。饭饱不知身外事，欸乃一曲歌淳风。平湖远接青山麓，瓦屋布帘烟簇簇。曈曈海日出山头，晻霭林霏淡平陆。鲜鳞可买醪可沽，醉归不倩傍人扶。皇风万里被海隅，渔樵乐土无处无。"}