{"id":"483927","title":"题苏昌龄画","dynasty":"明","author":"张以宁","text":"徐君远从西江来，亲为苏子作松石。松三千年铁作肤，石亦苍寒太古色。几株老木相因依，气格不敢与之敌。洲前摇摇者舟子，短棹沧江荡晴碧。著子啸歌于其中，仰观青天岸白帻。是时东山月始出，无边露气连赤壁。潜蛟出舞巢鹘翔，江姬色动三太息。眼中之人有太白，风云变态俱无迹。前辈风流今复闻，人间绝景岂易得。徐君更为添野夫，共泛灵槎卧吹笛。"}