{"id":"667393","title":"宿惠山顶","dynasty":"明","author":"杨成","text":"孤笠与闲云，随遇众山活。出郭五里余，泼眼青到骨。李相思家山，愁心渺天末。鞭我入山心，携我住山褐。一上到绝顶，神清天宇豁。始知险如夷，有路得上逵。空碧虽非家，坐卧信可悦。东望东海头，西望五湖出。云霞入衣袂，衾枕生日月。攀历岂谓高，已觉尘境绝。圣人乃希天，万象咸就列。蹉跎复蹉跎，夜坛情磬澈。"}