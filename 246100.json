{"id":"246100","title":"入夜不寐闻空调声大作误为风雨声即赋","dynasty":"现代","author":"王引","text":"夜风敲窗意何为？声传剥啄疑鼠窥。五月六月黄梅熟，漫思宿雨到晓垂。出门淑女不著袜，革履半湿鳏夫悲。老农心焦磨斑驳，刈麦须惊水涨陂。兼旬雨密不得歇，江面鼋鼍斗蛟螭。湍流乱旋浪有澌，无限人间失箸匙。倾盆更作三百日，微禹吾其鱼与龟。嘿然梦破星宛在，对此空调使我嘻。诗人昔怪翻江海，起看羸马龁枯萁。又从茅檐滴疏落，想见江海打篷桅。我今蜇居伏蜗角，耻向笔底誇雄奇。江海经年梦不到，风雨摹拟差似之。即听空调比风雨，枕上索笔强赋诗。"}