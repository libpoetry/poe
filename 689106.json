{"id":"689106","title":"惠阳竹枝辞","dynasty":"明","author":"何绛","text":"惠阳城南浪似雷，惠阳城东江水来。嘱郎莫学双江水，一合千年去不回。侬家住在西湖边，暮暮朝朝得见莲。恨杀昨宵无赖雨，水深寻藕总无缘。此去广州三日水，此去罗浮日半山。算来亦是无多路，只要郎心乐往还。烟霞桥出鳄湖边，一道垂杨入野田。郎骑白马来殊好，鳄怪伤人是浪传。床下别郎何草草，欲送郎行怕兄嫂。自从郎渡合江头，侬鞋不踏门前道。"}