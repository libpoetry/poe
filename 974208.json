{"id":"974208","title":"贵溪隔岸有二岩仆旧游也闻子畅受秋租于彼以诗寄之","dynasty":"宋","author":"赵蕃","text":"黄岩崭绝人人居，徐岩蟠郁处士庐。扁舟半载泊南岸，折梅看雪频携壶。黄岩夹道松百株，风来迎送齐笙竽。坛崩殿古黄冠癯，悬岩石刻墨可模。徐岩触目多荒芜，啼啸往往纷鼪鼯。废基断砌或有无，名字不复知谁渠。闻君奉檄方受租，播糠眯目莫与娱。作诗为君道何如，寻幽速遣从骑驱。赋成孰寄当念吾，不用寒温枉素书。"}