{"id":"717487","title":"泰岳 其二","dynasty":"明末清初","author":"屈大均","text":"濛濛岩洞里，元气有周秦。万物生青帝，群峰拱丈人。天鸡呼日早，仙阁出云新。濯发攀河汉，冥心见鬼神。琴声流众壑，剑彩绕孤身。长子惟南面，天孙有大春。命长凝木火，精已作星辰。雷以三阳壮，龙于正月屯。望中愁系练，行处想扶轮。忍使乾坤失，苍茫泪满巾。"}