{"id":"838134","title":"用瘿民韵和辜菽庐","dynasty":"清末民国初","author":"苏镜潭","text":"东渡鲲溟万里船，杜家涕泪米家颠。细评茶韵心如水，少掇芹香眼过烟。落拓祇馀孤剑在，会逢似有暗丝牵。归家转盼经残腊，相约杖头挂百钱。黑潮滚滚送归船，乡事寒梅欲放颠。岁晚冰霜催客鬓，兵荒墟里断人烟。日浮大白千杯少，风送深红万恨牵。一事与君同慰藉，身閒落得是无钱。"}