{"id":"921563","title":"送吕行甫司门倅河阳","dynasty":"宋","author":"苏轼","text":"结交不在久，倾盖如平生。识子今几日，送别亦有情。子生公相家，高义久峥嵘。天才既超诣，世故亦屡更。譬如追风骥，岂免羁与缨。念我山中人，久与麋鹿并。误出挂世网，举动俗所惊。归田虽未果，已觉去就轻。河阳岂云远，出处恐异程。便当从此别，有酒无徒倾。"}