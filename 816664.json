{"id":"816664","title":"恭纪惠献贝子王平定浙闽功迹颂言","dynasty":"清","author":"舒辂","text":"简膺虎竹出天潢，重倚长城奠楚疆。越海移幢游釜纵，闽封提旅丑蛮张。肤功巳奏题铜柱，圣虑无烦宠凤章。南国祇今遗泰泽，金环千载映辉煌。功仁积累后昌宜，莲幕重开制两师。浙水闽山隆旧祀，彝樽龙勺仰新祠。香飘汉末浮龙黼，璧耀牛墟引凤旗。槎使同疆逢盛典，未兴趋事共讴诗。"}