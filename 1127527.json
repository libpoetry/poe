{"id":"1127527","title":"送太守舒郎中赴阙","dynasty":"宋","author":"彭汝砺","text":"英谋一发破昏冥，道路喁喁侧耳听。千里啸歌趋雨露，百胥奸猾避雷霆。闾阎有让风长暖，囹圄无尘草自青。朝罢雍容问民瘼，愿言康乐上宸庭。陋迹迟回寂寞滨，欲闻高谊叹无津。声华未及膺门客，揖让犹皆蜀守民。白日忽收千里诏，清风长挟万家春。穷途倾眷陶钧力，吟尽肝肠一惨神。解郡西南促去程，扁舟西下照江明。旌麾益近青云路，剑佩行朝白玉京。势位久淹犹郡国，光华此去即公卿。山林愿听功名起，野拙犹能颂治声。"}