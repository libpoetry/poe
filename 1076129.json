{"id":"1076129","title":"时宰生日诗六首 其一","dynasty":"宋","author":"周紫芝","text":"后皇开玉堂，仙官俨成列。奕奕峨长缨，珊珊鸣佩玦。中有一真仙，容华灿冰雪。维时值中原，格斗弥岁月。帝命下抚摩，聊用究施设。王纲坠莫举，独以一手挈。至言等药石，黔黎尽生活。帝曰伊谁能，何以报殊烈。爵之白玉浆，奏以云门阕。徘徊上璇穹，千秋拱云阙。"}