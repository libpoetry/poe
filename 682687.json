{"id":"682687","title":"公出驻节陶太守池馆踰宿徙居行台","dynasty":"明","author":"区元晋","text":"秋色覆琼宇，寒花转白蘋。檐晴喧瑞雀，藻密隐祥鳞。山石堆云远，池涧引泉新。混混无止息，级级故峋嶙。长吟时顾影，伴峙且欹巾。流行敢混俗，卓立自超群。野旷多奇趣，境清无纤尘。主人开绿野，五马驾朱轮。英风凌苍汉，壮志御青云。竹帛恒自矢，声华应耻论。圣世锡云厚，遐邦望正频。尚祈一掬蕴，化作万家春。薄暮轩前酌，清歌还几巡。微酣问胥史，共称使君仁。荒城能驱虎，云阁定图麟。闻斯舆论美，已领居停恩。所交在雅谊，市道安足云。努力崇令绩，声光遍四垠。明发别兹境，良觏知何辰。"}