{"id":"1065776","title":"送赵承之官满还朝","dynasty":"宋","author":"苏过","text":"先君昔论交，士为天下服。同升顾周行，岁晚逢吏部。俱怀丘明耻，共弃夫子恶。君方汗血驹，早就凌云赋。千里不难到，乃愿伯乐顾。怀谒来中山，自许相如慕。荆州一得见，意已轻万户。我时望膺门，通达愧文举。顾兹豪杰人，骥尾失早附。蹉跎二十年，尘满并州路。班荆话畴昔，堕泪发垂素。中郎真有子，尽以功名付。文章盖馀事，刚茹柔不吐。聊从两油幕，谩借将军箸。笑谈出羽檄，横槊纵奇句。吾闻明天子，赫赫张治具。网罗到岩穴，况子籍其誉。镌功燕然山，行有千载遇。岂宜山谷中，尚使骐骥骛。请缓三径归，执笔太史柱。"}