{"id":"136377","title":"景德观枕流","dynasty":"宋代","author":"白玉蟾","text":"寒泉泻破青山腹，青山不改寒泉绿。幽人一心泉石心，倚溪著此数椽屋。窗外飘喷万斛珠，枕边玲珑一片玉。山涧金龙啸欲飞，涧底银蟾清可掬。敲磬愁惊晓鹭眠，停经坐看昏鸦浴。香浮茗雪滋肺腑，响入松涛震崖谷。清净耳观绝弦琴，广长舌相无生曲。客来坐此亦忘归，溪南溪北千竿竹。"}