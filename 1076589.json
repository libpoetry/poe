{"id":"1076589","title":"寄题史伯鱼读书堂","dynasty":"宋","author":"李正民","text":"臧室翻经何太漫，邺侯万轴新堪玩。长大谁如伯业勤，昼眠多似边韶慢。斯堂扁榜号读书，读之百过乐有馀。焚膏继晷自克己，彬彬学子颜之徒。念我壮年游天禄，万卷尽观如不足。羽陵蠹简拂蟫鱼，太一青藜曾照烛。辛勤白发但尝胆，燕坐茅斋犹泛览。年来老眼渐昏眵，每展青编憎墨淡。"}