{"id":"785865","title":"感怀呈樵野尚书丈即用话别图灵字韵","dynasty":"清","author":"黄遵宪","text":"海南巨鳄顽不灵，非人非鬼绝睹聆。诎彊弥隙百无策，罔两铸鼎谁能铭？方今五洲犹户庭，云帆飙舰来不停。海波漫漫槃不掩，天阙荡荡门无扃。突然太行扼井陉，欲上无梯驰无軨。守门狺狺黑犬吠，传书杳杳飞鸾青。背盟绝客出何经，更索钜岛屯飞舲。蛙蛤相呼祇取闹，蛟螭攫人先染腥。我生遇合如径廷，累百感心万劳形。西逾万里大漠绝，东居三年濛雨零。于今忽作闭口瓶，焚香依佛书锁厅。平生踪迹默自数，将南忽北飘浮萍。故乡梅花今已馨，在山泉水催我听。归携片石问君平，客槎奈犯牵牛星。"}