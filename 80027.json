{"id":"80027","title":"秋兴·成都城中秋夜长","dynasty":"宋代","author":"陆游","text":"成都城中秋夜长，灯笼蜡纸明空堂。高梧月白绕飞鹊，衰草露湿啼寒螿。堂上书生读书罢，欲眠未眠偏断肠。起行百匝几叹息，一夕绿发成秋霜。中原日月用胡历，幽州老酋著柘黄。荣河温洛底处所，可使长作旃裘乡。百金战袍雕鹘盘，三尺剑锋霜雪寒。一朝出塞君试看，旦发宝鸡暮长安。引剑酣歌亦壮哉。要君共覆手中杯。秋鸿阵密横江去，暮角声酣战雨来。莫恨皇天无老眼，请看白骨有青苔。中年倍觉流光速，行矣西郊又见梅。"}