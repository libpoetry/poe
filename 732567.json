{"id":"732567","title":"阳谷县遇赏祁之问林上庵却寄","dynasty":"清","author":"陈洪绶","text":"赏生遇阳谷，为述君高迹。卖田结茅宇，乃在寒山东。设榻傍修竹，避人入深松。老僧语夜月，瘦鹤舞秋风。有酒能独饮，旧侣常不同。即与同饮者，道人浮海翁。书翻老庄子，作诗弗求工。齿豁发尚黑，食少肌犹丰。体气虽强健，颐养复有功。是为隐君子，悟道彻始终。我复世情深，乘亢不自封。去家十余里，偃蹇江海中。知君笃念我，恨我不能从。"}