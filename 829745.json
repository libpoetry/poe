{"id":"829745","title":"怀人诗十章 章太炎","dynasty":"清末近现代初","author":"柳亚子","text":"素王不作春秋废，大义微言一脉尊。却愧鲰生百无似，也曾立雪到程门。元佑党人推司马，襄阳耆旧数庞公。天门詄荡无崖岸，坐我光风霁月中。乡邦坛坫慎交社，桑海遗闻补史亭。一自莘庐耆旧死，松陵文献尽推卿。西台痛哭谢唏发，眢井沉书郑忆翁。更向竹林携小阮，应无俗物恼王戎。文采风流我愧卿，未堪沦落怨三生。青丘词笔渐离筑，同向人间诉不平。元方磊落季方奇，中晚文章世已稀。堪笑机云终入洛，愧君同采首山薇。半载春申江上住，与君肝胆最相知。临歧珍重长亭柳，不许行人折一枝。相逢曾记海东头，一曲骊歌唱不休。赠汝朝鞭还洒泪，寸心未死为恩仇。垂虹亭畔论交日，黄歇城边买醉时。一自鸠兹江上去，暮云春树尽相思。解衣推食寻常事，各有千秋志愿赊。莫道沪江轻薄地，市中还有鲁朱家。"}