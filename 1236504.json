{"id":"1236504","title":"明日慈仁宫进讲毕钦承特命改授崇文监丞参检校书籍事是日同僚邀复游西山举酒为寿赋二首简谢雅意","dynasty":"元","author":"周伯琦","text":"沙明潦尽路萦回，僧舍埋云石点苔。山影四围青欲合，草花五色锦成堆。起瞻北阙天光近，坐醉西风野兴催。好是清欢醇是酒，不须海上访蓬莱。故人意气厚难忘，况在皇州滦水阳。管鲍于今无一二，皋夔自昔比寻常。冯高喜隔尘嚣远，拂坐时闻草树香。便指南山同献寿，直倾北斗累千觞。"}