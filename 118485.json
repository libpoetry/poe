{"id":"118485","title":"见赠·羡君耽读书","dynasty":"宋代","author":"苏辙","text":"羡君耽读书，日夜论今古。虽复在家人，不见释手处。意求五车尽，未惜双目苦。蓬莱倚霄汉，简册充栋宇。学成擅囷仓，笔落走风雨。破笼闭野鹤，短草藏文虎。鬓须忽半白，儿女无复乳。知君不能荐，愧我终何补。偶来相就谈，日落久未去。归鞍得新诗，佳句烂如组。古风弃雕琢，遗味比乐府。且复调埙篪，泠然五音举。"}