{"id":"697483","title":"婺中三子诗 其一 刘参军孝标","dynasty":"明","author":"胡应麟","text":"嵯峨婺女郡，星斗垂寒芒。寥寥旷千载，气运开齐梁。刘生实天启，乳哺随高堂。翩然自北来，烨若孤凤凰。读书紫薇岫，一目逾十行。山栖表远志，绝交廑中肠。千言走珠贝，七录披琳琅。含毫策锦被，倏忽惊岩廊。遂令世主忌，坎壈终词场。龙蛇谅斯在，鸿鹄讵可量。矫矫七尺躯，耻为万乘降。胡然际悍室，妖牝啼朝阳。潜身叹孤犊，跛足追亡羊。太息敬通论，今古为徬徨。仙李方二叶，九庙摧妖狐。刳剥尽生灵，宇内无完肤。岳岳临海公，奋袂起菰芦。义旗举大泽，百万当一呼。虹霓切云汉，雨泽滂泥涂。操我七寸管，问彼六尺孤。片言嚇淫牝，一战枭群奴。惜哉下阿战，倒甲如摧枯。奇功固罔立，大义差足扶。披缁入灵隐，觅句酬跏趺。金锤隐博浪，钜轴流江湖。固知艺文杰，讵曰器识疏。一辞道王辟，无忝令伯徒。至今读遗草，激懦开顽夫。六代更废兴，文士故不乏。奋迹惊才贤，乘时见髦杰。猗欤沈隐侯，文章何烨烨。骋望游中台，违情守东越。佩玉辞岩廊，鸣金下阊阖。沿泳双溪流，迟徊三洞穴。会圃临春风，登台望秋月。旌旆俄飞扬，剑履倏腾踏。一代怀龙门，千秋仰骥秣。四声启后流，八病表先达。尽剖洪荒秘，卓为艺林筏。儒生互雌黄，志士竞鈇钺。寥寥数千载，风流竟谁越。岂伊腐草流，尘土共澌灭。"}