{"id":"751118","title":"客话太白武功之胜因怀康对山修撰","dynasty":"清","author":"严玉森","text":"忽急友难游瑾门，琵琶不以迁高官。死余大小鼓三百，绝世风流天地存。今日游公乡，昔日登公山。扬州艳说修撰好，要知公之气谊山河尊。华山不为高，黄河不为深，公乎奇节超昆仑。文章丝竹偶然耳，后生小子之论何纷纷。丈夫不作王右丞，清流第一申屠蟠。三秦豪杰谁景略，但见泾渭水合流浑浑。潼关望中条，司空诗境愁云屯。坐客谈武功，太白之雪绵秋春。清泉白石忘寒温，商雒深山多隐沦。蟪蛄朝菌匆匆甚，怪柏寒松爱避人。"}