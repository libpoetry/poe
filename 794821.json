{"id":"794821","title":"疏帘淡月 题李晨兰女史“茶烟煮梦图”","dynasty":"清","author":"孙云凤","text":"蕉阴竹影。并搅碎斜阳，雨晴庭院。静倚妆台，衣怯软罗寒浅。凤团初熟瓶笙沸。悄无人、绣帷低捲。星眸乍合，云鬟半堕，绿窗吟倦。又何处、西风吹断。正池生谢草，花开江管。绿水冰泉，肯许烦襟同浣。凭谁唤醒灵心问。望吴江、波阔天远。碧烟空绕，清香漫惹，画屏秋晚。"}