{"id":"1121409","title":"续作永昭陵挽词五首","dynasty":"宋","author":"欧阳修","text":"王者居尊本无外，由来天下以为家。六龙白日乘云去，何用金钱买道车。苦雾霏霏著彩旗，犹排吉仗杂凶仪。常时凤辇行游处，今日龙輴恸哭随。都人扰扰塞康庄，西送灵车过苑墙。金鼎药成龙已去，人间惟有鼠拖肠。素幕悠悠逗晓风，行随哀挽出深宫。妃嫔莫向苍梧望，云覆昭陵洛水东。叨陪法从最多年，惯听梨园奏管弦。从此无因瞻黼坐，惟应魂梦到钧天。"}