{"id":"1225205","title":"鞦韆行寄赵季良时赵留京邑","dynasty":"元","author":"吴莱","text":"京城寒食来沽酒，城北城南映杨柳。人家欢笑踏鞦韆，杏板丝绳相对悬。宫锦翻衣真富贵，俗躯走肉尽神仙。徘徊宛转当风立，春晚多风吹汝急。鞦韆已坠蹴鞠空，华镳翠鞁拥青骢。轩辕台前日月近，无终国里山川同。远方羁旅纷驰逐，燕赵佳人美如玉。燕歌赵舞欢未足，去年芳草今年绿。"}