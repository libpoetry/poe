{"id":"871422","title":"秋风变","dynasty":"宋","author":"白玉蟾","text":"一从佳人去，念念思杳魂。顷刻不离怀，梦寐常温温。幽人非好色，脂粉何万群。良马只一鞍，好花只一春。流水去不返，青霄徒白云。香魂在九泉，夫岂不酸辛。人间尚寂寂，阴府复何言。造物略不悲，苍天不我怜。南风复西风，景物易变迁。独有一寸心，朝暮佳人边。幽冥不可诘，宁忍度岁年。此身当如何，何当委荒烟。若夫世间人，岂知道义坚。孤然不自惜，怅望瑶台仙。置之勿复道，时时泪涟涟。不堪酒醒时，月下与风前。有梦梦不成，所思长县县。万里亦可到，一死今杳然。相忆而自叹，苍天复苍天。"}