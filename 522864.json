{"id":"522864","title":"余怀百门山水尚矣颇有移家之志交春气熙忻焉独往述情遣抱四咏遂成示同好数子 其三","dynasty":"明","author":"李梦阳","text":"阅图访名奇，久钦苏门山。危峰罗县牖，积石喷鸣泉。情吟激卫女，嘉遁招古贤。出游结梦想，神往理谁诠。连岩既郁纡，回渚复绵芊。猿吟曙霏豁，雁泊暝阴还。杖策蹑丰茸，解裾濯潺湲。仰视游云翮，俯察戏藻鲜。览物慨幽杂，抚化怀宜筌。况逢春华交，更此眺孤烟。毕婚非达生，一啸复何言。"}