{"id":"630240","title":"观音大士赞","dynasty":"明","author":"释函是","text":"仰吾师之深慈兮，置十二类生于怀中。随所求而各给兮，知根欲之无穷。天与人之不可顿易兮，聊止啼以黄叶。妄无体而必终兮，尔乃需之情竭。望东方之既白兮，犹濛濛其复晦。同乎迷若相濡兮，谁独当机感之会。入大冶而不自知兮，感天泽之一勺。时忽构而顿醒兮，悔从前之昧略。顾吾身之独遭兮，几旦暮而失之。觉而后知其将告兮，叹虚白之靡移。匪覃恩之浪浪兮，孰执手而同归。底乾慧而极果兮，誓始终而相师。释及门之洗心兮，礼顶踵而陈词。"}