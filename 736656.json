{"id":"736656","title":"赐租行","dynasty":"清","author":"周龙藻","text":"康熙二十三年冬，翠华拂天来江东。时巡钜典废已久，郡国始识虞周风。圣明御宇忧赤子，疾苦历历彻九重。岂惟顿递罢骚绎，耕敛在目常忡忡。三吴一隅傍湖海，水潦间岁惊尧洚。涂泥厥土赋下上，其后百倍于域中。哀此泽国凋疲地，征求旁午烦大农。上供强半竭脑髓，督责返谓财赋充。是时持节有汤父，入告实与皇心同。度支经费关军国，不得骤免租调庸。丁卯建丑月初吉，恩纶浩荡颁紫宫。科徭累累许现放，白骨起肉流膏洪。欢声如雷喜气遍，吾皇犹欲哀其穷。常闻五载乃一狩，盛世盛事忽两逢。銮舆初入淮南境，蔀屋早已回宸聪。非常之泽古难再，至今独叹吴民蒙。旧逋新欠悉湔洗，覆冒直比天穹崇。尚憾汤父死未睹，喜极下泪双眼红。贱臣手捧黄纸诏，有口愿祝齐华封。矢诗岂敢备国雅，讴歌田野随儿童。"}