{"id":"867487","title":"瑞鹤仙 其二 赋红梅","dynasty":"宋","author":"史达祖","text":"馆娃春睡起。为发妆酒暖，脸霞轻腻。冰霜一生里。厌从来冷澹，粉腮重洗。胭脂暗试。便无限、芳秾气味。向黄昏、竹外寒深，醉里为谁偷倚。娇媚。春风模样，霜月心肠，瘦来肌体。孤香细细。吹梦到，杏花底。被高楼横管，一声惊断，却对南枝洒泪。谩相思、桃叶桃根，旧家姊妹。"}