{"id":"763635","title":"水龙吟  湖舫泛雨呈座客","dynasty":"清","author":"曹尔堪","text":"柳堤一带疏烟，轻云润压漫天絮。清阴不断，横遮湖水，远笼高树。莫近城闉，喧声难谢，急移幽渚。看青萍风发，碧油波涨，轻舟稳，无惊惧。白浪岂能阻，泛春泉、满倾杯斝。啸呼烟雨，我身欲仿，雪衰披鹭。懒学英雄，论兵扪虱，遇雷失著。拟赠人长剑，焚予枯管，作渔樵去。"}