{"id":"686274","title":"怀仙歌五首","dynasty":"明","author":"卢楠","text":"昆崙山势倚天嵬，弱水千年四下回。花开王母三桃树，云拥周王八骏来。蓬海城高十二楼，金银花发近仙洲。玉童赠与青藜杖，天女邀乘白鹿游。绿发双鬟白羽裳，?无人识自骑羊。宜时背痒寻仙侣，愿借麻姑指爪长。丹崖石壁渺冥冥，凰啸鸾歌狎广庭。王子吹笙应有待，相思遥寄赤松苓。玉树长攀有所思，仙人遥在海之湄。木公醉饮千钟酒，瑶姬齐唱万年词。"}