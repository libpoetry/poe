{"id":"496931","title":"饮大司成姜公园池席上敬呈","dynasty":"明","author":"张元凯","text":"姜公言行为世轨，好似东京李元礼。升堂便比登龙门，暂与同舟以仙拟。一出曾为帝者师，门如市兮心如水。吁嗟古道人莫容，意色萧然可以止。为园筑室江之干，移得青山满绿湍。五株初种彭泽柳，九畹先滋湘水兰。披襟坐对秋月朗，更看宝树明虚幌。碧池隐有凤凰毛，青云已著鹓雏想。草木禽鱼亦有文，石渠金马梦氤氲。常摇白羽团如月，不著朱衣烂若云。考槃在涧聊暂寄，矢心欲揽清时辔。何来海内忘年交，孔公座上祢生醉。知君自是名教人，桀溺何须笑问津。汲黯尚为前日戆，马卿犹是旧时贫。苍生欲夺丘园志，白发能强负荷身。相逢不尽漂零叹，对我常将青眼颦。"}