{"id":"654449","title":"武乡怀古","dynasty":"明","author":"何乔新","text":"武乡古名县，孤城瞰漳水。漳流日奔腾，雉堞半沦圮。居民百馀家，筑室傍山趾。我来赈饥羸，周览临漳涘。石勒城久荒，凄迷暮烟紫。当时逞桀逆，所过生荆杞。襄国既称孤，归来宴乡里。此乡比丰沛，夸谈曾不耻。宁知二纪馀，竟作若敖鬼。荣华讵几时，起没浮沤尔。如何金秺侯，英名照青史。"}