{"id":"686259","title":"孟龙川自京师旋为余言秋部李沧溟闻冤慨然有脱囚之志因作诗四首寄上","dynasty":"明","author":"卢楠","text":"沧海何淼茫，廓然含太清。馀波浸九壤，万象已峥嵘。化机讵可测，聊观天地情。乘风徒空言，安得越蓬瀛。太华长松树，憔悴伐为薪。东风恨来过，枝叶暗知春。女萝拽碧带，玄鹤窥丹津。危颜倚穷石，犹恐剥苍鳞。绿骥骄龙媒，嘶云啮苍昊。谁令服盐箱，西上太行道。伯乐一见之，脱鞅恐不早。回头语紫燕，报恩期瑶草。晨起坐啸叹，永怀在簪缨。托风将情素，吹落凤凰城。闻鹤感陆机，顾影怜嵇生。愿垂清鉴姿，持照万古情。"}