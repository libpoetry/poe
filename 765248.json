{"id":"765248","title":"兕觥归赵歌并序","dynasty":"清","author":"张晋","text":"丈夫许国当不朽，安问剖心与碎首。丈夫即贬宜缄口，此时只合饮醇酒。君不见，文毅在昔官编修，文章气节无与俦。一朝目击夺情事，建言不为身家谋。可怜疏人忤时相，罢官得罪予廷杖。当年直道虽未行，朝野莫不闻其名。单车萧然出都去，阻道者谁颎阳生。跪奉兕觥把君手，殷勤愿为君子寿。神豸原能逐众邪，文羊何必输中卣。此兕流传二百年，归黄归陈亦屡迁。身历沧桑阅朝市，天令鬼守非虚言。珍藏更有章太史，后乃卒归颜氏子。传闻赵氏有孤孙，每诵铭言泪如水。覃溪学士今词宗，以诗为介遗颜公。千里持归告家庙，宝之直与璠玙同。伊余偶作长安客，摩挲新图重太息。区区一觥何足言，中有忠臣旧精魄。觥纵不归人亦宝，觥归乃见孤孙好。作歌下拜情未舒，恨不见觥惟见图。对酒挑灯更展玩，纸上生棱墨花灿，夜夜虹光射霄汉。"}