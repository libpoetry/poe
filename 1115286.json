{"id":"1115286","title":"族人同诸友问疾二首","dynasty":"宋","author":"杨万里","text":"老无星事可营为，政是长闲好病时。两脚倦行赢得坐，一生欠睡顿还伊。梦闻有客欣然起，儿道勤翁乃尔痴。抵掌纵谈天亦笑，此身安否更曾知。摩诘沉痾未易排，文殊一问失妖灾。老夫何幸群贤集，倒屣出迎双眼开。语造极时全愈了，病知客去即重来。呼儿细拣新书策，体不佳时看一回。"}