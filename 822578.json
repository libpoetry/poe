{"id":"822578","title":"曲游春 永宁寺寻娉婷市钟传故宅，用草窗韵","dynasty":"清末近现代初","author":"周岸登","text":"信马东湖上，趁浪花娇鸟，来去如织。废宅何王，问娉婷、旧市锁尘无隙。路转红桥隔。尚暗想、盛时筝笛。自上蓝、院改南平，难觅故家春色。古陌。残红剩碧。带枯柳长堤，曾骤金勒。女乐余姿，便招魂再写，紫箫烟幂。倦旅逢寒食。吊坠景、自排岑寂。更与翻、僭国春秋，削麟未得。"}