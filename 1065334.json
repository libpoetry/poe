{"id":"1065334","title":"华严居士赞","dynasty":"宋","author":"释德洪","text":"遍界难藏，而应缘震旦。通身是眼，而现形宰官。粲如景星，矫如翔鸾。贩夫灶妇，欣闻悦观。医国法门，笔端三昧。奋迅出入，游戏自在。居然不容，世议迫隘。梦游海南，御风骑气。觉来浙东，有口如耳。且置是事，聊观其一。戏以称性印，印毛印海。光生佛僧，沮却魔外。惟我可与此道人游乎大华严毗卢法界也。"}