{"id":"309171","title":"绮寮怨·题鹤道人沽上词卷","dynasty":"清代","author":"陈锐","text":"对雨当风残夜，早凉吹上衣。暗舞榭、数点狂香，征尘里、怕见花飞。当年旗亭画壁，黄河唱、丽日春送悽。念醉中、玉笛羌条，关山远、怨曲当寄谁。怅望去天一涯。昆明旧事，何堪再梦铜犀。露泫云凄。有蝉泪、洒高枝。沧江故人都老，且漫谱、冷红词。悲君自悲。相思待尽处、蚕又丝。"}