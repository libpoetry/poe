{"id":"780551","title":"木兰花慢 咏柏乡店舍柳","dynasty":"清","author":"周之琦","text":"怪当门细柳，见行客、似依依。记檀板徵歌，金尊唤酒，翠绕香围。芳菲。舞腰倦倚，正三眠三起泥人时。消得天涯别恨，渭城一曲新词。凄其。花月旧情非。烟穗只低垂。叹寻春年少，何人解忆，当日颦眉。禁持。峭风暗剪，便章台瘦尽有谁知。指点黄昏院落，暝鸦飞上空枝。"}