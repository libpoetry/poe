{"id":"699736","title":"羊城秋怀十绝 客居嗤任达之幼舆何必乃尔拟閒情于靖节始可言诗","dynasty":"明","author":"郭之奇","text":"独守长秋六尺床，昏昏非醉亦非狂。客居误傍霜红树，每夜秋声点客肠。生平未解市婆娑，种种痴愁自恨多。简点侬身底事可，问卿何故不飞梭。错认秋光忽似春，相逢疑假梦疑真。暗中添得如云侣，翻恨缘深误作邻。清朝汲井灌芙蓉，谁捣玄霜擘面逢。不管羁人消渴甚，尽倾玉露洗朝容。叶上题红莫浪猜，愁心一片几成灰。自贻彤管终难报，怯向词闺露小才。须知荷叶避花开，长令清风拂座来。寄语秋风同爱惜，莫教玉露减红腮。解语秋花花不如，秋风每夜伴花居。风寒莫遣花枝瘦，长使秋光护月初。小叠红笺压镜台，纱窗低语背人开。开缄莫道无佳句，恐费香奁竟日裁。荷气兰光秋更清，看花马上倩花迎。自怜得意如花意，敢向花前见俗情。楼上秋光乍有无，客中心事半荣枯。朝云暮雨千年梦，明月清风几夜俱。"}