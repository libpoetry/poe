{"id":"506701","title":"白乌","dynasty":"明","author":"杨荣","text":"慈乌复慈乌，姿态何瑰奇。由来能反哺，厥性仁且兹。心既育亦长，飞息相追随。灵异匪凡匹，鸣止适所宜。况此钟素质，皎洁纯不缁。霜毛正璀璨，雪羽何陆离。驯狎出天性，回翔动光仪。昨日产京兆，呈祥应明时。今复来南交，致身白玉墀。振翮发华彩，瑶台皓同辉。瑞物不易致，嘉祯协昌期。圣皇有至德，大孝感穹祇。宗庙既昭格，於焉锡蕃禧。经始方在兹，都邑焕巍巍。奇祥日骈集，宝祚绵鸿基。百辟总欢抃，恩波洽华夷。治化超前古，端拱自无为。愿同鹊巢什，万世歌雍熙。"}