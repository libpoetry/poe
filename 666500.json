{"id":"666500","title":"送范师舜调南京兵曹兼讯顾英玉","dynasty":"明","author":"薛蕙","text":"范云移官赴南署，买舟官河下江去。君家住在岷峨西，回首江东望乡处。蜀客吴人解相笑，可惜风流本同调。江左应传洛下吟，尚书更羡台中妙。尚书台中多暇日，相逐郎官骑马出。载酒观棋乐未稀，登山临水情非一。眼中六代繁华地，吊古悲歌动人意。冶城无复谢公行，新亭曾洒周郎泪。君向吴城我燕市，年来亦忆莼鲈美。幸为传声谢顾荣，何时共饮三江水。"}