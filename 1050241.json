{"id":"1050241","title":"和姜伯辉见赠醉吟画诗","dynasty":"宋","author":"郭祥正","text":"苍崖一万丈，中写白玉泉。飞鸟度不得，而我长攀缘。洗尽心地垢，吟成元化篇。更复有何物，一樽当我前。忽逢姜伯辉，爽量涵水渊。开谈了无迹，所得全于天。便欲脱青衫，泛我江东船。结交要终始，相忘复颓然。径呼妙手画，秋江霜景全。冰轮正卓午，照影无颇偏。谁能骑蹇驴，世路空流连。咄哉可以往，挥手从飞仙。"}