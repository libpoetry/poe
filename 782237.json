{"id":"782237","title":"借鬼兵","dynasty":"清","author":"洪亮吉","text":"城门西，鬼兵十万啾啾啼。城门东，阴旗猎猎愁磷红。贼骑欲向南，鬼伯趋䟃?。贼骑欲向北，啾啾啼鬼伯。城门开，待鬼来。椒浆为汝奠，灵甲为汝裁。一朝贼退归海中，幕府上簿皆鬼功。鬼兵不来兮奈何许，贼兵皇皇兮矢如雨。风折兮蝥弧，血染兮头颅。将军苦身折，天师竟无术。彼夫人兮真丈夫。抽刀杀贼贼即呼。天壤欲似王郎无。"}