{"id":"1236095","title":"上京睹陈渭叟寄友书声及鄙人赋以答之","dynasty":"元","author":"张翥","text":"忽忆江南古庄叟，钓竿归去拂珊瑚。药炉已熄勾庚火，书箧閒抛遁甲符。欲与陈陶同啖鲊，祇令张翰远思鲈。不知别后诗多少，刊到云编戊己无。不见故人今十载，平安喜得上京书。顾我真吟纥干雀，羡君閒钓富春鱼。山房夜雨青灯外，紫塞秋风白雁初。终儗携琴隐湖曲，一官垂老欲何如。"}