{"id":"807677","title":"永遇乐  送园次归吴兴和澹心韵","dynasty":"清","author":"陈维崧","text":"古渡西风，乱山落照，明日将雨。手内金樽，桥头画艇，渐到消魂处。踏臂狂歌，掉头长啸，万事总随花絮。叹英雄、古今无主，夜来酒边曾诉。路出横塘，船经夹浦，莫问师师举举。且减柔情，还凭老手，只种金城树。学士山边，醉翁亭在，多少名贤来去。喜到日、一湖碧浪，全家团聚。"}