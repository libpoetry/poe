{"id":"812754","title":"一痕沙/昭君怨·元宵感事","dynasty":"清","author":"吴绮","text":"记得去年时节，烂醉红灯白雪。今日又离家，见梅花。无限西州旧事，独剩江山如是。老却眼中人，奈何春。记得鹊桥时候，小饮绿窗红瘦。旧约忽蹉跎，泪痕多。三十六陂秋色，何处问他消息。两地好相思，没人知。满地西风黄叶，冷却二分明月。可惜好雷塘，任牛羊。飞尽隋堤柳絮，歌吹不知何处。闲煞古扬州，梦青楼。可是天台伴侣，家住碧云深处。一笑出鸾纱，认桃花。怕被罡风吹着，仙帔香笼红药。郎是几时来，绣帘开。"}