{"id":"700898","title":"江行秋兴二首","dynasty":"明","author":"梁存让","text":"已无人唱大江东，滚滚奔涛逼远空。世界是非尘劫后，英雄今古浪淘中。半壶浊酒浇残夜，十幅轻帆蘸晓风。明识宦游春梦里，有谁说破向孤蓬。烟波深处暂停桡，直上高楼挂酒瓢。万里天风吹远碧，一江秋雨助寒潮。狂搜断碣怀千古，醉向空山问六朝。回首乡关云树隔，惊闻黄叶下萧萧。"}