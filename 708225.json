{"id":"708225","title":"水调歌头 其五 平远堂雨中送春","dynasty":"明末清初","author":"尤侗","text":"山上云为雨，山下雨为烟。不分烟与云处、只听雨潺湲。旧雨送春归去，今雨倩人留住，去住总堪怜。春入远天外，人立晚风前。试煎茶，宜折柳，共题笺。干戈未定、药酒今夕惜流年。为问千人石上，妙舞娇歌何处，空谷一诗筵。日暮下山去，骑马似乘船。"}