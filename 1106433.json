{"id":"1106433","title":"岁莫官舍书怀二首","dynasty":"宋","author":"王炎","text":"九霄侧目不飞扬，落在荆湖又一霜。寒日无辉溪水冻，春风有信野梅香。少年豪气今揫敛，小隐生涯尚渺茫。叹息衣襟渍朱墨，镜中容易鬓毛苍。三径无资出宦游，归心日夜绕松楸。络头不尽奔腾志，侧翅聊为饮啄谋。捉麈纵谈无好客，捲书独坐有清愁。陶泓毛颖成何事，弹指人间岁月流。"}