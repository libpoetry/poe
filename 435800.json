{"id":"435800","title":"王黄华墨竹","dynasty":"金末元初","author":"元好问","text":"古来画竹尊右丞，东坡敛袂不敢评。开元石本出摹写，燕市骏骨留空名。亦有文湖州，画意不画形。一为坡所赏，四海知有筼筜亭。深衣幅巾老明经，老死不敢言纵横。岂知辽江一派最后出，运斤成风刃发硎。雪溪仙人诗骨清，画笔尚馀诗典刑。月中看竹写秋影，清镜平明白发生。娟娟略似萱草咏，落落不减丛台行。千枝万叶何许来，但见醉帖字欹倾。君不见忠恕大篆草书法，赵生怒虎噀墨成。至人技进不名技，游戏亦复通真灵。百年文章公主盟，屏山见之跽且擎。声光旧塞天壤破，议论今著儿曹轻。有物于此鸣不平，悲邪啸邪谁汝令？只恐破窗风雨夜，怒随雷电上青冥。"}