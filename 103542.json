{"id":"103542","title":"次韵和永叔赠别择之赴陕郊","dynasty":"宋代","author":"梅尧臣","text":"古人相送赠以言，今人相送举以酒。酒行殷勤意岂疏，酒罢踌躇悲更有。行当何之来者谁，陕府兵吏争迎走。壶浆往往过函关，翰林惜别方携手。自言老大遇知难，愿得公诗为不朽。公因索笔作长谣，落落寓言诚十九。我惭竹管厕宫悬，纵合律度应非偶。太守西行已不贫，忽获明珠盈大斗。归立螭头未是迟，暂向棠阴问遗叟。"}