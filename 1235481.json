{"id":"1235481","title":"浮云道院诗二十二首，并引","dynasty":"元","author":"刘鹗","text":"读书冀闻道，何必竞荣名？主宾辨内外，物我孰重轻？崎岖更尝馀，愈觉兹理明。浮云视富贵，悠然悟深情。青山五亩园，随意茅三间。竹树发佳趣，好鸟鸣关关。物情固自乐，聊得开我颜。长歌答天风，以永今夕閒。胸次寡尘虑，随寓皆可乐。孰云柴桑里？不似麒麟阁。雨馀草初生，风定花自落。荣辱今两忘，遗经在牛角。广誉薄文绣，美德贤膏梁。信道苟不笃，不几兹言狂。春风散天和，宇宙森众芳。盛德固莫及，千载遥相望。生人以御物，何事随物化？五色双目盲，昏昏旦为夜。高处忽眼新，令我重悲诧。为塞陷天流，云开见嵩华。留心强为善，万事当听天。天定还胜人，何须苦烦煎？原宪竟得贫，颜子不假年。在彼不我知，在我当勉旃。有客远方来，访我衡门下。岂无一樽酒？乐此芳时暇。好风吹晚花，绿醑粘盏斝。痛饮君莫辞，流水易衰谢。春来农事及，雨过田水满。呼童具犁锄，耕作趁春暖。但愿黍稷稔，客至得相款。此外复何求？读书识吾短。失之要本无，既得乃固有。但知贫为常，未知贱者丑。贫贱与得失，命矣果谁咎？万态森前陈，凝然袖吾手。舞雩咏春风，步履傍花柳。此景信可乐，胡为疾其首？陶然天壤间，万事皆我友。惟应瓮头春，不知今熟否？静夜坐百态，晓起俱不然。奈何不自悟，扰扰欲胜天。效颦冀见好，反以丑取捐。劳心苟无益，何如信吾缘？权门手可热，行路为低头。一朝沧桑翻，言之使人羞。伉俪不能庇，骨肉烂莫收。悠然茅屋间，老矣归山丘。田园儿女计，为虑靡不周。汲汲牛马走，辛苦悲白头。朱门有饿莩，白屋生公侯。是其禀气初，穷达非人谋。象箸与玉杯，其流至亡国。箪瓢陋巷间，千载有遗德。采采陌上花，岂无好颜色？终然易零落，岁晚愧松柏。孟氏有三乐，其一无愧心。俯仰苟无愧，至乐不可任。万化不得羁，超然众芳林。神仙甚非远，何必海上寻？知耻斯不辱，知足常有馀。岂无负郭田？亦有堆床书。春风茶新苗，雨过还当锄。准拟读书暇，茗饮甘如酥。古人亦有言，千橘万户侯。思之亦烂熟，有志今甫酬。金丸炫落日，清霜满林秋。户侯讵能拟？聊得供杖头。骨肉半零落，有弟差慰意。日暮田园归，浊酒聊共醉。此酒可再得，此日宁再世？人间乐固多，埙篪有真趣。春风日已和，桑麻蔼新绿。但可了寒暑，生理亦自足。沈浮闾里间，我亦甘碌碌。俯仰三百年，苍然此乔木。常怜世间人，晚岁生恐怖。问之此何因？牵以物欲故。孰知不得将？此理当自悟。云散月满怀，清风湛归路。东坡百世师，其学常近禅。虽堕斥逐中，不作戚戚怜。两赋耀赤壁，尚此风泠然。我梦从之游，梦觉月满天。常爱陶潜翁，独归田园居。采菊东篱间，酌酒南山隅。有琴更无弦，随意良自如。高风千载间，太息谁其徒？"}