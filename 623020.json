{"id":"623020","title":"附南越五主二首 其二","dynasty":"明","author":"郭之奇","text":"兴王远虑繇任尉，背汉阴谋自吕嘉。因时割据凭抢攘，万里提封赖远遐。南天声教奚堪阻，岭服文明莫漫遮。岂有百年更化日，卧榻长容椎髻哗。三窟何当留狡兔，一朝谁恃逞蛮蜗。攻王杀使楼船入，珠海丹崖起乱霞。赵宗吕族同灰烬，倾国终应反灭家。独怜樛氏怀私计，鏦矛无力断长蛇。颇似当年挑越衅，空教肝脑蔽长沙。一样司晨归二牝，开端酿祸并堪嗟。"}