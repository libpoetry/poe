{"id":"993890","title":"简张安国","dynasty":"宋","author":"章甫","text":"南北东西厌问津，西海忘形今几人。惟公名誉一世重，虽不吾与吾当亲。气吞云梦并馀子，深厚文章六经似。昂霄耸壑正当时，发策决科馀事耳。上方忧顾大江东，虎踞龙盘气象雄。却袖玉堂挥翰手，来成方面保釐功。西风澹日边云碧，岁晚军情犹未得。不应矫首送飞鸿，想得攒眉正忧国。雅闻一诺值千金，推挽尤多乐善心。坐上能容野人否，试听客里短长吟。"}