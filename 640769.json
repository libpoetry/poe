{"id":"640769","title":"题望云卷","dynasty":"明","author":"童冀","text":"他乡见白云，故乡有慈亲。慈亲白首隔乡县，白云日日他乡见。云飞有时还故山，游子为客何时还。我愿游子心，相随白云去。莫学白云飞，只共白云住。白云住止吾亲舍，游子晨昏居膝下。坐令天下思亲人，归去家山看白云。裁云作春衣，酿云作春酒。举酒劝慈亲，愿亲千万寿。从今相期黄发年，子母人间永相守。"}