{"id":"1144027","title":"赠范君用笔工五首","dynasty":"宋末元初","author":"方回","text":"汉庭上方斩马剑，子制毛锥端似之。未办朱云请此物，笔诛市挞佞臣谁。世上岂无千里马，能骑千里马何人。直须读书破万卷，始用子笔如有神。画工如山赤墀下，调子之笔丹青匀。一洗万古空凡马，曹将军外更无人。未誇长管入手便，政须短管护铦锋。未染濡时常著帽，忽□脱帽走蛟龙。善舞吾闻霓裳曲，□□音有陶朱公。长袖多钱世岂少，铁鞭难得尉迟恭。"}