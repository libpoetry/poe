{"id":"160298","title":"观饲鱼·群鱼戏清川","dynasty":"宋代","author":"韩维","text":"群鱼戏清川，容貌甚融易。投饵落其间，纷邹忽无次。其来若有召，贪吻动如沸。波间互出没，似亦夸巧智。警跳鳞迸雪，饱泳尾摇翠。安知沧海外，五犗不可致。幸逢观者仁，不与钩网值。庄生昔濠上，尝叹天理遂。利心一以发，所向固多累。我观虽有殊，我得岂去异。"}