{"id":"705783","title":"蕉林书室歌","dynasty":"明末清初","author":"梁清标","text":"主人疏放麋鹿性，小筑茆茨爱幽靓。地偏偶结陶潜庐，客至暂开蒋诩径。种蕉阴阴如绿天，北窗长日疑小年。攒茎抽叶布清影，赤日障蔽空堂寒。倚槛数竿竹，仿佛潇湘浦。秋晚畦流漠漠云，夜凉帘卷声声雨。主人乐此长闭关，檐花如绮图书闲。当门不种钩衣草，入室频移幽谷兰。车马九衢任杂遝，坐拥万卷心悠然。焚香偃仰复何事，萧飒志在沧洲间。尘壒纷纷安所极，独上元龙楼百尺。自笑平生与世违，且对蕉林共晨夕。出门波涛滚滚来，仰视浮云兴太息。"}