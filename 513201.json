{"id":"513201","title":"看花吟劝陈世则酒","dynasty":"明","author":"沈周","text":"花下一壶酒，人与花酬酢。树上百枝花，花对人婥妁。昨日颜色正新鲜，今朝少觉不如昨。人若无花人不乐，花若无人花寂寞。看花不是久远事，人生如花亦难托。去年花下看花人，今年已渐随花落。花且开，酒且酌，催花鼓板挝芍药。醉他三万六千觞，我与花神作要约。"}