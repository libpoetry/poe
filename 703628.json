{"id":"703628","title":"栖贤山居十首","dynasty":"明","author":"释函是","text":"爱友寻山住，山深人未归。不知秋色暮，空见雁南飞。树密溪云重，峰高霜月微。夜来松火怯，独自理寒衣。门前看五老，石上待三更。望月不知处，沿溪每独行。云开见雁影，泉远闻人声。莫讶无相顾，高情感易生。潦倒一枝筇，逍遥十里松。偶逢犊鼻叟，同听石溪钟。骤雨不出谷，晴云隐乱峰。忽然残照起，犹见金芙蓉。自笑吾生足，支藤上紫霄。松门山日近，野火石云烧。老母留芋供，邻僧隔水招。一声樵笛响，催我下峰腰。老病心逾澹，饥寒韵更偏。独怜山月外，无计秋风前。拾栗煨牛火，驱茅下麦田。明朝重九日，容易度残年。客到无留处，情乖懒见人。床头多病衲，殿角一閒身。夜色秋旻净，泉声晓梦真。昨闻江上信，又阻白门津。我自立溪上，水流何太忙。年年松树绿，日日峡桥长。林月窥岩户，山风压草堂。几人相对暇，熟炙橘皮汤。偶来枫树下，孤影息秋阴。涧浅摇清濑，风轻爽素襟。行人归竹远，散犊入林深。何处不相似，时时压此心。病骨怜秋夜，夜长不可眠。久疏芦菔味，惭愧白云禅。开户望霜月，随身过野田。晴空山势耸，一雁入寒烟。山中常作梦，梦里不知山。双屦随人去，千门得食还。夜泉寒竹簟，秋月白柴关。同道如相忆，归来共学顽。"}