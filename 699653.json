{"id":"699653","title":"永城王邀同赞伯宴郊外别墅墅中环亭为池池荷留秋秋宵迟客两悠然也二首","dynasty":"明","author":"郭之奇","text":"市嚣初不染，郊意已全幽。霜叶閒随野，残荷力度秋。开云亭势出，得水岛烟浮。载酒园何处，清樽此地酬。主意初筵秩，幽人不速来。方塘低照拂，庭树晚风开。宿鸟窥樽起，游鱼听乐猜。夕阳难遣兴，秋夜尚悠哉。"}