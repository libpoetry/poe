{"id":"184230","title":"答潘文叔见寄予十月尝访文叔许来而犹未也","dynasty":"宋代","author":"孙应时","text":"别离一何久，迢递阻音形。重上君子堂，相见眼终青。君颜尚冰玉，我鬓已星星。借问十载间，风波两蓬萍。岭剑各万埯，心目多所经。归来且强健，怳然真梦醒。可怜万修竹，清音玉珑玲。萧条媚寒日，约略环翠屏。相携复一笑，芝兰有余馨。孤云自舒卷，野鹤来青冥。平生阅群彦，十八九凋零。吾徒亦何愿，毕景依林坰。种秫令可酿，储粟常满瓶。琴书奉娱玩，足以陶性灵。千载伐木篇，此意神所听。往来亦奚惮，江浦堪扬舲。"}