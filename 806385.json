{"id":"806385","title":"齐天乐五十首 其二十五","dynasty":"清","author":"端木埰","text":"妙香不受微尘涴，天仙化人游戏。群玉山头，瑶台月下，一种神姿明粹。姚黄魏紫，傥对影风前，总惭形秽。不染铅华，澹然相向有真契。灵均芳思正远，洧盘新浴罢，留取昭质。雪莹仙肌，莲胎佛性，不是人间富贵。繁华梦里，有清白流芬，更贻孙子，待结同心，素兰香近水。"}