{"id":"309907","title":"解连环·南堤感旧","dynasty":"现代","author":"邓桐芬","text":"水云空阔，记繁华梦里，几番风月。渐闹舸、灯火黄昏，似天上管弦，玉楼吹彻。迤逦香车，认前度、尘消罗袜。傍飞桥夹岸，唤渡蛋娘，步引轻屐。当年故欢易别，屡沧桑劫火，楼阁埋没。枉目断、浩渺烟波，伴残照苍茫，去棹天末。卅载萍蓬，悄临水、愁生华发。更消凝，碎声乱影，半堤坠叶。"}