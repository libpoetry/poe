{"id":"779885","title":"琵琶仙 万廉山明府席上，听余山人秋浦弹琵琶，为拈此调赋赠","dynasty":"清","author":"戴延介","text":"绿洒酣初，青灯外、一曲檀槽才拨。分明玉树歌翻，听呜呜咽咽。看半晌、轻拢高撚，便一霎、觞迎花接。钗凤擎魂，烛龙飘泪，四弦初裂。记相逢、红袖撩香，遮半面、微微露娇靥。今夜风前月底，剩满襟诗雪。数不尽、龟兹好手，又多少、青衫愁叠。更教谱换霓裳，余音细搯。"}