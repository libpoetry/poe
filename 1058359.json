{"id":"1058359","title":"云溪行","dynasty":"宋","author":"华镇","text":"云溪发源自云门，千古流注越山根。城金河玉虽已远，南来波浪长崩奔。苍崖峭壁三十里，翠烟紫雾笼寒水。往来鸥鹭逐波头，出没鱼龙穿石齿。清时有客寄扁舟，长啸日来溪上游。缓教霜翮追清曲，漫引轻丝下碧流。有时醉卧閒双桨，不知船逐樵风上。挹尽千岩晓气清，听我万壑寒泉响。无端侧耳凤凰鸣，却跨青鸾上玉京。流连丹桂三秋色，辜负寒松半夜声。十年南北何扰扰，咫尺溪头不成到。几回魂梦似当时，梦觉尚疑云满抱。今日羁縻江海曲，折腰翻为斗升粟。山头日落见云归，自怪此身何局促。皂雕万里在一飞，蛟龙未必藉沟池。风月好时心似水，啸歌聊可解人颐。"}