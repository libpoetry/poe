{"id":"501592","title":"代赠洪氏设斋供","dynasty":"明","author":"林弼","text":"群山东骛如飞龙，文山孤峙高凌空。绿水环绕青芙蓉，中有贝阙蓬莱宫。华光五帝游法窟，四月八日参前佛。一天花雨散曼陀，满地香云霭祥霱。山前车马杂遝来，绮罗十里红紫堆。多君倾橐具清供，春风士女欢颜回。须知作善神所福，果报儿孙今可卜。要将事业继三洪，岂但芳名在乡曲。"}