{"id":"1127881","title":"郡斋即事二首","dynasty":"宋","author":"曾巩","text":"画戟森门宠误蒙，从来田舍一衰翁。囷仓穰穰逢康岁，闾里恂恂有古风。瞷氏宿奸投海外，伏生新学始山东。依然自昔兴王地，长在南阳佳气中。满轩山色长浮黛，绕舍泉声不受尘。四境带牛无事日，两衙封印自繇身。白羊酒熟初看雪，黄杏花开欲探春。总是济南为郡乐，更将诗兴属何人？"}