{"id":"692665","title":"晚春三首","dynasty":"明","author":"杨基","text":"旌旗猎猎绕高城，曲水飘香出绣楹。雨颉风颃枝外蝶，花遮柳映树头莺。乍笼纱帻羞容老，试着罗衣觉体轻。犹忆醉归湖上路，满身飞絮马纵横。宫树参差带苑墙，暖尘兼雾扑衣裳。新蒲细柳皆春色，紫燕黄莺欲断肠。沽酒客来花未落，祓除人去水犹香。老怀无复登临赏，坐对钟山到夕阳。辛夷如雪照庭柯，老去愁惊日易过。芳草渐于歌馆密，落花偏向舞筵多。故人别后皆黄土，南浦春来又绿波。便欲移家勾曲住，采芝种玉此山阿。"}