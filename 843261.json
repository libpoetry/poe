{"id":"843261","title":"长沙道中寄怀王木斋","dynasty":"清末民国初","author":"俞明震","text":"又听湖阴卧吹笛，十年人事真飘忽。至人乘物游无穷，今我胡为但兀兀。消尽回肠荡气中，中原落日看鸟没。登高临深有所哀，回薄万古心无极。几辈词流擅盛名，心光零乱同坠叶。中路因循枉笑人，沉吟我亦嗟何及。遥看芳草如有灵，神识超然入渺冥。万里归来真一梦，寥天思远风泠泠。怀人忆事非无故，侧身天地惊岁暮。此意王郎知我深，高歌往往有神悟。年去年来湖上行，偃蹇乾坤解送迎。请看白日下垂处，尽是人间今古情。"}