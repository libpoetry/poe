{"id":"797345","title":"满江红 武林留别纤云、诵芬两女史","dynasty":"清","author":"吴尚憙","text":"旅思无聊，凭栏处、泪痕重叠。喜擎掌、双珠耀玉，聪明冰雪。慰我萧条同剪烛，怜它娇小关情切。奈匆匆、买棹又登程，添凄咽。须记取，春宵节。频牵袂，难言别。念关山渺渺，杜鹃啼血。别梦人生偏易醒，风尘宦海浑难脱。怕临风、怊怅各西东，心如节。"}