{"id":"697230","title":"梦王行父并寄薛素卿二首","dynasty":"明","author":"胡应麟","text":"水殿云廊卧碧纱，长风吹梦入东华。高梧帝苑犹飞叶，丛菊仙台尽试花。江上数峰湘女瑟，河边孤月汉臣槎。墙东是处新妆丽，莫恋青门旧种瓜。天街何处问平康，不捲珠帘见画堂。粉面三千回薛媛，朱颜十五侍王昌。名驹蹀躞黄金勒，乳燕呢喃白玉梁。斟酌章台人在否，罗巾犹护百花香。"}