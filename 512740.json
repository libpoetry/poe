{"id":"512740","title":"海雠行","dynasty":"明","author":"沈周","text":"海东衡沙浮半洋，夹亘颇与崇明长。鱼盐芦苇货攸聚，利启争夺循为常。中有兼并两豪族，施恃其勇董恃强。强之无厌勇乃袭，燔庐刮产威靡亢。强衔所衄思报偿，舞波接战成刘戕。县官移寇悚上吏，林侯未然筹且量，首先号召命不方。老豪来归诉雠敌，不敢犯法畏有章。区区蝼蚁尚顾命，拒死不免跷螳螂。虽云馀类拥其子，局蹐秪为雠家防。传讹乃烦两重宪，地隘岂足鹏轩昂。魏公善镇殊不忙，陈公善料殊不扬。台按臬监来颉颃，所在草木知风霜。群僚从事亦济跄，如云翕翕星煌煌。于时曜武势大张，海日照雪明殳斨。五牙艨艟具三百，舣岸只待令乃翔。诸公在抚不在剿，不教而杀谓不祥。缘情究迹有可恤，驰文往喻开伥伥。开诚布公明而光，援其所溺存其亡。小大感泣皆奔降，纳兵纳船恐弗遑。纤飙不动海帖帖，游氛一捲天苍苍。坑之则肆未免祸，拯之且暇曾无伤。天王圣明宰臣正，今日讵曰无姚房。"}