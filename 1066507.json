{"id":"1066507","title":"妙净院","dynasty":"宋","author":"葛胜仲","text":"入门无行路，十顷涨方塘。藉叶受微雨，瑟瑟泻沧浪。石梁一何伟，延袤百肘长。临流两华屋，东西蔚相望。云堂始断手，润蒸松桂香。弛檐谐云卧，何殊赞公房。夜步庭除月，心与空水凉。世人侈居第，规永庇蒸尝。墓木未及拱，破鬻何披猖。何如施给园，千载绵宝坊。君看寺前村，至今俞氏昌。"}