{"id":"209657","title":"田不伐玉磬歌","dynasty":"宋代","author":"吴则礼","text":"田侯玉磬何瑰奇，吴子见之俄朵颐。宣王石鼓气忽丧，摩挲篆刻还嗟咨。作止休论惟柷敔，曾窥两阶舞干羽。常临罍洗荐清庙，获迩天球亲簋簠。缅怀戛击良匪遥，少师汝曹疑可招。老儒讵复知肉味，惝怳便欲闻箫韶。正声初淫器益论，九州渐渐婴兵戈。鬼神愤忱莫得秘，直恐世上遭诋诃。田侯悯我形影孤，明眼常云绝代无。是事宁殊纳衣底，启齿须逢袒臂胡。即今陛下圣且仁，律品从来恶夺伦。克谐八音有夔在，独惊尧颡如高辛。人间讵睹荆山璞，碔砆难言合雕琢。凭君持入古银台，似说太常修雅乐。"}