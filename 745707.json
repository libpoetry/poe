{"id":"745707","title":"芙蓉水涨歌","dynasty":"清","author":"杨绍基","text":"碧空一夜银河决，泻下尘寰势澍泬。幽居三日常闭门，闻说蓉湖水波阔。我来观涨蓉湖边，新晴万象争芳妍。琉璃万顷忽迸碎，一棹击破湖中天。回头别望垂杨浦，锦缆牙樯不知数。坐中俱是观涛人，吴姬玉腕轻摇橹。风起波纹叠万重，河流震荡何汹汹。涛头怒卷声忽壮，雄驱凫屿惊潜龙。龙峰倒影势夭矫，还似游龙下云里。兰若楼高水面浮，颔下一颗明珠小。忆昔范蠡乘扁舟，五湖散发随中流。黄金万镒空铸像，飘然世外恣遨游。我今怀古意慷慨，欲仰高风不可再。惟余水面丹毛凫，浴戏浮沈逐荇菜。此时落日沈山阿，归来击楫扬微婆。茫然湖山渺无极，隔舟静听吴侬歌。吴刚斫桂银蟾窟，失手劈破团圞月。半轮却落湖水中，半轮依旧悬天阙。月光水色接天遥，舟师絮语知夜潮。试看堤外青山影，何似扬州廿四桥。"}