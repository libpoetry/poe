{"id":"1252956","title":"再次韵二首","dynasty":"元末明初","author":"刘基","text":"南州昔日称三楚，西国今闻又一秦。有爵与縻亡命贼，无才深愧具官臣。青冥鸾凤风尘隔，画省貔貅服色新。怅望令人忆李郭，谁能匡济想捐身。深秋蔓草接天涯，极目飞鸿没远沙。绿水青山长送目，汀兰岸蓼各生花。风来西塞云阴合，涛落东溟蜃气斜。叹息笙歌旧亭馆，坏垣丛棘老王瓜。"}