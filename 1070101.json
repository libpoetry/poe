{"id":"1070101","title":"用德祖韵送毛彦时二首 其一","dynasty":"宋","author":"程俱","text":"往者玉楼客，栖迟感秋蓬。龙钟江海士，屑屑悲穷冬。今我亦羁旅，号寒思祝融。故乡邈千里，胡马长嘶风。平生饮最少，亦复贤圣中。其谁共谈笑，无乃志所同。泮宫备文质，楩楠饰雕栊。毛子亦好古，摛辞丽春工。飘然适我愿，一舸来自东。明时猎英奇，备问罗皋龙。逢辰若公等，附凤云从龙。遥知赋伐木，相望有梁鸿。"}