{"id":"1129964","title":"友人元敏示以三题乃赓而和之 挑灯杖","dynasty":"宋","author":"释智圆","text":"裁制削青筠，纤纤状可珍。助灯虽有力，举用实由人。破暗如无怠，资明敢顾身。窗间傥勤学，终夕愿相亲。质本精刚化，锋铓岂易群。未曾伤正典，长为铲讹文。类与铅刀异，名将彩笔分。删书及定礼，曾忝立奇勋。真伪立可辨，贞姿号试金。虽无褒贬口，似有是非心。采取山溪远，缄藏箧笥深。矿人如未诀，终日自相寻。"}