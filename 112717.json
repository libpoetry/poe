{"id":"112717","title":"莱石茶酒器寄邵先生作诗代书","dynasty":"宋代","author":"王益柔","text":"宝刀切石如春泥，雕剜成器青玻璃。吾尝阅视得而有，惜不自用长提携。前时过君铜驼陌，门巷深僻无轮蹄。呼儿烹茶酌白酒，陶器自称藿与藜。爱君居贫趣间放，一语不涉青云梯。嗟予都城走尘土，日远樽杓愁盐齑。缄封不启置墙角，顿撼时作琼瑶嘶。争如特寄邵高士，书帙几杖同幽栖。荷锄剩治田间秽，抱瓮勤灌园蔬畦。明年春酒或共酌，为我扫石临清溪。"}