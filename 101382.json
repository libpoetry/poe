{"id":"101382","title":"喜迁莺·吾家何处","dynasty":"宋代","author":"彭耜","text":"吾家何处。对落日残鸦，乱花飞絮。五湖四海，千岩万壑，已把此生分付。怎得海棠心绪，更没鸳鸯债负。春正好，叹流光有限，老山无数。归去。君试觑。紫燕黄鹂，愁怕韶华暮。细雨斜风，断烟芳草，暑往寒来几度。锁却心猿意马，缚住金鸟玉兔。今古事，似一江流水，此怀难诉。"}