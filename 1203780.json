{"id":"1203780","title":"木兰花慢 转轮","dynasty":"元","author":"丘处机","text":"叹灵源旷代，本无极，信优游。自朴散形生，销磨混沌，落入行囚。竛竮四方宛转，向迷津、大海苦淹留。法界群情扰扰，梦魂千古悠悠。沦流。贩骨如山，知何日，是程头。好锻炼真空，三光慧照，万劫云收。终须舍身拚命，更惜头护面几时休。裂碎中间一点，便超得岸神舟。"}