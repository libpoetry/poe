{"id":"615925","title":"予壬子岁过峡山正当冲圯兹出山重过阻风两日获登焉胜迹多新颇复旧观则邑人朱惟四所捐赀也朱与予别亦十年馀矣留题二首 其二","dynasty":"明","author":"李孙宸","text":"石尤风急驻兰桡，两夜扁舟独听潮。山水生来元有分，云霞天际忽相招。风归羽驾闻环佩，峡约江声咽洞箫。未信出山为小草，随缘何地不逍遥。"}