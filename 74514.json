{"id":"74514","title":"邯郸行·邯郸城头下白日","dynasty":"元代","author":"傅若金","text":"邯郸城头下白日，邯郸市上风萧瑟。故垒空余鸟雀悲，荒垣只见狐狸出。何王坟墓对山阿，尚忆诸侯征战多。赵客归来重毛遂，秦军老去畏廉颇。黄尘白草宫前道，鬼火如灯夜相照。公子秋来不见过，美人月下那闻笑。当时冠盖激浮云，挝钟考鼓宴青春。只今惟有邮亭树，还送年年行路人。"}