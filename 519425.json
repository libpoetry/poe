{"id":"519425","title":"寿夏廷赞行人母八帙有三","dynasty":"明","author":"朱诚泳","text":"春江雨过春波绿，银瓮香生春酒熟。肥鱼鲜笋杂初筵，一派笙歌沸华屋。江南名郡说高邮，清门积德如山邱。有美来嫔馀八十，翟冠霞帔心忘忧。高堂坐拥红氍毹，掌上看成明月珠。当年慈训动人耳，手和熊胆劳勤渠。凤雏早上青云程，淋漓御墨亲题名。行人远使传天语，四牡騑騑玉节荣。一函赉赐来西土，文采威仪快人睹。春风便道归故乡，昼锦优游轻负弩。綵衣正及杏花天，称觞起舞庭阶前。世间瀛岛是仙宅，阿母来降三千年。"}