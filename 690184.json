{"id":"690184","title":"三忠祠诗次韵淮阴方太守 诸葛武侯","dynasty":"明","author":"张羽（凤举","text":"驱驰曾喜出南阳，鱼水犹怀聚一堂。拜表宫中无故主，坠星原上漫垂杨。三年后死功须定，百务劳生敌解量。莫恨马曹终窃据，荆徐不得失云长。岳王旌帜眼中空，精爽褒公与鄂公。万里山河闻叱咤，千年庙貌识英雄。犹看汗马回生气，须到黄龙立战功。谁诵辨诬成浩叹，两宫哀怨更难终。秋日文山冢树苍，旧君报死亦寻常。群疑未白亡元日，万里犹归侍帝傍。东海无家兵已尽，南冠不免死犹光。燕京祠庙灵风急，社鼓神鸦满夕阳。"}