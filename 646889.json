{"id":"646889","title":"九骚引 其七 临云叹","dynasty":"明","author":"葛高行文","text":"临高云而三叹兮，抚简册以致思。步花阴而四顾兮，内伤悲而移时。睹扶光之如箭兮，哀岁月其难追。仰浮云之飘飘兮，志凛然而与世披。夜皎皎而不寐兮，心朗朗而气夷。却罗绮之黼帐兮，设黍藜而疗饥。避世途之缤纷兮，崇仁义以为懿。读先哲之遗训兮，身三省而内刺。年四十而不惑兮，修天禀之淳粹。瞰二纪之无穷兮，察五纬之遹皇。妒盘逸之无度兮，乐未毕而哀生。听素女之抚弦兮，令吾神气爽而思清。瞻故都于霞表兮，陟钩陈之琼宫。出阊阖其远眺兮，俯九土而生愁。风骚骚其振衣兮，雪霏霏而似琼瑈。览太虚之苍茫兮，羡王雎之悠悠。玄鹤鸣于九皋兮，声闻野而不收。鸢相羊而戾天兮，鱼沉渊而潜游。察至道乎上下兮，理阴阳而度三秋。物贵贞而淑美兮，遵纯水靓而自修。登银台而常羊兮，取玉芝以为羞。披初服之修洁兮，更思周任之内柔。想两髦之佳仪兮，心心列栗而怀忧。遭险屯之穷时兮，安薄命而靡邮。"}