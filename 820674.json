{"id":"820674","title":"长亭怨慢 春寒","dynasty":"清末近现代初","author":"王易","text":"又正是、春初时节。院落沈沈，房栊寒怯。苦恨而今，东皇车骑尚迟发。春回已久，怎不使、春光泄。春直恁无情，又何必、望来如渴。呜咽，听寒鸦点点，似恨夜来微雪。冬衣敝矣，曾未识、几时修缀。最怕是、已到花期，但对酒、无花堪折。待欲问春时，春不见人休说。"}