{"id":"506426","title":"中秋宴集分韵得斗字","dynasty":"明","author":"王洪","text":"商籥严次律，尧蓂届中候。白露下高梧，凉飙递疏柳。玉堂属永夜，金樽集良友。行伫素轮出，坐敞华宴久。初瞻碧云腹，忽吐沧海口。高凌灏气上，独出黄道右。九霄豁清明，万里破昏黝。钧天静聆曲，广殿细见牖。兔壮玉赑屃，桂老枝蚴蟉。窃丹想仙术，弄斧慨神手。合璧瑞已徵，倚玉会斯偶。肥燖蓟兆羖，香荐江南酒。伏雌始见抱，鲜鲂初脱罶。时果饤枣栗，园蔬杂姜韭。露葵甘若荠，霜梨脆胜藕。醉欢互促膝，雄辩或挥肘。骋博探九丘，钩秘紬二酉。善谑竞语捷，联赋诧韵陡。射隐角三三，推数穷九九。清辉转娟媚，凉意亦䬀浏。夜静数警柝，更深屡瞻斗。共欣良愿惬，载感皇恩厚。清切登紫闼，逍遥曳华绶。愧微衔环报，庶勉介石守。学步久惩拙，效颦更惭丑。抒章倘予诲，一报琼与玖。"}