{"id":"837400","title":"追悼前商会长蔡明南","dynasty":"清末民国初","author":"郑国藩","text":"沧海昔横流，孰把狂澜障。伟哉明南君，沈灾只手援。忆自陵谷迁，风云日千变。奔走唇舌焦，澒洞得清晏。四民商责重，谁与任劳怨。赖君长会席，群情争自劝。八二哀鸿多，助拯力曾遍。晚近欧风入，自由相竞煽。孔教乘时兴，中流砥柱见。组织功不居，论定绩弥绚。薤露忽已晞，万人同追唁。老我筋力衰，观礼空有愿。远寄诗一篇，聊作束刍奠。"}