{"id":"50801","title":"春日书抱柬当道诸君子","dynasty":"明代","author":"皇甫汸","text":"璇机斡回运，宝历启东节。载阳薄曾辉，改阴谢凝结。条风衍遐圻，飞泽振穷穴。昔感百卉腓，今睹群芳悦。皇仁美无遗，物化滋未歇。恫予秉国桢，利宾晞朝列。命邑奚独愆，诉阍良自拙。天高赤墀涂，云暗黄金阙。区区谁见知，怛怛难具说。所藉扬末光，终然照孱劣。"}