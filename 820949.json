{"id":"820949","title":"木兰花慢 题陈圆圆道妆小像","dynasty":"清末近现代初","author":"郭则沄","text":"早商山梦断，认鸾影，是耶非。倩粉镜传愁，黄絁忏恨，换却宫衣。凄迷。翠芜旧苑，问山名、鹦鹉几人知。画里云鬟罢整，乍疑蜡炬迎归。仙扉。燕老又花飞。深坐泪双垂。纵繁华阅尽，沧桑家国，总怨蛾眉。芳期。暗怜逝水，甚香莲、还弄并头枝。料得归魂夜半，横塘烟月依依。"}