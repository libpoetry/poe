{"id":"534536","title":"云窝清隐歌赠杨西濠归建安","dynasty":"明","author":"邱云霄","text":"白鹤东飞拂空翠，铁狮南峙开雄据。中护高人清隐堂，云盘雾结不知处。玉泉时听纷琳琅，寒光遥射西濠梁。路若可即溪若藏，落花流出人间香。世人争想见颜色，隆准长眸更丰颊。青草池塘尽日閒，白鸥来往长为客。梧月松风自结邻，花开花落庭中春。床头鱼书横万轴，山中蚁醁迟双轮。晓霞初照彩云薄，五色文光相错落。淳风直梦羲黄前，大雅争传晋魏作。忽惊清世翔凤鸾，束书仗剑游帝关。客星耿耿临北斗，始知天象应人间。好贤天子下明诏，金门长揖谢危冠。蕙帐遥怜北山寂，兰桡便向月中还。巢由渺何许，渊明赋归去。过访桐江翁，归对梅山尉。碧荷衣照紫芝城，切云冠醉黄花亭。归来满榻秋云白，猿鹤一声山色青。"}