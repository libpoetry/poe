{"id":"680040","title":"柳鸶为尹嗣昭题","dynasty":"明","author":"彭华","text":"柳丝不动江流缓，双鹭飞来秋日晚。平沙漠漠点寒烟，乱石离离立苍藓。静随玉顶听湍濑，饥引银钩啄清浅。霜衣雪襟谁匹俦，逸态閒情自幽远。君不见燕衔泥，朝来暮去傍人栖。又不见莺乱啼，间关宛转无休时。岂如此鸟独凝寂，不与众禽上下相追随。周公称大圣，振鹭载颂诗。君子敛德容，雅与物色宜。尹侯家住大江西，翛然自负冰霜姿。洁白岂不与之齐。为爱画师林良者，赠侯此画真潇洒。堂上试令拂拭看，彷佛清风白露寒。"}