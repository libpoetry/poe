{"id":"554622","title":"赋得短歌行送张一清","dynasty":"明","author":"郑文康","text":"年年别家来上道，天下名山半曾到。能书能画复能诗，彷佛潘郎少年貌。双瞳点漆髯如油，步趋轻举神仙流。销暑爱眠白薤簟，御寒长着黑貂裘。锦囊一方色如土，此物人看共称古。常时携置行李中，盛贮瑶琴共梅谱。平生懒上侯门书，等闲虚度三十余。耻逐山翁跨黄犊，从教学士悬金鱼。往来厌杀人家俗，每向禅房伴僧宿。竹窗啼鸟日三竿，起沐尚嫌眠未足。一奴双鬟如处女，脱却方言学汉语。客来烹茗爇炉熏，礼节犹能动宾主。湖海交游多义气，独我两人尤得意。相逢握手对君言，自分我言君必记。前年来醉苏台春，去年去踏临安尘。今年春归忽三载，岁月无情多误人。莫恋江南春意早，闻说金陵春更好。买花沽酒须及时，免使旁人笑将老。"}