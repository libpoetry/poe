{"id":"693182","title":"采莲曲六首","dynasty":"明","author":"沈明臣","text":"生长江南惯采莲，棹歌声里斗婵娟。十三十四年相亚，覆额低眉各可怜。荷叶莲枝水面齐，采花归去夕阳低。绿芜一道分南北，犹有歌声绕大堤。少女明妆出采莲，双头并蒂独心怜。不知金钏何时堕，空手来归意惘然。白面红妆二八春，藏羞不肯过东邻。偶从绿水桥边去，谁道荷花妒杀人。月照波纹似鸭头，一船双桨荡中流。采莲不道罗裙湿，归晒雕栏夜不收。妾在江东郎在西，采香曾到若耶溪。同行女伴低头说，泪染新红白绩衣。"}