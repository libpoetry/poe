{"id":"416869","title":"齐天乐","dynasty":"近现代","author":"胡士瑩","text":"乱鸦啼破荒崦梦，层阴渐凝穷野。门柳披风，汀芦飏雪，送尽长桥车马。湘帘漫挂。尽添了吴绵，晚寒犹怕。唤起秋魂，一丸霜月逗林罅。西楼人去未远，烛花红换世，杯共谁把。泪掩哀筝，愁挥醉墨，赢得中年陶写。殊乡恨惹。奈菊驿枫邮，客袍慵卸。历历星河，素书催雁下。"}