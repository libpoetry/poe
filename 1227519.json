{"id":"1227519","title":"使至真定赴都计事遇大雹伤谷时逆臣唐其势诛","dynasty":"元","author":"傅若金","text":"午发滹阳城，暮投郭村店。人烟树相错，分野昴所占。连屋临古涂，幽花垂深堑。行旅各已息，下马卸征韂。形容风日槁，衣服尘土染。倚床秋萧萧，汲井月滟滟。舍翁得客喜，亭长见官厌。田家始收穫，勤苦供税敛。夜来大雨雹，妇子忧食歉。还闻公侯家，终岁酒肉餍。天子今圣明，诛锄尽奢僣。覆车监前辙，焚室戒微焰。祸淫良已速，福善终必验。区区予何人，行役奚足念。"}