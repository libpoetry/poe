{"id":"688692","title":"元会二首","dynasty":"明","author":"严嵩","text":"正元钟鼓动长安，率土朝天若会湍。瑞气先浮百子殿，晴光欲上五辛盘。梅风应律韶年丽，蔀屋迎阳圣泽宽。先向御帘陈贺表，缪司邦礼备春官。紫宸楼阁雾中看，宝扇龙旗拂曙寒。燕律吹葭饯冰雪，汉庭鸣玉引鹓鸾。身当奏对瞻天近，世际雍熙报主难。虹渚七回逢大庆，万方嵩祝一声欢。"}