{"id":"1025719","title":"题陈季陵家巫山图一首","dynasty":"宋","author":"韩元吉","text":"蓬莱水弱波连天，五城十二楼空传。行人欲至风引船，不知路出巫山前。巫山仙子世莫识，十二高峰作颜色。暮去朝来雨复云，却将幽恨感行人。江流东下几千里，日日饥鸦噪船尾。灵帐风生酹酒浆，古庙烟青客遥指。崧高漫说甫与申，道旁况有昭君村。蛾眉妙手不能画，枉学瑶姬梦中嫁。黄牛白马江声寒，昭君传入琵琶弹。汉庭无人楚宫远，阳台寂寞空云间。君家此画来何许，照水烟鬟欲相语。要须媠服令侍旁，不用作赋回枯肠。"}