{"id":"713609","title":"咏古 其二十六","dynasty":"明末清初","author":"屈大均","text":"马援处田牧，有羊数千头。一朝散昆弟，简君聊遨游。光武非人敌，委身倾阴谋。为君取隗嚣，聚米成山丘。移师灭先零，转战平交州。男儿有汗血，自当死戈矛。马革包馨香，云台垂勋猷。悲哉武溪深，三军泣箜篌。水崩船不上，凄凉卧壶头。用兵贵万全，涂有所不繇。据鞍徒顾盼，一挫失通侯。"}