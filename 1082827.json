{"id":"1082827","title":"送僧行脚","dynasty":"宋","author":"释慧空","text":"赵州送人曾有语，有佛无佛俱莫住。若是金毛师子儿，他家自有通霄路。因记雪峰行脚时，九上洞山三投子。被风堕笠渠不收，盖天盖地从此始。两翁从此迹已陈，后世事之如事生。道人即是后来秀，千里脩途宜力行。勿贤前辈辄自已，当与两翁争重轻。我如老马虽伏枥，喜见此行犹更鸣。"}