{"id":"1045785","title":"和孔毅甫州名五首 其五","dynasty":"宋","author":"吕陶","text":"羡君诗格雄，非谓文胜质。长篇自博雅，短语亦温密。笔端时一挥，锋利不少屈。高情寓祥云，幽意及疏荜。豪纵叹李贺，难以宪度一。穷愁伤孟郊，不欲怀抱佚。铺陈黄堂上，一案凡几帙。先倡乃前辈，形容何以物。瑁圭施华藻，锦段副朱绂。测海至千仞，穿杨无一失。宝器藏巨剑，古声发琼瑟。凤羽翔德辉，龙种搜骏骨。嗟予泽畔吟，继唱辄连日。果榜误收采，小榛齐大栗。"}