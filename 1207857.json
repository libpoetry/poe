{"id":"1207857","title":"节妇王氏","dynasty":"元","author":"范梈","text":"妾年四二三，始识月团团。十二学女工，刺绣如鸳鸾。十九嫁夫家，事姑施衿鞶。夫婿良家儿，世籍为王官。虽联朱紫贵，不习绮与纨。过庭执诗礼，开口若惊湍。风仪在一时，争作玉人看。天地忽降毒，摧折青琅玕。回首四十春，景光若流丸。贞心守松柏，芳性轶芝兰。落月帘帷曙，西风机杼寒。沈思往昔事，泪下红阑干。豪客至茅屋，举家窜林峦。入房卫病姑，身死白刃攒。相向义怜释，视死色无难。亲知为叹息，保社为辛酸。欲与上州府，为妾旌门阑。妾实无所愿，所愿在所安。妇人往从人，阿母涕汍澜。送行遗之语，敬顺无违欢。匹偶固有时，宁知忧患端。辛苦蹈物变，岂羡身独完。殷勤谢旧故，闻者摧肺肝。"}