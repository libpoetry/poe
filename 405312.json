{"id":"405312","title":"好女儿","dynasty":"近现代末当代初","author":"赵尊岳","text":"皱碧奁池。丝雨晴时。听藏花、坐柳娇莺语，似殷勤说道，踏青天气，妍暖香泥。祇是归来惆怅，者烟景、耐寻思。伫黄昏、院宇霏香雪，几凝颦不语，空教添了，懊恼心期。解佩殷勤。芳约酬春。记前番、笑并璚窗影，恰花阴深静，麝熏妍暖，著个人人。不道经年憔悴，坐虚阁、恨常新。倦黄莺、掠过墙东路，也空劳问讯，题红深巷，罨翠良辰。"}