{"id":"1120729","title":"次韵草堂主人雨中十首","dynasty":"宋","author":"周紫芝","text":"反锁衡门谁复开，草堂殊不见兵埃。雄风斜卷云头去，雌霓横遮雨脚回。有家怜我无乡地，好事知君不世情。借得小窗安净榻，卧听风雨入荷声。虎头山下元无路，龙骨溪边尚有窗。风里荷花吹不倒，雨中鸂鶒自成双。少年结客不思家，酒涴春衫白苧麻。今日江村烟雨里，兵戈满地鬓双华。满溪烟雨湿芙蕖，绿叶红花锦不殊。闻说宛西桥畔宅，小园无地不荒芜。醉里青春挽不留，眼前戈甲几时休。溪边雨细花吹尽，陇上风寒麦又秋。乱来岁月总如流，头白江村不奈愁。老罢此身何处着，尚堪同倚雨中楼。含桃熟后莺还语，柳絮飞时燕亦忙。风物但随时节好，不知人意自凄凉。浴凫飞鹭下横塘，花过莺归草自长。恰似碧鸡坊口望，浣花溪上一茅堂。避地偷生只闭门，不堪搔首对醨尊。行歌野哭江头路，雨叶风花总断魂。"}