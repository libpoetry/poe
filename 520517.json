{"id":"520517","title":"召父歌送朱版曹升之守延平","dynasty":"明","author":"祝允明","text":"西北有高山，东南有大海。生我延平民，居中百千载。远在天南头，去圣人万里。欲得无菑害，秪赖贤守宰。圣人念远人，赐我慈父母。辍其股肱佐，来为赤子乳。我望朱夫子，如望汉召父。请为召父歌，女知召父不。召父善治田，从横正疆亩。始予我钱镈，以及奄铚艾。耦耕并牛犁，粳稌诸种艺。田功多方理，要领在水利。广开沟门阏，处处广浇灌。均水作约束，刻石防决泛。劭农走阡陌，止舍即野次。召父善教人，颁训从幼艾。孝弟正家族，勤谨不弛怠。趋役赴公事，和孙于社火。有禀特秀异，使结衿带佩。入学共弦诵，学古壮而仕。召父善阜财，民产加丰大。召父善听讼，无情不哗喙。饥渴召父食，寒祼召父被。召父善使人，随时各分代。召父善事神，水旱不为厉。人口岁增倍，讼盗悉衰止。召父去已久，循良风声在。惟有朱夫子，甚与召父似。凡此召父善，朱夫子尽备。夫子来毋迟，百姓日候伺。凡此召父事，于今益有赖。一一速施行，惠我起我惫。上戴天子恩，夫子还入拜。愿为公孤贵，名与召父配。"}