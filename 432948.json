{"id":"432948","title":"时事杂咏（四首）","dynasty":"近现代","author":"洪存恕","text":"口除饮啖合长缄，人物当前评品难。世胄绅衿多系械，里儿屠博尽弹冠。轻猱底用教升木，猘犬由来憎佩兰。为语人间箕与接，佯狂未必获身安。痴想归来老逸民，乡邦变乱孰曾经。狂童当面能为盗，儒者修身转近刑。且废诗书习椎鲁，便抛田宅耐飘零。等闲失马家无恙，一任呼牛身得宁。维新方颁均田制，去古谁敦同井情。犬吠鸡鸣非乐土，鼠牙雀角尽愚氓。头衔一例宠无赖，腹诽居然罪老生。沮溺犹应无处隐，往年动辄说归耕。由来饥饱各安天，益寡裒多孰浪传。北陌南阡难割肉，东邻西舍动挥拳。千钧铢两非吾择，九折康庄只自前。却悔早为归隐计，人间丘壑老无权。"}