{"id":"568885","title":"王丈汝止偕张牧过祗园作","dynasty":"明","author":"王世贞","text":"皇穹不爱道，爰产良知翁。奔走举世豪，先生得其宗。说法五十年，甘雨天南东。张牧如平阳，避舍舍盖公。轻榕白接䍦，坐我祗园风。恢谐与觞栾，盎然皆春融。我闻罗什师，时时迩淫躬。及乎饭棘针，亦与常饭同。乃知青莲华，无妨淤泥中。语罢一自笑，廓落高天空。"}