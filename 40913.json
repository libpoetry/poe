{"id":"40913","title":"杂三言爱远山","dynasty":"南北朝","author":"江淹","text":"伯鸾兮已远。名山兮不返。逮绀草之可结。及朱华之未晚。绁余马于椒阿。漾余舟于沙衍。临星朏兮树闇。看日烁兮霞浅。浅霞兮驳云。一合兮一分。映壑兮为饰。缀涧兮成文。碧色兮婉转。丹秀兮芬蒀。深林寂以窈窈。上猨狖之所羣。羣猨兮聒山。大林兮蔽天。枫岫兮筠岭。兰畹兮芝田。紫蒲兮光水。红荷兮艳泉。香枝兮嫩叶。翡累兮翠叠。非郢路之辽远。实寸忧之相接。欷美人于心底。愿山与川之可涉。若溘死于汀潭。哀时命而自惬。"}