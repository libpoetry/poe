{"id":"531111","title":"檃括刘缓李巨仁及古镜铭语","dynasty":"明","author":"杨慎","text":"君家宝镜何年世，土花苔叶新开翳。茱萸匣掩鹧鸪班，珊瑚台挂蟾蜍疐。台是轩辕镜姓温，背后铭文宜子孙。海气空濛若圆㡠，勾阑匼匝似城门。雄凤雌凰本自双，左龙右虎顺阴阳。绣户无波菱自动，纱窗不夜月恒光。上有仙人不知老，渴饮玉泉饥食枣。嫦娥休上广寒宫，偓佺同住蓬莱岛。"}