{"id":"846247","title":"沁园春 寿刘常州十二月廿九","dynasty":"宋","author":"无名氏","text":"淮海知名，今日刘郎，胜如旧时。记当年幕府，从容赞画，云从万骑，电掣千麾。威震新塘，气吞涟楚，涤扫妖氛但指期。论功处，载骖鸾鹤，衣锦赋荣归。九重诏已封泥。看稳上青云万丈梯。况平生慷慨，闻鸡起舞，中原事业，不付公谁。昨夜颁春。明朝献岁，且对椒盘奉寿卮。功名事，不输前辈，行到凤凰池。"}