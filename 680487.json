{"id":"680487","title":"游灵岩寺","dynasty":"明","author":"王越","text":"前峰俯伏如象卧，后岩蹲踞如狮坐。东南朝拱朗公山，路接鸡鸣寨下过。中间掩映梵王宫，五花宝殿高玲珑。石门深锁观音洞，峭壁斜生摩顶松。松枝遥指天门树，老禅创始开山处。面前涌出甘露泉，流浆香积厨房去。香积厨中杖锡泉，黄龙白鹤相通连。又添平岸池头水，净洗菩提种福田。一重流水一重竹，竹编尽是山僧屋。上方下界知几重，银杏红椒满空谷。山僧汲水煮新茶，茶罢焚香看佛牙。莫言此事为虚诞，请君更问铁袈裟。"}