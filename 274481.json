{"id":"274481","title":"喜迁莺·棠梨风紧","dynasty":"现代","author":"汪东","text":"棠梨风紧。叹春服未纫，清明将近。旅舍藏烟，沙堤平岸，芳草渐侵衣润。重想冶游踪迹，唯有湘兰盈畛。鬓华改，任蜂狂蝶乱，情怀消尽。梁间栖燕稳。应怪谢堂，不见歌成阵。锦瑟横床，香奁扃箧，点点堕脂残粉。藉酒暂忘前事，斜倚熏笼微困。睡醒也，又夜深人悄，一镫寒晕。"}