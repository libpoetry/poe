{"id":"1128136","title":"刘寺簿所居五咏 墨庄","dynasty":"宋","author":"程洵","text":"先生耕道时，万卷皆其具。岁晚德已丰，万卷犹如故。理甓完新甃，披沙挹旧清。一瓢遗味在，隽永若为名。氛埃痛扫溉，邻里谢将迎。默坐无馀念，欣欣物自荣。万变本六画，六画来何从。此理须玩索，明窗露未浓。食藕痊沈痾，制荷被吾体。未如对芳华，幽贞似君子。"}