{"id":"509004","title":"赠别李文曜少卿","dynasty":"明","author":"韩雍","text":"仲冬倏云暮，朔风始凄其。寒云吹不开，冻雨连朝霏。征夫倦行迈，暂尔停葛溪。命驾访故人，夜方抵其庐。故人忻我来，呼童罗酒卮。劝酬心孔欢，痛饮何能辞。重念贤昆季，能文复能诗。隐显虽不同，声名皆四驰。蹇予凉薄才，托交共襟期。兹焉或倾倒，开我茅塞私。我笑王子猷，雪夜访戴逵。一棹至剡溪，云胡遽然归。又笑严中丞，草堂访布衣。礼遇虽或勤，中怀积町畦。岂若吾主宾，一诚弗相疑。友道固若是，彼徒纷纷为。仆夫告夜阑，漏鼓声迟迟。振衣出门去，伸谢宁无词。"}