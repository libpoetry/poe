{"id":"188659","title":"同七史寄二李","dynasty":"宋代","author":"傅察","text":"昔我在淇水，二陆皆少年。伯也气轩昂，丹鹤唳青田。季方文章士，摛华桃李妍。力学乃未已，有如火始然，相见一倾盖，便诵胶漆坚。笑语玉尘折，登临蜡屐穿。时时出秀句，洒若沈疔痊。尔来逾十岁，自当冠貂蝉。胡为芭怀下，寂寞尚草玄，方今明堂构，收拾栋与椽。安得刷羽翮，吹嘘送上天。此志傥不遂。何用空言传。不如李翰林，沈醉自称仙。不如陶彭泽，归来谢尘缘。但解琴中趣，何妨瓮下眠。富贵草头露，名誉空中烟。子意竟何如，余心方寂然。愿求真实语，莫作猾头禅。"}