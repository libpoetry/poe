{"id":"521282","title":"题史引之所藏长江六月图","dynasty":"明","author":"顾清","text":"长松泠泠生昼寒，高岩侧缀青琅玕。阳坡宛转行朱阑，青莎滑腻碧藓斑。红桥直走淩惊湍，下接孤屿高㠝岏。隔江青山如伏羱，柴扉草堂相对安。渔舟缥缈青林端，樵童牧叟时往还。群山忽断百里宽，青蒲绿藻萦微澜。临江飞阁丛井干，江流石角随弯环。前山转深势未残，层崖复磴劳跻攀。上方寂寞空禅关，平林演迤临江干。江回山尽路险艰，飞梁侧卧波潺潺。江流自此入渺漫，遥山一抹天际看。东京画史真高閒，故将山水穷瑰观。岷峨嘉陵远草殚，九华落星扬子湾。晴洲历历被芳兰，美人不来空浩叹。疾风吹尘暗燕山，金星龙尾冰攒攒。燔熊炽豹光赫殷，为君炙兔扫冰纨。君归终日山水间，肯忆羸马随朝班。"}