{"id":"1111374","title":"和时可醇酎二首","dynasty":"宋","author":"许景衡","text":"圣贤须千钟，我岂个中人。焦枯展馀沥，好我已十分。元戎镇河朔，怜此贱与贫。不羡彼瀛州，已有玉膏醇。小槽滴真珠，沾饷无疏亲。但有坐上客，谁问甑中尘。岂学梁父吟，何时见阳春。劳生何扰扰，百年今半涂。是身等浮云，南北方自如。青衫忆初仕，与公父子俱。邂逅话畴昔，恍恍一梦馀。"}