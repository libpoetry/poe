{"id":"844423","title":"辛未三月于旧基筑室数楹落成赋此四首","dynasty":"清末民国初","author":"金武祥","text":"湖海茫茫几度经，又从故里寄浮萍。乱馀更喜逢时稔，人杰原须仗地灵。犹幸亲朋共乡井，固应诗礼绍门庭。数椽漫说需材急，梁栋还宜贡帝廷。回思旧事感沧桑，辛苦艰难十载尝。未遂万间成广厦，且从千里慰高堂。谋深菽水经营早，话到田园意味长。何日三湘放归棹，团圞一室快称觞。木兰生意未全摧，曾见慈亲手自栽。百劫尚留先泽在，群花应喜主人来。一枝秋老还攀桂，十月春融好伴梅。后起漫占多富贵，落成时节牡丹开。云香水翠稳幽栖，吾爱吾庐任品题。剥啄有时惊犬吠，游行随处听莺啼。农閒歌起荷花荡，市散人归杨柳堤。最爱夜来新月上，鸣榔船到小桥西。"}