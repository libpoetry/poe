{"id":"780202","title":"水龙吟 秋日即事","dynasty":"清","author":"叶绍本","text":"碧梧庭院西风，紧凉意罗帷先透。露垂珠点，蟾圆玉镜，云铺冰绉。捐了齐纨，装成吴絮，寒生翠袖。乍栏干凭处，声声柔橹，又是雁来时候。绝爱闲窗清昼，映斜阳、疏花如绣。琴调绿绮，棋函白石，曲翻红豆。多谢天公，匀量芳晷，平分莲漏。待衔杯、探取秋英，帘外一痕香瘦。"}