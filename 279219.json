{"id":"279219","title":"龙山会·九月初二日同克群散步南洼，寻龙树、龙泉、凫潭诸胜","dynasty":"现代","author":"周岸登","text":"苇障凫潭罅。晚照江亭，四绕阑干亚。冷红摧雁锦，秋恨远、烟鸟归云齐下。苔甃觅诗魂，算眉黛、销春思冶。傍要离，埋香醉郭，泪泉同洒。摇落倦旅，惊心政客，何来费、款门车马。鬓华搔更短，鸥梦醒、鹤怨高寒遥夜。心字惜香灰，隔窗听、雄谈快泻。待归也，露银浅碧，綀襟尚挂。"}