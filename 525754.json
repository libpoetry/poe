{"id":"525754","title":"梧竹亭雅集","dynasty":"明","author":"顾璘","text":"朱明启初节，朝日丽芳圃。清风起蘋末，高林泫零露。嘉梧既繁蔚，修竹亦交互。浩浩清淮流，交交鸟音度。真赏方在兹，岂谓春物暮。达士守闲寂，尘鞅寡所务。高堂良宴会，斗酒集亲故。炰羔间蒸猳，脍鲤灸䴥脯。酬酢展光仪，情亲见童孺。既醉无庸归，染翰极欢趣。兰亭绿□竹，金谷盛文赋。匪矜千秋名，聊以慰良晤。顾惭蒹葭姿，何能倚璚树。"}