{"id":"1184538","title":"拟古三首 其三","dynasty":"唐","author":"徐彦伯","text":"颓光无淹晷，逝水有迅流。绿苔纷易歇，红颜不再求。歌笑当及春，无令壮志秋。弱年仕关辅，簃门豁御沟。敷愉东城际，婉娈南陌头。荷花娇绿水，杨叶暖青楼。中有绮罗人，可怜名莫愁。画屏绕金膝，珠帘悬玉钩。纤指调宝琴，泠泠哀且柔。赠君鸳鸯带，因以鹔鹴裘。窗晓吟日坐，闺夕秉烛游。无作北门客，咄咄怀百忧。"}