{"id":"813347","title":"排闷","dynasty":"清","author":"李希圣","text":"论交结客到屠沽，自觉摧藏气类孤。世难不全关运会，人才先要论规模。虚名往往添蛇足，正议时时捋虎须。手写申韩无试处，安排白昼卧江湖。劳生衰病渐侵寻，说剑当歌已不禁。藏谷本来无得丧，溷茵随处有升沈。三分自定孙刘计，九辩谁知屈宋心。海上卢敖招手语，莫将白发换黄金。牧羊圈豕尽登场，已分沈冥似蜀庄。吾道不须论毁誉，世情终欲辨温凉。鹄玄未必输乌白，凫短何妨续鹤长。归路人天凭去住，海天兜率费商量。芰佩荷衣称意裁，思寻禹穴访蓬莱。圣明已拟除文网，流俗相推作党魁。众论纷纷殊未定，诸公衮衮故非才。谢安肯为苍生出，谈笑犹能却敌来。不缘赤舌解烧城，挹斗扬箕愧盛名。殷浩书空如梦寐，顾荣坐笑是平生。卷舒入世心仍苦，描画供人气渐平。鞍马已消髀肉尽，闭门空拟种芜菁。华屋山邱理亦均，一官京洛负缁尘。飞扬跋扈真无赖，感慨悲歌觉有神。全仗酒杯排俗物，暂拈诗笔写天真。十年宰相非吾事，寄谢衡阳拭涕人。刻意伤春许自工，懒将兵策画山东。甘陵有部分南北，李蔡为人在下中。盖世功名成画虎，馀生遇合应非熊。故山烟雨真奇绝，虚向东华换软红。徘徊云路暂相望，山水兼思擅老庄。南渡朝廷皆草创，朔方节度太披猖。屠龙试手原无策，吠犬抡才别有方。我比吕温差得计，已抛心力到文章。"}