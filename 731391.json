{"id":"731391","title":"题汉西岳华山碑","dynasty":"清","author":"永瑆","text":"汉家西岳华山碑，世间两本此第一。商丘巡抚之所藏，秀水检讨有题笔。吁嗟魏公四字印，亦欲遐传守毋失。谁能老饥抱文字，茧纸犹向人间出。自秦登山诵略兴，两京文章富石墨。峄碑虽焚枣木模，岱碑云亡内司刻。太华极天应井鬼，少昊所治秦所国。徒闻遗璧镐池君，不见臣斯与臣德。茫茫万古此石存，岌岌溟翻老沙泐。拓本绝少传已难，赑屃又遭媚子踣。达官当时势绝伦，古物一文钱不直。我曾再拜金天墓，大碣荒莎风雨蚀。此碑忽复曳长绳，能不兴怀同叹息。文云汉兴绍前制，《虞典》《周官》稽警跸。孝武之世庙貌隆，特起尊严閟宫侐。门曰望仙宫集灵，志荒意惑长生术。欲就鹑首相酌斟，遂呼天神来博塞。国祚中阙祀事衰，太守能贤重修职。朝端昏弃旷明禋，稍稍规模率钱力。延熹至今浩千年，十字之外无缺佚。重如元云垂下天，轻若风斤得其质。素蛾一片中秋中，泰折层成北郊北。黄河之水星宿来，蛟掷龙腾相逼仄。商盘鲁壶在崇坫，琼草金芝上仙植。如华万仞绝攀援，人间纸笔书不得。法书迥可日月垂，其人岂必中郎实。察书市石无了期，又于徐赵为蚹翼。小儒舌举耻阙疑，大抵纷纷决以臆。我生两手悬钝椎，握管僵如蓍在扐。傍通二篆贯八分，少年卤莽谓可必。阙里宫墙两拜瞻，强复低徊史与乙。忽然季子见《韶箾》，何止欧阳坐旬日。秀水修撰诗七言，商丘侍读金十镒。风流坐映康熙朝，不愧绸书在石室。"}