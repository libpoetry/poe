{"id":"143422","title":"别汤伯纪","dynasty":"宋代","author":"林安道","text":"停云思何长，伐木梦苦短。飘摇乘风来，倏霍搏沙散。匪今我独黯，自昔客屡叹。之子曷云戾，微阳逼候炭。囚山对线景，汲井共清盥。玉露泚金茎，水泉流藻翰。方竹桂芳袭，未觉枳栖远。仰天镜其团，一驰弓向半。书堂渴吾伊，伫立了瑟僩。子如飞鸿渐，我如禁门键。天寒柳无枝，指直不得挽。归来玩题墨，寂寂眯双眼。"}