{"id":"506589","title":"九日宴集分韵得涵字","dynasty":"明","author":"王洪","text":"弹冠登玉署，开宴列华簪。騕袅嘶金埒，葡萄出紫墰。萸香和露重，菊蕊着霜酣。鲙斫河鱼美，粳炊晚稻甘。雁行凌朔气，山势压秋岚。美具人皆适，欢多事总堪。云烟飞细扎，珠玉间清谈。笔陈倾韩白，辞锋挫禹弇。棋偏虚处击，钩忽暗中探。巧诧防城翟，雌嘲守柱聃。齐穷犹借一，曹败或过三。地迥瞻天近，恩深颂海涵。仕非干水鉴，官即带冰衔。禁草频宣视，天香屡赐含。已看空冀北，宁复滞周南。舜曲歌民阜，周诗戒士耽。谁云贤博奕，还以慎朝参。即此联嘉藻，庸疏祇自惭。"}