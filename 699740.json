{"id":"699740","title":"雨后春归招杨承之小酌待月作留春诗五绝三月十七日也","dynasty":"明","author":"郭之奇","text":"青帝长门尽日幽，烟光欲去倩人留。不妨春月平分夏，所畏花时忽近秋。一榻经时尘易满，角巾折雨兴难无。科头尽日愁春尽，满眼酤来为尔酤。雕虫小技尔犹烦，宝剑雄篇我自存。白酒床头初发瓮，苍苔屐齿速临门。白眼看人休太憨，青春去我未全甘。只宜花下吟诗醉，时向樽前纵酒谈。红芳欲尽绿空肥，几度风前护落菲。明月为人犹夜满，青春谁伴此时归。"}