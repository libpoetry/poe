{"id":"659527","title":"寿宫谕叙庵李先生母边夫人","dynasty":"明","author":"林俊","text":"慈寿堂前啐酒卮，八旬三见抱曾时。庄椿旧喜连枝盛，仙桂垂怜结子奇。张氏齐贤推老母，李家元直擅佳儿。甜馀蔗境都人识，贵有藜肠里妪知。野茧车声银细细，木棉弓影玉差差。五纹刺绣衣教补，百衲勾连絮命披。画寝翟帏光烂漫，禁庭象笏步委蛇。蘋蘩共致如生荐，樛葛兼垂逮下诗。少伯岁支恩故厚，大官日给宠仍私。累朝诰轴年劳赐，奕叶科名善庆遗。循例母封同邓国，纪言女宪续班姬。月轮几望光长满，曦驭濒秋晷转迟。青鸟使传占福履，紫鸾笙引祝期颐。瑟琴早藉宜家力，俎豆终开作圣基。欲和南飞酬世讲，䦱门半面觌坤仪。"}