{"id":"856267","title":"次韵子厚弟喜雨行赠赵守端质","dynasty":"宋","author":"王之道","text":"我生畏暑如畏焚，奈此岁旱风尘昏。十年废放卧岩壑，名虽八品身黎元。恒旸乞雨雨乞霁，雨转为淫旸转炽。不知此理果何如，每讶天心异人意。去年避地还家园，蒿莱满目高侵天。秋阳肆虐冬益甚，涉春陂泽皆平川。迩来焦稿遍区宇，黄金融液胶流弩。赵侯日为疲瘵忧，应怪鲁书三不雨。天人大抵常相资，顾我录录伤无奇。鬻浆苦凉屠苦热，敢望屏翳从招麾。圣主东巡群后觐，万里江淮方水运。折冲禦侮赖亲贤，何独为霖福斯郡。精诚昭格吾谁欺，顷间祷雨人所知。忽然檐溜泻河汉，数声霹雳轰相随。公堂六月清无暑，旋硙龙团试分乳。官曹相贺复何言，且戒农夫筑场圃。小人托庇安村墟，获同野老歌而呼。愿公玉带悬金鱼，奉报得雨禾生稃。霏霏不厌沾衣裾，稍晴欲自躬犁锄。斯民食足吾其俱，何妨把酒仍观书。"}