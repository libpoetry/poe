{"id":"1235740","title":"留岩峰寺","dynasty":"元","author":"吴当","text":"扁舟飘泊苦西东，此日栖迟野寺中。岚气常疑庐岳雨，秋声还似大江风。辋川花木图犹在，杜曲茅茨赋未工。人事萧条乡土近，几时回首白云通。岩谷风多秋叶飘，一径荒草凉萧萧。已无幽芳媚野色，惟有老树存高标。青山冉冉列鬟黛，白日往往逢渔樵。仰天长叹竟何补，荷蓧长歌谁可招。"}