{"id":"908737","title":"喜迁莺 其二","dynasty":"宋","author":"李焕","text":"风云嘉会，有英杰瑞时，来符平泰。子建才华，平阳勋业，流庆至今犹在。闾史卿来曾记，骨相堂堂庞艾。少年日，已心包云泽，名高嵩岱。超迈人尽道，今代吏师，小试犹淹大。两路登车，三州出牧，游刃了无凝碍。便合进推荷橐，迤逦参陪天縡。愿从此，奉明君真相，优游千载。"}