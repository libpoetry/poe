{"id":"947513","title":"子从生儿席上作","dynasty":"宋","author":"陈藻","text":"我身如浮云，出入无程期。别君夫与妇，戏约归来时。夫问妇何娠，我卜生男儿。出房拜阿姑，我得酣酒卮。游脱城山屐，香闻渔市炊。虽无童仆遣，若有音信知。回思一纪先，君吟弄瓦诗。亦开满月筵，我行适值之。亲交信有缘，饮啄主者谁。前言成谶兆，笑讶因陈词。诗法久无辞，请继关雎为。十九成数终，阴偶配阳奇。晋文在外还，霸业一朝基。伉俪今几秋，倒指恰如兹。造化安排生，必也非凡儿。"}