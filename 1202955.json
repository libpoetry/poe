{"id":"1202955","title":"酹江月 为友人寿中丞子初","dynasty":"元","author":"王恽","text":"栖迟林壑，甚雍容、雅量气横寥廓。人道魁然真宰辅，心在朝家黄阁。几卷闲书，一门清乐，不羡千金橐。诸郎楚楚，凤毛辉映麟阁。今岁锦席云凉，菊香添麝，竹树烟霏薄。风爱堂前秋气好，歌里甘棠如昨。十二金钗，百壶清酒，细把红螺酌。年年此日，醉看清献龟鹤。"}