{"id":"1035387","title":"送吴佥判之官濠州","dynasty":"宋","author":"魏杞","text":"举觞属明月，送君江上舟。王事知有程，翩然不可留。濠梁古佳郡，观鱼记庄周。年来边徼清，桑麻被田畴。有诏蠲民租，拊摸赖郡侯。乐入芙蓉幕，君其赞嘉猷。佥曹簿领馀，拄颊兴未休。淮山千万叠，丐君回青眸。才命各有时，行止非人谋。主公方拔士，入奉甘泉游。"}