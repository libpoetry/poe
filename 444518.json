{"id":"444518","title":"水龙吟 梦芙以此调属和，因有所思，乃梦中得结拍，醒足成之，即次其韵","dynasty":"当代","author":"王蛰堪","text":"九州曾几烽烟，劫馀桑海成今世。华鬘天界，红移紫换，梦魂长寄。那更凋丛，孤枝独秀，素馨无已。纵欢筵正好，羹残炙冷，杯中物，堪回味。春去秋来何事。怕寒深、众芳休矣。日边光景，仙宫帝阙，千年一例。醉起长吟，茫茫四野，埋忧无地。唤琼娥欲下，蛟龙叱醒，贡羊脂佩。"}