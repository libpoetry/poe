{"id":"703345","title":"赠李子先","dynasty":"明","author":"释今无","text":"水犀军散剩龙泉，欲饮刀圭作地仙。玉带典空樽酒竭，清词谱出世人传。百年活佛长看綵，一个英雄只任天。着眼浮云秋叶外，惊涛方羡已归船。结庐天界寺旁边，疑圃疑农道总全。路少金吾埋姓字，袖藏猿臂带云烟。閒梳玉翅陪修羽，又见狂飙起大川。夜半见星如见月，凭谁光照一穷禅。"}