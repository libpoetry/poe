{"id":"677394","title":"同张京兆九日游茅山和韵二首 其一","dynasty":"明","author":"胡直","text":"宿展华阳颂，结慕灵山巅。仰禄寄兹土，引睇脰空延。君侯京洛贵，雅志云霞镌。共欢九日期，揽赏出郊埏。遵流涉纡窈，破莽蜡?碞。侧见青琳阙，合沓丹霄悬。矫然并跻登，邈若翔飞烟。回览隘八区，放歌通九乾。仙人喜我至，玉沼沸神泉。翻哉群鸟呼，宁非白鹄跹。情澹吾丧我，神超理忘筌。坐得苏门啸，讵论天禄元。欣兹谐佳愿，矧复追高贤。"}