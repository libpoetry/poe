{"id":"638936","title":"教胄子四首并序 其三 刚而无虐","dynasty":"明","author":"林光","text":"大易进阳刚，阳刚乃君子。万事成于刚，刚德信可美。浩然不挠屈，此气胡能尔。所贵强哉矫，中立而不倚。惟刚或太过，为猛为暴耳。更复为强梁，岂但虐而已。忿来不知惩，心火倏然起。美德转为凶，其咎乃可訾。此心常戒慎，刚柔自中理。飘沙走石心，淀作澄潭水。刚用孰为先，莫先于胜己。"}