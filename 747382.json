{"id":"747382","title":"圆津庵古藤歌","dynasty":"清","author":"陈钟祥","text":"老藤夭矫如苍龙，蟠根大与擎拳同。垂阴直拂高松顶，怒枝横搏长槐胸。老僧道此百年物，每到花时三四月。沿崖开作赤玉虬，绕亭结为紫贝阙。即今夏午清阴圆，参差树叶纷交妍。夕阳收拾下山去，恍似蕉窗坐绿天。须臾月上藤萝背，清光筛地蟾蜍碎。一碧濛濛化作烟，朝来夺取西山翠。"}