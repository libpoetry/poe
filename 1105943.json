{"id":"1105943","title":"倚楹操","dynasty":"宋","author":"王令","text":"马则食葵，而余则饥。盗则得羊，而余无兄。知谁为此兮余不聊生，谁余哀兮余思深。中忽忽兮外不知其啸吟，野哉邻妻兮曾谓余淫。以己逆人兮，余不知其何心。亡羊奔奔，岂不有邻。子可闭门，亡羊不复。去何自逐，身则非牧。雾濛濛兮水漰漰，谓兄无行兮兄行。不忍一失于邻而忍失厥身，虽然殒子之身兮，其亦如亡羊之邻。"}