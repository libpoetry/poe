{"id":"103460","title":"次韵和宋中道再寄","dynasty":"宋代","author":"梅尧臣","text":"鸿鴈北来声甚悲，黄昏野雀相并枝。是时静默月色淡，摵摵风草摇枯衰。夜深扣门兵卒至，八行文字曾无奇。书尾又看诗两纸，若逢饮食充渴饥。骏马明珠未入用，千金美价思燕随。无盐嫫母正逞貌，越客未可言西施。子虽淹回年且壮，不比老丑令人嗤。朝廷得贤盛朱紫，玉阶金闼步委蛇。圣君纳谏无不听，吾徒迹远空行危。况乃庭下闻咸池，报书此方君可喜。我心如此颇得之。"}