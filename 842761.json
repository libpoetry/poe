{"id":"842761","title":"舟中忆爪哇之游杂述八首 其二","dynasty":"清末民国初","author":"陈宝琛","text":"荷兰虽小国，为政有经程。航程三万里，拓地来南溟。所实在农牧，化居心计精。我行山野间，弥望但一青。河流既委折，轨道复纵横。颇亦苦讥察，幸无桴鼓惊。昨者修戈楼，陈师责不庭。捕蝉雀方伺，前事盍惩羹？左聋武吃伏，右威亚齐宁。浡泥亦南向，谅哉能持盈。"}