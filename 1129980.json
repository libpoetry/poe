{"id":"1129980","title":"寄题梵天圣果二寺兼简昭梧二上人","dynasty":"宋","author":"释智圆","text":"江色杳无极，渺渺接遥天。归帆带夕阳，去鸟沈寒烟。幽景不同观，遐想成斯篇。楼阁耸岧峣，参差极云际。高窗晓色先，晚景馀霞丽。寥寥群动息，冥心远尘世。冷淡杳难群，幽趣唯吾识。高情薄云汉，清谈润金石。不学浮世人，奔名竞雕饰。性静百虑忘，轩闲万象归。空江答夜钟，高峤留残晖。幽砌绝尘踪，孤云自依依。顾恶如探汤，触物类虚舟。他人莫己知，此道本吾求。独坐时相怀，斜阳照危楼。崔嵬高山侧，触石生片云。自将风雨期，不与尘土群。杳杳游太虚，对此几思君。高迹将谁亲，幽栖白云中。闲阶吐苍苔，古木生清风。时将西竺书，讲义训来蒙。静躁各所好，是非安能辨。声利如我仇，云泉若相勉。寂寂深林中，芳兰自堪搴。群峰耸危碧，倒影沈空江。清景生晚晴，冷色涵虚窗。消摇纵吟赏，能使吾心降。海日照吟轩，江风动庭树。此景乐闲情，何人识高趣。登楼独南望，杳杳空烟雾。"}