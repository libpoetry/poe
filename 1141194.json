{"id":"1141194","title":"春雨","dynasty":"宋末元初","author":"熊鉌","text":"春来一月雨，米斗钱三千。江空尽绝市，灶冷厨无烟。我从莆城来，四望良凄然。滨海皆食淡，逻卒相寻挻。累累起夫役，庶局供熬煎。玉食宁几何，千百俱并缘。祇今二月节，何暇及种田。使臣询民瘼，当务固有先。近仓有陈粟，庶解朝夕悬。州县价一平，乡闾自然宽。欲言事何限，何当息民肩。"}