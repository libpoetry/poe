{"id":"1114254","title":"次韵李丞相送行二首","dynasty":"宋","author":"李弥逊","text":"三年袖手卧江滨，着眼终成出世人。笔下风云作时雨，胸中丘壑作阳春。买山尘外曾相见，漉酒愁边情更亲。惜取风骚等闲句，他时密膝咏臣邻。山畔孤亭一水滨，归来华发已欺人。脱身异县干戈地，得意吾庐笋蕨春。早着青衫成底事，惯遭白眼欲谁亲。此君真有高人节，肯与山翁作近邻。"}