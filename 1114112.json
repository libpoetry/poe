{"id":"1114112","title":"梁溪八咏 中隐堂","dynasty":"宋","author":"李纲","text":"不在山林不市朝，且将图史当渔樵。桂花想见秋来盛，香满西风取次飘。兄弟埙篪人所推，棣华堂里远相思。艰难世路风霜急，正是鹡鸰原上时。亲宾情话款衡门，把酒挥毫气吐云。何日宽思返三径，一樽重与细论文。小阁峥嵘面九峰，暮天秀出碧芙蓉。孔明本有躬耕志，却合归来看卧龙。画舫临流四面通，绿窗面面有清风。年来始会虚舟意，正在江湖波浪中。缥缈危亭枕曲池，红妆翠羽自参差。晚凉小饮谁同醉，定把圆荷当屈卮。境寂心闲物物宜，倚栏更看岭云飞。晓猿夜鹤应思我，正好归时犹未归。画栋飞檐俯碧流，何时归去舣扁舟。不须更把尘缨濯，直取冠裳裂即休。"}