{"id":"1091152","title":"舟行樊港望竹间石上李花盛开","dynasty":"宋","author":"薛季宣","text":"天下清且奇，无过竹与石。安得皎然者，素质照人白。静立笑东风，篁冈蟠罅隙。望之轻以明，俨似雪初积。青草斗欣欣，不比梅花坼。矫首不可到，独自凭空碧。翠帷筱青青，岩崿正虚席。我疑辟俗翁，方外友三益。又是秦帝宫，传视相如璧。人情不易知，幽致矧可射。相从知未能，灰心从此画。"}