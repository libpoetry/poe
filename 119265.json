{"id":"119265","title":"旦起理发·道人鸡鸣起","dynasty":"宋代","author":"苏辙","text":"道人鸡鸣起，趺坐存九宫。灵液流下田，伏苓抱长松。颠毛得余润，冉冉欺霜风。俯就无数栉，九九为一通。洗沐废已久，徐之勿匆匆。气来自涌泉，至此知几重。近闻西边将，袒裼拥马鬃。归来建赤油，不复侪伍同。笑我守寻尺，求与真源逢。人生各有安，未肯易三公。"}