{"id":"523029","title":"咏鹭","dynasty":"明","author":"李梦阳","text":"天风下厉霜，海色清严冬。朱鸟逝云远，玄禽眇焉踪。翩翩委波羽，鸣飞何雍雍。去若雪毬散，来疑玉梭从。回旋渌蒲漪，映照青莲峰。戏滓不染洁，浴湜转丰茸。群起若避惊，孤立如有慵。孔言崇九思，周歌羡斯容。我容亮多泽，君子良冲瀜。亦应惧凫雁，幸少宽鰅鳙。保尔贞素姿，倘附春涛龙。"}