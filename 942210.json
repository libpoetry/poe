{"id":"942210","title":"寿礼部乔文昌","dynasty":"宋","author":"陈起","text":"璇杓西揭将指乾，商飙万里清无边。亭亭东岘耸苍玉，双溪露净银河鲜。天应敛此山川气，九秋蕴作人间瑞。当年宝婺所宝何，今日我公廊庙器。秘殿吾伊坟典光，粲然礼乐隆周王。满怀献纳琅玕露，笔底璠玙金匮香。晚节黄花清上苑，雍雍宗祀仪将蒇。星辰直上复声隆，看踵台司调玉铉。抱琴江皋客影单，四年指下不成弹。瓠巴一曲西风递，请听双溪之水声潺潺。舂崖漱石鸣湍玉，带月泠泠下溪曲。须臾岘首片云生，雨杂寒泉座飞瀑。山清波明公与溪山一样清，康宁千龄遥祝寿山福海之高深。"}