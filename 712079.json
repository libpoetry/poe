{"id":"712079","title":"寄赠卓火传传经堂歌","dynasty":"明末清初","author":"陈恭尹","text":"卓侯寄我一尺书，细行小字千言馀。开缄意气溢毫楮，烟云缭绕生吾庐。鸟翼欲搏南溟浪，剑锋直射牛斗墟。不平之鸣有若此，何况龙光凤彩扬天衢。伊昔休明代，朝野交驩虞。公卿折节下韦布，草野高谈皆庙谟。天南地北未相见，一字若得隋侯珠。故家文献今未坠，君门累叶名通儒。况闻忠烈有令祖，月黑归家夜骑虎。燕山潜邸龙未飞，一流南移真逆睹。终知神器固天授，不惜麋躯共殉主。文皇儿戏视方黄，独谓先生言可取。时殊世易三百年，儿孙尚守高曾矩。堂开吴越号传经，四方投赠诗盈庭。吾闻六经之传有明晦，时晦则晦明而明。壁于秦火出于汉，蝌蚪尽作丝竹声，至今大义如日星。善传善述必有以，请君为我侧耳听，请君为我侧耳听。"}