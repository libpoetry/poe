{"id":"920505","title":"至秀州，赠钱端公安道，并寄其弟惠山老","dynasty":"宋","author":"苏轼","text":"鸳鸯湖边月如水，孤舟夜榜鸳鸯起。平明系缆石桥亭，惭愧冒寒髯御史。结交最晚情独厚，论心无数今有几。寂寞抱关叹萧生，耆老执戟哀扬子。怪君颜采却秀发，无乃迁谪反便美。天公欲困无奈何，世人共抑真疏矣。毗陵高山锡为骨，陆子遗味泉冰齿。贤哉仲氏早拂衣，占断此山长洗耳。山头望湖光泼眼，山下濯足波生指。倘容逸少问金堂，记与嵇康留石髓。"}