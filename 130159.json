{"id":"130159","title":"次韵曹实听舅氏弹琴","dynasty":"宋代","author":"方岳","text":"有客夜鼓龙门琴，风露漠漠侵秋庭。妙弹幽响落指外，此意难以两耳听。参横斗转四山寂，但闻别鹤之夜怨，离鸾之晨岑。挐音谁适鸣沧浪，寅缘苇间情衋伤。忽然浩叹声轩昂，二十八宿俱韬藏。少焉月出流寒光，但见山苍苍兮江泱泱。尔乃舂容大篇，寂寞短章。谬攸一笑天所吝，亦恐此乐不可常。吾当为君谱入渭阳操，莫弹履霜似伤孝。碧桐翠竹夜生寒，折扬皇华何足道。人生百年几今夕，我思古人心忽忽。黄金拟铸锺子期，此言每堕槐安国。"}