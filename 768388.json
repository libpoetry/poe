{"id":"768388","title":"三部乐 题陈其年填词图","dynasty":"清","author":"龚翔麟","text":"片玉情怀，向罨画溪边，惯欹吟帽。教翻箫谱，桃叶春江迎到。按湘竹、七点排星，趁柔声绕指，填写双调。斜行香墨，洒破蜀笺花鸟。旗亭偶然赏酒，听翠鬟捧拍，歌残多少。更攀垂垂琐柳，霞鞍骢小。赋铜楼、月昏云晓。都不是、乌丝旧草。元九姓氏，应早有、宫眉知道。"}