{"id":"468243","title":"题朱元晖所藏赵魏公衮尘马图","dynasty":"明","author":"谢肃","text":"吴兴戏墨先工马，卷轴风沙满天下。老壮骏羸皆入神，况乃长年病肥者。窄衣尖帽唐奚官，掌来铁牡从天闲。纵缰衮尘沙外阔，落花青草随身翻。既未得成战功，又不令充立仗。雄姿猛气空逸群，饱食带羁自多病。呜呼，此马多病尚可医，此马长命谁得知。"}