{"id":"619463","title":"寿从父初度","dynasty":"明","author":"伍瑞隆","text":"赫赫我祖，令德孔艾。既彰乃家，亦浃累世。伯发其祥，用昭厥裔。鹡鸰在原，我父则季。伯也亢宗，宜兄宜弟。爰歌埙篪，载咏棠棣。令兹著雍，涒滩则从。伯也六十，初度乃逢。父亦大年，翩然两翁。举酒属伯，君子如龙。唯川新至，是在尔躬。南山有柏，北山有松。何以祝之，万福攸同。"}