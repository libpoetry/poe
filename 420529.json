{"id":"420529","title":"多丽","dynasty":"近现代","author":"张克家","text":"问前身，业缘曾造何因。恁胡涂、随风坠落，轻尝弱草栖尘。怅前途、铜驼泣汉，追故主、禾黍思邠。赋就牢骚，生来婞直，感时伤遇不由人。便强作、脂韦滑笏，啼笑总非真。终留得、几番侘傺，两字嶙峋。更难堪、连朝止酒，清秋一病经旬。药炉温、疏烟避鹤，蒲扇静、凉籁驱蚊。击节高阁，解衣起舞，狂花败叶莫须嗔。惜少却、嵇康咸籍，把臂入山林。无聊赖，旧愁新恨，绕梦纷纭。"}