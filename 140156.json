{"id":"140156","title":"六月十四日后殿侍立新永康太守成嘉甫朝辞奏","dynasty":"宋代","author":"魏了翁","text":"严精伐鼓趋晨鸡，龙媒戒仗喑无嘶。宰臣奏事左墄降，史臣曳履东阶跻。永康太守臣申之，上殿音吐干虹蜺。曰臣前领大农簿，试郡得请今当西。鞑人求通反其使，金人匿壮招叶携。勿言残金继前好，将贰鞑靼摇青齐。时将有反事有间，玩岁愒日忧噬脐。皇帝瞿然日是是，伸颐颔首天听低。贴黄更请磔叛将，褒恤死事不可稽。散关皂郊已平地，白环黄牛犹溃堤。分台列阃越秦视，体统涣散人情睽。上云私意误大事，谆谆切切重提撕。申之又言故臣丙，昔尝有德于坤倪。上雇指臣曰安丙，申之顿首如含凄。纷纷交情异生死，独此推本祛群迷。臣时张拱立帝傍，螭头恨无千赫蹏。为王留行力不足，戴目处此羞梁鹈。宫无小大莫非事，勇为天子绥群黎。天如有意听臣归，问天重乞青玻瓈。"}