{"id":"1050090","title":"题宣州天庆观秋水阁","dynasty":"宋","author":"郭祥正","text":"偶登秋水阁，静吟秋水篇。初不辨牛马，河泊方欣然。及见北海若，始惊大小悬。大小不相借，致令夔爱蚿。学者傥悟此，心忘真乃全。白云散林表，苍山落檐前。中有醉道士，兀兀知何年。寒风洒面醒，暖日曝背眠。弹琴不终曲，抚掌望青天。谁来达渠意，勿作虚名传。"}