{"id":"616627","title":"为己歌","dynasty":"明","author":"何南凤","text":"彼丈夫兮我丈夫，何须相拜苦头胪。茆堂草榻堪栖息，大厦高楼焉用图。有閒钱，当作福，募化他人空劳碌。空斋静坐可参禅，那定要钟鼓諠填。名香宝烛，佛是教人觉，僧是教人和，除贪便是修多罗。汝何为迷著色相，争竞奔波。东土二三，西天四七。付授只一人，浑沦无字迹。又何曾百众千众，长篇短篇。相似今日大棍乱打人，恶口乱骂人。问你度得几个，脱妄归真。休誇成佛成祖，且将什么报君亲。孝弟忠信，礼义廉耻，八者不存。莫问玄旨，古来勤俭是良图，三教圣人皆为己。"}