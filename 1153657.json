{"id":"1153657","title":"感古四首 其三","dynasty":"唐","author":"卢仝","text":"古来不患寡，所患患不均。单醪投长河，三军尽沈沦。今人异古人，结托唯亲宾。毁坼维鹊巢，不行鸤鸠仁。鄙吝不识分，有心占阳春。鸾鹤日已疏，燕雀日已亲。小物无大志，安测栖松筠。恩眷多弃故，物情尚逐新。瓦砾暂拂拭，光掩连城珍。唇吻恣谈铄，黄金同灰尘。苏秦北游赵，张禄西入秦。既变嫂叔节，仍摈华阳君。万世金石交，一饷如浮云。骨肉且不顾，何况长羁贫。"}