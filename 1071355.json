{"id":"1071355","title":"古镜行","dynasty":"宋","author":"汪藻","text":"我有辟邪镜，得之咸阳宫。其阴为天池，一母将九龙。旁书负图字，土蚀如旋虫。缄以骇鸡珍，妙极倕之工。请言照远近，十里秋毫空。岂不鉴脂泽，所贵肝胆通。问谁为此器，太古非人功。客闻重叹息，意欲窥灵踪。高台不辞倚，恐客难称容。绳穷匣半启，四室来悲风。日车当昼留，羞涩如顽铜。森然发上指，凛若临霜锋。我还抚客手，此岂世宝同。挥泪两无言，掩镜鞶囊中。"}