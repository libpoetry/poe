{"id":"535287","title":"捣衣篇","dynasty":"明","author":"王立道","text":"玉关萧索尽，音尘不可期。黄姑织女星，远耀隔天阶。露气侵兰桂，秋风吹鼓鼙。佳人理端素，坚砧杵声哀。一声一惆怅，一声一垂洟。妖蟾惊幽姿，寒蛩相依啼。风飘膏兰歇，月照纤云皑。纨成阒潜闼，张燧候剪裁。初缝合欢扇，中装骠姚衣。骠姚重功名，勒石燕然台。妾悲难重陈，呜咽泉流知。"}