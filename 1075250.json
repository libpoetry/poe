{"id":"1075250","title":"次韵黄子才野步饭怀禅师道场","dynasty":"宋","author":"周紫芝","text":"闻说寻山屐，闲穿近郭村。眼明山净绿，心爱水清喧。幽事付馀日，狂歌终放言。地经殊代远，名为老僧存。境胜醒朝梵，蔬甘饱夕飧。僧应只灵运，客或是文园。觅句闻吴咏，投文吊楚魂。梦时惊远籁，背喜曝微暾。历井窥云窟，穷山绕石根。蹇驴当复跨，促席未容温。儿辈休嗤点，吾曹自引援。浊醪聊共把，蠹简付重论。归和山中句，挑灯老眼昏。"}