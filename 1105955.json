{"id":"1105955","title":"时事感怀","dynasty":"宋","author":"王同祖","text":"壮心如铁气填膺，万里中原尚虏尘。一枕西风两行泪，封疆谁是死绥人。羽书昨夜下长安，胡骑骎骎犯蜀关。愁杀闺中年少妇，朝朝空望戍夫还。襄州蹀血荆州乱，千里金汤狐兔凭。未定樊城关羽死，汉民何日见中兴。蜀又交侵淮又危，江湖风浪沸潢池。连朝云气浓于墨，想是英雄血战时。"}