{"id":"811605","title":"关陇平 其六","dynasty":"清","author":"叶方霭","text":"勇自河西，衔枚疾指。来从酒泉，转战天水。矫矫虎臣，一乃心力。摧坚挫锋，荡彼蟊贼。兵车百万，汹汹雷震。横会方州，为行为阵。东西合围，贼在釜底。其智斯竭，其魄斯夺。勇率其麾，崖诛谷讨。曰臣思克，曰臣进宝。赳赳奋武，为王干城。勇实帅之，桓桓于征。于征何所，于巩于临。道阻且长，蔽亏岑崟。深入其阻，禽狝草薙。申用三驱，根株断刈。余贼窜蜀，游魂犹悸。西夏以绥，贺兰其乂。胁从蚩蚩，亦孔之哀。宽其诛锄，予以惠来。维海维勇，刚克柔克。勇也帅师，为辟为祓。海也敉民，为揉为活。北地上郡，稽颡归命。如旱望霓，海实绥之。义威戢武，奠我西陲。剖蜩斮猬，人畏以怀。秦民嘘呵。化为讴吟。殄熄暴悖，克广德心。经战伐区，蠲除租赋。问孤吊死，起乃沈痼。廓我皇恩，义声先路。"}