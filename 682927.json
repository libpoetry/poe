{"id":"682927","title":"春日过寿许奉常母夫人诞辰因留赏牡丹席间限韵二首","dynasty":"明","author":"尹台","text":"阆苑曾推第一花，天香今散洛阳家。纷披自捧当庭露，烂漫还舒满院霞。不畏风欺吟鬓短，从教月上醉肩斜。年年花下长为寿，持向瑶池宴里誇。持向瑶台宴里誇，秾芳原自擅仙家。却怜此夕同沾醉，犹似曲江共看花。席换新醪邀片月，杯摇残景驻轻霞。春葩故厌繁霜发，强折娇枝戴帽斜。"}