{"id":"168585","title":"和刘实之寄生日","dynasty":"宋代","author":"黄干","text":"朝来谩与儿曹语，欲看群峰插天宇。携筇直上君子堂，出门复向东屯去。东屯田舍翁，邂逅成宾主。谓予始生朝，杯盘各碁布。须臾剥啄者为谁，珠玉怀中来举似。满堂宾客且停杯，看我莲桃罗十数。感君厚意兴转逸，百斛琼浆当鲸吸。造物亦何意，万品齐结实。休论修与短，大是空中色。但愿双桥茅屋成，款段从君岂终极。"}