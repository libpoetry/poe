{"id":"789237","title":"薄倖 秋槎题余《香雪词》，似有宋玉之疑，附此奉答，即用来韵","dynasty":"清","author":"王策","text":"心花落艳。似寂寞、枯禅退院。便吟出、晓风残月，那是兰陵真面。只钧天、一梦消魂，颜凭泪洗肠轮转。叹雨絮前缘，霜兰现业，负尽三生恩眷。却是诗因墨果，休猜做、世间情恋。况天荒地老，名闻影隔，东风不认楼中燕。秋坟露溅。倘知音怜我，客嘲肯制招魂换。装之玳瑁，留抵返生香片。"}