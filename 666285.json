{"id":"666285","title":"煌煌京洛行","dynasty":"明","author":"薛蕙","text":"猗猗椅桐，斤斯斧斯。人之维良，胡俾遗之。岂弟君子，人之是谷。君子不弘，人之无禄。絺绤在冬，子曰有衣。终朝不馈，子曰罔饥。此之仡仡，子曰不力。彼之揭揭，子曰不直。有菅有蒯，女子采之。九九之术，齐君礼之。室周让御，简子是取。臧文之贤，讥于孔父。吁嗟士人，生之穷兮。我思古人，惟周公兮。"}