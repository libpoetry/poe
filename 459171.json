{"id":"459171","title":"长沙独饮作","dynasty":"当代","author":"卢青山","text":"世间何处不可饮，岂必孜孜来长沙。自笑心情薄如纸，不敌市上污尘砂。双胛瘦耸峰麓突，二目如土暗光泽。昔年清狂绕沼鱼，今年猛觉鱼在盂。三月气候煎夏火，行人著衣春云薄；独怪先生如老翁，毛绒呢子不能脱。把盏微笑独饮之，当街岂顾万人嗤。作文若树不生花，用心固在深根滋；土掩泥封不得见，皆诧略无桃李姿。责我根浅吾当谢，王顾左右心安持。一吨重稿不之顾，归去毋忘携瓶卮。"}