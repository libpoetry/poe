{"id":"779443","title":"满庭芳 雨中过含芳园，谒筠邻主人","dynasty":"清","author":"顾太清","text":"步入名圃，豁然开眼，茂林修竹怡人。一湖春水，烟树渺芳津。恰值丝丝疏雨，板桥外、山势嶙峋。通幽径，回廊曲折，环带草如茵。锦堂人住处，帘风砚水，几案无尘。更多少琴书，绕座相亲。咳唾成珠成玉，为善乐、恬淡精神。汪洋论，顺时知命，德也本乎仁。"}