{"id":"833407","title":"二郎神 其二 赋得一百年前白荷花瓣，和午诒","dynasty":"清末民国初","author":"樊增祥","text":"百花落尽，只榜眼、莲花长好。甚老去张郎，脸霞红褪，犹著白衣待诏。千岁辽东霜翎鹤，算十倍、雪儿难老。嗟碧海有桑，华池无藕，损人怀抱。偷照。瑶池翠水，宛然风貌。想玉蝀桥边，十全天子，曾见风清月晓。千朵鲜明，南宫夜景，一旦玉荷如扫。且拾取、旧日琪花一片，佛前微笑。"}