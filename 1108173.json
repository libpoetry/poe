{"id":"1108173","title":"李丞相挽诗三首","dynasty":"宋","author":"刘子翚","text":"委质艰难际，精忠日月昭。引裾尧浸缩，断鞅虏氛消。顾眄安诸夏，风声动一朝。南迁谁辨谤，公论付刍荛。文武中兴相，名高北斗南。茂弘恢远量，安石畅玄谈。六策陈丹扆，三休寄梦庵。人亡今孰赖，忧国意如惔。宾榻勤初设，诗筒辱屡传。一嗟云雾隔，坐阅岁时迁。埋玉俄成恨，乘风想已仙。终当挽行绋，长恸穗帷前。"}