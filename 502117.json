{"id":"502117","title":"赠马则贤","dynasty":"明","author":"朱同","text":"芳草碧未终，秋霜一何早。母恩那可思，寸心欲奚报。虽有白日辉，已缺春晖好。饮恨抱案牍，方寸惄如捣。陈情已得请，几筵躬洒扫。忍泪不敢挥，严亲亦云老。志养已自惭，况乃伤怀抱。我亲亦念我，弃捐两秋草。去年被斩衰，远涉金陵道。慈亲日倚门，眼枯鬓如皓。圣恩果天宽，放还喜绝倒。虽无三釜养，菽水芼蘋藻。与君本通家，世学所当考。亡者既如斯，生者期终保。文昌裒诗篇，令我索枯槁。我辞亦良苦，未易众人告。但愿各勉旃，矫首望穹昊。"}