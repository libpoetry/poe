{"id":"704019","title":"祁阳道中次韵三首答薛司徒","dynasty":"明","author":"韩雍","text":"赫日辉辉耀太空，楼船避暑暂掀篷。山连荆楚云无限，江合潇湘水未穷。兵法不踰刑赏外，边尘须静笑谈中。汉家平定论功次，独有萧何功最丰。远统王师为剪凶，广人何虑报边烽。已看诸将筹多算，更喜同寅肯协恭。宝剑有芒曾指日，輶车得路似追锋。三苗从此应怀化，定见梯航九译重。春色平分五日前，椿堂初度庆希年。鸾书久拜山中相，鹤发真成地上仙。膝绕锦袍颜似玉，门迎珠履酒如泉。宦游不得逢嘉会，遥祝遐龄定八千。"}