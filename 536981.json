{"id":"536981","title":"慰明卿再谪长短歌二章和李于鳞 其二","dynasty":"明","author":"王世贞","text":"呜呼，吴郎似不欲女人间住，毕竟何方可容女。造物由来有深意，丈夫未必终穷苦。屈家老翁错解事，强作区区不平语。迷魂大招招不得，鼪鼯对啼江上雨。鱼腹脂消骨何在，海内文章竟归楚。湘山九疑江九派，天地为之尚吞吐。回首当时一子兰，澌流草没施荒烟。英雄七尺本有托，断不俯受凡人怜。吴郎未买南山田，拂衣且登五岳颠。倘有韩众授丹诀，入口白日升青天。不然来访王与李，片语共作三千年。男儿死则有死耳，安能再辱咸阳之道边。噫嘻，劝君归去者谁子，其人折腰车马前。"}