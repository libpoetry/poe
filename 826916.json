{"id":"826916","title":"一萼红·久雨初霁，出郊访张咏清丈","dynasty":"清末近现代初","author":"金兆蕃","text":"小桥西。讶春寒泼水，新柳未全稊。屐印阶苔，帘遮门柳，烟草尽自凄迷。槿篱曲、柴扉昼闭，喜客至、凤字不须题。玉茁桃援，珠苞藤萼，勤护香泥。为道四郊多垒，破钟鱼寂寞，暗动惊鼙。旗影翻风，角声沈水，兵气欲化虹霓。钓矶畔、孤筇近出，寄诗思、斜日一莺啼。却听回帆鼓声，正度前溪。"}