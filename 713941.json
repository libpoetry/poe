{"id":"713941","title":"惠州王太守入罗浮寻梅花村不得用子瞻松风亭下梅花诗原韵有作予为和之","dynasty":"明末清初","author":"屈大均","text":"水帘洞口梅花村，梅花不见馀冰魂。美人已随明月没，依稀缟衣来黄昏。翠羽啾嘈怨幽谷，白云黯淡愁荒园。使君苦寻千万树，一冬冲雪忘寒温。急须更植遍岩壑，依之吐纳扶桑暾。尽教玉女插云髻，复为老人遮松门。千秋梅花作汤沐，四百君当闻此言。一罗一浮再开辟，花时招我倾清尊。"}