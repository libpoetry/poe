{"id":"528351","title":"寿泉山先生","dynasty":"明","author":"何景明","text":"德业台衡望，精神光岳灵。汉储怀羽翼，周士服仪刑。绂舄登三省，皋比拥六经。飞章白哭闼，解组凤凰亭。慷慨阳城饯，悽惶楚泽醒。丹心对日月，白首卧沧溟。积庆璿源浚，垂芳奕叶馨。彩衣叶子宴，玉树谢家庭。海峤神仙窟，烟霄凫鹤翎。栖身葺薜荔，返老斸松苓。花映衣裳古，芝凝眉发青。三山开寿域，万里动文星。雨露知桃李，春秋报荚蓂。圣朝耆俊礼，早晚贲云扃。"}