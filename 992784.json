{"id":"992784","title":"送王微之学士知池州","dynasty":"宋","author":"梅尧臣","text":"秋江渺然生寒潮，北风吹帆上青霄。旗脚舒舒战红鬣，旗心闪闪交皂雕。樯下健儿发金铙，屋上鸾僮鸣紫箫。岸傍舟人望且拜，溪口直入当高谯。正闻鼓角波动摇，齐山舞翠挹岧峣。郭西猛虎夜莫入，太守号令如怒飙。长戈桩尔喉，长刀断尔腰。牙兵将吏无敢嚣，新威烈烈野火烧。"}