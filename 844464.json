{"id":"844464","title":"和宋燕生","dynasty":"清末民国初","author":"俞明震","text":"相逢且各开怀抱，涕泪乾坤百事艰。悱恻养成真气节，沉吟莫负好江山。情深枉自伤哀乐，物竞何从辨圣凡。我自支离托人海，介乎才与不才间。谁持下界三千劫，众口悠悠只自惊。别有性情求史隐，略通忧患著棋经。厌闻乱角随风转，坐送残阳看月生。歌哭未终人事改，古今同是百无成。几人流涕谈新政，我自低徊谓子贤。哀乐尽时忘孔墨，国身通后见人天。微波脉脉归沧海，弃木森森得大年。倘谓时艰求息壤，人间何处有桑田。"}