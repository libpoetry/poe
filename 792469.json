{"id":"792469","title":"落落斋","dynasty":"清","author":"王季珠","text":"我来投高斋，访悉李公宅。李公读书时，养气师邹峄。廿六登谏台，愿为君础磶。维时魏阉党，滔天势赫赫。公欲除内奸，以伸大建白。弹疏笔如刀，寒落贼臣魄。衔怨深复深，食肉不心释。党禁驰于朝，矫诏驰于夕。冥鸿即高举，网罟密如鲫。公知祸不免，乐踵椒山迹。忍泪别高堂，引领长安驿。楚囚莫我怜，肝胆坚铁石。公冤痛木索，公忠光竹帛。予谥荷褒荣，主思特破格。迄今三百年，第悬柱史额。郁郁复葱葱，劲干挺百尺。英爽实式凭，斋前有老柏。"}