{"id":"1107847","title":"题栖凤亭","dynasty":"宋","author":"白玉蟾","text":"亭前绿密玉成丛，凤宿枝头烟雨空。箫管一声人未寝，满林明月浸清风。竹也多年管风月，凤兮几夜宿云烟。林间有客吹箫去，竹化成龙凤入天。潘氏亭前饮一宵，酒酣对竹啸琼箫。不知栖凤来多少，凤去人归竹寂寥。声传琴瑟风生枕，影泻琅玕月满庭。白凤飞来枝外宿，夜深点破一林青。"}