{"id":"1127888","title":"游麻姑山九首 其二 桃花源","dynasty":"宋","author":"曾巩","text":"来时秋不见桃花，空树寒泉泻石涯。争得时人见鸾凤，不教身去忆烟霞。树杪苍崖路屈盘，半崖亭榭午犹寒。平时举眼看山处，到此凭栏直下看。碑文老势信可爱，碑意少缺谁能镌？已推心胆破奸宄，安用笔墨传神仙？神仙恍惚不可明，空有池莲变红碧。清香冷落秋风前，似被麻姑妒颜色。行尽坛前石崖路，忽见一曲清冷泉。酒行到我不辞醉，安用了了分愚贤？古杉苍苍横斗文，其干十围阴蔽野。应到夜深山月来，林色天光迷上下。飞泉一支天上来，寒影沉沉泻龙穴。山灵欲以怪动人，山路先冬积霜雪。"}