{"id":"1123465","title":"缘识","dynasty":"宋","author":"赵炅","text":"高山石室半空嵌，选取灵芝草尽芟。法意要修心一等，道情焉用口三缄。丹砂保重开清境，白发相宜倚翠岩。曩劫缘中因种在，布衣鹤袖凤来衔。归依妙法要精专，极目烟霄路不偏。日月明通三界眼，云梯上有十洲仙。慈悲愿力弥何远，烦恼能除道最坚。救苦观音名利益，经文曾与世间传。修心慕道入玄机，方便门停次第依。种性莫教拘执定，因缘去住不相违。离他少欲阴功积，淡薄深来绝是非。浮世利名常自遣，真空妄想一时归。耳根清静本来修，万法从心不外求。海岳动摇山色异，玄珠尽在眼中收。持斋道士寻红药，醉卧仙人未白头。麋鹿同群方可信，逢春但笑乐花秋。忘机悟既见真诠，慕道威仪立善缘。语默但教方外用，玄微通达自弥坚。利名染著还如梦，性相归来猛似泉。三业之中堪发问，勿令万法不精专。随机发问绝亲疏，法界明文本不殊。厌苦群生含万像，归依大觉达三无。莲开湛寂真如境，屋里空劳总是虚。缘起性中平等用，直须乐道善心居。凤皇燕雀不同群，非类宜然信有闻。好景销磨还尔梦，方知虚诞似浮云。闲吟比喻明如日，雅道留情旧典坟。堪与言论谁是识，舜琴惠爱鼓南薰。何为禅定性心同，解说真如物外空。几许修行缘上得，惑多妄想障于聪。名彰道理千世永，善恶都归万法中。应现机关俱寂默，始知明鉴照昏蒙。无萦无虑鬓如黳，手执仙经杖一藜。猛利销磨闲岁月，玄中妙道入云霓。红尘世界何拘束，白日山川高又低。去住自然皆寂默，逍遥不假上仙梯。高山树叶翠森森，寂静因中道最深。利得昆崙皆璞玉，不须丽水有真金。浇漓渐变同尧日，薄俗将重理舜琴。祸福年长随世改，玄门大戒喻飞沈。玄珠道在口中衔，未信前人明似鉴。试问心田佯兀兀，可怜肌骨瘦岩岩。自言世界归依重，志诵经文不用搀。鍊得气来身且健，日斜常望鹤栖杉。四叙相迁亦可观，斜扉半掩半攲关。诗吟海岳皆空尽，扇觉秋凉渐放闲。树影临窗迷远思，渴禽恋水复飞还。旋教摘果瞑心话，叶木苍苍天地间。秋锁烟岚日未蚁，道情欲话老僧期。旋烹茶灶心先喜，摇撼松风睡思迟。鹤唳九霄堪入画，云平三界化无私。真宗象教非虚说，对境成空是我师。夜醮星坛海岳飞，龙车摇曳羽云衣。红霞影里轻烟色，玉烛风清皓月辉。三岛花明铺锦绣，千年鹤送下金扉。仙家莫道无多事，十二琼楼恨不归。往事悲欢笑一场，乾坤有甚可思量。空知造化情多矣，却是愚蒙不久长。世上周通添眷恋，人间善恶自舒张。熙熙尽入无为内，明月清风道路忙。寻思往事便堪疏，空有闲云万里馀。满目都来情郁郁，劳心谁把谩驱驱。星辰日月高天际，云散烟花遍海隅。道德流行宽世界，时捻笔砚亦看书。是非人我利名心，情伪言同海似深。浩渺无涯成理性，无为志大可胜任。千年岁月周游在，万卷诗书不易寻。世界之中宽更远，从分混沌至如今。"}