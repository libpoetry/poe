{"id":"821212","title":"摸鱼儿 闻桂林柳州相继失陷之信","dynasty":"清末近现代初","author":"汪东","text":"误年来、几番花信，南园花事谁问。催花漫怨东风恶，偏向素秋尤紧。君细认。看桂粟香残，柳也凋零尽。霜空四警。怕寒到巴山，乌啼绕树，落叶已成阵。阳台下，梦事荒唐再整。为云为雨无定。美人远隔秋江水，葭苇乱流千顷。归未稳。便纵有归期，也是明年讯。腰围瘦损。枉带结同心，钗簪宝髻，难解此时恨。"}