{"id":"648688","title":"送周布政还广西","dynasty":"明","author":"杨士奇","text":"周子湘中彦，桂芳昔同官。清姿玉瓒贵，雅量湖海宽。所发必归厚，所履必由端。霜台既展骥，秋曹亦翔鸾。中尝擢近职，所树皆桓桓。遂授方岳寄，八桂开大藩。勉勉敷上德，孜孜救民难。温若春阳煦，润若时雨?。劳勤十载馀，坐镇边隅安。考绩进禄秩，蒙恩复南辕。嗟予久间阔，暂晤仍鲜欢。相送即脩途，相期惟岁寒。何以表中愫，聊赠青琅玕。"}