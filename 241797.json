{"id":"241797","title":"雨木冰","dynasty":"宋代","author":"周麟之","text":"雨木冰，贯珠络玉千葩明。横鞭一指条叶动，宝钗堕地声铿鍧。昨日登车天地墨，怪雨盲风起东北。俄然散雹乱飞霙，流淖满途深没膝。前车折轴不得行，后画脱辐泥翻轭。晓来廓氛天宇清，万象夺目何晶莹。凛如介士执矛戟，四野列陈霜雪凝。汴河堤是民惊诧，问是何祥木冰稼。平生有眼未曾看，旧说惟闻达官怕。车中嗫嚅齐鱼生，尝学五传窥遗经。因言前哲论灾异，占曰庶人皆执兵。只应北地干戈起，草木如何刃相倚。"}