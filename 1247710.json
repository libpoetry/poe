{"id":"1247710","title":"题程芳远所得方方壶写大王峰","dynasty":"元末明初","author":"蓝智","text":"魏王炼丹武夷顶，石洞千年松桧冷。凭虚楼阁散虹光，积翠峰峦荡云影。狂歌披发有金公，曾共方壶隐此中。半夜龙神问丹诀，西风一鹤度辽东。方壶爱此不得住，西入仙岩种琪树。寻常一笔扫云烟，三十六峰在庭户。鹅湖之水春茫茫，梅林独客又还乡。壶中点染出小米，溪上嵯峨怀大王。我昔曾陪幔亭宴，别来岁月如飞电。王母青鸾夜不归，神君白马秋难见。金蟾谷口久相期，铁笛岩前漫一吹。锦浪芙蓉晴滉瀁，翠屏茅屋晚参差。洞门铁锁苍苔静，芝草琅玕满幽径。黄金大药鼎烟微，白木长镵山雪盛。更约幽人把钓过，扁舟白发弄清波。刘郎载酒题春雨，九曲桃花入梦多。"}