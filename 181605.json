{"id":"181605","title":"茉莉·岭上老梅树","dynasty":"宋代","author":"郑刚中","text":"岭上老梅树，岁晚等风木。霜风吹枯枝，曾有花如玉。茉莉抱何性，犯此炎暑酷。琢玉再为花，承以敷腴绿。怜渠一种香，偏历寒与燠。空庭三更月，酒醒人幽独。有如高世士，含情不虚辱。时於寂默中，至意微相属。鼻观既得趣，就枕便清熟。梦中见灵均，九畹皆芬馥。"}