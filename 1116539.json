{"id":"1116539","title":"立春日，病中邀安国，仍请率禹功同来。仆虽不能饮，当请成伯主会，某当杖策倚几于其间，观诸公醉笑，以拨滞闷也。二首","dynasty":"宋","author":"苏轼","text":"孤灯照影夜漫漫，拈得花枝不忍看。白发攲簪羞彩胜，黄耆煮粥荐春盘。东方烹狗阳初动，南陌争牛卧作团。老子从来兴不浅，向隅谁有满堂欢。斋居卧病禁烟前，辜负名花已一年。此日使君不强喜，早春风物为谁妍。青衫公子家千里，白发先生杖百钱。曷不相将来问病，已教呼取散花天。"}