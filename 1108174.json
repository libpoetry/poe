{"id":"1108174","title":"有感三首","dynasty":"宋","author":"刘子翚","text":"八叶炎图茂，千龄圣主昌。农桑开汉域，礼乐焕周庠。晏粲三登乐，讴吟七闰长。徽名辞镂玉，盛举冠前王。运属宣和末，干戈变故仍。倦勤修内禅，流泽启中兴。雎水千麾集，胡沙八骏腾。尺书传讳日，寰宇泪如渑。孝感柔强敌，和盟定一朝。龙輴来瀚海，鹤驾返神霄。歌吹仍祠禹，羹墙若见尧。稽山同峻极，从此百神朝。"}