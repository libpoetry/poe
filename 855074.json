{"id":"855074","title":"对雪作诗未竟曹使君寄声招饮因成篇以寄","dynasty":"宋","author":"毛滂","text":"东风欲辞阊阖殿，未向百花枝上见。先拂瑶台玉蕊丛，联翩时落玲珑片。水晶宫中清晓寒，蝴蝶窥帘轻暝旋。素光冷逼翠云裘，玄冰暗结青光研。诗成玉屑带冰书，兴随月绕清溪遍。兔园老笔生阳春，墨葩不待微和扇。明朝当见郢中吟，雕樽快覆鹅黄面。"}