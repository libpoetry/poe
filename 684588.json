{"id":"684588","title":"竹枝词 赠两墩为乐老之章四首","dynasty":"明","author":"王佐（汝学","text":"莫笑风前两鬓丝，老来偏爱竹枝词。若将年纪方彭祖，八十方才是小儿。试遣云英唱我词，我词便是璞墩诗。璞墩风月无边景，还是青春年少时。碌碌红尘四十年，归来仍被世情牵。昨朝闲到桐墩下，信有人间快活仙。两朵能行白牡丹，妒花风雨忍相残。主人不吝东风面，明日还来一倚栏。"}