{"id":"679898","title":"题石田山水障","dynasty":"明","author":"陈煇","text":"昔游东山访幽独，谢公西亭傍深曲。檐楹日落云气凉，百丈空潭澹寒绿。衡茆列坐若群仙，蒲衾草榻心悠然。长林落叶散巾袖，绝涧飞泉清素弦。吟啸于兹足幽赏，野水江云共来往。雁渚风回钓艇还，鸥沙月上寒潮响。石田画史何清真，毫素机妙如有神。丹青放宕竟谁似，岂必辋川贤达人。"}