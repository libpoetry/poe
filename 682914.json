{"id":"682914","title":"夏日同诸君赴王太史允宁西寺之招并别朱督学二首","dynasty":"明","author":"尹台","text":"相从一笑解尘衣，暑寺松阴澹阁晖。偶尔摊经谙妙义，忽闻鸣磬发清机。林间雨过炎氛失，苑外云开霁色归。即此投閒堪悟悦，奈言离思苦依依。炎蒸僻地惬萧疏，况有高贤足起予。锦石幽香供净宴，冰盘素果出香厨。天边此日金龟咏，海上何年玉鲤书。异域交情同一醉，济西明月问谁居。"}