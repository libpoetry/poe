{"id":"512414","title":"縠沼承祥为方伯题","dynasty":"明","author":"徐溥","text":"十亩方塘甲第前，庐江赣水遥相连。乾坤佳气孕灵秀，散作五彩涵清涟。纹成绮縠光如泼，气夺虹霓碧天阔。岂无老蚌吐明珠，还有神蛟起流沫。迢迢银汉有通津，云舒霞敛玻璃新。天然至乃孰雕饰，俯首试问冯夷神。神云此瑞世无匹，三百年来凡两出。衣冠畴昔在宣和，先后青云总超轶。只今兰玉盛昆孙，朱轮皂盖盈高门。柏台况有埋轮客，分符大藩蒙殊恩。文明有象信非偶，地灵人杰誇江右。从兹阀阅倍光华，奕世书香传不朽。"}