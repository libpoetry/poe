{"id":"479165","title":"送钟钦礼还会稽","dynasty":"明","author":"王鏊","text":"会稽山人其姓钟，丹青之外诗仍工。若耶溪上弄云水，谁将姓氏彻九重。文华殿前见天子，受釐三日居斋宫。东厢落笔风雨疾，指盼屡得回重瞳。重瞳一一分甲乙，御笔亲书为第一。峰峦惨淡李营丘，烟云灭没王摩诘。诏令内府赐麟蹄，又向边城落戎籍。山人拜舞前致词，草茅何幸逢明时。金坡玉琐天上见，惜臣老矣无能为。鉴湖一曲臣所好，细草幽花梦中到。敕赐乌纱作外臣，白石清泉恣游钓。云浩浩，江悠悠，山人去矣谁为留。人生虽云故乡乐，大隐金门亦不恶。君不见，东方朔。"}