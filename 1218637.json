{"id":"1218637","title":"醉樵歌","dynasty":"元","author":"成廷圭","text":"朝亦不采薪，暮亦不采薪。莲泾赊得沽酒家，入口滑辣香且醇。一饮三百钱，再饮五十文。兴来连欲醉不得，一醉已判三千春。狂歌还容木客和，大叫岂怕邻翁嗔。生来无田种秫米，乱后有地披荆榛。山花野草插满笠，儿曹错□刍荛民。王质不饮酒，也是痴仙人。烂柯山，在何许，一局残棋自今古。当垆主人休索钱，酒债寻常何足数。醒来随处束薪归，却卖青钱送还汝。"}