{"id":"910119","title":"鼎足桧","dynasty":"宋","author":"李廌","text":"巨根盘亘几百尺，高干植立参天长。萧萧气清霜月白，云根桂子飘秋香。松陵高士风骨奇，洒然临流傲沧浪。油云委地墨欲滴，霾风拂雨炎天凉。酂留执策信秉钺，军中舞剑语激昂。幽林俯见皆朴樕，反视茂质独苍苍。乐圃先生最珍玩，如神伟象岂等常。梦松盖有三公兆，苍桧鼎峙宁非祥。"}