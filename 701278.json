{"id":"701278","title":"游钟山和同寅潘应昌韵二首","dynasty":"明","author":"黄仲昭","text":"红尘十载走金陵，偶共寻幽适性灵。山色自应千古在，人生能得几回经。苍松栖鹤看尤好，碧涧潜蛟饮觉腥。一段风烟堪入画，谁言蓬岛隔穷溟。我来抚景无穷思，安得长绳系曜灵。白鹭洲空潮自去，乌衣巷古燕还经。六朝事业浮云尽，千载江山战血腥。圣代乾坤宁谧久，洗兵何用倒沧溟。"}