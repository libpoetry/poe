{"id":"744873","title":"八月四日与左良宇叔固方展卿由胜溪入宋家岭畅览龙眠山色月出始归","dynasty":"清","author":"马宗琏","text":"故乡山水区，循途洽幽尚。古木极阴森，层峦分叠嶂。履石渡潺湲，荇藻微纹漾。峭壁傍回溪，争奇不相让。过岭见平畴，樵风忽轻扬。阴阳蓄异形，耳目益昭旷。若匪入山深，孰辨峰殊状。唐宋善游人，题名互相望。倏忽千百年，见者倍惆怅。盛会难再逢，高咏庶相抗。"}