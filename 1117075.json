{"id":"1117075","title":"次韵刘贡父省上示同会二首","dynasty":"宋","author":"苏辙","text":"流落江湖东复西，归来未洗足间泥。偶随鹏翼培风上，时得衙香满袖携。落笔逡巡看儤直，醉吟清绝许分题。相望鲁卫虽兄弟，终畏邻封大国齐。掖垣不复限东西，宾客来冲雾雨泥。白酒黄封开潋滟，朱樱青笼落提携。五花愧我连书判，三道高君免试题。谁遣松蒿同一谷，凌云他日恐难齐。"}