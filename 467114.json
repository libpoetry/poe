{"id":"467114","title":"鹊踏枝","dynasty":"当代","author":"陈永正","text":"楼外重云低别浦。几日莺花，淡冶江干路。一树垂垂犹自舞。故园安在和烟雾。但乞流波飘泪去。旧渍青衫，珍重休重污。莫问明年春到否，如今怎不随春渡。残絮依依帘外转。竟日徘徊，目送春程晚。未许人间伤聚散。雨风今夜将愁远。不信此生无可恋。素面妆眉，万一能重见。待把深深香阁掩。浓阴遮处情难断。"}