{"id":"1251953","title":"送刘彦英东还","dynasty":"元末明初","author":"戴良","text":"转蓬无定在，飘飖将何之。未遽离本根，赖有回飙吹。在昔从一官，整驾来南陲。何意十载留，竟负三年期。上有垂白亲，下有初长儿。平生已艰瘁，况复当乱离。及兹神武师，拓地如拾遗。遂令客行士，秋晏薄言归。慈母既生还，弱子亦抱持。歌舞入故都，志愿幸无违。鸿鹄游四海，鹪鹩守一枝。宁守卑栖分，不随鸿鹄飞。"}