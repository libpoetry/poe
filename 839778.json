{"id":"839778","title":"叠韵和祝味三先生","dynasty":"清末民国初","author":"祝廷华","text":"丙寅之岁孟春月，小园宴集忘形迹。我公江上老文豪，后至为余增色泽。昔者此地多隐沦，竹林先有高人宅。后来宅废邱墓存，至今巷以刘伶额。数千百载成漫园，乔梓才大皆宗伯。更百十载适园辟，太邱门第传清白。祖孙父子工丹青，不徒文字搜绿赤。昔贤遗泽流孔长，子弟翩翩皆奋翮。今兹座有周濂溪，宾中之宾礼前席。其馀社友多瑰才，荟萃胥藉东山力。僻地能留名士踪，题名他日摩崖刻。当筵独让子建豪，放浪形骸不拘格。高谈雄辩口如河，兴酣狂笑惊臧获。我公落落君子儒，意致平淡真骚客。别后颁来纪念词，宝之奚啻连城百。理足气盛天籁鸣，回环雒诵爱不释。忘形交久并忘年，欢洽平生视此夕。宾朋投赠夙珍藏，积之既久将盈尺。鸿文惠我公尤多，将来寿世余之责。赖公提倡斯社成，不才甘作群贤役。"}