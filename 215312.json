{"id":"215312","title":"再用前韵寄蔡天启","dynasty":"宋代","author":"王安石","text":"蔡侯东方来，取友无所挟。翛翛一囊衣，偶以一书笈。定林朝自炊，有匕或无筴。时时羹藜藿，镬大苦难燮。骄顽遂敢侮，有甚观骈胁。澹然山谷中，变色未尝辄。始见类欺魄，寒暄粗酬接。从容与之语，烂漫无不涉。奇经可治疾，秘祝可解魇。巫医之所知，瞽史之所业。载车必百两，独以方寸摄。微言归易悟，疾若髭赴镊。天机信卓越，学等何足躐。纵谈及既往，每与唐许协。扬雄尚汉儒，韩愈真秦侠。好大人谓狂，知微乃如谍。惟初造文字，人惑鬼愁慑。秦愚既改罪，新眊仍易叠。六书遂失指，隶草矜敏捷。谁珍坛山刻，共赏兰亭帖。东京一祭酒，收拾偶予惬。少尝妄思索，老懒因退怯。侯方习篆籀，寸管静尝厌。深原道德意，助我耕且猎。昔功恐唐捐，异味今得饁。京口媚学子，追师尝劫劫。陆赢淮汴粮，水僦湖海艓。远求而近遗，如目不见睫。伪凤易悦楚，真龙反惊叶。闻予再三叹，往往心不厌。或自逸而走，或呿而不嗋。或嗤元郎漫，或訾白翁嗫。铄金徒欲消，韫玉岂愁浥。贤愚有定分，咄汝无喋喋。跨鞍随我游，曳屣联我跕。照泉挹清泚，跂石缘嵬嶪。东陂数鯈鱼，西崦追蛱蝶。翳林窥抟黍，藉草听批颊。黄寻远莲须，红阅邻杏靥。荏苒光景流，杨园忽无叶。扶痾归未久，吾见喜宁帖。褰裳告我去，禄仕当随牒。萧晨秣款段，归骑得追蹑。谓言循东路，复出西城堞。行矣忍羁旅，无鱼勿弹铗。天闲久索骥，骏足方腾蹀。长驱勿骄矜，小踠亦勿惵。鹏飞九万里，勿借风一箑。溟波浩难穷，勉自养鳞鬣。爵禄实天械，功名为接摺。宁能复与我，摇漾秦淮檝。附书勿辞频，隔岁期汉箧。"}