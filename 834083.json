{"id":"834083","title":"木兰花慢 其三","dynasty":"清末民国初","author":"易顺鼎","text":"维摩禅榻畔，花雨瘦，药烟肥。正落月屏遮，停云馆闭，望远潮堤。一枝。忽传瑶讯，说江南梅影近都稀。天外有天客到，梦中如梦春归。何时。竹兔杉鸡。邀俊侣著初衣。又款碧鸥盟，游红蝶约，写向羁栖。蓬莱。散仙飘泊，泊故山兜率但斜晖。换却珠宫雪舞，依前缉钓蘋矶。"}