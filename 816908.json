{"id":"816908","title":"鲫鱼潭有作","dynasty":"清","author":"谢金銮","text":"层城晓出度岩扃，喜见潭光照眼青。烟树人家湖上店，沙洲官澳渡边亭。山从乌顶分东郡，水到鲲身达北溟。但说鲫鱼鳞甲薄，一天风雨是龙灵。形役劳劳总未休，此心空有买山求。鸱夷湖外思浮宅，钴鉧潭西赋小邱。蛮女紫菱归棹晚，溪翁红鲫放笭秋。淳风如此真堪乐，不悔他乡汗漫游。"}