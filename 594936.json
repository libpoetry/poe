{"id":"594936","title":"泛厓门望海","dynasty":"明","author":"欧大任","text":"甫里先生泛一船，罗浮山父兴翛然。落星石傍绮裘坐，青草湖通翠被眠。紫笋茶新行汲雪，胡麻饭熟欲餐烟。笭箵童子频持钓，欸乃渔翁共扣舷。便有鱼龙丹浦上，已惊蛟蜃赭霞边。风来稍引帆樯去，涛起真看岛屿连。若木西临津渺渺，扶桑东望气翩翩。屯云澳口无栖影，漾日鼍门正接天。沧水楼台时作市，蓬莱清浅或成田。琼花瑶草三千界，银阙珠宫几万年。鹏徙空中生羽翼，蟾浮桂里见婵娟。远游此是图南路，谁遣人疑海上仙。"}