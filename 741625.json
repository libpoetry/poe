{"id":"741625","title":"自恩县至平原县途间积水","dynasty":"清","author":"褚廷璋","text":"官衢积行潦，绕径出禾亩。纵横贸东西，登顿失前后。露叶纷拂面，风条乱捎肘。纡回深丛间，屡误问野叟。大河仍前横，半浸堤上柳。肩舆随波轩，拥卫戴而负。鸦飞类衔尾，猱度象接手。侧踔泥径横，斜奔石坡陡。一里迟及三，十步危得九。少焉赴夷涂，孤塔露平阜。村场转碌碡，篱案杂盆缶。瞥见贵客来，喧骇乃鸡狗。就阴老树根，晚风动林薮。暂解从役烦，一掬清入口。方塘水含漪，嫩碧剪秋韭。"}