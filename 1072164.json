{"id":"1072164","title":"次韵寄酬无言兄颁政二章 其二","dynasty":"宋","author":"刘一止","text":"自公之出矣，岂不旦夕思。人情剧险艰，太行未足危。十年江湖心，鸥鸟识忘机。却来鹓鹭行，方寸交喜悲。晚被天语温，习如和风吹。凡公宿昔交，谁不胜两眉。如我故陆沈，笔耕遇比饥。胸腹抱介介，何以取世资。时哉今唐虞，不出斯无时。苕之水洋洋，我饥实乐之。如何磊落人，颇复误见期。谁能叩人门，受彼在亡辞。吸饮风露寒，身轻会孤飞。明时自嗟拙，敢赋衡门诗。"}