{"id":"1219201","title":"送李运使海漕抵京，见宣城贡侍制","dynasty":"元","author":"郑元祐","text":"易于涉险必曰川，何况航海决九渊？海虽无风浪或颠，银山雪屋相崩骞。国家鸿庥上际天，漕海运粮今几年？波神水妃相后先，分护粮艘咸周全。棹郎捩舵歌扣舷，南风趠帆到幽燕。万井白袅朝炊烟，青驹之年福更延。上帝降监加矜怜，天子明圣宰相贤。明烛万里无私偏，春运已达北海壖。天吴帖首海若眠，李郎夏运能勉旃。海波镜平粮在船，由郎心纯志确坚。敬亭之山秀而妍，幼从贡公读陈编。志存功业永久传，悬知此行尤静便。定膺上赏坐玳筵，金缣缥醪宠命宣。应从贡公见榻前，清光咫尺如霏烟。贡公若问老郑虔，为言白头仍草玄。海宇清晏无戈鋋，咏歌太平老林泉，却寄贡公山木篇。"}