{"id":"1253172","title":"古诗五首","dynasty":"元末明初","author":"周棐","text":"应龙果何物？变化在斯须。嘘气云雾蒸，下雨泽九区。差差喉下鳞，婴之能杀躯。那因情欲牵，豢畜同渊鱼。邯郸有猛虎，曾参能杀人。斯固不足凭，浮言乱其真。憸人舌下刀，数加君子身。何如冥冥羽，不为矰?亲。团团青铜镜，昔从轩辕铸。面涵孤月光，背隐双龙跗。美貌欣自修，丑容羞见妒。人心自亲疏，镜明只如故。猗兰生中谷，不采恒自香。园丁亦何知，掇置近中堂。朝培根愈萎，暮沃叶已黄。将养虽以时，物性终见伤。萧萧水中蒲，琐琐蒲上禽。托身自得所，不忘罾罥侵。天风断枯条，卵破巢亦沈。兹焉复何尤，慎之在初心。"}