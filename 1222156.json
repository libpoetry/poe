{"id":"1222156","title":"乙卯秋月十九日登泰山太平顶","dynasty":"元","author":"郝经","text":"穷秋老雨四十日，坤轴欲烂阴霾缠。我来方作泰山游，玉虹一夜收云烟。山灵奕奕生喜色，突兀撑裂青罗天。轻裾飘飘过黄岘，乘兴直到三峰前。霜馀灌木出秋色，万叠红锦幪椒巅。泓澄寒溜浸太古，翠壁细泻珠玑圆。当时秦汉极侈丽，未必如此皆天然。天门中断两屹立，箭筈一磴蛇蜿蜒。凌层绝顶肆崇峻，伫立矫首望八埏。长天沈沈入西极，九州却在东海边。冲风惨淡万里来，海窟劲刮鲲鲸涎。须臾白云生岳麓，脚底泱莽无山川。秦坛周观觉浮动，满地覆冒兜罗绵。忽疑山移入海中，白浪四汹虚涛掀。山阴瑰诡光怪出，赤气翠晕相钩连。下从谷底上碧落，宝塔万级高蟠旋。遂登日观叱日驭，六龙倒著珊瑚鞭。玉鳞剥落金甲拆，九芒迸绮生血鲜。三山摇荡海水沸，蓬壶缥缈来飞仙。为言此色与此界，君自固有非尘缘。恍然记悟复无语，把手一笑三千年。"}