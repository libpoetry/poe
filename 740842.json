{"id":"740842","title":"从将军围猎南山口归纪其事","dynasty":"清","author":"蒋业晋","text":"北庭之北南山长，山围左右皆降羌。其俗剽悍错杂处，非示杀伐多披猖。圣朝拓地二万里，酋长率服俱来王。控弦士马半耕凿，戊己校尉停边防。寓兵于畋作军政，春蒐秋狝威遐荒。将军昨岁除天狼，简命秉钺来堂堂。充国之谋定远略，揆文奋武昭龙骧。轮台九月气肃杀，乘时出猎山之冈。八旗军士共结束，帜分赤白青玄黄。步伐止齐听使令，或应翼布或箕张。雕弓入手鸣霹雳，骄马脱辔驰风樯。元戎腰横大羽箭，挽强作气吞黄獐。耳后生风鼻出火，穿林跳涧捕逃亡。翩翩公子锦衣郎，人马俊逸不可当。番回健儿铁裲裆，呼鹰放犬争趋啮。射麋丽龟取狐貉，恍同效须提壶浆。合围阴山山欲动，远近震慑军威扬。队中不整即鞭责，几经申令逾三章。国家习武本教战，尔辈何得干戎行。鲰生此日欣寓目，骖乘还许同翱翔。登俎登器有典制，选时选地宜周详。《长杨》赋猎夙昔志，空山驻马殊徬徨。将军罢围归虎帐，雄心对酒慨以慷。为言此地礼废久，须教有勇还知方。风霜敢惜边境苦，兵甲自耀天庭光。夜深寒气入帷幄，起视山月烟苍苍。"}