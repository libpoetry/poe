{"id":"906317","title":"君用承事载酒筠溪上分韵得竹字","dynasty":"宋","author":"李弥逊","text":"高荷盖水临风曲，美人却扇耀红玉。溪翁爱之看不足，密竹阴中坐幽独。南邻新醅手自洒，贮以鸱夷转山腹。折松扫云谢羁束，近水亭台晚香馥。峰峦中央帖寒玉，影落杯心卧山绿。长瓶纵横盏未覆，更遣长须隔帘赎。酒酣歌罢睡已熟，觉来星稀斗插屋。人间此景眼未触，只欠桓伊弄霜竹。"}