{"id":"693119","title":"元夕席上赠冷庵宪副二首","dynasty":"明","author":"沈周","text":"石湖乐事漫吴台，茅屋今宵也一回。上客门前探节到，小儿城里买灯来。生香竹叶迎春熟，活色莲花映火开。妆点太平须要此，百年常覆掌中杯。堂带春星月满台，劝君且饮一千回。休言美酒消愁得，亦被华灯送老来。急管繁弦声乍合，千门万户夜齐开。明年佳节依然在，分付春光驻此杯。"}