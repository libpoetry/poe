{"id":"431884","title":"咏篱仙馆别集卷二，集李商隐诗句 怀人","dynasty":"近现代","author":"许宝蘅","text":"沦谪千年别帝宸，世间荣落重逡巡。空留暗记如蚕纸，去作长楸走马身。碧草暗侵穿苑路，罗窗不识绕街尘。月娥未必婵娟子，试问西河砍树人。贾生才调更无伦，独下长亭念过秦。素色不同篱下发，翠华空忆洛中春。不知瘦骨娄冰井，几处冤魂哭虏尘。肠断吴王宫外水，破家亡国为何人。"}