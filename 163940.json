{"id":"163940","title":"又以堰事滞留姜主簿学父载酒相劳於离堆新繁","dynasty":"宋代","author":"程公许","text":"穿江慨奉守，瞻岷怀子长。成书著不刊，明德益难忘。千载志尚友，百进而职劝相。每负伐檀耻，欲期尽心偿。笼石饱满冬霁，云车喧春阳。经始愧前哲，悯劳得仇香。选胜山水窟，浣我冰雪肠。飞幰集诸彦，引睇周作荒。暖翠凝黛面，晴云抹川梁。清歌劝引满，佳趣殊未央。举头万仞雪，中有千斯仓。采薇亦劳止，薄敛恐未遑。何当洗甲兵，无以累庙堂。文移宽郡邑，靴鞭却藩方。源清流乃浚，叶瘁根必伤。念此意惝怳，凭高歌慨慷。不如邀飞仙，更与酹一觞。"}