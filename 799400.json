{"id":"799400","title":"七夕云","dynasty":"清","author":"李振钧","text":"帝遣云师羽卫严，天孙今叶凤凰占。九重箫鼓飞华盖，一朵芙蓉拥绛幨。银浦卷舒环喜气，琳宫馥郁散馀炎。织成锦字衔青鸟，舞罢霓裳耀素蟾。为雨梦宜今夕稳，如罗泪比旧痕添。神光冉冉翔灵鹊，香雾濛濛护瑞鹣。吉庆花从空际落，氤氲扇自画中拈。何人乞巧芳名锡，五色飞来坠镜奁。"}