{"id":"633458","title":"黎子以英州山见贻作供石歌","dynasty":"明","author":"释今无","text":"峨嵋居士有逸想，声名如山，才华万丈。星芒月角恣幽赏，到处卿云随迭宕。观山画水悟流波，胜因惯用无生奖。手撚玉麈探禅窟，金山老宿毫光密。半偈难消玛瑙杯，一言易变琉璃质。补天五色鍊之馀，女娲失手苍龙得。珊瑚树底浸逾红，老蚌腹中光篆刻。丝文腻理天孙织，波声消歇太湖黑。五千年后出人间，光印森罗皆辟易。居士得之献老禅，金盘擎出烛人天。珠池玉岭工力拙，八珍安可笑金仙。已矣哉，旧事风流祇自传，亲眼不见亦徒然。丈夫志气超千古，华嵩岱霍如浮烟。黄河水源跨万里，一笑直倒昆崙巅。不欲干情岳，岂肯滞心田。何况眇小如丘壑，厌立云头看星落。襄阳伏地未必痴，放诞安知无所托。但令此志慕山林，一寸轻埃足寥廓。君不见当年金谷围虚空，千株玉树金芙蓉。凤啼深碧梧桐老，莺啭初红二月中。月色无光九华燄，冰喉翠管五云乱。黄金有炭不铸人，东门无路遭轻贱。黎子志趣自非常，卓识曾经几回鍊。入怀雀见霜钩白，观空意笑夷门浅。贻我云根溢一船，胸中洒落如飞箭。洪濛自此夜钟深，又移往事到如今。"}