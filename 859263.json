{"id":"859263","title":"示平甫弟","dynasty":"宋","author":"王安石","text":"汴渠西受昆崙水，五月奔湍射黄矢。高淮夜入忽倒流，埼岸相看欲生嘴。万樯如山矻不动，嗟我仲子行亦止。自闻留连且一月，每得问讯犹千里。老工取河天上落，伏砾邅沙卷无底。土桥立马望城东，数日知有相逢喜。墙隅返照媚槐谷，池面过雨苏篁苇。欣然把手相与闲，所愿此时无一诡。岂无他忧能老我，付与天地从今始。闭门为谢载酒人，外慕纷纷吾已矣。"}