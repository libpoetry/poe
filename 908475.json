{"id":"908475","title":"偶连日食鸡夜梦有截一支者颇怜之有谓予言鸡之被烹酷过于是惊觉作此诗以自警","dynasty":"宋","author":"李流谦","text":"平生不喜杀，杀戒宿所钦。累此多病身，蔬食惭未能。连日乏庖供，只鸡荐肴蒸。异梦发宵惊，截支血霪霪。旁立为咨嗟，或人惠嘉音。见牛未见羊，盍不推此心。万生均一爱，岂较人与禽。君看鸡遭烹，楚痛甚斧砧。抚枕矍然悟，此岂神所箴。惊魂欲违干，骇汗屡洒膺。内惧仍自欣，小差辄相惩。白璧护微疵，宁非忧之深。长平四十万，一扫轻蚁蝇。暴殄置不问，天邪匪聋喑。稔恶侈后罚，幽诛毒炮燖。冥冥思昔愆，栗栗厉素襟。赎鱼有前章，并以警侈淫。"}