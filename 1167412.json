{"id":"1167412","title":"山中依韵答刘书记见赠","dynasty":"唐","author":"李山甫","text":"幽居少人事，三径草不开。隐几虚室静，闲云入坐来。至道非内外，讵言才不才。宝月当秋空，高洁无纤埃。心灭百虑减，诗成万象回。亦有吾庐在，寂寞旧山隈。从容未归去，满地生青苔。谢公寄我诗，清奇不可陪。白云飞不尽，碧云欲成堆。惊风出地户，虩虩似震雷。吟哦山岳动，令人心胆摧。思君览章句，还复如望梅。慷慨追古意，旷望登高台。何当陶渊明，远师劝倾杯。流年将老来，华发自相催。野寺连屏障，左右相裴回。"}