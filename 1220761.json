{"id":"1220761","title":"普颜副使政绩歌","dynasty":"元","author":"周霆震","text":"近时有客湖上归，能话郎中身许国。朝廷取士数十年，谁谓书生无寸策？江州李侯死可书，郎中百战全洪都。昔年廷对俱第一，鸾凤固与群飞殊。当其练兵首陈义，谓贼南征非所忌。环城撤屋民始疑，事急方知为上计。家书间道驰山东，百金归报寿乃翁。小臣于此誓生死，仰视白日昭其忠。朔风云低吹战血，母弟魂归宝刀折。仓皇劲气吐寸心，立马危桥万夫决。相臣揽辔从天回，将军鞞鼓轰春雷。为公破敌捐万死，顾盼妖贼如山摧。君王拊髀加褒异，深副当年设科意。碧霄雨露湛恩深，官转霜台弘国器。汉廷寥寥渤海龚，广陵张纲尤罕逢。使君宴坐试深省，谈笑宪府看平戎。"}