{"id":"279282","title":"尉迟杯·秋夜无寐，用晁补之琴趣外篇体","dynasty":"现代","author":"周岸登","text":"暮江潮。带呜咽、哀角吹丽谯。寒侵露井疏桐，谁与度可怜宵。推琴傍山枕，梦远人、玉骨损春腰。还起弄、明月霜天，夜风凄断红箫。添做倦客魂销。又空阶蛬语，碎杵霜敲。小极成慵抛药裹，旧情无绪卜钗翘。重回望、北斗京华，奈雾横、一发隔层霄。尽吟到、幕府清秋，泪釭花暗愁挑。"}