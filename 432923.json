{"id":"432923","title":"浮生杂咏八十首 其八","dynasty":"近现代","author":"施蛰存","text":"九官浓眉工作剧，八官梨涡常弄娇。青梅竹马旧游侣，一别人天几市朝。山居新语曲江篇。挹秀华亭旧有缘。他日幸同侨寓传。附骥濩落愧前贤。立宪变法庸有济，桔梗豨苓线为帝。改良文学新青年，五四运动排浊世。春水繁星蕙的风，凌波女神来自东。凤皇涅槃诗道变，四声平仄莫为功。虞初九百有可观，烟粉灵怪纷烂漫。刻划妍媸臣能为，欲将小说干天官。西京弟子有师法，东京游士无定师。栖栖遑遑四寒暑，朽木不雕成支离。为译新书盲乐师，贤兄振笔未疗饥。我来为制六丁厄，犹忆仓皇扑火时。卜居欲依孟母宅，岂知身入狮子林。曾左功名出新样，隔墙有耳不能禁。书剑飘零铩羽归，不知与世孰依伟。小楼一角成高隐，回首前尘百事非。诚信未孚难组稿，山川间阻罕同声。幸有工场旧文侣，狐鸣篝火亦成军。知堂老人发潜德，论文忽许钟谭袁。桐城谬种惊避席，选学妖孽丧其元。"}