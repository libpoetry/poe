{"id":"834498","title":"八声甘州 前题 冰车","dynasty":"清末民国初","author":"姚华","text":"向幽都，捕得冷风回。结成气崔嵬。斗骄阳如火，神寒骨重，销也难灰。买夏年年有价，过处惹蝇猜。不惜推移力，送与凉来。便是工同造化，怎抟沙就拙，抟水能堆。喜玲珑唤玉，万石载琼瑰。莫遣零丁，伴恨共深闺。清泪点莓苔。余痕在春前，试认更发窗梅。"}