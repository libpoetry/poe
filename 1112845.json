{"id":"1112845","title":"雪中狂言五首","dynasty":"宋","author":"张耒","text":"江乡密雪常在春，异哉今腊已再白。风严无声掠树过，茅檐飞霰鸣策策。老农饱食莫畏寒，天意在汝田中麦。我虽无田助尔喜，来岁不忧汤饼窄。今春齐安大疾疫，闾里老弱死籍籍。篾绳芦席肩两夫，绕郭累累瘗千百。玄冥一日行正令，疠气入地应千尺。异乡身健百不忧，有钱但知沽酒吃。我家中州食嗜面，长罗如船硙如电。烂银白璧照中厨，膳夫调和随百变。江乡种麦几数粒，强进腥鱼蒸粝饭。雪深麦好定丰登，明年一饱偿吾愿。请说吾乡人种麦，漫山亘野顷千百。北风寒严大泽乾，一腊何啻见三白。春泥冰消土脉动，垄亩渐纵牛羊迹。街头作饼大如槃，一岁衣食事已毕。故园陈墟太昊祠，腊雪消后融春泥。韭芽苣甲初出土，春槃饤斗如棼丝。里闾经过厌此物，糖䭔寒具方交驰。江南鱼稻岂不美，长年谪居长土思。"}