{"id":"274009","title":"齐天乐·落叶","dynasty":"现代","author":"汪东","text":"洞庭波起寒生遍，天涯自惊秋早。绿断平芜，霜凋杂树，不碍高楼凝眺。千山径悄。想磴曲潜埋，斧斤难到。剩有乔柯，乱撑枝干上云表。深闺还动羁思，月光飞下处，偏见孤皎。鹊噪空槐，螀啼金井，都入琴弦悽调。兰釭焰小。听飒飒声乾，透奁风峭。为感飘零，半床慵未扫。"}