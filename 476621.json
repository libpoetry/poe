{"id":"476621","title":"雨夕梦安公石张习之觉而有述因寄","dynasty":"明","author":"杨慎","text":"滇越邻天竺，邛崃隔夜郎。五离殊畛域，一别异炎凉。窜逐他时并，羁怀此夕长。欢娱渐迢递，晤语落暝茫。岚霭炎蒸国，烟波瘴疠乡。秦关生马角，蜀岭断猿肠。折坂沉黎壁，悬绳沬若梁。南盘堆枸酱，西毾缉桄榔。罗汉标孤桧，观音映远杨。淜街龙簇市，海货贝投庄。卉服喧丛薄，雕题列大荒。逡巡乌爨弄，噭咷白狼章。霄迥鸢飞站，星低蛊饮光。堁风氛甚恶，菵露毒仍防。树偃申家屋，荷凋屈氏裳。独愁吟暟雪，九辩感清商。永昼消棋阵，流年付酒狂。抨弓穿鴶鵴，鼓枻泛螳螂。康乐吴趋激，钟仪楚奏伤。盼归频握糈，忆旧几停觞。夙昔交游日，峥嵘翰墨场。金兰通气味，桑梓借徽芳。健笔誇鹦鹉，灵陶戛凤凰。执鞭从李杜，倾盖许班杨。贾谊三书切，相如四赋良。轶尘追騕袅，缺岸倚踦牂。百斛扛文鼎，千帆掣驶樯。仙才轻绂冕，公望重圭璋。蒲席青规地，薇垣紫界墙。璇闺高曳履，琼涩俨分行。笏捧绨囊奏，衣飘画省香。辇花簪矗矗，池草佩锵锵。儤直承明下，经过韦曲傍。翠微横半岫，白水溢方塘。暝宿招提境，云眠荟蔚房。樵歌搴薜荔，渔影照沧浪。倏忽嗟岐路，参差散颉颃。薰华晨逗雨，蓂荚晓凌霜。拂郁干将剑，联翻戍客装。峨眉临绝顶，瀼水宛中央。樾荫江枫赤，庭芜塞叶黄。闭门非泄柳，畏垒讵庚桑。纷绪琴心懒，衰颜镜匣藏。屏居亲猰㺄，坐啸和蛩螀。张敏情还剧，安期好不忘。形骸元脱略，身世且徜徉。蚓壤甘怡槁，鸿冥岂慕梁。艰虞宁暇问，吾道任苍苍。"}