{"id":"1066697","title":"十二月初四日游吴山院","dynasty":"宋","author":"葛胜仲","text":"稳坐踰年矣，浑消髀肉顽。两儿挟篮舆，十里访吴山。佛老聊施佞，官曹未畏瘝。烟林穿窈窈，岩溜揭潺潺。楼观修篁外，招提翠麓间。嶝危愁惫力，潭净怯衰颜。身缚何因脱，心纷得暂删。岁穷嗟俛仰，境胜彊跻攀。腊出因休吏，晡归及闭关。相将投此帻，永伴黑衣閒。"}