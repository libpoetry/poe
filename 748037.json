{"id":"748037","title":"十八日自守口历宏赐镇边镇川三堡宿古庙作 其二","dynasty":"清","author":"汤贻汾","text":"古庙读残碑，名字千罴虎。五堡旧藩篱，数世争门户。岂无豪杰人，俱作长城土。早知今日间，可惜从前苦。北斗在我南，我行向何许。夜深倚檐立，鸭咽闻鬼语。萧寥不成寐，念此感羁旅。羁旅犹可悲，生死况难去。何地无兵戈，偏此伤千古。"}