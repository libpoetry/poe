{"id":"635407","title":"赠马专城卧仙","dynasty":"明","author":"成鹫","text":"世人相见贵揖让，山僧不识背与向。城市纷纷事迎送，山僧不识轻与重。沉埋日久无道力，出门每被尊官斥。朝辞穗石不转头，暮宿莲峰未煖席。晨钟催起懒披衣，门外传呼来贵客。轻裘缓带光照人，蓬蒿咫尺生颜色。贵人恕我太无礼，直到床头问顽石。顽石真顽顽不移，多谢知音为拂拭。主宾倾盖无几何，邀我还家欢日夕。将军杀贼不杀生，自摘嘉蔬供饮食。野人一饱腹便便，起坐西轩面东壁。壁间珠玉光陆离，白者为纸黑者墨。时人道我文字禅，岂知一字全不识。自从出世到于今，没处藏身没踪迹。无端觌面漫相呈，笑杀当今老诗伯。"}