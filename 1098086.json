{"id":"1098086","title":"溪泉命客","dynasty":"宋","author":"徐鹿卿","text":"湛泉泉水镜样明，清溪溪水玉似清。是中风物俱可人，一尘不到世累轻。诗家者流修水裔，笔头春工不择地。川君水灵圣得知，争遣酒兵互招致。泉声似喜嘉客到，㶁㶁琴鸣徐弄操。两榕伛偻巧逢迎，万竹敲铿当呵导。清溪忽走间使来，言传号涣驱风雷。鼻祖校文游览旧，对垒者谁人姓柳。百年遗事傥可徵，今夕寻盟一杯酒。客闻斯言但唯唯，熊掌固奇鱼亦美。赏心乐事古难并，到此如何决行止。凭栏会意梦非梦，止者静兮流者动。嗟嗟此水真吾师，去流皆可随所之。挥手谢泉归路晚，风雨潇潇溪上馆。明朝收拾入新诗，两处溪泉皆意满。"}