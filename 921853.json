{"id":"921853","title":"复次放鱼韵答赵承议、陈教授","dynasty":"宋","author":"苏轼","text":"扰扰万生同大块，抢榆不羡培风背。青丘已吞云梦芥，黄河复缭天门带。长讥韩子隘且陋，一饱鲸鲵何足脍。东坡也是可怜人，披抉泥沙收细碎。逝将归修八节滩，又欲往钓七里濑。正似此鱼逃网中，未与造物游数外。且将新句调二子，湖上秋高风月会。为君更唤木肠儿，脚扣两舷歌《小海》。"}