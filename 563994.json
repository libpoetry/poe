{"id":"563994","title":"送张侍御巡盐淮南","dynasty":"明","author":"孙承恩","text":"张君西江英，秀色出天表。名声凛台端，玉立真皎皎。浩荡四方志，溟渤一杯小。淮壖有新命，冥鸿羡轻矫。斥卤穷东南，国计岂毫杪。岁久法滋玩，流弊剧澜倒。伤哉醝丁艰，轸念心悄悄。流移骨髓枯，存者颜色槁。贪墨诛求遍，豪滑侵渔巧。以兹弊百出，未易一一了。君诚济时才，柄用苦不早。通融有长策，至理在探讨。冰霜肃奸宄，阳春辑流殍。恩威两得所，夙蠹期一扫。秋风吹萧萧，旭日照杲杲。赠言不及他，持此永为好。"}