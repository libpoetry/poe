{"id":"704735","title":"答何永芳三首","dynasty":"明","author":"薛瑄","text":"星斗东来转玉衡，远游时序不须惊。邵阳松竹迎寒秀，澬水林芳待煖荣。政美已如金碗蔗，官廉争比玉壶冰。独骑骢马经行遍，喜见民风处处清。邵阳风土接湘衡，贤令之官犬不惊。此日铜章分气象，往年金榜被恩荣。无心真宰初行雪，有脚阳春欲泮冰。持斧自天行郡邑，溪山随处好风清。飞腾还拟秉钧衡，小试牛刀岂足惊。满目山川开壮丽，无边花草待欣荣。瘴消楚越山多雪，春满湖湘水不冰。笑指梅花赋佳句，柏台风致有馀清。"}