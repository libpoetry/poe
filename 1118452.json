{"id":"1118452","title":"秋日杂咏八首","dynasty":"宋","author":"陆游","text":"都门初出若登仙，弄水穿云喜欲颠。只恐光阴已无几，不知又过十三年。五百年前贺季真，再来依旧作闲人。一生看尽佳风月，不负湖山不负身。菰蒲风起暮萧萧，烟敛林疏见断桥。白蟹䱥鱼初上市，轻舟无数去乘潮。叶底珍禽不受呼，弄风小蝶点残芜。舍南舍北秋光好，到处皆成一画图。红苋如丹照眼明，卧开石竹乱纵横。骚人见处终然别，只说清秋采落英。桐叶吹残柳亦稀，溪头倚杖立斜晖。谁知老子无穷喜，待得吾儿小艇归。久雨初晴喜欲迷，青鞋踏遍舍东西。忽然来到柳桥下，露湿蓼花红一溪。十里秋风画角哀，夕阳光景亦佳哉。正疑白鹭归何晚，一片雪从天际来。"}