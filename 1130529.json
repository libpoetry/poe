{"id":"1130529","title":"送吕令防赴海门宰","dynasty":"宋","author":"韩元吉","text":"五斗由来岂疗贫，尚应拄笏对秋云。未嗟薄宦来还去，但觉频年我送君。舍北水生思共赏，淮南米贱好相闻。白鱼青笋平生事，愁绝江寒雁影分。野阁山扉旧卜邻，竹阴花径每情亲。举觞契阔又千里，同社凄凉无几人。濯濯未妨如月柳，悠悠真不奈风尘。海门应去蓬莱近，我欲乘桴试问津。"}