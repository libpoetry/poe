{"id":"467018","title":"晓霁十首奉和佟绍弼先生","dynasty":"当代","author":"陈永正","text":"涣涣一江弥，片帆天上张。无因怀旧雨，何以度春阳。纠缦云犹翳，清泠叶受光。风花委波面，流散似文章。推牖案灯澹，如波风幔张。眼明思远者，夜尽爱新阳。可惜迷离梦，仍韬智慧光。云山新入望，遥想荫千章。竟日风吹雨，佳期误夕张。朝来北林下，彷佛见初阳。叠嶂危盟誓，轩车后景光。城隅谁可俟，三复旧吟章。雷车辗残梦，辽亮赤标张。侧瓦承深霤，馀花避艳阳。便垂终日幔，不借一春光。小圃愁红湿，还思奏绿章。承宇霭如幂，谁持天末张。并同才士泪，吹度岭之阳。启户冻蝇入，照梁幽室光。客来谈近事，先与约三章。檐语颇清越，如听琴乍张。山南思季女，堂北怨朝阳。忍任华年湿，来添艾草光。菲菲林下路，芳意已弥章。山色初还翠，栖禽翅欲张。好风迁远思，薄雾暧微阳。径讶新泥软，林赊旧叶光。无人知昨夜，百里电雷章。雨止行行滑，枝柔叶叶张。涨池澄只影，乔木憩朱阳。人负殷勤诺，波生细碎光。飘飖应有意，风力见华章。彩虹平野瞰，锦縠半天张。我发湿宵雨，欲晞珠水阳。终愁晦西极，不敢问东光。归去修初服，微情诵九章。晴霞丽东际，游目古原张。不惜寒今日，无端射九阳。乘时修毁室，放眼送流光。莫问陈无己，孤吟得几章。"}