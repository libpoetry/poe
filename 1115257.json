{"id":"1115257","title":"从丁家洲避风行小港出荻港大江三首","dynasty":"宋","author":"杨万里","text":"蓼岸藤湾隔尽人，大江小汊绕成轮。围蔬放荻不争地，种柳坚堤非买春。匏瓠放教俱上屋，渔樵相倚自成邻。夜来更下西风雪，荞麦梢头万玉尘。荻篱萧洒织来新，茅屋横斜画不真。乾地种禾那用水，湿芦经火自成薪。岛居莫笑三百里，菜把活它千万人。白浪打天风动地，何曾惊著一微尘。芦挥麈尾话清秋，柳弄腰支舞绿洲。引得江风颠入骨，戏抛波浪过于楼。十程拟作一程快，一日翻成十日留。未到大江愁未到，大江到了更添愁。"}