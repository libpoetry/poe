{"id":"633464","title":"寿瑞生禅者","dynasty":"明","author":"释今无","text":"苾刍托钵愁臂酸，重毡褥覆恣昼眠。古人叹惜至今日，功德林枯上虚烟。手软不摇普化铎，舌结谁开大沩田。我作驱乌见一人，月门畚笨能苦辛。拗折硬弓追石巩，锄开春草类玄真。峰前两眼看云水，清溪一喝扬沙尘。绿竹参天摇凤尾，新松遍岭长龙鳞。一肩两手汗如雨，金牛有饭应斋汝。又能步步拜街尘，狮吼象踏无违拒。遂令丈六金色身，螺丝宝髻神踽踽。自从震旦降旃檀，此相真堪福寰宇。相成易汝为瑞生，一言道合宾中主。风高月白六七年，栽花礼佛藕池边。篆烟夜照琉璃直，閒梦朝看木枕圆。前年我分海幢席，一椽老汝诸狂息。不去庐山不北归，芳兰万本当门植。此地方标吉祥草，朱甍碧瓦凭愿力。香珠十串绕长廊，声声微令乾心识。五十以前一瞬间，五十以后亦等閒。频伽瓶纳太虚空，了无出入与往还。莲华十劫不肯开，清香扑鼻隐金台。还将阎浮五十载，销尽习气无尘埃。此后谁能为汝寿，白毫悦体光如梅。"}