{"id":"1244078","title":"题阳和吉滦京诗集","dynasty":"元末明初","author":"郭钰","text":"钰也不识滦京路，送君几向滦京去。滦京才俊纷往来，好景惟君独能赋。太平自是多佳句，况逢虞揭论心素。金鱼换酒谪仙狂，彩舟弹瑟湘灵助。岂知归去烟尘惊，山中闭门华发生。云气蓬莱心未已，梦中犹在东华行。贞元朝士几人在，少年诗思千载名。西云亭上何日到，为君舞剑歌滦京。"}