{"id":"702760","title":"效秦文仲绝句四首","dynasty":"明","author":"董纪","text":"文渊阁下随朝士，右顺门西待诏人。中使口传銮驾出，各将封事御前陈。日上东华暖雾开，御河金水碧于苔。内廷擎出青凉伞，知是黄门进膳来。朱衣绣袄织金花，宝盖仙幢拥翠华。文武班齐天乐奏，龙头小辇载官家。百官朝罢乘舆还，阶下龙媒立仗间。燕避罘罳风不动，黄金宫阙五云间。"}