{"id":"1053901","title":"疾中偶成呈介之","dynasty":"宋","author":"孔平仲","text":"吾生十五犹童孩，胸中胆气摩天开。自怜少年辄有老夫志，恐是天仙犯帝怒，谪在下世驰驱乎尘埃。壮志若铁石，顽直未易摧。奈何诸侯不荐贤，天子不闻才。空使丈夫儿，藏头缩角埋蒿莱。天不管，地不顾，此理得不呜呼哉。今朝大饮致沉疾，朋友戢迹绝往来。使人孤眠北窗下，风雨萧萧良可哀。冷笑今之世人少信义，旦暮之间辄变喜爱成嫌猜。介之不恤我，扶力吟咏摅幽怀。"}