{"id":"377285","title":"甘州·记疏林霜堕蕲门秋","dynasty":"清代","author":"蒋春霖","text":"记疏林霜堕蕲门秋，高谈四筵惊。击珊瑚欲碎，长歌裂石，分取狂名。短梦依依同话，风雨客窗灯。一醉江湖老，人似春星。蓦上长安旧路，怅春来王粲，还赋离亭。唤天涯绿遍，今夜子规声。待攀取垂杨寄远，怕杨花比客更飘零。凄凉调，向琵琶声里，唱彻幽并。"}