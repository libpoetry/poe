{"id":"823444","title":"绮寮怨","dynasty":"清末近现代初","author":"吴湖帆","text":"小苑酴醾开乍，恍疑春梦醒。望皓月、照遍天涯，擎杯酒、又念双成。尊前谁知怨抑，眉重敛、哽咽提素盟。正闷人、意密愁多，慵无语、泪湿怀袖盈。旧事镜花暗惊。吹笙伴醉娉婷。共艳旂亭。细说风情。想时在，柳梢青。而今凤丝尘满，恼燕子，话春镫。香飘舞零。欢声。甚处起，悲暮城。"}