{"id":"1107194","title":"宿坛石驿六首","dynasty":"宋","author":"韦骧","text":"秋高征袂怯西风，寂寞邮亭倍旅悰。独有无心清夜月，更深山里也相逢。山馆萧条冷似冰，黄昏四壁但蛩声。无端更恶飞萤点，强起前檐斗月明。归期尚远路程赊，已觉秋林菊渐花。莫怪临风多北望，琅邪山外寄吾家。求官穷僻本藏头，远冒风霜不自由。岂是有才如硕鼠，可能无术似蜗牛。纷纷贵贱别锱铢，义命由来共取诸。推己及人人所慕，不然何以称襟裾。独贤安敢辄咨嗟，靡盬当如载旧诗。回辔未堪期早晚，望云终日起亲思。"}