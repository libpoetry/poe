{"id":"1125611","title":"送楼叔韶尉东阳三首","dynasty":"宋","author":"袁燮","text":"吾乡多贤士，我友更伟奇。见之立衰懦，不见令人思。暂别已作恶，况乃三岁暌。踌躇西郊外，此意谁能知。刚强不可恃，柔弱难自恃。愿君日进德，古人以为期。古人重世家，非为世其禄。世禄非不朽，风流要相续。君家富才杰，海内仰名族。岂徒衣冠盛，要使操履笃。迩来益光华，君其继高躅。尉职最亲民，亦足行所学。吾民苟安枕，微官有馀乐。尝闻长老言，人性原不恶。迷涂偶忘返，见善宁不怍。君能复其初，治行乃超卓。"}