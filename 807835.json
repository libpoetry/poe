{"id":"807835","title":"贺新郎  季沧苇侍御广陵纳姬为赋花烛词","dynasty":"清","author":"陈维崧","text":"螺子眉峰滴。遥想像、文窗冉冉，颓鬟的的。谁遣朝天青雀舫，小泊烟江水驿。夹岸有、钿车画戟。日至尚迟添一线，恰宵长、更照团圆月。月影底，人儿出。仙郎况是文章伯。人都羡、金闺华彦，玉清仙籍。尽道台霜行峡雨，先把鵔鸃冠摘。才卸到、红巾羃䍥。今夜当关须记取，封府中乌与邻鸡说。休相搅，恣怜惜。"}