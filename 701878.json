{"id":"701878","title":"谨和家父寄来诗韵四首","dynasty":"明","author":"黄淮","text":"养亲深愧闵曾贤，忧患频烦远见怜。一札书来肠寸断，哭声痛彻九重天。跋涉艰危一病躯，幸蒙庆祐未沦徂。愁来懒向檐前立，羞见林间反哺乌。读书宁不志希贤，薄劣无成空自怜。何日重蒙优诏许，斑斓戏舞乐尧天。每凭鱼雁问乡闾，亲旧于今半已殂。屈指别来经数载，流光迅速逐飞乌。"}