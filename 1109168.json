{"id":"1109168","title":"山居三首","dynasty":"宋","author":"刘应时","text":"行年当耳顺，涉世尚心劳。倦矣归三径，皤然愧二毛。留诗羞茗供，为客酿松醪。晚照横篱落，呼儿课楚骚。小小园林畔，萧萧丛薄间。茅檐颇幽隐，竹径自回环。犬吠溪头客，日衔窗外山。遗编淡相对，身世觉高閒。雨湿茅茨暗，日长天气温。心閒忘物累，足懒出柴门。风静收云脚，山高露月痕。儿童展编简，灯火又黄昏。"}