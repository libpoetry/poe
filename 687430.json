{"id":"687430","title":"和桂洲阁老赐宴礼部记恩遇诗二首","dynasty":"明","author":"孙承恩","text":"春明南省息风埃，帝敕高筵此日开。并命趋陪联八座，同依衮舄仰三台。万方民物资陶冶，一代谟猷属化裁。欲罄微忱赞休烈，再歌白雪意悠哉。九载黄扉秉国钧，千年紫气际昌辰。衣冠总荷天家泽，省署遥连禁院春。晴旭浓薰花草丽，暖风细逐管弦新。极知此日酬恩志，不负平生报主身。"}