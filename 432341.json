{"id":"432341","title":"客中杂感四首","dynasty":"近现代","author":"杨寿杓","text":"吟怀清减旅愁多，老树秋声和踏歌。衰柳腰支怜病骨，飘萍身世感流波。市中未听渐离筑，天上惊传织女梭。欲忆江南翻旧曲，漫言游子意如何。万方多难我何之，憔悴京华有所思。早岁文章貂尾贱，少年情性虎头痴。不投健笔羞扪虱，谁叩晨钟警睡狮。此意自怜还自惜，秋心揉碎莫题诗。遣怀聊逐牧之游，子夜歌声似昔不。玉树余音亡国恨，旗亭绝句动边愁。眉山古惜胭脂失，青冢今贻粉黛羞。若个美人多侠骨，伤心无复媚香楼。不信家书抵万金，开缄枨触旅人心。高堂白发闺中思，故国青山梦里寻。千里乡情萦夜火，几番凉信动秋砧。遣愁偏耐霄寒坐，铁马低敲玉漏沉。"}