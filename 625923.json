{"id":"625923","title":"钱黍谷督学还朝兼托寄钱牧斋宗伯书","dynasty":"明","author":"黎彭祖","text":"二像气纯懿，睿哲禀其冲。以彼贵天爵，郁为斯人龙。典命作动物，六礼咸和同。洋洋盛威仪，南国思皇风。自掌学士版，中和暨祇庸。舍采脩蘋蘩，儒林何雍雍。祈珥爰筑鬻，不下国子宫。三年成均法，仪型浩无穷。置醴觥靡敬，悬钟扣童蒙。辟如把行潦，浊乱斯清聪。君家大宗伯，飙起为词峰。建保邦国上，谋猷庙堂中。平津始礼隗，先君获相从。既被文字知，复感意气通。孺子念故游，兼仰当世宗。凭寄下士言，乃为夫子容。沾濡乐德教，挚雉奚敢慵。独惭溲渤姿，趋堂诚愚惷。"}