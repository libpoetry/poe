{"id":"464757","title":"满庭芳 余幼年居吴门，七岁赴汉口，九岁痛遭先君之丧，乃返浙。既迁上海，匆匆四十余年，而今复卜居，因填此调","dynasty":"当代","author":"汤国梨","text":"密树藏莺，乱花迷蝶，春酣不惜繁华。名园芳榭，处处好停车。历历前尘堪记，肠断处、物是人遐。东风里，重来燕子，难觅旧人家。叹吾生孤露，飘蓬迟暮，远恨终赊。奈壮怀消尽，犹滞天涯。谁识吴门春树，终不是、苕水烟花。红尘软，还来小隐，学种故侯瓜。"}