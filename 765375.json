{"id":"765375","title":"观杨忠悯公《谏马市》、《劾严嵩》二疏草稿真迹题后","dynasty":"清","author":"张晋","text":"短檠照几光明灭，展卷森森竖毛发。草书蜿蜒龙蛇走，行间尽是忠臣血。我昔读《明史》，最伤忠悯公。少小杂牧竖，遭际如龙逢。前疏激切论马市，后疏慷慨弹奸嵩。内外贼，罪难掩。立仗马，鸣不敢。进谏何须獬豸冠，保身不借蚺蛇胆。愁云惨雾泣鬼神，下笔那顾丞相嗔。愤同当道埋轮使，勇过彤庭折槛人。至今后嗣秘遗稿，三百年来尚完好。《钤山堂集》费雕镌，零落人间有谁宝。岂无孝子与慈孙，翻悔虚声灭不早。公之诗文亦擅长，煌煌天语为褒扬。即教此卷化乌有，千载大名在人口。我观公书如公存，巫咸不用招忠魂。论事岂同争坐位，运腕直肖颜平原。肃衣再拜展私敬，为公纸墨亦堪庆。寄语庸庸碌碌徒，此间不许题名姓。"}