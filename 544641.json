{"id":"544641","title":"结夏西山诸佛刹效初盛体为排律十首 其十","dynasty":"明","author":"胡应麟","text":"佛日千岩静，人天万壑遥。珠宫浮碧落，贝阙抱丹霄。玉盌霞明灭，金灯月动摇。旌幡朝雾结，铃铎夜风飘。袒膊眠山洞，飞身渡海潮。香看尘外续，火辨劫前烧。阿育诚心化，登伽幻术调。波旬回愤恚，戈利失矜骄。塑壁环双树，镵碑记六朝。梵僧家姓竺，梁帝寺名萧。北固凌虚旷，东林跨泬㵳。池开龙母窟，塔涌雁王标。翠柏禅机契，青莲释證饶。挥锄除障业，破灶绝喧嚣。五岳携孤杖，三田寄一瓢。流沙归路近，柱史乍相邀。"}