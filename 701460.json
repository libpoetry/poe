{"id":"701460","title":"钓台","dynasty":"明","author":"黄廷用","text":"君房鼎足中兴日，一变姓名入富春。齐国上言垂钓者，疑是皇家物色人。汉使安车几度来，同心特诏济川才。肯因日暮聊相屈，投札侯生亦壮哉。谏议大夫坚不拜，何于建武复来招。请看唐帝容巢父，鸿鹄冥冥亘紫霄。同学故人能下贱，榻中加足动星辰。若逢圣祖知相迫，肯许严光不汉臣。滩头七里露渔矶，夜夜春山有少微。也信侯封□有命，凌烟不易勒名归。知君故是彺奴态，不厌羊裘钓泽心。八十泉灵犹受宠，汉恩还比此滩深。若得桐江江上过，汨罗安有楚魂悲。汉家晚祚多奇节，尽系清风一钓丝。独上高台捲幔看，俨然遗像肃江干。瓣香一献溪前水，习习清风两袖寒。"}