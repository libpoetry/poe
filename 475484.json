{"id":"475484","title":"漷县行","dynasty":"明","author":"顾梦圭","text":"入城半里无人语，枯木寒鸦几茅宇。萧萧酒肆谁当垆，武清西来断行旅。县令老羸犹出迎，头上乌纱半尘土。问之不答攒双眉，但诉公私苦复苦。雨雹飞蝗两伤稼，春来况遭连月雨。绵城之西多草场，中官放马来旁午。中官占田动阡陌，不出官租地无主。县中里甲死诛求，请看荒坟遍村坞。"}