{"id":"1211083","title":"大涤洞天二十韵","dynasty":"元","author":"吾丘衍","text":"九锁神仙地，灵踪隔世纷。仙翁能引客，天柱半侵云。翠雨时沾袂，玄惟自作群。秦桥遗螮蝀，汉土赖玄纁。丹在泉犹暖，山深地不分。烟霞藏石壁，洞府隐星文。燃竹穷幽讨，穿林望夕曛。陈苏留胜槩，叶邓踵清芬。境静山如洗，香柔草自薰。行嗤谢公屐，坐笑郢人斤。已似华阳洞，还通紫海垠。神游真浩汗，玄览极氤氲。太华追韩愈，黄庭想右军。林梢攒翡翠，地角耸麋麇。岩穴蛟龙秘，芝田凤鸟耘。无人逢郭举，有路识茅君。蜕骨繁青箬，浮根漾紫芹。宜霜秋树老，捣药夜禽闻。登陟劳何惮，招携意□勤。终当餐石髓，萧散得欣欣。"}