{"id":"356933","title":"声声慢·过王废基安定君浮厝处","dynasty":"清代","author":"黄人","text":"茑花似血，惨绿凝颦，长眠知否伤春。未稳荃泥、输他劫火齐云。休听鲍家诗唱，雨潇潇、都化啼痕。呼不起，纵香心未灭，麝已成尘。寒食椒浆谁酹？算死还薄命，生早离魂。此恨绵绵，消磨地老天昏。便乞蘅芜种梦，恐姗姗来也非真。蝶飞去，甚精灵还蜕坏裙。"}