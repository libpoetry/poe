{"id":"279250","title":"秋思·题篁溪夫人墓，次梦窗原韵","dynasty":"现代","author":"周岸登","text":"香冢要离侧。料夜台、人恋帝城秋色。诗唱鲍家，墓留秦女，归鹤天窄。换尘劫华鬘，断弦梅柱乍敛抑。背故山，藏恨碧。剩漱玉词篇，瘗琴铭字，纵比素馨斜好，旧游终忆。幽穸菭衣翠滴。痛下泉、础绣空饰。口中生阙，题碑千丈，篆殳飞白。听邻笛、凄然暗惊，云际孤雁翼。伴钓客。魂共识。定梦入篁溪，途中归路认得。奈隔天南地北。"}