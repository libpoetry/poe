{"id":"1143658","title":"和子野","dynasty":"宋末元初","author":"仇远","text":"少年挟英气，闻鸡慕刘祖。老来卧蜗牛，风雨懒出户。酒空薪炭尽，景况讵堪睹。自叹衫袖短，岂曰不善舞。此日始生日，避喧作溪行。出门阻风雪，仆瘁马亦惊。归卧春一窗，隔窗听雪声。拥衾守药鼎，客至慵出迎。颜色日已老，何由得青精。未能歌雪儿，聊复呼曲生。梦中游西园，一壶梅下倾。"}