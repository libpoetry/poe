{"id":"1131637","title":"和晚菊三首","dynasty":"宋","author":"廖行之","text":"羁寓穷秋几许清，晚芳犹尔亦何荣。东篱旧岂论馀子，三径今应愧老成。气味耐堪供饮兴，登临那得厕群英。节华要是丈人行，俗眼谁知省屈平。何事秋光老更清，故应有菊占秋荣。后来汉陛知薪积，晚出商山叹翼成。三径惟将松比操，东篱那为酒含英。纷纷红紫随时好，臆对西风诉不平。荒凉篱落露华清，菊为重阳特地荣。奔竞斗心知戒在，疏迟懒性习闲成。偿秋为子添秋兴，见晚知谁恨晚英。赖有南山陪旧望，悠然目极与云平。"}