{"id":"138881","title":"和陶赴假还江陵夜行途口韵寄江朝宗","dynasty":"宋代","author":"吴芾","text":"居闲岁月久，万事心已冥。独于同调人，独未能忘情。忆昔桂花发，君来访柴荆。把酒坐花下，欢然话平生。今年秋更好，花还照眼明。无由共清赏，幽恨已难平。那闻遭横议，意颇悔西征。既不乐朝市，却思岩石耕。古来未遇者，宁免寸禄荣。要当且隐忍，勉强就功名。"}