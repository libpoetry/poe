{"id":"1096158","title":"蔡提干卜居","dynasty":"宋","author":"释居简","text":"男儿胸中奇，忍作怀土羞。冒荣复素食，矧乃羞之尤。谩令儿女曹，欣戚相喧啾。东家新买邻，百万未易酬。邻人何人斯，百万蒱博俦。娄叱九折驭，朗吟三硖秋。结客尽群玉，税驾半九州。痹存万间志，资乏三径谋。长沙与吴会，岂必真菟裘。濯足门前溪，泛月溪上舟。有客共吟啸，有书同校雠。有时鼓瑟琴，亦复飞觥筹。论士笑浮俗，得失令人愁。重官不重名，不约常相侔。乡来飞将军，渠岂不足侯。名落天地间，迥觉天地遒。谬侯纷如蚁，千古众楚咻。至今谬与贤，渭与泾殊流。高名独不死，天地同悠悠。"}