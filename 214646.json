{"id":"214646","title":"念奴娇·水边篱落独横枝","dynasty":"宋代","author":"袁去华","text":"水边篱落独横枝，冉冉风烟岑寂。踏雪寻芳村路永，竹屋西头遥识。蕙草香销，小桃红未，醉眼惊春色。离愁何处，断肠无限陈迹。憔悴素脸朱唇，天寒日暮，倚阑干无力，岁晚天涯驿使远，难寄江南消息。自笑平生，怜清惜淡，故园曾亲植。百花虽好，问还有恁标格。"}