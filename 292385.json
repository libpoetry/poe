{"id":"292385","title":"山亭宴·展重阳日，子异约陪伯平中丞游处邱，宴于李文忠祠，夜乘镫舫归","dynasty":"现代","author":"张仲炘","text":"曲尘不到山塘路。远峰青、黛眉争妩。萸宴几西风，笑百岁、光阴逆旅。中兴丞相，有新祠、问残霸幽宫何处。剑水咽寒澌，谩说是、腾金虎。谢公屐齿铿然举。任句留、倚阑吟赋。天为展清游，正酒畔、风停雨住。绛烟笼夜画桡飞，荡澄碧、烛龙齐舞。只惜少黄花，待记取、明年补。"}