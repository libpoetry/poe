{"id":"152911","title":"故邺·魏武昔恢图","dynasty":"宋代","author":"贺铸","text":"魏武昔恢图，北平谭尚孽。卜邺筑新都，非徒三狡穴。将行迁鼎志，遽有分香诀。落日繐帷空，莫终歌舞阕。旋闻瀍洛上，载起苍龙阙。四叶不归东，苔花驰道绝。食槽识终验，挂饭期先决。扰攘百年间，覆车寻此辙。山川气象变，朝市繁华歇。白露复青芜，茫茫换时节。阴风吹葛屦，磷火走兵血。木叶下西陵，寒虫助骚屑。当时陪葬骨，马鬣犹环列。队碣仆纵横，镌文久残缺。帛砧与柱础，螭首随分裂。指此一抔间，贤愚两何别。悠悠凤漳水，寂寂雀台月。千古配英魂，未随埃烬灭。田皋访遗老，谓有兴亡说。但听黍离篇，叱牛耕不辍。"}