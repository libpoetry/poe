{"id":"277326","title":"登埃腓塔·埃腓造塔何亭苕","dynasty":"现代","author":"汪荣宝","text":"埃腓造塔何亭苕，井干直上干云霄。镕铸精铁作天柱，百里能见青霞标。振策来登千仞顶，轩轩衣袂生微飙。坐致不用费腰脚，须臾万象俱光昭。路易故宫动烟霭，拿翁陵殿凌尘嚣。瑶光四射白石阙，金马对翥青铜桥。蜂房蚁垤万楼阁，缭以杂树葱苍交。西旋北折一江水，有如匹练萦堂坳。我来欧土忽三岁，名都八九容乘轺。民风国故且勿道，独惊建筑穷嶕峣。错峙往往觏古物，意匠恢诡谁能描。远寻希腊近罗马，千年杰构无动摇。神州楼观妙仪态，矫若翚翼乘风飘。所恨土木有陊剥，况经兵火纷摧烧。三辅丹碧不留景，六朝琳绀随烟销。江山词赋盛涂泽，玉卮无当空镌雕。儒术由来美朴僿，爱惜物力惩人徭。周旧秦馀苟因袭，戎臣翟使工訾謷。晚近官私益凋敝，所过都邑同萧条。庳枝取足蔽风雨，坐令举国为鹪鹩。吴兴丈人广我意，善谈名理何清超。东西结宇各有法，欲知缘起椎轮遥。西法积石本营窟，我法架木原曾巢。禽栖兽蛰傥殊致，性天所适无讥嘲。闻君语妙颐为解，绝胜斗酒开胸浇。引吭试复发长啸，虚空鸾鹤相招邀。"}