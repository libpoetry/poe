{"id":"534686","title":"恭拟驾祀北郊","dynasty":"明","author":"尹台","text":"姬郊崇泰圻，汉畤尊汾阴。黄琮閟蠲飨，黝犊共副沈。虔矣四望秩，昭哉列代钦。于皇御寰极，洽祀严冲襟。辨方规丘泽，奠位侔高深。陶匏象始制，敔祝谐希音。明禋协三五，颙观绝后今。良辰抚夏仲，浚虑惕时歆。行卫戒宵跸，法从穆招愔。綵斿丽彫霭，璇盖轶浮祲。缇城虎旅集，辇道龙旗森。群公罗墠壝，璆佩锵琅琳。灵乐普众变，嘉纁荐耦琛。仰瞻祗后格，万舞娱欢湛。怀柔遍方夏，胥怿来假忱。鸿贶敷九土，茂和渗六阴。流润及川岳，渰泽瀰坟林。巨维干西北，镇柱隆东南。永观翕宁化，于单敬祗心。"}