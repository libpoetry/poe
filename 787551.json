{"id":"787551","title":"消暑集分得中字效柏梁体","dynasty":"清","author":"许传霈","text":"高歌对酒感慨中，何来铁汉唱江东。臭味多同兴正浓，酒令俨如军令逢。欢然座上有车公，催人懊恼有西风。欲以酒兵挫其锋，我马既同车既攻。登坛大将策奇功，借箸为筹我适从。俎豆坛坫快折冲，侍儿环绕肃军容。奔足长阪怒花骢，爪肆拇战疾游龙。左右猿臂挽强弓，中流砥柱特磨铜。欲还世界气和融，书勋妙笔补天工。座旁有客笑接踪，谓君所见何庸庸。古来否泰与塞通，来往循环运不穷。炎威太过势蒙茸，清凉一味椒空濛。暑气亏时寒气充，无非造化之陶镕。岂若趋炎热心胸，翻云覆雨角雌雄。善哉斯言得折衷，恍闻暮鼓与晨钟。消暑会亦有始终，阶下秋叶坠疏桐。一堂高会剪烛红，相与欢进酒满钟。"}