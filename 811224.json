{"id":"811224","title":"南道院","dynasty":"清","author":"丘逢甲","text":"宝气搜残剩石头，石玲珑化洞天幽。三分得水知鱼乐，九曲看人作蚁游。荒外有山容道侣，海中无地不瀛洲。他年补入神仙传，曾费骖鸾半日留。林外方塘塘外山，洞门高下锁烟鬟。藤阴满院闻蝉语，云气当轩待鹤还。绝妙文心惟曲折，最难仙福是清閒。海天归去犹留梦，他日相思浩渺间。"}