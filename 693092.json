{"id":"693092","title":"秋日感怀","dynasty":"明","author":"沈守正","text":"红树缘江寸寸秋，依刘王粲懒登楼。去年此日留京国，醉酒迷花别样愁。昨日行人唱出关，西陵回望即家山。宁知秋老千山外，日日思还不得还。故人裁诗面不如，诗到怀时莲叶舒。此地岂真回雁处，至今未报一行书。秋江潮落尽鱼虾，满市鯹风到日斜。转忆西湖莼再熟，紫丝牵出长冰芽。帜列丹枫斗上春，灵山片席事如新。公超市罢门生散，南北东西止一人。何事群山不遍过，啸歌常在此山阿。十年屡见伤心事，恐有猿声惹泪多。梧桐霜后扑人飞，十月谁家不捣衣。独坐空堂□失笑，无端小草不能归。半生落落负贫豪，万事如空问浊醪。纵使西风吹败叶，不教独奏郁轮袍。"}