{"id":"187522","title":"崇禧夜坐·淮浙千万山","dynasty":"宋代","author":"刘宰","text":"淮浙千万山，兹山钟秀异。山中四时好，雪景更佳耳。危登俯八荒，岂无超诣士。春游眩红紫，秋赏挹苍翠。冲寒缭冰崖，问讯世能几。山神出奇观，似慰远来意。漫空飞六花，匝地掩无秽。颇疑群玉府，飘堕人间世。又疑姑射仙，与物洗疵疠。意行辄有得，旷望了无际。便欲呼云车，御风驾六气。举酒酹初平，逍遥聊卒岁。"}