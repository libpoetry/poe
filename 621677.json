{"id":"621677","title":"送冯尔韬明府报最","dynasty":"明","author":"郭之奇","text":"惟别见交情，而今以貌标。古人意中期，伊何外所矫。少小怀素心，壮游独踽佻。肝胆乍披君，此义日相皦。审君悉愚诚，微尚无弗昭。恺沐仁风驰，应惭莫之佋。逐寇扫千妖，赈饥生万殍。凡此持两端，口碑人意表。余也日追随，鲜敢非公扰。言笑借诗文，酣呼穆清醥。有时共唏嘘，忧时同悄悄。每忆雨风夕，连吟促鸡晓。俄然成此别，缅绪曷能藐。此别况复秋，祖道寒烟绕。霓骖遂莫攀，日与帝乡绕。颜色榕江留，归梦湖心杳。征云逐长安，皇路日缥缈。行矣慎纶经，勋节咸兹肇。赠君徒以言，羞为今人眺。空馀千古心，离月今宵皎。"}