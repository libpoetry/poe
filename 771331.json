{"id":"771331","title":"丹凤吟","dynasty":"清","author":"陈匪石","text":"杏雨沾衣时候，去水无波，流光疑湿。啼痕红泫，凝艳孕香添色。凄凉最是，紫骝嘶遍，悄悄池亭，愔愔坊陌。嫩柳才眠又起，万缕拖金，重认游冶踪迹。斗草踏青旧事，步尘碎屧余响寂。梦里惊鸿影，记秋千来往，曾照晴碧。窥人无语，约略燕帘双翼。鬓改颜凋巾唾在，盼行云消息。似痴似醉，花外空伫立。"}