{"id":"675800","title":"寄功甫归隐东麓","dynasty":"明","author":"徐问","text":"孤尘积翠连云起，北走金陵枕江水。山形缭绕如蜿蜒，中有幽人隐居里。芙蓉石室开葱茏，赤日照耀神仙宫。山鸡野鹤自啼舞，长林声散洪涛风。主人归来未头白，卜筑缘山傍川脉。歌词洗尽沙土痕，野堂愁绝莺花魄。知君独往岁月长，户庭哀壑流辉光。安得驱我置汝傍，东山孤高遥相望。"}