{"id":"692693","title":"烹茶和赵侍御韵","dynasty":"明","author":"杨廉","text":"惠山杨子事多虚，深井呼童试汲初。此日煮团看几凤，何人封绢托双鱼。睡魔降伏诚为易，欢伯交游便可疏。莫道今年先谷雨，摘鲜应是至尊馀。白瓯晃漾识先春，最惬空斋静坐人。好事当年惟斗早，名医近代更论陈。一铛随舫堪为伴，三盌挥毫觉有神。犹惜蔡襄天下士，翻将口腹爱君亲。"}