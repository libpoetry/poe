{"id":"1049983","title":"徐孺兴哀词","dynasty":"宋","author":"郭祥正","text":"嗟乎孺兴之不幸兮，上有高堂白发之慈亲。孝不克以自信兮，魂将逝而复返。目冥冥而莫胜兮，顾天命之予短。业修修兮志与道配，寂不少振兮遽沉幽而终蹇。兰未芳兮先凋，月将升兮俄陨。孺人嚣嚣兮，追话言之弗足。梦悠悠兮，魂去来而数蹙。抚稚子兮秋夜长，暗明珰兮摧腕玉。魂何知兮，兴予之哀。体与道化兮，岁月徂而屡周。情缠绵兮，若俱往则已矣。词不足以尽寄兮，托馀思于江流。"}