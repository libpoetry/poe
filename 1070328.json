{"id":"1070328","title":"过颜几故居有感","dynasty":"宋","author":"程俱","text":"幽兰忌当门，野马难驾车。颜生跅㢮士，一跌不可扶。少年豪于文，自拟灵蛇珠。生涯寄樽酒，醉目随飞凫。兴来不停笔，似觉胆力粗。开胸吐奇秀，濆涌春云疏。嵚崎四五十，不挂荐士书。漫灭祢衡刺，佯狂阮生途。拂衣苕溪上，茅檐客东吴。悬鹑冬不完，脱粟午未餔。醉中有天地，别是仙翁壶。惜哉不羁才，白首甘穷闾。平时同袍客，半在青云衢。音尘邈山河，岂顾庄鱼枯。羁栖风尘下，日月双驰驹。谁知聚沫身，倏去不可呼。死惟一函土，生独四壁居。寄骸无尺地，传业无遗孤。诗人多命薄，此语或不诬。吴天千古月，空照酒家垆。"}