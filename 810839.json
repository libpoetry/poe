{"id":"810839","title":"柳枝 本意","dynasty":"清","author":"王士禛","text":"鸳鸯湖上水漪漪。黄入东风柳渐垂。湖里鸳鸯湖畔柳，送侬归处足侬思。二月江头见柳条，千丝万缕映春潮。销魂桥上销魂树，不到飞花魂亦销。湖光如镜复如酥。柳色迢迢入大沽。亭午银鱼风渐小，一帆春水到蠡吾。楼船彷佛小江南。才剪溪藤蜀罽帆。飞花相送向何处，柳外官桥黄布帘。湖外垂杨湖上茭。夜来春水欲齐梢。波浮碧藻金鱼尾，风堕红翎玉剪巢。"}