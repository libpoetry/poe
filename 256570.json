{"id":"256570","title":"赠王飞伯杂言","dynasty":"元代","author":"李献能","text":"东风吹客衣，败絮逐风飞。晓雪没寒荠，无物充朝饥。空箪啧啧号饥鼠，饕虱蠕蠕缘破裤。人生岂是犬与鸡，终岁区区守门户。游说万乘苦不早，仪秦殆是穿窬盗。六国印，千金车，满眼荣华镜中老。孔子聘列国，孟轲游齐梁。能令千载后，名与日月光。男儿生世不虚生，死恨身后无声名。不然鸣玉游紫京，不然著书谈六经。九日可射天可补，鞭笞百蛮作降虏。离骚一篇亦不恶，雄笔盘盘映千古。君不见彩凤翔丹霄，一鸣应九韶。寸云起泰山，霖雨满人间。丈夫穷达果在天，安用儿女得志相歆羡，失志相悲怜。仰天大笑出门去，四海今谁鲁仲连。"}