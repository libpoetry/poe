{"id":"135056","title":"送王林叔推官分韵得锦字","dynasty":"宋代","author":"楼钥","text":"王郎天下士，中和自生禀。澹然初无营，见者辄敛衽。幕中资婉画，处事极精审。与人如恐伤，律己渊冰懔。深恐马骇舆，要使鸮食葚。一寸忧国心，几年不甘寝。此意大未酬，退静若已甚。使之行所学，庶几人奠枕。向来孰间之，未免斯立噤。川泳而云飞，赖有东阳沈。露章极推毂，分韵句裁锦。风流有如许，不复叹踔踸。如君岂蓬高，人物妙流品。不应奉香火，为养谋禄廪。与君幸瓜葛，心交今十稔。岂惟我惜别，行道情苒荏。红莲色何似，翠柏风逾凛。愿君疎药裹，一意护茵饪。弃鼎宝康瓠，浮名如拾渖。行矣无多言，临岐且剧饮。"}