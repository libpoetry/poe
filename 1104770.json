{"id":"1104770","title":"赴野渡招赏桂","dynasty":"宋","author":"卫宗武","text":"几年寥落负秋光，剩喜朋簪列耐堂。枌社重开真率集，桂华新荐广寒香。故交今日嗟无几，我辈晨星当自强。况有坐中名胜在，携尊何待菊花黄。插架金英喷月光，园中列树更堂堂。信从天上灵根出，染得古来诗句香。今度花迟前度发，三分秋占二分强。主人健笔供模写，压倒当年苏与黄。"}