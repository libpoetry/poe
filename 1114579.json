{"id":"1114579","title":"投晁子止制置三首","dynasty":"宋","author":"李流谦","text":"读书万卷破，转物一机神。道德欣为御，文章妙斲轮。圣贤同一处，天地要弥纶。汗简窥千古，从来只数人。吴甸七千里，坤垠六十州。宸心宽北阙，老子在西楼。召伯出分陕，卫公归相周。衮衣人惬意，重为雪山愁。西南雄节制，人物妙炉锤。舐鼎非无意，登门独恨迟。正期云触石，会见菌成芝。不信酬恩事，君看左顾时。"}