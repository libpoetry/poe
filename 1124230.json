{"id":"1124230","title":"简施文叔绝句四首","dynasty":"宋","author":"赵蕃","text":"草树阴阴一径开，饥乌閒下啄莓苔。清风无事自还往，时送官池荷气来。今日之热不可触，闭门养疴适所欲。振衣策杖一欣然，凉风为我生脩竹。营营青蝇挥不去，为问适从何处来。病人埃郁思一洗，沈李浮瓜亦快哉。世上小儿迷黑白，此翁胸中泾渭殊。少卑高论近流俗，恐妨要路肩安舆。"}