{"id":"810812","title":"满江红 自寿","dynasty":"清","author":"王士禄","text":"四座休喧，听贱子、狂歌自祝。端只为、命遭磨蝎，运逢百六。徒欠书鱼文字债，未修沤鸟烟波福。念崎岖、三十九年过，唐衢哭。清癯相，难食肉。渺茫事，空握粟。算何须多寿，方才多辱。乘筏误教浮业海，携家悔不栖愚谷。问今朝、底物侑持觞，樽前筑。歧路悠悠，看几载、软红如簇。算何似、一邱一壑，纡青拖绿。脱却尘衫乌纳在，推开瓦枕黄梁熟。只而今、立地便抽身，原非速。甚不必，离骚读。大无谓，秋风哭。但一周虎落，三间茅屋。却署休休名目好，试歌纂纂儿能续。也胜如、侧足走羊肠，邛崃曲。检校归思，共春后、碧溪同涨。山有信、鹤猿相忆，钓矶无恙。雨渗一犁田犊喜，波添三尺河鱼上。道同招、冀缺共妻归，谋耕饷。五柳畔，晴丝漾。老屋上，春鸠唱。更掌教鸟集，花从蜂酿。晓日好操蘋渚楫，晚风任倚柴门杖。纵田家、佳语愧储王，还能状。栗里春深，羡柳浪、层层如涨。更喜得、敝庐容膝，南窗无恙。独酌好谋形影共，高眠也自羲皇上。顾床头、藤笠与椰瓢，幽人饷。清溪侧，看鱼漾。远村外，听樵唱。况桃花堪饭，松花堪酿。自课织帘还有手，便从荷蓧非无杖。算吾生、约略可描摹，山居状。积雨湖头，看门外、岸痕添涨。欣乍到、屐声随遇，故人无恙。易得浊醪谋若下，难逢春水如天上。况韶光、淡宕恰新晴，天公饷。青雀舫，徐徐漾。白苎曲、愔愔唱。须好怀如涤，闲愁休酿。我醉欲持铜绰板，君闲那负青藤杖。任六桥、人指两狂生，多奇状。睥睨烟霞，笑人世、红尘如涨。都一手、移来妙喜，维摩何恙。褊性只宜栖物外，微名何必居人上。最移情、邂逅老东阿，新词饷。花共鸟、纷摇漾。皮与陆、堪酬唱。况胡姬肆近，老春初酿。休畅肯教稀步屧，沉酣未便需筇杖。莫轻辜、几叠好云山，朝昏状。三竺双高，新晴后、烟峦青涨。殊慰籍、君侯花笔，别来无恙。宋玉非徒唐景亚，陈王的在应徐上。羡新诗、字字比瑶环，须交饷。墨有縠，微微漾。歌付雪，低低唱。算官厨法酝，更谁解酿。司马高才原合腐，彦渊博学真须杖。怪吾徒、底事昵虫鱼，臣无状。烟雨凭栏，爱浮黛、遥山纹涨。同抱膝、清言移晷，松枝无恙。堤柳已随坡老没，竹枝谁驾廉夫上。拟搴云、踏遍万峰巅，为君饷。湖雾积，渔舠漾。林翠湿，提壶唱。向黄公垆畔，重沽新酿。漆后断纹仍可鼓，削馀方竹还堪杖。问吾曹、补劓息黥心，谁能状。杯酒从容，拂斜槛、茶烟初涨。断桥外、柳眉微蹙，苎萝新恙。顾我已甘栖庑下，如公才合居楼上。喜遥山、排闼送青来，还谁饷。看天半，晴云漾。听湖舫，朱丝唱。纵肠悭蕉叶，宜城须酿。试寄离心频梦草，要扶残醉还携杖。好舒怀、为指白苏堤，阴晴状。露湿幽兰，西泠畔、浮堤波涨。行歌去、声传金石，原思非恙。老友披襟云水际，旧游回首烟霄上。自归来、懒作洛中书，心相饷。玉河暖，微风漾。宫柳碧，新莺唱。可相携还往，同消春酿。诸子勉筹前席箸，野夫好植耘田杖。任人惊、湖海气难除，元龙状。揽撷烟云，羡抱膝、墨池波涨。更缥缈、湘东三管，千秋无恙。处士风流丘壑底，王孙门阀陈隋上。感殷勤、岁晏肯华予，丹青饷。雨枻湿，风蓑漾。王裴句，秦黄唱。总宜修耍眇，清思独酿。髯客遗书歌荷筱，须君搦管图携杖。好生情、别样写埙篪，山癯状。咄汝陶泓，问何事、幻成千眼。锡嘉名、曰星宿海，承之无腼。云梦谁能吞八九，蓬莱真见频清浅。主人翁、奇语匹皇坟，须君展。青玉赠，来荒缅。紫石猎，嗤环蠕。有奇傀梦告，神人圭冕。麟角一双相佐佑，龙宾十二同游衍。导摛玄、遐想溯昆仑，条流远。岸尾桥头，曾珍重、玉人芳约。奈荏苒、流光似水，离怀作恶。花底三春输紫燕，河边七夕怜乌鹊。欲消除、此病借禅机，从谁学。梦中路，寻频错。梁间月，看频落。更愁窥酒醒，欲来难却。顾我情条千缕结，怀君人柳三眠弱。只拼将、泪眼倚重楼，天垂幕。"}