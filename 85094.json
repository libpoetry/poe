{"id":"85094","title":"杂诗·天鸡不能雄","dynasty":"现代","author":"丘逢甲","text":"天鸡不能雄，牝鸡代为鸣。膊膊复腷腷，岂云非恶声？壮士误起舞，慨然赴功名。失身一非时，其辱宁为荣。枕戈夜未旦，素月当天行。团团此皎魄，中有妖蟆生。得地遽僭妄，吞噬亏阴精。诸仙并束手，坐令天偏盲。凭日复有乌，翳日失其晶。安知豢养物，乃起为祸萌。蒙蔽苟不知，安用天聪明？知之不能去，容使终古横。"}