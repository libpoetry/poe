{"id":"780171","title":"金缕曲 午睡 三十二叠前韵","dynasty":"清","author":"叶绍本","text":"薄倦非关酒。恼春风、者般情绪，侬能支否。清漏初长颓玉软，一片娇云生斗。乍展却、冰纹折九。龟甲屏山遮六扇，绣帘垂。不用葳蕤守。珊瑚榻、支鳌首。教郎莫傍纱厨走。绡魂是、绿垂訇叶，红欹酥手。兰息微吹听不辨，枕印脂痕浅受。梦欲返、高唐峡口。小立欠伸皆入画，恐画师、笔尚涂鸦丑。花影正、文窗牖。"}