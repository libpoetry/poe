{"id":"951064","title":"周美成友议帖赞","dynasty":"宋","author":"岳珂","text":"左太冲赋三都十年，门墙藩溷皆著纸笔。予意其因以寓墨池模仿之妙，而未必徒以诧记事备言之述。不然则亦焉用是物也。如公书法，或者得太冲之彷佛乎。有凤楼之手，以侈其标度。有香奁之泽，以酝其风骨。体具态全，夫岂一日。清真之名，公所自出。世不当徒以考公之词赋，尚可因是著公之翰墨也。"}