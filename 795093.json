{"id":"795093","title":"齐天乐 送侄妇吴夫人偕任宣城","dynasty":"清","author":"姚凤翙","text":"榴花如火熏江暖，萧鼓一帆初发。鹂啭花梢，莺啼柳外，装点敬亭风月。郎君才藻。乃谢眺前身，郡楼重谒。道韫留题，山川倍觉今生色。还识此行不久，借绛纱经史，同朝天阙。彩戏娇儿，香添侍女，都是欢娱时节。笑余蹇拙。只岁岁携觞，送人离别。翘首秋鸿，寄新诗冰雪。"}