{"id":"1055477","title":"和郭功甫游采石","dynasty":"宋","author":"李之仪","text":"卒岁愔愔无地雪，三首新诗报明发。使君近作采石游，胜践传闻惊久缺。亢阳便有欲雪意，和气先期振岩穴。想见旌旗锦绣张，如从元君朝北阙。后携一老何奇哉，朱颜鹤发超尘埃。噭呼江上来席上，迤逦万古随云开。骑鲸仙人不敢避，玉镜台郎俄复回。分明月下遇赏叹，将军新自天边来。逡巡落笔轰春雷，落花乱点荒池台。沈埋蓁莽见一旦，名高此地真当才。从来不许说前辈，寄声鱼鸟休惊猜。直疑乘槎叩月窟，又若登临望天台。酒行已彻更须酌，醉倒宁辞无算杯。卓然一段极则事，遣我击节因谁催。"}