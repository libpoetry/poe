{"id":"708353","title":"锁阳台  重游京口用周美成怀钱塘韵","dynasty":"明末清初","author":"龚鼎孳","text":"楼枕层涛，屏横遥翠，捲帘多少黄昏。西风客到，江蓼剪江村。一派天台旧路，金舆送、七宝霞裙。差侥幸，云阶叹息，阮肇不曾闻。墙东诸女伴，苍苔共踏，争拾香尘。为映花人面，常梦题门。记得妆台小妹，看看改、芳岁天孙。青山外，六朝明月，留照绮罗春。"}