{"id":"227852","title":"题它山善政侯祠兼简鄞令","dynasty":"宋代","author":"舒坦","text":"呜呼王封君，心事鬼出没。驱山截长江，化作云水窟。旱火六月天，万栋挂龙骨。萧条一祠宇，像设何彷佛。破屋夜见星，漏雨湿衫笏。杯酒谢车篝，兹事恐亦忽。我闻古先王，报施必称物。矧今崇佛宫，民力殆欲屈。岂无制作手，一为起荒茀。李侯仁贤资，抚字良矻矻。可但清似水，方看健如鹘。沈迹千载后，行且见披拂。阴功世易忘，远虑俗从拂。勉哉君毋迟，斯民久已郁。"}