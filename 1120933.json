{"id":"1120933","title":"时宰生日诗五首","dynasty":"宋","author":"周紫芝","text":"皇天产万汇，琐碎不足名。青黄百草中，幻作芝九茎。恶鸟不敢语，紫凤丹霄鸣。尤物倘或出，四海称隆平。太史上图牒，后夔奏韺䪫。岂知人中瑞，千载乃一生。神高下苍箓，昴宿扶汉氓。天亦甚爱惜，殷勤遗黎茕。圣主答天意，一酌尊老成。愿公于斯年，拥佩朝玉京。历世由羲轩，百相标简牍。操术难具论，大抵一言足。所尚必仁恩，所禁在杀戮。皋陶期无刑，四海自肃穆。敷德益所赞，坐使有苗服。西都郅支功，萧相不肯录。有唐未开边，宋璟乃当轴。向来多谬悠，纷纷空食肉。一言俞玉音，万灶休野宿。不战乃为功，休兵岂无福。维国有六职，论道先三公。巍峨独姬旦，焜耀传无穷。子房号贤杰，妙算无遗踪。谓可为帝师，授书圯上翁。周公迓太平，道与时适隆。张侯策虽奇，未解销兵戎。太师回狂澜，仅在谈笑中。德业与智谋，谁能与公同。畴人亦何知，但说前无功。谁知公一德，自与天潜通。种木当培根，疏流必深源。尝闻活万夫，报在子与孙。只今父子懿，同拱羲皇尊。文方班马富，业与皋夔伦。奕奕两貂蝉，煌煌一朱门。圣道家所传，兰树俱有闻。韦氏守一经，事业不足论。金张誇富贵，盛德无遗芬。父师固难量，有功在元元。为公祝遐寿，千载同风云。鲁人用真儒，齐田归郓欢。当时号圣相，晏语甚眧焕。往者遭承平，燕安嗟久玩。三纲既已解，四海兵几半。天戈不忍挥，胡骑忽云散。功高陋古今，事易止朝旦。方知今相圣，难复与鲁辨。世罕班马流，无言可称赞。愿公守成勋，宝历庆千万。芜词不足录，至意良可献。"}