{"id":"1237111","title":"春雨漫兴三首","dynasty":"元","author":"袁易","text":"日日春阴祇欲眠，强寻南陌复东阡。犹残碧树花多少，莫惜金尊酒十千。象管乌丝题往事，玉箫锦瑟负华年。愁来祇对西山坐，卷起疏帘翠接天。江上平芜望欲迷，江边密雨细如丝。冥冥白昼飞花急，漠漠青林度鸟迟。春事又当三月暮，人生那得百年期。谁能苦惜缠头锦？唤取娇娆舞《柘枝》。积雨厌厌愁断肠，暂晴犹得见春阳。频来幽鸟当窗语，半落閒花度水香。彩笔彫零诗漫兴，金杯摇荡酒生光。悠悠心绪浑抛却，付与游丝共短长。"}