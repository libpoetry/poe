{"id":"1167138","title":"寄韩愈","dynasty":"唐","author":"张籍","text":"野馆非我室，新居未能安。读书避尘杂，方觉此地闲。过郭多园墟，桑果相接连。独游竟寂寞，如寄空云山。夏景常昼毒，密林无鸣蝉。临溪一盥濯，清去肢体烦。出林望曾城，君子在其间。戎府草章记，阻我此游盘。忆昔西潭时，并持钓鱼竿。共忻得鲂鲤，烹鲙于我前。几朝还复来，叹息时独言。"}