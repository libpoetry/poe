{"id":"806435","title":"念奴娇二十六首 其九","dynasty":"清","author":"蒋士铨","text":"芳郊如掌，逐香风、穿过纵横林薄。几处花畦，春烂漫、艳锦红毹争拓。地列云霞，客俱蜂蝶，不减秦宫活。馀脂剩馥，凭他燕子偷掠。可惜香雾沾衣，浓阴拂面，好处无亭阁。诘曲深廊，交鼓翠、那借松毛编缚。佳日来稀，东邻见惯，岁岁开还落。何郎旧识，漫题凡鸟相谑。"}