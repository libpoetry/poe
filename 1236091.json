{"id":"1236091","title":"正一冲和宫杨弘道以虞学士诗求和","dynasty":"元","author":"张翥","text":"玄都桃是旧时花，曾驻春游送客车。翰墨尚看延阁老，松萝长护羽人家。丹砂鍊得仙翁术，白绢封来谏议茶。文采风流徒想见，九霄无佩乞飞霞。往事真成过眼花，前王俱此走降车。鹤归华表千年郭，燕入乌衣百姓家。雨坏苑墙生野荠，云残候馆老山茶。欲将吊古无穷意，高倚披云赋落霞。"}