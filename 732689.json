{"id":"732689","title":"在昔","dynasty":"清","author":"刘正宗","text":"在昔登舟日，鬓发如黑丝。解缆西塘侧，繁霜入镜垂。岂其苦奔波，有怀空自知。川谷远无梁，虎豹踞路歧。惊魂怵难定，梦里返江涯。心折饱忧畏，骇浪复无时。回首顿三秋，电光阅弈棋。朝来驱羸马，春风面上吹。履穿厌冰雪，又看芳树枝。宁不思远道，远道力已疲。既老休徵逐，往事安可追。晓日鸣乳鸠，燕语影差池。大化本无停，物理遂所私。古有赤松游，高踪慕茹芝。"}