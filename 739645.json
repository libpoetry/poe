{"id":"739645","title":"龙湖岛","dynasty":"清","author":"钱琦","text":"凉风从西来，幽意散清晓。朝过湾里溪，午上龙湖岛。岛势曲如盘，湖光澄似沼。水气忽荡摇，山云互缭绕。遂有湖中龙，游戏现鳞爪。其上浣云亭，八角撑天表。俯瞰岛与湖，一幅米家稿。坐久不知瘦，夕阳催归鸟。因忆故园山，环湖青未了。廿年牛马走，湖山笑人老。乃于瀛海外，好景恣搜讨。所得偿所失，自计颇不少。凡事有夙缘，益悟造化巧。前望绿迢迢，天涯指芳草。"}