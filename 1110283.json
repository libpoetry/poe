{"id":"1110283","title":"挽诸葛寿之","dynasty":"宋","author":"孙应时","text":"幼学蒙题品，童心托弟兄。过从十年足，悃款一家情。无力宽贫病，传书隔死生。西风吹客泪，万里寸心明。人物殊高朗，交游见直温。蝇头深故帙，麈尾富名言。慭不仪多士，犹令重一门。若耶溪上月，空复闭山村。命矣三年病，天乎百岁期。尸饔犹有母，传业更无儿。便作平生尽，空多国士知。增光在金友，人得记埙篪。"}