{"id":"435761","title":"宿张靖田家","dynasty":"金末元初","author":"元好问","text":"川涂尽坡陀，岭路入荒梗。微茫望烟火，向背得庐井。残民安朴陋，倦客喜幽屏。儿童闻叩扉，租吏有馀警。两崖纷丛薄，砂石立顽犷。湍流落空嵌，百折不容骋。山深饶风露，夜气凄以耿。园花淡相望，边月空照影。深居苦不早，素发忽垂领。谁谓林野人？兹焉惜清景。"}