{"id":"569197","title":"屠青浦朝天歌","dynasty":"明","author":"王世贞","text":"少慕谪仙人，好为谪仙语。扼揽安期生，杨眉阆风圃。自从伛偻朝群真，使我结舌安敢论。读罢琅函无一字，几曾丹灶有长春。屠君自是神明宰，滚滚词源注东海。夙世冰壶寸心旧，肯逐红尘万缘改。讼庭无事薰风吹，劝耕课织春迟迟。每逢藜饭欣然饱，便是蒲鞭肯浪施。迩者阳侯肆其毒，走决天潢翻地轴。祇输青浦不为灾，但睹苍生堪痛哭。沙头祖席花斓斑，君今此去瞻龙颜。我不道王乔飞舄叶县事，君莫及许由弃瓢颍水间。但可亹亹民生艰，它时阴德称帝意，然后相从草大还。"}