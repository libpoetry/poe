{"id":"1076431","title":"雨后极凉简竹坡四君子","dynasty":"宋","author":"周紫芝","text":"江城夏六月，大旱草木黄。稽首文殊师，驾言天池阳。为乞一斗水，普救千里伤。微云生宝髻，法雨遍大荒。霈为一尺霖，化作三日凉。老人不耐暑，内热煎中肠。吹以碧落风，灌以丹露浆。我有方丈室，彩榜名妙香。呼我四君子，聊与之徜徉。朝凭共乌几，夜宿同方床。永结无情欢，此乐殊未央。荣瘁不改观，死生知有常。岂不贤俗子，与世随低昂。翻手覆手间，此道宁久长。愿我四玉友，永言不相忘。"}