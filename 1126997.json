{"id":"1126997","title":"和邢惇夫秋怀十首","dynasty":"宋","author":"黄庭坚","text":"残暑已俶装，好风方来归。未能疏团扇，且复制秋衣。高蝉遽如许，长吟送落晖。相戒趣女功，莎虫能表微。曩时高唐客，暮雨朝行云。阴居怀天匹，楚观梦纷纭。我欲睹光仪，斋明炷炉薰。天高万物肃，谁为帝子魂。七均师无声，五和常主淡。芸芸观此归，一德贯真滥。梦临秋江水，鱼虾避窥瞰。明月本无心，谁令作寒鉴。王度无畦畛，包荒用冯河。秦收郑渠成，晋得楚材多。用人当其物，不但轴与薖。六通而四辟，玉烛四时和。相如用全赵，留侯开有汉。名登太山重，功略天下半。让颇封韩彭，事成群疑泮。天道当曲全，小智骜后患。庆州名父子，忠勇横八区。许身如稷契，初不学孙吴。荷戈去防秋，面皱鬓欲疏。虽折千里冲，岂若秉事枢。谢公蕴风流，诗作鲍照语。丝虫萦草纸，笔力挟风雨。万里投谏书，石交化豺虎。世方用贤髦，先成泉下土。今日吕虢州，堂堂古遗直。许国输九死，补天鍊五色。颇修谏员缺，人寿无金石。西风壮夫泪，多为程颢滴。吾友陈师道，抱瑟不吹竽。文章似扬马，欬唾落明珠。固穷有胆气，风壑啸于菟。秋来入诗律，陶谢不枝梧。邢子卧北窗，吟秋意少悰。读书用意苦，呕血惊乃翁。安得和扁辈，为浣学古胸。肺热今好否，微凉生井桐。"}