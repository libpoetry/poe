{"id":"407368","title":"摸鱼子 渌波春远图，为沈渻庵悫题，壬午","dynasty":"近现代","author":"庞俊","text":"渺微波、酒醒天涯，消魂分付南浦。游丝落絮吹都遍，唯有怨红无主。桃叶渡。记艇子穿花，别有留春处。词仙漫赋。换高柳凉蝉，情人不见，谁听断肠句。湔裙水，曾照翩鸿几度。涉江那复情绪。茶烟禅榻无归路，丝竹中年良苦。愁不语。甚漠漠春风，散尽閒鸥鹭。五湖何许。算权作量珠，鸱夷一舸，赢取画中住。"}