{"id":"688560","title":"闻驾幸湖广三首","dynasty":"明","author":"许炯","text":"万乘南巡日，群臣北候时。涂山来玉帛，湘水绕旌旂。凤辇红云拥，龙文紫气随。圣情思旧国，敢叹大风诗。日有湖湘报，南巡尚未回。遥知行在处，定近楚王台。警跸千山动，传宣万国开。长沙如枉驾，应惜贾生才。帝里情光重，皇陵意更深。谁怜断靷客，空负触辕心。国典遵虞狩，君王问夏箴。汉家徒有赋，寂寞在汾阴。"}