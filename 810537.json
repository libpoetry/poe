{"id":"810537","title":"西山杂兴","dynasty":"清","author":"万邦荣","text":"无奈中峰未可攀，新泥阻我倚柴关。春深芳草绿千里，云断斜阳红半山。燕舞蹁跹陂水上，蝶飞出没菜花间。年年风物堪人赏，不道潜消镜里颜。远扣禅扉暮始还，痕留芒履露斑斑。云随野客同归岫，花逐流泉乱出山。寂历烟村孤犬吠，萧条祠宇老僧间。开缸独酌庭梧下，明月无言过碧湾。"}