{"id":"1202516","title":"永遇乐 色界","dynasty":"元","author":"王吉昌","text":"心虑灰凝，妙圆德备，威仪无缺。杳杳禅安，冥冥色碍，壶里风光泄。云霞来往，虎龙吟啸，捧弄木童神悦。廓胸臆、洪饮冲和，坦荡醉吟时节。笙歌鼎沸，鸾凰风舞，纵横自在行列。满目祥光，盈空瑞霭，隐隐飘红雪。拍怀冰莹，充襟月冷，壮贯道情明彻。傲真境、真乐真欢，出尘妙绝。"}