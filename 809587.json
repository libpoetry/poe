{"id":"809587","title":"静坐读书自喻","dynasty":"清","author":"玄烨","text":"壮年好血气，半老少知闻。顾諟惟当谨，铭盘不至宭。励精勉图治，旰食尽民殷。性理宗濂洛，临摹仿鹅群。煌煌劳梦想，济济咏南薰。悬钟是进德，止辇问停云。怀保编氓苦，惠鲜鳏寡煴。留心刑服念，鄙笑图书焚。优礼任舟楫，凭轩尊典坟。前星诫琢磨，帝子识群分。外戚无矜势，诸王惜旧勋。烽烟熄万里，瀚海畏三军。淮黄关国计，漕运致忧勤。土木毋轻动，民情宜所欣。志广则宽裕，神清息俗纷。由来恶旨酒，自喻喜玄纁。长歌咏白雪，论赋小横汾。几暇讲寥廓，提筹算紫氛。乾阳得复转，测景考斜曛。有始无终叹，为山一篑慬。"}