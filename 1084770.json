{"id":"1084770","title":"和韩苦寒","dynasty":"宋","author":"王十朋","text":"羲和错冬令，寒燠常相兼。在人为不常，时焉作贪廉。玄冥当用事，如忌还如谦。宜寒噤不嘘，群萌误抽尖。既燠俄吹冷，夜寐黑不甜。水行失其理，厥疾不可砭。前日当孟冬，雷声震铜蟾。三日辄大雪，飞花眩观觇。逮此始踰月，屡变寒与炎。晨起坐东窗，阳光快恩沾。霜畦秀蔬苗，欣焉自腰镰。顷刻变凛冽，枯藤怯提拈。齿牙战霜风，缩舌疑衔钳。架抽纷掀翻，谁能正牙签。酒杯觉无力，瓶罄劳频添。貂裘尚不暖，况无或衣缣。兀坐拥黄紬，脰作寒龟潜。气血粟肌体，涕涶冰须髯。红炉炽薪炭，旋觉寒星歼。静思天壤间，万类何繁纤。路傍泣冻馁，海角愁废淹。羽毛有不庇，腥血有不燖。岂堪当此时，可以吾身占。殷勤语妻子，汝勿多怨嫌。破被尚禁絮，漏茅可添苫。人生苟知足，处此意亦恬。但愿王化行，东西俱被渐。尧天日舒长，有目皆可瞻。寒生在陋巷，甘心事齑盐。何须傍人门，炙手随奸憸。耽耽王侯宅，笙歌下珠帘。寒暑止温凉，焉知有穷檐。否泰迭往来，祸福相依黏。勿用倚彼玉，自分安吾蒹。饱腹日三饭，蔽形衣一襜。祁寒勿怨咨，庶用惩无厌。"}