{"id":"476306","title":"弄玉篇","dynasty":"明","author":"韩邦靖","text":"南天鹏海飞难尽，北极鳌峰镇不摇。玄圃三山金作殿，青溪百仞玉为桥。千春翠树玄霜落，九夏洪厓紫雪飘。桃花零乱常迷路，彩凤翩翩不易招。十年不得青鸾信，一旦还吹碧玉箫。窗前度曲通真诀，灶下修丹悟浪烧。飘飘翠袖空中举，白日于飞作仙侣。骑鹤双双阆苑来，乘虬两两天台去。缑山初月似梳明，洛水清波杂佩声。云车并驾朝王母，霞帐联丝伴许琼。人间沧海尘将满，天上朱桃果未成。弱水圜州三万里，方壶绝顶九千坪。飞去飞来烟雾里，为雨为云朝暮行。翡翠兰苕不独栖，玉杯金案学齐眉。岂知宝殿嫦娥怨，翻笑银河织女思。同是神仙不同乐，掩泪年年伤寂寞。玉指终朝虚度机，金圭往岁空餐药。不如且斫潇湘竹，相随共奏鸾凰乐。"}