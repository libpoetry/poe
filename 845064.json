{"id":"845064","title":"代人挽歌三首","dynasty":"清末民国初","author":"曹家达","text":"岧岧白杨树，上有悲风鸣。夕阳下衰草，荒陇亦已平。送君出城郭，怆恍难为情。朝辞亲旧去，夕与野土并。鬼车中夜嗥，天高月复明。漠漠林烟霏，涓涓野水清。贤达信难免，念此心骨惊。几见陈死人，复得还家行。古今迭相送，生存空负名。日夕相过从，与君同里居。嗣德秉清淑，结交情非疏。君有越江行，音问良不虚。一朝成永诀，风雨乃弃予。寒风夕已厉，岁事将其除。送君出门去，飘扬建丹旟。恍恍若远行，何年归里闾。乱曰春草兮青青，寒云兮冥冥。长无极兮永怀望，山椒兮涕零。君不为我兮暂停，托旧感兮晨星。采芙蓉兮荐馨，君若昭昭兮陟降在庭。君若昧昧兮发阳阿兮谁听。"}