{"id":"704704","title":"雨中简周秉忠三首","dynasty":"明","author":"薛瑄","text":"独抱离忧罢酒樽，更看连日雨倾盆。庭除汨汨深流潦，几砚层层润积痕。往事一编聊自诧，永怀千古向谁论。先生最是知音者，咫尺何由一扣门。两耳潇潇怯雨声，三更起坐到天明。小濡自合通宵湿，大厦何由不日成。倾泻只疑天汉竭，奔流深恐地维倾。会须万里清风至，尽扫云阴放晓晴。客居长日少人过，况复经旬积雨多。自爱窗前生绿草，不妨门外注银河。顽云碍日能为沴，流潦因风解起波。为问郡庠周博士，此时官况定如何。"}