{"id":"296325","title":"水龙吟·闰枝用碧山韵咏落叶，索和","dynasty":"现代","author":"章钰","text":"罡风真撼孤根，飘零休怅春花早。寒鸦偎影，哀蝉留蜕，这般严峭。玉露凋伤，绛云吹散，美人天杪。忍重提旧事，星榆宿柳，最高处，神仙到。记否东皇矜宠，遍亭皋、清阴环绕。是何坏劫，秋声才赋，冬心难抱。作践由他，萧条至此，閒愁多少。剩枝头硕果，凭天扶护，待阴霾埽。"}