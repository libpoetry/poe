{"id":"514414","title":"三月十七日原博谕德饯汝玉给事于玉延亭会者宾之学士于乔谕德济之世贤侍讲曰川校书道亨编修暨予得联句四章时黄蔷薇盛开复移尊于海月庵酹花酌别又得三章予亦将有饯约而觞汝玉者多刻日有次第不能夺也手录此以致缱绻不已之意 其五","dynasty":"明","author":"程敏政","text":"刺蘼花下送离觞，别思诗情共渺茫。折赠不须河上柳，醉眠真爱井边床。篱根㶁㶁闻流水，屋角亭亭见夕阳。绕树未堪方去住，还看海月照东堂。"}