{"id":"825037","title":"丁叔衡画便面见贻以诗答之","dynasty":"清末近现代初","author":"郑孝胥","text":"形骸本死器，神识来寄居。持此游人间，如体著衣襦。少壮实美服，意气豪且粗。老病服渐弊，瑟缩情不愉。夫何久丧我，从渠作荣枯。一朝得自识，奋迅不受拘。于世定奚缺，所憾良区区。恒斋虽病废，神完能自娱。作诗远寄我，巧兼画与书。我谓子无病，非病乃其逋。平生意相亲，重了宁以躯。子诵此诗终，霍然还壮夫。"}