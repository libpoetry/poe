{"id":"1231608","title":"金石交为孙陈二义士赋","dynasty":"元","author":"陆仁","text":"金石交，金不可折，石不可磨。泉南二子重义如山河，金石虽坚无以过。泉南之山若砺而嵯峨，泉南之水若带而委蛇。念昔髫鬌，约为兄弟，信誓旦旦，生死靡有他。义士各有母，二母相好，母视其子，子视其母，恩义弗少差。岁时具酒食，更相为寿乐且和。一出一或处，或同凌风之舸，万里行鳄波。南贾真蜡与阇婆，东极三韩及暹罗。归来分金弗私有，况彼义让情尤多。呜呼一斗粟，一尺布，淮南至今民尚哦。呜呼时之人，兄弟相虐朋友为雠奈尔何！金石之交古来有，二子之义义甚都。可以敦薄俗，激贪夫。鹡鸰为尔咏，伐木为尔歌，泉南移家来此娄之阿。比邻相接，辅车相依，二母发已皤。石可泐，金可磨，人心天理无时无。猗嗟二子之义，可以为世模。岂无好事绘缣素，写作孙陈交际图。"}