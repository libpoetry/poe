{"id":"575911","title":"翠筠轩为源上座题","dynasty":"明","author":"孙蕡","text":"篁竹本修修，僧房分外幽。祇园栽未合，因地养初稠。苦节头陀行，虚心般若舟。禅馀金粉落，定起箨龙抽。渭叶慈云护，湘枝法雨流。斜穿瘗雁塔，高过讲经楼。色映菩提静，阴连薝卜浮。军持浇记日，山偈刻知秋。挂衲疏萤入，煎茶病鹤愁。个繁教略洗，篱缺更须求。腊纪应同祖，清缘或共修。移床看翠葆，斫汗试银钩。玉版供香积，渔竿拂石头。风幡摇琐碎，月磬和萧飕。阅岁开荒径，寻盟到野鸥。闲门邀蒋诩，精舍候王猷。石上摊棋局，林边列酒瓯。素琴调白雪，彩笔画沧洲。兴与梅花共，心同造物游。更须三内翰，飞锡问扬州。"}