{"id":"465194","title":"霜叶飞 金柅园即事，寄怀沤尹","dynasty":"当代","author":"王乃徵","text":"烟销六代衣香散，秋阴浓罩霜树。月亭风榭几沧桑，花外骢谁系。觅谢屐、行吟着处。江山合让苍苔古。只揽胜登临，对夕照、而今短筇，荒径谁与。此际日远长安，觚棱追忆，梦华惊换如许。江湖愁绪雁飞初，目渺寒林侣。正寂寂、冰弦罢抚。商量载酒沧浪去。问一舸、今无恙，贺老风流，鉴湖秋妩。"}