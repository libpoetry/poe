{"id":"782304","title":"李徵君虚斋九十初度四章章八句","dynasty":"清","author":"戴亨","text":"鹤鸣于天，鱼跃于藻。有美一人，冰雪在抱。缟衣茹藘，于尘之表。我欲觏之，蒹葭缥缈。南山在宇，源泉在户。税驾东郊，遵彼畎亩。课我农人，欣觇禾黍。非力不食，安兹乐土。衡门之下，有书有琴。爰居爰处，载鼓载吟。天地其庐，万类其襟。山高出云，庶几遐心。优游泉石，九十其年。云诡波谲，变历万千。唯兹高蹈，德音不迁。既寿且康，以笃后贤。"}