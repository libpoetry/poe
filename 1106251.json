{"id":"1106251","title":"送黄殿讲成父赴广东漕四首","dynasty":"宋","author":"王迈","text":"闽州长者旧家声，德厚流光产俊英。火玉精神充户牖，国兰誉谞播炉亭。临轩初试董晁策，抗对专寻濂洛盟。胪句一传喑万马，祥云五色捧魁星。剡曲莲池彻底清，即驰隽轨上蓬瀛。抽黄媲白羞时学，渍墨磨丹勘旧经。彤陛奏言殚荩直，玉皇动色赏忠精。胸中列宿舒芒耀，藜火光分太乙星。金华重席被恩荣，兰省还持多士衡。善类适然相牴啎，诸公可是费调停。自从阵脚一摇动，堪叹棋枰几变更。紫帽清源人刮目，朱轓炯炯见郎星。尺一催归白玉京，浮云偏妒月华明。凤凰远举弋何慕，鶗鴂争鸣草不馨。馆列翘才难致仕，杖携灵寿莫扶倾。重瞳不见贾山久，犹驾轺车作德星。"}