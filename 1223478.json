{"id":"1223478","title":"毛良卿送牡丹","dynasty":"元","author":"张养浩","text":"三年野处云水俱，逢春未始襟颜舒。故人持赠木芍药，慰我意重明月珠。入门神彩射人倒，荒村争看倾城姝。急呼瓶水浴红翠，明窗净几相依于。自言私第惟此本，每开蹄毂穷朝晡。树高丈许花数十，紫云满院春扶疏。栽培直讶天上种，熏染不类人间株。有时风荡香四出，举国皆若兰为裾。贫家蔀屋仅数椽，照耀无异华堂居。天葩如此忍轻负，转首梦断巫山孤。明当洒扫迟凫舄，未审肯踵荒寒无。余闻感德良勤劬，久习懒散倦世途。深藏非是德公傲，索居莫哂仪曹愚。禁厨一脔味已得，类推固可知其馀。君持诗去为花诵，蜂蝶应亦相欢娱。"}