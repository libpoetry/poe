{"id":"270667","title":"满庭芳·春日，雨中同田子纶、谢方山过邻寺看花分赋","dynasty":"清代","author":"宋荦","text":"雨做清愁，人添羁恨，几处花放春城。招寻初地，修竹倚茅楹。千叶桃花灼灼，苔墙上、薜荔抽萌。开樽好、邻园灌木，百啭听流莺。移情。当此日，山僧乍遇，人淡诗清。更书同颠米，笔阵纵横。向夕花前小住，狂歌发、共掩柴荆。天将霁、朦胧片月，深殿一钟鸣。"}