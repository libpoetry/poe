{"id":"419855","title":"齐天乐 其二 香篆","dynasty":"近现代","author":"邓潜","text":"一痕袅出相思否，寒烟瘦如人样。鸟迹分明，麝薰浓郁，生爱银荷偎傍。重帘早放。看圆晕螺纹，密穿蛛网。想正书空，落花风影又轻飏。添来红袖夜读，玉郎从别后，閒却书幌。好梦曾萦，回文奉寄，一缕情丝拴上。蘼芜自贶。纵心字烧残，热灰还酿。检点荀衣，贴身劳细想。"}