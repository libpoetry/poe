{"id":"946427","title":"题僧法传为沈仲一画听松图","dynasty":"宋","author":"陈傅良","text":"古松不知几千年，直干欲上干青天。樛枝下与人世接，冷风过之万壑喧。猿惊鹤怪樵牧遁，百鬼愁绝谁傍边。纷纷海内丝竹耳，何处缥缈来臞仙。整襟拱听移永日，置琴弗顾僮攲眠。松风有际意无尽，庄骚不数惟易玄。嗟乎深山大泽松不乏，斯人往往千载之陈编。笔端若有夜半力，一日忽在轩楹前。止斋虚静对立久，晴昊亦为生苍烟。毕宏韦偃骨已朽，画工一世脂粉便。北湖居士安得此，奄有二子云山传。北湖居士云山传，吾诗孰与杜老起九原。"}