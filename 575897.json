{"id":"575897","title":"题荆徵士茂之藏杨补之梅花图","dynasty":"明","author":"孙蕡","text":"老荆好梅如好色，嘉树宁论万金直。屡乘泛雪王子舟，长蹑登山谢公屐。万壑千林秋叶乾，飞鸿堕影报新寒。塞北偏令百草折，江南还得一花看。此花看处真奇绝，豹脚蛇鳞缀香雪。楚女轻盈练素裙，湘娥冷澹胭脂血。破寒疏瘦未宜人，照波临水韵如真。却月观前新态度，灵风台下旧精神。梅花万树先春发，老荆此时情欲绝。烂醉宁辞水部狂，清吟拟补离骚缺。归来白发老京华，无复孤山兴趣佳。冻蕊枯枝谁更羡，夭桃郁李世争誇。画图忽睹阳和面，老荆手段却轻旋。仿佛瑶池月下逢，依稀庾岭云中见。无情有恨独迟迟，世外丰容只自知。黄阁由来皆贵眼，杨郎老去负明时。开图见花被花恼，有图无花图亦好。月落参横柰尔何，江空岁晏令人老。老荆老荆吾所怜，九还诠诀会当传。芙蓉宝鼎丹砂熟，去作罗浮峰顶仙。"}