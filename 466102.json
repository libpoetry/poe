{"id":"466102","title":"用《双蕉草庐》有忆韵四首","dynasty":"当代","author":"卢青山","text":"小绿帘衣小绿门，隔帘香雾与谁言？长疑托意春为态，自是浮萍梦作根。三载沧桑淘旧恨，一生寂寞味馀温。碧萝深藓凝芳地，粉蝶无情扑旧痕。亭亭露眼缀清丸，贮得人间几许寒。翠羽梳风青鸟下，绿环敲水碧云端。思沉梦后新书绝，留得堂前旧魄看。可是今宵重鹤到？灵风隐隐起栏杆。红栏曲槛莫徘徊，一叠前情踵一抬。隔梦唯期风作疏，到今才悔月为媒。屡劳慧剑挥丝去，又被愁丝接梦来。四望凄凉觅青鸟，愿将薪火续寒灰。留春百计总成非，绿萼无花搅絮飞。未嫁云英终漠漠，可来萧史太依依。且磨意气如尘渺，自任芭蕉靠雨肥。小月清梧孤对夜，吹颓一笛换寒归。"}