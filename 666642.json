{"id":"666642","title":"寄何中舍","dynasty":"明","author":"薛蕙","text":"翰墨何憔悴，英灵有屈伸。千年关气运，一代出精神。夫子兴篇什，声名动缙绅。波澜含诡谲，刻峭露嶙峋。李杜那堪数，曹刘不足陈。无人宗大雅，举世儗凡伦。文学元同列，风骚自有邻。新章标创始，旧例起湮沦。已觉空前辈，悬愁绝后尘。价卑皆咄唶，力怯谩逡巡。绮丽才难并，湛冥道所珍。逍遥归母氏，杳渺入天人。霄汉心常远，神仙意独亲。绪言存著作，大业负经纶。踪迹升沈隔，交情契合真。过逢频下榻，离别据沾巾。去国仍初服，还乡似昔贫。丹房天上药，酒肆世间身。青璅辞通籍，沧洲忆问津。傥逢桐柏隐，访尔故山春。"}