{"id":"1075133","title":"饮魏宗明家分韵得酒字","dynasty":"宋","author":"周紫芝","text":"闭门苦秋炎，散发卧北牖。小雨度微凉，西风飒衰柳。起邀马服君，步过云中守。云中雅好事，酌我玉卮酒。诸公饮方豪，何曾问升斗。而我才饮湿，已复困濡首。臭味本自同，初何间能否。不然琼瑶林，何以着老叟。欢同一笑间，义重千载后。脱弹无新诗，刻烛愧敏手。诗成慎勿再，坐客惊欲走。"}