{"id":"484153","title":"壮游奉柬诸阁老","dynasty":"明","author":"汪广洋","text":"壮游吴楚外，扬舲溯天风。名山浮紫翠，大江走蛟龙。历览思超越，毛骨生冰雪。脱巾漉清湍，举手弄明月。明月悬青铜，古人难再逢。牛渚委陈迹，峨眉敛愁容。九华舞傞傞，窥见沧溟底。小孤立亭亭，徘徊女萝里。流宕番湖湄，峰峦愈出奇。幽深搆楼阁，峭绝挂猿猕。放意自陶写，援笔洒秋泚。神怪动窅冥，鱼鸟觉欣喜。路逢丹丘生，来自赤霞城。麻姑后飞舄，子晋迭吹笙。湖光潋滟开，云压蒲萄绿。狂引黄金罍，笑歌紫芝曲。左蠡素相得，当湖忽见迎。扬澜平一掌，中有鼋鼍行。振衣扳鹊巢，扪萝践苔石。厓气凌空青，松花坠阶白。举首匡庐下，调笑烟霞间。屡会复屡往，今往几时还。丛兰被路蹊，芳草萦涧谷。长飙和鸣鸐，迸泉惊饮鹿。须臾面五老，邀我山之阳。授我长生诀，兼遗洞玄章。问我从东来，迢遥泛鲸波。三山得无恙，十洲近如何。傍招广成子，俯挹山中老。鲤鱼跃大江，鹓鸾下天沼。待以青精饭，酌以白玉浆。乖龙左耳润，吠犬灵苗香。渴乌渐敛翼，拭目增晚碧。朵朵金芙蓉，凭虚落胸臆。西南挺奇异，江湖驰伟观。披披古兰若，丹灵耀巑岏。尝闻远法师，坚坐东林下。还许陶渊明，共结白莲社。又闻李太白，酷爱香炉峰。长安卸尘鞅，欲归巢云松。往事既云远，顾我复来此。濯泉坐树阴，下洗巢由耳。绿发双青瞳，采芳留我行。我行欲不行，月高猿夜声。西山招我游，明日过湖水。笑隔南浦云，遥谢数君子。"}