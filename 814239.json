{"id":"814239","title":"山溪夜坐","dynasty":"清","author":"周仪炜","text":"疏砧清切夜阑干，小阁临溪四面宽。半下西风山翠冷，独看明月剑花寒。澄波有梦流难去，磐石无心坐觉安。欹枕乍眠眠又起，卷帘秋在五云端。隔岸楼台一水分，山容全写李将军。拂衣星气青如雨，出岫林光绿到云。中夜蛩鸣金井暗，下方鹤语碧霄闻。输他花雾香尘里，银烛初残酒半醺。"}