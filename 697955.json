{"id":"697955","title":"金陵咏怀古迹四首 含章殿","dynasty":"明","author":"费元禄","text":"烟沉弱柳隔晴沙，窈窕香台忆主家。绮树游丝留晓色，雕窗粉蝶恋清华。镜边月晕连城璧，陌上尘埋七宝车。点额新妆招不起，黄鹂衔出旧时花。沧池漭沆凿昭明，前代风烟九曲平。锦缆不收菱叶烂，红亭半啮浪痕生。沙环凫渚邀垂钓，花积鱼床隐濯缨。客醉何劳歌《桂树》，就中山水自忘情。八月金陵天气凉，劳劳亭畔雨花香。谁家别泪沾红粉，几处秋风起白杨。沽酒城边频系马，闻歌道上总思乡。古今无恙东流水，多少行人为断肠。过江形胜感宗臣，暇日登临似雒滨。风景凄凉空举目，神州凋敝属何人。棠花自发青芜杳，燕子初归白屋贫。况是经过王谢宅，不堪衰草更沾巾。"}