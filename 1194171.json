{"id":"1194171","title":"写意二首","dynasty":"唐","author":"牟融","text":"寂寥荒馆闭闲门，苔径阴阴屐少痕。白发颠狂尘梦断，青毡泠落客心存。高山流水琴三弄，明月清风酒一樽。醉后曲肱林下卧，此生荣辱不须论。萧萧华发满头生，深远蓬门倦送迎。独喜冥心无外慕，自怜知命不求荣。闲情欲赋思陶令，卧病和人问马卿。林下贫居甘困守，尽教城市不知名。"}