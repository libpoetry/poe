{"id":"150660","title":"赋汪先辈昆仲听雨轩","dynasty":"宋代","author":"姜特立","text":"堂堂两苏公，秀峙自西蜀。一朝入京师，声价喧寥廓。联翩取膴仕，鸣凤在阿阁。方干赤霄上，忽向青云落。黑风吹紫荆，天涯两飘泊。始感韦郎诗，对床寻旧约。篇章屡致意，念此友于乐。生死竟乖违，归来已非昨。汪君胡为此，一官未渠缚。兄弟自师友，闭门方苦学。便作听雨革，无乃计已错。早荣或有悔，晚达亦不恶。问学须渊源，文字要追琢。岁久道自富，时来功不薄。但学苏公贤，嘲诮且莫莫。"}