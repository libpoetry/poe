{"id":"669416","title":"郑卿歌","dynasty":"明","author":"陆粲","text":"君不见闽中郑卿湖海客，十年跨马燕京陌。公车昨献三千牍，玉陛新投万言策。词章翰墨清朝珍，何况相术称绝伦。阅人千百一无失，往往高谈惊缙绅。古来能相各有名，近代无过袁四明。伊昔抱艺王门上，轩眉抵掌何雄壮。龙颜真人四尺须，虎头将军一品相。君臣际会岂偶然，遗事流传定非妄。郑卿绝学自天授，著书且欲排荀况。长安公卿走相问，门外日高车几两。我初识面自南省，三百人中见英宕。把臂谓我风骨奇，愧我岂是廊庙姿。谁言黄扉玉堂上，用此野鹤孤云为。从来贤圣困草泽，腾踏升天终有期。祗今世途多汩没，尘埃谁是封侯骨。牝牡骊黄未足凭，骅骝騄駬空超忽。蔡泽噤吟笑唐举，今我低徊犹乞汝。男儿紫绶不在腰，磊落峥嵘徒自许。吁嗟郑卿勿言，听我歌终曲。秋风渐高白日促，与君且倒杯中绿。他年我访希夷生，石室瑶编手翻录，青天招尔骑黄鹄。"}