{"id":"697737","title":"乌栖曲","dynasty":"明","author":"胡俨","text":"银河高高横碧落，夜静微风动寥廓。树头露零正乌栖，空怀明月闭深闺。阶前候虫鸣唧唧，机上美人不成织。含情下阶望天河，鹊桥横练正无波。绣罗作帐玉为屏，流苏结带兰蕙馨。莫教窗下寒鸡叫，只恐匆匆梦惊觉。夜半乌啼月将落，金缸青荧照罗幕。抱琴试鼓《白头吟》，凄凄切切难为心。"}