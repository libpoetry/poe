{"id":"1042743","title":"题欧阳永叔新凿幽谷泉","dynasty":"宋","author":"刘攽","text":"江南多名山，少有琅琊比。琅琊盛泉石，晚得幽谷美。将非造物者，留以待君子。乃知智且仁，必好山与水。公有高世材，此山共森峙。公有济物心，此泉共清泚。泉始居地中，隐塞未如此。今为万丈流，近自一勺始。东浮沧溟广，下益松桧喜。奈何公之惠，及更局千里。安得从公居，曲肱偃吾几。安得从公游，枕石洗吾耳。是非付天壤，尘事如脱屣。当为谷中叟，肯为轩冕起。"}