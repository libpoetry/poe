{"id":"1144066","title":"西斋不寐三首","dynasty":"宋末元初","author":"方回","text":"夜卧户不闭，夫岂无窥觎。偷儿定知我，空室一物无。向来穷太守，解官五载馀。小儿近挈累，故乡已宁居。弃屋俟买□，竣事将届途。囊中米几斗，案上数帙书。弊衣及破褐，载之不盈车。饥寒久安命，不寐何所谟。攲枕背暗灯，自笑如鳏鱼。早知事乃尔，曷不倾我壶。午醉稍就寝，甜梦何翩翩。晚醒漱茗饮，终夕斯无眠。初数一二鼓，乃至三四迁。草根沸蟋蟀，鸱鸮号树颠。众静汝独否，谁实使之然。聚萤车生愤，饭牛宁子叹。吾衰百念灰，曷为不遑安。天宇未肯白，秋气令人酸。孰是无忧者，恬然衾帷间。鬼神知此心，起盥书短篇。寒近衣犹单，暑退扇已掷。生世成何事，卧念夜叹息。四壁候虫鸣，不啻千且百。其鸣果何谓，霜□还复蛰。大块□□民，生死互促迫。嗷嗷食土毛，灭去竟无迹。髧髦昔何□，□今曶六十。于道粗有闻，屡空未为厄。意长岁年短，虑阔世俗窄。欲为熟睡谋，可无伯伦德。"}