{"id":"587913","title":"别方棠陵宪副三首 其二","dynasty":"明","author":"王渐逵","text":"灵洲注郁水，兰泽多方沚。所思在远道，念子不能已。乔木多欺风，白日氛阴起。恩爱各有时，欢笑不可恃。雄鸠鸣东岸，馀声应西渚。末路良独难，君子慎所履。今日复何日，良朋集高轩。相燕举重杯，离合难具兼。岂无品与肴，管丝罗其前。激歌动中怀，令我不能餐。相别更相好，因之慷慨言。"}