{"id":"814450","title":"双溪观石窍泉，晚归灯下作示同游诸友","dynasty":"清","author":"林占梅","text":"双溪一□更堪誇，徜徉徘徊意境赊。流水声中山色好，绛桃灼灼艳于霞。桃花迎我面，流水清我耳。从此已觉武陵近，不探仙源安可止。一重一掩趣无穷，㟏岈崱屴鬼神功。两山交护如无缝，随径逶迤谷自通。乍通幽谷名区见，郁郁高林绕芳甸。凝眸四望接烟芜，花底时闻唤鹧鸪。双溪左右分廉让，叠嶂高低展画图。一花一木皆幽致，到此已无尘俗累。溪边添个休休亭，可拟司空栖隐地。此社从来我未经，钧天仿佛奏泠泠。寻声共觅登山路，断续横斜途错互。荒蹊翠葛拂罗衣，曲磴苍苔印芒履。两道灵源山中溢，瀑布喷从石窍出。美味沁脾酌醁醽，清音漱石鸣琴瑟。彻底照人清且鲜，千枝万派落畬田。有人搆屋临幽澳，镇日高眠无剥啄。泉流绕砌茗堪烹，松影当窗书可读。隐逸能方郑子居，应接不暇山阴目。雨过月朗空山静，榻上焦桐慰幽独。我思就隐水云乡，结契烟霞意味长。祗因未了显扬愿，尚有黄粱梦一场。一场尘梦浑如寄，岂甘久作风尘吏。他年琴鹤谷中来，耕读为家初心遂。男婚女嫁向平年，桐帽棕鞋任游戏。日暮高歌乘兴还，者番淤乐信难攀。路人问我何乐此，我笑未答意自閒。君不见桃花流水杳然去，别有天地非人间。"}