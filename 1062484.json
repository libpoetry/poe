{"id":"1062484","title":"吴迪吉载酒永安寺会者十一分韵赋诗以字为韵予用逸字","dynasty":"宋","author":"谢逸","text":"延陵多贤孙，杰然者迪吉。上书因自讼，宾客禁私觌。瞑目数归期，闭口防罚直。谒告呼朋侪，笑谈洗忧戚。开樽青莲界，逍遥以永日。翩翩客鼎来，草草筵初秩。子珍乐易人，开谈见胸臆。宗鲁与人交，坦然无畛域。君泽学古谈，论议简而质。伯更廊庙具，绿发居师席。泽民泮水英，每试辄中的。叔野饱书史，胸中万卷积。文美秉天机，温如苍玉璧。文康气雄豪，目睨天宇窄。中邦最清修，操履有绳尺。乐之似长康，痴绝故无匹。坐客皆奇才，椎钝莫如逸。诸人或见赏，颇爱性真率。不求身后名，但喜杯中物。世故了不知，一醉吾事毕。"}