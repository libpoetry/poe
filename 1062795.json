{"id":"1062795","title":"永锡生日以诗寿之","dynasty":"宋","author":"赵鼎臣","text":"酌君以御府黄封之酒，泛君以江南白玉之卮。祝君以岁寒后凋之寿，颂君以鲐背难老之词。十年闻名不相识，一日倾盖无复疑。文如锦绣可贵重，行似金玉无瑕疵。诏书求贤意不浅，严徐贾马争推荐。大虫老鼠本殊科，李耳韩非偶同传。看君此举不匆匆，白日青霄意气中。上方未赐尚书履，乌府先骑御史骢。我当报罢归可必，却向军中弄刀笔。今朝判得一醉无，请办黄封作生日。"}