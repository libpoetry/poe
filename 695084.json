{"id":"695084","title":"宿飞来寺次韵二首","dynasty":"明","author":"林大春","text":"古寺秋声隐暮蝉，飞来漫说此江边。云门瑞蔼烧丹地，石室灵湫卓锡泉。双树晓深留独鹤，空香夜静下群仙。忽惊雷雨苍山动，未许蛟龙紫洞眠。绣壁珠宫翠岭边，琪花瑶草自依然。钟声敲落云中月，剑气閒窥洞里天。江海百年传上乘，乾坤何处息尘缘。蓬莱见说无多路，拟向山房学问禅。"}