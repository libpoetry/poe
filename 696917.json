{"id":"696917","title":"余为郎七载自被谴命忽尔逾年五日郡斋北望依依乃忆长孺禁闼之对子寿积恋之篇独何为哉聊申短述见古今之情有同焉耳二首","dynasty":"明","author":"皇甫涍","text":"极目漳河畔，云霞千里平。伤兹为谪宦，频夜梦华京。犬马淮阳病，江湖魏阙情。虽微子公力，犹自忆承明。昔忝含香贵，浮年屡已侵。自期酬白璧，谁道铄黄金。命缕愁来续，恩波谴去深。荆南尝积恋，行见鄙人心。"}