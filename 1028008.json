{"id":"1028008","title":"代仲舅尚书赋江山得助楼","dynasty":"宋","author":"楼钥","text":"江山信美非吾土，王粲登楼意凄楚。丽谯井干高则高，未免绮罗相滓污。君家华屋照城隅，丹壁重重不知数。谁令作此三层楼，雪脊干霄千尺所。几番贻书来索诗，只许归田为君赋。快哉今日真得归，无复黄尘涴巾屦。试凭栏干俯人世，城郭村畦可枚数。四山云物任卷舒，大江波涛恣吞吐。晓看红日上沧溟，夜见冰蟾转天宇。四明山水秀东南，祇恨青山不肯入城府。我家朗朗屋百间，欲创一楼兄未许。羡君轮奂日日新，鼛鼓一声纷郢斧。眼明见此高突兀，骚人当得江山助。我久欲归未得间，门巷相望才尺五。赋诗幸不负前盟，但惭笔底无风雨。从今造门不复问主人，醉倒楼上君莫嗔。"}