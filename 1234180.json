{"id":"1234180","title":"酬滕野云","dynasty":"元","author":"赵孟頫","text":"滕君本臞儒，肝鬲足清气。赋诗多秀句，往往含古意。大誇江山美，一洗尘土翳。平生有诗癖，得句时自憙。尔来荒芜甚，枯涩常内愧。锦绣忽堕前，令我喜不寐。功名亦何有，富贵安足计。唯有百年后，文字可传世。霅溪春水生，归志行可遂。閒吟渊明诗，静学右军字。但恐君未閒，书成无由寄。"}