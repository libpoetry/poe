{"id":"1253238","title":"泛舟新湖塘次王敬助韵二首","dynasty":"元末明初","author":"钱宰","text":"清赏各有适，何异同登攀。君舟泊西隩，我车上东山。林光变宿雨，溪响洄晴澜。春深飞花歇，日入好鸟还。佳景欣所得，毋令清兴残。俯看纵壑鱼，仰见培风翰。物理固有待，努力当希颜。胡为念穷达，戚戚天壤间。湖水日已绿，理棹不可缓。杂花当昼翻，远树出云短。沙明宿雨霁，风急游丝断。悠悠欢赏凉，历历佳趣满。酒尽客愁生，歌残离思远。世路方险巇，穷居正萧散。出处谅何心，夕阳起樵管。"}