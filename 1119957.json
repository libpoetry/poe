{"id":"1119957","title":"次单君范袖来汪西皋所撰咏秋十章以示因和之十绝","dynasty":"宋","author":"陈著","text":"鸦带残阳入翠微，纷纷黄叶向人飞。西风不管人閒事，雁自南飞燕自归。蘋蓼汀洲红白分，忧心触景自如醺。鸿飞本欲冥冥去，万里长天不放云。平生念不到轻肥，砧杵凄凄捣布衣。说与妻孥贫自好，相看一笑有春晖。自古年年自有秋，悲秋元只是閒愁。感时祇有长庚子，说到衣冠成古邱。飞飞鸿雁旧山川，有泪沾衣感昔贤。猛拍阑干因猛省，从来沧海变桑田。木犀风了桂花风，几日中閒景不同。惟有黄花偏耐老，饱收霜露玉成功。露穫归来妇爨催，西风满屋饭香来。痴儿得饱牛衣舞，也要人呼小老莱。平生四海有知心，宿草秋风只感今。独向西皋一回首，未曾平面已兰金。梦断康衢立极谣，心如泥絮看萍飘。一清盍与金溪水，同味谁争盐海潮。昏眵望杳水云村，好句从来风月人。瓦缶不量追大吕，冰壶何惜受纤尘。"}