{"id":"623676","title":"送昭德叔之义安","dynasty":"明","author":"欧必元","text":"吾家叔子真可怜，昔日担囊曾入燕。浮云过眼应无定，回首栖迟已十年。赋作长杨虽已就，献无狗监终难奏。肮脏非谐世俗人，闭户索居徒自守。独有必元雅好奇，竹下同游数论诗。吾叔先倡余亦和，诗成一咏酒一卮。徉狂不减晋诸阮，风流何异东山时。迩来顾我亦贫贱，念彼君深国士知。文章愧我未逢世，谬赏如君不见嗤。知己一人堪自足，何必纷纷与世期。丈夫立志在不朽，富贵荣华安所为。株守衡门徒自失，桑弧悬矢任君之。君今著就远游赋，迟迟于我将安随。扁舟散发欲何迈，罗浮东望采仙芝。临岐把酒远相送，霏霏江南洒如丝。斜帆渡口杳无极，君不见时伤别离。他宵相望复相忆，寸心同逐罗浮陂。山中倘遇安期药，消息蚤寄寒梅枝。"}