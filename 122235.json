{"id":"122235","title":"蚤晴发广安军晚宿萍池村庄","dynasty":"宋代","author":"范成大","text":"夜雨洗烦蒸，晓风荐清穆。云头聩铁山，日脚迸金瀑。暑涂一日凉，远客万事足。羁人正奔波，观者何陆续。翠盖立严妆，青裙行跣足。俗陋介南徼，物华入东蜀。竹萌苦已青，荔子酸犹绿。修芦密成篱，直柏森似纛。泥乾马蹄松，路坦亭堠速。暮投何人庄，窗户暗修竹。"}