{"id":"889572","title":"和陶悲从弟仲德韵哭陈泽民","dynasty":"宋","author":"吴芾","text":"年来朋旧少，大半已彫零。人物如吾子，共谓上青冥。行年才五十，叹惜负平生。忆子初见我，我意已先倾。爱子器识远，伫子功业成。纵不登要路，亦必享遐龄。贰邑曾未久，早已闻政声。方将脱选调，荣养娱亲庭。天公亦何事，于此独无情。一旦弃我去，不复见仪形。痛伤风月夜，空对酒尊盈。"}