{"id":"702170","title":"次韵姚泽山大巡罗浮八咏 朱明洞","dynasty":"明","author":"湛若水","text":"谩品朱明七洞天，论人论智不论年。丹青不解传神去，但写崖泉百丈悬。青霞真人乘鹤去，洞口封霞空自青。又有真人来卜筑，虾蟆峰下说生生。百丈崖头更问源，珊珊流水铁桥前。飞云忽被风吹散，万树桃花锦一川。觉山泽山同爱山，春来不来春又残。四贤祠宇天华上，司马行窝亦扁颜。飞空直上飞云顶，踏断铁桥无路还。公还不还心亦死，纵上无山意未阑。小石桥居天小脩，藤萝十丈缀悬旒。玉玉割与蓬莱股，流落于今在海陬。大石楼居天大脩，玲珑积翠空中浮。楼下王孙今不见，斜阳输与落軥辀。铁桥桥下水翻飞，信步吾行行不疑。童子隔溪闻对语，公今是稳是危时。"}