{"id":"692869","title":"遣怀二首用杜工部韵","dynasty":"明","author":"杨爵","text":"数片残砖阁睡床，颠危知是旧周行。时严舜蹠两条路，日诵羲文一炷香。心健自能忘困迹，榻闲犹可拥衾裳。襟怀还有潇然处，每向南风歌兴长。梦想丘园孰与班，秦中泾沚傍商颜。百年须系闲中罢，一曲长歌日暮还。月朗风清皆自得，鸢飞鱼跃在其间。茅斋却笑堪人意，正对南山倚北山。"}