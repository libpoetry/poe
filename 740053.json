{"id":"740053","title":"长平箭头歌","dynasty":"清","author":"甘运源","text":"秦人用兵真虎狼，锐头之锐不可当。击坑赵卒四十万，杀人无异刲群羊。非秦坑赵赵坑赵，括读父书犹不了。忆昔跨马出长平，飞沙飒飒心暗惊。骷髅如山战场处，天阴白骨声咿嘤。鬼马骁腾鬼雄哭，耕夫垡土收遗镞。觚棱三角如枣穰，寸铜一跃千年绿。血锈残胔蚀不磨，心伤到眼手摩挲。夜深月黑磷如豆，想像昔日飞蝗多。座客传观起太息，甘生为尔歌畴昔。周衰王不御明堂，五霸兵车逞威力。七国咆哮逮暴秦，凭陵起剪成蚕食。其臣武安尤不仁，杜邮一剑天怒嗔。君不见新安降卒死排堵，前有亡秦后亡楚。"}