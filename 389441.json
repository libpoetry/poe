{"id":"389441","title":"水龙吟·舟泊兰溪","dynasty":"清代","author":"薛时雨","text":"春风十里烟花，珠帘疑到扬州路。莺鸶燕燕，真真好好，歌歌舞舞。画桨移来，兜娘捧出，绮筵留住。想浓情似酒，欢场如梦，浑忘却、身羁旅。我是江干倦羽。證禅心、早成泥絮。飘萧宦况，浮沉身世，凄凉愁绪。青鸟传言，紫云度曲，几番孤负。向鸥边问讯，沿溪香草，是钟情处。"}