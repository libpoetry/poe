{"id":"426534","title":"题马湘兰兰竹双清","dynasty":"近现代","author":"章以荣","text":"妾本司花女，向傍瑶台宿。一夕动尘心，谪向秦淮曲。秦淮多佳丽，美者颜如玉。使君从南来，银鞍何爚煜。却指珊瑚鞭，顾我翡翠阁。绿杨系紫骝，春风飘红烛。举目欣所遇，翻伤身世薄。临乐不能歌，泪向樽前落。感君黾勉意，采菲不及足。今日斗酒会，悲欢相并促。既蒙结大义，敢伤幽居独。妾爱写幽兰，窈窕傍修竹。中有磐石固，下有清泉渥。磐石性不移，清泉誓不涸。君亮执高节，妾自向空谷。秋风以为期，门前河水绿。"}