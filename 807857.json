{"id":"807857","title":"贺新郎  舟泊枫桥，同吴广璧小饮金苇昭斋中，归过寒山寺，因忆昔年阮亭王先生入吴，夜已曛黑，风雨杂遝，阮亭摄衣著屐，列炬登岸，径上寺门，题诗二绝而去，一时以为狂。今别去六七年矣，怅然赋此并怀阮亭","dynasty":"清","author":"陈维崧","text":"缆繫烟汀尾。见一派、江村桥下，斜阳水市。西舫东船那可语，且过幽斋谋醉。恰海蠢、园甘盈匕。归路欹潭如栈狭，映颓墙、倒出惊奇鬼。人道是，寒山寺。寺门话向同行子。记王郎、昔年黑夜，冲泥经此。椽吏两行争匿笑，笑看官今何事。乞火照、破扉题字。今日满廊蜗篆绿，扪壁间、蝌蚪无存矣。谁会我，怀人意。"}