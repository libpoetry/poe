{"id":"449627","title":"水调歌头  丙辰中秋与粤中诸子聚浙人残黎楼同和东坡韵","dynasty":"当代","author":"陈永正","text":"独夜挹凉月，惊雁起啼天。山川流影溶漾，飞露湿华年。地变天翻万事，不抵今宵同望，炎海忽清寒。寂寂自空外，岂意照人间。忆坡老，乘风志，忍成眠。沈沈九百年梦，能有几宵圆。银浦浅于溪水，后日吹为平地，安得问亏全。杯酒但深劝，终古一婵娟。"}