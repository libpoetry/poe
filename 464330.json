{"id":"464330","title":"前调二首·寿匏师七十 其一","dynasty":"当代","author":"汪岳尊","text":"春色梅边透。正东风、暗香乍送，为先生寿。屈指悬弧千载下，卌日东坡之后。况词笔、公家素有。门外池塘澄鉴影，步晓堤、残月歌杨柳。观河面，不曾皱。金陵往事空怀旧。但赢得、庾信江关，小园新构。卅载寓公坛坫主，恰似小仓山叟。更告存、达观同口。七十古稀吟杜句，问寻常、酒债清偿否。休再念，黄垆友。"}