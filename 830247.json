{"id":"830247","title":"游方广岩","dynasty":"清末民国初","author":"陈宝琛","text":"坏云坠地龙上扶，化为石厂佛所庐。吐漦炼水幻阴霁，九天飘下千明珠。十年梦想今眼见，洞口突兀林岩殊。烟丝羃历动丹碧，忽讶白点晴溅裾。穿松踏苔饱古绿，入门绕殿相惊呼。围屏三面幄千尺，铸此积铁宁洪炉。阴风融液作钟乳，滴灌佛顶甘醍醐。燕泥倒黏杂草实，修蔓垂络秋花疏。僧誇石泐肖大士，玉芝瑶树交莲趺。目谋意构微有似，谁梯险绝龛金躯？灵羊凿空定何代，深书仰读愁模糊。南溪晚出赋十景，数典便断开山初。淳熙布施一尘在，更遣徐谢穷追摹。沧桑陵谷那可说，勘取空色宾头卢。穹楼饭罢趣解襆，枕边淅淅吟魂苏。"}