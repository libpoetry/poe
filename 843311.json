{"id":"843311","title":"刘芋山研究农业世居浓溪山水清绝余维舟访之所设农业试验场种树成荫矣感而有赠","dynasty":"清末民国初","author":"俞明震","text":"昨过立濑墟，远见君家树。树树含春情，迎我浓溪渡。浓溪之水浓于酒，山光倒注绿可剖。山下溪流镜面平，双篙点破鱼不惊。君家恰在溪山曲，濯足溪流饮山绿。自栽松柘乱成行，忧来踯躅野人旁。直输心血作灌溉，独辟虔南树艺场。海天一粟君何补，躬耕小称溪山主。但为时艰惜好春，眼前寸寸黄金土。沉吟此际百酸辛，我亦长镵托命身。无田不渡浙江水，愁作东西南北人。"}