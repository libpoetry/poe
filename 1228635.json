{"id":"1228635","title":"秧马歌和萧养吾","dynasty":"元","author":"刘诜","text":"天门龙驹来贰师，朝燕暮越千里姿。折旋蚁封乃不可，彼固信美非吾宜。江南二月秧事急，水田千亩肩雁随。壁间木马忽湔沸，歘若起废逢明时。背轻腹滑骑不蹶，昂昂首尻过高犁。方畦曲畎翠分路，意会规矩无差池。平生刍豆了不愿，独以筋力充人饥。骊黄不形牝牡混，踶齧俱泯儿童嬉。东家少年轻稼穑，千金市骏穷所之。看花九州誇疾走，世路险远难为期。不如田家水土熟，与汝老大长相知。借汝袯襫覆尘坌，锦鞯青络非汝思。"}