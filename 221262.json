{"id":"221262","title":"中兴更化诗","dynasty":"宋代","author":"刘黻","text":"东南天一隅，谁起铜驼思。雁荡山之臞，匕饭悲黍离。矫首中兴期，儒负昌四维。阴霾苦凝沍，光景几逶迟。鸱鸮腾恶音，蛇虺纷剥脂。忠愤发夜气，历历排奸辞。黎明叫阊阖，骨鲠苍旻知。阳嘘一脉春，万宇同掀眉。睿智觉今是，庙断消前非。畴昔两拨贤，烛照朋邪欺。化弦易新调，活著扶危机。孽蜮遁妖迹，鸣凤览德辉。聋聩一甦醒，皇运兴炎基。耿耿忠孝图，炳炳恢复规。有志竟成事，失机将奚为。布帛可御寒，谷粟能疗饥。盘错见利器，疾病知良医。今日坠悠邈，千古羞涂碑。"}