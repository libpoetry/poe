{"id":"829714","title":"闰六月廿四夜望月","dynasty":"清末近现代初","author":"郑孝胥","text":"半玦入我怀，碧彩在天际。窗间独徘徊，夜起真吾世。无涯终不舍，圣者亦感逝。区区较行藏，何异深则厉。平生事已毕，待尽即长计。望舒尔知我，默对若有契。时日胡不丧，予及汝偕亡。哀哉不聊生，举世徒慨慷。斯民未悔祸，负汝肝与肠。昊天岂能救，两败谁降祥。卢鹊在其前，螳蝉在其旁。杀机一时发，膏血污穹苍。"}