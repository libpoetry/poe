{"id":"495300","title":"吴佩远游雁宕山归，备述名胜；因为诗纪略，亦志余企望之怀也","dynasty":"明","author":"张煌言","text":"名山繄慧业，遐览情亦怡。恭闻永嘉胜，拱揖乃失之！吴子骨森秀，独往良所私；白袷被苍烟，短筇横指挥。归来气色骄，岚光生须眉；磬折前问讯，抵掌登眺奇。云根插万笏，一一攀青霓；梯霞转磴道，众妙来参差。灵岩割元气，阴洞碍朝曦；岩中何所妙？万象迸崴蕤：林立丈人峰，高冠肃羽仪；危岑古形容，箕踞各随宜。洞中何所妙？复道夹轩墀；宛转石窦间，仿佛阴风吹。居然天地房，日月安敢窥！更复扪浮屠，寂观豁天机；老僧相候门，为告山灵疑。飞柯攒石栈，丛棘闷天池；所以回双屐，恒惧鬼神诒。但见饮长虹，蜿蜒挂翠微；时或展湘帘，散作千珠玑。闻言殊嚄唶，两腋出寒飔；岂无济胜具，而为尘鞅羁！拍手问愚公，兹山讵可移！"}