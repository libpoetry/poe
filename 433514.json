{"id":"433514","title":"哭石遗师三首","dynasty":"近现代","author":"黄浚","text":"不寐郁烦汗，揽问哆以悲。悲哉十日别，永与函丈辞。归里岁销夏，北帆秋为期。今年独诣送，逆旅还说诗。细观冻梨色，神彩犹植鳍。乘化了无朕，穷臆良有疑。所疑烦歊顷，即是弥留时。无分启手足，咽泪酸自知。斜街拜苍颜，夜雨洗修竹。春服吾初成，朱梁共熏沐。卅年此芳尊，毕世味在腹。中间相笃意，悉记笔当秃。老为过江人，还叩鹤市屋。每要车中谈，辄恨驿路促。坏墙见西山，此景谓不复。岂知造化妒，萎哲嗟更速。载醪后无期，临寝馀一哭。论诗隘非隘，立身伉最强。心笔晚相适，自近白与杨。小儿勿轻疑，试覗囊中方。无隐即三昧，发微攻膏肓。熟观归自求，何体非同光。世人好分别，文字推吾乡。焉知万夫杰，八九皆彫亡。平生学句法，浅短子贡墙。泯泯闭门老，谁解裁予狂。"}