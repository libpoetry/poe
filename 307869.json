{"id":"307869","title":"月下笛·六月十五日，夜漏三响，香梦出床，四顾阒然","dynasty":"现代","author":"詹安泰","text":"伴月楼阴，凉飔净扫，片时烦暑。纤云自度，出墙蛩、乱啼诉。琵琶未解相思调，已微荡、秋魂几缕。算玉山醉倒，情长情短，一例尘土。何苦，难忘处，有惹梦香盟，背人酸语。笼花坐石，镜空清媚如许。天涯同是飘零惯，倩谁问、烟程雁路。抱幽恨，悄向双星拜，谩恁轻负。"}