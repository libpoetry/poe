{"id":"686886","title":"峡山飞来寺","dynasty":"明","author":"伦以诜","text":"寺下清江不尽流，萦回百折壮南州。草当茵席烟当户，云作亭台石作楼。客路风高长似暝，佛堂花发可怜秋。空门尚有飞来日，莫怪南沿北溯舟。奔涛日夜向东流，江势雄吞百二州。云际辉煌开古刹，林边缥缈出飞楼。满堤杨柳汀洲暮，夹岸芙蓉泽国秋。夜半忽惊尘世梦，上方钟磬落孤舟。"}