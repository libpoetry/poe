{"id":"890011","title":"贺新郎 游西湖和李微之校勘","dynasty":"宋","author":"吴泳","text":"一片湖光净。被游人、撑船刺破，宝菱花镜。和靖不来东坡去，欠了骚人逸韵。但翠葆、玉钗横鬓。碧藕花中人家住，恨幽香、可爱不可近。沙鹭起，晚风进。功名得手真奇隽。黯离怀、长堤翠柳，系愁难尽。世上浮荣一时好，人品百年论定。且牢守、文章密印。秘馆词人能度曲，更不消、檀板标苏姓。凌浩渺，纳光景。"}