{"id":"622717","title":"春山八事 其三 春鸟","dynasty":"明","author":"郭之奇","text":"鸟性悦山光，山光亦同鸟。氤氲交万物，气类何纷扰。其中惟羽族，所向宜缥缈。岂不均异姿，清浊殊昏暸。浊者撄世尘，清者怀孤矫。鸿冥必渐磐，鹏怒方垂表。缅彼逍遥游，一往谁能了。山经所未及，舍大姑徵小。嘤嘤出自幽，燕燕飞于杳。嗟兹二物微，天涯共夕晓。乘时作好音，独与春山绕。山鸟日欣欣，君子毋心悄。"}