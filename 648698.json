{"id":"648698","title":"送杨礼郎中还南京","dynasty":"明","author":"杨士奇","text":"季夏当炎熇，时雨集行潦。宛宛晴莺鸣，空埃净于扫。子来未几日，告归一何早。爱子闽山秀，襟宇清皓皓。诗书出桥门，瑞玉出文缫。峨峨天官属，最绩屡书考。子家贤伯兄，勋庸四朝老。所重同气良，相见心倾倒。连床夜听雨，方兹豁离抱。晨起复暌违，中怀增懆懆。我亦惇同宗，交情久逾好。聚合焉可常，仳别未足道。敬身誉所兴，崇饮匪自保。相期南山柏，苍翠拂穹昊。"}