{"id":"985119","title":"忘机台","dynasty":"宋","author":"郭印","text":"累石成台如蚁垤，对此澄江千丈阔。春轮旋转疾如飞，隔岸传声无间歇。风标公子镜中来，为我沙汀凝片雪。晚晴更是斜阳好，树外残霞红一抹。平生任运息机心，麋鹿可驯禽可狎。生憎智巧犯人为，激水翻车真太黠。君不见海上之鸥胡不下，当时妄念差一发。又不见汉阴抱瓮用力多，区区反笑桔槔拙。我今与物既大同，积劫情尘俱泯绝。天机密契有谁知，强立台名太饶舌。"}