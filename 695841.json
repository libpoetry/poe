{"id":"695841","title":"从军行六首","dynasty":"明","author":"欧大任","text":"驱车西出雁门关，关下征人不记还。汉马时思呕夷水，胡儿愁见白登山。朔方高阙接秦京，敕遣防秋列五营。夜解马鞍屯马邑，朝持龙节出龙城。云中烽火照甘泉，羽林十万驰燕代。防胡但得飞将军，不用河南筑秦塞。飞狐道上行人绝，倒马关前建旌节。塞荒榆叶不作钱，山冻杨花尽成雪。黄云黑水古边州，北风吹笳汉将愁。夜深饮马长城窟，明日枭胡紫塞头。雨雪关头射虎回，鹊血弓弰弯不开。日暮闻箛齐上马，燕然西望李陵台。"}