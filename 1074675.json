{"id":"1074675","title":"督耨词","dynasty":"宋","author":"周紫芝","text":"十里一候五里置，渡海梯山来万里。赐入长安卿相家，夜暖金猊香彻髓。琼香入骨作晓酲，斗帐烧烟隔秋水。青娥添火窗欲明，红锦薰衣人未起。梅花不用波律来，零藿何劳香传记。兰闺半掩春昼长，参差吹竹罗红妆。令君一去三日香，更遣小儿缝紫囊。夜来宾客满高堂，谁家有女嫁韩郎。"}