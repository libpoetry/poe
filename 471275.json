{"id":"471275","title":"石门篇赠邵大佩","dynasty":"明","author":"徐渭","text":"君不见邵大佩，家住石门天所买。两峰挟汉扶太阳，十里为波到沧海。见君四明西郭外，主人楼居清水带。一夜高论悬河流，四壁古文蠹鱼坏。却说邵君赤城客，挟策从师岁三改。绿袖青衿美少年，骑龙策凤专相待。邵君敛衿如欲前，自言家住石门边。仙人不去桃花洞，霞气时流芳草筵。须臾抱笔加我手，邀我题诗进我酒。"}