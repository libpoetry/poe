{"id":"243010","title":"送王道元运判致政归潜皖","dynasty":"宋代","author":"王铚","text":"好山如幽人，深绝常避地。潜峰独呈露，孤立信奇最。高拥一峰寒，缥缈乱云气。万古招行人，谁与赏心会。我公实仙才，昆阆失品次。挽公青霞襟，来作绣衣使。终寻汗漫游，高举九霄外。行色开画图，秋容掩新霁。造化为我娱，神超物无累。我穷知音稀，与世久无味。落叶扫不禁，岁月水东逝。愁作送公诗，出门更何诣。赠言词亦贫，无以扫高谊。野宿慎衣裘，寒霜方夜坠。"}