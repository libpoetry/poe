{"id":"79894","title":"卜居·再见封侯未为快","dynasty":"宋代","author":"陆游","text":"再见封侯未为快，一掷成卢安用再？世间得意固多矣，堪笑穷人事常败。我生出仕四十年，寸进恰如船上埭。即今卧病茅檐里，回首穷通竟何在！荆山之下玉抵鹊，两京春齐论斤卖。苏秦煌煌佩六印，尼父栖栖厄陈蔡。玄保美官辄见思，东野出门常有碍。躬耕至老岂不佳，子孙当以吾为戒。"}