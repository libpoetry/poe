{"id":"683369","title":"挽杨都督尚英四首","dynasty":"明","author":"王世贞","text":"剑佩先辞汉，楼船旧姓杨。一归肝胆赤，百感鬓毛苍。客与金俱散，弓将鸟共藏。西州华屋地，何处不堪荒。垄树萦幽旐，江城咽暮笳。风摧大将树，霜剥故侯瓜。越甲初滋藓，吴钩不吐花。一贫应莫叹，去病肯为家。双挽角弓强，横行铁裲裆。虬髯将施草，猿臂已生杨。病诧千金骨，恩留一寸肠。祇应誇毕万，终觉少冯唐。鲸海氛谁扫，麟台迹尚存。生教仆射宅，入作奉诚园。势去通侯冷，时平醉尉尊。山阳夜中笛，不听已消魂。"}