{"id":"1131432","title":"连日祷雨犹未应也数语漫述皇恐之意呈簿尉","dynasty":"宋","author":"虞俦","text":"谁令旱魃逞神奸，怅望西畴一雨悭。日永六龙方缓辔，天高九虎政当关。不论赋入今难办，见说流移昔未还。地上小臣真虮虱，祷祈无效祇惭颜。小儿曼倩尽狂奸，试掉雷车与破悭。慰我农民须早计，怜渠岁事颇相关。斋盂并日浑忘味，诗债如山只欠还。谢令冥顽推不去，毫丝无补亦胡颜。"}