{"id":"1109498","title":"甲午秋作四绝题窗间","dynasty":"宋","author":"刘宰","text":"驿吏持来郡吏批，丁宁急急趁符移。儿童骇汗催科急，趣驾元来荷圣慈。明时一士不遐遗，臣子无才盍自知。骑马趋朝常处士，几人笑诵醉翁诗。漆园逸气藐云霄，吏部英词揭斗杓。未用鸡虫分得失，笑看鹏鴳两逍遥。联翩衔尾下深溪，又是当年竭泽时。玉烛均调何日是，舂陵三叹次山诗。"}