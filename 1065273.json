{"id":"1065273","title":"云门匡真禅师画像赞二首","dynasty":"宋","author":"释德洪","text":"见流滔天，公峙如山。壁立万仞，捍其狂澜。可望而却，不可览攀。犀颅虎眸，美髯绕颊。云辞电机，霹雳为舌。邪宗堕倾，魔胆破裂。须臾清明，光风霁月。丛林驴骡，蹴踏龙象。不可系羁，逸气迈往。我不得济，大地是浪。忽然现前，清机历掌。阿罗汉有，三毒捺落。迦没把柄，咄哉黄面。浙子一生，吃著不尽。"}