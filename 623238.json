{"id":"623238","title":"定道德经为六十四章漫书所得八首 其二","dynasty":"明","author":"郭之奇","text":"圣人不为目，人目乃圣腹。人目灿如金，圣腹浑如玉。天物自芸芸，吾以观其复。有者虽并作，无者终守笃。人生行世间，如车三十辐。有之以为轮，无之以为毂。为吾有身，大患相亲。及吾无身，何患可邻。身何可罔，宠辱休仗。无象之象，是谓惚恍。曰夷曰希，强名曰微。三者为一，妙玄乃归。深不可卜，以归神谷。得此勿盈，敦兮若朴。绝学无忧，弃智寡欲。以为文不足，故令有所属。众人皆有馀，惟我存故夙。春台与众登，食毋真吾独。"}