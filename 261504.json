{"id":"261504","title":"竹林寺矮松","dynasty":"金朝","author":"郦权","text":"苍烟霭山曲，回溪抱脩筠。中藏古佛宫，荒僻无四邻。灵松插殿脚，偃蹇今几春。何年霹雳雨，抉石搜潜鳞。谪重飞举难，堕此蜿蜒身。联拳缩爪股，气屈不得伸。卧枝老无力，支撑藉樵薪。无风自悲吟，失水固不神。安知才不才，祸福了已分。南山耸千嶂，直干排风云。正以中绳墨，中道遭斧斤。岂知无用资，千岁保其真。何必求先容，养此老囷轮。我亦爱奇节，岁晏守贱贫。他时来汝伴，露顶挂葛巾。"}