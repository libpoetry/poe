{"id":"733152","title":"芦沟桥行","dynasty":"清","author":"冯溥","text":"芦沟之桥走百货，柴车阻塞断人过。前车脱轭扶牛立，后车挨帮骑马坐。须臾十车五车横，千车百车不肯行。日中相望愁日暮，九衢遥瞩走峥嵘。豪贵驰来鞭挞厉，回辕让路开复闭。念子气骄衣裳单，天寒露宿真拙计。都城百雉开九门，九门亦复如云屯。侯家应有车千辆，牛马风尘日月昏。忆昔子针来奔晋，华轩炙毂夹道进。观者惊愕未敢言，雷轰电掣公卿震。富贵事君莫等伦，不见诗咏车辚辚。寄言行役冠裳客，好避驱车独力人。"}