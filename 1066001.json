{"id":"1066001","title":"白沙驿吊辛氏","dynasty":"宋","author":"许景衡","text":"剑溪激流湍，狠石森戈殳。剑山皆壁立，小径千盘纡。行人虽慎择，何者为夷涂。我行岳滩上，短亭临路隅。诗榜纷四壁，共伤辛氏姝。辛公罢会稽，归舟挈妻孥。惊涛触巨石，十掌一息殂。唯公倚敝篷，脱命颠沛馀。泥沙污玉质，波澜漾罗襦。草木为惨淡，鸥凫亦惊呼。娇魂逐流水，散漫何所如。遗骸不尽获，亦有葬江鱼。千金不垂堂，覆辙戒后车。尔死今四纪，曾无复沦胥。是身等浮云，变灭只斯须。在物苟有益，宁辞死非辜。沉江耻谗国，人皆笑三闾。杀身以成仁，圣言良不诬。溺死岂尔志，庸知非良图。纷纷殖已利，感叹独踌躇。"}