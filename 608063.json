{"id":"608063","title":"初夏","dynasty":"明","author":"区大相","text":"滔滔孟夏，品物洁齐。日月于迈，我心孔凄。中园有槿，其叶萋萋。芰荷出水，桃李成蹊。春花昨荣，落而为泥。今者谈宴，诘旦乖暌。大块劳生，形役志迷。良会几何，用兹惋懠。灼灼丹葩，煌煌赤圭。君子服之，以和天倪。山则多云，水则盈溪。挐舟溯梁，渚钓林栖。瞻彼白驹，驾我青鹥。与二三子，于攀于跻。"}