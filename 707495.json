{"id":"707495","title":"摸鱼儿 潇湘大八景词 其六","dynasty":"明末清初","author":"王夫之","text":"俯江浔、滩临危磴，屏拥青蓉回抱。小桥流水平田迥，绿浪风生畦稻。当晴昊。散溪云、轻松一抹飞烟巧。青帘缭绕。有白笋黄鱼，红虾绿酒，装点旗亭好。兰舟泊，正及江南春早。玉山何惜倾倒。桃花留客红垂晕，幂䍥轻绡笼罩。君莫恼。君不见、鲛人蜃客迷三岛。韶华易老。但棠杜花边，鹧鸪声里，瘴雨迷衰草。"}