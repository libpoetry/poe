{"id":"833897","title":"扫花游 其二 初春江上载酒，有怀","dynasty":"清末民国初","author":"易顺鼎","text":"断云做暝，正水驿无花，画船来悄。雪残未扫。看阊门半掩，那知春到。久欠西施，莫共吴王斗草。系孤棹。叹人远五湖，归雁都杳。心事空缥缈。对残霸宫城，旧家池沼。追游趁早。画十年影事，东风吹帽。江上初梅，笑我垂垂欲老。暮寒峭。问青篷载愁多少。"}