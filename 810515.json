{"id":"810515","title":"滩破浣溪沙  娇小","dynasty":"清","author":"丁澎","text":"一剪鸦翎半亸肩。生憎娇小向人前。曾解东风多少恨，自今年。爱唱新翻歌尚怯，学梳时样髻长偏。捉得蜻蜓双叠翅，背人看。独向柤梾采石芝。灞陵妻子讶归迟。沧海一裘风雪里，少人知。懒到虱嫌嵇叔拙，贫来鬼笑伯龙痴。短鬓怕将愁思织，已成丝。鸳瓦霜凋野蔓疏。澹烟黄叶女郎祠。玉貌花钿秋雨洗，半模糊。古案神灯翻堕鼠，短墙瘿树惯栖乌。客去钟残山月白，一僧孤。"}