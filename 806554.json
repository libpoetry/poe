{"id":"806554","title":"齐天乐六首 其六","dynasty":"清","author":"蒋士铨","text":"问谁修到梅花者，输君独能如此。笔吐寒香，意横疏影，身作槎牙斜倚。江村遥指，道雪满千林，好春来矣。翻把扁舟，载将人去与花比。花枝较人何似，恐朱颜玉骨，不如人美。冷韵幽情，素襟芳信，总在诗翁就里，丁丁玉齿。尽细嚼微吟，共花眠起。驴背酸寒，论风流让尔。"}