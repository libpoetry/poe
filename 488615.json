{"id":"488615","title":"武夷山歌赠金公子鲁","dynasty":"明","author":"佘翔","text":"三十六峰开洞天，大王幔亭相延连。曾孙宴罢闻仙乐，虹桥一断何茫然。停桡试一问玉女，青苔如黛挂暮烟。金鸡洞里昼寂寂，乾鱼祠前草芊芊。悬崖峭壁更窅窈，瑶草琪花沿溪绕。分明有路到桃源，渔郎去后来人少。武林名公神仙客，手持瑚长七尺。坐笑胡床净妖氛，日御茅龙生羽翮。幨帷高映万山青，棨戟遥临溪流碧。自从宝箓握丹经，时向炉中炼金液。丹经金液会有期，侧目风尘转可悲。经纶须借擎天柱，莫问架壑来何时。祗今建节控上游，须叟膏泽遍九州。烟霞不碍谢傅屐，风月还传庾公楼。北望佳气日氤氲，鹓行岂逐鸥鹭群。功成谒帝朝金阙，药苗九曲正缤纷。请看麟阁图形后，他时重访武夷君。"}