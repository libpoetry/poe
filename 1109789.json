{"id":"1109789","title":"狱中责廷尉","dynasty":"宋","author":"华岳","text":"重门有路透泉关，便合抠衣问比干。愧我直言难媚灶，从渠怒发自冲冠。乌台有月身何及，犴狱无天泪谩弹。自恨不逢包孝肃，此身那许报平安。吾巾不是不冠儒，曾被儒冠几误予。铁砚不磨天地轴，毛锥难复帝王居。当传卫霍无传秘，却著韩曹不著书。堪笑苍生无眼力，不知豪杰在樵渔。"}