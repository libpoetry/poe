{"id":"815812","title":"长风","dynasty":"清","author":"钱澧","text":"长风动湖水，黄鹄起飘飘。立秋已昨日，岁序逝莫要。我有百廿指，难终赖渔樵。计更出门去，痛久筋骸凋。默卧念京师，长路漫迢遥。尚欣人不忌，所志非金貂。细月光隐隐，照我敝床席。瘦妻中夜叹，十载久为客。未育一男女，聊与慰晨夕。更知几何岁，复得同安宅。昔日两鬒发，今一已见白。从此盥匜中，何堪照颜色。明日具晨饭，盎已无粒米。堂上傥复知，分责逮诸弟。弟壮各能力，茹荼甘如荠。时命有利钝，此意久所体。远行堪代耕，私情复何启。独有涓涓泪，沾胸濡若洗。"}