{"id":"1253057","title":"行路难","dynasty":"元末明初","author":"刘基","text":"君不见水上澌，往来倏忽随波移。又不见花上蜂，东枝飘落寻西枝。世人食葵不食檗，莫倚结交心匪石。君不见避席武安人，即是当年窦家客。君不见白日光，不照幽草心。又不见石上云，肤寸遂成阴。世间会合良难得，况有巧言能烁金。伏波槁葬魏碑仆，当时岂是非知音？智谋启疑忠逆耳，平地反掌生崎嵚。行路难，愁最深。"}