{"id":"1216207","title":"始余发京师时已闻河南平章公克复济南渠魁就擒计益都之寇可不烦馀力而下矣夫大将系国家安危行当慎重为宗社计舟中有怀援笔为赋是又不能不留情也大将名察罕特穆尔字廷瑞云","dynasty":"元","author":"李士瞻","text":"久闻大将下山东，一战名成破竹中。调度敢烦廊庙计，畴咨仍藉相臣功。宣光接武扬先烈，方虎联勋振古风。宗社有灵须慎重，毋劳亲手定雌雄。"}