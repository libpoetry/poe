{"id":"592440","title":"赠御史大夫邹","dynasty":"明","author":"欧大任","text":"华岳三峰出，黄河九曲连。钟灵惟正气，翊运得名贤。代衍兰皋远，庭趋海国偏。淮流延北望，陕服暂西旋。逆旅扶车日，严亲构疾年。危何惜片股，哀只吁皇天。卜葬含辛后，登科擢甲前。教从滂母授，居似孟家迁。柱史名方振，奸臣恶未悛。九关罗虎豹，一疏奋鹰鹯。言激忠能尽，恩深孝益传。银台初宠异，棘寺已联翩。西府孤卿贵，南巡节使权。召归劳秉宪，诲讷许绳愆。明主今资倚，先皇幸保全。都人迎衮绣，台吏拜旌旃。石庆家声重，韦贤内行宣。纲常持弼亮，礼乐息戈鋋。台斗云霄上，门墙日月边。即看操鼎轴，万类藉陶甄。"}