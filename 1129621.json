{"id":"1129621","title":"禅人写真请赞","dynasty":"宋","author":"释昙华","text":"形枯岂是持斋叟，貌古还非入定僧。马又不成驴不是，当头一著得人憎。法中之魔，僧中之贼。盗佛祖宝刀，断衲僧命脉。贫穷者示之无价宝珠，富贵者令之破家散宅。不是平地上干戈，且非孤峻处标格。者汉初无罪过，祇是头匾眼大。虽然肚里醒醒，开口便先话堕。如斯出世为人，恰似大虫看水磨。竖拂拄拂，全机出没。一喝耳聋三日，丛林至今狼藉。屈屈，且道是马祖屈，百丈屈，归宗屈。宗一侍者，但恁么拈出。鲁祖偏工面壁，秘魔动便擎杈。唯有归宗长老，一味撒土撒沙。三个上牢漆桶，不知那个堪誇。诸方检点得出，也是勾贼破家。波涛千尺冷飕飕，谁向沧溟泛逆流。唯有渠侬谙水脉，卷舒出没任遨游。九年面壁成迂曲，三顿亲承愈见赊。并荡那伽大机手，不知谁可继生涯。拭眼堂前，临济正令。且行一半，拈佛祖病。江上青山千万叠，水边茅屋两三间。朝来无限扁舟过，何似渠侬把钓竿。茅屋紫霄下，良田石镜边。此生随分过，不用买山钱。这般恶比丘，何人敢近傍。恣焚三毒火，力起无根谤。破除少室窠巢，并荡衲僧见障。闻者见者攒眉，应是无人瞻仰。身心一如，身外无馀。不愿成佛，亦非凡夫。甘作上牢漆桶，无心计较锱铢。万古银山铁壁，更没者也之乎。是则活埋老僧，不是则打杀昙慧。暗透两重牢关，烈焰不藏蚊蚋。元是黄梅村里僧，生来自笑百无能。一瓶一钵随缘住，孰谓而今继祖灯。"}