{"id":"194676","title":"送僧觉归上饶","dynasty":"宋代","author":"毛滂","text":"上士垂暮年，不受烦恼攻。欲修沙门果，坐怪须发空。言有摩尼珠，自照迷妄踪。当来滞碍心，如以巨物舂。妻子昔所爱，今断如溃痈。欲作大医王，遍救瘖与聋。长安坐寂寞，饥腹听午钟。行归洗耳恭听黄尘，誓将归青松。一蠡渡长淮，东望迦叶峰。我走名利场，未可谈从容。软语感屡发，为我清心胸。上士无住著，此别何由逢。"}