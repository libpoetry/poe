{"id":"770827","title":"齐天乐二首 其二","dynasty":"清","author":"王时翔","text":"桃花扇底歌声在，凄清竟甘如许。嫩菊分秧，新篁倚粉，料理闲中心绪。萍踪偶遇。只杯酒留连，春前一度。便托深情，紫骝不系闭门处。须知非忍薄幸，两人同一恨，相对难吐。章句酸才，琵琶小技，没杀奇男侠女。此离最苦。更莫望佳期，与谐鸳侣。咽泪归来，渡头风送雨。"}