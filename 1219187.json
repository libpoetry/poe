{"id":"1219187","title":"舒大尹伯洪之任晋陵","dynasty":"元","author":"郑元祐","text":"西门晓送舒晋陵，十里冲冲闻凿冰。邑侯生长单父邑，弹琴化行咸服膺。民风莫讶北南异，身教始为今者称。我歌侯听意良苦，且住槽拨朱丝绳。田间困悴非一日，锥刀割剥动千层。孱民不殊罝里兔，猾吏却如霜后鹰。豪强结托相表里，机变聚集誇才能。茧丝何曾宿杼轴？粟穗况欲栖沟塍。煌煌列宿在霄汉，扣首昊天呼不应。风声俗习一至此，问侯何以宽凌兢？侯从胄监学古训，仁义楼橹身先登。雄谈浪浪泻河汉，伟度浩浩吞鹍鹏。力行以言拯颓俗，定奋其力支崩腾。坐令凋瘵复完实，岂但贤劳不次升？腐儒歌长侯勉听，无肉如陵酒如渑。歌长意苦白日暮，忽见新月上渔罾。"}