{"id":"771182","title":"过秦楼","dynasty":"清","author":"陈匪石","text":"晚色吹凉，渌波澄练，画阁下临无地。横枝露剪，乱叶云迷，柳外去骢难系。回首载酒江南，鹎鵊声中，袷衣初试。甚韶光百五，落花风紧，黯然如此。还梦入、断驿残灯，荒江孤棹，倚枕暗啼秋水。河山故国，风雨中宵，不信有人憔悴。翻叹平生为谁，怀远愁深，游仙词费。但阑干尽处，弥望烟尘未洗。"}