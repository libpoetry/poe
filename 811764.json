{"id":"811764","title":"杂诗","dynasty":"清","author":"任大椿","text":"驾言游广陌，楼观何煌煌。飞甍倒薤垂，反宇阴虬翔。文绮交四隅，玉垒罗中央。交错尽三爵，起致丈人行。朝暮异今昨，襟带成参商。愁人易为乐，短歌亦能长。毋辞桂醑倾，继以兰膏光。香檀拨冰柱，春醪炙柔簧。乐阕众宾散，起瞻天雨霜。伯牙师成连，神契良独难。移以寥廓情，置诸惝恍闲。遂抚白玉轸，俯仰时一弹。孤桐自有调，大海自有澜。愿言心所契，忽复忘其端。乐苑工笙竽，应节舞七盘。朱弦秘不发，中心自盘桓。"}