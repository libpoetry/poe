{"id":"696690","title":"赠周用宾归江郎五首","dynasty":"明","author":"郑善夫","text":"岧岧三神山，郁郁山上木。丛株糁古雪，云际守幽独。附枝中梁桷，匠石岂不欲。寓形万仞冈，沆瀣空中浴。其名曰冥灵，千春葆芳躅。桂树亦葳蕤，乃有斧斤辱。衢阳何所有，江郎兀南陲。云霞幻奇态，万古天为低。飞鸟莫可上，人迹将焉为。上有珠贝宫，神物光陆离。吾将游其樊，薄言采玄芝。翩翩黄鹄鸟，顿足珠树林。误入燕雀网，稻梁非宿心。羽毛日摧颓，逝节已载阴。终焉摩青天，高梧结珍禽。秋风下木叶，各奏世外音。凡鸟空嘈嘈，角鹰扇祸淫。玄阴一解散，求友意何深。风翮或相及，无忘寄幽襟。昔我归山中，敬访江郎石。相逢草莽间，意气两测识。电露无恒期，烟霞有真色。黄泥天鸡没，感子何所适。葛洪以丹砂，玄圣终沙碛。通潜自天行，达者固无窒。赠子白云篇，心知讵宜默。繁霜袭广野，怛怛失众芳。送子不及远，岁晏令心伤。结交岂在故，所贵旦暮遇。曰余罹天韬，尚尔界觉路。青山何逶迤，行子有所之。异域雪霰盛，勿使白鹤疑。"}