{"id":"693716","title":"游武夷二首","dynasty":"明","author":"陆深","text":"武夷宫前九曲溪，好峰多在夕阳西。仙人飞度无行径，过客跻攀有杖藜。草树阴阴连碧落，风烟袅袅引丹梯。相传亦是秦人隐，何必桃源路始迷。日日溪头风日清，棹歌声里镜中行。千岩万壑不知处，芳草幽花苦问名。照影碧潭怜我老，分秋华月向谁明。山川如画人如玉，望阙怀乡无限情。"}