{"id":"825511","title":"刘聚卿属题枕雷图","dynasty":"清末近现代初","author":"郑孝胥","text":"忽雷流传千馀年，大小二器归此阁。楚园好事继燕庭，铁崖东塘不寂寞。前有花坡后瑞山，解操唐音听者愕。畏庐复为写此卷，殷勤不惮再三作。宜春堂中劝我酒，宣统三年事如昨。忽然梦觉今何世，遗老江湖各零落。怪君风流殊不减，犹能出国责前诺。当时已有万种哀，欲写辄成数日恶。兴亡过眼更何如，忍倩琵琶转弦索。名流纷纷竞绮语，谁倚新声续梦鹤。莫誇尤物留佳话，且伴残年专一壑。猛看题字绝惊嗟，震耳波涛啸蛟鳄。"}