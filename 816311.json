{"id":"816311","title":"菊花","dynasty":"清","author":"黄毓祺","text":"冬心寥落向谁论，雅正斯为独立人。不见疏疏三两蕊，群花塞默少精神。悠然入骨是寒清，山远烟微起暮情。秀色有无难可饱，九华空服笑泉明。修翎整整复斜斜，肯受寻常耳目加。独立徘徊君自悟，古人微尚在黄花。閒庭瘦影无婆娑，磊落如人野意多。举世自张鹑鴳网，云中白鹤岂能罗。寒花淡淡立幽轩，静对能空物性喧。四座微闻声叹息，主人萧寂独无言。佳色繇来莫可名，夕阳彩翠甚分明。谁知别有娟娟意，最是空庭白月横。远性偏于静者宜，天然秀整是风期。结庐人境堪怡悦，不分高山有紫芝。冥心不共世低昂，白露凄然水面凉。乞与锦袍空错落，无人识得老佯狂。萧然暂对破人颜，一卷茶经紫翠间。纵使秋霜鹰爪健，何如此种意閒閒。此花不愧浅深红，得性那能与俗同。他日倘寻高士传，相逢只合唤黄公。平远荒寒木叶稀，秋容不战自然肥。忽惊身在芦花岸，耳畔萧萧有雁飞。奇姿能艳复能幽，志意坚贞不可求。举面向人先自赤，风前无语小低头。参差颜色斩然新，晨夕同条共隐沦。尔我欲分无处所，人间何物得疏亲。中宵把玩立墙阴，益信文人有碎金。风似剪刀时劈面，空霜不觉又盈襟。朝来忽睹淡妆新，浓抹将毋色未真。自是中心无所向，不妨今昔现分身。特留贞静殿空林，艳色须从背面寻。无限风流归蕴藉，不令人见一何深。岁晚怜君不我遐，门前老树正槎枒。小山空自歌招隐，夜静人閒落桂花。"}