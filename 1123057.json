{"id":"1123057","title":"和奇父二首","dynasty":"宋","author":"胡寅","text":"示病维摩体暂癯，习閒中散礼诚疏。已知道义能相与，故使情交得自如。前日又欣挥麈尾，何时重见命巾车。栖迟甘就衡门下，不见龙章卧草庐。丈室虚明了不扃，寸田芜废正须耕。容颜半叹年华改，品目犹烦月旦评。洗砺子荆真可慕，中庸伯始竟何成。且将礼节规儿辈，不止文书记姓名。"}