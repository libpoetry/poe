{"id":"817827","title":"咏史 其一","dynasty":"清末近现代初","author":"黄节","text":"论学疑植党，著书或谤诽。陆宣校医方，程子却讲艺。匪惟保厥身，正以善养气。痛赵尚笺骚，蒙伪乃注契。紫阳心更苦，矧复伤五季。人伦苟不绝，天意必有寄。方冬木尽脱，生机盖下被。乱世重吾儒，义长在天地。哀哉二刘子，冻馁死无畏。群盗已蜂起，谷食日踊贵。妻子相去远，教授废陈肄。刑不威小人，礼不正在位。虚有建学名，而无弘道计。方领矩步伦，展转沟壑毙。后进失师承，攘寇入不义。伤哉魏玄成，著论为流涕。"}