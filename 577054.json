{"id":"577054","title":"登苏州府学尊经阁","dynasty":"明","author":"陈琏","text":"六经寓圣言，焕如日星光。人文幸斯睹，万古明纲常。虽云厄秦火，犹赖汉表章。诸儒擅颛门，训诂加审详。虽贻穿凿讥，圣道藉以彰。阅历数百年，六朝至李唐。昌黎崛然起，著述自激昂。后来五星聚，奎宿生寒芒。伟哉舂陵翁，道学起炎方。伊洛绍正传，关闽复阐扬。紫阳朱夫子，敷贲集群芳。矧今圣明世，治术轶羲黄。文风被九有，弦诵日洋洋。惟苏实名郡，昔为魏公乡。黉宫有杰阁，经籍旧所藏。牙签悬万轴，蠹鱼落芸香。予时幸观睹，如临上帝傍。尊闻行所知，黾勉思自强。圣谟信昭著，终身矢弗忘。"}