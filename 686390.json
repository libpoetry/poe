{"id":"686390","title":"送侄男兆备兵宁绍","dynasty":"明","author":"叶春及","text":"滇池节钺回三殿，横海楼船壮四明。虎旅旧传君子阵，鲸波今为圣人平。天清蜃气通蓬岛，霞起鸾标见赤城。自合寻仙求大药，东夷无用请长缨。建旄分府领诸侯，万壑千岩亦胜游。山削芙蓉常带雨，寺藏松桂不知秋。青春草满严陵濑，白露潮生范蠡舟。若到东山一回首，须知小谢最风流。"}