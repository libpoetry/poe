{"id":"265591","title":"庐山玉渊·高峰入青冥","dynasty":"清代","author":"方殿元","text":"高峰入青冥，中断忽云树。屏风九叠间，飞泉半空注。奔腾过万山，至此陡欲住。憧赫侔雷霆，一旦失凭怒。有似千古愤，投入静者虑。两崖青翠映，空色交相寓。淡淡与天空，冥冥写秋素。窈窕散馀波，疑作江汉雨。幽光留人心，不觉白日暮。皎月上澄潭，此身在何处。"}