{"id":"1128686","title":"和梅挚北池十咏","dynasty":"宋","author":"蒋堂","text":"池上有虚阁，翚檐迅若翔。百壶多盛集，四座仰惟良。藓印文綦绿，莲依桂楫香。何由陪啸咏，敷衽纳微凉。池上有奇桧，青青岁纪深。旧枝怜茂植，时亦助清吟。夕月漏孤影，秋霜滋劲心。今方遇真赏，风什播瑶音。池上有孤岛，影摇波底天。蓬壶欣髣髴，仙客得留连。岸草衬丹毂，滩芦偎画船。羡君休浣日，寄傲一尊前。池上有修竹，遥闻手自栽。几因风韵响，时感隼旟来。粉箨经梅脱，虬根遇石回。婵娟绿阴下，小阁为谁开。池上有垂柳，烟笼濯濯枝。芳根逢茂育，老翠胜平时。体弱因风舞，词清入篴吹。金城久不到，遥想叹羁离。池上有丛菊，繁英满旧蹊。金刀惜频剪，粉蝶得幽栖。醉卉谁同插，香笺手自题。遥思清赏处，野步岸东西。池上有时钓，閒忘侍从身。波平方浸月，吏退阒无人。藻映鲂鱼尾，风摇独茧纶。一亭容膝地，雅饰免荒蓁。池上有时宴，笙簧沸欲凝。欢多漏移刻，坐久月和灯。席客咏持蟹，女倡歌采菱。醉来忘万事，风静水波澄。池上有雏鹤，来从淮水壖。旧巢离海树，清唳入吴天。骨峭翘霜月，翎疏刷野泉。使君宜得伴，仙格本千年。池上有驯鹿，亭台深处行。长随熊轼惯，且免兔罝惊。遥草眠多稳，流泉饮亦清。寸岑有灵囿，可使遂微生。"}