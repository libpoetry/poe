{"id":"722255","title":"持蔬轩作","dynasty":"明末清初","author":"屈大均","text":"月出雨犹滴，微光似在林。虫寒声渐小，不忍到愁心。蟋蟀寒相语，声声有所思。思君似初月，相照未多时。白云不出户，为我含精华。所恐风吹去，离离成海霞。芙蓉白复红，向暮解还童。更拒秋霜甚，凝妆在月中。猗彼幽兰花，春黄而秋紫。颜色能随时，所以媚君子。花叶皆有香，乃可持为佩。幽幽君子心，非兰无所爱。"}