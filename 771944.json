{"id":"771944","title":"秋夜感旧作","dynasty":"清","author":"林占梅","text":"秋风从西来，萧萧鸣纸阁。百感忽然生，四顾叹离索。忆我束发时，壮怀亦磊落。买棹游江湖，走马入京洛。文士交何、刘，侠客结朱、郭。携酒上歌楼，挥金恣欢乐。归来曾几时，家居渐落寞。两鬓惊萧疏，一身苦羁缚。已敝苏子貂，不舞羊公鹤。负此七尺躯，铸就六州错。安得请长缨，直扫单于幕。射虎弯星弧，斩蛟拭霜锷。已矣复何言，此想真虚作。中夜起披衣，转觉鸡声恶。"}