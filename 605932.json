{"id":"605932","title":"穆陵行答吕惟仪","dynasty":"明","author":"卢龙云","text":"全齐十二称天府，山川错列雄东土。当年赐履尽穆陵，历世兴文接邹鲁。沂山之下沂水清，远流曲折来骈城。郁芊盘结多灵淑，岳降常为圣代英。君不见马卿文章魁天下，已高学士南金价。又不见冯君大小相因循，奕世勋名可动人。自馀禀粹相继作，跃龙翥凤非寥廓。君家先达有许公，后贤亦合比申国。我本东南海上来，薄游北海接仙才。双鬓萧骚惭渐短，孤怀愁绝傍谁开。明珠久矣甘寥寂，片玉依然光始发。早晚徵书下晋城，更看并对黄金阙。"}