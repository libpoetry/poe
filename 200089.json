{"id":"200089","title":"鲜于大任自吴下来比与之饮大任自取毗陵惠山","dynasty":"宋代","author":"晁公溯","text":"君从毗陵来，载酒与偕行。酿以陆子泉，可使沧父惊。香味橄榄严，颜色蒲萄清。得非续玉浆，无乃挹金茎。固应压白堕，亦未数乌程。老夫家巴蜀，华发思南烹。饮此惟恐尽，酌之且徐倾。君如建吴樯，再见毗陵城。相烦送一车，救我枯肠鸣。"}