{"id":"703310","title":"梅花","dynasty":"明","author":"释今无","text":"横斜雪里映蓬门，独立微吟不是村。月照高枝云有影，风吹香瓣地无痕。更深寒剧人先瘦，群卉摧残此独尊。最好莫从芳树觅，眼前红紫见犹存。碧叶辞枝月满梢，十分寒色在西郊。目穷寥廓无人到，影隔空濛有鹤巢。懒向丹峰消白日，閒随雪路踏黄茅。此情尚未消磨尽，千古尘埃足解嘲。"}