{"id":"1209141","title":"我生","dynasty":"元","author":"张仲深","text":"我生失怙口尚乳，兄弟伶仃母孤抚。母年六十子三十，夜共青灯守环堵。母言夫死当从子，子当读书树门户。治麻贸书欲教汝，织纴为衣仍衣汝。至今游子身上衣，尚带西窗夜深雨。今年八月拜高堂，因上西州历东土。却闻江南张公子，自筑岑楼踰峻宇。江湖往往见诗章，州县时时有人语。已知温凊足滫?，雪堇冰鳞日能取。白云却覆楼前萱，綵衣每仆楼上庑。贞心儗报三春晖，素怀直与明月伍。用劳讵但慕曾仲，不匮还当法姚禹。我观浮俗苦不然，轻薄纷纷焉足数。岂知孝者乃天常，反以非常事誇诩。我因感君悟兹理，便欲移家成一聚。非关族谱能相通，自爱襟怀同出处。我今未解搆数居，千里翻令倚闾苦。诗成蚤晚理归舸，免使庸庸等䂥珷。"}