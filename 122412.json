{"id":"122412","title":"陈仲思陈席珍李静翁周直夫郑梦授追","dynasty":"宋代","author":"范成大","text":"相送不忍别，更行一程路。情知不可留，犹胜轻别去。二陈拱连璧，僊李瑚琏具，周子隽拔俗，郑子秀风度。嗟我与五君，曩如栖鸟聚。偶投一林宿，飘摇共风雨。明发各飞散，後会渺何处？栖鸟固无情，我辈岂漫与？班荆一炊顷，听此昆弟语。把酒不能觞，有泪若儿女。修程各著鞭，慷慨中夜舞。功名在公等，臞儒老农圃。"}