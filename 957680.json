{"id":"957680","title":"和蜀公八十岁自咏","dynasty":"宋","author":"范祖禹","text":"卫武年将百，僖公寿有千。形方通帝梦，兆始见王田。白发高山雪，新诗清水莲。福绥真乐只，燕处自超然。浊酒中徐圣，泠风御列仙。劲松临绝壁，独鹤在青天。出处邦之望，清虚性所便。老谋方眷用，微物正思怜。汉室求园绮，周家重夭颠。虽怀箕颍志，应未许终焉。"}