{"id":"527706","title":"太白山歌","dynasty":"明","author":"何景明","text":"我闻太白横西域，百里苍苍见寒色。灵源万古谁穷探，雷雨窈冥岩洞黑。中峰迢迢直上天，瑶宫玉殿开云烟。千盘万折不到顶，石壁铁锁空高悬。阴崖皑皑积古雪，绝壑长松几摧折。鸟道斜穿剑阁云，龙潭倒映峨嵋月。高僧出世人不知，飞仙凌空笙鹤随。洞天福地在只尺，怅望尘海令心悲。"}