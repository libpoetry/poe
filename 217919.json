{"id":"217919","title":"李养源自号蒙泉求诗于东包某作此以赠之","dynasty":"宋代","author":"包恢","text":"水象童蒙，以出伊始。泉乃白水，出自艮止。天一初生，纯一清明。厥初始达，犹元而亨。当其蒙稚，涓涓犹细。及其渐进，混混未上。如玉与珠，不曰白乎。如冰与雪，湛不可污。反求诸己，心正如是。有生之初，纯白纯懿。养之於蒙，作圣之功。大人不失，与赤子同。圣如夫子，皜彻表里。溥博渊泉，浩浩渊渊。皓如银河，月流星连。仰观先圣，本同一性。自始失养，遂终失正。气或杂之，内欲蔽伊。官或不思，外引远而。蒙反成失，白反变黑。黑水西流，清渭南隔。君在家庭，羽若少成。异彼污世，同流浊泾。外引内欲，永绝勿赎。蒙养宜深，洊羽宜熟。濬发尔源，如发蒙然。放乎四海，波涛际天。学有源委，海可至矣。所不然者，有如白水。"}