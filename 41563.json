{"id":"41563","title":"杂曲·泰山言应可转移","dynasty":"隋代","author":"江总","text":"泰山言应可转移。新宠不信更参差。合欢锦带鸳鸯鸟。同心绮袖连理枝。皎皎新秋明月开。早露飞萤暗里来。鲸灯落花殊未尽。虬水银箭莫相催。非是神女期河汉。别有仙姬入吹台。未眠解着同心结。欲醉那堪连理杯。后宫不惬茱萸芳。夜夜争开苏合房。宝钗翠鬓还相似。朱唇玉面非一行。新人未语言如涩。新宠无前判不臧。愿奉更衣兰麝气。恐君马到自惊香。"}