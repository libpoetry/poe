{"id":"180073","title":"刘蜕唐大中时人文冢在兜率寺予尝读孙樵自序","dynasty":"宋代","author":"李流谦","text":"诏书尝下大中朝，不闻称蜕但称樵。牺樽弃沟俱害性，此理要以达观超。封文为冢嬉笑怒，恚不人知妨鬼妒。高岸为谷谷为陵，磨灭可无千载虑。向来述作待俳谐，传与不传何有哉。六经排孔讳服郑，未胜咸阳一炬灰。虚名误人箕斗尔，引调狙公嗔与喜。已嗤地下有修文，更笑楼成能作记。"}