{"id":"1157776","title":"新乐府 秦吉了 哀冤民也","dynasty":"唐","author":"白居易","text":"秦吉了，出南中，彩毛青黑花颈红。耳聪心慧舌端巧，鸟语人言无不通。昨日长爪鸢，今朝大觜乌。鸢捎乳燕一窠覆，乌琢母鸡双眼枯。鸡号堕地燕惊去，然后拾卵攫其雏。岂无雕与鹗，嗉中肉饱不肯搏。亦有鸾鹤群，闲立高飏如不闻。秦吉了，人云尔是能言鸟。岂不见鸡燕之冤苦，吾闻凤皇百鸟主。尔竟不为凤皇之前致一言，安用噪噪闲言语。"}