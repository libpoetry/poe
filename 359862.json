{"id":"359862","title":"摸鱼儿·将之云梯关","dynasty":"清代","author":"黄钧宰","text":"叹秋来、辞枝断梗，随风吹下林洞。柳衣园畔停双桨，尊酒故人情重，君莫送。算我已、惯经离别翻豪纵，浮生懵懵。任付影惊流，韬形暗室，断绝故乡梦。催人是，帘外午钟初动。蒲帆从此高拥，临歧不作离亭语，劝把寒梅多种，诗兴涌。有驿使、东来合作香花供，晴窗呵冻，值海日曈昽，天风浩荡，我亦助吟弄。"}