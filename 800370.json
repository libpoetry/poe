{"id":"800370","title":"经彭蠡湖口望庐山","dynasty":"清","author":"邵长蘅","text":"晨帆发马当，景昃停湖汇。北渚摇清阴，南湾走苍霭。迥眺极芊绵，群山争琐碎。苍然云雾中，拔起匡岳大。绛气天阙萦，白云山腰会。远岑抱积雪，近岩屯霮Ъ。倒景澄湖光，飞瀑湿天外。延伫情弥结，攀跻阻莫遂。五老空烟霞，九叠竟茫昧。惭愧夙心乖，临风一长慨。"}