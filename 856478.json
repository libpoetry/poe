{"id":"856478","title":"六州歌头 和张安国舍人韵呈进彦","dynasty":"宋","author":"王之道","text":"燧瑊勋业，何敢望西平。观当日，清大憝，震天声。绩其凝。追配汾阳郭，临淮李，扫妖孽，植颠仆，复疆宇，洗膻腥。堪叹中原久矣，长淮隔、胡骑纵横。问何时，风驱电扫，重见文明。宾雁宵鸣。梦初惊。念吾君复古，修攘两尽，早晚功成。岁云暮，冰腹壮，雪花零。怅神京。谁信汉家陵阙，呵护有神兵。罄寰海，重回首，镇关情。想见皇华咨度，望淮北、心曲摇旌。愿变夷用夏，荆狄是惩膺。补弊支倾。"}