{"id":"163820","title":"摸鱼儿·醉之乡","dynasty":"宋代","author":"林正大","text":"醉之乡、其去中国，不知其几千里。其土平旷无涯际。其气和平一揆。无寒暑，无聚落居城，无怒而无喜。昔黄帝氏。仅获造其都，归而遂悟，结绳已非矣。及尧舜，盖亦至其边鄙。终身太平而治。武王得志於周世。命立酒人之氏。从此後，独阮籍渊明，往往逃而至。何其淳寂。岂古华胥，将游是境，余故为之记。"}