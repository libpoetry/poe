{"id":"720970","title":"病起连雨四首","dynasty":"明末清初","author":"王夫之","text":"炉烟平敛晚天清，病起閒愁也自轻。风定小容秋叶缓，月生微放雨窗明。江山他日仍如此，河汉经时巳早倾。荏苒嵯峨留瘦骨，黄橙丹柏看冬荣。荻花风乱扑人飞，夕鸟双峰一线归。暑病乍清怜雨气，寒衣姑缓待霜威。龙腥秋涩云藏岫，鹭影光寒水上矶。幸不登临悲往昔，遥天白霭翠微微。白发重梳落万茎，镫花镜影两湛惊。水金丹诀闻方士，土木蔘膏累友生。故国馀魂长缥渺，残镫绝笔尚峥嵘。悬知药力消冰雪，未拟垂杨听早莺。潜圣峰云碧万层，萧萧杉竹托山僧。辜恩垂死馀双泪，扶病今生梦一登。多日六经藏孔壁，何人十字志延陵。湖天秋水鱼书绝，寂寞孤阡挂古藤。"}