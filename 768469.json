{"id":"768469","title":"百字令 田髴渊寓齐元夕小饮，同苍水、谡园、其年、竹垞、湘舞、山农限韵","dynasty":"清","author":"李良年","text":"迢迢柳市，今宵月、又接隔年离绪。记曲津桥人倦也，合对江南旧侣。扇底轻尘，吹红浅埒，当是春佳处。韭芽花片，停杯共话羁旅。想得斑竹捎檐，低垂香箔，角里排灯路。钿影半遮星点外，乍歇小楼筝语。老忆闲情，相看一笑，酩酊卢家醑。更阑试听，东风似唤归去。"}