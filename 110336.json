{"id":"110336","title":"齐天乐·翠箫声断青鸾翼","dynasty":"宋代","author":"曹逢时","text":"翠箫声断青鸾翼，心期破钗谁表。夜烛银屏，春风粉袖，犹记琵琶斜抱。瑶池路杳。恨巫女回云，月娥沉照。谩说蓬莱，玉环花貌梦难到。严花亭院乍冷，更蛩吟风碎，鸿飞烟渺。绿玉弹棋，红牙按拍，乐事欢情终少。刘郎未老。要鬓翼堆玄，腕酥凝皓。莫忘香荐，绿罗裙带草。"}