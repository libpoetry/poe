{"id":"155658","title":"十月五日从兄四弟三侄侍太孺人赏菊亦好园以","dynasty":"宋代","author":"喻良能","text":"霜天豁澄明，水日共清朗。西园足甘菊，欢言事幽赏。板舆奉慈颜，华发森少长。一笑喜团栾，千枝迷俯仰。黄英浥露繁，翠蔓缘篱上。雄蜂与雌蝶，采撷纷还往。逸兴既中酣，佳致仍外奖。未多彭泽贤，不羡天随广。忆昔吏江东，王事困鞅掌。及令处闾里，暇日娱垲爽。殽酒虽不丰，献酬非或强。分韵先阿连，作诗真技痒。"}