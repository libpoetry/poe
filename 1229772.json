{"id":"1229772","title":"寄呈岳阳诸友","dynasty":"元","author":"房皞","text":"禀性太褊率，不受尘事触。自小远市廛，僻居在岩谷。人间嗜好心，舍书百不欲。一饱更奚求，箪瓢随分足。失脚堕世路，缠纠若徽纆。人以官为荣，我以官为辱。平生喜高洁，为官近卑俗。平生喜旷达，为官窘边幅。平生喜疏散，为官贵圆熟。平生喜忠鲠，为官多谄曲。浇漓当此时，古道那可复。鹪鹩巢一木，偃鼠饮满腹。谁能朱门中？区区丐粱肉。折腰趋下风，不厌解印速。青山唤我归，早晚谢羁束。一尊石上酒，浩歌对松菊。"}