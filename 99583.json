{"id":"99583","title":"陶骥子骏佚老堂","dynasty":"宋代","author":"苏轼","text":"文举与元礼，尚得称世旧。渊明吾所师，夫子仍其后。挂冠不待年，亦岂为五斗。我歌归来引，千载信尚友。相逢黄卷中，何似一杯酒。君醉我且归，明朝许来否。我従庐山来，目送孤飞云。路逢陆道士，知是千岁人。试问当时友，虎溪已埃尘。似闻佚老堂，知是几世孙。能为五字诗，仍戴漉酒巾。人呼小靖节，自号葛天民。"}