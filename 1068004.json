{"id":"1068004","title":"题阎立本醉客图","dynasty":"宋","author":"李彭","text":"酒有何好工作病，颇怪斯人喜中圣。藏身曲糵胜岩幽，寄愁天上呼不醒。春风吹开玉东西，月落参横斟酌之。吐茵脱帽有妙理，眩朱成碧浑忘归。右相丹青果驰誉，幻药调成疑笑语。便觉微绡古意生，似闻醉眠卿可去。半生忧患复萧条，瓮中肥遁何须邀。一樽桑落对公等，尽解平时藜苋嘲。"}