{"id":"610378","title":"懒庵歌为尹用平丈作","dynasty":"明","author":"张应申","text":"尹郎弃官返初服，自掇懒庵颜其屋。世人贵勤不贵懒，贵懒毋乃君所独。数椽仅可藏鸠拙，一枝聊以供雌伏。簪组缧绁愁罄折，形骸悠悠恣土木。独坐羞书咄咄空，群居每捧便便腹。桐阴亭午独眠犬，门外春深闻卧犊。凉风散发北窗前，斜日杖藜南山曲。任他官长不通谒，任他时事休触目。即甘曲檗觉喧扰，即有缥缣抛检读。狂来但解唱鹧鸪，醉后宁能舞鸲鹆。万态从知七不堪，半生只爱三商足。君不见东邻结交干谒造请勤欲死，转眼炎凉有反覆。又不见西邻宦成求田问舍勤欲死，乃与子孙为厮仆。吁嗟乎，头颅如此已可知，胡为与世相驰逐。多君自爱懒中趣，不然纵惜分阴应碌碌。"}