{"id":"696171","title":"和同年翟彦荣所赠韵二首","dynasty":"明","author":"罗亨信","text":"对策无才愧贾生，多君爱我独心倾。金台别后劳飞梦，谷郡相逢话旧情。素志谩期苏赤子，丹心终日恋瑶京。边庭宁谧狼烟息，一统华夷仰大明。昔年簪笔侍銮坡，献纳疏慵感愧多。遐峤播迁怜跋涉，内台超擢沐恩波。乡居幸托联桑梓，宦达常怀共甲科。况是金兰交契重，悠悠高谊岂能磨。"}