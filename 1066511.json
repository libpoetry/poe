{"id":"1066511","title":"次去非韵简元忠使君","dynasty":"宋","author":"葛胜仲","text":"翻飞堕青冥，岩邑漫濡迹。脱无贤已交，久矣去移疾。兴州天下士，奇节非碌碌。魁然索价高，未肯轻沽玉。居閒时过我，端若右尹夕。文词天分工，沈诗更任笔。蝉连语入微，不觉听更仆。旧交半廊庙，勋阀藏帝箓。毋宁一麾出，不屈数旬客。五十始过二，荣途尚努力。才资况加人，何止什与百。是事姑置之，秋日方在翼。鲜鲜黄金花，冷艳照墙屋。郊原沐时雨，枯槁苏沾足。城南天息河，流水有令德。相携共击汰，泛此寒湜湜。"}