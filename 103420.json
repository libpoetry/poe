{"id":"103420","title":"泗州郡圃四照堂","dynasty":"宋代","author":"梅尧臣","text":"官舻客艑满淮汴，车驰马聚无闲时。岂有余力事栋宇，後园荒草长离离。朱侯下车百职举，亦治宴豆频游嬉。梁冠爵弁各得礼，道路溢誉亡高卑。因隙作堂名四照，虚光转纳娥与羲。面面悬窗夹花药，春英秋蕊冬竹枝。射堋宽阔习武事，镜沼清浅吹文漪。侯之此意宁自乐，夷情劳士俱忘疲。後来出口勤酒扫。莫作厩埒生蒿蔾。"}