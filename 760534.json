{"id":"760534","title":"前诗多见和者，所怀未尽，复次前韵","dynasty":"清","author":"丘逢甲","text":"天地创造初，先造者鬼神。其次造万物，灵者厥曰人。有雄则有雌，匹耦为妃嫔。概谥之曰虫，裸毛羽介鳞。鳞虫圣者龙，乃独崇明禋。人虽灵万物，惴惴伺喜嗔。惟龙能上天，为天之下臣。代天照天下，郁仪与结璘。云雨雷电风，龙气为屈伸。遂以鬼神力，用祸福吾民。当其偶入蛰，天地为不春。精气常在天，托象为星辰。方今万国旗，各画国所珍。凶禽与悍兽，戢戢何侁侁？国旗所到处，互市争金银。惟吾国旗龙，黄闪天方晨。龙以海为家，不知几由旬。为灵实昭昭，国岂长弱贫？大哉祝融汪，何年庙其濒？自有此庙来，更历几劫尘。庙木皆十围，樵者不敢薪。东江入西江，庙下道所循。相将俱入海，海山碧磷磷。天子治四海，吾国古义陈。其实西北方，地广漠无伦。有海惟东南，战局乃日新。何人跨海功，海外镌苍珉。赫然一楼船，费数百万缗。一炮数十万，经年工始竣。一往而不复，惘然问水滨。惟兹大海间，龙职在所巡。龙乎其有灵，敌舟当沉沦。况吾国旗上，之而皆龙身。兹庙镇南海，尤与军民亲。壁垒何森森？原田何畇畇？纷纷群夷舟，海门不可堙。我读韩公碑，披发思骑麟。大荒渺何许，海阔山嶙峋。群魔害正道，乱象日益臻。皇皇地下民，种族忧将泯。安得龙旗龙，一出定八垠。呼天下雷电，为我炮与轮。龙旗驱风云，毕令正朔遵。紫髯碧眼奴，抱头走踆踆。持酒酹神龙，雄风生青蘋。功成告天地，还我旧角巾。礼上明堂图，乐奏嶰谷筠。百神并受职，为加冠与绅。我偕南海龙，云卧寒秋粼。是时天所覆，帝泽罔不匀。作诗告陈侯，此语何当真？夜看双龙光，南出斗牛津。"}