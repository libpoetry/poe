{"id":"721325","title":"次答姚叔烟见怀之作六首","dynasty":"明末清初","author":"陈恭尹","text":"相见将何待，诗篇只数来。九皋惭鹤和，千里羡龙媒。日驭南行远，天心子半回。闻君理归棹，临发重徘徊。投湘承有赋，向往倍情深。只以千行泪，酬君一片心。年华虚睕晚，踪迹叹浮沉。不及王家子，终身松柏林。高调谁能及，萧萧变徵寒。酒中堪击筑，言外见如兰。蝉露秋林浅，鹰风木叶残。自知啼不敢，只有避人看。子房元善病，耿耿在予心。岂谓参苓日，重来金玉音。神交闻自昔，古道绝于今。咫尺成修阻，云山未是深。西湖君有宅，此日赋归来。积水涵虚牖，闲花落古苔。舌为妻子示，酒共故人开。知有观潮作，奇文不让枚。琼树思颜色，清河比笑言。念君停画舫，定得贲丘园。赵尉馀基毁，虞翻旧苑存。朝来歌有客，童子候柴门。"}