{"id":"866650","title":"再和赠故人","dynasty":"宋","author":"冯时行","text":"煌煌六艺学，兀兀门亦专。耕道宜有秋，而我适旱乾。疏鬓日月迈，破衣霜雪单。谁谓四海宽，已觉一饱难。失计堕簿领，署判手为酸。皇家挈天纲，昨下如纶言。冷眼看匠手，雌黄英俊间。华堂玉尘动，绣帘香鸭残。为国得一人，可使天下安。当时呼画师，我愧宁不然。策勋径投笔，守志甘抱关。渥洼万里心，束刍老厩闲。岂无苜蓿盘，可以羞晨餐。岂无芰荷衣，可以备祁寒。天地日莽苍，逢辰谅多艰。世既不吾与，不去良亦顽。摇摇故山心，长风动旌旃。君今门下士，良庄满人寰。与我各相去，何啻一小千。异时白云邸，仰君分酒钱。富贵无相忘，勿徒况永叹。"}