{"id":"730677","title":"侯生行","dynasty":"清","author":"严复","text":"侯生忽欲东渡海，赠我二十六韵五言诗。高词淳意杂古语，悬知落笔涕下如绠縻。自言少小失怙恃，京华旅食随群儿。中遭丧乱反乡井，挟书始解为唔咿。十七北征遘佳运，盐山老宿加磨治。有似西江润涸辙，发棠荒岁周寒饥。学何常师数到我，报语郑重酬无施。抗颜授徒亦自可，对镜忽尔惭鬓眉。男儿作健要如舜，头上乌兔忧坐驰。沮洳有鱼岂足脍，拔鲸不见韩退之。颇闻哲学最高峻，愿登巅顶掀其篱。西深东浅没次第，求道勤苦遑言疲。橐驼无角奋两耳，汗漫预作廿载期。诗成书纸持见我，再拜伏请加训辞。我读君诗忽大笑，如此作计宁非痴。即今朝廷议新宪，百度尽变秦以来。朝植党魁野政党，争立门户方求才。盛年如子更拄腹，随风咳唾霏琼瑰。但须倚门露肮脏，一蹴可躐九级台。鸡壅豕零有时帝，吾言至信非类俳。不然椎埋击剽作交会，猎取亿兆兼京垓。丈夫蔗境在倒啖，蔡泽年寿须安排。奈何弃此都不事，而欲清浅观蓬莱。哲学虽成究何用，徒取造化穷根荄。天演亦何与汝事，吊诡转使人愁猜。不才鼹饮仅满腹，讵足为子先路开。虽然一语可忠告，平实乃以基崔巍。譬如沿流下蜀楚，欲达东海先江淮。质力名数各有事，一一皆与清隅隈。真积力久自通贯，至道呈露无昏埃。即论近事亦有补，工冶政法咸取材。吁嗟呼，阴阳帅霅五洲沸，欲曰救国诚难哉。吾今衰老已无用，偷生发背旋黄骀。乞食诸侯岂得已，平生志愿如寒灰。高歌青眼属吾子，归日谈笑生风雷。"}