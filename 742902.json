{"id":"742902","title":"河津观龙门歌","dynasty":"清","author":"冯敏昌","text":"惊涛殷地声如雷，濒河路折听喧豗。连天烟雾不知数，西望一气连峰开。峰如连牛亦奇哉，岂谓河自峰腰来。骑危路转峰还回，地穷转石蹶斯下，天成巨闬高何嵬。仰看铁壁形如隤，俯积云气容如灰。想像昆仑万里导源至此偪拶不得出，丰隆列缺乃驱应龙画地鼓翼掉尾扬其颏。厓开巘豁奚迟回，山口一石门还阂。谁令千丈势忽断，真见当时指麾万众雷辊电激轰钳锤。河流怒喷风回埃，建瓴一泻无垠垓。长澜千里更东下，高掌万仞从西摧。吁嗟神功安可能，云雷合赖经纶才。试观千秋万古山童水不竭，于中禹迹令人慨想心徘徊。山前古庙临危台，降神拜奠倾云罍。云松绕屋鸣作籁，龙蛇满壁昏成煤。一从洒澹诸沈灾，何意逝水还相催。淇园竹竿下不尽，宣房瓠子空悲哀。我愿元气深滋培，权衡迭运兼公台。济川舟喜盛世见，清河颂许诗人裁。"}