{"id":"536077","title":"山人劝酒","dynasty":"明","author":"王世贞","text":"日迩不怿，披寻幽沦。道逢山人，被山衣巾。酌我葡萄九酝之美酒，盛以瘿藤五华之灵尊。尽倾尊中酒，为唱青天歌。一歌还一杯，柰此青天何。踞坐问山人，汝今欲何为。行将出山去，搏弄造物为婴儿。四皓归来，皲■头皮。赤符自新，紫芝已萎。羔雁三至，卧龙遂起。行雨不休，卒以暍死。天施白玉棺，生瘗王子乔。何如留此口，时进美酒长逍遥。欲知出山者我是，悔不老作吴山樵。"}