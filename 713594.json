{"id":"713594","title":"咏古 其十一","dynasty":"明末清初","author":"屈大均","text":"维昔二周君，皆以诛秦亡。大义帅诸侯，王朝亦有纲。惜哉无良将，九鼎归咸阳。是时秦亦灭，嫡裔止庄襄。政也实奸生，吕代嬴氏兴。二世不旋踵，赵高撼其吭。前秦祖蜚廉，后秦祖文信。无德易颠覆，虎狼总推刃。诗书亦何罪，儒生同一烬。痛绝骊山坑，多言说尧舜。"}