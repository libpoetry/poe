{"id":"699200","title":"辛丑暮春苦雨柬立夫","dynasty":"明","author":"秦旭","text":"暮春雨多天尚寒，苔花满地泥不乾。牡丹淹烂不堪折，朱门罢送黄金盘。绣帘匝匝低垂地，玉笙声断炉烟细。美人何处倚栏干，楚水吴山路迢递。鹁鸠双双啼屋角，细雨斑斑晴复作。碧水苍苔野外昏，挑灯坐听檐花落。轻寒侧侧透重扉，翻把罗衣换裌衣。出门可柰春泥滑，辜负西山笋蕨肥。"}