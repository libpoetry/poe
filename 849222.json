{"id":"849222","title":"隋炀帝","dynasty":"宋","author":"卫宗武","text":"方其为储贰，用智固已谲。及夫据大器，为谋抑何逆。龙舟及凤谲，无岁不游适。离宫与别殿，快意事淫佚。置酒燕要荒，会者三十国。紫舌与黄支，无所不臣服。亲驾两征辽，方且肆穷黩。群盗遂蜂起，土地日以蹙。惛犹不知悟，愎谏辄诛戮。肘腋俄变生，兵刃交于目。不肖孰甚焉，身亡而国覆。"}