{"id":"721411","title":"上元后二夕长寿精舍雅集同王惠州陈韶州两使君梁药亭廖南炜屈翁山王础尘沈上钱方葆宇陈生洲黄葵村分得来字二首","dynasty":"明末清初","author":"陈恭尹","text":"使君五马并能来，陆贾城边白社开。人影隔桥频送酒，鹤声迎客共登台。东方皎月宵仍满，西郭烟花日渐裁。幸值行春驻旌旆，挽回端藉济川才。江头前夜报轻雷，花底新阴绮席开。稷下放谈多学士，梁园能赋盛邹枚。风传野鼓催灯出，潮带春星入沼来。诗句未成轩骑动，重城深隔愧追陪。"}