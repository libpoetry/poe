{"id":"159822","title":"奉和象之夜饮之什","dynasty":"宋代","author":"韩维","text":"淫阴泄为雨，十日泻不停。蓬蒿长四壁，浊潦流纵横。嗷嗷鹤群游，阁阁蛙乱鸣。端居积幽抱，沈郁久未平。是时俯几望，月魄向已盈。浮云失四顾，孤轮午亭亭。微风濯炎热，衣巾凛馀清。起我不暇懒，超遥步前庭。烦忧忽以去，旷如出幽囹。顾谓汝妻子，速具煎炮烹。同里四五人，予期得邀迎。随时具蔬果，饤饾甘与青。虽无水陆珍，亦足侑杯觥。所期在乘兴，岂问多品名。诸君于我厚，匪貌实以情。从容谈笑间，荡不见府城。肴来必虚反，觞至无留行。岂惟清言胜，或以善谑并。高风揖巢许，旷论齐殇彭。不知轩冕贵，直以道义荣。置身岂非德，抚事临惹惊。上天作阴沴，降水灾吾氓。芒芒郊野外，浩若翻沧溟。垣庐随波尽，稼穑安有成。所闻此害广，郡国多所更。吾群急病民，定见宽税征。囷廪无盖藏，何以活鳏{左女右上旬下子}。我曾不足恤，方以口腹营。念始昔从学，潜心于六经。颇知圣人道，要在及苍生。胡为取自足，而不惟其赢。顽然度岁月，如蛙守坳泓。中而复自思，此其义所宁。圣朝盛搜拔，列位罗群英。晨兴朝国门，冠盖多于星。旦材必夔稷，抗议皆颠闳。双凫与乘雁，未足关重轻。奈何不自量，欲以愚自呈。退之亦有云，其犹进狶苓。不如且饮酒，兹事未易评。"}