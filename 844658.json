{"id":"844658","title":"辛酉三月，靖江杨翰如先生以过慧中女士画幅属题，敬呈绝句五首","dynasty":"清末民国初","author":"夏子麟","text":"刊落浮华见素姿，秋怀满幅写乌丝。因知公有山林志，点染山林为费思。菊瘦堪供陶令爱，石顽能使米翁颠。先生志趣同陶米，画菊因添石一拳。石畔有花增妩媚，花间补石倍精神。倦飞更著知还鸟，潇洒分明能出尘。长笺挥洒墨花狂，补写新诗复几行。三绝无须推顾郑，清才又见女中郎。妙墨题辞各擅长，即非宋艳亦班香。一从崔颢留名句，落笔迟迟费较量。"}