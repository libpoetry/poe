{"id":"735977","title":"还家作 其一","dynasty":"清","author":"潘江","text":"仲冬草木衰，朔风凄以厉。游子裹衣裳，途穷始归憩。入门坐中庭，洞开杳无际。荆榛药石床，瓦砾莽寒砌。鼯鼠穿屋梁，蟏蛸隔棂翳。门稀户复无，环垣宵不闭。往时歌舞场，今焉牧鸡彘。侧立怯垂堂，楼阁有颓势。邻翁走慰言，华居昔何丽。何故忽凋残，非兵是豪隶。语罢各欷歔，潸然潜出涕。诛茅葺断椽，聊以谋卒岁。回忆庑下时，吾庐无宁敝。"}