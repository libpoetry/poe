{"id":"416040","title":"海运篇","dynasty":"近现代","author":"王再咸","text":"田横岛，五百客，卢循洲，十万贼。三千男，三千女，中央尚有徐福市。苍茫隔一衣带水，阻绝中原成万里。前朝疆宇到海尽，只今海若犹恭顺，龙宫懔懔天王命。金翅三百只，铁觜三百只，地上人来海上立。片帆直穿鱼腹出，须牙喷薄蛟螭血。妖云毒雾天茫茫，摐金伐鼓船低昂。后顾扬子院，前顾洛口仓。三日东风一日渡，抬头笑指金门树。绿水青山估客舟，到来还欲乘潮去。峨峨御史台，橐橐尚食监。黄米数十石，白米数十石，陈陈相因更百万。软脚金钱费无算，舱中之米犹带汗。吁嗟乎，蓄水安水门，削木作木插，从此治河无上策。但听唐人得宝歌，安知秦代输边法。君不见，古今方士扼腕燕齐间，但誇海中瀛洲蓬莱方丈三神山。"}