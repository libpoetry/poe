{"id":"915819","title":"跋袁起岩所藏后湖帖并遗像一轴诗中语皆檃括帖中语也","dynasty":"宋","author":"杨万里","text":"先生向来落异县，故人十载不相闻。归来不但荒三径，点检松菊无一存。裹轮加璧岂不好，朝廷礼数优遗老。红旗黄纸久罢休，青山白云苦死留，咫尺西冈归未得。只待桃花水生半篙碧，便拿短艇归结茅，共寻赤松与黄石。风烟之表非人间，别有天地宽且闲。周山卖却不要钱，袁家送酒一破颜。犹嫌孤斟太落莫，更觅高人共杯杓。银钩四纸墨尚鲜，妙处难与俗人言。忽逢先生自天降，手扶太一青藜杖。仙容可望不可亲，飘然飞去青霞上。白蘋满棹何时归，秋著芦花知不知。"}