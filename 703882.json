{"id":"703882","title":"赠郭给事","dynasty":"明","author":"韩日缵","text":"何事催征骑，春风遽拂衣。碧梧辞夕省，白简抗天威。恋阙心仍在，抽簪顾不违。岭云纷冉冉，应待逐臣归。痛哭千秋壮，安危一疏存。昌言扶社稷，直道任乾坤。金石真堪泐，升沈未可论。閒来披谏草，数过倍销魂。宁知抗疏日，便作去官时。伏马孤臣斥，批鳞圣主知。寸心良不负，三黜竟何辞。暂向美容幕，羁栖借一枝。谪宦从兹去，将无泽畔吟。五云丹阙迥，三径绿苔深。安得回天力，仍悬捧日心。赐环应有待，旦夕望为霖。"}