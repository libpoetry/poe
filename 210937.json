{"id":"210937","title":"烟江叠障图","dynasty":"宋代","author":"蔡肇","text":"瓜州东望西津山，山平水阔生寒烟。海门日出江雾破，沿江山色寒苍然。五州京岘穹隆隐辚尚不见，况乃鹿跑马迹点滴之微泉。中泠之南古浮玉，钟鼓下震蛟龙川。楼台明灭彩翠合，海市仙山当目前。兴来赤脚踏鳌背，挥弄白日摩青天。原松芊芊雪欲尽，野气郁郁春逾妍。三更潮生月西落，寒金万斛流琼田。江山佳处心自省，画图忽见犹当年。有如远作美人别，耿耿独记长眉娟。双瓶买鱼晚渡立，孤篷听雨春滩眠。翰林东坡知此乐，至今舟上渔子谈苏仙。玉堂椽蜡照清夜，苇间幽梦来延缘。山川信羡归未得，送行看尽且作公子思归篇。"}