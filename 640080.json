{"id":"640080","title":"双柏篇赠陈景仁","dynasty":"明","author":"汪广洋","text":"桐川官舍有双柏，岁久苍髯森森立。蜿蜒古干蟠蛟龙，礧砢蜷根错金石。长风万里海峤来，怒挟鲸涛撼虚碧。万木已就衰，百卉亦改色。轇轕玄阴互开辟，尔乃不受霜雪迫。使君独好事，十月南省还驻车。官舍颇清暇，起坐正在双柏间。天空鹤巢云渺渺，月冷子落秋斑斑。况当桐川岁时晏，农务告成官事閒。默然冠带憩晴日，对此想像缓民难。岂惟耽彼乐，聊复怡尔颜。君不闻召公美化行南国，手抚甘棠重游息。后来歌咏思不忘，爱树真如爱其德。又不闻潘岳出宰河阳城，种花满城花昼明。河阳小治亦稍辑，尚有简牍书令名。君才远抱岁寒节，逸气孤骞凛冰雪。明堂大开需栋梁，引领相期继前辙。只今兵革动四方，天地苍茫日流血。朝廷求治安，丞相揽英杰。君乎君乎当勉㫋，毋以哦松事清绝。为君长歌双柏篇，白露萧萧滴凉月。"}