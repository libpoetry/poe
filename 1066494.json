{"id":"1066494","title":"兖学叙旧呈子充","dynasty":"宋","author":"葛胜仲","text":"羲和无停轮，年鬓日夜改。惟有金兰心，岁晚依然在。颇忆四门馆，研席同诸生。联名理朱穆，结驷留阳城。缟纻初定交，车裘容共敝。骏马驰春风，休沐章台市。年少未涉道，惟论场屋文。鼻息拂霄汉，心期勇风云。春闱锁儒仙，试席两心竞。阆仙时乞灵，孤懿肯移病。喜君先得桂，时我犹飘蓬。凤凰黄鹄叹，振手国门东。离群十周星，为僚一都会。涵牛鼎烹鸡，邑小非材配。理县不用谱，政如密与蒲。糗水代厨传，木索閒庭除。肯怜冰子穷，夜冻午不粒。绨袍累故人，口腹烦安邑。更迂长者辙，来顾空宇中。坐令羁官兴，不复叹秋风。"}