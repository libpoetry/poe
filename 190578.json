{"id":"190578","title":"和江子玉·白驹皎皎来空谷","dynasty":"宋代","author":"胡宏","text":"白驹皎皎来空谷，希声绝世人难续。异端蠭起乱群风，摆脱敝衣聊一沭。悠然良夜酣寝，觉来无欠亦无足。不蹈红尘陌上花，自种青云陇头粟。呜呼夫子大圣人，七日藜羹食无粥。休争得失等鸡虫，克己乐善充身腹。风云变化会有时，微吟袖手清溪曲。"}