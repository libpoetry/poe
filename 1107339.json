{"id":"1107339","title":"谢王洪伯惠酒炭米五首","dynasty":"宋","author":"包恢","text":"君许身比稷，视饥真己如。免吾学颜帖，乞米李大夫。饱我德更勤，青州两从事。酣饮愧无言，未尝识奇字。杜陵四海志，不忍寒飕飕。投我一红炉，果胜千金裘。风雪太清白，顾怀似斯人。超然万松表，一洗肝胆新。昨蒙记云萍，得得睹台星。君宜厚自重，绝似前金陵。"}