{"id":"1106695","title":"湖头观桃李四绝句","dynasty":"宋","author":"王庭圭","text":"路转烟村万木春，村深疑有避秦人。山农出谷惊相问，不信边头有战尘。朝骑一马暮还归，尽日花间觅句迟。黄四娘家谁敢道，古来惟有少陵诗。城里池台俗俭穷，却来城外探东风。曲栏幽槛趣不远，春在郊原浩荡中。春入千林烟雨中，桃花李花能白红。一时草木披锦绣，十里吹香坠晚风。"}