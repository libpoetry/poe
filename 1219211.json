{"id":"1219211","title":"钟馗部鬼图","dynasty":"元","author":"郑元祐","text":"老髯足恐迷阳棘，鬼肩藤舆振双膝。前驱肥身儿短黑，非髯娇儿则已腊。后从众丑服厮役，担携鬼脯作髯食。鬼肌未必能肥腯，餔之空劳髯手擘。彼瘦而巾褙长窄，无乃癯儒执髯役。其馀丑状千百态，专为世人尸辟怪。楚龚狞老非其类，请问何由识其槩？想龚目睛烁阴界，行尸走鬼非殊派。民膏民脂饱死后，却供髯餐缩而瘦。无由起龚问其候，有啸于梁妖莫售。大明当天百禄辏，物不疵疠民长寿。"}