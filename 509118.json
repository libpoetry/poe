{"id":"509118","title":"橘杏双清为儒医傅泽民题","dynasty":"明","author":"韩雍","text":"莫言苏耽神，漫说董奉仙。惟我葑溪南，国医世称贤。以医名世三十载，轩岐道术何精专。开阖阴阳指间妙，斡旋造化心中玄。回生起死已万千，何须橘叶吞清泉。家有恒产皆良田，曾输万石周荒年。天恩煌煌赐冠冕，杏林换谷名空传。琴川高士感德偏，买橘买杏栽庭前。绵州太守作佳画，刑曹司务题长篇。想当雨过碎锦钱，结实宛如红蜡圆。寒霜作威叶不变，黄金万颗累累然。此时此景清且美，相对不觉尘烦蠲。开芳樽，列绮筵，旋烹肥，时摘鲜。东邻西舍三五友，日常醉倒林中眠。何时使我参其间，我将世事祈苍天。疲癃残疾谁能痊，鳏寡孤独尤堪怜。苏董于今果未死，招起授我神方全。我将以之游八埏，广济夭阏并颠连。"}