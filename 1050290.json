{"id":"1050290","title":"暮春之月谒庐守陈元舆待制作","dynasty":"宋","author":"郭祥正","text":"百年悯秋霜，念念流运歇。一昨辞周行，于今鬓垂雪。幽独谁为扶，寸心徒自折。翻然驾柴车，宾闳重款谒。与公论襟期，及此阳春月。英英栏中花，滋露正妍发。浊浊瓮中醪，浮醅想芬冽。朝廷用直道，郡邑罕所阙。嬿婉我之友，皎若环与玦。良辰不同乐，衰暮空惜别。"}