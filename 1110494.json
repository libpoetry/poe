{"id":"1110494","title":"致政朝奉挽词","dynasty":"宋","author":"孙觌","text":"出岫孤云自卷舒，平生心事付樵渔。便抽手板还丞相，独把鸱夷载后车。扫轨更无云外辙，传家尚有枕中书。百年大梦行当觉，日月浑将一醉除。床头蚁斗两牛鸣，起起谁呼寝梦惊。不用沉文招九死，曾因叩角悟三生。取毡卧看偷儿入，折券羞同贾竖争。天定胜人端可必，坐看骥子籋云行。"}