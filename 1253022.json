{"id":"1253022","title":"遣兴六首","dynasty":"元末明初","author":"刘基","text":"避地适他乡，息肩谢羁束。生事未有涯，暂止聊自足。南园实清旷，可以永幽独。层楼面群山，俯见湖水绿。杂英被郊甸，鱼鸟得栖宿。登临且慰意，未暇计远躅。圣贤有遗训，知命夫何辱。积雨兼数旬，天气凉有馀。青苔交户庭，始觉人迹疏。地主多闲园，可以种我蔬。儿童四五人，蔓草相与锄。既倦则归休，卧阅床上书。无事且为乐，何者为名誉。夏日苦太长，夜景良可爱。华月吐曾岑，遥天碧如黛。披衣更登楼，稽山正相对。澄湖晶空明，浮云去无碍。遗荣世何人，贺老今不在。凉风吹毛发，坐久增感慨。溽暑百体倦，晓凉正堪眠。飞蚊何营营，绕鬓鸣相煎。拍之不胜多，挥去还复前。世乱有骨肉，逃生幸完全。细微何足较，此意谁当传。绿树何阴阴，良苗亦离离。开窗招远风，赤鲤跃清池。云日酿晴光，芰荷有馀姿，宴坐偶自得，悠然遂忘饥。富贵不可求，守分勿复疑。迂疏乏世用，矫情非所安。投簪谢时辈，聊得心中宽。回首望故乡，枳棘日以繁。譬彼水上萍，随流且盘桓。楼头好山色，晴雨皆可观。未知明朝事，且尽今日欢。"}