{"id":"816318","title":"人境庐杂诗","dynasty":"清","author":"黄遵宪","text":"春风吹庭树，树树若为秋。忽作通宵雨，来登近水楼。湿云攒岫出，叠浪拍天流。不识新波长，沙边有睡鸥。门前几株树，树外一亭茅。唼絮鱼行水，衔雏鸟恋巢。月随瓜架漏，花入药栏交。难怪陶徵士，移居乐近郊。亦有终焉志，其如绿鬓何！云闲犹作雨，水止亦生波。春暖先鸦起，湖宽让鲫多。门前亲种柳，生意未婆娑。出屋梧桐长，都经手自栽。十年劳树木，百尺看成材。莽莽风云会，深深雨露培。最高枝上月，留待凤皇来。紫滕花压架，开落到如今。旧雨伤黄土，残春怅绿阴。寻香犹惘惘，埋玉故深深。庭下交叉手，多余变旧心。叶叶蕉相击，丛丛竹自鸣。萧萧传雨竟，摵摵误秋声。露湿寒蛩寂，枝摇暗鹊惊。幢幢灯影暗，独坐到微明。初日照高楼，迟迟树影收。苔痕绿壁漫，花气到帘留。春软鸡同粥，风和鹊亦柔。书声墙外过，有弟住东头。耐冷齐头客，鳏鱼不寐馀。知君长独坐，念我近何如？哀乐中年感，艰难远道书。杨梁诸子好，踪迹亦萧疏。"}