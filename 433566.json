{"id":"433566","title":"南岳祝融峰 一九四零年作，时年十七岁","dynasty":"近现代","author":"彭靖","text":"谁把生花笔一枝，芙蓉画出意如痴。云留客住常遮路，风爱山容为扫眉。地势阴阳分冷暖，天心南北有高低。苍苍独立原无主，三径荒芜欲问谁。独登绝顶一徘徊，脚底群峦翠色堆。方丈能文偏傲客，道童无事喜栽梅。风常送暖花争放，境到忘机鸟不猜。笑倚危崖一长啸，天风浩浩四山来。"}