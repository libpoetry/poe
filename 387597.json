{"id":"387597","title":"绮寮怨·冬夜","dynasty":"清代","author":"樊增祥","text":"淡月幽窗如画，墨梅横一枝。四五点、冷蕊疏花，无人处、自照冰池。霜柯惊飞冻鹊，谁家笛、故学秦女吹。想弄珠、玉指生寒，蟾辉里、缟袂归去迟。瘦沈自宽带围。轻裘紫绮，针神几费柔荑。闷拨垆灰。这情绪、有谁知。银屏雪儿何在，觅旧谱、自填词。相逢甚时。明灯照棋局，应有期。"}