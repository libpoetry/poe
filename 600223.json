{"id":"600223","title":"送海刚峰大理祭告南海兼归省","dynasty":"明","author":"郭棐","text":"北宸分使节，南斗焕星精。礼为怀柔重，恩先海渎清。暂辞螭陛出，言指雁城行。杨柳牵离思，芙蓉引去旌。风云万里意，歧路十年情。粤水今龙跃，朝阳昔凤鸣。馨香神尽格，禋祀典初成。跂尔瞻铜柱，悠然望玉京。且承萱幄喜，矧是锦衣荣。莫久淹乡国，遄来答圣明。"}