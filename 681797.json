{"id":"681797","title":"关山月","dynasty":"明","author":"陈良贵","text":"关山月，别来二十四圆缺。孤舟露下湿郫筒，对此清光愁断绝。故园两度开黄花，鸠妇看花双黛蹙。人生那得长相随，倏忽天南又天北。推篷抚景谩咨嗟，愿风吹作碧云遮。幽闺免此共相忆，肠断月高还自斜。关山月，底事经年照离别。君不见三关烽火羽书驰，壮士冲寒泪流血。"}