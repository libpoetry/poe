{"id":"1241536","title":"夏中病疟戏作呈石末公","dynasty":"元末明初","author":"刘基","text":"晚浴烝骨毛，蹭蹬张万孔。不虞小人风，堀堁触埲塕。长驱毒暑气，熇若燎发照。钻肤入经络，键钥砉冲捅。蚩蚩水帝子，鼠伏伺腥絜。痴琚与狡瓆，并出助摧挏。天君赫斯怒，六军躬自董。丹元将爽灵，逆击阚哮唝。主客相批亢，乾坤为摇动。初交且躇躇，再接遂咏咏。翛翛螽股切，嗅嗅鵙翅翪。萧飕叶鸣軿，釐辘车转□。惊沙走窸窣，落雪旋蠛蠓。凌竞剥床辨，敲琢摇佩琫。玄冰结太阴，河海溢银汞。俄然一阳复，日脚舒暡曚。微微细泉涌，拂拂轻烟翁。柔枝披婀娜，弱叶散萋菶。值如九乌焰，炽烈昧窥祼。炎炎祝融火，焮灼炀巃嵷。龙奔归大漠，虎逝蛰空巃。烘惔熟金石，闪烁歊螮蝀。肆伐殄嚚嚚，止齐安懵懵。岑头释戴压，雨汗涣流滃。黑酆群丑馘，黄庭百神总。颇怪天地气，去来何倥偬。集如蚁赴膻，散若蜂辞桶。弃置且勿思，宵鼓听谨谨。"}