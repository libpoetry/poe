{"id":"1053403","title":"远斋","dynasty":"宋","author":"释道潜","text":"君不见昆崙之河与天通，源深发远人莫穷。回溪转壑随折冲，末势演溢流于东。东溟无旁下无底，浩荡足以家鱼龙。嗟哉吾徒虽好学，讵肯著意推所从。渊停富滀有若是，孰谓世上无豪雄。法师名斋意且远，张皇幽眇见尔聪。西来竺书五千轴，期子岁月加磨砻。离骚楚词亦谩读，言语黼黻何必工。禅馀习气如未尽，时倚涧石吟松风。"}