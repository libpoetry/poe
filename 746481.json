{"id":"746481","title":"辟疆古园歌","dynasty":"清","author":"徐宝善","text":"长康家贫无一椽，十载藏身万人海。袖中示我新画本，中有先人敝庐在。九龙峰高翠入云，名园草木酣青春。参军爱客主坛坫，二泉觞咏如龙津。拥书不殊南面王，洗耳甘作繇东邻。眼看铜驼卧荆棘，小园兰成空怆神。百年劫火红羊换，竹瘦杉枯碝甃断。遗老犹传颜阖家，行人谁识陈陶观。吾家遂园傍玉峰，禊饱远续兰亭踪。主斯会者尚书公，鸿胪作图写貌工。图中一一须眉雄。吁嗟乎！卫公平泉成白地，世阀空绳隤敱裔。尚闻铅泪泻金仙，何况区区故侯第。读君《甘州曲》，令我心烦忧。名山君自垂千秋，鱼袋绯衣安用求，百不及君一事优。鸱夷傥逐五湖去，我已松门营菟裘。"}