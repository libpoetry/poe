{"id":"1111677","title":"挽吴尚书三首","dynasty":"宋","author":"吴芾","text":"奇才从古少，厚德独公全。克己强为善，虚心乐荐贤。立朝忠贯日，谋国力回天。阅世虽多故，胸中固湛然。晚岁登台省，频年侍殿墀。从容如素宦，卓荦冠明时。人冀终图任，天胡不慭遗。流芳知未艾，家有宁馨儿。公守东阳郡，于今已十年。人犹诵遗爱，政不愧前贤。清议当时重，休声后代传。我来叨郡佐，怅望隔重泉。"}