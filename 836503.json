{"id":"836503","title":"苏学士南海笠屐图","dynasty":"清末民国初","author":"陈肇兴","text":"乌台诗案从空起，抉摘瑕疵到鱼豕。阴霾白日昏蔽天，从此诗人无完理。东坡先生诗中豪，挥毫烟云动盈纸。一官潦倒落南荒，贬谪连年濒九死。自署识字耕田人，老向荒郊亲耒耜。置酒桄榔椰叶山，舣舟蜑户龙冈水。白须红带意态閒，藤帽棕鞋标格美。至今相距七百年，生气隆隆图画里。头戴圆笠双蜡屐，依旧春风归杖履。想见掀髯吟啸时，万顷波涛生笔底。江山有幸留才人，云海何妨老居士。足迹到处烟瘴开，肯把山林溷纨绮。不然我笠彼乘车，他日相逢岂其是。否则奇癖同阮孚，一生当著几两耳。不知先生信天翁，当行则行止则止。但教饱和渊明诗，讵料老折东山齿。十年踪迹混樵渔，一心梦寐依朝宁。蜉蝣天地寄此身，何者鱼虾何鹿豕。白鹤峰前煮凤芽，青衣道上烧婪尾。后来好事强描摹，遂把风流付才子。我今披图拜道容，一瓣名香敬在此。千秋仰止峨眉山，海阔天空万馀里。"}