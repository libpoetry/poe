{"id":"947027","title":"木兰花慢 其一 再用前韵","dynasty":"宋","author":"陈德武","text":"对江云日暮，又那更、夜如年。见霜满晴空，山衔星斗，月挂城垣。知心故人间阻，几何时、尊酒会多贤。冷落巴山夜雨，凄凉剡水寒船。孱容羞睹镜中妍。远水与天连。怪梦有馀甜，酒无好味，诗不成篇。刀圭解生毛羽，向晨风、飞傍彩云边。报道东君到也，一枝春信先传。"}