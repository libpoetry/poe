{"id":"1096647","title":"赵郡王施斗綵法被荐女因为说偈","dynasty":"宋","author":"释居简","text":"倚福修慧，深丹浓翠。倚慧修福，砌锦层縠。福慧两全，众彩明鲜。紫不乱朱，缟不碍玄。惟茜惟碧，参鳞差翼。空王座上，一片如织。善哉命妇，巧思精究。劝化诸女，如出一手。惟此命妇，诸善女人。于寿域中，克康克宁。女子有行，归宁母家。载殒淑身，发明心花。"}