{"id":"271395","title":"倾杯·南城歌酒，无异盛时，回首前尘，凄然欲绝。倚屯田散水调格","dynasty":"现代","author":"吴梅","text":"落叶江城，笑桃庭宇，高楼画烛红彻。绣枕四角，锦袜半握，蹙两弯新月。蘼芜绿尽汀洲路，已十年轻别。长桥艳影，都付与一夕边笳吹裂。共说，浓春物候，广场丝管，如听哀蝉咽。想巷陌依然，年芳凋谢。老清明时节，杜曲莺花，青门广盖，白发心犹热。寸怀结，还惜取子规啼血。"}