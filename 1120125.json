{"id":"1120125","title":"次韵徐庭珍春日杂言十首","dynasty":"宋","author":"陈棣","text":"溪风袅袅素涛翻，兀坐书帷怯悄寒。老去见春如梦寐，此心底用倩人安。身如不系一虚舟，入眼江山总旧游。视昔视今俱勿论，且凭从事到青州。燕雀经营竞短檐，未容蝶梦到花前。吾生几阅春荣谢，自叹如蚕已再眠。扰扰胶胶且罢休，会栽奴橘满汀洲。但教方寸无馀事，不必林泉学枕流。轻阴酝酿勒花天，节物撩人接禁烟。沂上未成曾点服，杖头聊挂阮生钱。沉酣蠹简不知春，庭设雀罗谁扣门。拄颊看山无限意，阴晴变态异朝昏。卉木争供众妙薰，春工试手为裁成。纷纷落蕊莺边雨，寂寂游丝燕外晴。幽花野蔓竟谁栽，傍水盈盈一笑开。几许远携吟笔去，未应空掉酒船回。冶叶倡条过女墙，依然还作故园香。雄蜂雌蝶无聊赖，尽日颠狂有底忙。小儿造化本无心，孰为芳时作主人。唯有丹青留得住，好令昌辈写花真。"}