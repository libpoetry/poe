{"id":"1130118","title":"子瞻赴守湖州","dynasty":"宋","author":"释道潜","text":"山烟弄灭没，山木含葱苍。刺舟傍遥岸，理策升虚堂。周遭瞩曾巘，矫矫如翱翔。下瞰平田流，澹然浮日光。青?解初箨，洗雨闻清香。虽云迫前途，真赏岂易忘。松门暗朝雨，寂历无行人。隆曦忽穿漏，卉木蔚以新。阶泉漱石齿，照眼光磷磷。史君美无度，卓荦遗嚣尘。风标傲竹柏，谈笑凌穹旻。何愧沈冥子，卧霞吞结邻。扬帆渡江来，洗眼惊翠樾。云姿既容裔，鸟哢更清绝。凌梯访前踪，琬琰亦未灭。嗟我鱼目光，畴能缀明月。狂墨扫琅玕，风烟坐中发。殊胜区中人，茫茫走飞辙。"}