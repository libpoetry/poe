{"id":"684767","title":"题寻梦图为云客赋","dynasty":"明","author":"王彦泓","text":"记得萧郎注目初，一枝琼树上红氍。游春梦不收罗荐，真色人宜入画图。家字针神推手爪，幼餐沉水透肌肤。重来顾曲堂前过，试问如今技痒无。房老传诗自弱龄，檀郎开出巧心灵。歌中度意当场笑，舞隙酬言隔座听。秋女自来神女梦，薛王翻笑寿王醒。难忘眼色初匀处，尽谱前踪到画屏。第一妍词第一姝，如今都作案头书。骊珠剩训雕笼鸟，茜袖闲挥插架鱼。眉翠略同诗点染，唇红微有墨沾濡。生香活色天真态，尚恐龙眠画未如。"}