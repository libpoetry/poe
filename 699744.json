{"id":"699744","title":"长相思","dynasty":"明","author":"郭之奇","text":"长相思，在长江。云端有女拥朱幢，玉手相招不肯降。下方无缘通情愫，稽首再拜立纱窗。我有白璧价无双，愿因长风献尊前。中途犹恐黑云逢，阊阖之门未应闭，扁舟何事阻奔泷。长相思，水淙淙。长相思，水之湄。西江晚涛恶风吹，梦魂怕险不敢移。当初谁使轻离别，祇今遥遥天一涯。寒灯久坐亦何为，肠断千回肝百分，恨来笔端怨入眉。怨恨悠悠冬春易，人乐新年客愁知。长相思，春复悲。"}