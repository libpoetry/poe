{"id":"421093","title":"念奴娇 甲子端午，夜游汉皋忆旧","dynasty":"近现代","author":"苏渊雷","text":"大桥飞跨，锁三镇、芳树绿洲如画。夹岸帆樯投影乱，官柳毵毵低亚。映水繁灯，迎人笑语，风物真堪写。临流挥水，纤纤眉月初挂。因忆青史无情，千家梦好，空自琼卮把。一夕西征穿险峡，笳吹猿啼齐下。卅载重来，江山多丽，百感茫茫夜。蒲觞下泛，客边留些佳话。"}