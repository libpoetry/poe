{"id":"1051620","title":"七门堰","dynasty":"宋","author":"彭汝砺","text":"古人材大心亦公，忧乐每与天下同。谋功虑事不草草，欲与天地为无穷。我来舒城道三堰，行看利入东南遍。渔樵处处乐太平，稻粱岁岁收馀羡。江淮旱涝相缀联，舒城独自为丰年。人知今日乐其土，不知古人为尔天。二刘未必真奇伟，谋虑及民乃如此。俗儒文多实已亡，洋洋大论言羲皇。心欲为功害辄胜，医庸未足平膏肓。纷纷予亦何为者，爱古伤今空涕洒。题诗倚立寄西风，不知材力非骚雅。"}