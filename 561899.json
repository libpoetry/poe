{"id":"561899","title":"大江东去和东坡词三首 其三 少宗伯孙先生和东坡词见赠依韵奉酬","dynasty":"明","author":"严嵩","text":"蚤岁相逢，知风骨、自是玉堂人物。二十年来官未调，兴在丹崖青壁。云海为家，柴门拥褐，高卧袁安雪。青宫华省，一时登用才杰。好似鹏鹗乘风，骅骝骋步，得路争先发。共喜虞廷逢圣治，关塞虏尘新灭。幸接仙寮，欣披藻翰，森爽清毛发。寅供三礼，光近九天日月。"}