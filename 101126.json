{"id":"101126","title":"雁荡山图·指点先凭采药翁","dynasty":"宋代","author":"苏轼","text":"指点先凭采药翁，丹青化出大槐宫。眼明小阁浮烟翠，齿冷新诗嚼雪风。二华行观雄陕右，九仙今已压京东。此生的有寻山分，已觉温台落手中。西湖三载与君同，马入尘埃鹤入笼。东海独来看出日，石桥先去踏长虹。遥知别后添华发，时向樽前说病翁。所恨蜀山君未见，他年携手醉郫筒。"}