{"id":"591232","title":"寄丁戊山人傅木虚歌","dynasty":"明","author":"欧大任","text":"吾闻勾漏为二十二之洞天，窟穴勾曲非人寰。上有石峰千丈之崟岌，下有清溪万折之潺湲。普照岩前云出入，白沙洞口云沾湿。仙坛佛塔互低昂，宝盖灵幡复披拂。石鼎丹炉五百春，幽栖今有傅山人。道穷要眇归玄牝，心自虚无养谷神。闻君昨游豹子石，马退茅亭有仙迹。玉銮隐约不堪攀，玄圃峥嵘望何极。嗟余曾入大罗天，名在丹台石室边。蓬莱一谪违真侣，蹩躠风尘独可怜。王烈素书尚能识，石髓遇之傥堪食。时观紫气一登楼，愿拜青牛见颜色。君不见葛洪欲求勾漏丹，邓岳止之犹复还。乘风万里倏可至，迟尔归来罗浮四百三十二之仙山。"}