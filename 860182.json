{"id":"860182","title":"闻倪尚书赴诏","dynasty":"宋","author":"王迈","text":"老倪昔以戆去国，时无一语为王留。自从医国失扁鹊，民之瘼矣矧可瘳。满朝争慕舌为柔，忍耻戴天事世仇。间有一念及王事，祇能低头效楚囚。汉家朝得一汲直，淮南即日干戈休。夷甫清谈倡薄俗，坐视平陆沉神州。残寇六年污京汴，群鱼假息釜中游。陛下至仁一南北，天假机会忍不投。顾盼左右求所倚，张仲孝友吾故侯。亟下一纸起高卧，明堂一柱清庙球。书生闻诏喜不寐，江左有人吾何忧。翻思死者不可生，谁为中兴壮其猷。未必军中有老范，且乞王所容居州。"}