{"id":"761633","title":"一萼红 盘香","dynasty":"清","author":"庄棫","text":"写相思。倩柔丝万缕，午梦乍醒时。巧样回文，断魂心字，引将筠管潜吹。画堂深杂和兰麝，任萦回、谁与拨馀灰。桦烛良宵，输他蜡泪，尚说成堆。莫认铜槃承露，是春心微逗，一线灵犀。宛转柔肠，缠绵芳思，向人情自依依。更好共、书笺药裹，傍帘旌、终日总相宜。只有往时荀令，未解怜伊。"}