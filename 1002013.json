{"id":"1002013","title":"送刘尚书再守赣之一年移帅豫章","dynasty":"宋","author":"曾丰","text":"赣农虽懒连岁礼，赣囚虽黠连岁空。农囚今昨性岂异，今守盖与昨不同。鬼窥莫见活城手，酒浇不下忧民胸。十年五度看易守，万口一词独归公。公凡两来亦两去，前去殊邦今本路。德公吾与军民同，军民未解吾细谕。向汝思公公复来，今公去汝汝勿虑。仅隔一江千里间，岂忘三任五年处。军民虽诺犹动情，不忍江头送公行。泪随赣石顺流下，碑在巽门前面横。千里和气散万里，一城春风分十城。但疑赣人送未了，洪人又送朝行京。"}