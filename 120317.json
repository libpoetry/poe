{"id":"120317","title":"次赵判宗送李象山韵","dynasty":"宋代","author":"陈造","text":"邑政易堕，我方在行。挽袖柅车，交游至情。两君玉峙，表表国士。下榻倾倒，有贤公子。我介三子，匪同而和。提衡掖挽，交口孰何。月堂之评，罙久未改。匿瑕振过，兹焉有待。卜夜之饮，辍骊驹章。顾虽情钟，河鱼未康。作吏则疎，羡人报政。彼益者友，工药我病。低昂达穷，冥心所遭。独喜故人，往偕仙曹。摇摇修程，炯炯初度。眷言顾之，矫首云路。胡不小留，共颓醉山。胡不更仆，共谭孔颜。西睇归帆，徙倚凄切。去留之间，仙凡斯别。"}