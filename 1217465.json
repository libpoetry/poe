{"id":"1217465","title":"益清堂","dynasty":"元","author":"乃贤","text":"嵩岳云峰近，高居水竹幽。筑堂依别墅，甃石带芳沟。翠荇含风弱，红蕖著雨柔。菱歌花外发，兰桨月中游。卷幔红云乱，开尊碧露浮。使君曾弭节，持斧照南州。绿野池台暮，平泉草树秋。吾宗多秀发，公子独清修。屡接何蕃武，长怀贾谊忧。拾萤供夜读，走马散春愁。朋友频相过，琴觞每唱酬。籍通青琐贵，文擅省闱优。归思劳清梦，高情忆故丘。卜邻端有约，岁晚共绸缪。"}