{"id":"707943","title":"念奴娇 其十四 送曹颂嘉中翰省觐见、归江阴。","dynasty":"明末清初","author":"梁清标","text":"金门倦客，恋庭闱、顿使梁园萧索。大雅榛芜君崛起，健笔韩欧复作。排阖纵横，飙回浪激，珠玉随风落。雄文读罢，瓣香今日重握。惆怅暑雨红亭，才人萍散，挥袖饥臣朔。子舍承颜清昼永，细把千秋商略。申浦奇云，大江华月，高咏恣横槊。岩栖未稳，相知半在黄阁。"}