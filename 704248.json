{"id":"704248","title":"田间杂咏八首 其二","dynasty":"明","author":"樊阜","text":"素心无外欲，衣食无丰腴。所愿官府贤，优游乐畋渔。妻儿永相守，卒岁无索居。绕屋种禾黍，当门树桑榆。凉风入我牖，明月照我庐。酒熟农事毕，邻翁迭招呼。兀然坐檐下，尽醉倒一壶。少长郊墟中，县官名未识。长时带好容，不见恶颜色。高陇麦穗齐，雉鸣自藏翼。野田耕耨余，工力暂时息。日夕会邻家，黄牛卧篱侧。酒酣勉诸孙，耕作当努力。微雨过前村，鸟鸣催蓐食。乌桕荫我墙，白茅覆我屋。荷朝出耘，依依暮归宿。少妇勤织缝，诸孙解樵牧。秋风禾黍收，寒日照原陆。鸟雀啾啾鸣，园篱多草木。官租及早偿，莫待里胥督。山村颇幽僻，甘向田间老。邻家隔短墙，出入同一道。桑柘团午阴，鹜雏牝鸡抱。夕阳雨外明，溪上山色好。夫妇话绸缪，农工非草草。秧长及时移，明朝饭须早。今岁颇少丰，浑家总欢乐。丁男备镰刀，晓起出城郭。前村禾黍黄，归来事收穫。田篱落豆花，啁啁鸣鸟雀。白马谁家儿，鲜衣曜河洛。扬扬意气骄，一箭双鸿落。我视如浮云，飞扬自轻薄。新水涨荒陂，芸芸稻盈亩。东家及西邻，世世结亲友。夏至熟黄瓜，秋来酿白酒。新妇笑嘻嘻，小儿扶壁走。门口沙溪清，垂垂几株柳。醉卧梦羲皇，凉风入虚牖。不知市井儿，蝇利较升斗。近说明府清，征徭曾减否？枣花落靡靡，一犬护柴关。节序届芒种，何人得幽闲。蛙鸣池水满，细草生阶间。刈麦欲终亩，风吹雨过山。大儿早未饭，叹息农事艰。豪贵本天命，悠悠不可攀。不闻无盐女，丑黑非美颜。"}