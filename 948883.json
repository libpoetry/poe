{"id":"948883","title":"次范至能忆同游石湖韵","dynasty":"宋","author":"周必大","text":"桃源非真亦非空，几年误转渔郎篷。岂知石湖天尺五，不隔三万弱水中。主公心伴白鸥没，莫莫朝朝醉花月。迩来一念了世缘，蝉冕照人头未雪。如今又作衣锦回，汀洲依旧玉成堆。闻道丹青忆贤佐，白麻早晚从天来。断章批处阶重抹，敢向坐中论礼绝。午桥他日倘重陪，庶见方瞳并绿发。"}