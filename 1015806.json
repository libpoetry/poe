{"id":"1015806","title":"泉州惠安县迎藏经请小参偈","dynasty":"宋","author":"释宗杲","text":"稽首十力大导师，三界独尊无比况。示现成佛转法轮，广演无边契经海。众生心想念念殊，所转法轮亦差别。法轮功德不可量，尽思竭力无能测。有大经卷在一尘，量等三千大千界。世有聪慧明达人，具足天眼悉知见。破尘出经作佛事，不作实与非实想。又以无边法界空，纳在佛身一毛孔。须弥铁围及大海，一一包容无迫隘。一毛既尔馀悉然，导师方便亦如是。念念普遍诸毛孔，念念克證金刚慧。念念成就佛菩提，念念满足普贤愿。而不生于戏论心，亦不住于深境界。如梦如幻如水月，如优昙华出世间。如是常转大经卷，了无能转所转者。三世诸佛诸菩萨，声闻独觉及天人。地狱修罗鬼畜等，一一皆承此经力。我今复与诸佛子，各生殊胜难遇心。还摄此经一归尘，安住毗卢法宝藏。"}