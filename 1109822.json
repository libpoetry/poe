{"id":"1109822","title":"送湖南提刑安学士","dynasty":"宋","author":"华镇","text":"洞庭六月暑风长，使者征帆挂短樯。汲引津途多肉食，追随行路有壶浆。南洲自恋涵濡德，北阙方思献纳良。更识高门延庆事，綵衣新有桂枝香。节遇中秋挟日馀，哲人来契梦熊时。神澄晓露珠凝彩，气爽秋风桂有枝。歌裤始喧清赣曲，使星还照碧湘西。太平天子方求旧，但指松椿祝寿祺。"}