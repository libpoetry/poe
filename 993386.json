{"id":"993386","title":"湖州寒食陪太守南园宴","dynasty":"宋","author":"梅尧臣","text":"寒食二月三月交，红桃破颣柳染梢。阴晴不定野云密，黕黕鼓声湖岸坳。使君千骑出南圃，歌吹前导后鸣铙。是时辄预车马末，倾市竞观民业抛。竹亭临水美可爱，嗑咂草木皆吐苞。游人春服靓妆出，笑踏俚歌相与嘲。使君白发体尤健，自晨及暮奏酒肴。尔辈少年翻易倦，倚席欠伸谁得教。公虽不责以正礼，我意未容诚斗筲。逡巡秉烛各分散，小人争路何呶呶。"}