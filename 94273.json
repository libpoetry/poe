{"id":"94273","title":"谢苏州史君张子仪尚书赠衣服送酒钱","dynasty":"宋代","author":"杨万里","text":"香山老益窭，欲卖宅与田。荆南赠春服，侍中送酒钱。何如韦苏州，一日兼两贤。酒钱随春服，并至南溪边。寄物已不轻，意更在物先。仆也拙生理，巧亦营不前。病废非为高，抛官余十年。纸田蜗牛庐，縰卖谁作缘。故人岂云少，衮衮青云端。王弘不可作，范叔空自寒。忽槛苏州书，冷窗回春暄。急褫九月絺，径追八酒仙。竹烟为我喜，波月为我妍。篱菊冻不花，一笑亦粲然。醉中化为蝶，飞随虎丘山。齐云已在眼，忽然远於天。"}