{"id":"431401","title":"游仙消寒词六首","dynasty":"近现代","author":"王钟麒","text":"玉宇寒深锁碧扉，九星冠上雪花飞。天风一夜瑶波冻，齐脱霞绡换羽衣。玉女骑鸾上早朝，妆成亲著绿云袍。洗头盆漉东溟水，化作红尘瑞雪飘。会启消寒集太清，鞭龙催唤董双成。问谁能佐琼苏酿，翠釜新调白玉羹。第一多情绿萼华，手翻条脱卧红霞。羊郎一去无消息，闲煞琼梅不著花。冲寒晨谒范成君，灵绶承戈总不群。披著云衣忘峭冷，凤凰衫子玉丝裙。诗咏消寒自品量，衍波笺写七瑶堂。芝书宝篆无人识，吹堕尘寰带墨香。"}