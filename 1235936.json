{"id":"1235936","title":"杨柳枝六首 通州道中作至元四年春","dynasty":"元","author":"宋褧","text":"第一鹅黄映晓烟。梢长袅娜弄暄妍。待得浓阴满夏日，不如春月取人怜。夹道青青到凤城。一般飞絮两般情。离筵见处泣相送，归鞍扑著喜相迎。玉泉山下绿丝垂。曾见先皇驻跸时。翠辇金舆何处去，烟条露叶不胜悲。金鞍晓拂枝头露，珠帽晴沾苑内尘。古来每见人悲树，如今却见树悲人。齐化门东醉别时。主人折赠最高枝。船开酒醒潞河远，回头烟树漫参差。北客还乡二十年。来时杨柳故堪怜。而今张绪生华发，手弄柔条一惘然。"}