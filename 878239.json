{"id":"878239","title":"中秋湘南楼饯张昭州","dynasty":"宋","author":"刘克庄","text":"台使选良牧，诏下帝曰俞。高牙植华舰，饯者来倾郛。明月满丽谯，寒光映尊壶。桂人愿少留，昭人望疾驱。一室可为政，况乃有国都。岭民日以耗，丁口彊半无。洋洋紫云诏，侯其勒座隅。道乡游息处，暇日披榛芜。鄙拙忝投分，临风独踌躇。颇念友离索，宁论鬼揶揄。何繇扣铃阁，百榼倾兵厨。"}