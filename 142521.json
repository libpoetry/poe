{"id":"142521","title":"华亭风月堂避暑","dynasty":"宋代","author":"王之道","text":"大哉天休何穹窿，惟王配天居域中。东西南北乃四裔，盛德可使车书同。吾皇中兴继商武，小雅不复歌车攻。年来幽障灭烽燧，梯航航里来夷戎。华亭涉海古岩邑，商民填委百货通。雕题交趾在何许，但见巨舰浮苍龙。国家怀远固有道，缓征薄税垂无穷。名官市舶司置长，往往所任多名公。洪侯才望在人右，暂此出使良忡忡。使台雄胜压湖水，飞桥百尺如垂虹。作堂枕水傍风月，想见浩气盘高空。我来五月过淫雨，炎云烈日方烛烛。登临不独眼界豁，一洗烦暑清心胸。偕行相遇二三子，吴赵与我并王钟。高谈亹亹到莫逆，围碁把酒还从容。轻风拂拂动襟袖，明月炯炯窥帘栊。湖光十顷碧上下，身世怳在玻瓈宫。何人倚槛正横笛，数声裂石开云峰。忽然琵琶又继作，罄此百榼谁能供。夜阑归去不成寝，卧听湖外鸣丰隆。"}