{"id":"511743","title":"仓首谣","dynasty":"明","author":"童轩","text":"太仓有粟崇如京，太仓群鼠穴为营。群鼠穴仓得所凭，旧谷既没新谷升。大者如狐小者豚，累累白昼兼人行。群翻聚齧巧斗声，狸奴坐视不敢惊。君不见三秋无雨禾稻枯，遑遑菜色愁田夫。仓中有粟官不发，县吏打门犹索租。老羸旦夕且沟壑，群鼠饱食人所无。于虖群鼠汝勿喜，会有张汤来磔汝。"}