{"id":"1136203","title":"是日天明复书","dynasty":"宋末元初","author":"方回","text":"一夕不饮酒，至晓不能眠。无疮体自痒，若有虫啮然。黠鼠肆侮慢，鸣斗窥馀饘。书灯稍已暗，一萤窗隙穿。我兴视星斗，行行空庭间。□树寂无风，斜月□缺环。寓此百馀日，寒迫暑已还。门有索逋客，无日不烦□。□是穷骨健，兼亦苦节坚。比所读何书，高堂十七篇。最□□服传，纂抄续残编。此物付儿子，将来汝谨旃。傥我寿七十，不过十二年。人岂有不死，但有传不传。"}