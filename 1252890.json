{"id":"1252890","title":"简茅津渡梁巡检二首","dynasty":"元末明初","author":"王翰","text":"游宦天涯二十年，归来双鬓已皤然。逢人写帖常求米，送客裁诗不当钱。画虎不成惭我拙，登龙有幸喜君贤。金龟不惜知音费，也向长安学醉眠。曾向吴山训子衿，岂期贫病苦相侵。一身卒岁无衣褐，十口逢灾罄橐金。载酒久无来问字，绝弦今已少知音。贤侯与我虽非旧，倾盖相知意更深。"}