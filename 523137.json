{"id":"523137","title":"送仲副使赴陕西","dynasty":"明","author":"李梦阳","text":"骢马白玉鞍，长鸣下云端。今朝发汴水，何日到长安。孝王台前雪如山，垂杨扫地春风还。使君不带冰霜色，却带春风入汉关。相思明月楼，西望古秦州。河南咫尺不可见，何况千山万水头。西望秦州是我乡，陇树秦云空断肠。褰帷杖钺经行地，欲寄双鱼到庆阳。"}