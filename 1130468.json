{"id":"1130468","title":"髑髅赞","dynasty":"宋","author":"释慧空","text":"皮肤脱落尽，骨节有如许。未即化泥尘，且更相撑拄。一味五味禅，千差万别语。问者如纺车，而今较些子。较些子，汝等现前齐听取。得些皮肉，大家快活。没些皮肉，一场冷落。舜若开颜，那吒发恶。万里神光犹较些，一物长灵浑大错。错不错，切忌无绳而自缚。假以四大，抽之一机。空无作相，动转云为。有能晓了，成佛无疑。何待如是，然后知非。"}