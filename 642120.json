{"id":"642120","title":"送王仲脩还乡","dynasty":"明","author":"王绅","text":"去年同发双溪头，山川万里属壮游。鄱阳荡漾一叶舟，巫峡潋滟风涛秋。艰险备尝如浮沤，赖子慰藉百不忧。朝连衽席夕共裯，相看平步登瀛洲。锦城自昔称名州，岷峨万叠琼瑶浮。草堂遗迹倚江流，森森閟宫祠武侯。居人十万烟火稠，习俗多与东州侔。徘徊不觉岁已周，人事稍洽情义投。异乡逢人可解愁，况此情意相绸缪。胡为告别情悠悠，飘然欲便归故丘。高堂有亲七十优，倚门鹤发风飕飕。两年不知甘旨羞，子职一旷终身尤。余亦有家青岩陬，石田茅屋柴门幽。自从来作功名谋，几回欲往嗟无由。今朝见子理归艀，心旌荡荡风中帱。执手河梁泪未收，愿言速来为我俦，愿言速来为我俦。"}