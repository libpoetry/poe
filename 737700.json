{"id":"737700","title":"琴意诗 其一 梅花三弄","dynasty":"清","author":"张梁","text":"《梅花》本笛曲，淡淡入我弦。冻云残雪春乍破，一枝两枝篱边落。喧啾野雀噪深竹，溪水无波照空渌。阳和暗觉指下来，遥峰泼翠岚阴开，五色凤子双徘徊。小弦急，大弦缓，冷香拂袖东风软。袅袅冰魂吹不断，忽然鹤叫三四声。罗浮美人梦里惊，霜天欲晓寒更清。平生茅屋心，珠玉空自惜。山家闭户悄无人，绿缛青苔落英积，瑶琴愔愔醉横膝。一片孤月当窗白。"}