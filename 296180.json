{"id":"296180","title":"寄题卓君庸自青榭","dynasty":"现代","author":"梁鸿志","text":"慵人惜两脚，闭户百事了。眼中自青榭，想像意逾好。卓生期共游，结念已尘表。三年淹一诺，正坐世缘扰。轩窗定开豁，竹树亦深窅。四山各青耸，一水将绿绕。方春岩雨寒，及秋湖月皎。还应结诗梦，雾夕共霜晓。卓生真可人，爱山如爱宝。娱亲得佳构，避世亦堪老。城居非久计，决去胡不早。终当此三宿，摹取山居稿。"}