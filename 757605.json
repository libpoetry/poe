{"id":"757605","title":"沁园春 阑干","dynasty":"清","author":"曹慎仪","text":"掩映花间，隐约帘前，春痕数重。见桥横水榭，湘纹遥接，廊环幽径，亚字疏通。锦幔难遮，金铃无碍，一抹斜阳下绣栊。堪怜处、护绿阴宛转，香影玲珑。旧游怕觅芳踪。忆数遍、东风冷露中。正闲吟柳絮，玉纤轻拍，倦调鹦鹉，翠袖微笼。寂寞人归，依稀梦断，愁似回肠九曲同。空惆怅、剩年来别泪，相共凝红。"}