{"id":"871799","title":"闻子规","dynasty":"宋","author":"石介","text":"月上半峰峰树碧，子规啼苦月无色。壮士耳边都不闻，儿女眼中泪自滴。古人出处非关身，处兮事亲出事君。服勤至死不敢倦，避劳择逸岂所闻。我看蜀道诚为难，嗟尔子规何云云。王尊九折竟叱驭，班超万里图立勋。乘危蹈险尽臣节，二人至今扬清芬。我本鲁国一男子，少小气志凌浮云。精诚许国贯白日，有心致主为华勋。位卑身贱难自达，满腹帝典与皇坟。有时愤懑吐一言，小人谤议已纷纷。宰相宽容天子慈，八年之中三从军。从军官清吾何苦，嘉州路远尔勿语。地不为我易其险，我岂守道不能固。子规子规谩啼绝，断无清泪洒向汝。"}