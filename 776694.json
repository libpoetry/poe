{"id":"776694","title":"申包胥泣秦廷","dynasty":"清","author":"陈锡如","text":"伤心祖国压强邻，汉水方城已半沦。退敌有怀存故楚，乞师无奈向西秦。挥来一副英雄泪，洒遍全班将士身。破碎河山旋克复，若敖不馁赖斯人。救国天生社稷臣，乞师奔走不辞辛。心诚一片因存楚，泪洒连朝始感秦。友谊不乖情笃厚，君恩欲报性忠纯。郢都虽破终能复，千古如公有几人。吴师不退郢都沦，奋起英雄志欲伸。祇为一心存故楚，敢辞千里乞强秦。洒挥几日声和泪，感动盈廷君若臣。近世许多亡国恨，如公挽救有何人。徇情纵友岂忠臣，大祸来时始到秦。昔日若非私故旧，今朝何致乞强邻。虽能哭动雄师出，莫补横行敌卒臻。功首罪魁应两有，斯人未可作完人。"}