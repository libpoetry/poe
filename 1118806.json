{"id":"1118806","title":"感事六言八首","dynasty":"宋","author":"陆游","text":"老去转无饱计，醉来暂豁忧端。双鬓多年作雪，寸心至死如丹。黑犊养来纯白，睡蛇死后安眠。但有漉篱可卖，不妨到处随缘。五尺童知大义，三家市有公言。但使一眠得熟，自馀万事宁论。麦熟与人同喜，虏骄为国私忧。身似五更春梦，家如一宿山邮。早岁已归南陌，暮年常在东篱。短衣幸能掩胫，长剑何须拄颐。高岸眼看为谷，寸根手种成阴。一卷楚骚细读，数行晋帖闲临。李白嵚崎历落，嵇康潦倒粗疏。生世当行所乐，巢山喜遂吾初。有饭那思肉味，安居敢厌茅茨。未论颜渊陋巷，老农自是吾师。"}