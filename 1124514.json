{"id":"1124514","title":"次韵潘都干菊花六首","dynasty":"宋","author":"项安世","text":"花草春时迹远，风霜急处心夷。生怕枕帏收去，粉香脂气薰肌。长恨独醒无赖，和英餐向冯夷。我自浮沈酒里，鹅黄薰透香肌。霜神亦有丰韵，未可寻常等夷。赤尽江头枫叶，却能遍护花肌。食杞何须慕陆，采薇未用誇夷。别有寒潭秋蕊，能留鹤发松肌。暖风和日花时，不共人争丑夷。自爱霜深月冷，累累金粟生肌。断无罗绮追随，政要儿曹鄙夷。千古一人知己，重阳无酒温肌。"}