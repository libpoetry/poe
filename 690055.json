{"id":"690055","title":"杂题七首","dynasty":"明","author":"张宁","text":"高山流水古音微，弹者无人听亦稀。纵是相逢只如许，夕阳空抱锦囊归。秋水苍茫画鹢轻，横篙不动橹无声。济川功大须回首，莫趁长风尽力行。路入青云梦在山，身忙应不碍心閒。宦途自有幽栖处，何必林泉好解颜。绿波芳草雨初晴，十里风光一棹轻。就使真从天上坐，也应不似画中清。雨馀石径净无尘，幽事相寻野兴新。世态如棋数更变，何曾重过烂柯人。北风吹雪满山隈，踏遍溪桥不见开。水月黄昏香影寂，不知何处折归来。银海流光濯缟衣，九霄风劲快高飞。生来便是神仙侣，浪说千年化令威。"}