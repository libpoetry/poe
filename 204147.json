{"id":"204147","title":"陋巷歌赠友生","dynasty":"宋代","author":"释智圆","text":"噫颜子兮居陋巷，身虽羸兮道弥壮。商受兮有皇都，位虽尊兮名独夫。朝恣瑶台之乐兮，暮遭黄钺之诛。是知不义之富贵如浮云兮，惟道德为性命之要枢。海滨有士兮慕颜子，心重朝闻兮轻夕死。纷纷糖粃兮视雄豪，凛凛冰霜兮洁行止。荜门寂寞何琐琐，执卷忍饥终日坐。杨雄免遭甄丰戮，朱建终罗辟阳祸。射群高墉会有时，于君无可无不可。"}