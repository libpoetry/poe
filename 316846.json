{"id":"316846","title":"贺新郎·绝塞山无数","dynasty":"清代","author":"高士奇","text":"绝塞山无数，动羁愁、马头雁底，黑云黄雾。拚得今年春草草，落尽垂杨轻絮，知道是、东君留否。蓦地花开横小阜，据吟鞍错认江村路。洒几点，洗红雨。夭斜似解怜人语。问春风、玉门关外。缘何也度。嫩蕊秾香粉艳冶，不见蝶围蜂舞。只惹却，晴丝牵住。已断青旗沽酒店，待踟蹰、画角频催去。摇鞭影，日亭午。"}