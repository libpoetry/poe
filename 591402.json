{"id":"591402","title":"洲上漫述","dynasty":"明","author":"欧大任","text":"静觉閒居好，翛然野鹤姿。明时犹未隐，吾道竟何之。世路交情异，门墙过客疑。才无鹦鹉忌，心已白鸥知。乐在形忘处，肥因战胜时。云霞双草屩，天地一茅茨。计拙羞称士，途穷岂为诗。侏儒徒自饱，肮脏尔何辞。竞进才何有，躬耕力未疲。秫田聊岁计，瓜地亦恩私。秋月松杉净，江烟橘櫾垂。阮庭无俗物，蒋径得幽期。近市村醪少，经霜涧菊迟。谁资鱼菽祭，敢望纻衣遗。稷契身能许，巢由世不羁。暂时甘土偶，前日见郊牺。住岳同僧约，寻溪许客随。知希惟我贵，柱下有馀师。"}