{"id":"1123951","title":"将谒延庐州行至板桥忽病而止复还建康以五诗寄之","dynasty":"宋","author":"赵蕃","text":"驱车晓蹋板桥霜，头为岑岑势莫当。颇念索衣为禦具，可怜行李祇空囊。数载炎州不惯寒，并江已怯瘦栾栾。旧识淮南今更老，绝知于此亦良难。欲前复却路成迷，冷日悲风为惨悽。以口语心千万种，可能一一见书题。袖诗已失天津面，路返新林病岂期。一见可能难若此，定繇或使岂人为。甑倒悬知解死饥，故殊道路永为嗤。我今恃有彭州牧，二柄宁当复误疑。"}