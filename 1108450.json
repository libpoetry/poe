{"id":"1108450","title":"挽参与蔡公三首","dynasty":"宋","author":"刘克庄","text":"蔡公遂委笃，朝野共歔欷。子不税冕去，王将以衮归。风涛如此急，人物眇然稀。自古难全传，今无一可讥。磊落多奇节，源流自父师。力扶举幡士，显拒卖珠儿。无复金瓯覆，空令玉钺悲。太常谁议谥，可不采吾诗。昔任高阳里，登堂执束脩。深知二郎故，曾接两翁游。面棘新班峻，然藜旧话休。空藏笥中帖，世世宝银钩。"}