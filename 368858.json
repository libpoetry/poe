{"id":"368858","title":"角招·读时贤天成寺禾雀花诸作，恨胜游之不可骤致也","dynasty":"清代","author":"杨玉衔","text":"雪绡薄。天孙巧、碎裁千万冰萼。上林无分托。识向暖飞，纥干冻雀。花讯昨凭，点破公坑寥邈。饮啄天然辽廓。争粮鸡鹜休猜，愿老依林壑。搜索。众芳谱略。牟尼一串，白蝠联腰脚。湿云春漠漠。守定寒香，栖枝梅鹤。移根计错。傍净宇、招提兰若。远想哀鸿京洛。稻粱计，望禾花，饥肠涸。"}