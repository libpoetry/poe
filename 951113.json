{"id":"951113","title":"唐世有刺郡江表者时宰嘱以新淦出笔令制以寄刺史始至召佳手一老父应命百日而得二管驰贡相府一见已讶其迟且鲜试之乃绝不堪大怒曰数千里乃寄两管恶笔来刺史闻之惧欲寘老父于罪老父诉曰使君毋草草我所制乃欧褚所用丐先示以相君翰墨容再制苟不称甘鼎镬遂示之慨然曰如此只消使君三十钱笔不日献五十管暨再使至长安相一试大喜复书令优赐匠者夜窗偶试毗陵张颢笔戏为之赋","dynasty":"宋","author":"岳珂","text":"世间未必无皋夔，九疑虞舜不可追。武皇锐意开绝漠，推锋乃亦有卫霍。嗟哉格物本一理，顾人所用何如耳。笔工在昔本市佣，束毫传筦求售同。谁云进技不进道，意匠辄与欧褚通。虔州刺史募佳笔，双筦何堪须百日。星驰一骑到长安，试手凤池随弃掷。老奴恂慄丞相嗔，能用此笔能几人。愿窥翰墨减工制，必使挥毫誇入神。斗杓春回开电笑，橐籥果符人所料。中山聚族傥未殚，束帛那容及年少。是知人才用舍别识惟一心，皋夔卫霍无古今。妍媸能否俱在上所使，此笔区区正其比。我生识字仅一丁，眼前所见徒毗陵。未知当年新淦果何若，正恐钟卫二王无合作。君不见此老一去知几年，当时鉴裁无复传。纷纷鸡毛抱筒卖，恰费书佣三十钱。"}