{"id":"1127441","title":"依韵和吴七丈咏雪二首","dynasty":"宋","author":"强至","text":"平明无数六花飘，气象崔嵬变一朝。落势孤城围不尽，寒威穷巷著偏饶。临衣未拂还成舞，近烛才看早觉消。散称少陵吟白发，更逢太白跨鲸腰。江边玉树浑无地，世上银河自有桥。宿冻即交山口路，冷波应减海门潮。当年右席辞空在，今日扁舟兴转遥。宽褐红炉温坐外，人间万事任寥寥。"}