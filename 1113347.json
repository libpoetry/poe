{"id":"1113347","title":"赵表之送梅并诗次韵四首","dynasty":"宋","author":"张嵲","text":"绿蓓繁时春欲暗，晓霜浓处信初来。今朝消息南枝露，知是微阳九地回。不著名身与句身，迥然超过亦无真。谁知终日腾腾者，便是当来本分人。都缘老罢无筋力，不是萌心有爱憎。他时聊作逢场戏，分谤图知我亦曾。未忘一笑杯盘乐，终爱忘言气味长。多惭居士梅花供，举世何人解识香。"}