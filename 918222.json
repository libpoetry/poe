{"id":"918222","title":"七夕读牛女事","dynasty":"宋","author":"汪炎昶","text":"天澄灏气辉银湾，惊鸿未阵点绀寒。毕逋之孙嗜秽腐，为梁岂无鹓与鸾。暂抛机梭息鞅靷，别久未惬须臾欢。聚落扰扰集蠛蠓，小智未易镌孱顽。蓬颗牛羊半馁饫，云路险涩托足艰。增亏益庳祷乃遂，未见仁悯遗私干。经纬森罗蕴精耀，宁论匹偶腾欺谩。帝降厥孙责礼币，曷自贷予期追还。辎軿沓飒倡河鼓，虽异临邛亦疵瘢。政使流光夜奔迸，寸心尚在狐疑间。如何东西两相望，躔次不动光芒攒。"}