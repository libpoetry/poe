{"id":"1222659","title":"游幻往庵","dynasty":"元","author":"赵孟頫","text":"雨后溪水溢，黄流行地中。轻舟何迅迈，沿波兼顺风。碧芦干始长，柔桑叶巳空。瞬息抵山曲，窈窕微径通。青林夹道周，流泉响幽丛。多惭众衲子，前路相迎逢。禅居新结构，斧斤未辍工。双阁出尘嚣，六窗自玲珑。久矣厌城市，飘如脱樊笼。妙香清鼻观，新莺惊耳聋。汲水插山花，开牖纳风松。经声出廊庑，寂然闻鼓钟。蔬食欣一饱，亦与膏粱同。缅怀老尊宿，燕坐毗卢峰。尘缘苦未断，无由往相从。一宿返归棹，回望但青葱。"}