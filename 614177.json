{"id":"614177","title":"出郭迎施明府值雨赋呈","dynasty":"明","author":"李之世","text":"东皋聊极目，一水澹盈盈。望鹢频移棹，瞻凫屡问程。崧云犹恋辙，紫水已扬旌。岸柳迎风笑，江花夹仗明。轻阴来晓阁，甘澍遍重城。麦陇初含穗，桑畦并擢茎。金波呈锦练，玉轸候琴声。笳引香风远，烟消细浪平。炎方新茂宰，邺下旧词英。徒有临风羡，芳洲采杜衡。"}