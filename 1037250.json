{"id":"1037250","title":"秋霁","dynasty":"宋","author":"吴文英","text":"一水盈盈，汉影隔游尘，净洗寒绿。秋沐平烟，日回西照，乍惊饮虹天北。綵兰翠馥。锦云直下花成屋。试纵目。空际醉来，风露跨黄鹄。追想缥缈，钓雪松江，恍然烟蓑，秋梦重续。问何如、临池鲙玉。扁舟空舣洞庭宿。也胜饮湘然楚竹。夜久人悄，玉妃唤月归来，挂笙声里，水宫六六。"}