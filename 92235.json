{"id":"92235","title":"寒食对酒·荔支园园花","dynasty":"宋代","author":"杨万里","text":"荔支园园花，寒食日日雨。先生老多病，颇已疏绿醑。儿童喜时节，笑语治樽俎。南烹俱前陈，北杲亦草具。蝤蛑方绝甘，笋蕨未作苦。先生欲独醒，儿意难多拒。初心且一杯，三杯亦漫许。醒时本强饮，醉後忽快举。一杯至三杯，一二三四五。偶然问儿辈，卒爵是何处。儿言翁但醉，已忘酒巡数。"}