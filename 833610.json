{"id":"833610","title":"高阳台 其一 吴县中丞视陕学时，酷好毡蜡，艳一石工妻，以访碑故，再宿其家。偶与淇泉述此事，因赋是解","dynasty":"清末民国初","author":"樊增祥","text":"陇上轺轩，江南裙屐，瘦骢闲访青珉。堕策山邮，小家碧玉窥门。流莺苦劝东风住，有莲花、玉盏酬春。论轻柔、弱柳随风，飞鸟依人。茅檐纸槅香泥笐，祇桃花曾见，崔护来频。毕竟风流，毡槌亦解温存。后来开府珠江上，甚兰舟、不载桃根。到今朝，谁念师师，白发青裙。"}