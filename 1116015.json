{"id":"1116015","title":"丁丑咏春偶成","dynasty":"宋","author":"杨简","text":"叶叶枝枝都教女，红红白白尽呈人。如何自古知音少，方到而今得句新。既遣鸟啼频嘱付，又令鹤舞出精神。便将天作一张纸，难画慈湖二月春。天造慈湖迥出尘，无冬无夏只长春。四山桃李围新锦，一邑风光让绝伦。涧水檐傍谈妙理，山禽柳外说天真。杏坛无限难传意，付与凭栏寓目人。"}