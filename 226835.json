{"id":"226835","title":"得雨行·万井泉枯民徙市","dynasty":"宋代","author":"何梦桂","text":"万井泉枯民徙市，谁碾火轮烧海底。蛇翳堕瓮鞭弗灵，丰隆困卧屏翳死。天驱鬼格啄黔氓，神龙蓄雨不敢行。万树翠乾禾赤熛，田田兆坼龟纵横。卜侯闵雨无处祷，下问三老及五更。为言乌龙有圣水，绝顶一泓如鉴平。寻常澍雨多芳沼，颇怪年来云气少。有进掣电现光怪，或见盘空形攫矫。猩鼯藜藿人不经，侯往原乞水一瓶。得水入城甫三日，一夕载雨来江亭。生来不识此山状，见说人行蹑云上。殷雷下界婴儿声，培塿千峰那可望。山高地迥生神灵，莫嫌潴水才盆盎。鬃头一滴落人间，平地鲸鲵生巨浪。世事春花与秋叶，野马红尘云起灭。龙山万古龙常存，年年幻变生鳞鬣。斂藏神用潜幽宫，畜眼草草那识龙。贤侯异政今鲁恭，此心直与神龙通。吁嗟疲民隔天日，那值岁祲十六七。麦烂蚕死谷复饥，沟壑委填忧旦夕。及今雨足稻粱红，预期一饱吹豳风。龙不有功归我公，公不复有归太空。谁解作颂美形容，发微抉眇声金舂。老我击壤歌山中，瓣香敬为曾南丰。"}