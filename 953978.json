{"id":"953978","title":"予作归雁亭于滑州后十有五年梅公仪来守是邦因取余诗刻于石又以长韵见寄因以答之","dynasty":"宋","author":"欧阳修","text":"风吹城头秋草黄，仰见鸣雁初南翔。秋草风吹春复绿，南雁北飞声肃肃。城下台边桃李蹊，忆初披荒手植之。雪消冰解草木动，因记鸿雁将归时。尔来十载空遗迹，飞雁年年自南北。台倾馀址草荒凉，树老无花春寂历。东州太守诗尤美，组织文章烂如绮。长篇大句琢方石，一日都城传百纸。我思古人无不然，慷慨功名垂百年。沉碑身后念陵谷，把酒泣下悲山川。一时留赏虽邂逅，后世传之因不朽。"}