{"id":"695757","title":"送大司马汪公请告归省二首","dynasty":"明","author":"欧大任","text":"千官供帐出都亭，司马名题在御屏。开府旧持沧海节，行边新扫幕南庭。剑寒北斗河流白，社僻东林岳色青。几杖更操彤管去，门人将受漆园经。陈情表上五云间，阊阖初分曳履班。未许留侯辞相国，暂容安石请东山。黄花酿熟舆扶醉，青玉箱擎药驻颜。归去里门趋入谒，玺书行召石君还。"}