{"id":"645659","title":"枫林","dynasty":"明","author":"于若瀛","text":"禁城玉树渐秋深，枫色凄凄满上林。万片作霞延日丽，几株含雾苦霜吟。斜连双阙辉青琐，倒影平津映碧浔。岐叶著飙声瑟瑟，殷红过雨色沈沈。杂黄间绿缘成锦，委砌飘檐埒作金。向夕转深娇落照，因风散响怖栖禽。城头迥接青岑远，殿角寒生绣幄阴。几度朝昏劳怅望，徘徊故苑倍萧森。"}