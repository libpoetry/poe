{"id":"635505","title":"拟忼慨歌送智泓禅者归北山旧隐","dynasty":"明","author":"成鹫","text":"丛林可住而不可住也，深山不可住而可住也。丛林而可住者，粥饭次第，香花络绎，利养富庶。其不可住者，人我山高，生死海阔，尘牢狱固。去而入山，苦无闻见，胼手胝足以作务。深山安可住也，然与鹿豕为徒，猿鹤为侣。出则笠雨蓑风，耕田种芋。入则息影松阴，安禅衡宇。不知有名，焉知毁誉。不知有利，焉知积聚。深山不可不住也。君不见智泓智者薄善知识而不为，向北山之北而归去。"}