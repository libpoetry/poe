{"id":"309929","title":"高阳台·夏日豁然泰然假蜗居置酒小集","dynasty":"现代","author":"邓桐芬","text":"南社流风，月泉剩绪，新来逸兴遄飞。箧底吟笺，声情各具丰仪。尊前笑语招谐趣，袅轻阴、绿暗红稀。漫商量，丽句回环，多少心期。传杯别有清讴发，冶今腔古调，翻谱吴丝。文酒因缘，休论旧雨新知。浮瓜时节歌春事，渐疏棂、日影西移。倚闲门，投老情怀，几度低徊。"}