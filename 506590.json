{"id":"506590","title":"咏雪与寮友同赋","dynasty":"明","author":"王洪","text":"应律呈天瑞，先春泄化机。气凌坤轴劲，润溢土膏肥。稍喜参差集，俄惊汗漫飞。横空方欲骤，随霰乍教稀。帘幕轻穿隙，沟池巧傍埼。试深频卓杖，谔晓屡搴帷。野聚蛟虬结，山填虎豹饥。远排胡塞阔，高压瘴烟微。崖石攒银胄，岩松植素旂。漫将齐物色，宁欲竞芬菲。华表琼千尺，层城玉四围。璠玙横道路，牟麦遍郊圻。沼静圆留璧，阶明碎委玑。陶厅纷布屑，袁巷蓊盈扉。贫惜看争积，儿痴玩不挥。咏工虽似韫，言好总如徽。入地深河润，连天助日辉。厚弥增皎洁，高不压崔嵬。玉烛兹方应，金穰定可祈。岂殊游阆苑，况是值仙闱。缓酌羔羊酒，宽披鹤?衣。诧奇文尚白，誇胜博投绯。鼓舞三农庆，搜罗万象归。聊歌似同列，郢曲敢言希。"}