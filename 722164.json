{"id":"722164","title":"辛未元日作","dynasty":"明末清初","author":"屈大均","text":"衣冠元会绕君姑，欢笑庭闱好尽娱。男女尸鸠新七子，弟兄荆树老三株。宜春帖戴连金胜，长命杯浮点玉酥。膝下盘旋虽甚健，未容西去挽天弧。六旬有二据鞍年，穷苦真能老益坚。白帝自辞都布后，赤家谁奋大冠前。梦腰银艾长垂地，思作金标更拄天。未许称翁当此日，英龄高密正齐肩。儿女雍和满内庭，綵衣嬉戏即仙灵。秦家弄玉馀双月，窦氏联珠且五星。瑶草先春含雪艳，银花不夜吐烟馨。桃汤献罢催桃叶，天姥扶将下幔亭。去腊阴寒失物华，南中尽道似边沙。未知素雪非冰冻，却把红梅当杏花。献岁啼莺才一树，开春落叶尚千家。高堂早起留窗数，六萼参差吐蜀茶。上日裁诗兴有馀，一年花发彩毫初。身当软节同眠柳，貌值灵春似立蕖。胡广亲傍无几杖，陶潜人外祗琴书。甘贫最易康宁得，乐在箪瓢敢不如。昔类红莲甘白华，未惭明镜尚含葩。还童岂必惊淮苑，祭酒应能壮汉家。违雪雁犹依海屿，负冰鱼已上湖沙。风光先向骚人发，多作瑶笺染绮霞。"}