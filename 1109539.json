{"id":"1109539","title":"跂罢西邑时将营山居路有二诗次其韵","dynasty":"宋","author":"刘挚","text":"半年西邑秪徒劳，天数人谋两不饶。分定一枝难驻足，时来三组并垂腰。是非未了今犹古，饮啄诚安谷亦乔。何日一尘能负郭，杖藜春雨看眷苗。求田问舍此心劳，两处如闻胜势饶。张氏泉塍近城角，邵家林屋在山腰。倒冠来伴樊川杜，飞舄新闲叶县乔。昨日雪霜枯槁地，百般苍翠发新苗。"}