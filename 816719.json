{"id":"816719","title":"南乡子 江楼","dynasty":"清","author":"董元恺","text":"飒飒鬓毛苍。北望伤神坐北窗。厚禄故人书断绝，凄凉。日满楼前江雾黄。恩岂布衣忘。青史无劳数赵张。虚阁卷帘图画里，潇湘。指点银瓶索酒尝。春色泪痕边。日短江湖白发前。锦席淹留还出浦，回船。忽漫相逢是别筵。万一故人怜。老去新诗谁与传。古往今来皆涕泪，风烟。信有人间行路难。容易失沉沦。路难悠悠常傍人。不为困穷宁有此，须亲。白水青山空复春。对酒满壶频。户牖凭高发兴新。正是江南好风景，逢君。更恐归飞隔暮云。"}