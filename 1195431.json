{"id":"1195431","title":"奉和峡州孙舍人肇荆南重围中寄诸朝士二篇时李常侍洵严谏议龟李起居殷衡李郎中冉皆有继和余久有是债今至湖南方暇牵课","dynasty":"唐","author":"韩偓","text":"敏手何妨误汰金，敢怀私忿敩羊斟。直应宣室还三接，未必丰城便陆沈。炽炭一炉真玉性，浓霜千涧老松心。私恩尚有捐驱誓，况是君恩万倍深。征途安敢更迁延，冒入重围势使然。众果却应存苦李，五瓶惟恐竭甘泉。多端莫撼三珠树，密策寻遗七宝鞭。黄篾舫中梅雨里，野人无事日高眠。"}