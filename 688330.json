{"id":"688330","title":"次倪韵答丘苏州三首","dynasty":"明","author":"江源","text":"北风猎猎雨丝丝，东阁相逢话许时。宾主且欢尊有绿，江山休叹我无诗。松筠旧隐归应早，桃柳新知乐未迟。今日葛溪如有约，扁舟东下又同驰。百粤荒庐生网丝，红尘奔走许多时。室无拙妇长藏酒，涂遇先生数赠诗。南客怀归心耿耿，北风吹水棹迟迟。凭君寄语饶州守，岁暮天涯尚载驰。财赋东南似蚕丝，民劳又值转输时。庙堂累诏曾蠲税，闾巷何人复采诗。行路有歌心靡靡，宽民无术意迟迟。素餐已负清朝禄，敢望君恩劳载驰。"}