{"id":"887334","title":"野烧","dynasty":"宋","author":"利登","text":"初如萤灯一点明，须臾数点如疏星。忽然联亘势不断，俨如金蛇破夜惊纵横。又如长虹百尺渴奔饮江罢，蜿蜒夭矫势欲凌青冥。奇光异色不可以正视，倒影茅屋但觉烨弈光荧荧。我闻昔者王家有宝镜，镜横八寸名紫珍。涂以金膏傅珠粉，碧光绛气连属日月含天庭。又闻西方圣者释迦子，祇林演法导群生。祥光自顶涌不尽，三千世界合作一色白月明。今之奇光异色无乃是，不然安得有此瑞彩突兀来峥嵘。天公有妙手，变化谁能名。忽从青青现有象，还复槁灭归无形。遗烬尚足泽万物，生意行又盈乾坤。乃知元气本不死，不逐火化常存存。君看馀泽滋萌达，岂彼死灰能神灵。秋风浩荡吹万宝，拭目千室仓箱盈。"}