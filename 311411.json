{"id":"311411","title":"贺新郎·记得逐龙舟","dynasty":"清代","author":"陆求可","text":"记得逐龙舟，甚枝头、海榴花蕊，重开如簇。绣户佳人擎彩线，艾索垂垂金屋。再一度、兰汤早浴。新样钗符双鬓满，听溪头、十里笙歌续。解菰黍，连昌歜。灵均休向欧回哭。喜今年、五丝楝叶，两番风俗。料想骚魂千载下，波底不愁枵腹。何须怨、龙潭蛟谷。只有蟾蜍和蝎虎，恨羲和、置闰心何毒。两月里，偏相捉。"}