{"id":"755564","title":"西岩访桂不果后十日凤冈登眺并寻山中古迹","dynasty":"清","author":"吴茝","text":"太白仙人不可作，卧游庐岳图龙眠。一丘一壑放神志，志松之游吾虚焉。秋风丛桂花徒发，朅来招隐穷危巅。餐芝朝漱钟山液，拄杖西笑峨嵋仙。云物幻变万峰顶，排空直上凌紫烟。瀑布琤潺琴筑响，崖嶂合沓梯栈悬。选石危坐涤尘虑，春芽手里烹山泉。夕阳西下叶满寺，暮云明灭争秋妍。陂陁荦确寻古径，岩穴别见开洞天。古墓不归华表鹤，残碑剥落藤纠缠。洞阴狡狯閟日月，采薇寂寞三百年。回首荒台走麋鹿，颓波不激悲前贤。缅怀高风嗟已往，平原衰草流逝川。踌蹰茧足下山麓，夜深清梦飞蹁跹。"}