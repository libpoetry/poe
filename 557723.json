{"id":"557723","title":"送邹公瑾赴京二首 其一","dynasty":"明","author":"王绅","text":"滔滔大江水，昼夜流无穷。飘飘太空云，来往何定踪。云出须致雨，水流拟朝宗。云水亦何心，物理自尔同。美人事真修，业成誉弥隆。譬彼瑚与琏，合致清庙庸。又若丹穴雏，飞鸣际时雍。今晨锦江上，征帆饱西风。执手不忍别，离忧益忡忡。阳回梅吐萼，雪消山露峰。盛年幸未艾，令德须更崇。"}