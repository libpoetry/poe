{"id":"816392","title":"瑶花 孤山看梅","dynasty":"清","author":"黄燮清","text":"篷窗容与，载酒寻芳，趁雨晴烟晓。山南山北，千万树、疏密横斜都好。香随风远，渐透入、绮裙罗抱。绕曲亭、面面清流，替写绿衣仙照。偶然客路勾留，但草草游春，野鹤应笑。衫痕鬓影，飘飏处、一路轻寒难扫。故园溪上，想今日、也应开了。问水房、九折红栏，可有玉钗人靠。珊然风格，蓦忆当初，怪似曾相识。珠娘亭院，携手处、正是花香时节。扶肩小语，直看遍、琼楼南北。背粉墙、偷整罗裙，斗影一般清绝。而今六度春风，叹冉冉芳华，前梦难觅。湘妃宝屧，归去也、愁弄冰弦瑶瑟。旧时台榭，料深闭、半庭残月。剩几枝、冷倚栏干，也无人怜惜。"}