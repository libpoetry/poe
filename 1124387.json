{"id":"1124387","title":"又次韵沈告院送行二首","dynasty":"宋","author":"项安世","text":"前年倚席湘山下，曾得新篇胜玉葩。今日题舆秋浦上，又烦佳句溢琼华。云霄策足君方驶，风雨论心我未涯。正向齐山插黄菊，遥知已对紫薇花。江头水落雁初下，江上鱼肥酒可中。秋浦到时应正好，昔贤题后恐难工。三年禁直消长日，六月脩廊饫午风。天上素餐吾已愧，更来闲处理渔筒。"}