{"id":"703994","title":"巡部道上清就中一宿因登草亭次松雪翁韵二首","dynasty":"明","author":"韩雍","text":"仙子飞升在此亭，几多仙迹写丹青。旌阳蛟斩非无术，勾漏丹成信有灵。引凤尚传吹紫竹，笼鹅曾请写黄庭。至今谈起成真诀，龙化人来侧耳听。龙虎山东一幔亭，昔人曾此礼空青。寻真不用穷三岛，演法频烦拱百灵。炼就丹砂出尘世，已骑黄鹤上天庭。我来假榻清无限，万壑松风枕上听。"}