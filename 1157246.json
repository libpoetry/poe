{"id":"1157246","title":"李卢二中丞各创山居俱誇胜绝然去城稍远来往颇劳弊居新泉实在宇下偶题十五韵聊戏二君","dynasty":"唐","author":"白居易","text":"龙门苍石壁，浥涧碧潭水。各在一山隅，迢遥几十里。清镜碧屏风，惜哉信为美。爱而不得见，亦与无相似。闻君每来去，矻矻事行李。脂辖复裹粮，心力颇劳止。未如吾舍下，石与泉甚迩。凿凿复溅溅，昼夜流不已。洛石千万拳，衬波铺锦绮。海珉一两片，激濑含宫徵。绿宜春濯足，净可朝漱齿。绕砌紫鳞游，拂帘白鸟起。何言履道叟，便是沧浪子。君若趁归程，请君先到此。愿以潺湲声，洗君尘土耳。"}