{"id":"773474","title":"后铜雀瓦砚歌","dynasty":"清","author":"洪繻","text":"百金购一石，千金购一瓦。不知何代物，云在魏王宫阙下。当时歌舞充邺中，碧瓦朱甍铜雀铜。艳传百世成宝玩，至今不数高欢宫。或云晚出香姜井，六朝陶可三国等。北齐避暑离宫物，古香古色龙山冷。玲珑光衬宣德瓷，斑驳黝甚汾阴鼎。漳河之底不可搜，冰台阁畔人争领。两雄一例盗帝王，曹家风雅飞鸳鸯。求魏得齐亦安用，未似书家王与羊。今日甘泉传汉瓦，长生篆字兼未央。惜哉后人不磨琢，定州高庙无同光。分香卖履人安往，穗帷谁望西陵上。千载砚工采璞来，当年七十留伪冢。摩挲古物说奸雄，横槊赋诗亦可风。杭州网得江心砚，终胜真藏许敬宗。"}