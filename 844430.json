{"id":"844430","title":"秋日至姬山小湖得四绝句","dynasty":"清末民国初","author":"金武祥","text":"古藤十丈落阴凉，踏遍芒鞋引兴长。行到桥边还小立，夕阳两岸听鸣榔。绿波如画白蘋洲，柳色微黄绕渡头。忽讶中流红绰约，残荷犹剩一枝秋。穿过深林路一条，忽看茆舍住山腰。寻途欲访幽人宅，尚有清溪隔几桥。山重水复步迟迟，夕照苍茫欲暮时。渔父似知秋色好，停舟多傍蓼花枝。"}