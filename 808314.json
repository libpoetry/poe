{"id":"808314","title":"青山谒太白墓","dynasty":"清","author":"洪亮吉","text":"骑鲸醉月不肯留，死后却葬青山头。青山无人几千载，薜月松风苦相待。我欲发语惊鸿蒙，诗成还输白也工。笑谓先生安得死，明星在天月在水。直须痛饮齐悲欢，大地何似杯中宽。调羹著袍未必喜，知公不死长安市。夜郎去去愁瘴烟，知公不死南荒天。公乎公乎死亦达，不见世人皆欲杀。胸罗文字不博餐，下笔神鬼谁解看。公乎坎壈有若是，我辈自合号饥寒。君不见，杜陵叟亦太寂寞，死葬骚乡掩诗魄。耒阳属甫此属君，不信名山会成错。临江略试犀角然，水族不足穷奇观。此间地下真五色，谢眺文章谪仙笔。汤汤日夜流无穷，当年尔去波涛中。波涛澒洞一千丈，怯尔文澜不能上。噫吁嘻，沧桑陵谷今古愁，太白入月西江流。安知千秋而万岁，浮者不沉沉者浮。君不见，江流逼岸无三里，会见青山没红底。一杯酬尔倘有灵，捉月仍从水中起。"}