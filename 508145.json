{"id":"508145","title":"送户部尚书沈公致仕","dynasty":"明","author":"李贤（原德","text":"君不见文富二公当耄耋，起复入朝人共悦。进退从容大节完，千载令人羡英杰。又不见广受二疏归故乡，冠盖如云拥道傍。道傍观者咸叹息，芳名百世犹辉光。后来谁可继前躅，今喜司徒更知足。再入朝行三载馀，浩然归志如鸿鹄。鹤发童颜近八旬，休官高趣寓鲈莼。篱边秋兴黄花发，林下春游翠竹新。天壤之间乐谁比，兰玉盈庭欢不已。水光山色独扶筇，月白风清随泛蚁。物外缁巾返自然，太平人世乐天年。江乡容与不知老，一任人称地上仙。"}