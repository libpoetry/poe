{"id":"789277","title":"泸江月 落花","dynasty":"清","author":"王策","text":"竟纷纷去也，千枝万片，送尽韶光。亭台一碧无红影，春痕在、篱脚溪旁。翠袖抛家，青衫失路，人间此恨同长。开时多态，落处恁颠狂。叹仙魂、飘向何方。零烟残月里，仗骚人彩笔，招入诗囊。小别经时，重逢隔岁，东风流水两茫茫。凭栏处，一双燕子，满地斜阳。晚枝犹带馀芳。徐娘已老，半面那成妆。开帘拟放飞红入，游丝懒，不度罗窗。拾向苔阴，葬来钿合，可能冢并鸳鸯。秋千坼后，触目总凄凉。任莺魂、蝶梦悠飏。漫将消息问，怕五更欲去，三月全荒。少女无恩，东君善妒，天涯是处哭文章。朝来看，青青野草，又满横塘。"}