{"id":"1061464","title":"观壮舆所藏伯时马","dynasty":"宋","author":"释祖可","text":"平生徒说追风足，厌见驽骀饱刍粟。刘侯为出二马图，缅想权奇在坰牧。本朝不伐大宛城，公初得之无乃惊。胡沙燕山在吾目，短草落日低边明。雄姿忽作风动壁，意气腾骧欲无敌。前者骄矜后者驰，信矣能先鸟疾飞。圉人亦复神超然，亮作俗肉勤加鞭。吁嗟骏骨世定有，良乐不逢长弃捐。"}