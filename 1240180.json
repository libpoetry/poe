{"id":"1240180","title":"为詹同文题浙江月夜观潮图","dynasty":"元末明初","author":"刘基","text":"君不见四时平分成岁功，以秋继夏独不同。炎官挟长握天柄，七月赤日熺玄穹。蓐收抱钺蹲白水，野气赫赫摅赪虹。阳侯喘汗河伯暍，少昊上诉愁天公。会须万物长养遂，期以仲月虚宵中。此夜姮娥魄正满，命驾四蟾骖两駥。指挥禺强出玄渚，荡涤歊熇清霾蒙。河汉发源牛斗下，曲江上与天津通。初看屸发起溟徼，如曳组练来于东。渐闻殷驎鼍鼓发，倏忽万雷声撼风。天吴掉尾出溟涬，马衔扬鬐招海童。霓旌缟帐鹭羽帱，瑶台十二浮空濛。蕊珠仙人乘玉辂，腾驾鹤鹄飞氋氃。长庚歘霍掞光耀，灵母扶龙嗥戛铜。宓妃起舞素女从，琼佩綷縩云帡幪。冰绡雾縠纷飒纚，霜旂雪幡高翳空。鲸鱼呀呷鲛鳄遁，蒲牢哮吼冯夷宫。瞿唐巫峡起平地，滟滪若象鏖回潨。先驱巳过赤亭嶂，后从始发龛山谼。商声爽淅合群籁，泽国凛凓寒欲冻。先生玩月坐楼上，夜气澄寂神和冲。凭阑快睹烦暑退，呼儿命酒浇喉咙。自舞自歌歌自作，月照白发三千总。歌声迤飏林壑应，竹树戛击丝与桐。渊鱼跃波栖鸟作，紫桂绕屋清香融。君歌曲终响未终，我歌激烈留征鸿。瞠眸相视俱老矣，况有众病来交攻。圣明天子御宇宙，威惠与天相比隆。首丘倘许谢鞿绊，犹有古月光朣胧。行当唱和三百首，末与潮汐流无穷。"}