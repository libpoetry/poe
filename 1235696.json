{"id":"1235696","title":"春怨二首","dynasty":"元","author":"何中","text":"洛人倾国赏牡丹，东家绣毂西家园。黄鹂紫燕新得意，柔云如酥花迷魂。游人寂寂归何处？花亦年年占风雨。江南却遇李龟年，苏州空感杨开府。谁吹玉笛断人肠，斜桥浅浅流水香。惟有千年老铜狄，看尽人间几夕阳。天女手剪五色云，鞭雷控电行青春。散作江南万锦绣，烛龙眩转空无尘。燕儿眼寒心更苦，吴娃情酣梦无据。依然锦绣化为云，却恨风来挟云去。十二楼边芳草多，知今鹦鹉听谁歌。千金买取新丰酒，地久天长耐乐何。"}