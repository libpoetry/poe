{"id":"690680","title":"写西园秋色图寄张绍和","dynasty":"明","author":"张萱","text":"好音曾忆十年馀，琬琰新编独起予。百尺楼头写秋色，水瓜聊以报琼琚。疏慵衰病老园公，芳讯频来石户翁。净几明窗试游戏，一帧数笔寄冥鸿。轻岚薄黛满疏林，却喜茅绹瞰碧浔。为语屋梁明月夜，梦来须向此中寻。萧萧晴色正堪怜，白首凭栏思杳然。欲问西园真面目，山容水态在蛮笺。"}