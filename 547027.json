{"id":"547027","title":"书楚刘封君乡贤卷","dynasty":"明","author":"于慎行","text":"昔有灌园者，忘机不忘力。邈彼鹿门人，躬耕不可即。此风一以渺，韦素多雕饰。皇皇頫仰谋，日夜靡知息。何哉楚江父，身隐名独植。入敦仁孝模，出为里闬式。不惜千金装，而将一诺亟。中堂树兰桂，芳飙闻四域。生不学宫游，没从学宫食。诸生奉卮豆，长吏匡且策。贵贱等隙尘，尸祝无终极。同时圭绂儿，名氏谁复识。"}