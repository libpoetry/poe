{"id":"701603","title":"浮邱八景 紫烟楼","dynasty":"明","author":"黄志尹","text":"高楼生紫烟，遍绕琅玕树。一出西郭门，仿佛函关路。冠盖息尘鞅，晚登休沐堂。渔樵无旦暮，竟日得徜徉。池畔珊瑚井，井水通潮汐。潮见珊瑚波，汐见珊瑚石。大雅久不作，正声今在兹。虞廷赓歌日，山斗起遐思。六合并于秦，仙踪从此去。遗亭亦俨然，玉舄知何处。一从归粤社，仙馆日投閒。咫尺罗浮路，丹梯尚可攀。渺渺蓬莱山，茫茫今古宙。洪厓曾否来，谩挹浮邱袖。王子浮邱侣，罗浮宇内山。凤笙来往处，笙响落人间。"}