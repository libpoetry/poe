{"id":"1110896","title":"秀野刘丈寄示南昌诸诗和此两篇","dynasty":"宋","author":"朱熹","text":"滕王阁下水初生，闻道登临复快晴。帝子讵知陈迹在，长江肯趁曲池平。山楹雨罢珠帘捲，檐铎风惊玉佩鸣。满眼悲凉今古恨，人生辛苦竟何成。知向潮边弄碧漪，栏干三抚漾晴辉。流传妙语惊离阔，想像清游欲奋飞。公去不应停驿骑，我来直欲挂朝衣。南州高士何由见，且看新荷出水稀。"}