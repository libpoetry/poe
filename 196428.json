{"id":"196428","title":"与徐同知","dynasty":"宋代","author":"熊禾","text":"武夷山中旧学子，汗漫偶作观海游。此观此游亦何有，炎氛瘴雨烂不收。蓬莱绝岛固难望，何处大泽并高丘。独闻东南倚天耸石壁，上有一轮照耀之明月，下有一道演迤之清流。此流不求清，此月不求明。众星冥蒙日毂远拍天，烟浪渺渺令人愁。因思八极间，品彙岂不稠。后皇生物至今日，茫茫大化无停辀。群阴剥尽硕果在，新畲再闢陈根留。我辈等是丰芑春，盛德何止数世谋。男儿生世有不朽，百年易迈千载悠。造物生材谅非偶，阳春有脚先南州。八郡春已满，忍使四海赤子寒飕飕。一时泽物亦易足，旱须霖雨川须舟。书生却顾动遐想，愿为来世苍生忧。斯文迓续正此时，安得古绠千寻修。莘郊匹夫乐尧道，朝鲜逋播叙禹畴。两生不来至今尚绵蕝房魏背汗岂但唐人羞。礼颓乐坏二千载，欲观周道当何繇。我闻伊洛道南后，武夷云谷今鲁邹。孔堂金石未尽泯，淹中断简犹堪搜。独抱遗经守迂拙，岁月兀兀春复秋。蚊蝱负山力谩苦，精卫填海志未休。书生迂拙公所知，此来见公亦何求。穷通志也命当遂，天地倾缺人绸缪。愿公借我一片五色石，要补元气混沌无疮疣。千载在我前，万载在我后，山中事业非王侯。"}