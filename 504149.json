{"id":"504149","title":"题蓝山簿天台陈仲素先陇图","dynasty":"明","author":"管讷","text":"孝子之官万里途，临行貌得寿藏图。赤城亲舍云多少，黄叶人家路有无。双石效奇华表立，一峰拔秀锦屏纡。地存牛迹曾眠处，山拥龙形正向隅。烨烨灵芝生百本，森森乔木长千株。青天忽下过门鹤，白日仍飞累土乌。有客束刍将适越，无人挂剑更归吴。年登老圃收松子，秋荐思亭采木奴。入里上官知下马，卜邻故老候归凫。荣知衣锦风云遂，恩及焚黄雨露殊。且喜子孙供祭扫，不愁翁仲没榛芜。哀余东望干将下，寒食梨花酒一壶。"}