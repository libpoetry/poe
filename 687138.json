{"id":"687138","title":"游浮邱呈赵太史","dynasty":"明","author":"刘模","text":"长夏莺啼社树阴，旧游人远碧苔深。丹邱未了探玄兴，翰碣长存访旧心。天阔塞鸿嗟少过，月明坡梦或追寻。有怀无奈江烟暝，目极沧茫不断吟。仙迹多年世已忘，增修赢得共徜徉。推窗复睹烟光紫，倚槛遥瞻岳色苍。瀫水霏微连宝婺，蓬壶隐见近扶桑。乾坤胜绝开吟社，灵杰相依岁月长。"}