{"id":"243397","title":"次韵赵九翁","dynasty":"宋代","author":"于石","text":"风雪骑驴穷郑五，良史武陵忝厥祖。文章千古推贺白，余子碌碌何足数。西风客路一相逢，笑睨平芜共怀古。神游千载渺襟期，不学时妆竞媚妩。翩然一鹗迅秋空，纵横健笔凌鹦鹉。愧我栖栖一钓翁，胯下宁甘少年侮。两鬓风霜飒短褐，把酒长歌话愁苦。君留不住我亦归，枫林叶落津头鼓。剑光错落耿青灯，夜半闻鸡与君舞。几回欲寄别后书，雁飞不过衡阳浦。树阴黯黯江东云，柳色依依渭城雨。人生相会不可期，去住真如萍散聚。我在金华北山北，茅屋三间云一坞。君在瀔江西港西，种秫有田瓜有圃。我不能往君不来，凄凄风雨谁为主。何当共作子长游，南浮沅湘北齐鲁。不然赤壁吊东坡，高攀栖鹘登虯虎。放浪形骸期汗漫，霁月一襟春万宇。逍遥容与澹忘归，弭节江臯采芳杜。狂吟曾点舞雩风，一笑渠侬行凉踽。"}