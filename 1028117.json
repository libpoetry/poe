{"id":"1028117","title":"送从弟叔韶尉东阳","dynasty":"宋","author":"楼钥","text":"阿连少也爽，孤立生气燄。壮年淬词锋，倾心事铅椠。胶庠困齑盐，世科终稳占。再兴连桂堂，尔祖真不忝。况将尉东白，士友尚歆艳。惟我爱子深，老矣犹不厌。固知为子喜，颇亦动吾念。赠子当以言，苦口当针砭。此邑子旧游，历历数行店。棠阴见郎君，遗老喜窥觇。其民最服义，情伪靡容掩。莫恃采棒威，要使慕巾垫。子文多立就，词采更华赡。吾闻恃俊者，塞门差反坫。前贤最加谨，临用更重捡。他时可待取，天庭得锦掞。吾家有素风，耳目久濡染。毋庸慕豪举，助廉先以俭。湎酒更宜戒，平地有深堑。酣畅当有时，勿习杯潋滟。持论毋过高，斯言却防玷。立节毋务奇，躐等恐成僣。外物思过分，检身但多欠。勿嫌一尉卑，封清尚为傔。仕途固崄巇，大要进以渐。不须苦求知，真知奏应剡。向来湖海豪，四十可收敛。宁为处囊锥，莫作露刃剑。匆匆掺祛别，鱼鲜酒方酽。刮目待子归，罔俾吾言验。"}