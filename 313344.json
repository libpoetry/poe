{"id":"313344","title":"摸鱼儿·荡湖船","dynasty":"现代","author":"潘飞声","text":"荡湖船、花天酒地，鹅潭占尽烟水。东风无赖吹新绿，双桨趁潮而至。明月起。恰三五银蟾，圆照人初醉。深杯劝未。试唤出珠娘，琵琶遮面，香影度帘低。花田好，依旧红楼十里。张乔无复罗绮。廿年应悔寻芳晚，蓦地替春憔悴。箫莫倚。怕纸醉金迷，忘了娉婷意。重来定记。有拍拍沙鸥，垂垂丝柳，写尽断肠耳。"}