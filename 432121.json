{"id":"432121","title":"题独学老人遗像 图为王椒畦补景像无款识仅有外签「先祖琢堂公像」为印士所得嘱题","dynasty":"近现代","author":"张鸿","text":"五柳园荒剩碧芜，何先俞后迹模糊。微波榭畔携筇客，同付秋风一角图。幕中词客沈三白，老去诗篇士礼居。嘉道风流已天上，残碑曾洗状元书。屈指吴中故事誇，马蹄归去侧乌纱。平原结束春风局，得意无人说杏花。"}