{"id":"504319","title":"徐君德裕挽歌","dynasty":"明","author":"李昱","text":"徐君先裔中山人，作令来字花溪民。至元年间一大治，百里蔼蔼桑麻春。只今相去百馀载，甘棠不伐怀其仁。乃知作善天降祯，衣冠后代何振振。其孙德裕才卓荦，壮年谈笑红莲幕。逸气棱棱万里驹，高怀矫矫层霄鹤。晚节无心向朝市，自识山林有真乐。杜门不复趋权豪，竟与时流如枘凿。忽朝议事忤乡童，铄金织具婴其凶。凤阳阅岁殁王事，长淮浪险多蛟龙。游魂欲归道路远，梧桐叶底随秋风。有子积愤填心胸，昼夜号泣呼苍穹。几回顿绝欲俱死，身着麻衣走千里。哀声欲断楚山云，血泪应添楚江水。艰难收骨归故乡，思欲与亲雪其耻。一日思亲十二时，夜卧慈颜梦魂里。卧薪尝胆仇不忘，绣衣持节来东方。挥强扶弱问民苦，白笔凛凛飞秋霜。亲仇从此获一雪，魑魅魍魉何由藏。长涂赫日屋埃黄，行行械系投边方。乡中耆旧皆叹息，徐家孝子真难得。老夫闻之亦喜舞，为写长歌相劝激。我歌不独誇乡闾，要使观风达宸极。君不见孝子即忠臣，会见簪缨继前泽。"}