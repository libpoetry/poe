{"id":"817367","title":"题吴园二十景 白沙翠竹江村","dynasty":"清","author":"戴亨","text":"水净白沙明，花满江村路。策杖入修篁，清谈坐深处。苍苍楼前山，连峰数千里。上接蔚蓝天，下带长江水。养高绝外营，郊居爱华黍。江上无心云，飞来落甘雨。灼灼桃花红，澄澄潭水绿。疑是武陵源，人家匿深谷。明月丽中天，群动一时寂。独坐理鸣琴，清辉照几席。清江可濯缨，分来就溪壑。应有濠上人，相携看鱼乐。坐久寂无闻，真人潜深窟。静里察玄机，白云蓊欲出。戢茅傍东溪，溪光摇屋宇。白云往复来，时作亭前雨。结屋号虚舟，閒心绝世忤。一任水禽来，衔花满幽处。江源不可穷，馀波注芳泽。髣髴坐瞿塘，清猿叫虚壁。老柏蟠虬龙，夭矫鳞鬣古。时有清风来，吹落藤花雨。涉江采芙蓉，江流水平远。欲渡无舟航，惆怅秋风晚。垂柳带平畴，孤亭坐山翠。野老叱牛归，夕阳下平地。弹琴坐修篁，长啸怀往昔。明月无古今，还照幽人夕。文史富三冬，青缸照往哲。欲识天地心，寒梅吐冰雪。胥口渡已沈，銮江非故迹。亭林几度更，登临怅畴昔。丛梅发严冬，光辉映白雪。一曲郢中歌，寒宵对孤月。烟霞逞殊观，变幻不可测。转瞬归虚无，青苍见山色。妙谛悟真空，清净丘园里。明月照檐端，还照前江水。小山丛桂花，秋风吹不落。此地近淮南，余将老栖托。"}