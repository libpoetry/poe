{"id":"1130647","title":"钱逊叔见示小诗次韵","dynasty":"宋","author":"韩驹","text":"邂逅邗沟记昔年，知君跋马自湘川。欲持斗酒洗泥滓，未办青铜三百钱。卜筑相依约暮年，向来深驻汨罗川。叩门忽送铜山句，知是赋诗人姓钱。堕絮飞花又一年，黄梅小雨暗平川。莫言晚起家何事，日傍南池数绿钱。且复江西度岁年，会须投老剑南川。日长一局枯棋罢，卧看儿童学意钱。"}