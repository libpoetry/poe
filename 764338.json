{"id":"764338","title":"念奴娇 其十二 送方邺还宣城，兼怀唐耕岛舍人，用孝威韵","dynasty":"清","author":"王士禄","text":"朔风猎猎，怅停帆起柁，渭城一曲。此霓怜君词赋好，郑重湘东斑竹。得失尘轻，升沉电幻，无事论臧谷。瞿硎隐处，高眠不管山屋。最念我友唐球，诗瓢共识，艺苑称尊宿。闻道秋灯书细字，老去吟情弥笃。济上车回，江东云远，几载怀幽躅。东阳归去，离忧寄与千斛。"}