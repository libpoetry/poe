{"id":"1069832","title":"明日复游石头城清凉寺再用前韵","dynasty":"宋","author":"叶梦得","text":"大江汹西来，故国今几年。我衰倦登临，坐愧双行缠。忽惊山阴集，邂逅来群贤。俛仰吊前古，高谈注渊泉。千岩过宿雨，馀润滋麦天。颓檐翳崖壁，过午不得旋。像佛再经始，此邦心亦虔。稍欣台殿新，废沼依沦涟。坐怀马化龙，仅作螂捕蝉。相倾走掣电，讵暇安枕眠。六飞暂东巡，恨尔不少延。单于久凋残，屈已今我先。衰惫乘一障，无功记凌烟。乞身自兹始，此计君傥然。"}