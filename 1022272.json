{"id":"1022272","title":"病起自叙","dynasty":"宋","author":"释智圆","text":"盗蹠死牖下，伯牛遭恶疾。报应似无徵，苍苍意难悉。乃考竺乾教，其旨明踰日。业以三世论，事匪二生讫。伊余本好道，执善长虑失。无端六腑病，每苦我形质。百骸失调畅，四时少安逸。今岁夏云满，秋熟如火室。脾疾因兹生，顿觉减寝食。无何误服药，到泻苦非一。过客为忧惶，儿童亦战慄。吾心暗且喜，浮生从此毕。发言嘱后学，此事汝无恤。吾年四十五，去矣非短屈。至理无去来，妄想分凶吉。我先凿山窟，汝宜即藏密。不用报亲朋，无学世哭泣。四时为送葬，庶物甚充给。遗文三百卷，空言或可习。见恶如探汤，见善如不及。湛湛无生源，深浅当自挹。嘱之语方终，忽觉病小醒。扶几起暂坐，渐渐四体轻。又过三五日，倚杖登危亭。俯首视群物，仰面观太清。秋山叠叠翠，夜月圆圆明。岂意今之日，犹存危脆形。凭栏不忍归，聊适我心情。虚幻三界中，旅泊非久停。"}