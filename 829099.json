{"id":"829099","title":"秋柳四首用渔洋韵","dynasty":"清末近现代初","author":"吴妍因","text":"南浦才销送别魂，西风底便掩蓬门。彩曛虚弄金波影，玉露潜滋珠泪痕。行让黄花专老圃，更无红杏伴遥村。停杯空叠阳关曲，客舍青青孰与论。瘦影离离不耐霜，行吟且为吊寒塘。柳枝小字裁成曲，金缕新歌填满箱。一代风流存乐府，六朝烟景送孱王。暮鸦终古依栖处，楼馆萧条似病坊。翡翠帘栊金缕衣，婆娑春梦已全非。露湔雨洗浓阴淡，霜栉风梳密叶稀。织锦流莺今寂寂，剪枝老燕故飞飞。蹉跎红板江桥路，岂独桃花人面违。腰支眉黛更谁怜，往日风流过眼烟。舞秃黄金丝缕缕，歌残白雪絮绵绵。陌头易褪撩人色，川上难回逝水年。徒忆当春曾入画，翠条摇曳碧池边。"}