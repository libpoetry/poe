{"id":"642070","title":"兹蒙圣恩追录先德当赠诰涣颁之日适余生初度之辰悲喜交中辄形咏叹是用录呈同志共作荣观","dynasty":"明","author":"王绅","text":"弱龄志家学，黾勉事讨论。显扬恨无术，恻恻长抱辛。今岁倏四十，劬劳在兹辰。宠光适下贲，沛及没与存。易名锡美谥，赠诰颁紫宸。片言重山岳，卓彼云汉文。悲喜集中怀，庆慰来上宾。匪徒事夸耀，大节从此伸。鞠躬谢苍旻，何以酬明恩。君亲两毋忘，不负六尺身。"}