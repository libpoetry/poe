{"id":"722036","title":"秣陵感怀","dynasty":"明末清初","author":"屈大均","text":"芝华采采未疗饥，南国飘零事事非。烟雨又将春色去，林泉那得白云归。萧疏素发惭金镜，寂寞青溪吊玉衣。贫贱每忧知己厌，踟蹰人外对斜晖。江风吹雨散阴寒，多少莺花不忍看。地有三渠知太液，天留双阙作长安。黄羊处处衔桃叶，白鹭朝朝傍竹竿。欲住秦淮偏未得，高堂千里念游盘。"}