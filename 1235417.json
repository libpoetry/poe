{"id":"1235417","title":"丁巳上元前一夕留饮萧氏盘中和友人韵二首","dynasty":"元","author":"刘诜","text":"香篆萦帘九曲盘，清尊对客语更阑。不妨小雨留人住，未觉东风到酒寒。绛烛烧廊春意闹，玉笙连巷市声欢。文园元有吟诗渴，更爱茶香透舌端。楼外青山势折盘，春愁正在最高阑。落梅门巷行人少，细雨山城薄暮寒。醉里闻歌偏易感，老来抚节强为欢。戏拈诗句偿今夕，尚觉春风满笔端。"}