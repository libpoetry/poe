{"id":"508546","title":"湖口石钟山为库部王郎中恕赋","dynasty":"明","author":"倪谦","text":"彭蠡之口两石钟，上下壁立金芙蓉。何年鼓铸出炉冶，造化融结当鸿蒙。山灵昔闻诉真宰，帝令疏凿驱鬼工。雕锼险陋向山麓，空洞穴隙纷玲珑。鸣声底用事撞击，自有巨浪乘长风。何殊张乐洞庭野，大音迭奏闻金镛。五老分明俯垂听，鉴鍧撼荡冯夷宫。尔来世历千万古，至今追蠡悬高空。坡仙当年适临汝，沿洄南去路自通。平生好事此足见，放棹特过湖水东。明月夜抵绝壁下，怪石正与风涛冲。噌吰镗鞳互响应，寓目始得穷奇踪。此景居民久应识，口不能道嗟渔翁。诗成援笔叹且笑，汉人语简唐人庸。我皇曾此戮鲸鳄，攀崖上登山阁中。龙香落纸洒宸翰，沧江夜夜光如虹。忆昔皇华使荆楚，奈予王事方匆匆。天生佳景不一到，怅望思逐南飞鸿。王君旧隐此游衍，要我作诗抒素胸。不知夙愿可偿否，汎月来游追长公。"}