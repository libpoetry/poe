{"id":"979372","title":"玉溪归逢甥李相如汴中","dynasty":"宋","author":"晁补之","text":"蛮乡俟天形，畏蠚复惮暑。梦甥来万里，竹响风动宇。如今真似梦，相对别恨吐。平生窘执辔，白面力如虎。谁令斗指日，江使堕渔罟。桃僵李为仆，遗佩满江渚。常忧抱石死，无复脚踏土。那知徼时愿，起废遇明主。旷调已远迹，未用矜杜举。但忧世议隘，亡弓不亡楚。吾甥学孔子，况乃父母鲁。如闻四门辟，未信溯洄沮。上书闵魃旱，膏以神灵雨。北海自有人，高丘岂无女。尔壮观尔能，吾归固吾所。期甥二儿上，馀子不足数。何以喻吾心，酌此湘吴醑。"}