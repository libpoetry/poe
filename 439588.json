{"id":"439588","title":"孤儿行","dynasty":"汉","author":"两汉乐府","text":"孤儿生。孤子遇生。命独当苦。父母在时。乘坚车。驾驷马。父母已去。兄嫂令我行贾。南到九江。东到齐与鲁。腊月来归。不敢自言苦。头多虮虱。面目多尘。大兄言办饭。大嫂言视马。上高堂。行取殿下堂。孤儿泪下如雨。使我朝行汲。暮得水来归。手为错。足下无菲。怆怆履霜。中多蒺藜。拔断蒺藜肠肉中。怆欲悲。泪下渫渫。清涕累累。冬无复襦。夏无单衣。居生不乐。不如早去。下从地下黄泉。春气动。草萌芽。三月蚕桑。六月收瓜。将是瓜车。来到还家。瓜车反覆。助我者少。啖瓜者多。愿还我蒂。兄与嫂严。独且急归。当兴校计。乱曰：里中一何譊譊。愿欲寄尺书。将与地下父母。兄嫂难与久居。"}