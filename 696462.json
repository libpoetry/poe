{"id":"696462","title":"弋阳主簿林敬伯出示会试录而吾临淮学生桂满预焉谂知己登高甲授官随朝喜而成咏","dynasty":"明","author":"郑真","text":"耿耿奎星粲晓光，科名淮海破天荒。芸编鼓勇三余学，棘院雄夸百战场。内仗唤朝听舜乐，纶音报可拜尧章。少年早际文明运，好把丹心答圣皇。折桂还夸姓桂人，天风听履上星辰。凤鸾飞翥金门晓，鹓鹭联翩玉殿春。制草封缄颁巨轴，宫花拂席耀重茵。老来笑忝师传旧，客底多烦送喜频。"}