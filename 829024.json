{"id":"829024","title":"浪淘沙 次韵答哀蝉","dynasty":"清末近现代初","author":"宁调元","text":"一腹贮千愁。长夜悠悠。自怜要妙美宜修。谣诼忽然来众女，泪洒芳洲。诗狱苦埋头。时俗昏幽。男儿不虏便为侯。铸得铁锥长尺五，愿子同仇。无计可消愁。天路悠悠。中情皓洁信余修。萧艾不锄兰蕙萎，容与江洲。举世烂羊头。舜死尧幽。羞羞铜臭汉公侯。怪道薜萝山畔女，少与多仇。靡靡古今愁。思念悠悠。人亡国瘁负前修。难得葬身埋骨处，寻个仙洲。明月恰当头。风景清幽。种瓜待老故时候。恩爱觉来都是幻，遑论雠仇。"}