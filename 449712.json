{"id":"449712","title":"水龙吟　答晋如","dynasty":"当代","author":"刘斯翰","text":"孤光乍起寒漪，怒明夭矫来何世。骚魂千古，一江春水，滔滔遥寄。剑气沈埋，蒿莱馀恨，几时能已。看青鬓多情，鸡声催老，应知道、愁滋味。此夕休谈个事。怕天长、惹愁长矣。子衿荡荡，予怀渺渺，莫名谁例。短信交驰，狂吟偏掷，泪流无地。但人间总有，闲情教想，吴刀堪佩。"}