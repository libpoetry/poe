{"id":"584927","title":"丐妪叹","dynasty":"明","author":"苏仲","text":"北风气寒天雨雪，老妪向人频泣血。我心恻然一问之，收泪含悲来景说。妪身本是良家人，出门三十夫从军。夫遭瘴疠死逆旅，无何已作他乡魂。自从夫没家窘索，有女无男自织作。养成小女二八年，颜彩明珠照秋洛。富室有儿求为婚，我道前缘天作合。遣媒问我竟何须，愿言于我终身托。眼中小女幸有孙，我拜皇天生死乐。岂期婿死孙承家，视我不顾如泥沙。开门逐我出郊野，草眠露宿惊虫蛇。气疲力乏眼昏黑，道旁丐食无人嗟。老夫闻说空叹息，母氏劬劳真罔极。母氏何从得此身，太母不是天涯人。爱母不爱母之母，但知有干不有根。推恩至近乃如此，心肝岂死何湮沦。木落犹能粪其本，兔悲狐死伤其邻。孙有太母不能养，岂徒义薄如秋云。襟裾马牛不足比，直与枭獍为等伦。是儿是儿谁与群，我言可鄙终可闻。万一天地能回春，收拾此妪多殷勤。桑榆竟可收馀曛，未必李密专其仁。"}