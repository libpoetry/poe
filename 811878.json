{"id":"811878","title":"巳丑冬日送赵静涵表弟随薛星使出洋二首","dynasty":"清","author":"华蘅芳","text":"中表亲情老弟兄，忽将航海作遐征。此游未免人争羡，有志原来事竟成。我恋慈帏难走送，君随使节便登程。明知只作三年别，忍看轮舟万里行。想见旌麾竞上船，一声去也各凄然。经过赤道知冬暖，渐露青山识地圆。计到中途更甲子，及登彼岸即神仙。期君海外归来日，庆我偷生六十年。"}