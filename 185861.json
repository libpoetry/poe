{"id":"185861","title":"应昌路驿傍有古松一斡生十八枝为斧所伤江西","dynasty":"宋代","author":"陆文圭","text":"虏龙迤北道应昌，八月飞雪六月霜。阴风萧飒百草僵，牛羊陇坂狐兔罔。破邮古庙人鬼静，傍植巨木百尺强。孤根绵绵蛰幽上，枝斡直上凌穹苍。何年堂堂十八公，会朝侍立冠剑长。中有二公能死节，张许崛强存睢阳。馀生幸或逃斤斧，远地何由远栋梁。西江行客苦好事，一见摧之袖裹藏。摩挲老眼识奇怪，与作万里神苍茫。寒斋无复丁生梦，复内惟闻苻藿香。"}