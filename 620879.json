{"id":"620879","title":"江南曲","dynasty":"明","author":"黎遂球","text":"天上月似船，江南船似月。载去当载还，吹落梧桐叶。新月待新圆，燕尾剪残烟。莫打鸳鸯瓦，怕断琵琶弦。梦郎掷金丸，醒来握莲子。心苦不自知，但得眠来喜。藕丝抽寄郎，辫作紫骝缰。倘及骑蝴蝶，鞭来过女墙。行行绕回字，定是今朝至。洗手上高楼，钗头簪茉莉。开匣见郎书，富贵是归期。扭碎茉莉花，换取金缕衣。"}