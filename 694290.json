{"id":"694290","title":"次韵张侍御见寄","dynasty":"明","author":"陈献章","text":"吐月山前坐四更，一凉何不献先生。鹪鹩翅短那能去，骏马蹄轻只欲行。见舞绿蓑知我醉，听吟素练是君清。许寻旧雨江门下，秋晚不来空寄声。赤松黄石皆留侯，回首丹丘是故丘。明月波间休击楫，白蘋洲上有眠鸥。谁家风雨花无恙，万古江河水自流。百尺楼中朝引望，望中去马更来牛。"}