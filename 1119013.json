{"id":"1119013","title":"寄石泉云间明府叔","dynasty":"宋","author":"陈必复","text":"容易成离索，临分重忍言。夜船杨柳岸，晓枕荻花村。山雨断云脚，溪风生浪痕。悬知自公退，怀抱欠同论。异政人能说，新吟客为传。一官清似水，万事信于天。养鹤分厨料，收书出俸钱。昼庭少公事，闭阁抱琴眠。卧念相从乐，杜门岑寂中。曙窗报晴色，寒叶语秋风。别去诗难稳，愁来酒易空。相看才数驿，好为寄书筒。"}