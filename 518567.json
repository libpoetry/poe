{"id":"518567","title":"徐州观寿王之国","dynasty":"明","author":"张吉","text":"溪风猎猎吹旗画，百丈游龙齐上下。天东清旭散金铺，帝子楼船枕台榭。三军铠仗侔霜雪，天策亲军此其亚。偃王僣号朝诸侯，逆节至今堪唾骂。匹夫扛鼎又何取，照耀彭城讶伊乍。我昨路绕江都亭，风帆夜踔淮海星。已见先舟列千炬，万夫合沓呼寒汀。今见王舟更惊汗，舳舻千里犹未断。始信炎刘梁孝王，东都宫殿凌霄汉。垂衣圣主覃深仁，十年穹昊无先春。穷发犹知蒙帝力，矧兹介弟同气亲。金縢温制垂千裔，宝藏崇资兼百珍。亲亲自昔先封建，带砺河山示深眷。帝曰于乎小子封，越兹西土汝惟殿。一来一往自佳政，况抱区区臣子愿。愿言永鉴苍东平，作殿无如力为善。"}