{"id":"167123","title":"归意浓·七十古所希","dynasty":"元代","author":"仇远","text":"七十古所希，我今六十余。干时本无策，谋生术尤疏。就食泮水宫，学辅乏薪蔬。凜凜座无毡，踽踽出无驴。厌厌尊无酒，呥呥食无鱼。官居古云冷，已矣当归欤。缅怀二女子，夫家住桐庐。三年千里别，旷久不得书。日者遣一力，还家问何如。江滨桐君山，土肥药堪锄。山根有閒地，或容房客居。"}