{"id":"755266","title":"感事","dynasty":"清","author":"何桂珍","text":"夜晏宣传尧母门，明珠世界不黄昏。月擎琼树虚留影，草傍龙池尽沐恩。哕哕鸾吹摇玉佩，飘飘凤仗捧金根。侍中不觉宵寒重，新赐宫袍天语温。天涯何处是边州，多少羊头关内侯。旧业未穿鸲鹆砚，新恩遍著鹔鹴裘。男钱散尽庞萌去，女乐颁来魏降留。休说当年丰镐地，长空衰草陈云浮。尺天寸地戴尧年，万宝输将来日边。刘晏持筹宽甲帖，徐温抗疏免丁钱。一篱松菊壶中隐，千亩桑麻梦亦仙。自是太平新气象，厚生知有圣恩骈。繁华镜里托生灵，岌岌长安世路冥。千市簪裾沈璧月，万家楼阁落旗星。似闻置俎龙归董，错认乘轩鹤姓丁。圣代即今犹富庶，《豳风》秉愿续《葩经》。"}