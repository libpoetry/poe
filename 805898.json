{"id":"805898","title":"翠羽吟","dynasty":"清","author":"奕绘","text":"赤羽旅，黑豹衣，大破蚩尤归。化被万方，洞庭张乐宴群妃。武功始成之曲，铙钹鼓角追随。遂继之、登歌清庙，黄钟十二宫移。风起云卷落花飞。冰弦轻泛、玉笛闲吹。此际虿鬟美目，两两素女，连蜷舞袖垂。仙仙百兽披靡，叽叽鸣凤来仪。此乐今亡矣，此玉笛、不异当时。七孔玲珑陆离。五千年上手曾持。土花斑驳，幸未敲残，永世宝之。"}