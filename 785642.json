{"id":"785642","title":"游箱根 其二","dynasty":"清","author":"黄遵宪","text":"群峰插云中，结屋峰头住。濛濛万云海，凭空无寸土。开窗起看云，迷茫若无睹。一云忽飞来，一云不肯去。一云幻作龙，盘旋绕层柱。关窗急遮拦，攒隙细如缕。须臾塞破屋，真气满庭户。解装张行囊，呼童共捞取。大风卷地来，团作黑烟聚。隐隐闻雷声，乍似婴儿怒。遥知百万家，已洒三尺雨。我方跂脚眠，梦骑赤龙舞。直倾天河水，远向并豫注。侧身起西望，梦堕云深处。"}