{"id":"999227","title":"勿言鲁酒薄为史端叔作也端叔同寮于越未终更求奉中都祠归丞相侍傍作是诗以送之","dynasty":"宋","author":"喻良能","text":"同寮虽云多，交友未易结。臭味一小异，肝胆便楚越。君侯宰相子，风度何翩翩。四偕计吏贡，春铨复袖然。一见盖为倾，相逢岂在早。白发与红颜，论交非草草。君才若杞梓，真能世其家。顾我如驽骀，祇堪服盐车。心情过中年，何翅数日恶。径须釂一樽，勿言鲁酒薄。"}