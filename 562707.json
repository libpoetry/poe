{"id":"562707","title":"题昌文学并蒂茉丽花","dynasty":"明","author":"董其昌","text":"旃檀虽有林，并蒂独撩吟。连理通香观，交跗快盍簪。璧人仍竞爽，孪子本冲襟。和鹤胎生意，求凰合后音。迎风俱绰约，样月共浮沉。贮岂黄金重，浇宜湛露斟。无根希世宝，解语旧盟心。地似唐昌近，花将汉苑寻。桐君曾未记，神女或潜临。老我荒斑管，情钟瑞草深。"}