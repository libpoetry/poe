{"id":"720944","title":"秋日杂咏六首","dynasty":"明末清初","author":"王夫之","text":"夕风吹不彻，斜月数峰阴。云晕孤轮影，珠圆曲港音。凉云馀一照，碧汉巳双沈。历历秋光在，当时忆此心。疏雨定池光，荷风一袂凉。云峰双岫合，虹影半轮藏。日落风无定，天空望愈长。欲归双燕子，不肯睨横塘。清赏閒心即，馀年一日赊。稻收寻曲草，水落理鱼叉。选径违晨露，除棚看晚霞。木樨香近远，初试半林花。曲沼依樾径，乌藤试往回。黄花钗股荇，文石锦钱苔。藕叶擎孤翠，榴珠启半腮。天情物未损，莫遣早霜催。平湖知落雁，曲砌巳吟蛩。短棹清波梦，幽窗坠叶风。生存今日事，秋老一林中。天问凭谁答，溪云掩断虹。"}