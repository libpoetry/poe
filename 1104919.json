{"id":"1104919","title":"和萧十六人名","dynasty":"宋","author":"孔平仲","text":"赣江淹泊嗟旅滞，子夜萧萧复无睡。乡程千里断书来，律管仲冬迎日至。空山屈曲环高塔，与子游嬉同眺视。日沈北陆云冥冥，晚景丹枫照川涘。兰房凤枕可自娱，桃李寻春旧游地。便将跃马超然往，向人直不疑心事。婵娟一笑应奉留，醉倚王孙宝钗坠。更持大白起祝君，偕老子须坚此志。式微子叹归期滞，疏钟皓月僧窗睡。满郭丹枫已送秋，李白桃红春又至。绿杨朱户锁娉婷，燕赵一笑谁相视。红颜回盼能溺人，有若大川无际涘。吾曹操行薄云天，去险就平当择地。严君平昔教诸子，肯向赣江为此事。勿损仁义纵欢娱，力与主张兴废坠。不才强使酬杜诗，搦管宁能言鄙志。赣阳峤北气郁滞，晨兴何晏惟昏睡。江左雄豪每自奇，学孟希韩非不至。奈何进取位尚卑，上官仪检多轻视。金朱浮华奚足恋，策马周游穷海涘。从兹岩谷永遁逃，请师丹灶捐尘事。庐山简寂寻旧隐，雪窦参禅入初地。谁能荣谢混流俗，居常衮衮随升坠。铺张翰墨作小诗，聊陈平昔烟霞志。为怜城郭太留滞，知子思家方闷睡。故停车马良久住，相顾雍容情益至。楼高适意同一登，目极四周堪远视。野田横望绕天涯，梅朵开齐映江涘。冬温庭筠尚抽笋，僧房乔木阴铺地。丘樊嘉遁素有心，萧萧思话山中事。清杨俊迈君自许，鲁国渊源吾不坠。与君诗战奈何休，抑扬雄思聊书志。丘樊英俊君犹滞，掩卷无言偃然睡。江左思归未得归，家乡百里奚由至。有楼望远最舒旷，蹑屐徐登极临视。云容弄白起危巅，霞气如朱浮浅涘。侵梁松影侧窥檐，飘径柳芳深委地。谛法真空佛有灵，面颜安乐僧无事。风摇柏直力相争，霜压橘黄香欲坠。夕阳城郭人渐稀，疏钟传响催归志。为文爱子都无滞，疾读数张堪醒睡。唱高郢曲词调古，锐比干将才力至。主张衡鉴付谁人，奈何并不蒙收视。吾王尊儒跨古始，有宋登科连海涘。况君当时苗裔远，酂侯喜且兴门地。少年自许升青云，衰谢安知未成事。栖栖孔孟尝如此，吾曹节操无颠坠。愿言雅度尚自宽，时来济物当如志。"}