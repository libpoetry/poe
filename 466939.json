{"id":"466939","title":"鹧鸪天三首","dynasty":"当代","author":"谷海鹰","text":"短径泥深履印残。芙蓉红压一枝弯。铅云密掩楼梢日，阵雨零添巷尾寒。花骨冷，蝶衣单。相偎寂寞向秋妍。飞珠飐碎商风韵，又遣灵丝上素笺。细碎尘声破晓眠。香裀软叠梦中欢。钗横翠鬓三千缕，情逐空花二十年。消梵呗，锁鱼笺。瑶琴常伴懒云閒。团圞昨夜清秋月，曾照琼窗绮袖寒。一抹斜晖上小窗。晶瓶衔淡菊花黄。炊烟袅篆惊檐雀，银炬燃心绾月光。风扫叶，露凝霜。云高梦远夜初凉。前尘若许缠绵忆，纷向深宵谱断章。"}