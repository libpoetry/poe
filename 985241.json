{"id":"985241","title":"新开小轩晁子西有诗以韵答之二首 其一","dynasty":"宋","author":"郭印","text":"平生栖息地，往往旋修筑。为怜双净眼，不肯受羁束。官居凿小轩，容膝盖已足。于焉得逍遥，内视聊自牧。廓廓乾坤大，冥冥鬼神服。是心不违仁，如种五谷熟。乃知穷且贱，未必不为福。朋僚饷新诗，句法惊小陆。秀色增云山，荣光发林木。何妨曳杖来，斯乐未敢独。清谈可以饱，岂但蠲烦促。非必酒与肴，佳客始能速。"}