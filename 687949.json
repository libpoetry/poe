{"id":"687949","title":"呈泽萌和尚","dynasty":"明","author":"成鹫","text":"片云閒逐断篷飞，路转寒山入翠微。十八破家人已老，一声长啸客方归。别峰相见谁招手，绝顶频登独振衣。万境总閒留不住，住来惟爱蕨芽肥。偶来原不为登临，借得閒房慰夙心。云水随缘无去住，烟霞投分有高深。林閒度岁如增劫，梦里还家当陆沉。珍重海螺吹一曲，孤峰翘首待知音。云深山路失高低，足快身轻定不迷。占断云根晞白发，望穷山色上丹梯。空生却被岩花笑，庄叟难将物论齐。长老峰头相见后，钵囊高挂不须携。林光亭午日当中，定出无心笑懒融。片石似云争远近，双松连影失雷同。南车直指千峰北，西水长流万派东。从此丹霞无别客，不妨识得主人翁。"}