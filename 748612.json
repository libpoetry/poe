{"id":"748612","title":"天山碑歌","dynasty":"清","author":"王必达","text":"万松郁蟠天为黑，上有虬螭护名刻。行人交说大唐年，仰视碑文身手侧。毡椎下拜施拓工，往往震撼鸣雷风。或登或降戒勿语，明神呵斥居巃嵷。西陲佳拓璠玙同，好事携过崤函东。贞观欧虞伟书体，结构虽异姿仍雄。突厥高昌拜且舞，照耀天山矜武功。姓名磊磊将剥落，审视方能辨官爵。上公陈国居第一，唐之班郑侯君集。文皇几不食熊蹯，青史堪追超与吉。此碑峨峨高插云，建者左屯卫将军。姜氏行本刊其勋，万钧薛氏亦大将，监门中郎尤纷纷。野火不焚石不破，千载中原足流播。夷言翻作科舍图，壮气封罢狼居胥。九成宫本夸上上，台池避暑真区区。老弃毛锥守边塞，片幅摩挲终日对。谁云赑屃险难攀，在我茫茫幅?内。"}