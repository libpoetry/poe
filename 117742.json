{"id":"117742","title":"将出洛城过广爱寺见三学演师引观杨惠之塑宝","dynasty":"宋代","author":"苏辙","text":"寺古依乔木，僧闲正莫年。为生何寂寞，爱客尚留连。虚牖罗修竹，空厨响细泉。坐听谈旧事，遍识洛中贤。虚室无寻丈，青山有百层。回峰看不足，危石恐将崩。听法来天女，依岩老梵僧。须弥传纳芥，观此信还曾。壁毁丹青在，移来殿庑深。赋形惊变态，观佛觉无心。旌旂翻空色，笙竽含妙音。风流出吴样，遗法到如今。"}