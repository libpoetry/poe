{"id":"432239","title":"至马坝喜晤郑孝则盛九万舒宗度袁凤文苏武龄麦显朝何彼秾及之衍侄孙分日留饮赋此纪实","dynasty":"近现代","author":"李洸","text":"江山如旧识，廿载我重来。近扃罗鸡黍，冥心拟镜台。战痕窥远岫，旅病靳深杯。欲把黄金鍊，交亲肺腑开。郑子樗散意，乱后各东西。术有齐民在，世多歧路迷。风尘仍转烛，桃李倘成蹊。此地诛茅好，花光满四畦。曹溪容洗耳，明月涌方诸。重译越裳至，他山抱璞如。世人方用武，之子独耽书。怀璧诚无罪，雕虫技有馀。明月光照剩，海气满金银。小聚花间屋，能存劫后身。别情从澹沱，怀抱各艰辛。暗落他乡泪，宁忘一饭恩。清才推子美，雅上见袁丝。对月三人影，披衣七载思。丛篁依瑾户，晚菊缀疏篱。不改岁寒度，还来共酒卮。六祖谈经地，天涯若比邻。黄花仍罩眼，白日渐磨人。久历风波险，来寻骨肉亲。宝林今夜月，休与照兵尘。"}