{"id":"475364","title":"武林登晴晖楼简臬司诸公","dynasty":"明","author":"王问","text":"湖水明于鉴，晴晖共徘徊。洲随碧山转，寺逐金沙开。海上神山宛相似，绛楼绀殿虚无里。岁岁游人踏落花，日月清明与上巳。星轺西望荆湘远，犹为名湖生缱绻。随君玉节上高楼，水色山光在栏楯。尔来值春暮，水边桃杏稀。轻阴拂朝林，尚见春禽飞。春禽飞，春草碧，落花飞絮何嗟及。此中兴亡感慨多，转眼相看已成惜。君不见宋家中叶惊胡沙，南国曾经度翠华。遂将此作龙池水，一日栽遍离宫花。湖中游人洛阳客，恋却江南忘河北。芙蓉苑落野马嘶，常使精忠眼流血。吁嗟此情不可道，徒将宿惜伤怀抱。山中诸陵岁月长，鄂王祠在松杉老。昭代车书全盛时，况复多贤尽在兹。讼平江清出游豫，风日正与人相宜。东山出云西山雨，楼下乐鸣楼上舞。与君有酒但饮之，别后相思渺何许。"}