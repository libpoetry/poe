{"id":"688060","title":"渡青县河二首","dynasty":"明","author":"朱长春","text":"晨朝渡河冰，飞雪没马足。季冬群象晦，天气廓平陆。四望无行人，狐兔走且伏。宿莽既以稀，安见林与屋。俯仰以茫茫，远驾和所属。行行仆夫啼，我马伤踯躅。北地多苦寒，天道方杀戮。所遇物尽残，谁不忧行役。浮云东北驰，遥见晨风征。我行日以迈，忧思日以横。游子往于役，妻妾寄空城。虽无燕婉恋，骨肉有至情。谁云不顾私，班马有离声。飞雪蔽修岗，北风惨正深。停车立望远，泪落如雾淫。自古别离人，不见行路心。"}