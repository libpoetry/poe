{"id":"810875","title":"仓卒","dynasty":"清","author":"王文治","text":"仓卒征南下碧油，初闻衽席过貔貅。服牛未定输粮策，缚虎先为入穴谋。岂料空弮真遇敌，当时一饭胜封侯。星桥火树张镫夜，羽檄飞驰正未休。属草真传用左徒，登坛高议日纷如。漫言蛇鸟亲临阵，已觉螳螂敢抗车。虎旅不遵孙武约，鲰生原诵赵奢书。夷酋一队翻堪仗，娘子孤军直捣虚。兰池笠毂旧声名，一眚何尝替孟明。军政才闻诛后至，将星忽报落前营。九龙移仗边风急，双鹘横霄塞草平。可惜希文穷塞主，长天落日闭孤城。"}