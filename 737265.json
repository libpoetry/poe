{"id":"737265","title":"鹰坊歌 其二","dynasty":"清","author":"查慎行","text":"康熙天子神圣姿，驾驭英雄兵不黩。每因缵武勤校猎，远致奇毛比臣仆。紫荆关外秋气高，狐兔宁容草间伏。腥风霍霍满天地，白日无光散原陆。扬旃表貉出从禽，王用三驱力争戮。是时海青更精悍，臂出绿鞲调养熟。翻身一去高没云，注目秋空走马逐。蹄间十丈莽开阔，蓦过林峦跃坑谷。忽看天半挟天鹅，奔电流星下投速。羽林健儿拍手笑，奏凯不烦遗矢镞。却来敛融复依人，仍以黄绦掣双足。三时饲养一朝用，如许恩波等休沐。奉先性在饥附人，定远功成飞食肉。不知给俸视几品，肥瘦论斤常量腹。生牛乍割血犹红，小鸟一吹毛尽秃。见人作势俄耸肩，独立有时还侧目。无端对此我心恻，相向移时额颦蹙。狮儿瞰虎鱼食虾，吞噬成风伤末俗。生意渐微真可叹，杀机欲动休轻触。以仁易暴古所去，恃猛争强非汝福。我愿皇天仁百物，常产凤凰生鸑鷟。自然郊薮萃祯祥，盛世多珍四灵畜。"}