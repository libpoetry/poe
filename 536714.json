{"id":"536714","title":"遣信要徐汀州入计不值声问久空言此志慨","dynasty":"明","author":"王世贞","text":"客岁何郁郁，聊止太山隅。言念平生亲，踯躅鲜与娱。使君东南来，五马不踟蹰。音尘旷无接，形影忽若殊。昔合胶投漆，今离叶辞株。昔怜扶竹生，今愧并鸟徂。安得乘云气，长与故人俱。恒恐猋风至，弃掷在须臾。变态中心交，焉能测所如。感此清商曲，弦绝调弥孤。"}