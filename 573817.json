{"id":"573817","title":"酒间短歌次吴太史","dynasty":"明","author":"邵宝","text":"延陵太史文之豪，手持椽笔轻一毫。却厌漆镂思匏陶，别筑坛社延风骚。健如风舸凌秋涛，元气浩浩天滔滔。忽入冰壑难容舠，豫章言必称禹皋。下视元白等播鼗，坐令万类归笼牢。间出水碧兼金膏，关西夫子真凤毛。咳唾中律鸣鸾刀，风吹锦服飘双绦。仙骨曾啖瑶池桃，手持权衡有纵操。收敛英迈胸中韬，彼哉坐井吝以骄。瑞物一见辟百妖，裁之品藻谁能逃。深许抱瓮恶桔槔，一日千里不觉劳。何尝仰首逢人号，我喜麻直能扶蒿。起家江左大布袍，两以文字魁群髦。宝鉴出匣弓辞韬，东陵野人随羽旄。不饮自醉黄生醪，雅终奏俗空嘈嘈。不可得麾安可招，自知一著良独高。"}