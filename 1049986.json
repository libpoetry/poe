{"id":"1049986","title":"石室游","dynasty":"宋","author":"郭祥正","text":"端城之北，径五六里。有石室兮洞开，其上则七山建斗司天之喉舌，其下则渊泉不流渟碧一杯。窥之则肌发冰，酌之则烦心灰。四傍则石乳玲珑，中敞圆盖。窈窈万丈，莫穷其厓。孰纳忠兮，嗟肺肝之已露。孰止戈兮，束兵仗而相挨。俨卫士之行列，肃庭臣之序排。纷披披兮蒂萼，粲枞枞兮条枚。安而不可动者为梁为栋，奔而不可止者为虎为豺。龟闯首兮屏息，虬奋鳞兮抟雷。怪怪奇奇兮，千变万态。愈视愈久兮，惚恍惊猜。何人境之俯近而仙宇之秘异如此者哉。萝卷风兮窈窕，春渍芳兮不回。或命佳客，或寓幽怀。考二李之劲笔，皆一时之遗材。援玉琴以写咏，怅夕阳之易颓。方谢事以言返，眷兹室而徘徊。云愀容兮泱漭，鸟送音兮悲哀。况百年之将尽，邈夫万里奚复来。"}