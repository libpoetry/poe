{"id":"455483","title":"石州慢 上庄翠湖","dynasty":"当代","author":"张力夫","text":"紫燕衔泥，香絮扑人，花乱时节。东风轻绕金堤，细剪柔条眉叶。凌波罗袜，暂停绮陌芳茵，玉簪袅袅迷蝴蝶。双饮翠尊开，待平湖清月。摇曳，悲秋残柳。再访横塘，梦收尘灭。秦镜依稀，两鬓空添霜雪。朱檐青瓦，纳兰公子祠前，斜阳衰草寒蝉咽。心字已成灰，味浮生长别。"}