{"id":"1204777","title":"齐天乐 天津桥次韵","dynasty":"元","author":"许有壬","text":"深宫傅粉，江东主肥，鲜养成娇软。北望中原，自分秦越，尽付马蹂车碾。神州天远。笑六代封疆，一毫无展。更着荒淫，月明琼树照同辇。长虹谁驾千尺，要等闲尽跨，人海深浅。名袭东都，侯封违命，赢得兴亡流转。年光冉冉，又匹马南来，片时宫苑。独倚阑干，夕阳鸦万点。"}