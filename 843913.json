{"id":"843913","title":"摸鱼儿 中秋旅寓，寂寥寡欢，对月抒怀，爰成斯制","dynasty":"清末民国初","author":"李炳灵","text":"算悠悠、离家岁月，转眴蟾圆五度。良辰又屈中秋节，喜见冰轮缟素。愁欲诉。听笑语喁喁，是人家儿女，秋心如许。对半榻孤灯，今夕何夕，乱蛩鸣断础。帘低户。吟到坡仙水调，琼楼玉宇何处。乾坤板荡真多事，直觉筹安无具。君应悟。譬皓魄、当空偏有浮云聚。金瓯可固。正良夜好天，茫茫百感，叹不如归去。怅客中、行囊羞涩，无钱空对寒菊。风流两个神仙侣，扑却缁尘万斛。花满屋。爱白白红红，几阵幽香馥。许多清福。况四壁图书，半窗灯火，芳影更娱目。新诗读。遥企渊明高烛，谱出离骚遗曲。十分秋色君家好，笑我客来不速。东篱角。感孤独、黄花何日逐初服。归田计熟。待三径未荒，一锄亲把，补种几丛玉。赋归来、犹存松菊，一幅渊明别墅。儿时况味堪同领，指点夜灯红处。朝复暮。听雏凤声清，不觉老怀慰。读书有子。但几净窗明，香温茶熟，此外复可慕。披图顾。仿佛吾家衡宇，负了一楼烟雨。山容水态当门好，自得林泉幽趣。侬也误。尚破帽、残衫频年困羁旅。栖栖何苦。忆负床童孙，教诲无能，虚把春光度。"}