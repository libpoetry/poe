{"id":"807584","title":"翠楼吟  惠山云起楼作","dynasty":"清","author":"陈维崧","text":"万斛空青，一天冷翠，和晴飞上帘押。老松三百本，山雨响、偏张鳞甲。崖倾峰沓。有客注茶经，僧编梵夹。泉呜邑。恰逢深涧，樵吟相答。晚值。蟾影初升，似姮娥妆镜，夜深离匣。碧云千万顷，被一点、玉纤偷搯。月明三匝。谢鹤许携瓢，猿呼荷锸。为盟歃。他年傍此，竹弓射鸭。"}