{"id":"677395","title":"同张京兆九日游茅山和韵二首 其二","dynasty":"明","author":"胡直","text":"三君起炎汉，灵迹弥千年。仆也钦元轨，长揖问真诠。抱一理则契，何当授九还。三君去已矣，玉佩畴将宣。安得九华女，秘宝飒然传。孰是都不勤，坐看飞羽翰。福地倚惝恍，丹灶抚留连。微禄焉足緤，人理难即捐。未承慈母欢，宁论婚嫁牵。仰惭罗姑洞，俯怅陶公泉。连镳出洞口，相嗟且停轩。归还縳尘鞅，转复忆㠝岏。何用理幽绪，高吟云藻篇。"}