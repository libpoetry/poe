{"id":"1076516","title":"金刚般若波罗密经","dynasty":"宋","author":"周紫芝","text":"佛以甚深微妙法，广为一切众生说。有能悉发菩提心，究竟得成无上道。彼有受持读诵者，其福不可更称量。七宝满尔河沙数，以用布施得福德。而比福德犹为多，况吾大慈大愿师，常悯众生堕恶道。假此持经功德海，能免世间一切苦。有大长者号宰官，书写读诵不少懈。旃檀香及薝卜花，供养恭敬常作礼。忽遇黑风吹船舫，将随那刹诸鬼国。仓惶取是受持经，投诸江流没巨浪。须臾风定夜色霁，达旦悉得大快乐。平明篙师有妇妻，忽言汲水得巨轴。金书贝叶与巾绣，无一毫毛有坏相。有如金刚不坏身，经大水聚性不灭。拾尘数劫有时尽，而是功德终无穷。众生信心不坚固，未尝闻此殊胜事。用是稽首无上尊，愿我诸佛常加护。"}