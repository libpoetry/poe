{"id":"999234","title":"王枢使生辰","dynasty":"宋","author":"喻良能","text":"金华千古赤松宅，中有初平叱羊石。双溪衮衮泻苍波，三洞潭潭接天碧。钟英孕粹昴星精，文章蚤岁瑞王廷。横飞直上九万里，红颜两鬓何青青。金銮畴昔挥毫处，尝草尺书招赞普。职亲孰听玉宸钟，夜分更秉金莲炬。只今右府冠枢衡，坐运精神驱五兵。一烽莫睹狼烟燧，四海不闻金革声。苍生颙颙待霖雨，黄屋便蕃颁异数。姓名久已覆金瓯，东街行筑沙堤路。江左夷吾望更尊，二十四考何足论。已见威棱动蛮貊，会看勋业照乾坤。六十门生焚蕙炷，再拜祝公如卫武。柱石皇家不计年，长容矿质入陶甄。"}