{"id":"845649","title":"奉祀太清宫三首 其二 六州","dynasty":"宋","author":"无名氏","text":"千载运，宝业正遐昌。钦至道，崇明祀，盛礼迈前王。銮辂动，万骑腾骧。驰道纷彩仗，瑞日煌煌。奉秘检、玉羽群翔。非雾满康庄。躬朝真馆，齐心绎思，顺风俯拜，奠酒爇萧芗。精衷达，飙轮降格昭彰。回羽旆，驻雕辇，旧地访睢阳。享清庙、孝德辉光。届灵场。星罗万国圭璋。陈牲币、金石锵洋。景福降穰穰。垂衣法坐，恩覃群品，庆均海宇，圣寿保无疆。"}