{"id":"547148","title":"泉林歌","dynasty":"明","author":"于慎行","text":"雷泽万顷波，澎渤如万马。陪尾镇之不得溢，酾为灵渎出其下。洞门喷薄泻飞泉，沸珠迸玉声潺湲。天山雪花四月落，片片吹上春衣寒。清流可漱复可枕，拍浮大白相对饮。潭中石子成五色，荧荧细濯巴江锦。行尽回溪地转偏，疑是镜湖春水旋。深林蔽亏不见日，但闻杂树多鸣蝉。树里泉声百道重，木根诘曲盘虬龙。解衣罗坐汎流羽，天光水色何溶溶。远峰隐见多明灭，残霞飞丹手可掇。此时林壑瞑色来，呼酒弹琴望云月。月上青山醉若何，临流垂手挹素波。且歌白石吟渌水，红尘万事空蹉跎。旭日高林送客子，清风四面松声起。市桥一出到人世，武陵桃花空流水。"}