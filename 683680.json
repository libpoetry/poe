{"id":"683680","title":"赠别于鳞还邢州","dynasty":"明","author":"王世贞","text":"白云寒锁郡斋深，人道朝天不可寻。总为股肱驱传去，仍劳明主赐黄金。石门高峡沙丘台，紫马春停天地开。无限北风吹不到，万家明月待君来。葡萄美酒玉壶寒，写向离筵泪并残。纵有隋珠高月色，不知中夜向谁看。蓟门挥手各风烟，并马中原别思悬。我欲东观辽海日，烦君西拄太行天。"}