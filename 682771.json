{"id":"682771","title":"送西充李铨部赴阙六首","dynasty":"明","author":"区怀瑞","text":"峨峨铜梁，上拂井络。东束夔门，北跨剑阁。石擘五丁，鼎峙三国。浚哲文明，光分于岳。剖岳出神，佐命惟人。玄圭素绂，青鹥黄麟。于岷之源，于渝之坟。因兹笃庆，玉友金昆。昆弟孔硕，令德炜炜。共捷南宫，逍遥云陛。华萼河阳，连镳并轨。或居柱史，或领驭士。师济奋庸，论列在公。邦家之祯，以莫不崇。献替作猷，启事达聪。鹓鹭羽簉，君子所充。惟彼天步，需材以掖。惟此简在，进贤是力。朝寀之间，阴阳消息。帝曰得人，予嘉乃绩。骙骙骖騑，将淩天阍。髦誉弹冠，国士衔恩。俾我药石，尝卑献尊。何以纻衣，刍荛之言。"}