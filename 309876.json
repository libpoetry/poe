{"id":"309876","title":"齐天乐·四月二日宫悬来书病已渐瘳赋此即寄","dynasty":"现代","author":"邓桐芬","text":"铜街一霎帘纤雨，差池燕捎鸳甃。杜宇啼残，蔷薇谢却，应是蛮春归后。危栏袖手，正门巷愔愔。绿阴如覆。望断南云，故园消息渐非旧。三年离绪漫触，夜深梁月满，疑见清瘦。往迹烟云，浮生梦寐，忍听湘弦凄奏。清欢未久，想吟望年年，易添僝僽。甚日西园，翠尊重注酒。"}