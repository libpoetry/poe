{"id":"687260","title":"山行","dynasty":"明","author":"孙传庭","text":"尽日崎岖路，登跻意自閒。云深时有寺，树密若无山。怪石崚嶒见，奇峰曲折攀。何当归隐地，长此隔人寰。行处山俱好，何妨任意游。草间横乱石，树杪落寒流。古洞晴如雨，阴崖夏亦秋。尽知延胜赏，随地有高楼。惟恐行将尽，行来境益偏。石林披雾入，翠壁扪萝穿。径转全无路，峰回别有天。渐看日欲暮，爱此且停鞭。不识五峰路，真游杳霭间。回岩行欲住，曲径往疑还。惜马知僮健，寻僧信客閒。翠微如见许，投老键柴关。"}