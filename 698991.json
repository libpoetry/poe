{"id":"698991","title":"题画四景","dynasty":"明","author":"徐溥","text":"一声啼鸟春林晓，转觉草堂深更幽。底事东风太相狎，飞花吹满砚池头。看书小阁无虚日，阁外水声流不休。领得无穷川上意，此心如水澹无求。舟行多为爱明月，况值高秋风露凉。鼓枻沧浪歌一曲，红尘不到水中央。向时载酒江东去，今日山阴载雪回。一片閒情谁解得，晚风溪上破疏梅。"}