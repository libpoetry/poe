{"id":"1136444","title":"题徐仲彬达观亭","dynasty":"宋末元初","author":"方回","text":"乾涵坤毓万汇夥，独得为人赖钧播。八尺身为天地赘，一寸心将天地裹。道眼自应非肉眼，以心观物无不可。灵台光洁日月悬，肯使一丝挂尘堁。老寿龟鹤夭蠛蠓，博大鹏鲲小蜾蠃。王侯云霄纵翱翔，奴隶泥涂淹坎轲。雷霆起蛰春生儿，霜露敛华秋结果。防风九亩霸十围，痿痹支离蹒跚跛。二五之精形相禅，彼胡魁梧此么么。天所赋予各有命，女子岂羡弧矢左。蝼蚁君臣雁弟兄，道理大处无细琐。洪纤各遂逍遥游，续凫之颈尔其叵。徐侯读书得玉匙，圣人门户启关锁。用宾屡扬北上鞭，大隐荐鼓南游柁。筑室金陵割钟山，临川僻学百义堕。千古子在川上心，想见解衣盘礴裸。梧桐杨柳竹阴间，菱荷叠重花婀娜。弄丸一卷经世书，内篇外篇夜灯火。静寂动感来无穷，昭布森列俱帖妥。通达居然今贾傅，岂容栖迟老江沱。乘流止坎大厥观，进退久速不预揣。熏天富贵腊毒味，涎讵肯流颐敢朵。窗前草青鹿共眠，槛外沙白鸥同坐。忘机得意茅三间，焉用陶朱西施舸。况又义方延硕师，乃父析薪子克荷。此诗擿抉宇宙秘，察君襟抱吾亦颇。世间俗物未必识，我知鱼乐子非我。"}