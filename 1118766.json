{"id":"1118766","title":"秋日遣怀八首","dynasty":"宋","author":"陆游","text":"离离上药苗，郁郁灵芝荣。我昔逢异人，琐细皆能名。击石以取火，薪桂持煎烹。五云夜覆鼎，谈笑得长生。胸中何所有，世界如河沙。区区吞云梦，何至为客誇。初见卖苑冰，青门已无瓜。天河正不远，秋风乘客槎。西来浮涛江，东眺俯镜湖。其中绵千里，郁郁桑麻区。禹葬有遗窆，粤亡无故墟。秋风吹短褐，望古空踌躇。野风声如潮，溪水色可染。浮云时翳日，亦作雨数点。行歌虽放浪，未至越绳检。萧然茅三间，送老此山崦。秋夜坐东窗，残雨时一滴。四壁无人声，心境两虚寂。吾方游物初，超然谢形役。一毫傥未尽，何往非勍敌。自我归故山，不知岁月徂。念虽迫霜露，忧国犹区区。老不能上疏，泰阶陈六符。安得子元子，同歌于蔿于。今年秋气早，风露应时令。晨起换熟衣，残暑已退听。松声满庭户，萧然失衰病。人众何足言，天固不可胜。晨几手作墨，午窗身硙茶。岂惟要小劳，亦以禦百邪。儿童不解此，倾心逐纷华。君看如山祸，萌在一念差。"}