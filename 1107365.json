{"id":"1107365","title":"途中书怀寄奉化知县二首","dynasty":"宋","author":"卢襄","text":"自戴渊明漉酒巾，食鲑甘作庾郎贫。虽无残菊簪华发，赖有青山似故人。几处鸦鸣牛背雨，经年衣犯马蹄尘。待携神武朝衫去，还我烟溪漱石身。奔驰渐觉岁峥嵘，负郭芜田未退耕。正恐山溪吹岸去，任从烟草唤愁生。别来竹院门长掩，好去渔舟手自撑。渐晚归心在何许，夕阳低处伴云横。"}