{"id":"777745","title":"多丽·黄鹤楼怀古","dynasty":"清","author":"陈家庆","text":"暮山青。汉阳烟树冥冥。对楚天、沧波无际，似闻鼓瑟湘灵。白云飞、昔人何在，黄鹤去、仙梦都醒。泪洒西风，情深故国，每因怀古感飘萍。自江上、梅花吹落，玉笛那堪听。空留得、鸦横落日，水满寒汀。对千古、兴亡历历，祗余一角危亭。浪花深、英雄淘尽，关河老、风物凋零。帆影依阑，钟声送客，隔江渔火正星星。又独立、晚风无语，玉兔涌沧溟。关心处、画中楼阁，屐齿曾经。"}