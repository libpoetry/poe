{"id":"991678","title":"依韵和正仲重台梅花","dynasty":"宋","author":"梅尧臣","text":"芳梅何茜茜，素叶吐层层。近腊寒犹劲，先春气已承。冷香传去远，静艳密还增。有意常欺雪，无功合镂冰。早烟笼玉暖，冻雨浴脂凝。汉女新妆薄，燕姬瘦骨棱。压枝唯恐折，簇萼似难胜。神物终来护，江乡未解矜。独奇心岂欲，寄远客何曾。不见黄鹂度，宁防粉蝶凌。月光临更好，溪水照偏能。画轴开云雾，宫刀剪綵缯。都无笔可衒，莫信巧堪凭。丹杏尘多杂，夭桃俗所称。故林尝渴望，大庾更愁登。重和阳春曲，声辞猥愧仍。"}