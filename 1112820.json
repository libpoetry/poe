{"id":"1112820","title":"绝句九首","dynasty":"宋","author":"张耒","text":"天高列岫出林外，霜落大江流地中。晚日桥边数归牧，牛羊部分听儿童。树头三唱鸡宾日，门外斜行雁寄书。十月江城霜霰薄，满山林叶乱蓝朱。晓起山鸦噪作团，西园霜木倚空寒。风高断雁呼前伴，雨止归云赴旧山。千林黄叶总飞霜，寂历疏梅未肯妆。谁信轮囷卧山木，心知九地有微阳。空山风雨冷蓬茅，晨起幽人理缊袍。深闭衡门且无出，湿云如墨怒江号。老去不禁茶力悍，两瓯破尽五更眠。月团三百真魔物，欲乞当垆当酒钱。读书老眼苦眵昏，茗饮无端遣梦魂。到处相逢真可喜，祇应酒是好知闻。黄叶桑林赤土冈，蓬茅小径度牛羊。似闻流乞之唐汝，叹息何人为发仓。岁弊寒骄风落山，卧听园木怒涛翻。去年慈德门东雪，永夜宫廊喝探喧。"}