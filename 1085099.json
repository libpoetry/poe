{"id":"1085099","title":"次韵韶美送刘夷叔二诗 其二 赠韶美","dynasty":"宋","author":"王十朋","text":"西南有佳士，岷峨秀匈中。标高语更妙，写出岷峨容。青天道路难，冥冥慕蜚鸿。翩然下人间，海阔洪涛舂。寻幽入禹穴，杖屦谁相从。万卷蟠腹笥，一榻眠禅丛。时来访予语，自愧贤非戎。世态冷处薄，交情淡中浓。去岁鉴湖别，分甘老岩松。行藏果谁使，离合情无穷。田园有深约，耘耔当自充。异时瓯蜀间，林下见两翁。"}