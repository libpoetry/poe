{"id":"813602","title":"留别诸同人","dynasty":"清","author":"李锴","text":"又复故山去，离离芳草心。谁能救迟莫，天欲遂飞沈。世事看云变，交情到子深。天池雷雨动，珍重伏龙吟。出匣寒吹面，秋冰瑩宝刀。万金求不得，十载足深韬。神气平生在，风尘世故遭。谁为吕虔赠，挥手思徒劳。海内论才杰，多君品骨奇。每将国士泪，尚与古人期。物有不可夺，我思时见之。关门分手去，白日照须眉。"}