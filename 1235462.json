{"id":"1235462","title":"香山永安寺二首","dynasty":"元","author":"刘鹗","text":"幽岩绝壑倚云齐，杰阁危楼望眼迷。山势浑雄龙虎踞，树阴深蔚鸟乌啼。碑存金志犹堪读，寺始唐家竟莫稽。此日清游天所借，明朝驴背听晨鸡。长廊徙倚惬幽期，衮衮黄尘暂息机。山鹿背人衔木实，石泉经砌泻花池。九天风露围青琐，三峡烟霞绕翠微。但恨山僧多俗客，饱看清致更无诗。"}