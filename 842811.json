{"id":"842811","title":"访旧七首 其四 龙树寺槐","dynasty":"清末民国初","author":"陈宝琛","text":"城南老槐多阅人，未料世事日日新。精庐幸免兵火烬，其奈时尚憎陈因。佛移僧逐换青垩，榜书楹句摧为薪。昨闻代者又殊好，趣撤墙屋重经纶。我来避嚣值喧閧，匝地瓦砾天灰尘。落成突兀定何许？不惜一掷千万缗。为槐装点失槐养，何爱争此荒寒滨？半聋诗人昔居此，楼外方沼饶游鳞。魂归绕槐或三叹，古意灭没从谁陈？"}