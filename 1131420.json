{"id":"1131420","title":"出郊迓倅车暮归二首","dynasty":"宋","author":"虞俦","text":"簿书丛里得抽身，岂是将迎不厌频。何处鸡豚燕同社，有时鸥鹭喜相亲。山头落日催归骑，陌上丰年见醉人。更羡柴门无限好，今宵相对月华新。轧轧篮舆迫暮归，前村灯火渐依稀。溪边默数黄牛过，烟际遥看白鸟飞。把酒无人风落帽，荷锄有客露沾衣。关门山寺知何许，忽听钟声度翠微。"}