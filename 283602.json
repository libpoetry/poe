{"id":"283602","title":"金缕曲·寿耿伯齐六十","dynasty":"现代","author":"姚鹓雏","text":"篱菊斑霜里。正先生、角巾微折，灵飞初庋。一笑沧桑凭屡抚，张翰秋风归矣。又诗酒、今生闲遣。不信卅年魏阙意，看致光、一卷金銮记。韶华过，指流水。料量济胜频年意。只付与、东山丝竹，谢安难起。小漉沙巾陶令酒，词笔凌云更健。洒余墨、晴窗矮纸。合晒二王无吾法，看纷纷、只学兰亭面。儒林事，让公耳。"}