{"id":"695779","title":"赠大司马中丞连江吴公四首","dynasty":"明","author":"欧大任","text":"上台星与法星齐，尺一亲劳圣主题。为赋建櫜江左右，朅来赐履粤东西。开尊词客犹漳滏，吹笛门生似武溪。可及千金称寿日，中朝还待锡玄圭。竹使当年洛下看，吴公治行甲长安。七闽阀阅书盟府，五岭风云护将坛。扶木津连南海徼，老人星照惠文冠。沧波欲酌为春酒，持向崧台介寿欢。严城晴霭昼氤氲，玈矢彤弓见策勋。海截东南秦一尉，关通吴楚汉诸军。苍茫斗下双钩气，咫尺天边五色云。盛代疏封推季重，岂惟名擅建安文。开府谁如百粤雄，远劳司马出临戎。诏从淝水徵安石，恩下平舆拜晋公。清啸每逢江月上，新诗多在射堂中。芝苓正有延年祝，握管何人解勒功。"}