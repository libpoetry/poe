{"id":"654264","title":"古意","dynasty":"明","author":"李崇仁","text":"山翁得乳虎，养之置中园。驯优日已长，狎近如家豚。妇言虎性恶，翁怒爱愈敦。毕竟噬翁死，宁复顾前恩。人皆笑翁痴，我独为翁冤。莫涉银汉水，莫登青云途。无波能覆舟，平地亦摧车。曾参终杀人，薏苡为明珠。但识谗者巧，孰云听者愚。浮生似幻化，是非两空无。何如东门侯，种瓜手自锄。"}