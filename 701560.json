{"id":"701560","title":"孝烈祠乐章二首","dynasty":"明","author":"黄佐","text":"鼍逄逄兮考鲸，湛椒浆兮列兰蒸。五音饰兮黻绣张，瑱瑶席兮玉英。膋萧炳兮拜以頫，琴瑟奏兮云门舞。南垓阕兮柏舟，灵不徕兮夷犹。骖泰鸿兮烛龙辔，庆阴阴兮灵其有喜。倏蕙带兮荷裳，又金支兮翠旗。鸳鸯鴹兮灵之徕，灵徕不徕兮我心悲。濮山㟪崔兮濮水漻泬，高贤愉愉兮繄孝而烈穆。并骋兮槃桓，揽桑梓兮涕潺湲。象舆轙兮憺容与，灵临飨兮福我士女。矫扬光兮宴娭，永山侧兮云施。般姚姚兮裔裔，灵何为兮汪然逝。褰雾縠兮窅冥冥，山水夕兮含清。春有兰兮秋有菊，结无极兮芳馨。"}