{"id":"694036","title":"拟苏李别诗二首","dynasty":"明","author":"陈良珍","text":"双鸟辞南枝，翩翩投北林。缱绻长相依，岁月日以深。一鸟浩南飞，相顾怀悲吟。徘徊不忍别，望望独伤心。伤心云如何，道远力不任。相从惮罗网，相失沾衣襟。关河限南北，渺渺烟霜沉。如逢北归翼，毋忘汉上音。晨风暮栗烈，游子戒行役。烟云蔽四野，停车惨不发。临河送将归，恋恋难为别。飙尘倏聚散，日月递盈缺。与君万里外，恩情中道绝。明发不相待，展步即胡越。勉力树令名，庶以慰蕴结。"}