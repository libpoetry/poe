{"id":"623084","title":"附辽九主","dynasty":"明","author":"郭之奇","text":"契丹始自幽州侵，石晋称臣祸古今。孙饭未知何所啖，帝羓已在杀胡林。周宗薄伐关南复，宋祖销兵燕蓟沉。景贤相继开辽国，隆绪长驱向德深。澶盟全倚寇莱力，报聘重烦富郑心。南北休肩逾百载，重熙清宁果嗣音。延僖不竞辽乃蹙，女真满万孰能禁。夹山天祚亡宾铁，黑水完颜号白金。纵使六州归宋室，空城惟见绿云阴。"}