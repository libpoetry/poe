{"id":"437168","title":"南麓画华清宫图","dynasty":"金","author":"赵秉文","text":"天宝遗事今几年，华清楼殿非人閒。五家罗绮隘山谷，驱入尺纸天工闲。豆分绣岭线泾渭，人物微茫才位置。想当睥睨下笔时，两眼犹能书细字。乃知棘端可以造沐猴，巧夺造化非人谋。胸中度世乃吾事，坐令千里当双眸。明皇初心小姚禹，肯比金陵一孱主。一盼聊为妖姬留，奈何坐此覆神州。太白西去有鸟道，蜀山秦树令人老。浮云一蔽渔阳城，禄山马饱宫前草。恩流四海一玉环，胡儿不合窥潼关。至今脂泽下蟾口，时有饮鹿疑神奸。岂知水洗凝脂滑，一掬伤心马嵬血。多年鬼火化为碧，还绕离宫送行客。龙嵓几度过华清，笔端山高水泠泠。呜呼兴废今已矣，祗有丹青留典型。画诗双绝兼书工，留传逊公到松公。今年盗入妫川东，火烧塔寺一洗空。松公间关来帝里，一身与画同生死。吾闻挈瓶之智不假器，支郎大胜潼关骑。"}