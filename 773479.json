{"id":"773479","title":"苏州城内访古","dynasty":"清","author":"洪繻","text":"湖里归来城里游，乐桥前后酒家楼。专诸巷近要离远，偏是吴侬爱虎邱。钱圃韩桥燹火经，荷塘柳岸尚青青。南园已作空王地，赖有沧浪子美亭。临顿桥边衢路长，驱车更访古沧浪。锦衣大树将军尽，留得钱家鼎甲坊。胜地茶花当武源，吟诗想像到梅村。梦楼去后无人问，惟我来寻拙政园。倪迂遗迹北城隈，巷近潘家路几回。狮子林中太湖石，玲珑无数玉峰颓。两岸人家夹绮罗，湔裙碧水市门过。下塘街畔桃花舫，更比山塘画桨多。"}