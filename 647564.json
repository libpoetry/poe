{"id":"647564","title":"赠道士吴玄览","dynasty":"明","author":"王汝玉","text":"鹤斋先生鹤上仙，与余曾逢东海边。手持昆冈绿玉杖，袖有金匮青霞编。谓余不是红尘客，前度名当在仙籍。夜阑抵掌论长生，笑指东方晓光白。尔后飘然各解分，茫茫回首不相闻。先生遍游五岳去，余亦还山卧白云。此来忽遇吴贞节，昔事先生受真诀。借问先生今在不，太清之上朝仙阙。仙阙深沈隔九关，珠楼璚宇倚高寒。中有仙人不知数，月为环佩云为冠。蟠桃花发春漫漫，人世千年如等閒。我将灭迹栖名山，交搆精魄营神丹。天倾而后凋朱颜，坐视桑田成海须臾间。"}