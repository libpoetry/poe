{"id":"1123672","title":"呈唐德舆兼寄呈可久三首","dynasty":"宋","author":"赵蕃","text":"白头四海客，青眼几何人。况复平生旧，端殊数面亲。文声虽益振，仕簿亦何屯。好在章江水，聊堪濯世尘。前岁长安雪，从公饮屡过。放谈成绝叹，狂态亦悲歌。我仕鱼缘竹，公行漩绕涡。相逢虽足慰，相别奈愁何。敬作沙随问，归来安稳不。一官成弃却，微恙想今瘳。诗箧犹堪倒，钱囊不用谋。更思从二老，何日具扁舟。"}