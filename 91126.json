{"id":"91126","title":"初秋夜坐·青灯伴微吟","dynasty":"宋代","author":"杨学李","text":"青灯伴微吟，烦暑犹蒸炊。风声如山雷，怒落窗西篱。砌蛩泣候莎，老树鸣高枝。桂魄忽婵娟，夜气侵凉絺。莼羹岂不怀，未了一载痴。依依游子情，堂萱重驰思。只将冰雪心，或可为母慈。清白为家箴，夫岂世俗知。南来秋复秋，賸喜瓜及期。娱亲已可望，须记思亲时。"}