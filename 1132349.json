{"id":"1132349","title":"泸帅曹太博生日四首","dynasty":"宋","author":"魏了翁","text":"荔香摇艇下泸川，自别君侯十八年。尉我调饥刻为岁，争如两日往南田。天马无踪运四时，试将六十四年推。后天八八方来数，加倍无穷自此基。十年更瑟不曾调，百载张弓未肯弨。随事提撕民受赐，宁论外服与王朝。荦荦圣门心事长，悠悠客路鬓毛苍。东南人物寥寥甚，扶植斯文我所望。"}