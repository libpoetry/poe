{"id":"806513","title":"贺新郎五十八首 其五十六","dynasty":"清","author":"蒋士铨","text":"别我梅花舍。系离心、琴弦张壁，书灯留架。教得三雏皆振羽，费尽先生冬夏。算浙吏、公车将驾。有策金门当再献，董生帏、久向藏园下。报慈母、鹊声乍。衍期归妹多年罢。鬓鬔松东家丑女，明年重嫁。笑整朝衫随鹄立，榜出天门光射。看一桁、官袍花亚，听唱郎君名字好，是钟生、及第当头谢。越潮涌、又东泻。"}