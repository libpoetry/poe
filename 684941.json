{"id":"684941","title":"题西村陈氏所藏高待诏水墨四幅","dynasty":"明","author":"王恭","text":"松桂春深野鸟啼，绿萝飞处隐仙梯。瘦筇好是行来好，云白山青水满溪。春水重林旧草庐，半村残雨带归渔。空山不是无猿鹤，惆怅何人更隐居。水国霜空绝鸟飞，乱山寒翠袭行衣。何人独在林间隐，却向清时更息机。水墨年来谁最工，玉堂词客我心同。林泉天上悠悠别，那得相寻似画中。"}