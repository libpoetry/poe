{"id":"120193","title":"识村翁语·山僧一生餍山蔌","dynasty":"宋代","author":"陈造","text":"山僧一生餍山蔌，溪叟所仰才鱼菽。闯首侯家与相家，珍膳不应填汝腹。百二岁翁清且羸，茵坐鼎食宁其宜。焉知暂饱博长往，谷神震怒脾媪悲。官家颗粒皆民力，此禄食之须此骨。两翁妄食寿弗延，当念无功暴天物。我虽不偶犹餐钱，车行肉饱隶后先。食功揣己惧不称，因翁有言呼使前，盘几毕识翁所言。"}