{"id":"1105310","title":"遣兴","dynasty":"宋","author":"方岳","text":"莫怨乘桴道不行，身方否处道方亨。大千世界愁中老，八万障门嗔上生。了了不如都懡㦬，休休便是力修行。夜缸酒熟谁堪唤，共啜人间骨董羹。老去犁锄易作劳，藤阴才午卧衡茅。须眉甚古松当户，羽翼初成燕出巢。安所归乎惟酒隐，宛其老矣只诗豪。忍穷不欠鱼羹饭，每向人间笑独高。"}