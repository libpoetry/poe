{"id":"693772","title":"玉华杂咏七首 玉华山","dynasty":"明","author":"陆深","text":"海风吹海雨，飞过玉华山。山中人不见，窈窕翠微间。得月乘鸾度，开云放鹤还。云来如有情，云归本无迹。归去群山青，来时林树白。窝中卧云人，偶值爱云客。千条万条黄，垂柳复垂杨。连云难辨色，荫月不留光。幸不当岐路，别离那复伤。登楼望澄湖，楼高湖面小。金波月里秋，青草雨中晓。心閒境逾静，悠然见鱼鸟。一发韩江水，韩山相对起。扁舟乘海潮，回首渺千里。上流春雨多，夷犹弄清泚。燕台骨已朽，渥洼种未生。何年走马埒，尚带越王名。榕叶斜阳外，坐看海云轻。买得青田种，相携共一舟。碧箫吹夜月，飞度百花洲。借问华亭唳，何如赤壁游。"}