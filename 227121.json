{"id":"227121","title":"上马曲·精神如熊气如虹","dynasty":"宋代","author":"赵汝鐩","text":"精神如熊气如虹，梦寐思勒燕然功。龙泉宝鞘横三尽，犀甲茸条擐两重。鸣镝飞空挟霜远，认旗贴身飐日红。玉辔绣鞯鞲骢马，眼有紫焰炯双瞳。誓缚单于献天子，离觞不挥儿女泪。笳鼓动地归来时，金印斗大肘后系。君不见燕颔虎颈班超侯万里，又不见风声鹤唳谢玄破肥水。"}