{"id":"870221","title":"御沟 赐书","dynasty":"宋","author":"司马光","text":"上圣固天纵，英艺皆绝伦。时乘万几闲，翰动如有神。用之当豫游，不忘安四民。匪颁及群下，络绎来中宸。毰毸灵凤翔，郁怒虬龙振。清若四海秋，熙如天下春。愚臣土芥微，亦受雨露均。愿推赐书意，直以古义陈。士本学先王，所求谊与仁。农当服稼穑，昏作圳亩勤。百工备用器，不治刺绣文。万商迁有无，不通珠翠珍。四业既交修，坐令风化纯。人和衣食丰，天应殊祥臻。皇心正在此，非以能高人。"}