{"id":"707613","title":"失马","dynasty":"明末清初","author":"卢若腾","text":"吾从大夫后，徒行畴云可；贫来出无舆，款段仅未跛。人马颇相称，出入遵道左；官军昨南征，括马忽及我。此非绝尘足，奚堪载骁果；兼无致远力，五石讵能荷。夺我代步资，立意殊琐琐；荣辱本无关，失马固非祸。吾老当益壮，习劳未敢惰；安步以当车，达观理自妥。舆马日相逢，对之无懡㦬。"}