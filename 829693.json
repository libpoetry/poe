{"id":"829693","title":"陈仁先种菊图","dynasty":"清末近现代初","author":"郑孝胥","text":"鞠族多异姿，幽人好佳色。年年我有秋，寄兴在篱侧。凄风风始馨，凝霜霜作魄。剪苗资勤灌，迸蕊务细摘。忽然吐殊妙，谁信出心得。白黄诚高清，绀紫尤奇特。一时美所钟，未免爱而溺。君能轻世事，正赖有菊癖。菊亦何负君，何云奈岑寂。惟菊有骚心，对菊宜自醉。看君留菊影，画手远不逮。渊明魂难起，菊意谁能会？萧萧天地秋，独秀霜风外。海滨菊最盛，种类极繁碎。时事莫挂口，刻意徇所爱。可怜才未尽，哀怨出天籁。馀生依草木，聊复娱万岁。"}