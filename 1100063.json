{"id":"1100063","title":"次韵方持叟见寄一首因悼后村","dynasty":"宋","author":"林希逸","text":"鹤发荒三径，溪干久赋归。人皆笑金帚，子尚记蓑衣。笃学藏书富，工吟信笔挥。多情惭眷眷，入手觉辉辉。鸾棘方娱侍，鹏程待奋飞。讲经融有帐，进酒贺无帏。底是锋相拄，应怜带减围。新知虽可乐，故友渐俱非。忽忽缠悲绪，茫茫恨化机。何时吊乌石，有泪湿渔矶。此老真基杖，遗文半掖扉。苏梅今孰是，谁复识邻几。"}