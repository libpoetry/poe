{"id":"489765","title":"书画舫小集送谢子兰过江东分韵得云字","dynasty":"明","author":"袁华","text":"曲馆众芳歇，方塘西日曛。曲阑杨柳树，秋水白鹅群。谢公浮家隐，囊盛惟典坟。书画船自操，子前中细君。胡不归故里，故里闇楚氛。玉人张离筵，高轩水沄沄。翼若青翰舟，汎彼江之濆。扣舷歌少海，问字客如云。纠罚觯载扬，探题诗屡分。君言适江东，研田事耕耘。暂屈鸿鹄志，组织云锦文。蹇予风尘表，孤陋寡所闻。何日往从游，骚坛策奇勋。"}