{"id":"629092","title":"送韩寅仲","dynasty":"明","author":"李云龙","text":"几年袖却补天手，万里长悬捧日心。垂杨千缕绾不住，飘如浮云去江浔。莺舌喈喈作骊唱，桃花醉眼红相向。丈夫结束事远图，且把离愁寄天上。忆初辽海仍安流，上书曾献徙薪谋。举朝泄泄不肯听，范老徒先天下忧。蓬莱宫阙郁崔嵬，双凫一下旋飞回。无心去作一官计，共信君非百里才。河东年来没封豕，几个残兵哭辽水。举国若狂事已非，四郊多垒谁之耻。思君不幸而言中，当以境外累君矣。送君行矣为君歌，知我龙泉与太阿。愿君拂拭莲花萼，直斩长鲸净海波。"}