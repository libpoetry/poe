{"id":"812781","title":"小重山 游壑庵","dynasty":"清","author":"吴绮","text":"苏小堤边东复东，啼莺声不住、百花中。断桥无路倩云通，人过处，又被碧云封。鸥鹭莫回踪。胡床清兴剧、与君同。接䍦颠倒玉瓶空。人醉也，卧占翠芙蓉。十里珠帘金凤钩，大堤堤上路、旧时游。枇杷花下不知愁，清溪月，夜夜照风流。往事但悠悠。鸳鸯飞尽处、白苹洲。兰成萧瑟倚江楼。伤情也，一曲旧伊州。误访西陵油壁车，飘零随落絮、几年华。归来垂柳带霜斜，青衫湿，何处问琵琶。别恨正无涯。无端归梦里、又离家。五更不睡共梅花。残灯影，一点映红纱。"}