{"id":"1117482","title":"鹧鸪天","dynasty":"宋","author":"邹应龙","text":"九十吾家两寿星。今夫人赛昔夫人。百年转眼新开帙，十月循环小有春。生日到，转精神。目光如镜步如云。年年长侍华堂宴，子子孙孙孙又孙。寿母开年九十三。佳辰就养大江南。缇屏晃耀新宁国，绣斧斓斑老朴庵。倾玉斝，擘黄柑。两孙垂绶碧于蓝。便当刊颂崆峒顶，留与千年作美谈。"}