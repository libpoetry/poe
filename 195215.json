{"id":"195215","title":"古翁十五韵送胡天放西游","dynasty":"宋代","author":"戴表元","text":"有铁莫妄熔，熔作侠士椎。有帛莫妄缝，缝作山人衣。君看天放翁，气貌绝清赢。濩落七尺身，仁义充肤肌。无家救人穷，无田恤人饥。江湖三十秋，白头转岖崎。余情尚洒洒，不吐酸寒辞。事慕古豪杰，诸儿那得知。或云有仙骨，深中愈难窥。趫腾华佗戏，偃蹇梁鸿噫。世熊贵反覆，口语澜翻飞。夫子顾之笑，百触不发机。宁当待沟壑，西山古谁悲。佩君珊瑚钩，酌以玻璃卮。相知岂云无，去去勿得疑。"}