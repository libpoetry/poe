{"id":"1128744","title":"南湖绝句戏高彦应司理","dynasty":"宋","author":"谢逸","text":"平湖奁镜净无尘，地接西坛共一云。安得御风如列子，更邀明月访元君。野情萧散不便书，老大无心赋子虚。待借南湖双艓子，绿荷阴里看游鱼。芰荷香里文章静，蘋藻汀边职事清。若使渊明知此味，折腰五斗可忘情。山色波光入座中，笑谈不觉酒杯空。掾曹莫作刑官看，兼有江湖隐者风。碧瓦朱甍午影凉，软风翻袂送清香。荷花也似知秋近，故敛羞容避夕阳。"}