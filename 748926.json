{"id":"748926","title":"栈道杂诗 其一","dynasty":"清","author":"魏源","text":"陇山自此终，南山自此始。秦坤蜀艮吭，大断乃大峙。万山东一坪，沔渭分峡水。观山必观峡，左右万峰倚。雄关亘云际，联之一线耳。果然关之东，雪瀑半坡起。翠壁泻浪浪，万仞杳无底。陈仓大散关，一扼千夫垒。平世息龙战，窟穴犹虎兕。登高复何畏，一呼万山唯。前途大阖辟，造物意未已。"}