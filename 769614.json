{"id":"769614","title":"满江红·丁酉夏，穫麦村中，感情即事，得词八首，不避俚俗，漫抒真率云尔 其六","dynasty":"清","author":"陆震","text":"晨起披衣，有老媪、见余惊愕。指门外、日高如许，主人方觉。一梦不曾天上晓，两儿已就田间作。叹此生、无福得安眠，居城郭。我闻语，殊怀怍。谢老母，言非确。看从来偷惰，终成沦落。儿有瓶储终日饱，母馀裙布经年着。有城中、多少不如伊，田家乐。"}