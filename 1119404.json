{"id":"1119404","title":"再次韵张德恭二首","dynasty":"宋","author":"陈造","text":"公家父子书林杰，力探希微析混茫。膝上风流识文度，鯈游领解契蒙庄。六花阵势容摩垒，五凤规模见肯堂。自叹吾儿豚犬尔，祇宜耕牧守穷乡。平日疏愚但意行，每从师友仰高明。如君况是庭兰秀，向我防讥冻芋萌。柏悦悬知待松茂，渭流终不溷泾清。新诗应敌才馀事，纸价于今贵列城。"}