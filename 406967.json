{"id":"406967","title":"陶翁前约看菊，立冬后始作花，予病喘畏寒，未能往赏，作此呈寄","dynasty":"近现代","author":"王彦行","text":"露寒未肯开，霜清始渐发。兹花非凡流，触热有不屑。托根独得所，主贤地幽洁。端如赁舂人，庑下见高节。入冬候稍迟，破蕾犹未绝。予本好事徒，为花欲一出。窘步难自前，虚负此芳烈。既晚果然好，足破躁人说。想像精庐中，瘦影间疏密。为予起柴桑，一荐寒泉冽。公等宜有诗，语妙报馨逸。请从海南苏，重阳即今日。"}