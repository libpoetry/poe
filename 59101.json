{"id":"59101","title":"题竹石小画","dynasty":"明代","author":"程本立","text":"玉堂仙人松雪公，写竹正似石室翁。云林道人虽出后，往往落笔生秋风。吴人好书仍好画，百年遗墨千金价。比来何处得此图，松雪云林此其亚。娟娟嫩玉才数茎，烟梢雨叶纵复横。洞庭寒骨沈水底，铁索下取蛟龙争。却忆江南旧池馆，笔床棋局何萧散。一行作吏事便废，十年不归梦欲断。松雪子孙今几人，云林弟子谁逼真？得归故乡倘相觅，竹枝挂我头上巾。"}