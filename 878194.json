{"id":"878194","title":"追用南塘韵题尹刚中潜斋","dynasty":"宋","author":"刘克庄","text":"幽士慕鳞潜，通人笑蚓廉。诳肠齑味美，节腹笋生添。诸老徒推毂，先生且下帘。食惟陈簋二，馈不费金兼。和靖招延晚，方斋仕进恬。绪言传粹密，古调扫秾纤。紫气来傍境，灵氛告吉占。因思眠雨艇，得似曝晴檐。无己游坡谷，徂徕客弼淹。刍言轻一羽，未必动岩瞻。"}