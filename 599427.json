{"id":"599427","title":"春日观稼","dynasty":"明","author":"霍与瑕","text":"春云淡荡春山晓，春风荏苒啼春鸟。怀春几处答歌声，插秧儿女年何少。行行冈尾又冈头，三三两两好风流。二八娥眉偏巧笑，一双玉箸湛沧洲。沧洲近午江潮长，乘潮小艇鸣兰桨。姊妹来供饷午茶，嬉微坐转榕阴上。共说今年定有年，蟊特不生高下田。几日青苗弥一望，三春时雨更嫣绵。归去来，筑场圃。红梅熟尽荔枝丹，早稻鹅黄应如堵。两岐六穗且纷纷，知是官人笃周祜。"}