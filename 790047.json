{"id":"790047","title":"九月十二日，赵次侯见招，及钱仲谦吴冠英李申兰汪友梅吴肖陶同游虞山。晚归饮仲谦墨园，赋次以记","dynasty":"清","author":"何栻","text":"一峰迎我来，一峰招我去。白云扶我行，屐齿留不住。初游破山寺，心證唐贤句。通幽开曲径，花木纷遮护。迤逦入三峰，深秀渐披露。既作山中游，欲尽山中趣。万绿莽如海，中有蛛丝路。竹泉清可濯，苔石滑难步。直立千岁藤，横卧六朝树。松杉间枫楠，坚老不受蠹。大才多沈沦，长身极骄倨。树争滕薛长，花挟邢尹妒。芙蓉媚新客，嫣红烂无数。小憩息腰脚，愧我济胜具。豪哉赵公子，人得江山助。为山作主人，约客忘世故。肉食厌腥膻，行厨荐蔬茹。相当好天日，无风复无雾。登楼纵遐瞩，指点互告语。巫相及齐女，约略有遗墓。山川不能言，何暇事考据？屯兵矗石垒，传是张王戌。僭窃安足道，无使吾耳污。灵境无尽藏，一一要目遇。失奇防后悔，买勇竞前赴。同行六七人，筋骨各坚固。赴山如赴敌，一往气犹怒。崭石辟剑门，万劫僵不仆。闯如奇鬼阚，缈若飞仙驻。踞虎欲跳荡，蟠虬俨回互。玲珑片片碎，臃肿涂涂附。将斧凿劖岩，盘古手自厝。徘徊倚剑立，兹山最奇处。相去无百里，此来方一顾。落日赭湖水，惜哉天易暮。篮舆颇轻健，截竹仿筚簬。舆人量肥瘠，只愁坐者错。山行更水行，扁舟问归渡。今宵当痛饮，馀兴尽倾吐。入门酒正沸，班席镫已炷。主客谈杭州，湖山起人慕。行将道浙江，蜡屐吾其庶。名山无大小，曲折名乃著。扪萝从此始，啖蔗安能遽。正如学佛人，由渐而入悟。吾身犹病梨，况抱烟霞痼。异日挂冠回，邻山足园圃。无嫌俗更俗，将卜寓公寓。佳处留茅庵，山灵不吾拒。"}