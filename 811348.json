{"id":"811348","title":"游灵山护国禅院作","dynasty":"清","author":"丘逢甲","text":"十月虹桥买棹行，临昆山色眼中横。更无东晋残碑在，一抹寒芜故县城。漠漠荒山仗佛开，千年古木半摧颓。惟应一勺灵泉水，曾照元和太守来。便访山僧亦偶然，何曾同證石头禅？三书难定儒林案，笑看中天北斗悬。铜壶水竭荔无阴，镜塔荒凉古藓深。妙法莲华随劫尽，萧萧落叶写经心。唐颠宋蹶电中过，佛法其如世运何？一例称师更称祖，可怜人拜大峰多。难振宗风似昔年，两山狮象卧寒烟。佛门各斗无边法，僧讼传家袖影田。无复山神护法时，萧条赐额冷云楣。重扶一片空山石，来读先朝运使碑。山钟飞作郡楼声，访古人来百感生。叶叶莲花开怪石，留衣亭畔独题名。閒向山僧理旧闻，佛楼携客话秋云。谁知八部天龙力，曾护昌黎谏佛文。寒钟声送暮云飞，铜绣桥边客棹归。极目隔江烟树里，峡山孤塔上斜晖。"}