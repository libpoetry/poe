{"id":"1235549","title":"病卧穷庐咏静修仙翁和陶诗以自遣适辄效其体和咏贫士七篇非敢追述前言聊以遣兴云耳 其二","dynasty":"元","author":"安熙","text":"我惭未闻道，雅志慕羲轩。力学非董生，三年不窥园。团茅借幽栖，土锉寒无烟。诗书化乡邻，宁免朱墨研。紫阳继绝学，汗简多微言。虽愚莫自弃，感慨追前贤。渊明守穷贱，生平慕黔娄。富贵如浮云，万变纷相酬。世运自兴丧，常恐德未周。羲黄不可见，日暮怅离忧。乾坤一东篱，百代无与俦。寄语狂驰子，扰扰将焉求。颛孙游圣门，尚思禄可干。所以后世士，忘生慕荣官。我生初未贫，传经易朝餐。妻不解啼饥，儿不知号寒。水菽非甘旨，吾亲亦怡颜。箪瓢存至乐，不须求抱关。子云辱天禄，原思乐蒿蓬。贫贱固易居，贵盛诚难工。士生或不偶，高节追两龚。世道有隆污，卷舒自不同。万古先天图，消长理谁通。怀人今已矣，叹息将焉从。被褐守长夜，虚名愧中州。举杯对明月，顾影念同俦。消中虽有长，四海嗟横流。不赖固穷节，孰知身后忧。商歌咏停云，奈此志莫酬。三复渊明诗，邈哉此前修。"}