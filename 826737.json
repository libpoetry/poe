{"id":"826737","title":"八声甘州·寒鸡","dynasty":"清末近现代初","author":"章钰","text":"是天生责任在司农，何心避风霜。忍自甘雌伏，凋年急景，见诮乖常。尽有鸦迎鹊报，首与破浑茫。痴信重阴里，依旧朝阳。要做雪窗谭侣，柰荒畦败圃，多少悲凉。尚溷人篱下，辛苦你余粮。莽天涯、更谁起舞，顾羽毛、还似昔昂藏。无聊极、一般身世，怨凤羁凰。"}