{"id":"526843","title":"送王大归通渭","dynasty":"明","author":"何瑭","text":"五月天方暑，端居汗似浆。君行胡汲汲，使我意茫茫。惜别情难巳，衔恩恨岂忘。先公开棨戟，贱子侍门墙。礼过惟呼字，才微许擅场。君时方弱冠，颜色美清扬。设醴情偏厚，论文兴未央。暌违惊岁月，今昔痛存亡。雅望虚丹棘，新阡吊白杨。薤歌空涕泪，刍奠阻关梁。鹗荐恢庭训，鸾飞入帝乡。萍蓬怜邂逅，弓冶见辉光。垂翅云霄远，归鞭道路长。别怀方浩渺，时事倍凄凉。四海豺狼满，千秋凤鸟藏。偃戈空屈指，漂杵几沾裳。济世须英俊，逢时贵激昂。到家先展墓，调膳日升堂。竹简功须进，棠花色并芳。二年齐旦暮，万里看腾骧。"}