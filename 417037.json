{"id":"417037","title":"高阳台  生离","dynasty":"近现代","author":"罗元贞","text":"西阁休神，东风宜面，人窥晚镜新妆。一日尘劳，月明散与林塘。晴云丽日园林醉，惯迎人鸟语花香。喜洋洋，笑语绵绵，何限春光。沈园柳老绵飞尽，怅庭台萧瑟，风物悲凉。只影孤筇，重来绕遍回廊。伊人去后栏杆冷，冷清清一片斜阳。最心伤雁断云飞，生死茫茫。"}