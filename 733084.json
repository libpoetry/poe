{"id":"733084","title":"钓台图歌赠马兰台山人","dynasty":"清","author":"宋琬","text":"九峻山人聊玩世，伏波将军之苗裔。家在渼陂紫阁间，孤情独与烟霞契。弹筝叩缶本秦声，裂芰为衣皆楚制。儒冠误人几半生，秋风屡雪刘蕡涕。长焚笔砚事丹青，泼墨吮毫称绝艺。横皴酷似黄大痴，细染还宗吴仲圭。近代以来数文沈，嘉隆而后作者谁。山人工意不工似，匠心自出无专师。卢龙山水颇不恶，韩家钓台尤最奇。一峰高入白云里，登楼坐见海沧湄。游人欲绘每束手，譬如写照难须眉。一日坐我悠然堂，解衣䃲礴无人窥。须臾图成挂诸壁，高岩邃谷光参差。瀩澹旋涡渔艇立，窈冥洞口烟萝垂。主人韩生有狂癖，此台自尔高曾贻。见图再拜悲且喜，重之不啻商尊彝。便买贞珉勒山侧，酹酒欲告山灵知。山人此别欲何往，赠汝一枝筇竹杖。避世宜从麋鹿群，结庐高卧仙人掌。宁恤床头妻子饥，要令胸中丘壑长。我今持节越王城，兰渚剡溪恣偃仰。预拂霜绡以待君，一挥欲使群山响。记取雪深一丈时，山人须鼓山阴桨。"}