{"id":"814681","title":"贵阳秋感二首","dynasty":"清","author":"郑珍","text":"回首天南万箐开，童山旷壤有遗材。橡蚕不自乌江渡，蒟酱仍从益部来。在远游民便聚啸，安边长策重耕裁。时平不假书生计，喟古凭今足费才。无多形胜感兴亡，万里秋阴接点苍。石火年华催老大，海天愁思易悲凉。谈经旧扫阳明席，问字谁登叔重堂。野色江光连鬓影，武乡祠外倚斜阳。"}