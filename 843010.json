{"id":"843010","title":"贺雪斋贝子三十赐寿","dynasty":"清末民国初","author":"陈宝琛","text":"祖宗圣能并天纵，游艺神妙开诸王。霓庵玉池挺初叶，琼华晋韵肩相望。王孙趋庭授祖砚，晚出顾欲兼众长。初师唐文逮王恽，近更逸迈追倪黄。写情岩壑取自适，不管人海尘飞扬。尺缣进御惬宸赏，洒翰旌以怡清堂。敕开秘笈俾甲乙，上溯元宋远及唐。人间画史几梦见，此福方驾励董张。艺林圣手类寿耇，君齿始壮谁能量？殿门秋霁拜赐出，彩服归捧循陔觞。继今技道与年进，龙种胸次元殊常。老馋骋嗜蓄绢素，岁岁乞费隃麋香。"}