{"id":"991669","title":"次韵和永叔对雪十韵","dynasty":"宋","author":"梅尧臣","text":"纷纷何乱目，凛凛自开门。著莫风难定，侵凌物已繁。装成新树色，遮尽古苔痕。冷入梁王苑，清乘卫国轩。欺贫冻蓬荜，增险想轘辕。小隙皆能及，洪炉逼不温。云衣随处积，水甲等閒屯。团戏为丸转，堆雕作兽蹲。岂愁空破履，幸喜有清樽。谁问诸公子，高楼与后园。"}