{"id":"471276","title":"赋得百岁萱花为某母寿","dynasty":"明","author":"徐渭","text":"二十年前转眼事，忆共郎君醉城市。阿母烹鸡续夜筵，夜深烛短天如水。我母当时亦不嗔，郎君过我亦主人。两家酣醉无日夜，坛愁瓮怨杯生菌。只今白首二十载，我母不在尔母在。八十重逢生日来，双扉况复门庭改。我今破网未番然，两翅犹在弹丸边。郎君长寄书一纸，阿母多应赞一言。上寿谁人姓张者，图里萱花长不谢。阿母但办好齿牙，百岁筵前嚼甘蔗。"}