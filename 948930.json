{"id":"948930","title":"送光禄寺丞李德远得请奉祠","dynasty":"宋","author":"周必大","text":"君家临川我庐陵，两郡相望宜相亲。长安城中初结绶，石灰桥畔还卜邻。扣门问道日不足，篝灯照夜论心曲。寸莛那许撞洪钟，跛鳖逝将随骥騄。闻君上书苦求归，君今岂是当归时。满朝留君君不顾，我虽叹息何能为。莫攀杨柳涛江岸，莫唱阳关动凄断。行行但祝加餐饭，潮落风生牢系缆。"}