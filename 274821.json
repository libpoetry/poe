{"id":"274821","title":"忆昔篇·忆昔别家时","dynasty":"清代","author":"李长霞","text":"忆昔别家时，时秋月维九。仆人严驾俟，欲住安能久。弱弟牵我衣，阿母执予手。汝行勿怆神，努力奉姑舅。谦以睦六亲，劳以事井臼。以此慰我怀，戚戚将何有。含涕拜慈亲，敢使慈言负。欲忍更失声，寸心靡所守。出门赴征轩，和铃声相叩。我车已改阡，我母犹门首。顾此两心摧，吞声恧自咎。朝出稷下门，寒郊罢耕耦。暮宿淄水滨，茅店依衰柳。子女互啼饥，解囊陈芳糗。剪烛暗虫飞，拂榻惊鼠走。辗转永夜深，惝恍离心疚。回思倚闾情，音容宛在右。耿耿月照梁，肃肃风吹牖。喔喔鸡号晨，灿灿星回斗。旅思动苍茫，晨光辨陇阜。去去勿复辞，忧绪何纷纠。"}