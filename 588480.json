{"id":"588480","title":"常山阻雨怀同年詹黄门","dynasty":"明","author":"梁乔升","text":"去年怀玉雨，雅情多荷君。拨炉煨雪酒，剪烛细论文。五日方上马，新晴照吟襟。行行尚不忍，一步一沉吟。今年常山雨，滴滴上我心。山亭睡不着，岑寂寒难禁。美人隔一山，路近无由亲。愁见黑云翳，恨望枫树林。安得北风劲，吹散重云阴。旭日融融起，舆帷生氤氲。我爰挟我剑，我爰囊我琴。相见立相期，共话寒更深。"}