{"id":"1129196","title":"偈颂二十首","dynasty":"宋","author":"释如珙","text":"日影每从窗外过，知他奔逐几时休。虚空落地须弥碎，三世如来不出头。月在水中捞不上，徒劳戳碎水中天。夜深山寺开门睡，月自飞来到面前。人心到老不知休，心若休时万事休。水上葫芦捺得住，始信桥流水不流。贪瞋痴众生根本，众生根本佛根本。佛无众生不成佛，是故众生佛根本。楼上五更钟未动，人间万事已营营。明朝一饭先书籍，那取工夫细度量。诸佛面前求早悟，众生界上几曾迷。本源自性天真佛，日用中间无少亏。清净世界清净人，浊恶世界浊恶人。随性所转移不得，总是娘生一个身。触目尽是清净地，清净地上无佛住。赵州教人急走过，狸奴倒上菩提树。老已无心走市廛，娑罗树下展身眠。馀生一了一切了，不去烧香向佛前。万事成空皆已悉，一身无实亦深知。丝毫名利放不过，得出轮回是几时。晓来云过阑干湿，手把圆珠独自立。声声称念南无佛，佛道现前不成佛。鱼浮水面性地平，鸟入林中机路密。秋到石床枫叶落，梦幻伴子六十七。水边林下道人行，念念无非是道情。尽去西方寻净土，青莲华在淤泥生。称心称意可长保，上苑名园春日花。一个尖头茅屋下，长年无事道人家。大道在目前，本来无妙理。阳地生为人，阴空死作鬼。月照岭上松，风吹原下水。髼头寒拾翁，拍手笑不已。人有黄金宅，弃之徒自忙。北风连地起，吹雪上眉梁。杳杳黄泉路，难逢日月光。吾侬如此说，且去审思量。山中滋味别，往往少人知。野菜合黄独，能充白日饥。风轻翻草叶，猿重坠藤枝。馀生只寄此，閒读古人诗。老农陇上耕，终日手不住。白骨谁家冢，群鸦噪高树。一条浅溪水，滔滔自流去。迷时从他迷，悟时听他悟。九牛虽有力，拽之不可住。日落又黄昏，风吹白杨树。吾家不甚遥，看取脚下路。红日上山头，石羊草里卧。人间一百年，弹指声中过。柴门无锁钥，白云自来去。"}