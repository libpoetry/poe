{"id":"903141","title":"太平印歌","dynasty":"宋","author":"张镃","text":"修溪检校閒桃李，暗记苍苔唯屐齿。野鸳时看立汀沙，个字分明尤足喜。金驼银鼻岂关念，梦月当窗印寒水。闺门瓜戍忽临期，交与铜章令涤视。篆文春蚓红萦缠，背刻太平兴国年。因记太宗全盛日，车书万里恢山川。吴王纳地初改郡，钱塘国势犹依然。治中选任不轻予，纵受往往皆前贤。顾我何人来冒缀，迂愚缩朒仍孤悴。买臣虽陋会稽怀，靖节殊惭彭泽弃。职分犹得按西湖，岸址防侵除葑秽。汎舟何事最官况，属玉鵁鶄总徒隶。无烦移牒水仙王，径写新篇就印章。给露洗开千树色，支风吹发万荷香。持归桂隐真堪乐，世界清凉似岩壑。更将此印印渠诗，是我前生那得知。"}