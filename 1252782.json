{"id":"1252782","title":"陪黄先生至东阳谒胡先生有诗次韵","dynasty":"元末明初","author":"王祎","text":"壮游回首各成翁，犹忆当年共际逢。二老往来看鹤发，十年先后对鳌峰。由来元白名相并，归去疏杨迹更重。莫道山林足忘世，只今海内仰儒宗。今代文名属两翁，况兼出处每相逢。秋风官马泺阳道，春日肩舆岘首峰。酒盏未空浑觉醉，罗衣初试已嫌重。多应杖屦从容地，前辈风流得共宗。"}