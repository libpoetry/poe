{"id":"1075027","title":"三月三夜得梅花数枝灯下作","dynasty":"宋","author":"周紫芝","text":"故人远客天一涯，寄我万里风前枝。方壶含澌不受污，可着玉树瑶林姿。孤芳妙质不可说，天香肯复须人知。老人不作世间梦，但见玉友如儿时。急张青灯当明月，要看疏影横屏帏。花寒不睡斗欲落，笑语似与人追随。持杯未怪此宵乐，论情忍负平生期。回头却忆青山道，处处相逢花不老。短篱飞雪山更寒，古木啼乌月催晓。清魂屡往途路遥，故人久别相知少。只今如此邂逅何，莫厌诗成苦相恼。"}