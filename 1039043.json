{"id":"1039043","title":"答袁陟节推游禅智寺","dynasty":"宋","author":"韩琦","text":"春去惜馀景，偶来郊外观。芜城千古恨，一顾殊悲酸。荒祠枕大道，尚记吴城邗。远近绿阴合，水衬红荚残。陇麦齐若剪，随风卷波澜。罢农喜有望，守臣心粗宽。萧疏禅智寺，坏址不甚完。丛花乱芍药，篱竹摧琅玕。空有亭亭柏，成行如笔端。供帐具朝膳，僚寀成清欢。小杜诗板暗，乐石曾未刊。乘兴诣茶圃，百步登平峦。摘焙试烹啜，甘挹零露漙。午过倦微暑，堤路腾归鞍。天子忧岁旱，引咎古所难。列郡承新诏，朝夕弗敢安。况此行春意，固不在游盘。朝廷责吏治，莫若久其官。政和气亦应，灾沴无由干。愿循三载旧，庶几酬素餐。"}