{"id":"744366","title":"立秋前三日龙门口观水","dynasty":"清","author":"孟淦","text":"黄河之源不可穷，苍莽莽腾自天上。千里一曲趋巽隅，真见禹门叠层浪。滔滔万派争一门，一门一落几千丈。怒流忽抵秦雍间，上有双峡扼其吭。屹然岳势分东西，怪石崚嶒怒相向。我闻此间龙所宫，尺木欲借洪涛壮。中流飙忽涌骊珠，千瀑万瀑势悬放。水华的烁犯斗牛，水势崩奔裂崖嶂。日脚倒射电光寒，风霆白昼惊寥恍。汹如巨石忽推颓，轰若奔车斗万两。又如鼓战争强雄，万马骧腾不相让。忽忆鸿濛象帝先，龙门突兀始谁创。伟哉微禹吾其鱼，疏凿鸿功谁与抗。豁然一洗平生胸，鹳雀楼头恣遥望。今朝发兴登龙门，苍茫百顷如沈瘴。山气凛凛随阴风，却令耳目得清旷。始知秋气横太虚，豪吟对此空惆怅。"}