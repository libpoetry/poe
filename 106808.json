{"id":"106808","title":"访吴式贤归赋诗复以未用韵成篇如前数","dynasty":"元代","author":"方回","text":"秋仲已数晨，残暑饕余威。两旬赫斯旱，岁事将告饥。五谷既不熟，百卉亦具腓。白露辍救田，巫祝绝祷祈。湍漭原野间，行行策征騑。所至问父老，最苦螟与蜚。官府发令宽，疲甿犹庶几。奈何迫赋役，有弦终无韦。初筮或金紫，不复先绿绯。牛羊为求刍，今乃如猎围。戚吁良易察，厥病不在厞。适我故友家，美奂思如翚。谓言绿林蜚，秉畀灰炎煇。别墅今尚佳，细故未足欷。明窗可教子，辛苦出萤帏。地出禁酒界，煮鱼刲豪豨。饤果灿□枣，芼羹芬藿薇。老衰感嘉意，满斟余十挥。缪忝五年长，一命先登畿。三益夙好在，万事危途非。此来听所谈，字字侔珠玑。终当簉凤沼，否亦齿虎闱。民瘼熟览采，一一笺斧扆。何乃怀其宝，不受良工睎。昔□更四稔，泮水撷藻芹。晚节岂倦游，故托左臂痱。"}