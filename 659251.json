{"id":"659251","title":"送实庵先生奉命祭告江淮便省慈闱诗","dynasty":"明","author":"罗玘","text":"碾冰驱飞车，天衢中夜发。修途萦春蚓，疾志塞晓鹘。冠欹那及緌，骼露能暇袜。如何副端拱，南顾意矻矻。吁嗟乎苍生，胡戾底天罚。涤涤如炎焚，糠籺不得咽。拯援少迟迟，行恐堆白骨。前王实罪己，剪爪且断发。以臣代君行，宁敢黔驿突。穷镇询支祈，泅入蛟蜃窟。灾祥神尔司，舍始当救卒。指麾万虬龙，一夜覆溟渤。白蹢豕涉波，滂沱离毕月。南国率登隮，吾皇大慈筏。噫然扇融风，生意翔勃勃。臣心少舒弛，跂望见吴越。空桑感伊昔，报主身敢忽。慈颜违三年，岂独定省阙。敢言三公换，仅得假道谒。朱轮閤隆阈，玉节倚穹阀。宝钉横黄金，绣袪撑象笏。曾誇负弩驱，意象自突兀。舞眩天为高，饮狂海应竭。人生会值此，喜剧口反讷。穆清尚凝神，牲牷果肥腯。仰观象纬逼，诧讶失彗孛。倏而秩祫禘，所应在仓猝。传宣入登对，理窟谁勃窣。载命彼倌人，星言理来軏。扬名显父母，炳炳孔子曰。"}