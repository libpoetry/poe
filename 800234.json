{"id":"800234","title":"中秋夜与泾阳刘西谷编修吴山对月","dynasty":"清","author":"赵执信","text":"东见千里江，西见十里湖。寒光欻合离，荡此秋月孤。吴山秀接天，月出当其前。登高莽四顾，清辉满人间。远心忽飞扬，南北同一圆。我乘白鼋越沧海，君亦赤鲤辞秦川。忆昔燕市别，九十度盈缺。宁知来此地，复共今夜月。雄城百万家，歌吹方阗咽。邈然山颠客，一笑两幽绝。明日扁舟江上风，思君独在湖山中。"}