{"id":"1057455","title":"送李尧咨赴官山阳","dynasty":"宋","author":"刘弇","text":"长离飞从丹穴傍，刷羽渤澥赍扶桑。旦经昆崙莫砥柱，玉山之黍聊充肠。历览五都遍九土，一朝翩然归女床。夫子故家本山阳，憔悴一官才故乡。时人等闲得重糈，君家扑满无馀藏。相逢海上真偶尔，毕趣论心良慨慷。不无幅巾迟萧散，况有逸爵挥淋浪。酒酣调笑不嫌靳，共指■■饥鸢翔。萧晨八月渚红香，水风泛入客衣凉。溪头艇子送急桨，轻赍谁识王阳装。恨无佳设缀行色，匣剑欲解惭非良。淮山刻作秋来瘦，淮水刮眼清如霜。谢公何日东南下，别浦应寻临汝郎。"}