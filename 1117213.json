{"id":"1117213","title":"筠州二咏 牛尾狸","dynasty":"宋","author":"苏辙","text":"首如狸，尾如牛，攀条捷险如猱猴。橘柚为浆栗为糇，筋肉不足惟膏油。深居简出善自谋，寻踪发窟并执囚，蓄租分散身为羞。松薪瓦甑烝浮浮，压入糟盎肥欲流，熊肪羊酪真比俦。引箸将举讯何尤，无功窃食人所仇。秋风下，黄雀飞。禾田熟，黄雀肥。群飞蔽空日色薄，逡巡百顷禾为稀，翾翻巧捷多且微。精丸妙缴举辄违，乘时席势不可挥。一朝风雨寒霏霏，肉多翅重天时非，农夫举网惊合围。悬颈系足肤无衣，百个同缶仍相依，头颅万里行不归。北方居人厌羔豨，咀噍聊发一笑欷。"}