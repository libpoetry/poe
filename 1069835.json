{"id":"1069835","title":"用前韵送惇立","dynasty":"宋","author":"叶梦得","text":"畏作亲友别，况复非中年。身如三眠蚕，已老翻自缠。朅来守江关，从事宁独贤。经年两大入，爟火通甘泉。石林岂壶中，亦自有一天。采薇敢言勤，谁与歌劳旋。上书苦哀祈，倾写志已虔。坐怀北山岩，未见西溪涟。人言抟风鹏，不及翳叶蝉。共挽携手客，可忘曲肱眠。首鼠信秃翁，胡为尚迁延。子来幸暖热，愧我一饭先。清诗似鸣玉，想见蓝田烟。索去何乃遽，临分重依然。"}