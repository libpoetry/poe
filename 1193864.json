{"id":"1193864","title":"予与微之老而无子发于言叹著在诗篇今年冬各有一子戏作二什一以相贺一以自嘲","dynasty":"唐","author":"白居易","text":"常忧到老都无子，何况新生又是儿。阴德自然宜有庆，皇天可得道无知。一园水竹今为主，百卷文章更付谁。莫虑鹓雏无浴处，即应重入凤皇池。五十八翁方有后，静思堪喜亦堪嗟。一珠甚小还惭蚌，八子虽多不羡鸦。秋月晚生丹桂实，春风新长紫兰芽。持杯祝愿无他语，慎勿顽愚似汝爷。"}