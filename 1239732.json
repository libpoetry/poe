{"id":"1239732","title":"义乌括田诗","dynasty":"元末明初","author":"王祎","text":"维县义乌，有腴其田。畇畇原隰，有陌有阡。田则民有，税入于官。岁取几何，石万三千。民之繇役，视税寡多。维民之媮，虚实以讹。富累千百，役仅一加。贫或斗升，顾同其科。官有臬司，视民孔明。曰兹富贫，弗均弗平。宜括其实，使无遁情。役以税差，税由籍徵。维事之殷，匪才莫支。孰以才称，范侯在衢。臬司檄侯，侯莫敢违。义乌之事，俾侯来尸。侯来尸之，躬其劳勤。凡民有田，俾其自陈。里胥载覈，徂隰徂畛。且稽故籍，质其伪真。钩隐弗遗，增崇弗逾。既括而实，乃籍乃图。图籍既完，弗缪弗污。按籍以役，庳高用敷。豪民大家，繇兼役重。单夫窭人，获免于佣。富既弗病，贫将终丰。民情载愉，颂声沨沨。颂声伊何，民役孔均。匪役之均，惟侯之恩。侯恩曷忘，膏泽我身。我身之馀，施及子孙。愿侯毋行，侯行不留。岂惟我人，人皆徯侯。侯其行矣，莫维侯舟。我歌我诗，以相民讴。"}