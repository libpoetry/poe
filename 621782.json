{"id":"621782","title":"除夕同林太常蔡孝廉集民部夏力庸处归来独成","dynasty":"明","author":"郭之奇","text":"夏君设酒当除夜，相逢总是客同舍。七千里外得四人，三百六旬尽一斝。游人莫作岁暮悲，天工此日暂相假。犹有亲友共呼欢，向须契阔独嗟讶。愧余当歌不能放，悲余当酒不能下。绿樽华发两相催，烛光星烂复交射。久坐共听漏声稀，归来惟有霜风迓。呼奚独掩小柴扉，寂寥灯前泪参差。"}