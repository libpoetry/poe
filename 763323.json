{"id":"763323","title":"风流子 其二 送辰六归广陵","dynasty":"清","author":"吴绮","text":"春随人共到，春光好、人又去匆匆。正水涨蒲桃，香溪画鹢，堤垂杨柳，茂苑青骢。送君去，棹歌回晚雪，帆影挂轻虹。六代旧愁，难留叔宝，一篇新赋，送别文通。登高还携手，繁华地，斜阳老尽英雄。多少鸱夷留恨，杜宇啼红。问玉箫断后，谁家夜月，乌衣归去，何处春风。无限凄凉心事，唱彻江东。"}