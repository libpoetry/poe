{"id":"274097","title":"梅子黄时雨·过某氏废园，半皆倾圮","dynasty":"现代","author":"汪东","text":"墙绕冬青，记联袂旧游，来问邻里。讶照水离披，隐枝酸子。低舫閒眠消酒困，骤听急雨跳珠碎。帘钩起。夕照影流，摇漾青紫。休拟。渔郎生计。叹仙源路杳，无处堪避。似去国兰成，将愁料理。蕉萃行吟日暮，赋江南后才难继。空回指。碧淡晚云千里。"}