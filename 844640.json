{"id":"844640","title":"和纪姑公五首","dynasty":"清末民国初","author":"费墨娟","text":"翁兮莫谓受多磨，命困前因可奈何？我亦沉沦无片善，空怜岁月已蹉跎。品学如翁继昔贤，名缰利锁那能牵？清闲即是长生诀，不炼金丹也驻年。声声杜宇唤春归，转瞬红愁绿又稀。底是老翁休远虑，聊寻诗酒且相依。窗纱微启月光来，夜静遥闻玉笛哀。久坐不知更漏永，忽惊花影上瑶台。莫因感慨欲悲秋，富贵如云总是浮。须要随缘随处乐，人生一世几春秋？"}