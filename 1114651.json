{"id":"1114651","title":"失题","dynasty":"宋","author":"李彭","text":"草阁柴扉旧逐凉，蘋风一曲洒回塘。尚馀新月张敞画，无复么荷韩寿香。篱边日出抚孤松，户外云生遮数峰。避冷随阳闻过雁，催昏唤曙听疏钟。寒鸦衔枝欲定巢，近同客食上林梢。能逃岁德安门户，出处悬应不浪交。纷纷眼界秃居士，却著云山坏衲衣。箴孔线蹊无量义，谁能于此顿知归。秦郎本是金闺彦，撰次宁为仙董狐。西狩获麟虽绝笔，道山今日要真儒。韩侯数奇亦云极，奈此风流英妙何。传闻东观已著作，即看西掖与銮坡。"}