{"id":"984017","title":"和林子长训诸郎韵","dynasty":"宋","author":"袁说友","text":"祝裸不知难，舐犊不知累。我生饱经涉，一一如历块。泛观孩提儿，铿锵捷应对。由其学不学，所入遂同异。有子当务教，否则基业坠。明经仰韦贤，所重识与器。黄金委尘土，教子游于艺。父子踵黄阁，功业美且粹。最怜房杜家，门户早覆篑。纷纷不肖子，扫荡等剧戏。贤愚岂少年，成败见晚岁。君家万金产，两两兰玉萃。儿时见头角，已负食牛气。诵诗了瑟僩，引义触俦类。长大守经训，含咀乐心醉。澜翻纸上语，笔力功凭恃。老蚌生明珠，光彩烂足畏。渥洼堕龙种，不数蟾蜍辈。孟仲叔季间，更盛而迭贵。吾儿豚犬耳，衣钵倘可遗。登门倚群玉，辱交每不外。譬如般若光，照此大海会。愿续无尽灯，庶为宗门慰。"}