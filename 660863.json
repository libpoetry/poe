{"id":"660863","title":"梧冈三瑞图为曾主善姑夫题","dynasty":"明","author":"罗钦顺","text":"三凤来何处，飞止梧冈树。冈上梧桐几百年，老枝新叶含春烟。烟消日出天万里，三凤和鸣清俗耳。虞廷文彩何烂然，岐山遗响传周史。灵物由来瑞太平，绝似曾家三弟兄。亚卿迈种皋陶德，两教都传伏氏经。就中国教才尤敏，七步成章思无窘。百鸟喧啾徒尔为，岂知灵物殊凡蠢。梧桐依旧凌霄高，枝上来来多凤毛。养成羽翮拚飞去，随时隐见畴能嘲。"}