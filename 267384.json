{"id":"267384","title":"雪梅香·酒无力，凭舷独客背西风","dynasty":"现代","author":"朱祖谋","text":"酒无力，凭舷独客背西风。为高楼怊怅，天边易发秋慵。收艇汀洲雨连夕，近桥帘幕水涵空。去程急、盼断书期，迤逦宾鸿。悤悤。引离绪、烛外行云，淡画吴峰。旧国年芳，换将乱叶衰红。涴地惊波古城曲，来年愁梦卧屏中。依前是、倦枕沉沉，魂断疏钟。"}