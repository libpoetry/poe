{"id":"698944","title":"水仙","dynasty":"明","author":"徐渭","text":"杜若青青江水连，鹧鸪拍拍下江烟。湘夫人正苍梧去，莫遣一声啼竹边。百品娇春俗却春，一清无可拟丰神。银钿缟袂田家妇，绝粒休粮女道人。略有风情陈妙常，绝无烟火杜兰香。昆吾锋尽终难似，愁杀苏州陆子刚。海庙元君断百荤，粉腮胭颊弃如焚。江心罗袜从渠踏，不乱长波皱绿纹。姊妹商量明月堤，夜妆莫解绿鬟丝。黄陵庙口无多路，去听女郎歌竹枝。"}