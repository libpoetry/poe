{"id":"756676","title":"天台万年藤杖歌","dynasty":"清","author":"与宏","text":"昔年曾作天台游，一瓢一笠挂杖头。玉霄峰耸万螺髻，石梁瀑卷双龙湫。翠微几折入古寺，禅堂钟磬清且幽。苍藤夭矫挂石壁，疏花红缀空岩秋。老僧知我惯行脚，呼童截取千岁虬。携归早夜每拂拭，肌理细腻骨节遒。瘿圆瘤古色苍润，桃枝筇竹非其俦。平生梦寐在丘壑，要蹑五岳凌九州。随身自有瓶钵在，住山任尔猿鹤愁。杖兮杖兮肯相助，出门从此吾无忧。"}