{"id":"1069756","title":"杜坚大夫作南窗求诗为赋","dynasty":"宋","author":"叶梦得","text":"意得不愿多，心閒本长虚。超然适有契，天地良有馀。颇念彭泽老，所怀常晏如。南窗仅几何，盘薄万古初。束带悟已往，世纷便能疏。悬知千载情，共有三间庐。杜子老不遇，买田赋归欤。西山郁攒空，江水绕故墟。衡门闭松菊，亦有琴与书。邂逅一杯酒，安知我非渠。"}