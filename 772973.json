{"id":"772973","title":"六月初七日夜获甘霖连日大雨滂沱赋此志喜","dynasty":"清","author":"唐赞衮","text":"蕴隆何瞵瞵，亭午赤日高。望霓愿未酬，眼穿心尤焦。岂料一霎风，为我驱郁陶。是时碧宇朗，霾翳无纤毫。陡泼数升墨，群峰青忽韬。龙爪攫昏黑，隐跃空中翱。捲海向天泻，拗怒不受绦。空阔战雷电，势等钜鹿鏖。小声珠走盘，大或翻狂涛。忽若辟天育，万马纷腾槽。又似黄流驶，过闸奔千艘。三农手加额，饥寒无啼号。弹冠谢甘澍，神贶欣溥叨。"}