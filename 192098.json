{"id":"192098","title":"石经堂·我来一登石经堂","dynasty":"宋代","author":"李石","text":"我来一登石经堂，从以诸生行两庑。诸生读经半白头，问以始终箝不语。我闻此经昔中都郎中所隶乃其祖。迩来离乱已亡失，楷本仅能传蜀土。蜀王闰位供扫除，独此仍为盛时取。为将严鐍守重扃，护以缭垣崇邃宇。列之学官岂无意，不但阙文存夏五。大开明镜别妍媸，时扣洪钟谐律吕。后生不复事丹铅，抵死唯知守藤楮。字音随口妄蜺霓，点画分毫谬鱼鲁。日月当天空委照，盲俗相欺纷莫睹。石经虽古奈尔何，人竞传今不传古。行行矧肯捩眼觑，藓剥苔封费撑拄。坚鑱仅免饱蟫鱼，隘道争来宅狐鼠。此间邹人傥借问，为问石经谁是主。忆昨敲门肆诃斥，几度循墙夸伛偻。登登阁阁隐金槌，耳聒散空垂雹雨。蜡薰煤染连作卷，玉轴锦装如束杵。岂无一物媚权豪，几纸才堪博圭组。尔之所得固么麽，我则何由宽击拊。一槌只作一字讹，讹至万千那复数。石经之害此其大，给有鬼神谁可御。忆昔尝为博士官，首善堂中容接武。心知不是世间书，云汉森然城百堵。恢恢帝所有余地，忍使石经留外府。便当连舸下瞿塘，飞上三山如插羽。缣缃舛谬钟鼎暗，天罅岂容无一补。巍巍玉帝殿中央，河洛东西翼龙虎。虽然斯文属兴废，帝既有心天亦许。作诗未用拟韩公，考篆庶几追石鼓。"}