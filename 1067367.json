{"id":"1067367","title":"无逸病目以诗戏问","dynasty":"宋","author":"谢薖","text":"六根无牢强，万事有戕败。丹白岂不佳，能令眼根坏。溪堂老居士，学道入三昧。空花结空果，过眼了无碍。偶然幻翳侵，恼此清净界。道人不易得，定为天所爱。恐君堕尘劫，豫比小惩戒。病眸点空青，勿作儿女态。为君祷于天，君病立当瘥。未忘觑诗书，不敢窥粉黛。"}