{"id":"433509","title":"薄游吴门有述二首","dynasty":"近现代","author":"黄浚","text":"江国暄寒变旦晚，冲风犹许临吴苑。暂凭虚阁玩秋阴，失喜江山得平远。离离方罫间丛桑，漠漠雁边围叠巘。虎阜前踪近廿年，鬓霜岩树两堪怜。石畔残荷鸣急雨，曰归赁庑吾从女。桂树连蜷馨广庭，小山隐秀秋冥冥。荒池半面出萍隙，风扉自语房栊青。吴阊诸园略相亚，拙政幽残足悲咤。暮从坊底历狮林，稍夺奇礓位亭榭。葺废还嗟非旧观，百如吾意良为难。街语木樨蒸已过，飘香径拥袷衣看。"}