{"id":"899696","title":"琐窗寒 旅窗孤寂，雨意垂垂，买舟西渡未能 也。赋此为钱塘故人韩竹闲问","dynasty":"宋","author":"张炎","text":"乱雨敲春，深烟带晚，水窗慵凭。空帘谩卷，数日更无花影。怕依然、旧时燕归，定应未识江南冷。最怜他、树底蔫红，不语背人吹尽。清润。通幽径。待移灯剪韭，试香温鼎。分明醉里，过了几番风信。想竹间、高阁半开，小车未来犹自等。傍新晴、隔柳呼船，待教潮信稳。"}