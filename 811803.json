{"id":"811803","title":"送朱勿轩明府之官浙江二首","dynasty":"清","author":"刘天谊","text":"承恩出宰去京华，越水吴山道路赊。自昔东南称重地，于今令长是儒家。驰驱叱驭峰瞻岱，安稳张帆埠渡瓜。两浙遥知争引领，福星先到乐何涯。涂抹新辞帖括酸，亲民吏未是粗官。一方初植甘棠荫，卅载曾安苜蓿盘。南宋旧闻诗料在，西湖胜地画图看。伫听循绩传都下，莫怯清风两袖寒。"}