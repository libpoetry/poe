{"id":"1130741","title":"苦旱","dynasty":"宋","author":"韩淲","text":"望云渴雨验朝霞，不但田家更国家。兵食固难资宝货，民饥岂为用泥沙。一邱一壑自栖遁，百巧百穷谁富奢。水旱是天祈是我，山川灵响本无差。林热江浑其奈何，冷菰寒玉漫诗歌。南游禹穴古能几，北望神州兵又多。畎亩乏财愁折帛，仓场储粟仰秋禾。幽泉坎井徒争汲，尽日骄阳过碧萝。孤坐焦心气不苏，炎风畏景逼头颅。涧流已断无萍实，园圃俱荒失芋区。絺绤纵施衣复汗，简编虽近墨难濡。人嘲褦襶交游绝，头白昏昏发懒梳。岁晚霜天雪夜时，地炉无火亦频吹。如今旱杀热难过，以昔穷忙寒不知。岁月只随时变换，乾坤徒使气推移。冯生众庶真何谓，翻手为云雨亦奇。去年水溢愁无地，今岁旱乾唯告天。润泽且为南亩计，清凉终作北窗眠。师兴而雨春秋传，星有好风洪范篇。上郭桥头看竞祷，大霞宫顶记曾迁。"}