{"id":"1062252","title":"石门山","dynasty":"宋","author":"陈汝锡","text":"落帆倚芳洲，冷日衔翠壁。沙平野步稳，不费支筇力。邂逅到幽洞，云水已昏夕。阴崖上苍穹，杳不见辙迹。岩前月色薄，细路稍有觅。瀑泉号秋声，飞练不计尺。僧房得少憩，坐久耳方寂。河梁谪仙人，握手见胸臆。囊无一钱看，志有万里适。拄颊望西山，琢句愈工绩。同游得二妙，笔障亦劲敌。笑谈颇倾坐，酬唱屡即席。顾予舌本强，咀嚼觉清液。林泉信幽奇，岁月尤迅亟。兹游莫辞频，能著几两屐。"}