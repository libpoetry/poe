{"id":"310941","title":"金缕曲·和壶龛雪中锄菜","dynasty":"现代","author":"邓潜","text":"快雪时晴后，问壶公壶中天地，菜畦荒否。白木长镵堪托命，身是浣花溪叟。斸黄独新苗乌有。想尔禁寒如我样，望官园菜把直难够。生活计，靠三亩。应官陇邸归来久。奈奇礓无多隙地，石田先瘦。扫径呼童闲抱瓮，霜气冷侵衫袖。叹面色苍生如旧。且搁种梅锄月事，待商量老圃蔬香候。应为我，剪春韭。"}