{"id":"405491","title":"龙石歌","dynasty":"近现代","author":"邱汝滨","text":"雨馀匹练界西山，观瀑寻源试脚力。单衫不敌秋阳骄，暂假山家一憩息。山翁结庐在山中，门外萧疏双古柏。竹床草荐延客坐，床头怪石可盈尺。为言雷雨满空山，晨起溪头偶拾得。示我石皱若层云，中有龙首露云隙。森然鳞角欲奋飞，天生了无斧凿迹。惊叹造物尔许奇，持将此理何由晰。恍然玉兔守寒宫，分明影落蟾蜍魄。当年石癖米襄阳，不令一见真可惜。翁喜同调兴不孤，起摘山果取供客。爱石更胜爱瀑心，席上摩挲手不释。流连尽日竟忘归，山中苍然起暮色。留赠长歌别山翁，磁锋画在青苔壁。"}