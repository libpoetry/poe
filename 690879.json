{"id":"690879","title":"留题彭善长别业步萧少宰韵","dynasty":"明","author":"李之世","text":"数武园庐几自营，主人兼以淡为名。虚窗月白看松影，半榻经残礼磬声。鸟亦安禅栖寂寂，泉因漱石韵铮铮。东林真不愧莲社，儗浚山池尚未成。刚说过桥野色分，诗笺茶夹日为群。鹤来伴客窥残局，僧就缝衣借片云。手注泉经誇苧叟，家传丹诀自桐君。几回共索花阴醉，童子清吟彻夜闻。"}