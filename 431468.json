{"id":"431468","title":"台城路 寒堠","dynasty":"近现代","author":"邓嘉缜","text":"高低土锉村前见，昏鸦向来争集。冻紧泥松，雪新粉旧，只只双双历历。山荒地僻。剩断续螀吟，青黄草羃。倦旅长途，莫将萧索误沙碛。斜阳红影数尺。恰鞭丝掠处，嘶风马疾。呵手邮亭，拥衾候馆，一听道旁堆积。官钱须惜。祇日夕牛羊，防他践藉。旌偃三边，久停烽的的。结茅荒市依山路，鸡声夜深啼月。倦马铃疏，传鱼柝紧，冷穗垂灯如缬。羁愁正切。恰蝶梦惊回，鼠饥闻齧。过客诗多，更谁照壁喜题蠍。阳关前度奏彻。道青青柳色，朝雨初歇。客舍依然，津梁倦否，又见天涯飞雪。萍踪漫说。便持赠绨袍，肯因人热。待煮黄粱，邯郸仙枕设。"}