{"id":"515688","title":"题洪克正行乐图","dynasty":"明","author":"程敏政","text":"峡口青松结成屋，云表苍崖挂飞瀑。一观已具四时花，何代雪樵今更续。乌帽朱衣林下行，琴书独乐轻浮名。须知郡伯有是子，不道侍御难为兄。竹底奔淙如剑截，此外黄尘任飞灭。磥砢千群翠欲流，离披万树红堪折。石栈丹梯不可攀，望中却似天台山。愿君寿比洪厓老，他日相期问九还。"}