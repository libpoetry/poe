{"id":"640115","title":"浙右苗帅率猺獠来归右司王恺往慰之因其回作诗以赠","dynasty":"明","author":"汪广洋","text":"昭代垂洪业，皇风被远人。三苗驯礼化，五岭净烽尘。况值来归际，宜加抚慰谆。兹行关国政，重选得儒臣。陆贾曾通越，张仪每到秦。秖应谈寸舌，孰与布深仁。羽檄通宵下，星麾介晓陈。冒云扳石磴，乘月渡溪津。崖气沾衣湿，藤枝刺眼新。野人争共看，属吏候相亲。远道经踰月，遐征未浃旬。只今全补报，曷敢后艰辛。外阃趋迎久，初筵礼数频。片言垂恳恳，百诺进循循。上日回丹旆，高秋拥画轮。麒骝惊过电，猺獠集悬鹑。归拜彤庭晓，徐回玉殿春。启居亲顾问，献纳赖咨询。将命功堪赋，来宣事绝伦。为君歌雅颂，想像画麒麟。"}