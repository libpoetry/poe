{"id":"742869","title":"鹦鹉洲吊祢正平","dynasty":"清","author":"管世铭","text":"奸雄龟鼎谋将作，竞致才人入私幕。陈琳阮瑀何足多，至今齿冷荀文若。堂堂大汉一祢生，才高气烈操履贞。孔融荐汉非荐贼，要恃一鹗清朝廷。老瞒就使能容物，我识祢生不为屈。渔阳掺挝蹀躞前，慷慨声情光日月。此心视死甘如茹，不择曹瞒与黄祖。杀身犹是建安年，埋骨终须乾净土。睫论惟知吊罻罗，文人但赏题鹦鹉。芳草萋萋远树青，一抔江汉共垂名。何当配食三闾庙，览揆先教字正平。"}