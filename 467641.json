{"id":"467641","title":"感春","dynasty":"当代","author":"钱之江","text":"四海春风异昔时，青丝白马不胜悲。满园桃李芳菲在，动地兵尘恣意吹。内禅元知尧舜事，求仁奚问蹠丘为。极西终古干戈地，又看诛求到石脂。十年县圃阵云横，阃外渊鱼半死生。照眼花光腥战气，逼人春意欲摧城。怜渠再作龙蛇竞，于我真看鹬蚌争。何事干戈扰攘际，书生谈笑坐论兵。隔海徒闻战地钟，蜂媒蝶使浪相从。道行岂意逢阳虎，泉冷何堪问病龙。复礼其为新莽祸，销兵或取暴秦容。春风边草年年绿，不为烝黎暂息烽。"}