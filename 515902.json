{"id":"515902","title":"题陆都阃平泸寇诗","dynasty":"明","author":"周瑛","text":"西来偶识陆将军，屹如铁柱排尘纷。弧矢随身射牛斗，鸟蛇结阵联风云。泸川小寇纷如蚁，窃弄主兵潢池里。商贾废市农废耕，远近皇皇惊未已。庙堂旦夕劳经营，欲以不战屈人兵。一时颇牧默不语，将军历阶言姓名。鸟飞有翮蛇有尾，泸川小寇易与尔。我有尺组茹芦红，请缚渠魁献阶戺。泸川十月飞秋霜，旌旗掩映生寒光。多方设疑不速取，一鼓成擒功自张。我闻用兵先用计，奇正迭出无常势。魁渠既缚群雄解，危陂坐使成平地。平明献丑入学宫，春风满面闻鼓钟。饮至礼成客尽醉，次第赋诗谈奇功。蜀民易动今犹昔，鼠辈跳梁无虚日。将军袖手亦□年，请贾馀勇续前绩。"}