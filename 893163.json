{"id":"893163","title":"正言田学士况书言上庠祭酒厅北轩予所种竹滋茂","dynasty":"宋","author":"宋祁","text":"昔承上庠乏，莳竹北堂轩。饬吏勤浸灌，冉冉荣孤根。日晏到官下，对赏忘尘喧。海月影宵戺，天风籁晨颠。去年主人斥，负谤为淮藩。后来异好尚，欲诿不敢宣。何幸觏时哲，乃加封殖恩。千里走书驿，语竹遥相存。不才好冷局，异日期归旋。千万屏剪伐，勿令孤愿言。"}