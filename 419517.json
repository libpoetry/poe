{"id":"419517","title":"满庭芳 春仲过丰子恺寓园，春色盎然，为拈此曲","dynasty":"近现代","author":"龙榆生","text":"柳线搓金，梅枝粲玉，小园骀荡春光。东君著意，总为弄妆忙。几日阴晴未准，朝雨过、满路花香。熙熙感，妙庄严相，周泽被无疆。寻芳。携手去，郊原绣错，尽许徜徉。庆维摩病起，浅醉何妨。定自神来腕底，收清景、韵入宫商。江南好，莺吟燕舞，助发少年狂。"}