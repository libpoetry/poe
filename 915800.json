{"id":"915800","title":"谢胡子远郎中惠蒲大韶墨报以龙涎心字香","dynasty":"宋","author":"杨万里","text":"墨家者流老蒲仙，碧梧采花和麝烟。华阳黑水煎胶漆，太阴玄霜作肌骨。龙尾磨肌饮鼠须，落点髹几几不如。夷甫清瞳光敌日，一见墨卿惊自失。后来夔川有梁杲，尔来黟川有吴老。亦追时好得时名，竟为蒲生竖降旌。吴滋往往玄尚白，梁墨湿湿黐黏壁。南宫先生来自西，惠然赠我四玄圭。我无鹊返鸾回字，我无金章玉句子。得君此赠端何似，兀者得靴僧得剃。安得玉案双鸣珰，金刀绣段底物偿。送似龙涎心字香，为君兴云绕明窗。"}