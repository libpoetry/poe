{"id":"258007","title":"感秋·秋气入行帐","dynasty":"金朝","author":"周昂","text":"秋气入行帐，愁人中夜知。鸡声与人语，耿耿异常时。清晨起危坐，感难不自持。羲和驭飞毂，往返无停期。春草如昨日，已复悲离离。顾谓镜中发，尔衰安得迟。结束媚鞍马，荒山去委蛇。黄花泫宵露，绿野含晨曦。吾事久不谐，悠悠随所之。有怀南涧约，敢赋北山诗。"}