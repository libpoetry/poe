{"id":"688681","title":"司徒许公宅修瀛洲之会限韵二首","dynasty":"明","author":"严嵩","text":"瀛岛书传白鹤先，佳辰展席对江天。官梅东阁催诗兴，客舍并州感岁年。尝果味分霜后橘，烹茶香泛竹间泉。杏园绘事风流在，此会他时合共传。肴出驼峰酒送泉，新诗珠玉尽堪传。空江木落年华晚，幽树梅开淑气先。钟阜移尊聊此夕，玉堂载笔是何年。司徒门第今韦杜，时论真同尺五天。"}