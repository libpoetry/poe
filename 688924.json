{"id":"688924","title":"戊寅中秋五首","dynasty":"明","author":"何吾驺","text":"列醴千家玉瓮香，不禁疏雨点衣裳。谁知夜半笙歌歇，彻骨清光月似霜。寻真炼药事飞升，当日何因月里行。多恐广寒还有梦，浓云疏雨不胜情。盈掌寒光半翳无，四郊尘静月明孤。至今兔捣缘何事，萧瑟秋声满玉壶。漏下遥闻空有声，满天鼙鼓事长征。千屯画角吹归思，愿借银河赋洗兵。皎魄团团淡素秋，喜增光爽怨增愁。好随芦渚渔家乐，莫向长安问酒楼。"}