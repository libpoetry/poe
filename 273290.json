{"id":"273290","title":"高阳台·炉篆香销","dynasty":"现代","author":"李继熙","text":"炉篆香销，筝弦声歇，山房月冷空阶。花影扶疏，甚时催上瑶台。客愁漫道难消遣，对金风独酌金罍。更安排茶灶笔床，陶写幽怀。炎荒竟岁长如夏，只榆黄橡紫，秋色佳哉。载酒当年，江湖任我徘徊。碧云缥缈繁华梦，算人间那有蓬莱。盼今生慧业依然，莫更心灰。"}