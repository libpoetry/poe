{"id":"630020","title":"远离曲","dynasty":"明","author":"张乔","text":"远郎竟何去，别郎不得语。瑟瑟复悽悽，日暮风吹雨。小雨滴花香，大雨倒垂杨。狂风横艇子，冲散两鸳鸯。艇子归南浦，采莲独倚橹。莲花叶上红，莲子心中苦。采莲爱莲花，别郎惜侬家。侬家见郎时，桃腮柳叶眉。眉梢翠初润，含情羞一瞬。分明云母屏，映出鸦雏鬓。宛转取郎怜，别郎尚依然。还将见郎貌，送郎出门前。"}