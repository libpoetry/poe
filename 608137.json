{"id":"608137","title":"悯潦三章端民歌王兵宪宗鲁也余为广其辞焉 其三","dynasty":"明","author":"区大相","text":"往见侯兮，熊车戾止。今见侯兮，短衣敝屣。短衣敝屣兮为吾民，手足胼胝兮焉知其勤。吊洪流兮汗漫，侯之治水兮心力殚。芬芳兮椒浆奠，水府兮闷闷。发禁旅兮登城陴，民之颠溺兮忍其弗持。载糗饵兮食其饥，上帝怒兮叱水府。杀湍流兮宅南土，江河晏兮来万祜。"}