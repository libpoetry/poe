{"id":"1127284","title":"陈山龙君祠迎享送神曲","dynasty":"宋","author":"龚颐正","text":"海波渊沦兮海山巃嵷，其下潜通兮君之宫。时思其母兮来舂容，菖叶生兮杏蒂融。君之来兮雷隆隆，雨我田兮秋芃芃，我之怀兮无初终。君祝驾兮芬阳斯陈，鼓钟广享兮列鼎重茵。君之宫兮屯云，蕙肴蒸兮芬芬。我黍我稌兮抑亦荐其萍芹，君明其衷兮无吐芳新。吹洞箫兮望极浦，君之归兮云在下土。十风兮五雨，祐我海邦兮污莱斥卤。君不来兮使吾心苦，千秋万岁兮为民所怙。"}