{"id":"503318","title":"观沧洲二稿有作","dynasty":"明","author":"王恭","text":"古人名诗凡几家，阴何徐庾皆清发。遂使少陵谪仙辈，深得黄初建安骨。尔来作者虽能鸣，此翁吐词多正声。百年英气结词赋，每日挥洒娱心情。镜湖流水澄孤月，太华莲峰积飞雪。千载黄钟绣作花，三叹朱弦响疏越。沧洲二卷俱可人，首首看来如有神。始知先辈老风格，不逐馀子徒清新。角巾野杖闲潇洒，绿水清池思堪写。愿得明时入帝京，閟宫清庙歌承平。"}