{"id":"844747","title":"贯庄调灯五首 云头","dynasty":"清末民国初","author":"徐搢珊","text":"满天星斗灿春宵，云影何来入眼摇。想是玉皇出金殿，红云万朵下丹霄。枝枝叶叶满瑶台，羡煞良工善剪裁。梅杏桃榴荷桂菊，一时争向火中开。鹤不能飞凤不吟，登台队队出珍禽。笙箫弦管和仙韵，宛似琼林奏好音。百般奇宝尽蒐罗，斗富还誇此最多。天地精华今毕露，看人无不笑呵呵。狮象轩昂虎豹雄，回翔跳舞技偏工。犀牛戽水猱升木，怪状奇形烈炬中。"}