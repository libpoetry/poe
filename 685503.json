{"id":"685503","title":"花王三诗 绿牡丹","dynasty":"明","author":"邓云霄","text":"静倚雕栏半掩嚬，青皇偏与十分春。羊权条脱逢仙子，金谷明珠换美人。袜染洛波浮翠色，裙摇湘竹动芳尘。可怜嫩叶如眉黛，秉烛相看意转亲。曾侍君王捧玳筵，御袍相映曲池前。休誇汉苑妆如月，不羡潘妃步蹴莲。丛菊无缘窥艳冶，流莺何意妒婵娟。姚家旧谱君休问，凝碧沈香起暮烟。槛外温风绽锦囊，花王何事尚含霜。吹残柳絮难分色，落尽梨花为避香。白玉堂前春欲暮，水晶宫里日初长。相逢谁是怜花者，虢国夫人爱淡妆。"}