{"id":"508513","title":"题画海东青歌","dynasty":"明","author":"倪谦","text":"有鸟横绝来海东，白日片雪飘天风。决云万里过榆塞，敛翮误投虞网中。三韩五岛渺何许，此地胡为遭绁笼。将军得之不敢畜，爱护献入明光宫。神姿矫矫托缣素，特立似与银瓶同。剑锋新淬劲翎整，玉花细缕奇毛丰。星眸琼吻水晶距，英气满鞲真俊雄。常思霜鹅上霄汉，肯争腐鼠趋蒿蓬。圣明端拱罢游猎，虽有长技谁能穷。何当为尔解绦旋，看击凡禽摩碧空。"}