{"id":"713747","title":"知州赵公殉难诗","dynasty":"明末清初","author":"屈大均","text":"呜呼国再亡，其亡岂天作。亡以一贼臣，仓皇弃君父。半夜开国门，三宫不遑顾。诈言奉太后，行间犯霜露。屠毒我民人，豺狼宁有数。疾攻广德城，相公肆虓怒。太守抗凶威，矢石下如雨。为国诛元憝，众心恐不固。勖哉为国殇，有身白如瓠。腐肉何芬馨，乌鸢俾含哺。七尺即金汤，作气无朝暮。畿南股肱郡，死守非无故。颈血直射天，贼臣亦崩惧。亦以死吾民，代之齿力锯。至今旄与倪，涕泣犹缟素。与彼梅花岭，衣冠两封树。"}