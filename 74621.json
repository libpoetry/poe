{"id":"74621","title":"木兰花慢·载西山爽气","dynasty":"元代","author":"张伯淳","text":"载西山爽气，添不重，月船轻。记前度今朝，琼花烂漫，管领歌声。今岁秾华深处，羡衮衣、还看彩衣荣。人世云萍相遇，岁寒松柏长青。行行。催觐朵云明。晓色上觚棱。看春去春来，依然黄阁，移近家庭。浮云傥来轩冕，算古今、久远是功名。尚有寒厓枯卉，东君也解留情。"}