{"id":"50635","title":"废宅行·长洲苑外连云宅","dynasty":"明代","author":"沈周","text":"长洲苑外连云宅，青粉垣墙高廿尺。重楼沓阁出参差，柳絮中间影朱碧。堂前暖霞封画栏，渊渊伐鼓催牡丹。行人隔墙空叹息，富贵无缘容眼看。主人但怕客不醉，白日未昏教火继。歌童揭调尘堕梁，舞女失钗金溜地。豪华忌久复忌盈，时革人亡一梦惊。门前车马野花尽，地上牛羊无草生。老奴发秃亦双足，犹恋遗基葺茅屋。半瓯齑粥不疗饥，西风满面吞声哭。"}