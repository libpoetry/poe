{"id":"959650","title":"还汪正夫山阳小集","dynasty":"宋","author":"郑獬","text":"汪子文章何伟奇，如观天子乘舆仪。怛然暴见殊惊疑，舌拄上腭两目痴。定神屏气试引窥，渐识羽卫行相随。金吾佽飞开中逵，横刀执槊铁马驰。画旆赤白盘龙螭，大角一百二十支。铙鼓嘲轰杂横吹，绣幡绛幢何纷披。䍐罼铍戟开黄麾，属车■辚霹雳移。侍郎御史冠峨危，圆扇孔雀双翅垂。辟邪白泽飞麟麒，金辂赤马火鬣鬐。飘飘凤盖翳华芝，水光铁甲羽林儿。二十四仗驱熊貔，长殳阔剑梢魍夔。团花绛袖武士衣，大小不同虽异宜。要之尽是圣贤为，奇服怪玩一不施。斥之所以尊皇威，汪子之文正类斯。一十五轴纷葳蕤，烂光直欲纸上飞。长篇短篇倾珠玑，题说论序及赋诗。篇虽不同皆有归，要之孔子韩退之。留读旬日不知疲，大渴适得甘露饴。我欲诵记留肝脾，惟我老钝无记持。又无小吏操笔挥，或可写留慰朝饥。二者不遂其赍咨，今复夺去心黭黟。室中斗觉无光辉，灵宝不可留洿池。风雨送还沧海湄，嗟我居陈逾岁时。两耳无闻如塞泥，遂恐聋瞆不可医。子来乃得时攻治，摐金伐石鸣鼓鼙。气豪却似相凌欺，因子文章张我师。使我发此狂简辞。"}