{"id":"843707","title":"赠张鲁恂广文","dynasty":"清末民国初","author":"许南英","text":"曲江风度冠时俦，讲席青毡尚褐裘。云表鹏抟期直上，雪泥鸿印纪同游。一堂弦诵胡安国，万卷琅环李邺侯。记得春江风雨夜，携尊话到四更筹。会宴苹芩酒醴来，天荒独破九成台！长官早已推名士，圣主终无屈逸才。执蠡如何能测海，聚蚊未必便成雷。天公位置吾能决，莫为閒官壮志灰！瞠目东邻事北征，劳劳席帽旅魂惊。频年封豕开边衅，镇日寒蝉噤冷声。贾谊匡时曾上策，刘蕡下第转知名。「阳春」忽入巴人耳，竟使先生累后生。阑干苜蓿伴孤标，闻道先生不寂寥。健妇能为开化种，佳儿便是读书苗。美人别泪恩犹在，良友钟情意也消。挑战以诗原韵事，寄声我让倚楼超。"}