{"id":"695310","title":"小至四首追次老杜韵","dynasty":"明","author":"林光","text":"冻笔频呵不用催，天机又见转头来。一阳隐隐地中复，万事悠悠心已灰。数九醉呼凉国酒，寻香忽忆故山梅。膝边共笑儿痴小，强解娱亲捧寿杯。时行时止勿劳催，小去看看大又来。霞映晓窗初酿雪，气回虚室自浮灰。年颜孟浪休占鹊，春信依稀欲放梅。安养微阳无一事，浅倾元酒落磁杯。时至真如有物催，冥鸿天际去还来。且拚身似随阳鸟，已觉心同候管灰。南酒会浇坟上土，微阳温养腊前梅。重关谨闭非无策，常笑猩猩误举杯。浮生短景递相催，老厌尘途谢往来。共喜微阳回此日，谁沾元气动浮灰。羲爻成像聊观复，天地藏春未放梅。保合太和身久掩，呼儿缓送暖脐杯。"}