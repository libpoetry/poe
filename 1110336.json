{"id":"1110336","title":"再和","dynasty":"宋","author":"孙应时","text":"文章富贵自两事，脱欲其全天定悭。平生萧瑟也不恶，未妨诗赋动江关。庭帏日听乌鹊喜，里社相思鸡凫肥。独身浪走一万里，忽忽平生心事违。君诗音节中弦歌，报我英瑶百倍过。江村老人衣钵在，同参今更有人么。欲望中原双目断，听谈往事几心酸。百年故家好人物，尘沙流落太无端。衮衮诸公鸳鹭群，年来看熟已忘情。四明相寻风雨过，一丘一壑便悭盟。"}