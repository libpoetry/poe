{"id":"689134","title":"九日同诸友登贤隐山五首","dynasty":"明","author":"何景明","text":"九日西山上，登临思渺然。高城过一雁，疏柳歇繁蝉。胜概仍佳节，同游似往年。休将竹叶盏，空对菊花前。古寺来游日，高秋云物清。楼台芇里目，时序百年情。野树斜侵郭，河流曲抱城。明年当此际，谁与共题名。野望秋无赖，西风城树凋。浮云满天地，落日更萧条。醉舞随长剑，哀歌逐短箫。龙山高兴者，千载竟难招。野寺空崖里，高台旧国傍。山川待我辈，风日媚重阳。云峤秋临迥，松林暮倚长。由来宋玉意，摇落自悲伤。薄暮经行处，千岩落照深。孤松秀云壑，众草莽寒林。故里登高兴，平居怀旧吟。风前一感慨，不异古人心。"}