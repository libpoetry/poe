{"id":"506910","title":"金台别意图赠宋士德照磨复任松江","dynasty":"明","author":"杨荣","text":"东吴名郡云间最，山水钟灵此其会。九峰崷崒秀凌空，三泖春流互萦带。就中宦绩相后先，只今郡属惟子贤。洒如清风立翠竹，烱若绿水开红莲。昔年初捧除书至，父老欣欣总怀惠。闾阎鸡犬寂无惊，田野桑麻蔼交翠。公庭昼閒案牍清，终岁不闻敲扑声。家家院落弦管溢，处处寒灯机杼鸣。政成回首逾三载，考绩京华见风采。故乡姻好情逾深，宦路交游心不改。盍簪道旧能几时，承恩南去催还期。临岐握手兴不尽，怅望云山伤别离。云山微茫渺何许，为托幽怀向毫楮。一段閒情入画图，千里相思若亲睹。子今磊落非寻常，政化覃敷名誉彰。东吴民庶重怀仰，满眼烟树皆甘棠。殷勤祖帐送行色，远大相期须努力。需看万里自飞腾，云霄好展扶摇翼。"}