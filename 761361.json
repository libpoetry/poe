{"id":"761361","title":"瑶华  闻妙香感咏","dynasty":"清","author":"蒋春霖","text":"帘栊未捲，甚处氤氲，乍吹来罗绮。随莺趁蝶窗影外，一缕娇云同起。东风满院，更辨不分明花气。料暗从、鬓角衣边，送到腻人滋味。年时薰散筠笼，伴温酒华灯，春思浓醉。蘅芜梦远，金鸭冷、枉断绿窗心字。遗芳怕检，剩袖底、伤春清泪。问夜深、绣佛龛前，爇遍返魂知未。"}