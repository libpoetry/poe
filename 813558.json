{"id":"813558","title":"清平乐五首","dynasty":"清","author":"李慈铭","text":"年年春事，西直门前寺。一路衣香随蝶至，不辨人丛花气。枝枝红艳消魂，相携翠管金尊。一霎绿杨风起，倚栏独数春痕。河桥南畔，朱邸无人管。舞榭歌楼全不辨，好个秋千庭院。碧廊一带栏回，沿流树转山开。听罢江南蛙鼓，蘋风满袖归来。雨馀天气，槐影垂帘地。杨柳深深笼翠几，红药一枝簪髻。茶烟细袅游丝，鸟啼日上阶时。花下剧棋才了，炷香又和新词。玉凫烟炷，已到花阴午。懒向鸳鸯寻绣谱，且教金笼鹦鹉。薰衣熨尽都慵，棋残还理丝桐。多少迎梅旧事，明窗一桁纱中。画帘低照，一树绯桃笑。澹艳明妆临薄晓，占得春阴多少。临风独倚朱栏，晚来犹怯微寒。第一内家鬓影，簪花尽与人看。"}