{"id":"608315","title":"宿苏门山中","dynasty":"明","author":"区大相","text":"涉世乏远略，夙尚多奇秉。会息车马喧，即践烟霞境。习坎穷真源，兼山止绝顶。日入众壑掩，鸟归空林静。石壁暧残照，山冈有馀映。闭关绝尘想，万虑一时屏。风泉扬妙音，月林洒清影。阒寂寡欢悰，幽独證内省。寂幽神弥王，岩穴道愈炳。平生少云为，更觉兹夜永。因书静悟侣，云术共遨骋。"}