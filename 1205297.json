{"id":"1205297","title":"水调歌头 赠都料邵子和还嘉禾","dynasty":"元","author":"张雨","text":"别有梓人传，精艺夺天工。便使玉人雕琢，妙手略相同。宝殿网珠窗户，华盖狻猊床座，金碧斗玲珑。花萼间芝草，细缕一重重。看挥斤，除鼻垩，运成风。多少巧心奇思，舞凤更翔龙。纵使棘端猴小，与刻三年楮叶，难比锦心胸。快袖吴刚斧，修取广寒宫。"}