{"id":"290028","title":"瑞鹤仙·得吷盦海上书，却寄","dynasty":"现代","author":"郭则沄","text":"渺蓬山路断。南雁到、说道沧波又浅。收镫旧庭院。问瑶笙吹澈，春寒谁管。芳尊几换。剩暗尘、花外自软。料琼仙去后，飘尽梦痕，夜夜铜辇。莫笑雕梁意倦。一样竛竮，尽输樯燕。空帘怨晚。愁蛾影，怕人见。向高楼试望，烟芜如许，斜阳何处更恋。纵江春好在，应是泪鹃洒遍。"}