{"id":"528340","title":"上李石楼方伯","dynasty":"明","author":"何景明","text":"三晋多人杰，吾师出固然。素汾经太岳，紫塞入幽燕。世业端居里，名邦倚舜田。由来天运复，谁谓地灵偏。郭相惭先达，王通俟后贤。明经超第一，射策对三千。感会逢昌纪，登庸起少年。剑锋寒照雪，辞藻丽生烟。博物张华让，多才子建怜。八叉迎客赋，只字使人传。岂独文章贵，还应器识全。雄谈飞玉露，浩气豁金天。毫节唐元振，英风鲁仲连。青云仍自致，黄鹄任孤骞。簪笔星辰上，持书日月前。触邪称獬豸，特立惮鹰鹯。东观临晨入，西台薄暮旋。朝回焚疏草，吏散阅陈编。百采班行整，群公礼数虔。一年巡洛表，两命下秦川。斧钺威关陇，舟船达涧瀍。石林风淅沥，霜仗月婵娟。边徼胡宵遁，茅茨犬夜眠。激扬弘宪度，旌别布威权。制作人文涣，经行草木鲜。阐幽辉往哲，访古遍遗阡。汲黯还辞汉，张骞又使边。台端堪秉节，湖上且移旃。城接三江树，波通七泽莲。蛮夷恩已洽，州郡役多蠲。纠察元无隐，棼嚣肯自便。驻车仁雨渥，登座法星悬。远臬驰誉久，当途荐疏联。碧梧看凤跱，乔木待莺迁。分陕推公奭，封侯得傅玄。开藩临宋苑，张幕傍河壖。位重心逾下，名高守益坚。薇花当省署，棠萼满郊廛。声价隆方镇，光芒动斗躔。明堂求画栋，清庙想朱弦。寇准真时望，王公劝早宣。麒麟功不朽，金石颂应镌。愚本蓬蒿质，那堪侍几筵。垂髫蒙引拔，无志荷陶甄。附骥怀深愿，登龙感夙缘。未除原宪病，空负乐生愆。旧业心常在，脩途步转邅。鸾鸣犹待律，鱼得敢忘筌。草野曕飞盖，云逵望著鞭。临风歌此曲，慷慨不成篇。"}