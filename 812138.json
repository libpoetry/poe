{"id":"812138","title":"戏赠罗仙","dynasty":"清","author":"孙原湘","text":"人前绝不避嫌猜，身似采花堕我怀。底事昨宵灯暗后，隔筵伸过凤头鞋。春浮香雨洒曼陀，一寸横波抵爱河。不是散花天女使，如何能起病维摩。砚匣浓香拂翠裾，泥金扇索瘦金书。回身又掣宣毫去，忆着相如病未除。推去偏来近又离，摘花擒蝶戏难支。无端误触欢娘恼，翻得温存尔许时。"}