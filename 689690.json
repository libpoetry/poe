{"id":"689690","title":"纪哀","dynasty":"明","author":"岑徵","text":"烽烟一夜溃重关，五凤楼前白日寒。不见沙陀趋渭水，只闻回纥向长安。心伤磨室移燕鼎，肠断西京变汉官。拒虎进狼那忍说，廿年基祸在三韩。龙蟠虎踞旧陪京，谁遣神奸秉国成。三楚元戎驰露布，两淮专阃散重英。霓裳莫挽延秋驾，花石难移五国城。回首钟山佳气歇，孝陵松柏起秋声。"}