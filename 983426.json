{"id":"983426","title":"朝阳三章","dynasty":"宋","author":"袁甫","text":"日之出矣，于彼扶桑。凤之鸣矣，于彼高冈。匪高冈则鸣，朝阳之光。君子如凤，爱此朝阳。纯德孔明，闻于四方。日之出矣，其光融融。凤之鸣矣，其声雍雍。鸣于何所，于彼梧桐。凤兮凤兮，和乐冲冲。匪凤匪桐，在君子之躬。日之出矣，万象光明。凤之仪矣，箫韶之音。观彼仪凤，以观我生。生生不息，匪亏匪盈。面此朝阳，默养和平。"}