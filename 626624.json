{"id":"626624","title":"送胡豹生还西陵","dynasty":"明","author":"薛始亨","text":"凉飔起蘋末，天际唳征鸿。久客忽言别，离忧迥不同。持归惟白发，相送只清风。交旧君心古，时艰吾道穷。鸡坛念畴昔，牛耳执群公。论世频沾臆，探奇屡折衷。诗传千载绝，赋拟两都雄。大隐如方朔，微荣类敬通。丛生书带绿，前席帐纱红。白眼看嵇喜，忘年对孔融。声音谙里巷，水土长儿童。二纪星霜改，寻常甔石空。典型从此远，青岁况将中。褦襶剧临水，飘飖任转蓬。帆开炎后瘴，缆系雨边虹。庾岭北之北，钱塘东复东。晓檐辞故燕，夜岸响寒虫。事事添吟兴，行行得句工。久要怜契阔，出宿叹倥偬。捉手日将暮，冲冠曲未终。丹青胥命信，药石赠言忠。银汉秋光浅，刀环月影朦。西湖虾菜贱，千里脍羹丰。好在糟糠妇，依然矍铄翁。定寻罗隐宅，宁忆任嚣宫。倘有双鱼便，新篇幸发蒙。"}