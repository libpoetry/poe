{"id":"117360","title":"岁暮独酌书事奉怀晁永宁","dynasty":"宋代","author":"张耒","text":"天涯催晚岁，残律去如奔。入夜北风恶，多阴寒日昏。野吹余烧烬，溪落旧沙痕。霜重饥鹰疾，田空宿雁喧。山明千笋直，云积万营屯。足雨耕犁早，丰年柿栗繁。地平秦接席，土断洛开门。白首三年客，黄桑数亩村。懒梳悲发短，不寐守炉温。折骨披残枾，苍龙卧老根。晚篁犹竚思，幽蕊助消魂。慷慨双龙剑，飘零一酒樽。琳琅思秀色，环佩想清言。独语看明烛，空庭月出轩。"}