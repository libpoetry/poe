{"id":"704335","title":"药室六咏","dynasty":"明","author":"黎民表","text":"未暇浮沧海，清思一室中。餐霞归绛府，食柏变青童。采药幽禽导，栖心静者同。方知灵骨异，飘举欲乘风。结搆绿萝阴，端居怀古今。岂能随橘性，暂觉远蓬心。亚树猿争果，窥玄鹤应琴。世途俱冥绝，唯有羽人寻。上士遗丹诀，中年遣世情。九光飞素鞅，五岳炼真形。缓步随罡斗，斋心礼太清。自能超浩劫，何必访蓬瀛。卜筑虽方丈，青溪合自然。壶中乘倒景，枕内叩灵篇。龟脑方和药，龙胎定假年。从来山泽里，别自有儒仙。金门虽可羡，雅志在玄虚。身世了非我，琴尊不愿馀。行吟朱实落，散帙绿阴疏。幽独园居懒，寻山或起予。山林成独往，未觉兴情孤。作赋怀嘉侣，忘言据槁梧。冰肌仍绰约，金液岂凋枯。始信风尘外，藏身有玉壶。"}