{"id":"984061","title":"野堂惠老惠笋","dynasty":"宋","author":"袁说友","text":"骑台落日餐秋菊，寒食江南馔饧粥。一年节物正撩人，剩把尝新伴幽独。平生惯饱藜藿淡，口腹累人何日足。故园又作穿篱态，解箨呈新包一束。甘寒不浇礧磈肠，一饭更须炊白玉。年来稍学长沙味，一月煨藏爱馀馥。腥膻弃去不复念，从渠且负将军腹。老僧日食常住供，饱坐饥食不论斛。春来不讼箨龙冤，每诵坡仙食无肉。个中风味有谁同，付与新诗照湖绿。"}