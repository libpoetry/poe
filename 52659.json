{"id":"52659","title":"元日同谷子延赋","dynasty":"明代","author":"高叔嗣","text":"雄都盛宾客，车马争驰骛。芳辰启初年，宴饮多所务。不知灌园身，何为迷方误。郊馆抗空壑，山扉启峻路。良朋平生欢，就我今朝步。城因并舍登，径为穿林度。微阴原上明，片日云中露。青霞照深池，白雪停幽树。共贪岁欲新，不厌日旋暮。农田方在兹，君岂数能顾。"}