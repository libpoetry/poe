{"id":"696947","title":"和王太学见赠","dynasty":"明","author":"祝允明","text":"水鉴求才事自公，徒令寂寂笑英雄。山斋一枕渊明梦，开眼犹惭七里封。道拙才空志不成，错将言语占时名。无端抛却山林乐，换得轩裳底事荣。草庐藏得卧龙才，许我英雄亦异哉。刚道同心金可断，江南便是海南垓。三载相看有别离，春鸿秋燕不同时。我寻松菊去方急，君会风云行莫迟。"}