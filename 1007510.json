{"id":"1007510","title":"舟中对月","dynasty":"宋","author":"董嗣杲","text":"过峡水不清，浑浊甚他处。今朝喜得晴，看月莫犹豫。尽力掀篷开，净着两眼觑。月色更婀娜，炯然洗积虑。前矶水冲撞，传若小滟滪。令人厌水程，惟祝江灵助。天地境界古，恨无槁梧据。馀樽就手沥，适口乏啖茹。嗫嚅味自佳，不须劳举箸。醒去掩篷眼，零落故衾絮。呼天招仙游，同学列子御。傥转北头风，稳涉芜湖去。"}