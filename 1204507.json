{"id":"1204507","title":"水龙吟 次韵答马观复左司九日","dynasty":"元","author":"刘敏中","text":"二毫侍侧何知，举头一幕青天大。归盘乐矣，丁宁更说，闲居粉黛。我见沙鸥，盖尝有问，无言意对。道试看自古，忘机未了，空无益、又遗害。万事宜须自得，笑衰翁、几时方会。今朝重九，西风杖屦，一番轻快。满地黄花，清泉酌醴，新诗嚼脍。若东篱老子，能来共此乐，吾当拜。"}