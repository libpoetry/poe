{"id":"496050","title":"沁园春 其十七 送李潜厓大理还金华","dynasty":"明","author":"夏言","text":"短棹乘流，轻轩度岭，风雨兼程。念走马看花，当年识面，避人焚草，往事关情。三十年来，四千里外，廊庙江湖白发生。喜今朝，有故人远到，春满山城。后园丹桂堂成。正露冕、扶筇踏晓晴。看竹径烟浓，春迷鹤梦，横塘水静，晚结鸥盟。佳客难留，好怀未尽，又向江头话送行。凝望处，爱高楼云阁，青眼偏明。"}