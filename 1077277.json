{"id":"1077277","title":"垓下","dynasty":"宋","author":"李纲","text":"鸿沟已画天下分，汉王未肯空回军。诸侯大会壁垓下，戈甲耀日如屯云。夜闻四面楚歌起，天命人心知去已。拔山盖世霸图空，却叹当时骓不逝。帐中美人身姓虞，悲歌起饮聊踟蹰。数行泪下竟别去，仓皇不得同驰驱。明眸皓齿为黄土，草木含愁照今古。依然听曲自低昂，岂忆平生离别苦。"}