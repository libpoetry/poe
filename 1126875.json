{"id":"1126875","title":"自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵","dynasty":"宋","author":"黄庭坚","text":"诗入鸡林市，书邀道士鹅。云间晏公子，风月兴如何。春风马上梦，樽酒故人持。犹作狂时语，邻家乞侍儿。忆同嵇阮辈，醉卧酒家床。今日垆边客，初无人姓黄。对酒诚独难，论诗良不易。人生如草木，臭味要相似。春色挟曙来，恼人似官酒。酬春无好语，怀我文章友。红梅定自开，有酒无人对。归时应好在，常恐风雨晦。东南万里江，绿净一杯酒。王孙江南去，更得消息否。献笑果不情，貌亲初不爱。谁言百年交，投分一倾盖。四十垂垂老，文章岂更新。鼻端如可斲，犹拟为挥斤。土气昏风日，人嚣极雁鹅。寻河著绳墨，诗思略无多。"}