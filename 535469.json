{"id":"535469","title":"题许由弃瓢","dynasty":"明","author":"王立道","text":"箕山高兮千万寻，下有泉水清且深。古来贤士多奇节，节踰高山泉比心。玉食纯衣九重位，放勋未识先生志。一瓢犹自厌喧嚣，何况纭纭万几至。九韶空令爰居悲，越持章甫将安归。当时牛口污万乘，此耳虽洗心犹非。深山蕨薇肥可食，啜饮优游皆帝力。鸟则有木鱼有渊，我生何为独偪侧。爝火难为日月光，风云熻赫龙虎藏。已知师锡有虞舜，舍兹玄德徒皇皇。人言身名有重轻，先生弃身如弃名。县疣附赘从决裂，奄然千古同杳冥。千古云山自朝暮，至今遗冢悲高树。秋风落叶声萧萧，惟有寒蝉泣清露。"}