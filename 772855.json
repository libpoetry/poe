{"id":"772855","title":"哭施仁思孝廉","dynasty":"清","author":"许梦青","text":"凶音忽逐海潮来，天半愁云结不开。到耳飞霜三伏月，惊心旱地一声雷。未消气运兴衰感，已负乾坤干济才。怨魄料应思故土，枝头定化子规哀。与谁击楫誓中流，独负苍生百万忧。有志将军难系越，无聊王粲悔依刘。雄文犹发经天焰，傲骨难为浊世留。见说骑鲸东海去，一时草木尽生愁。每感恩私国士怜，相将大地扫狼烟。我惭磨盾随人后，公肯著鞭让祖先。大厦奈难支一木，孤坟从此了千年。平生奇气埋非易，应发光芒夜烛天。三年渡海奉慈闱，东望应多泪雨飞。病竟梦鸡成不起，魂如化鹤总愁归。天心时事真难测，城郭人民半已非。热血满腔无处诉，感恩知己独沾衣。鲲鹏衔奋九霄翰，谁识胸中有范韩。毕竟志高尚忤俗，多因才大未为官。一生实行完人少，百折刚肠入世难。天与数奇兼命短，不教上策计全安。不堪回首忆当时，一诀翻成永别离。前辈风流今顿尽，古贤气谊世还谁。吾生有恨频看剑，公去何人为定诗。万里海天千点泪，只□樽酒吊江湄。前无往古后无今，抱负谁能识浅深。每遇穷途常解橐，时逢佳士辄倾襟。贫偏爱客常悬榻，诗独惊人合铸金。愧我粗才难作传，微吟聊壮一生心。闻骑箕尾出尘寰，想叩刚风上帝关。难得美人甘死报，谁令壮士不生还。创深冀挽天心转，力竭终忧国步艰。抱此三年应郁郁，故教饮恨入冥间。不信昆明有劫灰，忍将逝水九牛回。惊天手为支危出，避地家全脱险来。渡海高人方草莽，应星徵士忽尘埃。杜陵野老忧时切，我欲吟诗补七哀。帝书徵向白云乡，抛却高年总断肠。后嗣谁培兰茁秀，前程空了桂花香。公当地下驱羊豕，我尚人间伴虎狼。何日扁舟浮海去，冢头并吊两鸳鸯。"}