{"id":"466853","title":"龙湾潭观瀑二首","dynasty":"当代","author":"李达","text":"下界徐行傍涧隈，忽闻天外转晴雷。冲开石罅铺霜去，遇有山风撒霰来。松未增阴却添冷，蝉多饱腹亦鸣哀。此中能逭一时暑，酣饮何须荐绿醅。珠帘个个等閒看，富贵山中不作难。碧玉鸣溪微捲沫，银河挂壁忽增寒。三来不爱眼前绿，七漈终逢雨后宽。石碇石桥皆渡罢，依然飞雪绕栏干。"}