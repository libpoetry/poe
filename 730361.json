{"id":"730361","title":"秦子衡为孙驾航画崇效寺丁香海棠卷","dynasty":"清","author":"张之洞","text":"奔走幽僻寻春花，白纸坊下逢僧家。禅房昼掩草断路，几年不见金犊车。朽株卧草强八尺，当年曾媚嬉春客。小丛薄艳不成娇，娿娜银钩黯石墨。王朱种花留诗句，翁吴题诗补花树。两孙来游尚有花，和诗写花费毫素。丁香䍡千株圆，海棠霞晕扶春烟。至今纸上斗香色，疑骄似妒如能言。国初可怜多诗老，翁吴后来才渐小。祇今又作古人看，争使红芳不枯槁。劝君莫问西来阁，坏壁空廊宿燕鸽。唐贤石刻苔钱生，故相榜书蛛网路。京洛岁岁花连天，只有才调惭前贤。此图不灭花不老，人物苍茫二百年。"}