{"id":"687342","title":"重游沈氏山庄四首","dynasty":"明","author":"孙承恩","text":"弭节追嘉会，留欢惜此筵。投壶青障里，洗盏白云边。东道千金意，皇华万里船。题诗不尽兴，把笔看秋天。旧艇仍同泛，名山得再窥。野塘添活水，脩竹更新枝。仆喜曾来客，篇题未了诗。明朝复成别，沉醉不须辞。径熟登应便，苔深步屡惊。山灵知旧客，天意与新晴。空翠沾衣润，幽花照眼明。忽思张柱史，慷慨百年情。薄与山灵素，重来续旧缘。深岩栖宿雾，曲涧咽飞泉。不计觞行急，从教帽影偏。醉中浑忘我，随意舞风前。"}