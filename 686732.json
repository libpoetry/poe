{"id":"686732","title":"送顾侍御出守马湖五首","dynasty":"明","author":"边贡","text":"露冕南征火井西，东过漉水北泥溪。借问乡愁何处切，千山明月子规啼。五马骄嘶锦水隈，双旌遥指剑门开。巴童吹笛羌儿舞，重见文翁镇蜀来。五月泸州蕉叶黄，武侯祠下水如汤。行人莫恶南中热，自有参天古柏长。古箐人稀秋草深，碧松苍桧接阴森。高楼永日弹棋暇，海北天南万里心。汉家驿路止牂牁，相望龙湖路几何。闻说夜郎天更远，浔阳李白亦经过。"}