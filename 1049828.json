{"id":"1049828","title":"谢东城练尉","dynasty":"宋","author":"郭祥正","text":"我闻武夷山，乃是神仙府。灵丹插峭壁，异骨留深坞。有时风高月色静，天乐琤淙散天宇。飘飘秀气钟为人，往往声名迈前古。练君头角杰然奇，少年折桂登云梯。陆机才华恨羞涩，相如词调惭支离。青衫一命东城尉，能使斯民歌恺悌。鸾凤肯与鸡鹜争，万里云霄终自致。东城烟水秋茫茫，览古高吟应断肠。白蛇血溅赤龙剑，八千子弟同时亡。而今战处无青草，庙门斜掩狐狸老。群巫请雨摇镮刀，滴沥椒浆荐蘋藻。力拔山兮安在哉，丹青壁画空尘埃。因君吟想不能已，孤雁一声山月颓。"}