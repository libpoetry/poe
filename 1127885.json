{"id":"1127885","title":"和酬赵宫保致政言怀二首","dynasty":"宋","author":"曾巩","text":"谠论危言望素隆，独于声利性偏慵。龙楼调护官虽宠，鸠杖跻攀兴已浓。不变松篁心转劲，无边江海量兼容。磻溪纵老宁闲得，会为苍生起更重。爱国忧民有古风，米盐亲省尚嫌慵。衮衣天上归何晚，霖雨人间望正浓。三少官仪虽赫赫，五湖心事肯容容。角巾藜杖经行处，知在云山第几重？"}