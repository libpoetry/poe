{"id":"109735","title":"贺新郎·伛指循良吏","dynasty":"宋代","author":"朱藻","text":"伛指循良吏。祗吴公、传不书名，一人而已。彷佛三生来展骥。就种棠阴千里。又还是、治平为最。绣线渐添红日影，恰搀前、七日冬书至。吾道长，佛出世。公清但酌螺川水。屏星躔次吴头，极星先比。节谊家声香国史。中有千秋生意。宜衮衮、公侯昌炽。充育登庸元有样，况甬东、一脉山东气。珠峰畔，又呈瑞。"}