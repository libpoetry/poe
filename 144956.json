{"id":"144956","title":"征妇怨·宁为呼傍草","dynasty":"宋代","author":"释文珦","text":"宁为呼傍草，莫作战士妻。初嫁席未温，夫今戍辽西。忆与夫别时，山川正飞雪。腰间弓箭重，冰冻马蹄裂。夫君在万里，如何可相求。瞻彼日月光，使妾心悠悠。悠悠复悠悠，想思曷云已。夜夜劳梦魂，遥遥渡辽水。军中有纪律，君当慎终始。勿以念室家，无心事戎垒。自昔忠义人，从军皆效死。"}