{"id":"1093248","title":"霜寒","dynasty":"宋","author":"韩淲","text":"冱寒日日霜如雪，地土缩高砖石裂。板桥积厚滑难乾，林叶有同装玉屑。朝来负暄殊不暖，过午欲晡冰更结。无风亦觉气酸然，只是水边梅影别。一冬既雷仍既雨，仅可得晴霜未绝。家贫无人去拾柴，白屋何由生煖热。且拥败絮莫出门，欲赋江梅诗转拙。细思雨霜岂常霜，须见阳和变时节。待他春色到人间，定自忘之都弗说。"}