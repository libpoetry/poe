{"id":"135532","title":"酆都观·胜绝平都观","dynasty":"宋代","author":"晁公武","text":"胜绝平都观，盘纡石磴长。崇岗虎蹲踞，古柏雁分张。殿阁刚风外，轩墀灏气旁。烟华迎碧瓦，云叶覆雕墙。古有神仙术，能齐日月光。升腾继黄老，烜赫数阴王。采药岩峦秀，烧丹井灶香。采云生洞穴，白昼上穹苍。陈迹今犹在，咸云实不亡。碑铭余汉魏，像设自齐梁。仙骑霜毛洁，胎禽雪羽翔。豪商供香火，骚客斗篇章。顾我趋行殿，寻真到静坊。遗文观翠琰，隐诀悟青囊。傥解交龙虎，终能翳凤凰。定纡苍玉佩，径入白云乡。却忆求轻举，相传笑彼狂。李君炬丹石，韩子服硫黄。雅欲同南极，俄惊葬北邙。古今垂炯戒，服饵要周防。却老宁无策，怡神别有方。不须纨与素，但可举清觞。"}