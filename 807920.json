{"id":"807920","title":"贺新郎  中元感怀仍次前韵","dynasty":"清","author":"陈维崧","text":"节届中元矣。九门边、冷云新画，明罗叠水。朝罢千官纷笑语，知我凝情有几。悄背著、红墙流涕。惨不成行西苑柳，奈秋来、是物犹如此。能禁得，几场雨。总调姜橘徒然耳。想珊珊、魂来也怯，路三千里。亟倩兰陀张净馔，抛作贝多罗子。早勘破、人间生死。觉路莲灯飘万盏，尽胭脂、倾向银塘里。化一片，彩霞起。"}