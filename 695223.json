{"id":"695223","title":"时褒柩得便舟先发四首","dynasty":"明","author":"林光","text":"飞旐嗔人眼，舟师讳莫言。但求归骨肉，宁复吝行缠。百岁终同死，他生更结缘。惟应谢浮世，父子见重泉。昼夜同生死，达人垂大观。彭殇均此气，天地一圆棺。老境成痴梦，浮生过急湍。此心远相送，长夜路漫漫。长途归短柩，默默托诸侯。节照千山暮，帆开五月秋。鄱阳趋镜水，章贡夺滩流。去去休惊恐，梅关近广州。回生空袖手，送死谩题诗。肠断南城外，舟催闸鼓时。乡心飞野马，身计绊残棋。知汝英灵在，能无念父慈。"}