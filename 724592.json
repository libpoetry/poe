{"id":"724592","title":"鼓吹铙歌十五首 其七 将进酒","dynasty":"南北朝","author":"何承天","text":"将进酒，庆三朝。备繁礼，荐嘉肴。荣枯换，霜雾交。缓春带，命朋僚。车等旗，马齐镳。怀温克，乐林濠。士失志，愠情劳。思旨酒，寄游遨。败德人，甘醇醪。耽长夜，或淫妖。兴屡舞，厉哇谣。形傞傞，声号呶。首既濡，赤亦荒。性命夭，国家亡。嗟后生，节酣觞。匪酒辜，孰为殃。"}