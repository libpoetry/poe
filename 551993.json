{"id":"551993","title":"午日西溪宴集歌","dynasty":"明","author":"孙传庭","text":"五月五日霁色鲜，西溪开宴罗群贤。薰风微动水清涟，宝树琼枝纷四筵。王郎善谑至独先，往往令人发狂颠。雄饮真如吸巨川，髯张意兴凌青毡。挥麈能谭秋水篇，曹生雅是青门传。畏饮却知听管弦，窦叔愿者亦复然。刘家兄弟殊翩翩，伯仲叔季华萼联。阿侄文采独披宣，太学冯君任侠偏。一掷能轻百万钱，弟充落魄爱逃禅。两郎词坛何蹁跹，元三时花美女妍。令我一见心诚怜，元瑞奇古薄丹铅。欲夺苏韩印独专，相马常思九方歅。犹子修隐文行全，朝舞莱衣夕韦编。宸居早著祖逖鞭，群季俊秀皆惠连。独有六古堪比肩，余家大阮尽招延。新叔扬州跨鹤还，不贪腰无十万缠。纶叔脩饬自娟娟，吉叔临池笔如椽。常来醉倒习池边，健叔绝伎擅鸣弦。时向新丰酒家眠，德叔尤喜酒如泉。经叔□□美且鬈，瑞儿才知放纸鸢。相与调笑弄潺湲，亲知骨肉相周旋。固知此乐属性天，况复良辰美景骈。少长杂列不问年，登高临水随其便。主宾迭进摇画船，夹岸歌儿唱采莲。鸣筝挝鼓声阗阗，柳外新月一钩穿。长去少留素手牵，更纵兰桡破暝烟。一曲沧浪意欲仙，曾闻沧海变桑田。金谷兰亭久弃捐，及时我辈毋拘挛。"}