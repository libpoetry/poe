{"id":"429462","title":"寿沈观先生六十","dynasty":"近现代","author":"黄浚","text":"九服奰未安，畴可活国命。逌然天门老，正色耿澹定。大云久不出，众生暵将病。谁知掣鲸手，方造诗境圣。温公诚独乐，士议已相庆。平生旌节花，四裔被照映。晚来茶瓶厅，端坐戢群横。洁身辞闰朝，抵几嫉媮政。浩然中有恃，所养孰如孟。至今泊园竹，苍挺见贞劲。火星初西流，众绿意殊盛。屋隅净业水，瑩我千尺镜。深衣一徘徊，得句备秀夐。愿陪习池饮，觇此洛生咏。吾闻龙能潜，云物会终迎。请为甘雨颂，以写君子性。"}