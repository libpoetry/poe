{"id":"1113115","title":"春吟四绝","dynasty":"宋","author":"张矩","text":"岸草不知缘底绿，山花试问为谁红。元造本来惟寂寞，年年多事是春风。沙渚清泠蒲叶水，野亭和暖杏花风。此中佳趣无人会，牛背斜阳卧牧童。花露半乾红入户，竹风微动绿侵床。翠屏残梦不知处，幽鸟数声春日长。香鼎灰寒午梦回，閒情谁与梦徘徊。杖藜信步穿幽径，一阵野芳何处来。"}