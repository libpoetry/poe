{"id":"1123013","title":"和承旨尚书观春物欣盛之什","dynasty":"宋","author":"胡宿","text":"紫陌年光天上回，东风吹雪放新梅。燕鸿却背南云去，楚鸟还迎社日来。半绿萍醅浮腊脚，残红桃艳弄香腮。山公知有登高兴，樽下容谁献寿杯。书观春归雪意残，三竿初日照天关。鱼声稍喣芳塘面，鹊语频跳碧树间。渠落禁中听御水，阁凭空际数前山。柳黄梅白东郊近，未得携壶一日閒。"}