{"id":"502600","title":"送林九博士秩满之天官","dynasty":"明","author":"王恭","text":"我闻昔时伸蒙子，乃在筹峰白云里。一朝高议动金门，千载香名照青史。君是伸蒙几叶孙，世泽流传今尚存。宁将词赋客梁苑，肯随剑里趋平原。重林书舍何潇洒，花屿南头董峰下。巷曲能回长者车，门前每系青骢马。未年三十教黉宫，官舍潇然多好容。坐上谈经若流水，众中答问如撞钟。今年官满朝京国，残叶秋风逗行客。浙水寒山鸟外青，吴门曙月烟中白。九月秣陵鸿雁飞，霜花扑人初著衣。日晚行过石渠署，天明入觐黄金扉。蓬莱参差五云遍，钟阜苍苍压淮甸。凤阙韶音袅袅闻，龙池柳色深深见。此去应怀明主恩，石田茅舍不须言。男儿亦在功名早，何必栖栖恋故园。城隅别酒同倾写，愧我萧条孟诸野。相送寒江万古心，他年来问山中者。"}