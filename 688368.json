{"id":"688368","title":"安稳驿次孙宪副过九盘山韵","dynasty":"明","author":"江源","text":"西蜀奔驰万里赊，粤南回首在天涯。九盘磴道狼牙渭，满目风烟鸟道斜。袛恐山灵讥白发，未嫌尘土扑乌纱。可堪情景俱吾会，点检诗囊几首加。肩舆一霎度层冈，思欲振衣心未遑。望阙直穷千里目，思乡欲断九回肠。谩怜我辈身多病，独喜吾民岁屡穰。此去綦江应不远，淩晨呼仆束轻装。"}