{"id":"1106888","title":"湖山十景 苏堤春晓","dynasty":"宋","author":"王洧","text":"孤山落月趁疏钟，画舫参差柳岸风。莺梦初醒人未起，金鸦飞上五云东。望湖亭外半青山，跨水修梁影亦寒。待伴痕边分草色，鹤惊碎玉啄阑干。塔影初收日色昏，隔墙人语近甘园。南山游遍分归路，半入钱唐半暗门。避暑人归自冷泉，步头云锦晚凉天。爱渠香阵随人远，行过高桥旋买船。万顷寒光一席铺，冰轮行处片云无。鹫峰遥度西风冷，桂子纷纷点玉壶。如簧巧啭最高枝，苑树青归万缕丝。玉辇不来春又老，声声诉与落花知。断汊惟馀旧姓存，倚阑投饵说当年。沙鸥曾见园兴废，近日游人又玉泉。涑水崖碑半绿苔，春游谁向此山来。晚烟深处蒲牢响，僧自城中应供回。塔边分占宿湖船，宝鉴开奁水接天。横玉叫云何处起，波心惊觉老龙眠。浮图对立晓崔嵬，积翠浮空霁霭迷。试向凤凰山上望，南高天近北烟低。"}