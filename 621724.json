{"id":"621724","title":"自汀州下小刀溯流","dynasty":"明","author":"郭之奇","text":"一舟较掌宽，掀翻付濑速。盈雨溢浩滩，竞涛漏深谷。俯瞰蟠石根，直串嵌岩麓。颡过在山行，气转厚坤轴。怒峡霹雷生，舞壑潜蛟肃。前有锁浪峰，上有号涧木。喷薄吹片苇，交会来顷倏。巨垒惊象瞿，平沙乱鱼腹。委宛飞流梭，贯穿经崖岫。短楫捷有神，长年暗理舳。右左割巃嵷，谈笑开纠蓼。接瞬历纡盘，聚峦齐莽逐。卧对疑胸浮，起坐怪踵蹴。沓来遇袖襟，涌去奔心目。不知急澜凭，但觉往舟伏。旦昏几何时，千山破含蓄。朝暾下辉波，晚霞碎沉碌。错认银河天，前川挂布瀑。俯仰滔没中，渺哉天地粟。造物若相驱，为我省烦促。"}