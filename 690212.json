{"id":"690212","title":"读亡友何仲默无题诗继作二首","dynasty":"明","author":"张含","text":"晓日昭阳燕子斜，香尘不到绿珠家。翠裙楚岸江蓠叶，红袖唐宫石竹花。宝镜玉龙羞佩璲，檀槽金鹊涩琵琶。洗妆夜拜瑶池月，怅望神仙萼绿华。结绮临春照晚霞，琼枝壁月斗妍华。双歌共醉瑶池酒，万舞齐开玉树花。合浦明珠穿蹀躞，中山文木斫琵琶。可怜一笑倾城者，犹自江头浣越纱。"}