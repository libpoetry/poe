{"id":"684735","title":"无可姨翁韵寄烟霞，嗜耽松石，丁卯春雪中，手植六松于庭，斸自幽崖，选其奇秀，遂使轩窗宛若岩阿院落，居然物外卧游而快之，时座客各陈诗，余亦题赠二首","dynasty":"明","author":"王彦泓","text":"看竹栽桃事已慵，尚余幽赏爱松风。登楼爽籁陶弘景，画壁苍烟陆士龙。俯视春妍终历落，饱尝冰雪倍菁葱。奇姿合作高人伴，日日苔阶卓瘦筇。飞盖疏条秀十寻，月廊灯沼接轻阴。霜暄翠粒洪厓饭，风袅微音叔夜琴。入户尚搴云外势，逢时不换岁寒心。只应白鹤安巢稳，长见骚人跪石吟。"}