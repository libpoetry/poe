{"id":"146921","title":"廉泉·一泓落古寺","dynasty":"宋代","author":"黄大受","text":"一泓落古寺，三赤开方池。怀山决渎后，烁石流金时。君看此廉泉，不增亦不亏。炯炯玉色透，灿灿金沙辉。朅来临古亭，石铫行相随。呼童试春芽，活火烹新奇。一咽利喉吻，再啜心视怡。泠然清风来，玉液通华池。忆我心地初，与水同一几。心泉本无事，何必希夷齐。曰泉已强名，况复有是非。一笑付自然，贪廉吾不知。"}