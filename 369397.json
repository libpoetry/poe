{"id":"369397","title":"霓裳中序第一·壬戌春莫过城西草堂","dynasty":"清代","author":"杨葆光","text":"芳园草自碧。过客心伤弄春色。到此闷怀愁积。趁绿柳门深，红阑桥仄。摩挲艳笔。怅者番、妍媚非昔。疏帘外、乱红成阵，惨绝抚瑶瑟。休息。春归何急。悔旧日、花浓未摘。滋培难借琼液。只有限芳情，霎时孤寂。飘零谁更惜。任付与、颓垣狼籍。难遣窗纱新月，顾影诉蟾魄。"}