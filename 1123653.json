{"id":"1123653","title":"赠刘进父监庙四首","dynasty":"宋","author":"赵蕃","text":"退士今安有，微官讵足旌。茹蔬知味薄，不饮见神清。要是高其事，况堪诗有声。淮南人物论，是亦一权衡。北客自无几，老亲宁重论。客居谁肯记，郊寺辱深存。厚义真难得，高情独见敦。寒灯仍薄粥，相与话黄昏。彼美南山石，槎牙更贯之。道虽横至宝，谁复赏奇姿。叹息已云屡，写摹尝有诗。吾曹从行者，名字亦俱垂。岁晚戒行路，问君何远征。风霜虽自苦，坟墓不胜情。南徙计岂得，北归边未平。非惟慕严父，抑亦念难兄。"}