{"id":"693420","title":"予从兄铁峰长予二岁服在小功亲如同气己未岁得年五十有二卒于家时予在江西官舍初不知其终也其子兆麟一夕梦之云我有和某人六绝何不写寄佥宪叔看兆麟醒能道之即录遗稿之作并书寄来予读之悲不自已呜呼予在贫宦不拟铁峰之速逝也十年之间未付寸帛以酬情谊窃谓南归有日可以藉旧产具酒食欢笑以终馀年而世路不常其在幽冥之中尚恋恋不忘于予予将何施以塞友爱姑步韵作六绝以寄哀一字一泪铁峰有知亦庶几鉴于斯言也耶","dynasty":"明","author":"苏葵","text":"一吟一涕一伤神，回首暌违是十春。漫喜来诗能慰藉，不知公作九泉人。忆君长自抚征轮，谁料林间鬼录新。千里诗瓢遗墨冷，雨深池草正愁人。忆归惭未挂乌纱，每羡纶巾折角斜。旧雨寻欢今雨泪，石坛枯尽手栽花。十年一别隙驹匆，新态无明记旧容。梦觉未收呜咽泪，屋檐风雨又丁东。五十年馀已胜颜，一生风致寄江山。英魂莫散天南北，须在庭除候我还。兄弟情亲五十春，故裘真有泪痕新。九泉虽远犹堪慰，赖有帷前托梦人。"}