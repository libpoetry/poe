{"id":"201576","title":"赋漳南李几仲安斋诗","dynasty":"宋代","author":"张元干","text":"羔豚蒸乳活脔牛，口腹造业夸炰羞。傥知晚食足当肉，一饱何苦多营求。先生睡美黑甜处，那闻钟鼓朝鸣楼。布衾竹枕自稳暖，此念灰冷百不忧。世间寝食乃日用，众生扰扰如蚍明蜉。昔年我亦走南北，往反万里无停辀。胸中不作异乡县，有似坐阅十数州。云山浑如旧过眼，岁月不觉春已秋。宿君斋屋亦偶尔，更仆笑语久未休。夜阑各困且打睡，明月饥饱临时谋。"}