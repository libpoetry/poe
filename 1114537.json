{"id":"1114537","title":"王正卿何道夫和嘉字韵诗至数十道夫赠予数篇晋卿亦赠一篇因次其韵凡六首","dynasty":"宋","author":"李流谦","text":"从君未省涉津涯，白璧明珠屡拜嘉。一吸湖江真大国，仅除风雨亦寒家。簿书笑我忙官事，笔砚饶君管物华。世味可能争腊毒，馁蛟馋兕漫摇牙。放浪山颠与水涯，藜羹有味荐珍嘉。根尘要识元非我，言语悬知未到家。霜渚澄波空涨潦，风林脱木净浮华。公明领取休论价，处事何须更作牙。清言元论极边涯，南渡风流继永嘉。中散一生慵作吏，渊明无日不思家。悠悠官路降胸臆，苒苒年光侮鬓华。人说乱蛙胜鼓吹，欲将藜杖比高牙。戏论无涯与有涯，委心冲漠固清嘉。衣裳草木元非织，窟宅云霞岂是家。瞪视恐同高长史，神交宜伴老南华。只应一念超尘劫，安用神浆夜绕牙。越王飞观插天涯，小异何人识孟嘉。别后文章尤造理，向来学术自成家。诸生荐士皆时论，此道逢辰固国华。行脱羁衔谢拘迫，云窗归理万签牙。洗甲倾河渐可涯，北征犹记宋元嘉。石刘姓字非图箓，轩喾乾坤自我家。原上鼓旗寒朔吹，日边诏令掞春华。舞干元是吾皇事，不必将军号虎牙。"}