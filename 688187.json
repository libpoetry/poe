{"id":"688187","title":"题画","dynasty":"明","author":"朱诚泳","text":"水天台榭隔尘寰，小阁弘开对远山。高士信非名利客，悠然心与白鸥閒。抱琴徐步白云深，路入长松十里阴。屐齿莫嫌苍藓涩，纷纷城市少知音。杖藜步步踏琼花，十里山村一径赊。堪笑王猷竟痴绝，不逢安道遽还家。林木萧萧积雨馀，西风凉早入郊墟。柴门半掩无人到，四壁清灯一卷书。"}