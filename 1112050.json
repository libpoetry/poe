{"id":"1112050","title":"挽夔路帅韩徽猷","dynasty":"宋","author":"员兴宗","text":"先声一鹗天，万点蜀山悬。天子留英阁，君王问进贤。玉书遗二册，金马独三年。胄子文书活，花间愧管弦。敌舫浪花翻，瞿塘动暗关。君因汉戈甲，守固蜀江山。轸域澧渝接，楼船滟滪閒。如何宁邑事，不属迩臣删。若试迁都策，山东自不灰。政刑仍玉雪，议论亦风雷。瑞竹双光断，灵襟一梦摧。而今夔子国，庙貌日悠哉。"}