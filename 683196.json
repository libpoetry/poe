{"id":"683196","title":"咏怀二首","dynasty":"明","author":"王天性","text":"归休海岸逐渔农，莫笑偷閒一老翁。贤圣美名终是幻，侯王贵骨总成空。风花雪月时难得，三万六千日易穷。且饮浊醪吟短句，醉来白眼倚高桐。老将残喘付皇天，摆落尘愁心自仙。不卜不巫仍不药，时行时坐复时眠。牛乎马也从他唤，人也鬼乎信我缘。何况悠悠身后事，可能一世计千年。"}