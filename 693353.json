{"id":"693353","title":"仪真阻风二首","dynasty":"明","author":"苏葵","text":"真州江口戒兰桡，五两无凭坐看潮。白下南观天堑迥，瓮城东去海门遥。驭风夜半恒占气，驱石朝来欲驾桥。醒面恶怀难强遣，阮孚元不吝金貂。两都形势此江分，暂阁风帆四望频。越梦正牵舟上客，吴歌偏快岸旁人。龙潭有气低连渚，潮水无声暗没津。闲向老渔谈往事，楼船飞渡已成尘。"}