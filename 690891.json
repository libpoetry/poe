{"id":"690891","title":"冯载赓招集滴翠山房同胡南征陈命美","dynasty":"明","author":"李之世","text":"才出青门即近郊，山堂幕苈隐林坳。欲开莲社依僧院，为卜松邻借鹤巢。空翠和岚当槛滴，午钟飘梵隔云敲。异花奇草看难遍，阵阵馀香入酒肴。踞石芘林任偃舒，一痕花影上衣裾。几人把酒听山鸟，何处翻经响木鱼。香馩嫩芽青茉莉，盘分细颖碧芙渠。明窗真觉无馀事，倘许閒窥帐里书。"}