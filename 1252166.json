{"id":"1252166","title":"自咏十律","dynasty":"元末明初","author":"丁鹤年","text":"长淮横溃祸非轻，坐见中流砥柱倾。太守九江先效死，诸公四海尚偷生。风云意气惭豪杰，雨露恩荣负圣明。一望神州一搔首，天南天北若为情。腐儒避地海东偏，凤历颁春下九天。再拜帝尧新正朔，永怀神禹旧山川。庙堂久托君臣契，藩阃兼操将相权。只在忠良勤翊戴，万方行睹至元年。一夜西风到海滨，楼船东出海扬尘。生惭黄歇三千客，死慕田横五百人。纪岁自应书甲子，朝元谁共守庚申。悲歌抚罢龙泉剑，独立苍茫望北辰。羲轩道德久荒唐，荡荡宏图起世皇。天入清都逾广大，日临化国倍舒长。渥洼万里来骐骥，阿阁千年下凤凰。圣子神孙承宝祚，长令亿兆乐时康。堂堂至正最多才，万国同文寿域开。漠北诸生登第去，越南计吏进贤来。凤《韶》九奏黄金殿，鹤驾三朝白玉台。回首黄尘扬碧海，五云无处觅蓬莱。金银宫阙五云乡，曾见群仙奉玉皇。济济夔龙兴礼乐，桓桓方虎靖封疆。自沦碣石沧溟底，谁索玄珠赤水傍。独有遗民负悲愤，草间忍死待宣光。千官何处扈宸游，回首风尘遍九州。黄竹雪深迷玉辇，苍梧云断见珠丘。令威不尽去家怨，精卫岂胜填海愁。大禹胼胝天所眷，肯教纶邑久淹留。六军遥驻墨河濆，故国丘墟讵忍闻。露冷金铜应独泣，火炎玉石竟俱焚。虞渊日暮无还景，禹穴秋深有断云。草泽遗民今白发，凭高无奈思纷纷。皇天辅德本无亲，兴复宁论地与民。纶有一成终祀夏，楚虽三户竟亡秦。昆虫咸被生成德，草木犹怀化育仁。洪运未移神器在，周宣汉武果何人。九鼎神州竟陆沈，偷生江海复山林。频繁谁在隆中顾，憔悴惟馀泽畔吟。齧雪心危天日远，看云泪尽岁时深。百年家国无穷事，可得忘机老汉阴。"}