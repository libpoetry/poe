{"id":"766906","title":"庆清朝慢 壬子腊八同毛大可陆荩思先生沈御泠陆云士章天节柳靖公吴瑹符诸子宴集","dynasty":"清","author":"俞士彪","text":"红酒催诗，绿波泛斝，千秋空想芳踪。谁知今朝欢宴，我辈重逢。薄暮门前雪霁，小梅枝上月朦胧。瑶席敞，氍毹座软，橙橘香浓。人世上，嘉会少，百年里多半，纷冗匆匆。且须相忘少壮，共话情悰。座上不衣自煖，阳春先到画堂中。明朝看，当筵新咏，还是谁工。"}