{"id":"543610","title":"两得欧桢伯书及致西署秣陵二集走笔寄谢询其苍头李英","dynasty":"明","author":"胡应麟","text":"王生手持双鲤鱼，剖之中有明月珠。鲛人夜泣魑魅走，珊瑚十万罗前除。美人吏隐金陵畔，金马铜龙谁不羡。缓辔晨过莫愁里，鸣珂夜入明光殿。秦淮千里心悠哉，瀫水兰桡那得开。君家摩勒有佳句，祗今何似郗方回。"}