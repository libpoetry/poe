{"id":"1125693","title":"和余时升周子美江雨有怀雨不绝诗韵各赋一首","dynasty":"宋","author":"郭印","text":"天作淫雨似秋中，沾湿恐侵河伯宫。螟螣欲伤禾黍秀，鼋鼍尚快波涛风。谁驱天际乱云墨，且放山巅晴日红。有酒亟来相就饮，流光一去大江东。檐前万点落珠玑，乳燕梁间嫩学飞。水汇百川人迹绝，苔封三径马蹄稀。田塍湓溢禾生耳，薜荔芊绵垣有衣。江上何人清兴尽，却乘新涨棹舟归。"}