{"id":"829545","title":"江月晃重山","dynasty":"清末近现代初","author":"周岸登","text":"写恨才人剑器，惊心公主琵琶。六朝山色送昏鸦。商女怨，犹唱后庭花。笔底铮铮金石，弦中飒飒风沙。平鳞铲角尚槎枒。休相笑，吾道一龙蛇。乞郡无因得酒，监州却喜分茶。凭高送目断云遮。江南远，谁与寄梅花。曲底清尊潋滟，吟边醉墨欹斜。霓裳谱就又琵琶。同牢落，谁是小红家。苦语愁闻独鹤，清歌教得双鸦。蓬山不远曲屏遮。花间意，高咏满天涯。桂海十年瘴雨，邛池五月蛮花。投荒万里便为家。心安处，巾垫帽檐斜。"}