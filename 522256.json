{"id":"522256","title":"次韵前人自寿且请入会","dynasty":"明","author":"顾清","text":"物生天壤间，孰与天运长。日月有薄蚀，蛟龙有晦藏。木贱乃多寿，花妍类无香。先生学古士，文不数班杨。名场四十载，万足争奔忙。遗珠满暗室，袖手不下堂。德充诱斯浅，神胜体益康。譬彼姑射仙，无伤亦莫伤。时于苍生病，中宵起徬徨。嘉辰集同社，作诗代暄凉。洛俗遵教礼，颍评公否臧。终当齿末坐，不作攒眉狂。"}