{"id":"471236","title":"淮阴舟中晚坐写怀二十四韵","dynasty":"明","author":"归有光","text":"清浦轻风渡，赤日微云遮。昨问圯桥履，今即下邳街。淮酒市醽醁，楚音杂琵琶。二麦吐新穗，百草敷繁葩。纷披盈广陌，离蕤被平沙。寂寂坐向晚，悠悠思转加。先皇昔在宥，世道尚亨嘉。朝廷制作盛，公卿议礼哗。庶僚或登庸，诸生多起家。蹇拙遭时废，荏苒谢年华。不得寄一命，空惭读五车。迨乎鸿羽渐，几将龙驭遐。暂有青云望，奈何白发髿。黾勉小县吏，奔走大府衙。循己常黯黯，看人方呀呀。何地栖鸾凤，并处混龙蛇。世途行益畏，吾生固有涯。万事已如此，一官岂足赊。行矣归去来，莫使微各污。平泉记草木，寝丘任菑畬。补亡缀狸首，考古注君牙。期以馀日月，方将㩜云霞。自是性所适，良非为世誇。苟无愧尼父，或可俟侯芭。"}