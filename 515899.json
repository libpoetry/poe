{"id":"515899","title":"入播州作","dynasty":"明","author":"周瑛","text":"播州旧说非人居，而今南北成通衢。一乡一聚置官长，半丘半陇皆犁锄。播州官司万山里，叠翠浮青蹴天起。烟雨晦冥猿鸟呼，厓壑窈深花木美。昔日何人披草莱，尔文尔价皆豪才。南据乌江扼喉领，北营白锦屯风雷。自归圣朝不用武，比屋弦歌学邹鲁。千里不闻鼙鼓声，民物熙熙皆按堵。我时远佩藩侯书，乘高涉险登畏途。山川形胜皆在目，不劳重写王会图。"}