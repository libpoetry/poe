{"id":"61791","title":"拂水庄赠钱受之宗伯","dynasty":"明代","author":"尹伸","text":"虞山如娥眉，斜势分城郭。其下为澄湖，光翠相磅礴。是宜有园林，收之以楼阁。湖山真性情，秋候饶领略。于时冻雨过，长廊奔细壑。虎菼结层阴，红蕖芳未落。以公泉石心，有时还下钥。五载苦经营，为余数日作。天下纷兵戈，朝廷需管乐。安石恐不免，未易亲林薄。安得闲如我，长此伴松鹤。"}