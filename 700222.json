{"id":"700222","title":"姚絅庵示读近报及和叶竹窗二首次韵奉答并寄竹窗","dynasty":"明","author":"顾清","text":"十载京尘扑面红，角巾常恐后诸公。陶潜此日方知是，徐邈当年也号通。近海溪塘鱼并美，中天楼阁栋俱隆。相期甚愧先生厚，无复郊亭七日龙。隋珠赵璧鲁堂玙，本自遐生又僻居。搜剔果能无逸坠，明扬应不载诗书。梅边彩笔流清咏，竹里幽窗想旧庐。襕褐并游今几在，白头相望渺愁予。"}