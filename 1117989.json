{"id":"1117989","title":"寒雨中偶赋二首","dynasty":"宋","author":"陆游","text":"鬓毛萧飒齿根浮，徂岁翩翩肯暂留。穷巷多泥谁问疾，空阶滴雨又经秋。自营可笑誇三窟，善守宁须筑百楼。但使胸中机事尽，一樽随处送悠悠。暮年心事与谁同，到处飘然一病翁。断梦凄凉灯影里，残诗零落雨声中。莫惊颜鬓浑非昨，略数朋侪已半空。祠禄上还犹负愧，何功班缀冠仙蓬。"}