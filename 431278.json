{"id":"431278","title":"浣溪沙十一首·杭沪道中所闻","dynasty":"近现代","author":"马叙伦","text":"风雨闲门访故知。当年青鬓欲成丝。相看无语镇移时。未托青鸾传消息，劳将红豆寄相思。致教更损楚腰肢。似喜还嗔忒费疑。翻怜无计慰相思。忽看顾影弄花枝。细语似吟团扇赋，搜奁欲检旋文诗。萧郎惭愧却无辞。宝结同心双茧丝。流苏未改旧燕支。教人重忆合欢时。罗帐轻垂湘簟冷，玉钗斜坠亸云低。欢娱未觉■■迟。鸳梦初成惊马嘶。露浓烟重苦牵衣。低回无限订来期。旧恨刚随流水去，新愁又逐晚云飞。为侬憔悴到何时。渐峭西风侵玉肌。新霜夹露欲沾衣。花前月下少栖迟。遣闷不妨微饮酒，安心胜似日亲医。疗君一味是当归。碎雨零风歇浦西。桂枝将老菊花稀。无聊天气正思伊。午睡刚成寻旧梦，香车忽报抵金扉。惺忪还有几分疑。含笑相携入绣帷。问侬可觉减腰围。凭几数数看浮罳。群舄已从新结束，黛螺犹是旧丰姿。钗边茉莉两三枝。三日缠绵又解携。鸳衾自是恋朝曦。侍儿屏息候传衣。枕上未乾红粉泪，楼前频听碧骢嘶。销魂何必到秦堤。铜毂辚辚向虎溪。迎眸渐渐绿烟迷。为伊未醉却如泥。填海不愁无怨鸟，通心差幸有灵犀。千山万水会相依。楼外风梳金缕齐。倦乌争带夕阳归。有人凝恨在深闺。欲碎旧书偏颤手，方看小影又愁眉。教人颠倒不知宜。"}