{"id":"292235","title":"宴清都·秋阴","dynasty":"现代","author":"张慎仪","text":"惨淡秋容苦。有狼籍，野云飞散还聚。菊荒松暝，清清冷冷，寂无人语。深深槅掩红蛮，掩不住、过墙砧杵。更遥空、阵黑归鸦，悠然拚没烟树。自怜中酒情怀，不胜骚屑，怎禁秋暮。泬寥天气，冥濛山色，夕阳何处。者回盼断霜晴，独自听、暗虫叨絮。说题糕节近，要酿造满城风雨。"}