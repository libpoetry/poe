{"id":"689915","title":"边词十二首","dynasty":"明","author":"张元凯","text":"大将屯云中，日见贼兵却。天子玺书至，报功良不薄。春风杨柳营，丝竹莲花幕。军前上万寿，三举黄金爵。结束良家子，翩翩居帐下。从军不数年，节钺安可假。耻随五校后，单骑走朔野。龙剑跃且鸣，夺得追风马。匈奴约和亲，边烽昼不举。士卒渐忘战，军中罢超距。盘跚弄婴儿，拍手学蛮语。草间骑羝羊，引弓射鸟鼠。秋风试鸣镝，忽见孤飞雁。一矢铩其羽，遥堕前山涧。众谓南来鸟，足有帛书绾。策马往视之，野火新烧栈。九月未授衣，十月边霜凛。士卒夜苦寒，独抱雕戈寝，欲诉霍嫖姚，无奈生贵甚。穿域正蹋鞠，阳春生兽锦。结发在边境，姓名匈奴识。大小七十战，身若凌空翼。幕府功不报，封侯无消息。醉尉夜呵人，道傍行不得。仗钺出雁门，踊跃万人靡。为国敢顾家，誓众唯有死。金鼓声不哗，旌旗色何起。不系五单于，无颜见天子。调遣备边兵，尺寸守汉法。蹀躞桃花驹，熠熠芙蓉匣。夜夜忆闺人，万里梦魂洽。梦中曳罗襦，觉来寝金甲。冬暮兵犯塞，调发羽书亟。同云覆积雪，万马不辨色。持糒一半冰，落日方传食。从军多少年，安能头常黑。驰驱事戎马，方略若神授。所将固常选，所当良无负。已获浑邪归，复斩居耆首。尚方铸金印，竟挂谁之肘。久隶行伍间，尚在偏裨下。寒霜生铁衣，秋风劲弓弝。执鞭乃吾分，窘辱何须讶。卫青亦人奴，敢遽辞笞骂。辽海戍十年，拜爵苦不早。蒙茸卷征衣，春风吹远道。少妇倚高楼，王孙踏芳草。秖恐见时颜，不似别时好。"}