{"id":"86182","title":"贺新郎·辇路东风里","dynasty":"宋代","author":"刘克庄","text":"辇路东风里。试回头、金闺昨梦，侵寻三纪。岁晚岿然灵光殿，仆与君侯而已。漫过眼、几番桃李。珠履金钗常满座，问谁人、得似张公子。驰骥騄，佩龟紫。宿云收尽檐声止。玳筵开、高台风月，後堂罗绮。恰近洛人修禊节，莫惜飞觞临水。怕则怕、追锋徵起。此老一生江海客，愿风云、际会从今始。宁郁郁，久居此。"}