{"id":"693489","title":"幽居四咏 树色","dynasty":"明","author":"邵宝","text":"乍浓还淡弄朝晖，树色依稀定是非。楼上望回川历历，城阴遮断路微微。晓云有影团倾盖，春水无波渌染衣。独坐怀人心正远，天空渭北雁初归。花气絪缊共煖风，谁从起处问西东。偶来似与游丝下，却散还随梦蝶空。曲槛有时应独驻，幽居何地不相通。等閒拟得涯翁句，已落人间色相中。一鸟不鸣山可怜，更怜鸣鸟过檐前。友声信有如莺语，喜报曾闻是鹊传。南国音成非别调，北窗梦醒正閒眠。近来习静心初定，独把无声寄五弦。误向丹邱共羽流，多情今得此亭幽。长鸣似与高人语，屡舞谁于醉客求。风羽九逵能抗晚，野心万里欲横秋。试将衣袖閒招引，转尽花阴意未休。"}