{"id":"699675","title":"恭谒孝陵二首","dynasty":"明","author":"郭之奇","text":"波臣万里逐春风，稽首天灵拜紫嵩。绕阙祥云时献瑞，环庭翠柏日摩穹。踞蟠象合诸峰拱，芊郁年多晓气笼。入眼兴怀歌膴膴，瓜绵不但数岐丰。象纬霄寒挂晓峰，龙湖回首怅攀从。夷膻扫出千王世，明运长开百代宗。天意亦钟成鼎处，臣生虽晚奕云逢。冈陵气色今多美，时际中兴自郁冲。"}