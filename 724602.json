{"id":"724602","title":"效曹子建白马篇","dynasty":"南北朝","author":"袁淑","text":"剑骑何翩翩，长安五陵间。秦地天下枢，八方凑才贤。荆魏多壮士，宛洛富少年。意气深自负，肯事郡邑权。藉藉关外来，车徒倾国廛。五侯竞书币，群公亟为言。义分明于霜，信行直如弦。交欢池阳下，留宴汾阴西。一朝许人诺，何能坐相捐。飘节去函谷，投佩出甘泉。嗟此务远图，心为四海悬。但营身意遂，岂校耳目前。侠烈良有闻，古来共知然。"}