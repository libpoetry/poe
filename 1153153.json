{"id":"1153153","title":"酬郑户曹骊山感怀","dynasty":"唐","author":"韦应物","text":"苍山何郁盘，飞阁凌上清。先帝昔好道，下元朝百灵。白云已萧条，麋鹿但纵横。泉水今尚煖，旧林亦青青。我念绮襦岁，扈从当太平。小臣职前驱，驰道出灞亭。翻翻日月旗，殷殷鼙鼓声。万马自腾骧，八骏按辔行。日出烟峤绿，氛氲丽层甍。登临起遐想，沐浴欢圣情。朝燕咏无事，时丰贺国祯。日和弦管音，下使万室听。海内凑朝贡，贤愚共欢荣。合沓车马喧，西闻长安城。事往世如寄，感深迹所经。申章报兰藻，一望双涕零。"}