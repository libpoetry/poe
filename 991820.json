{"id":"991820","title":"元忠示胡人下程图","dynasty":"宋","author":"梅尧臣","text":"单于猎罢卧锦红，解鞍休骑荒碛中。苍驹騧骆六十匹，隐谷映坡分尾鬉。九驼五牛羊颇倍，沙草晚牧生寒风。贵贱小大指五百，执作意态皆不同。二鹰在臂二鹰架，骏犬当对宁争功。毡庐鼎列帐幕拥，鼓角未吹惊塞鸿。土山高高置烽燧，毛囊贮获闲刀弓。水泉在侧挹其上，长河杳杳流无穷。素纨六幅笔何巧，胡瑰尽妙谁能通。今日都城有别识，别识共许刘元忠。"}