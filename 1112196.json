{"id":"1112196","title":"和承旨学士喜资政侍郎休退五绝","dynasty":"宋","author":"宋祁","text":"南阙腾章归老初，安轮四马照中都。不知谁在东门外，解道贤哉此丈夫。声名自昔拘如锁，富贵由来薄似云。今日冥鸿到天外，世间矰缴漫纷纷。倦听当关报曙光，深藏象笏解荷囊。身閒不傍功名路，方外方知日月长。高挂尘冠静拂衣，安贫知退似君稀。门前便是东山路，谁肯功成名遂归。翰墨班中推旧老，功名罢后得高眠。钦风最有鳌山长，技痒思归不待年。"}