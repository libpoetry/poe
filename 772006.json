{"id":"772006","title":"频年曲，答萧荐阶茂才见赠之作","dynasty":"清","author":"林占梅","text":"频年不见萧子云，今朝得挹芝兰芬。握谈入座未数语，意味如饮香醪醇。西窗剪烛认反覆，讶非昔时旧面目。问君缘何太瘦生，道是频年困场屋。有命休同平子愁，失时宁作刘蕡哭。羡子藉藉名，羡子便便腹。似此英才久不售，我欲更向成都为君一问卜。如谓文无灵，韩潮、苏海岂非两文星。千年万载常如在，文章竟是驰风霆。庐陵先生留青盼，能以文章别真赝。暗里朱衣不点头，高名依旧罗昭谏。毕竟老辈能怜才，不因弃甲笑于思。客榻预因徐孺下，幕寮独为郗超开。由来爱士同爱将，黄金怎比读书台。春风桃李开芳宴，棨戟遥临森锁浣。花香驿路酒频斟，醉来两眼直岩电。虽说为人作嫁衣，所取无讹尽黄绢。一枝玉尺代量才，权衡已操八闽遍。聊此扬雄作解嘲，得士千人多邦彦。不到九转功，那识金丹鍊。不步云梯难，怎达凌霄殿。岂无登科年少人，自谓一第能荣身。我知天欲为君留后福，故使蹭蹬相折服。历尽错节与盘根，大器晚成防其速。愿君勿牢骚，愿君勿退缩。从此加精进，中原旋得鹿。吁嗟乎，梁灏、唐皋下第时，落魄归来还苦读。旋闻杏苑传胪声，千古美谈镌帛竹。况君正值强壮年，气宇飘飘渺列仙。采我刍荛休自馁，管教稳步瀛州最上巅。"}