{"id":"951249","title":"晁无咎金山诗帖赞","dynasty":"宋","author":"岳珂","text":"我登吞海，而帖适至。事虽偶然，不啻有意。彼江山者，秀无古今。丘壑市朝，则二其必。阿大中郎，煌煌虎节。金闺卷怀，亦既殊辙。同此登览，而趣不同。云霄并翔，翚翟冥鸿。矢词胸襟，浩荡万里。比兴所存，二疏是企。清诗胜景，何地无之。不絷不维，景则我随。征尘障天，我亦倦翼，遗墨未渝，微躬奚息。南零之波，上派于湓。诗其警予，以谂侯门。"}