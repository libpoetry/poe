{"id":"572015","title":"赠陈正夫","dynasty":"明","author":"袁宏道","text":"学书不成去学剑，抛却铅丹买弓箭。六韬不直一文钱，穰苴终作灌园汉。稻黍不收收莠荑，勉将方口救穷贱。古纸烟黄书一通，赤日方街磨大砚。涔波只沬濡枯鱼，十年不识孔方面。记得魁梧美少年，手把牙签颂书传。花前月下几吟哦，颠书自扫白团扇。高冠大袖走文场，身经大小百馀战。几年面上堆紫烟，直腰曲背走乡县。家园卖尽子依人，不及西家老曹掾。身宫磨蝎命驿马，五行劳碌君自见。诗能穷人穷者工，瘦岛寒郊无饱顿。新诗字字挂人口，不与妻儿充饥咽。如今贵者不读书，腹中犹如酒食店。自来好语出饥肠，一字堪酬五十绢。我亦辞官作乞儿，他时同入歌妓院。"}