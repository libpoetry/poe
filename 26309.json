{"id":"26309","title":"张静婉采莲歌","dynasty":"唐代","author":"温庭筠","text":"兰膏坠发红玉春，燕钗拖颈抛盘云。城边杨柳向娇晚，门前沟水波粼粼。麒麟公子朝天客，珂马珰珰度春陌。掌中无力舞衣轻，剪断鲛绡破春碧。抱月飘烟一尺腰，麝脐龙髓怜娇娆。秋罗拂水碎光动，露重花多香不销。鸂鶒交交塘水满，绿芒如粟莲茎短。一夜西风送雨来，粉痕零落愁红浅。船头折藕丝暗牵，藕根莲子相留连。郎心似月月未缺，十五十六清光圆。"}