{"id":"1220755","title":"和刘以耕孤筇吟","dynasty":"元","author":"周霆震","text":"乱离一饭奔走难，柴门长掩白昼闲。垂堂有戒古所慎，从教世俗嘲痴顽。羡君廿载吟筇友，高节曾经遮日手。嶙峋但觉霜满怀，错落初疑月穿牖。颠危必假厚意将，论功掖老殊家乡。化龙缩地托灵物，刻鸠祝饐颁明堂。晴泥暂屈溪桥去，布袜青鞋寻别墅。诗成缓步藉敲门，飞落梅香残雪处。平生密物拄媻姗，去如得之珠浦还。结交自是羞少壮，用世要当超险艰。秋风古驿三叉路，五斗折腰径须赋。百钱留与阮郎看，咫尺康庄宜小住。何时花柳满前川，邂逅相倚为忘年。提携有地春未晚，试叩酒家坚宿缘。"}