{"id":"1073310","title":"和李处劢题萃清阁","dynasty":"宋","author":"江纬","text":"于嗟道力浅，日恐世缘熟。身虽走朝市，梦辄在岩麓。归来濯尘缨，筑室浅流瀑。檐宿谪仙云，径荒陶令菊。吟哦格调古，卫养神气肃。遐观狭宇宙，幽讨遍山谷。林泉无俗韵，松桧有清馥。悠然梦幻身，忍把利名束。吾人蕴长才，未肯策高足。朅来金溪上，共奏紫芝曲。永结忘形交，何须醉?醁。"}