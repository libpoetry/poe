{"id":"268082","title":"水龙吟·日来消瘦殊甚，揽镜自惊，赋词寄慨","dynasty":"现代","author":"何振岱","text":"因谁苦费心魂，吟身更比春前瘦。虚消髀肉未成，勋业居然癯叟。俊赏浑忘，姿年难再，劳生依旧。只镜中凝睇，自家默喻，千般意，都孤负。那有生平时候。煽妖氛、龙虬方斗。早衰若我，关门息影，几时能彀。只自舒怀，中宵看剑，高楼呼酒。好加餐却念，孱躯久健，古来多有。"}