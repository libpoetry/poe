{"id":"159992","title":"景仁欠道斋礼院予与和叔过之值其方饮引去","dynasty":"宋代","author":"韩维","text":"昔予有行迈，辱赠猗兰辞。今我复来游，复贻黄鹄诗。兰以喻芳洁，撷佩正所宜。鹄以兴翅邈，鸾皇共追随。顺成自有法，意厚良不訾。投非所当授，乃反骇且疑。兰生深林间，蔼然抱幽姿。鹄有江海志，孤轩谢羁雌。残折兰色改，跂尚鹄性悲。愿君两置是，逍遥以相期。"}