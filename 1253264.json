{"id":"1253264","title":"送乡贡进士钱宗善馀庆吴时纬仲文吴克潜纲赴京会试","dynasty":"元末明初","author":"陶宗仪","text":"一从鼓箧见奇才，高步蟾宫折桂来。圣世设科罗俊彦，春闱较艺夺高魁。柳阴系马深杯劝，江上扬帆急鼓催。此去定知逢庆会，奎光昨日烛三台。新水生时一棹轻，吴淞江上雨初晴。会知富贵能相逼，决取科名在此行。龙虎榜高浓淡墨，凤皇台近古今情。璚林宴后还登览，万国山河共帝京。东风揽辔过长干，杨柳青丝拂绣鞍。场屋竞誇攀桂手，文章深契主司官。泥金写帖缄书寄，烧尾开筵共客欢。玉陛胪传当第一，班催鹓鹭立朝端。"}