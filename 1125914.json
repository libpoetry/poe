{"id":"1125914","title":"怨别二首","dynasty":"宋","author":"郭祥正","text":"渡江君别妾，恨不如桃叶。桃叶解随君，渡江不用楫。妾既不得随，渡江楫如飞。自怜妾命薄，江头还独归。一步一回首，碧云凝落晖。空将盈掬泪，和粉洒罗衣。团扇不遮面，欲君永相见。胡为忽别妾，船逐南风便。君行妾独处，妾复谁为主。正似晚春花，零落随风雨。有情频寄书，莫令书更疏。却羡路傍草，到处逢君车。"}