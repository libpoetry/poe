{"id":"665150","title":"张工部邀游陈国戚庄即席分韵","dynasty":"明","author":"林文俊","text":"终日困羁旅，驱马出城闉。折简辱招游，感子故意真。谁家好池馆，金张帝室姻。入门金奏作，歌舞掩比邻。劝客琥珀杯，坐客锦绣茵。复具麒麟脯，充此盘中珍。是日天气和，微风吹白蘋。林深鸣好鸟，水浅见脩鳞。小浦容舟入，遥山隔座新。我来纵游览，已足浣心尘。况复同胞友，语笑情弥亲。于兹不痛饮，落花笑杀人。他年江海上，相望参与辰。"}