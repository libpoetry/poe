{"id":"627980","title":"君马黄为载生二叔祖生日","dynasty":"明","author":"何绛","text":"君马黄，臣马玄。玄马不及黄马鲜。愿君珍重骑黄马，道逢达官且当下。长安二月春风好，柳叶青青桃花赭。此时并马入故宫，谁嫌瘦马步不工。神龟服气能为寿，文渊虽老矍铄翁。矍铄翁，高堂置酒蜡镫红。劝君此日且欢醉，谁为蛇者谁为龙。男儿胸中自有命，时来咳唾成英雄。酌再酌，秋风秋月来庭幕。薄薄酒，还童药。"}