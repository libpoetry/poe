{"id":"1237034","title":"梅雪四律代张翚徐术陆平沈廉赋","dynasty":"元","author":"凌云翰","text":"北风日日吼枯株，点检春光定有无。半树里深犹妩媚，一枝檠重更模糊。芳香未露还因冷，疏影浑迷不为晡。想得孤山人迹灭，扁舟谁复访林逋。天教姑射会滕神，邂垢相逢自主宾。纵使积成三尺冻，如何藏得一分春。饥乌啄处栖难定，么凤飞来认未真。蜡屐正愁山路滑，无由重折赠诗人。梅开岂与雪相谋，雪到梅边分外幽。算老只除松强项，论交还使竹低头。增添冷艳疑临镜，封闭寒香不入楼。对此一时清兴发，西湖船胜剡溪舟。老干柔条被雪封，五花还与六花重。从渠易改清癯态，到底难藏冷淡容。弄色却非怜冻雀，收香长是误寒蜂。何如插向铜鉼里，煮水煎茶兴更浓。"}