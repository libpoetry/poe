{"id":"731708","title":"王官谷","dynasty":"清","author":"顾炎武","text":"士有负盛名，卒以亏大节。咎在见事迟，不能自引决。所以贵知几，介石称贞洁。唐至昭宗时，干戈满天阙。贤人虽发愤，无计匡杌隉。邈矣司空君，保身类明哲。坠笏雒阳墀，归来卧积雪。视彼六臣流，耻与冠裳列。遗像在山厓，清风动岩穴。堂茅一亩深，壁树千寻绝。不复见斯人，有怀徒郁切。"}