{"id":"750067","title":"看之罘山云","dynasty":"清","author":"龚易图","text":"东风海上来，吹作三日雨。之罘起微云，蜿蜒拖一缕。茫茫海气生，与之互吞吐。阖辟变阴阳，瀰漫连四宇。老龙蛰深渊，出与冯夷舞。我欲狎天吴，赤手施网罟。波涛轻性命，与汝快一睹。皎皎晓日开，云归龙亦俯。凌波立飞仙，绰约挥白羽。群灵驱匝沓，制伏不在武。海天湛青蓝，容光相媚妩。欲竟从之游，忝作之罘主。"}