{"id":"575290","title":"赠刘用熙次白岩 其三","dynasty":"明","author":"邵宝","text":"江水日夜流，春来两涯满。君家钓矶边，直钩自昏旦。争席者何人，忘机不知谴。登高望中原，周道元坦坦。启蓍得明占，山水互成蹇。八音正谐和，还爱磬立辨。商歌尽离骚，反和谁子善。虞陛垂衣裳，孔庭进瑚琏。青云乃君宜，野处无乃舛。知音满乾坤，有力竞推挽。伤哉附势繁，尚矣言利罕。衡门闭青春，矻矻事脩纂。回思白岩诗，同心利金断。我怀如白岩，闻诗色堪赧。我昨造君庐，食饮方衎衎。阶除鸟雀鸣，鹿也游町疃。天籁时一声，泠风动群窾。昔闻卧龙翁，长啸比乐管。尚论三代下，斯人实冠冕。客从隆中来，遗我书一卷。与君共展之，疾读不可缓。春气日以深，江汉日以远。赠处古有规，勿惮吾侃侃。笑指东山巅，松枝正堪晚。"}