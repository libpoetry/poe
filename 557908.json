{"id":"557908","title":"胡马","dynasty":"明","author":"张弼","text":"汉家有道华夷福，贰师将军坐丰屋。漠南漠北草如烟，一度春风一回绿。绿草深没黄羊肥，胡儿骑马多驰逐。南风吹帽槐阴凉，卸下雕鞍一停足。望望燕然兴未阑，弯弓加弦矢在箙。胡儿膂力方骄矜，应谓北马房星精。□起四蹄白雪瑩，牵来八尺紫云横。谁知天闲十有二，追风蹑景不可名。纵令此马早入贡，可博斗酒一束缯。不如射生饮马湩，穹庐高卧胡天迥。"}