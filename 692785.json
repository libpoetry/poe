{"id":"692785","title":"鹧鸪天 巧夕咏剪红罗","dynasty":"明","author":"杨慎","text":"玉露金风撼翠柯。园芳开到剪红罗。灿如天女琼花树，丽夺仙郎瑞锦窠。秋已透，夜如何。穿针楼上巧云多。七襄共爱天机好，其奈流年一掷梭。一片红云簇帐天。翠绡双卷出婵娟。露凝狐塞燕支紫，日炙鸿门楚锦嫣。香馥郁，影联翩。金风璧月斗明蠲。散花天女同心结，莫恼维摩丈室禅。"}