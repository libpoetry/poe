{"id":"1080001","title":"永州西亭","dynasty":"宋","author":"吕本中","text":"旧闻西亭胜，独盛湘湖间。山秀水亦好，千里在凭栏。今来乃不然，眼境故未宽。环城但浊水，满目唯荒山。如何柳司马，肯为此解颜。始知忧虑久，方觉所遇安。我从避地来，山水亦饫观。初不厌岭峤，况敢嫌荆蛮。徘徊念昔人，亦作故意看。所惭二三子，来不倦跻攀。开轩纳微凉，共享一日闲。说诗到雅颂，论文参诰盘。快若箭破的，圆如坂下丸。此乐固可乐，此盟安得寒。天暑畏道路，时危安阻难。相逢得少款，莫问何时还。何须待杯酒，始尽平生欢。"}