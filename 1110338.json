{"id":"1110338","title":"挽邢邦用","dynasty":"宋","author":"孙应时","text":"有美天姿粹且真，温温玉树气生春。从来孝友闻乡曲，叹息如公有几人。十载潜心学有方，韬藏曾不露锋铓。前途万里能脂辖，此志伤君死未忘。区区仓掾救荒移，实惠洋洋摄令时。更有棠阴在空圄，庐山遗爱未应衰。平生事业始分毫，楩梓终须百丈高。正拟他时好梁栋，忍看摧折在蓬蒿。倾盖论交未一年，追怀三益泪潸然。为君提掖诸郎看，长已胜冠孟母贤。"}