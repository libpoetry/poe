{"id":"1111633","title":"寄甘露传祖宣老二首","dynasty":"宋","author":"吴则礼","text":"千秋北固旧知名，想见禅房掩昼扃。坐上休论失匕箸，定中那复骇雷霆。图书遮榻青灯暗，钟鼓喧江白浪腥。天外楼台近浮玉，与谁飞锡过南?。铁塔亭亭石径斜，参差楼殿倚青霞。秋江曾试中?水，春焙仍分北苑芽。隐几飞帆过别浦，翻经孤雁起寒沙。禅龛坐隔几千里，想见烟云乱雨花。"}