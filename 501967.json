{"id":"501967","title":"题空同外史传","dynasty":"明","author":"释妙声","text":"空同外史天上来，手把璚编相与开。雄文妙画两殊绝，翰林父子真天才。玉堂清切何萧爽，昼静不闻铃索响。独许仙人王子乔，缑山笙鹤时来往。大篇短章不一书，锦囊满盛明月珠。雨中十日读不尽，世上十年应更无。空同之山在何处，白云流水迷归路。翰林先生今广成，千二百年同此住。"}