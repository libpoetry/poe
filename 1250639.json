{"id":"1250639","title":"阳翟新朱定甫赋 其一","dynasty":"元末明初","author":"宋濂","text":"别苑蘼芜弄小花，平洲赪蔗开轻牙。春风如水极摇荡，流入天涯不识家。网轩栖尘远凝纸，青鸟不来红树死。雄鸾雌鹊此日分，惜杀娇䰟过遥渚。隔帘花影望微月，鸾桥似度龙绡袜。倏无忽有情柰何，泪洒杜鹃枝上血。碧箫曲歇粉痕灰，红脚蛛丝结镜台。望极官河斜雨外，时时疑是翠车回。"}