{"id":"114735","title":"贵池·横云初抹漆","dynasty":"宋代","author":"黄庭坚","text":"横云初抹漆，烂漫南纪黑。不见九华峰，如与亲友隔。忆当秋景明，九老对几席。何曾闭篷窗，卧听寒雨滴。不食贵池鱼，喜寻昭明宅。笔砚鼠行尘，芝菌生铜鬲。思成佳句梦，贻我锦数尺。属者浪吞舟，风雹更附益。老翁哭妇儿，相将难再得。存亡如日月，薄蚀行道失。流俗暗本源，谓神吐其食。神理傥有私，丘祷久以默。"}