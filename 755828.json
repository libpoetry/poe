{"id":"755828","title":"侍姑冯夫人游石鼓山","dynasty":"清","author":"刘韵","text":"佐馂得馀閒，游山觅幽赏。晨兴奉板舆，意在怡色养。出郊二十里，境渐异墨尘坱。奇峰迎面来，松筱密如幌。穹窿大石鼓，擘自巨灵掌。鸟道盘一线，螺屏列万丈。舆夫作蛇行，蜿蜒陟林莽。古刹峙山椒，结构极闳敞。衣钵五代遗，榱桷普陀仿。登攀屴崱峰，白云任俯仰。岩洞探灵源，仙踪殊惝恍。翼然水云亭，愚斋署诗榜。寺门涌泉出，有池数弓广。久旱从不枯，佛法现龙象。寺左喝水岩，壁錾大士像。活活龙头泉，激轮钟自响。右瞰达摩洞，幽僻莫可状。面壁悟禅机，眼底颈明朗。纵无换骨丹，颇萌出尘想。慈姑困步履，扶掖代藜杖。不愁暝色催，愿睹白毫放。停车为少留，归路月已上。"}