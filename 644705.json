{"id":"644705","title":"钱氏家山图","dynasty":"明","author":"方孝孺","text":"钱君望乡劳梦思，陈君奋笔为写之。毫端歘吸驱鬼物，风霆捲地山川移。紫云峰高当面立，狮子滩声转山急。翠竹摇风市尘远，青枫夹路樵歌入。山脚盘回到石门，桑榆深映数家村。百年丘垄泽未泯，中古衣冠今尚存。高堂老人年八十，皓首红颜瞳点漆。柴门拄杖望儿还，坐听庭乌心若失。钱君一见增喟伤，此身如在淮水傍。摩挲门户欲归去，细看无路堕渺茫。乃知陈子善戏剧，故假丹青恼胸臆。世间万事无不然，画地作饼安可食。陈子亦是忆家客，不特戏人兼自释。沙际扁舟巳上樯，何当共载归故乡。"}