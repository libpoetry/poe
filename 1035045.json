{"id":"1035045","title":"某偶为木犀有赋遂蒙别驾诸丈光和盈轴因惟晋以后名科第曰折桂两无相关至近世则又以木犀之别种有岩桂之名其实非桂也遂并为一物辄为二木讼冤呈诸丈一笑","dynasty":"宋","author":"魏了翁","text":"澹云明露立苍苍，不识从来声利场。晋士习浮轻兴喻，唐人承误转周章。高谈天上兔蟾影，卑拟人閒龙麝香。犀桂自殊苦相累，都将荣进溷真芳。"}