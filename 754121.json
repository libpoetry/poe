{"id":"754121","title":"代书三十韵寄弟妇循之","dynasty":"清","author":"钱孟钿","text":"燕台风日好，少小共婵娟。綦组初争侍，帘帏每互眠。安花矜学步，约翠喜齐肩。柳爱依人亸，桃看隔院妍。不知春事去，惟觉鬓华鲜。乍返长河棹，同歌入越篇。湖山欣把袂，月露各传笺。酒为藏钩覆，茶因赌钏煎。临风调玉琯，倚竹整湘弦。坐羡连枝树，行侔并蒂莲。学诗尊李杜，点笔动云烟。秋水芙蓉港，春风玳瑁筵。玫瑰团作饼，栀子刻为钿。窄袖鹦偕玩，低鬟蕙并搴。清宵无尔我，密意总缠绵。岁月不相待，分飞各一天。明珠徒有赠，宝镜惜空圆。已判差池影，真成断续缘。馀欢留客袂，新恨入征鞯。汝复为春草，吾几作夜鹃。随夫行蜀栈，携子渡秦川。宦思凉如水，归心静似禅。柳花空作絮，榆荚不成钱。松竹留荒径，莼鲈忆旧船。漫言童仆饱，还望故人怜。刀尺霜前女，笙璈海上仙。暂时容梦见，异地各情牵。枫助思亲泪，蝉催去国年。天涯千嶂在，陇上一枝传。何日随归雁，南云滞影旋。"}