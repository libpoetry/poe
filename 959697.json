{"id":"959697","title":"湖上遇雨","dynasty":"宋","author":"郑獬","text":"老龙怒相搏，快雨忽喷洒。天公白羽箭，竦竦射万瓦。电眼窥人屋，狂雷震欲下。直疑恶溪山，扫除重造化。顷之苍云裂，天光出缝罅。变怪忽寂寥，乾坤似新画。秀霭翠堪包，清风健可跨。林影走群龙，溪声回万马。更无一尘飞，清光熨平野。沙路净无泥，侵凉宜早驾。高堂应念归，屈指期到舍。"}