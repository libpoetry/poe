{"id":"171202","title":"寄惠州陈史君真卿","dynasty":"宋代","author":"五迈","text":"千仞罗浮山，蓬莱分左股。有诏陈太丘，剖符为地主。皇皇太丘门，德星之所聚。前光盛胚胎，后来纷众甫。共惟休斋公，遗教垂邹鲁。君侯共闻孙，风烈不忝祖。继以诗书帅，遗爱比召杜。君亿其英嗣，真清亦如父。向者位于朝，穹官可拾取，不能枉尺寻，矧肯效媚妩。翩然乞一麾，来此开藩府。此郡旧富饶，广中号乐土。年来困军须，炎火无冷斧。邻盗闯其藩，烧痕未全补。嘘枯待仁风，醒暍仰膏雨。迎辂两朱幡，驭呼十万户。朝宣上德意，夕问民疾苦。为渠作丰年，愁叹变歌舞。得结数十辈，万物气可吐。行奏循良功，入布承明武。走也山林人，本无素宦谱，妄言宗社事，屡犯君相怒。缉缉恶樊绳。眈眈畏关虎。归欤结茆庵，课仆理荒圃。余子易炎凉，眼前何足数。君侯谊薄云，寄诗倾肺腑。"}