{"id":"1195435","title":"北齐二首","dynasty":"唐","author":"韩偓","text":"任道骄奢必败亡，且将繁盛悦嫔嫱。几千奁镜成楼柱，六十间云号殿廊。后主猎回初按乐，胡姬酒醒更新妆。绮罗堆里春风畔，年少多情一帝王。神器传时异至公，败亡安可怨悤悤。犯寒猎士朝频戮，告急军书夜不通。并部义旗遮日暗，邺城飞燄照天红。周朝将相还无体，宁死何须入铁笼。"}