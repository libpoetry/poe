{"id":"705032","title":"送侍御方麓李公还朝","dynasty":"明","author":"霍尚守","text":"兰台使者远承恩，仗节驰驱到海门。绣斧一临氛祲尽，万家桃李醉春暄。年来榷税正愁繁，封事曾闻达九阍。圣主忧民丹诏下，炎方无处不沾恩。飞旌万里肃霜风，当路豺狼尽避骢。沟壑疲癃今起色，何人不羡转天功。孤标清夺越江波，十郡欣逢揽辔过。归阙倘承宣室问，具陈民力已无多。省方两载传风采，此日乘飙倏五云。下士自惭叨彩笔，迂愚何以纪殊勋。"}