{"id":"734023","title":"望洋台","dynasty":"清","author":"成克大","text":"峻岭有高台，突兀南溟岸。长风万里来，天际帆影乱。极目荒徼外，一气疑未判。蛟室邈难即，蜃楼聚复散。天吴时出没，骊龙珠光灿。四海无扬波，重译来浩翰。百货走如鹜，有无相易换。澳贾罔市利，此地立龙断。攘夺衅窦开，掩袭肆狡悍。横山起军垒，张威护里闬。外御异己者，会使诸彝惮。我来一登临，狙獝信难捍。嗟彼番鬼谋，贸迁操胜算。但恐姿骄纵，与世成冰炭。滥觞不在多，积微固有渐。勿令登台人，徒作望洋叹。"}