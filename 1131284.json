{"id":"1131284","title":"送秦仲防通判","dynasty":"宋","author":"楼钥","text":"清德曾瞻启庆碑，孙曾清更畏人知。祇缘一介弗轻取，坐使斯民不忍欺。濑水家传御书卦，宣城手写送行诗。典刑尚继金銮旧，马氏一门谁白眉。题舆再到海东涯，嗜学深于入幕时。一字未通终不置，五行俱下尚嫌迟。情亲端有卜邻意，别后空劳望月思。老我无因可重见，祝君来此拥旌麾。"}