{"id":"704204","title":"自瀛德趋东昌道中杂言八首","dynasty":"明","author":"蔡文范","text":"风壤连齐鲁，河流汇卫漳。愁思斜日外，衰鬓驿亭傍。江鹜凌寒浴，饥乌下食将。频来舟楫上，忧患饱经尝。甸服仍周典，沟渠自禹功。幽并千涧合，江汉万方同。翠柳沿堤暗，雕枫积坞红。谁家调锦瑟，清宴小楼中。馆矰津亭接，临川市暨连。木绵随处有，贾客半吴船。露脆秋梨白，霜含柿子鲜。山东饶地利，十二古来传。碣石衔天府，清漳解北流。星槎天上使，萧鼓驿边舟。岸柳纡行旆，州兵护彩旒。还闻元夕近，灯样自南州。普天同荷帝，四海久销兵。夷虏终荒服，东南旧翰屏。甄陶真宰事，桑土腐儒情。近喜蠲祖诏，恩波及耨耕。闻道张秋决，先朝虑独深。为山名戊己，使者失辛壬。地控支祈锁，天寒象罔沈。谁知神禹巧，疏凿本无心。捩柁怜三老，开船捣石尤。睨阳忽自炤，阴霭未全收。得食鸱鸢啸，经时橘枳秋。孤舟且飘泊，吾道任悠悠。清源一州耳，繁会二都间。北走邯郸道，南开吴楚关。歌钟连白屋，鸣跕俨朱颜。可惜欢娱地，欺予两鬓班。"}