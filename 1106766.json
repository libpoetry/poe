{"id":"1106766","title":"和宽居见怀韵","dynasty":"宋","author":"王柏","text":"北望戏马台，荆榛满中路。英气一何多，怀古渺难溯。山河腥日月，虎豹沐雨露。累累楚猴冠，异哉天所赋。岂无济川才，淹留秋又莫。清风从何来，洒洒定吾故。赠我金琅玕，凿落双鱼素。佳菊何青青，寂寞篱之东。浊醪二三友，一醉涵鸿濛。缅怀陶靖节，迈迈无遗踪。谁知千载下，谱入处士宗。我生亦已晚，百拙劳化工。上无学古心，下无适俗容。聊自乐其乐，君子固有穷。"}