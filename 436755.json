{"id":"436755","title":"红梅用诚之弟韵","dynasty":"金末元初","author":"段克己","text":"梅花香里倚蒲团，万事人间总不干。醉梦每怜春意浅，诗魂长绕夜枝寒。记曾上苑溪边见，又向前村雪里看。回首青蕤已如豆，齿牙衰朽怯微酸。小梅初破月团团，戏蝶游蜂未敢干。醉脸不禁经宿雨，芳心似欲诉朝寒。乍惊别后容华换，更与樽前仔细看。便好栽培近东阁，免教风味一生酸。"}