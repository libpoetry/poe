{"id":"506213","title":"和刘辉远短歌行","dynasty":"明","author":"周是修","text":"闭门风雨莺花老，红紫园林净如扫。晴来点检江南春，一碧连天有芳草。美人不见余心悲，参辰出没长暌离。暌离咫尺若万里，竟日悠悠劳所思。琥珀鹅黄金错落，徒负高情同毕卓。安得蒲萄变汉江，便筑糟台齐华岳。美人何时对青眼，北树东云愁复晚。雕鞍宝马洛阳儿，琼筵绮席新丰馆。朝回九重鸣玉珂，夕饮百斛双颜酡。青云亦欲致身早，其若神龙浅水何。美人胡为在丘壑，缊袍不换朱衣著。固知藏器以待时，岂比寻常空落魄。读书胜遗满籯金，谁识韦家祖父心。相思相望莫相及，脩竹绕门流水深。"}