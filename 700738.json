{"id":"700738","title":"庚辰除夕","dynasty":"明","author":"戚继光","text":"南北征途莫问年，但教意气每翩翩。人情到老方知味，世态无端尚有天。蕉梦甫残仍泽国，粱炊未熟已桑田。边书不至昏钟起，独抱丹忱付篆烟。棱撑余骨不胜裘，又说添庚到白头。日日衰容随病改，年年旅况付愁收。笙歌天上方辞腊，士马边间正佩钩。春至九重多雨露，敢辞膏血洒軥辀！"}