{"id":"1074839","title":"宿蒋山","dynasty":"宋","author":"周紫芝","text":"薄游践初心，寓宿便晚静。山空秋有声，人寂夜更永。华鲸催晓色，有客动深省。焚香礼大士，杖策上危岭。黄金明窣堵，妙音生佛境。眼穷天无尽，地转江万顷。缅怀梁武帝，问法昔造请。识师鸟巢中，道契言自领。会令天龙宫，金碧粲绝顶。我来脩法供，汲水具乳茗。愿同桑下留，览胜毕馀景。还从天际归，悠然理烟艇。"}