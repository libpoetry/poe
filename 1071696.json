{"id":"1071696","title":"至国门闻苏文饶将出都戏赠长句兼简其兄世美","dynasty":"宋","author":"韩驹","text":"去年夷门十月雪，九衢日昃行人绝。骑驴兀兀无所之，破袖迎风手龟裂。度桥并堑得君家，入门脱帽犹凛冽。急燃湿束暖我寒，徐出清酤宁我渴。君家自无儋石储，蟹黄熊白能俱设。平生见酒唇不濡，是夕连觥耳方热。群奴夜僵唤不闻，我亦鼾鼻眠东阁。明朝起过城南翁，尚记新声一笑发。东归每叹怀抱真，西来又喜颜色接。方将慷慨豁心胸，未用峥嵘惊岁月。城南诗翁况远来，门前雪泥又活活。岂知万事不可期，却树吴樯背城阙。人生动若参与商，咫尺无论限秦粤。君闻吾语虽少留，但恐一欢成电掣。念昔相见无他娱，诵诗徵事相誇捷。气凌俗子旁若无，偶坐时闻窃嚅嗫。於今落落谁汝怜，老屋陈编自怡悦。寄言诗翁傥留滞，岁晚勤迂故人辙。"}