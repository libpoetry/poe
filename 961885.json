{"id":"961885","title":"次韵仲志荷珠","dynasty":"宋","author":"姜特立","text":"观彼雨中荷，跳珠自涓滴。初集尚端停，稍多还倚侧。虚明是本体，不受世钻刻。初疑鲛人泣，泪向盘中掷。又疑石笋街，抛洒天不惜。但见漾玻瓈，讵容登几格。高低相依映，倾泻才咫尺。浏漓丹砂汞，晃荡摩尼色。照乘傥见收，价恐千金直。日乾风势定，泯若无留迹。固知造化巧，又似儿女剧。"}