{"id":"1114771","title":"陈次贾归以二诗言别和韵送之","dynasty":"宋","author":"李曾伯","text":"百尺楼前舣去桅，元龙豪气肯低徊。昔从桂岭访梅去，今自荆江载月回。敢拟王刘曾主客，应嗤瑜逊等舆台。转头落日阳关外，三叹可人呼不来。手袖朱弦绿绮琴，身虽湖海调山林。家园千里归心切，朋友中年别恨深。国事艰难殚我力，世情巧令听渠任。海门雁过应相忆，塞上征人正苦心。"}