{"id":"269890","title":"慢卷紬·次柳屯田韵","dynasty":"现代","author":"吴湖帆","text":"蓝田玉韫，姑溪韵展，惊喜浑无寐。带结绮罗裙，正怕狂风横吹，易惹閒云生意。料得温柔，换来心事，争免萦劳悴。纵想象当初，惯涉思酸，重耐寻味。虚辜凤被。春宵梦、一刻千金泪。倚楼笛悠悠，似诉蕉窗雨晚，卷著绿阴人睡。臂约何妨，恼今多病，愁损宫砂里。奈深护花胎，自恨金铃，婉恋难系。"}