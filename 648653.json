{"id":"648653","title":"送陈生还吉水","dynasty":"明","author":"杨士奇","text":"家住文江头，东望秦淮涘。恋恋父子情，迢迢隔山水。粤昔奉父母，留侍大母居。重闱供甘旨，旦夕承婉愉。久违父膝下，仰慕闻诗礼。况乃大母心，惓惓念行子。北地困远涉，风霜多苦颜。幸复荷荣宠，何时见斓斑。昨者促我来，令我慰羁旅。腊月达京城，升堂拜父母。我父见子来，惊起还悲叹。别时汝总角，汝今已胜冠。我母见子来，怜我克孝敬。念我涉苦辛，问我行久近。各言问大母，大母今寿康。听荅未及已，零泪沾衣裳。我留侍父母，蔼蔼天伦乐。诲语日殷勤，离怀顿舒豁。舒怀未几许，我父呼我言。父母喜汝来，大母傒汝旋。我未报国恩，养亲诚赖汝。事父汝日长，遄归勿辞苦。拜跪受父教，黾勉惟敬承。晨起别高堂，扬舲复南征。维时二月初，春风动杨柳。父执书赠言，朋游劝行酒。人生尚孝行，子归重操脩。矧子英妙年，勉学循嘉猷。而翁我同朝，且复同乡郡。何以赠子行，努力崇令问。"}