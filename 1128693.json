{"id":"1128693","title":"又成五言律诗三首","dynasty":"宋","author":"蒋祺","text":"陵谷有时变，兹岩不可湮。神仙三岛景，天地一炉春。鼓动龙蛇蛰，疏通草木新。寒亭几百载，今始得良邻。地胜难湮没，规为假手通。凿开千古意，倾出一壶空。煦比鲛人室，寒消朔吹风。从今县图上，此景浩无穷。客有林泉趣，寻幽剪薜萝。半山无石碍，此境得春多。隔岸桃花坞，临溪竹箭波。兹应是仙隐，鹤驭几时过。"}