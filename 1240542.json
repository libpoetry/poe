{"id":"1240542","title":"浣华馆联句","dynasty":"元末明初","author":"顾瑛","text":"大厦千万馀，小第亦云甲。马山分玉昆，鲵津类清霅。湖吞傀儡深，江泻吴淞狭。地形九曲转，峰影千丈插。斜川万桃蒸，小径五柳夹。仙仗撞石检，灵洞开玉匣。云停清荫初，凉过小雨霎。鹤舞竹䙰褷，鱼乱萍喋啑。风颠帽屡欹，暑薄衣犹袷。花凭嬴女献，酒倩吴姬压。帘卷苍龙须，盘荐紫驼胛。戎葵粲巧笑，文爪印微掐。白?鱼乍刲，红莲米新锸。急觞行蒲萄，清池扇蒲箑。火珠梅烨熿，冰丝莼浃渫。云雷摩乳彝，珌琫玩腰玾。伶班鼓解秽，军令酒行法。弓弯舞百盘，鲸量杯千呷。腔悲牙板擎，调促冰弦擪。客欢语噂嚃，童酣鼻齁䶎。酒彻给泓颖，诗成缮书劄。呕句投锦囊，披图出缃笈。骊驹歌已终，青蛾情尚狎。永矢交友盟，铜盘不须歃。"}