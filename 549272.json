{"id":"549272","title":"熊念塘年丈终养毕谒选任婺源","dynasty":"明","author":"曹于汴","text":"君亲恩则同，忠孝固一理。吾君之臣万，吾亲之子几。所以一日养，三公不可拟。人子处襁褓，父母步一顾。儿有一宵别，亲应终夜寤。渐长渐相离，如叶之辞树。大离乃为仕，长年动以数。熊子天下贤，孝爱切肝脾。成名年不少，尺组莫相縻。归去环膝下，菽水亦依随。虽然五载欢，百年无憾遗。孝道有终始，事君当在兹。作令文公里，瞻对无忸怩。其友为曹生，三年离其母。匪以捐七尺，匪以干五斗。亲年一何速，客夜一何久。褰裳盼修途，徘徊未能剖。重感熊子义，涕泪交于胸。云中亦有鹤，陌上亦有蓬。人生怀其亲，为熊勿为侬。"}