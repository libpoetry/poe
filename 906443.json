{"id":"906443","title":"水调歌头 次李伯纪韵趣开东阁","dynasty":"宋","author":"李弥逊","text":"安石寓丝竹，方朔杂诙谐。昂霄气概，古来无地可容才。不见骑鲸仙伯，唾手功名事了，猿鹤与同侪。有意谢轩冕，无计避嫌猜。静中乐，山照座，月浮杯。忘形湛辈，一笑丘壑写高怀。只恐天催玉斧，为破烟尘昏翳，人自日边来。东阁动诗兴，莫待北枝开。"}