{"id":"967964","title":"瑞鹤仙 张宰生辰","dynasty":"宋","author":"赵长卿","text":"西风苹末起。动院落清秋，新凉如水。纤歌遏云际。正美人翻曲，阳春轻丽。兰衣玉佩。拥南斗、光中一醉。有邦人、万口同声，赞叹我公恺悌。百里。年丰谷稔，事简刑清，颂声盈耳。鹏程九万，摩空展、垂天翼。定丹书飞下，彤墀归去，秘略家传小试。看封留、亘古功名，未容退避。"}