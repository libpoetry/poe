{"id":"496939","title":"寄宿田家偶述","dynasty":"明","author":"张元凯","text":"西原夕照生平陆，东皋阴阴返樵牧。夜行恐有醉尉呵，驱车且入田家宿。田家老翁开柴门，拥彗不解犊鼻裈。青山偏近新茅屋，绿酒那嫌旧瓦盆。爨下一妇亦华发，豆萁乱束烹枯鳜。团圞野坐不燃藜，短檐之下多明月。自言门户无壮丁，数亩山田久不登。近岁徵科猛于虎，几年蓄积消如冰。闺中有女年十四，求鬻豪家气劳悴。蛾眉换得金钱归，掌中空有明珠泪。不记豪家谁姓名，此儿歌舞便教成。婉媚自能当主爱，光华漫许倾人城。前年寄采宜男草，曾遣苍头向吾道。此中粱肉厌丘坻，忍令葵藿常不饱。虽然儿女情自偏，不如聊且耕吾田。以色事人岂常好，人间富贵浮云然。闻之长啸斟大斗，仰见明河落高柳。相逢良夜一论心，别去青溪重回首。"}