{"id":"680160","title":"谢安东山图","dynasty":"明","author":"陈政","text":"晋辙已东牛继马，名流谁复居林下。何事东山若不闻，握瑜高索当时价。佳游称意随所如，当筵夹座皆名姝。歌凝丝竹倚花听，诗琢琅玕行草书。济时元有经纶策，大壑蛟龙岂终蛰。四十馀年乐遁心，憣然一为苍生出。盐梅登鼎手自和，运屯其奈苍生何。镇安风俗任才略，呻吟稍变为讴歌。固知隐德寓声色，世俗寻常安可识。相待出处古皆然，莘渭依稀见遗迹。"}