{"id":"496306","title":"瑞鹤仙 贺吴宜人七十 员外春母也","dynasty":"明","author":"夏言","text":"南山开锦绣。尚菊有黄花，芙蓉簇秀。日映华堂，锦席帘幕，重重晓寒初透。宾鸿来后，恰才过、小春时候。正墙头、梅蕊舒琼，香入玉堂春酒。那有。七帙宜人，彩衣满眼，佳儿佳妇。今辰届寿。喜朝来，青镜里，绕珠翠，乍添鹤发丝丝，转觉朱颜胜旧。看云霄、三桂联芳，孙枝齐茂。"}