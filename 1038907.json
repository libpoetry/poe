{"id":"1038907","title":"黄雍于西安修水之侧起佚老亭以奉亲","dynasty":"宋","author":"苏舜钦","text":"修水崩腾落云端，倾入群山自萦转。山回水抱三百里，邑号西安俯千涧。四时夹涧花濛濛，数步行人不相见。但闻千珂万马横阵来，石激惊湍自相溅。忽然瀰漫为平川，远近人家压清浅。其间有亭号佚老，山水之间为胜选。黄氏有子乐其亲，缔葺之勤由富善。盖忧高年厌家事，力营此地欲自遣。亲意虽知风物嘉，岂若有子常在眼。君胡飘飘事远游，手龟面黎两足趼。故乡不到已踰年，又非局蹐牵仕宦。何如轻舟早还家，日对白云奉游宴。"}