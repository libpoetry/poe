{"id":"821054","title":"卜算子慢 慰圭璋悼亡，依张子野体韵","dynasty":"清末近现代初","author":"汪东","text":"鹍弦绝弄，鸾镜罢开，寂寂小庭春晚。摘尽残花，记否对花妆面。留眄。滴梧桐、冷露如啼眼。怅旧日恩情，总逐浮萍浪蕊消散。晓阜窥书馆。似鼓罢云和，曲终人远。宿草离离，已怕墓门青满。谁遣。嗅余香、挂壁肠空断。待魂魄、经年重觅，证人天两见。"}