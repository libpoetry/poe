{"id":"817288","title":"仲夏过红桥阻雨次日寻幽至暮","dynasty":"清","author":"戴亨","text":"耽幽忘溽暑，特地到君家。草色分行鹿，莺声老落花。于陵逃俗远，陶令去官赊。野性偕孤鹤，相随看早霞。阴云留过客，携雨到柴门。杯酒谋邻叟，园蔬乞近村。深灯连曙柝，幽梦绕山樊。自古唯萧索，方知重友伦。葛衫朝觉爽，宿雨夜初还。溪涨来新鸟，云开见远山。偶凭丞相圃，暂豁旅人颜。回首燕城内，风尘咫尺间。饭后复来坐，清风开我襟。山云低度涧，溪鸟不归林。日色回峰影，诗情惜柳阴。春风沂水后，怀古一何深。欲窥群物理，非独爱村晴。临水知鱼乐，看山识鸟情。天机真自畅，幽绪亦旋生。游衍閒居地，荣名顿觉轻。避日频移席，残尊落照间。农人归陇犊，樵爨隐云山。佳景随时得，劳生贵自閒。还将无尽意，乘兴叩松关。"}