{"id":"1109769","title":"横浦十咏 周程三先生书院","dynasty":"宋","author":"刘黻","text":"千载斯文冷，先生以道鸣。山川师友趣，日月弟兄情。门静一松在，源深双浦横。儿童游里巷，犹喜说周程。斯道今犹古，相望百载间。孤忠如白日，遗像对青山。寂寞吾儒事，崎岖世路艰。圣朝仁脉在，先后惨生还。地与崆峒接，中多隐者韬。山腰僧寺小，水口古榕高。粗石草木瘦，细民衣食劳。予来无一事，吟荇补离骚。境僻远尘迹，湛然风雨林。一泉通地脉，千古照人心。灌菊增花蘤，煎茶得味深。石渠才此尔，谁向道山寻。山崦人家聚，路旁贤女祠。不移初嫁志，宁殒及笄时。古木有生意，清潭即旧知。吾宗女犹尔，况复号男儿。曲江曾凿险，梅岭到今誇。何代移来树，几人羞此花。诛茅新佛屋，盖竹半樵家。冷煖分南北，谁兴世道嗟。碓头功行满，非意祖师名。世事春风过，禅心夜月明。清泉灵石窦，老钵镇山城。冷看梅花笑，纷纷事送迎。何年海上还，坐镇此山川。笔砚归京阙，衣冠带瘴烟。一生忠胆在，万古党名传。吾道多流落，西风问老天。城中惟一寺，僧老雪盈头。曾识神仙到，仍多谏议游。钟闻香火夕，碑隐桂杉秋。可惜高堂上，双趺石不留。桧肉不可食，但增忠义悲。焚香临决日，扼腕议和时。偃月人何在，凌烟草亦知。曾闻无垢语，刊入墓头碑。"}