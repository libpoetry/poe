{"id":"1120976","title":"春贴子词 皇帝阁六首","dynasty":"宋","author":"周麟之","text":"木铎扬宽诏，云翘舞化风。垂衣金殿里，圣德与天通。红日升旸谷，青辉应嶰筒。万方陶美化，浑在泰和中。翠水冰融尽，雕栊日上迟。东风报花信，先拂万年枝。已过人日迎春驭，直待阶蓂十叶开。应是九门灯夕近，东皇欲驾六鳌来。凤盖龙车玉作轮，北临紫畤谒三神。已将福酒添眉寿，更祝椒觞一万春。圣主清心仍寡欲，惟于笔砚未忘怀。彤廷仗下春朝散，独拥图书坐损斋。"}