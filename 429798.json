{"id":"429798","title":"游无锡梅园遂涉鼋头渚观太湖","dynasty":"近现代","author":"黄浚","text":"梅园插梅如插篱，横枝周立行躨跜。具区仙人意闵之，浮空掷翠瑩双眉。湖渌但照万玉妃，负山众松郁且卑。胸中何处有万顷，天假鼋渚扬雄麾。涌川开渎功底定，包孕两间旌镌词。重渊雷抃向何许，杳杳帆影天四垂。谁欤筑室瞰光景，卉木镺蔓檐蔽亏。此时落日正及臆，大浪齧石弥嶷嶷。是中兴亡纳万古，奚止吴越鏖舟师。生年虽晚意不恨，欲㴑洮滆浮鸱夷。江头不用千万树，愿得三两逢苔枝。"}