{"id":"1104784","title":"霅山和丹岩晚春韵","dynasty":"宋","author":"卫宗武","text":"叠叠青山叠叠林，风松石涧自成琴。个中迥与世尘隔，试问入山深未深。密依林谷远风埃，贞色幽姿不假裁。九畹芳残犹有蕙，光风拂拂转香来。雨芽初试美于饴，尤胜新醅出榨时。坐对青山两清绝，肝脾溢出百篇诗。穷源几曲径深长，隐隐野花时度香。乔木森森走虬凤，稚松叠叠散牛羊。二阮当年总解诗，夷吾父子亦能棋。家庭粗有消閒乐，未似登山临水时。十分花事九分隳，开到木兰春已漓。惟有松筠助山色，青青不改岁寒枝。众植惟推杞梓尊，邓林翘楚已无存。谁家一树花浮雪，犹喜刺桐花有孙。未许归船转柁牙，爱山犹恋自山家。牡丹开尽春无几，狼籍东风杨柳花。应接山光到夕阳，候禽聒聒送春忙。年华鼎鼎催人老，将见青青梅子黄。面面青山悦客情，扶筇到处有云生。归来瀹茗陪僧话，百尺乔松莺数声。"}