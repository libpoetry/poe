{"id":"686062","title":"陈孝廉以司马公命来招赏牡丹赋谢二首","dynasty":"明","author":"卢龙云","text":"海畔春光似洛阳，同来花下对花王。锦如旧赐绯衣色，艳压重开绿野芳。座上彩毫新制曲，尊前歌袂暗浮香。更誇移植依琼树，不羡雕阑百宝装。楼前韡萼号天香，手植何来雨露长。对酒竞看春富贵，明膏犹共夜爃煌。轻红谩映斑衣焕，浅白遥连玉树芳。最是花光饶上苑，清平迟尔进君王。"}