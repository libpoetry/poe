{"id":"302670","title":"外九水歌·我从一水朝入山","dynasty":"现代","author":"黄公渚","text":"我从一水朝入山。群峰列侍玉笋班。峭壁斗绝石孱颜。路入二水青插天。三水曲折流湾环。老僧入定如睡眠。兀坐云表俛大千。四水仰与天梯连。奔流喷薄蛟龙涎。脚窝石锈苍苔瘢。五水更在杏庵前。天开异境留墨缘。水埶到此益腾轩。折为六水声雷癫。奇峰尽相疑雕镌。驼头鹰嘴俱天然。七水八水地自偏。溪流抱村有人烟。丹丘古洞栖列仙。松涛声和涧水喧。太和观侧碧一湾。九水至此穷其源。窅然出世非人间。"}