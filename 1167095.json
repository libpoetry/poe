{"id":"1167095","title":"沈千运旧居","dynasty":"唐","author":"张籍","text":"汝北君子宅，我来见颓墉。乱离子孙尽，地属邻里翁。土木被丘墟，溪路不连通。旧井蔓草合，牛羊坠其中。君辞天下书，放意任体躬。一生不自力，家与逆旅同。高议切星辰，馀声激瘖聋。方将旌旧闾，百世可封崇。嗟其未积年，已为荒林丛。时岂无知音，不能崇此风。浩荡竟无睹，我将安所从。"}