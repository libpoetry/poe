{"id":"692799","title":"鹧鸪天","dynasty":"明","author":"杨慎","text":"宝树林中碧玉凉。西风又送木犀黄。开成金粟枝枝重，插上乌云朵朵香。依绣阁，傍银塘。广寒宫里白云乡。迥砧横笛声初断，坠露流风夜正长。曲阁飘萧一夜风。名花零落五铢红。卜欢有信占今夕，买赋多情出后宫。朝暮朵，浅深丛。翠帏丝障锦帘栊。汉江游女愁多露，春在昭阳日影中。"}