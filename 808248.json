{"id":"808248","title":"角招","dynasty":"清","author":"厉鹗","text":"话离索。相逢又是，江天雁影寥廊。近来偏忆著，并马去程，茅店山郭。情怀最恶。向旧日、淮南栖托。看尽人间迎送，似官道柳垂垂，任西风梳掠。休莫。琴移别调，尘销古怨，此意真如疟。梦归烟漠漠。题扇书裙，三年前约。吴船乍泊。早问取、疏梅池阁。为怕寒香瘦削。想翻笑、我归迟，延春酌。"}