{"id":"906367","title":"胡文恭倅宛陵距今将百年其后来官是邦者三人至士曹公下车始访遗迹得石刻於城北会胜寺即龛至官舍新栋宇于其上命曰绍堂属余为诗因以贻之","dynasty":"宋","author":"李弥逊","text":"前贤不复梦逢迎，晚岁于公识典刑。肯子规模誇锦绣，传家翰墨炳丹青。碑存岘首长怀惠，学富韦门总带经。会见卿材从楚往，芝兰不独秀阶庭。"}