{"id":"576611","title":"送监生黄希成","dynasty":"明","author":"黎贞","text":"朔风吹征裘，送子江上舟。舟去不可挽，直向金陵游。金陵自古帝王州，黄金作城银作楼。龙蟠虎踞何壮丽，王气晓作神光浮。只今宇宙极四表，泰运文明古来少。大将投戈虎帐闲，百官待漏龙楼晓。子在成均俊逸才，省亲几度赋归来。此行何异登天府，远器终期廊庙材。我昔从龙侍君侧，每向金吾听夜直。别来倏尔几春秋，北望神州天咫尺。兹晨送子独驰情，自愧无才答圣明。只图保障献忠赤，海波不动边尘清。"}