{"id":"844170","title":"台城路 出都后遇梁选堂于申江旅次，酒边剪烛，共话京华，泚笔言愁，不胜销黯，正如青衫司马，乍听秋浦鹍弦；白发宫人，曾见春风羯鼓也","dynasty":"清末民国初","author":"易顺鼎","text":"相逢唤醒东华梦，京尘暗缁吟袂。踏月鸳俦，偎花蝶约，小字绿笺犹记。干卿何事。有万古春愁，十年秋泪。今日天涯，柳边搔首话憔悴。铜驼俊游旧侣，料西风败叶，吹冷豪气。载酒船空，题诗扇破，消得几回沈醉。仙蓬易坠。又行尽江南，乱山孤骑。怕听尊前，阳关声第四。湘栊软语红襟小，输他玳梁栖稳。载酒春愁，吹箫夜约，生怕钿期无准。花悰暗省。曾黛语眉传，脂香舌领。笑乞琼浆，云英低首意先肯。罗衫嫩寒初逗，歌尘萧散后，庭院人静。绿径穿花，红街步月，踏遍旧家帘影。兰堂漏永。料镜里鸾孤，衾边凤冷。多累卿卿，夜凉花下等。"}