{"id":"769249","title":"游涿州智度云居","dynasty":"清","author":"张问陶","text":"破殿漏斜阳，螺髻昏鸦据。髡奴似黠奴，势落打包去。临风想云构，楼阁空中塑。实像本非真，盛衰弹指悟。两家墙壁通，一片松阴暮。露坐二如来，遥遥长对晤。旧时门户别，欲辨知何处。塔影自双分，黄金谁再布。地寒佛不灵，境热僧先赴。世尊妙无心，只向西方住。"}