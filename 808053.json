{"id":"808053","title":"探春 银川旅舍元夜偶成","dynasty":"清","author":"杨芳灿","text":"宝晕销痕，仙云散影，三五明蟾艳婉。暗酿春娇，全迷夜色，镫火六街零乱。无奈馀寒峭，尚未放、绣帘高捲。一般笑语盈盈，翠楼多少游伴。谁念旅愁孤馆。觉点碧裁红，旧情全懒。心字香销，双花烛灺，怕听边城歌管。凝想江南信，早开过、梅花一半。剩有閒情，彩笺新句题满。"}