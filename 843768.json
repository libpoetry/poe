{"id":"843768","title":"寿蟫窟主人","dynasty":"清末民国初","author":"许南英","text":"廿六年前梦月怀，宁馨诞育沪江涯。邺侯仙骨珊珊响，荀令夜香息息佳。大庇孤寒如古侠，偶吟词赋冠俦侪。一觞饮我屠苏酒，且喜春光起病骸。万卷琳琅著此邦，冯夷呵护五丁扛。风尘鹰隼翔千里，福禄鸳鸯戏一双。自许文章追玉局，若论丰度似京江。五言盘硬长城筑，低首南荒我受降。对镜头颅已不黔，二年小住为君淹。裁诗入夜悲青鬓，得句书春捋白髯。太皞鸿钧将转律，麻姑鸟爪托筹添。君家自有黄金六，何事量珠与贩盐？春燕新泥乍结巢，相依情愫漆投胶。半生人事真蕉鹿，一代词宗起凤蛟。衰朽不堪胡地客，空疏羞作忘年交。人中八寸思彭祖，臣朔诙谐作寿嘲。"}