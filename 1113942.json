{"id":"1113942","title":"残春有感","dynasty":"宋","author":"李至","text":"阴阴垂柳转黄鹂，肠断残春欲去时。白雪乱堆飞絮地，红须半在落花枝。园林向晚深藏郭，野水新晴暗入池。最是牡丹堪痛惜，风吹雨打渐离枝。年年九十日春风，风雨多端复在中。一盏更还辜我绿，乱花知是为谁红。树头啼鸟疑相劝，窗下吟生似不通。可惜芳晨莫虚过，眼前便作白头翁。"}