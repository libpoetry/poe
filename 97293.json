{"id":"97293","title":"念奴娇·扁舟夜泛","dynasty":"宋代","author":"王自中","text":"扁舟夜泛，向子陵台下，偃帆收橹。水阔风摇舟不定。依约月华新吐。细酌清泉，痛浇尘臆，唤起先生语。当年纶钓，为谁高卧烟渚。还念古往今来，功名可共，能几人光武。一旦星文惊四海，从此故人何许。到底轩裳，不如蓑笠，久矣心相与。天低云淡，浩然吾欲高举。"}