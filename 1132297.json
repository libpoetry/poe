{"id":"1132297","title":"和蒋成甫见贻生日韵","dynasty":"宋","author":"魏了翁","text":"窗外浮云捲帝青，腰閒流水卧青萍。发挥孔孟真三代，补葺嬴刘破六经。理义本心如皦日，词章末伎谩流萤。独嗟弱步跻长阪，百岁期程过五亭。尚记春风酒满衣，数旬客馆掩空扉。双乌念哺归难忍，断雁辞行凝不飞。正念县弧成底事，有来连锦烂生辉。亟哦七字酬佳赠，归棹潇湘水正肥。"}