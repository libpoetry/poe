{"id":"925643","title":"六州歌头 其二","dynasty":"宋","author":"辛弃疾","text":"晨来问疾，有鹤止庭隅。吾语汝。只三事，太愁予。病难扶。手种青松树。碍梅坞。妨花径，才数尺。如人立。却须锄。秋水堂前，曲沼明于镜，可烛眉须。被山头急雨，耕垄灌泥涂。谁使吾庐。映污渠。叹青山好，檐外竹，遮欲尽，有还无。删竹去，吾乍可，食无鱼。爱扶疏。又欲为山计，千百虑，累吾躯。凡病此。吾过矣。子奚如。口不能言臆对，虽扁鹊、药石难除。有要言妙道，往问北山愚。庶有瘳乎。"}