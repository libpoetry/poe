{"id":"844404","title":"次韵和麦召苃旅汕感怀","dynasty":"清末民国初","author":"郑国藩","text":"又是红羊换劫年，笳声吹破夕阳天。残棋半局谁收拾，坐对河山一黯然。忧世空惊两鬓丝，故园回首隔天涯。腊梅花放春光近，想见离怀共抚时。江城镇日锁寒晖，拍岸涛声夜入帏。难得钱王射潮弩，尽倾浊酒掩荆扉。弧矢当天斗柄欹，霜风料峭雁来时。诗书本是升平业，戎马仓皇枉费辞。潮落鮀江旅梦清，地炉守岁夜灯明。酒边知有齐眉案，消尽离愁笑语生。"}