{"id":"682611","title":"濒行和答岑方伯彭郡守二年丈暨赵副宪何中丞诸老先生","dynasty":"明","author":"区元晋","text":"拜命归来念念长，蹁跹毛发已成苍。风流未说班前辈，清白难忘扁旧堂。紫阁千年犹借泽，朱弦三叹且留腔。何时微雨初醒后，共对閒庭夜合香。孤市辉辉日半城，鸣驺门外即脩程。霜清岱色偏凌汉，腊近梅花乱著英。对酒可胜游子念，买舟还作济川行。当筵郢曲堪谁和，三叠阳关是此声。山阁开尊胜日明，千杯难了别离情。独怜经济无长策，堪笑驱驰已半生。鸿雁伴云天共远，芙蓉照水影同清。风光点笔皆奇景，谁画羸骖晓出城。"}