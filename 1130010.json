{"id":"1130010","title":"偈颂五十一首","dynasty":"宋","author":"释道冲","text":"我此一门，全无肯路。是汝诸人，如何进步。孰名为佛，礼者是谁。设或未辨端倪，看四棱塌地。拄杖头边宇宙空，去留千圣觅无踪。直饶未举知端的，犹隔白云千万重。十字街头，有条活路。没量大人，不知落处。无落处，拟欲追踪，西天此土。今日中秋节，拄杖为人切。拨开千嶂云，放出一轮月。光未生时荐得亲，依然眼里重添屑。凡所有相，皆是虚妄。怀州牛吃禾，益州马腹胀。若见诸相非相，即见如来。一切难舍，无过己财。一不得向，二不得背。丝毫及不尽，古镜生瑕颣。拈起铁蒺藜，一时俱击碎。从教大地黑漫漫，它家自有通人会。要入此门，初无方便。须是诸人，脚尖具眼。苟或未然，客情步步随人转。古释迦不先，今弥勒不后。礼拜烧香一线通，从教笑破衲僧口。摩竭提国，亲行此令。尽大地人，丧身失命。坐断毗卢顶，踏翻千差路。须弥灯王，无插足处。瓶锡当年寄此间，山云冉冉水潺湲。而今重到经行处，一会水云犹俨然。圆悟一关天下险，宝山有宝世间稀。透得关来探得宝，犹落吾家第二机。振法雷，击法鼓，布慈云兮洒甘露。只将此法为全提，世世愿为诸佛母。须弥可裂，海水可竭。若论此事，宁可截舌。方丈屋损，寝处不得。常住乏粮，著众不得。旧逋积如海，无钱还不得。大道在目前，有口说不得。若人透此四重关，堪与诸方为轨则。赵州亲见老南泉，观音院里有弥勒。枯木龙吟，一切音响俱绝。髑髅眼活，一切色相皆空。觑著即瞎，听著即聋。堪笑观音大士，无端也證圆通。是著即错，不是犹乖，一击万重关锁开。老卢不会转身句，便道明镜亦非台。我与释迦老子，有不共戴天之雠。今日为什么烧香礼拜，不是冤家不聚头。祖师门下绝人行，深险过于万丈坑。垂手不能空费力，任佗堂上绿苔生。高抛不至天，低掷不到地，南北东西无处避。带累雪峰老人，唤作南山鳖鼻。佛高一丈，魔高一丈。月落寒潭，云生碧嶂。不识慈氏如来，唤作布袋和尚。衲僧家，不著佛求，不著法求。然虽如是，在佗烟焰里，争敢不低头。德山棒如雨点，一棒棒痛彻骨髓。临济喝似雷奔，一喝喝轰破髑髅。天童用底，来育王用不著。育王用底，归天童用不著。用不著处用有馀，一箭双雕随手落。摩竭掩室，净名杜口。天网恢恢，疏而不漏。是汝诸人，作么生透。坐断十方国土，天上天下独尊底，一步也行不得。口吞三世诸佛，世出世间俱透底，一句也说不得。堪与衲僧为轨则。普化何似一头驴，临济未是白拈贼。有一物，名不得，状不得，取不得，舍不得。突出天童拄杖头，倒用横拈无轨则。戳瞎达磨鬼眼睛，靠倒临济白拈贼。心随万境转，转处实能幽。汉地不收秦不管，不风流处也风流。一径直，二周遮。辽天射飞鹗，平地摝鱼虾。堪笑秘魔岩不会，见人一味只擎叉。从上佛祖无法与人传，后代儿孙会得是障碍。碍不碍，竹山铁鹞刺天飞，笑倒明州憨布袋。面皮擘破，喝散钟山之云。拄杖横挑，穷尽天台之境。玲珑岩下忽相逢，一笑令人发深省。正法眼，破沙盆。贵时倾国不换，贱时不直分文。不作贵，不作贱。分付石溪老子，共结佛祖深冤。圆觉伽蓝，尘尘有路。坐断去来，顿空今古。那里十三，这边十五，后先不差毫发许。可笑黄面瞿昙，至今不知落处。群阴剥尽，一阳来复。万汇咸亨承化育，拄杖机轮转辘辘。转天关，回地轴。百亿分身遍刹尘，应时纳祐从人欲。秘魔擎杈，赵州吃茶。禾山打鼓，归宗斩蛇。惯钓鲸鲵沉巨浸，却嗟蛙步?泥沙。龙床一绕定纲宗，四海从兹信息通。但见皇风成一片，不知何处是疆封。释迦出世拿空塞空，达磨西来将错就错。带累后代儿孙，一例随处卜度。休卜度，四海浪平，百川潮落。欲去不去被去碍，欲住不住被住碍。元不碍，十洲三岛鹤乾坤，四海五湖龙世界。此门深固幽远，无人能到。如能到，脚头脚底长安道。闲地三寸刃锋铓，匝地风霜定纪纲。若是丈夫真意气，任君敲磕振风光。好事不出门，恶事行千里。好恶不到处，总不在这里。不是俊流，徒劳侧耳。相国亲传黄檗心，移山新作古丛林。大千沙界针锋许，十二峰峦岩壑深。此道明明元不古，清风浩浩至于今。禅流不负王臣意，行看祇园侧布金。天无门，地无户，可中自有凌霄路。普请诸人，进这一步。佛佛是何物，天上人间遭诳惑。不辞礼拜烧香，只向这里雪屈。耳聋眼暗步龙钟，毕竟凭何住五峰。天网恢恢无避处，不妨随分展家风。国王大臣，有力檀那。以佛为心，助佛扬化。灵山一会俨然存，正法眼藏增高价。若论此事，青天白日。情与无情，俱无得失，自是诸人不委悉。山僧住持事繁，也要为人拈出，今朝十一月初一。四九三十六，夜眠如露宿。冻杀无位真人，走入冰池里浴。四海一国土，乾坤一圣人。只凭这个法，仰祝万年春。五日风，十日雨。君圣臣贤，歌谣满路。"}