{"id":"1116545","title":"次韵答顿起二首","dynasty":"宋","author":"苏轼","text":"挽袖推腰踏破绅，旧闻携手上天门。相逢应觉声容似，欲话先惊岁月奔。新学已皆从许子，诸生犹自畏何蕃。殿庐直宿真如梦，犹记忧时策万言。十二东秦比汉京，去年古寺共题名。早衰怪我遽如许，苦学怜君太瘦生。茅屋拟归田二顷，金丹终扫雪千茎。何人更似苏司业，和遍新诗满洛城。"}