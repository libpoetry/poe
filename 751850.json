{"id":"751850","title":"悲秋吟","dynasty":"清","author":"谢章铤","text":"天地忽而变态兮，日月黯春无色。登高望远而踌躇兮，哀百年于顷刻。山川既以破碎兮，路迢迢而莫能止。风何为而狂吹兮，云阴阴其屡起。乔松憔悴而竟折兮，嗟兰桂其将谁恃。凤凰逝而千里兮，怆燕雀之相视。九疑惝恍其何处兮，吾将企苍梧而望之。斮斑竹而不使生兮，祝二妃之长无恙也。"}