{"id":"1117299","title":"和前人韵","dynasty":"宋","author":"辛弃疾","text":"池鱼岂足较浮沉，邱貉何曾异古今。末路长怜鞭马腹，淡交端可炙牛心。山方高卧云长乱，松本忘言风自吟。昨日溪南鸡酒社，长卿多病不能临。茶瓜不作片时留，又向悠然作胜游。花径似经新扫洒，竹林唤起旧风流。天教有象皆楷写，世已无书可校雠。长日苦遭蝉噪聒，杖藜拟访涧泉秋。"}