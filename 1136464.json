{"id":"1136464","title":"赠寿昌墨客叶实甫","dynasty":"宋末元初","author":"方回","text":"古人削竹以为笔，木板为方竹为策。其字科斗或鸟迹，或篆或籀煤傅漆。未有今人所谓墨，晋发汲冢尚可识。地中间获钟鼎刻，文为之具未为极。何其妙哉善摹画，束缚毫管备肸饰。鹤眼凤咮凿湍石，黟楮剡藤捣成足。松烟鱼胞和坚密，誇精斗巧不遗力。隶真行草最后出，万乃不能及古一。有良弓矢无良射，器利工拙缪绳尺。风颓俗降叹近日，四宝往往俱难得，尤艰得者墨一物。燃爇膏脂磔桐实，非胶太燥则太溢。高价玄圭诡苍璧，其实不直瓦与砾。羲献不起欧褚毕，亦无李杜大诗伯。颠倒吏牍冒儒籍，乳臭小儿仅甲乙。苟且研磨暗窜易，奚李纵生惧称屈。寿昌叶老独奇崛，陟阪涉涧负囊笈。直笏圆丸动盈百，病风手试铜蟾滴。潋滟龙光浮五色，便觉砚中轰霹雳。金钱亦不过求索，但欲流名寄篇什。噫嘻此一怪墨客，作书转送三叹息。物有当黑不肯黑，事有当白不肯白。"}