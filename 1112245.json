{"id":"1112245","title":"长安道中怅然作三首","dynasty":"宋","author":"宋祁","text":"三辅古风烟，征骖怅未前。山园蓬颗外，宫室黍离边。树老经唐日，碑残刻汉年。便须真陨涕，不待雍门弦。兴亡作今古，事往始堪悲。宫破黄山在，城空北斗移。走冈寒兔急，啼戍暮鸦饥。灞岸重回首，惟馀王粲诗。城阙今安在，关河昔所凭。种祠秦故畤，抔土汉诸陵。花树圆排荠，楼云淡引缯。南山不改色，千古恨相仍。"}