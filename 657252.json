{"id":"657252","title":"兴济","dynasty":"明","author":"刘子壮","text":"邑赋才三里，邑居未百家。走往问官吏，迎送礼何差。今年河口决，县令沉水涯。一尉久不补，广文署坐衙。有民如鸟兽，何况少菽麻。念此清盛时，地复近京华。乃令不学人，等官如泥沙。哀此妇子困，彼死将谁嗟。中夕念东南，河患遍潦洼。将毋同此邑，而又万里遐。心魂伤谡谡，注目寒原花。"}