{"id":"857308","title":"题步君叙园亭","dynasty":"宋","author":"王令","text":"我爱练湖春柳好，四十里围青玉城。平流中澄绿镜匣，远山旁卧翠虎横。黄林主人乐此地，瞰压湖面开以亭。常将醉目望野色，数曲老画谁家屏。山禽水鸟尽相识，飞入栏壁驯不惊。有时落照到波上，一眼万叠金鳞明。伊余与世既龃龊，奈此有地来归耕。回头把眼看市道，愁向尘埃著脚行。"}