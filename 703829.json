{"id":"703829","title":"读马曹稿赠沈太玄兵部","dynasty":"明","author":"韩上桂","text":"拄笏西山日起时，坐来爽气冉相随。官清自觉马曹冷，赋就宁凭狗监知。独向阳春霏白雪，漫将流水绕朱丝。济南北地成寥落，千载遗文恍在兹。病后休文几瘦腰，苦吟犹欲振风谣。台登碣石霜蹄满，社结燕山雪影飘。自叹望洋逢海若，却惭焚砚似君苗。指南为證从归路，悬耀终知仰斗杓。"}