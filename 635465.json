{"id":"635465","title":"赠双照笑溪师","dynasty":"明","author":"成鹫","text":"野干大作狮子吼，笑溪忍俊不开口。赤梢跃入齑缸中，笑溪海阔天宇空。跛驴逐队事行脚，笑溪卧游周海岳。鸱鸮嚇鼠贪复嗔，笑溪自视何如人。笑溪今年五十一，假我数年方七十。两人相见将无同，浊河泯泯无清日。一年一见一回悲，鬓边白发交参差。眼中之人吾老矣，舍此更有知音谁。今来且喜身犹健，中秋月照故人面。秋月明明似昔年，故人面目随时变。明朝日出东复西，早起溪边逢笑溪。笑声落在无声处，天籁地籁齐不齐。阿谁献笑吾与子，座客旁观皆助喜。五十年前古佛身，无端混迹红尘里。红尘紫陌眼中沙，翠竹青松锦上花。难兄独觉弟补处，无著天亲会作家。羡君不出大庾岭，羡君不吃云门饼。一瓶一钵境中人，千水千山人外境。西畴归牧驯白牛，南圃寻僧续胜游。留客乘凉修白业，晚来坐月话通幽。鹊巢古木人初定，钟度前溪山欲暝。荷沼分题诗句新，竹林煮茗茶烟冷。年年八月八风清，八景当前八咏成。留与名山为话柄，期将眉寿作居亭。居亭眉寿寻常事，地老天荒终及第。笑杀当时老赵州，屈指驴年才百二。"}