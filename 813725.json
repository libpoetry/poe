{"id":"813725","title":"杂述","dynasty":"清","author":"汪师韩","text":"家无一棱田，田园复何忆。所忆湖水滨，遐阡连迩陌。西风原上来，摇漾黄云色。有秋众言欢，吾亦易饱食。何必亩南东，一一为我得。堤上寻酒垆，柳下钓新鲫。此兴极不忘，嗟哉十年客。病喘不能寐，披衣常彻宵。静极翻百忧，好梦难可要。远闻雁嗈嗈，近觉风萧萧。此时剑佩俦，因公集城壕。月地一何洁，霜林一何高。疏慵以间废，知足愁渐消。镫烬看窗纸，熹微欲诘朝。安肃菜如玉，黄芽白笼松。北蔬品无上，广蓄支三冬。忽忆帮园笋，割鲜四序供。味以涩而腴，矫矫君子风。阔别今十年，饱饫输山农。南帆竞冬载，乾腊价枉崇。奚翅市骏骨，虚名竟何庸。所居近积水，夏溽冬尚濡。家人苦阴翳，竞欲新其居。湫隘疾易生，爽垲病岂无。不见旧侨人，廿载何乐胥。曷观东邻僧，土木宁安躯。敝庐在南中，较此尤拘墟。退守缩屋贫，来年我归欤。"}