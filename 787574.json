{"id":"787574","title":"消寒三集饮香亭处分得欲字","dynasty":"清","author":"许传霈","text":"消寒集第三，重来聚竹屋。屋小炉火红，竹疏窗纱绿。我到独濡迟，走仆连番速。细雨洒前宵，步行石崅荦。当门石尤奇，迎我如立鹄。盘飧已罗陈，野味胜鱼肉。主客一笑言，今夕安且燠。吾生不善饮，而喜对糟麴。三爵已酡颜，醉倒不自觉。客持右军书，琳琅重满幅。惜余已矇眬，家鸡浑野鹜。把烛跋其尾，濡墨沾毫秃。催诗寺钟声，声声印心曲。诗新句早成，此际淡无欲。"}