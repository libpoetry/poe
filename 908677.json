{"id":"908677","title":"和张文潜浯溪中兴颂二首 其二","dynasty":"宋","author":"李清照","text":"君不见惊人废兴传天宝，中兴碑上今生草。不知负国有奸雄，但说成功尊国老。谁令妃子天上来，虢、秦、韩国皆天才。花桑羯鼓玉方响，春风不敢生尘埃。姓名谁复知安史，健儿猛将安眠死。去天尺五抱瓮峰，峰头凿出开元字。时移势去真可哀，奸人心丑深如崖。西蜀万里尚能反，南内一闭何时开。可怜孝德如天大，反使将军称好在。呜呼奴辈乃不能道辅国用事张后尊，乃能念春荠长安作斤卖。"}