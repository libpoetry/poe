{"id":"279146","title":"长亭怨慢·夏日赋邛池柳","dynasty":"现代","author":"周岸登","text":"早飘尽、乱丝繁絮。翠老阴多，莫愁门户。已晚年芳，杜娘凄唱惜金缕。向人青眼，争识旧时眉妩。此树太婆娑，动客感、依依如许。悽楚。隔关河不恨，恨隔梦魂归路。青青瘴草，更愁断、陷河西去。赋情到、伯也蓬飞，想应是、铅华弗御。尽折柳歌残，休问当年张绪。"}