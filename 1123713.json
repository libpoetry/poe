{"id":"1123713","title":"周十三丈约同马三丈入青原山赋诗五首以记行","dynasty":"宋","author":"赵蕃","text":"渡江不待饷，胜士约三行。梦境故常在，重来年漫更。又成春雾扫，何日野田耕。要向思公问，灯明香缕横。有见匪山色，所闻非市声。思公藏有塔，钓士隐无名。兀兀故林愿，悠悠流俗情。经禅虽未暇，樵牧念馀生。艇子君先唤，篮舆我复追。闻钟疑寺直，见塔上林移。早起犹思睡，冲寒故觉羸。山游定何得，饭饱细吟诗。萧散得终日，驱驰难久居。灭瘢苏病竹，抛食引潜鱼。问话僧寻蜀，多茶椀似卢。主人佛事外，游戏亦多馀。游山忘襆被，唤渡已无航。隔岸初更动，缘沙数里长。大呼空亟疾，小立更微茫。莫遣眠鸥觉，笑人朝夕忙。"}