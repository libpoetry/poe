{"id":"816935","title":"拟《谢康乐维摩经十譬赞》八首","dynasty":"清","author":"释敬安","text":"觉海性元澄，云何泡沫聚。境界风所吹，虚壑自相鼓。认沤岂全潮，识流匪异体。谁为达观者，真源亦无取。水性本无泡，激流遂聚沫。即异成貌状，消散归虚豁。君子识根本，安事劳与夺。愚俗骇变化，横复生欣怛。晴虚本无翳，阳焰何由生。扰扰宁暂住，渴鹿徒驰情。真空任起灭，明性无减增。智者鉴其微，元同一见精。性内相表状，非焰安知火。新新相推移，荧荧非问我。如何滞著人，终岁迷因果。芭蕉本佳卉，绿叶方丛生。内心匪坚实，外观亦清英。未霜已零落，谁忆昔时荣。生分本多端，芭蕉知不一。合萼不结核，敷花何由实。至人善取譬，无宰谁能律。莫昵缘合时，当视分散日。幻聚眩流目，众巧归我神。能为城郭状，亦现男女身。愚夫昧取舍，横复生爱瞋。逝者复如斯，谁言此非真。幻工作同异，谁复谓非真。一从逝物过，既往亦何陈。谬者疑久近，达者皆自宾。勿起离合情，会无百代人。孰谓识性同，同寝各异见。妄境故无恒，真如了不变。梦觉俱强名，好恶谁与辨。哂彼执著人，尚为浮物恋。觉谓寝无知，寐中非无见。意状盈明前，好思迭万变。既悟眇已往，惜为淳物恋。孰视娑婆尽，宁当非赤县。大道寓影响，谁复知此理。是中无实性，群有妄相拟。本自绝名言，云何立彼此。运心平等观，一任空华起。影响顺形声，资物故生理。一旦挥霍去，何因得像似。群有靡不然，昧漠呼自己。四色尚无本，八微欲安恃。浮云匪定质，变幻谁能测。氤氲翳太虚，飞散穷顷刻。含润若有施，观空了无得。前尘虽云妄，转用资神识。泛滥明月阴，荟蔚南山雨。能为变动用，在我竟无取。俄已就飞散，岂复得攒聚。诸法既无我，何由有我所。寥寥天宇廓，流电时一惊。奄忽不可见，神迅谁与伦。狂心倘可歇，智眼自圆明。勿用世间想，貌彼虚空情。倏烁惊电过，可见不可逐。恒物生灭后，谁复核迟速。慎勿空留念，横使神理恧。发巳道易孚，忘情长之福。"}