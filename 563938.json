{"id":"563938","title":"拟嘉靖圣德颂二篇 其一","dynasty":"明","author":"孙承恩","text":"于穆圣皇，统天御极。阳煦阴肃，坤阖乾辟。乃廿四载，秋仲日吉。皇心有感，涣号大发。惟帝若曰，朕荷洪业。惟尔臣工，予辅予弼。君臣义合，礼恭臣职。古称讽谏，晓人宜识。往有二臣，陈疏过直。朕心颇迕，薄尝示罚。朕兹念之，谅彼诚怛。狂悖虽有，忠爱是泄。矧彼惩创，悔悟必切。蠲除辜愆，俾出缧绁。朕于临下，贤否能别。朕于好恶，顺帝之则。赏善则浮，纪过不越。咨尔臣庶，咸听予说。罄竭臣恭，毋自造孽。体朕至怀，亦罔震慑。惟帝一言，星日昭揭。天地鬼神，咸布在列。德音洋洋，警动六合。臣庶稽首，仰帝明哲。惟帝一心，渊穆莫测。如天之运，如神之默。皇赫斯怒，莫或敢遏。如雷斯迅，如电斯掣。皇心悦豫，怒不留匿。如冰斯泮，如雾斯释。稽首圣皇，天地合德。并育兼容，无终恶嫉。稽首圣皇，并明日月。无远弗烛，无幽弗彻。稽首圣皇，神武不杀。操执乾纲，无敢玩亵。洪恩汪濊，帝泽充洽。君子奋庸，奸宄遏绝。耄倪歌呼，途巷欢惬。遐荒传播，罔不毕达。大猷允升，无有间隔。鸿图永固，无有杌隉。超周迈商，尧禹合辙。彼宋彼唐，孰是方絜。千万年岁，光耀史札。"}