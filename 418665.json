{"id":"418665","title":"一萼红","dynasty":"近现代","author":"顾随","text":"静无尘。乍湿云收雨，远树带斜曛。木槿飘零，紫薇开罢，半池秋水粼粼。西风里、金销翠贴。剩几朵、留与看花人。夜月欺风，朝阳羞露，尽够销魂。长记泛舟湖上，有管弦如沸，士女如云。夕照深红，远山澄碧，荷香时落芳樽。更谁教、东来海上，向此处、特地著殷勤。待共蛩吟乱草，细话酸辛。"}