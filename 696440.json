{"id":"696440","title":"芥浮阁二首","dynasty":"明","author":"郑胤骥","text":"结庐翳城市，亦足成隐居。耽寂乃非性，习贯亦晏如。时有素心人，谈笑同草蔬。且喜足莞簟，幸不碍图书。高原涌积翠，好风起庭除。竹景散窗纸，花香浮衣裾。睥睨夜月永，几阁朝云徐。漫兴差笔墨，放步但菑畬。静爱佛龛幽，闲狎老农愚。宇宙岂不广，闭门徒趑趄。周容空尔为，中心实难诬。头颅久冉冉，次第及髭须。世味差能薄，何为复忍濡。与世淡无事，夏屋空渠渠。所以古人言，吾亦爱吾庐。东风入林闾，春事看已馥。镜里发方华，樽中酒初绿。日将萧洒意，静与良辰逐。最宜檐萧萧，偏怜昼穆穆。抚几摊故书，听泉到新瀑。高歌偶当窗，什箸或村塾。往来地自偏，俯仰天如沐。畏闻剥喙声，愁柬问事牍。惟余二三子，相寻来不速。亦知四壁空，忍使两峰蹙。聊复安容膝，未省辞脱粟。饱食幸无事，此外百不欲。少游哀大志，老聃戒为目。每笑学弈人，所思在鸿鹄。斯言差我心，傲名非傲俗。"}