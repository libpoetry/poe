{"id":"517483","title":"赠辽阳僧慧峰","dynasty":"明","author":"王称","text":"上人出家绝世缘，少小入山今几年。悟得真空无住著，手探浊海神珠圆。草衣百结幽岩里，昼拾松花饮泉水。野性无心狎涧麋，大法时谭听山鬼。辽海苍苍接远天，居人渔猎厌腥膻。山中有僧谁解识，长日安禅祇晏眠。此生自笑机缘薄，欲接微言解群缚。昨夜中峰礼白云，唯见诸天宝花落。"}