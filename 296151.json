{"id":"296151","title":"诗社第一集郑太夷招集江亭会者陈韬庵林畏庐陈石遗三先生","dynasty":"现代","author":"梁鸿志","text":"春城喧风沙，独往事幽屏。江亭吾故友，举念辄造请。郑君胸水镜，娱野纷妙领。于焉集诗客，延此言笑顷。山川争自献，欲秘未敢隐。遥峰带馀雪，奔走赴潭影。平生矜独到，世议久齿冷。寻常一亭春，相顾诧奇景。主人叹中坐，西山答微謦。沈沈经世意，湔祓入僧茗。陶然在题榜，几阅醉天醒。危阑黯将夕，烟柳令人瘿。"}