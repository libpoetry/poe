{"id":"430852","title":"题亚子分湖旧隐图","dynasty":"近现代","author":"华龙","text":"吾家鹅湖滨，空水共澄碧。堤岸相映带，禾桑连阡陌。至德垂庙貌，白傅留题石。迢迢六百年，吾祖所安宅。祠庙存荐飨，墓门翳松柏。忆昔十四五，钓游永晨夕。春风百草生，踏青连裙屐。长啸振林木，低吟渡川泽。超忽二十载，流光驹过隙。汗漫长远游，佳晨永在客。何当返迷途，素颜酬曩昔。云山穷寻讨，衡宇敛心迹。柳生振奇士，十载奋云翮。文章自有神，交道久无斁。绘此分湖图，驰递连邮驿。烟波逐浩淼，云树纠阖辟。与君皆壮盛，何独契幽适。纷纭良未已，斯世安由隔。吾未游分湖，故居共相惜。悬此当息壤，庶几慰行役。"}