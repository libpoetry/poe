{"id":"1193511","title":"寄乐天二首","dynasty":"唐","author":"元稹","text":"荣辱升沈影与身，世情谁是旧雷陈。唯应鲍叔犹怜我，自保曾参不杀人。山入白楼沙苑暮，潮生沧海野塘春。老逢佳景唯惆怅，两地各伤何限神。论才赋命不相干，凤有文章雉有冠。羸骨欲销犹被刻，疮痕未没又遭弹。剑头已折藏须盖，丁字虽刚屈莫难。休学州前罗刹石，一生身敌海波澜。"}