{"id":"146574","title":"念奴娇·冰蟾驾月","dynasty":"宋代","author":"赵磻老","text":"冰蟾驾月，荡寒光、不见层波层碧。几岁中秋争得似，云卷秋声寂寂。多谢星郎，来陪贤令，快赏鳌峰极。广寒宫近，素娥不靳余力。夜久露落琼浆，神京归路，有云翘前迹。当日仙人曾驭气，只学神交龟息。今夜清尊，一齐分付，稳是乘槎客。天津重到，霓裳何似闻笛。"}