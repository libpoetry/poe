{"id":"816575","title":"赠俞恪士以刑部主事改知县之天津","dynasty":"清","author":"曾广钧","text":"长公一仕曾为赘，陶令于官不及腰。谁似星郎厌几近，有如若士谢云霄。分精攻距失长技，同荐车书待本朝。且拟益君燕赵气，更窥丞相飒风飙。国身通一春秋旨，孔思周情世孰知。不见肩吾与连叔，略从臃肿得支离。文非喻道难为妙，悟以当仁不让师。七圣九皇无限恨，八纮宇定失婴儿。比来俱醒东华梦，君自乘云我息机。路上行人怜把袂，海墙飞絮共沾衣。周郎陆弟何年贵，元度真长眼底稀。行矣蓬池出寥廓，不排云背莫轻飞。"}