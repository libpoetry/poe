{"id":"48271","title":"明妃怨·莫倚朱颜好","dynasty":"明代","author":"李东阳","text":"莫倚朱颜好，妍媸无定形。莫惜黄金贵，能为身重轻。一生不识君王面，不是丹青谁引荐。空将艳质恼君怀，何似当时不相见。君王幸顾苦不早，不及春风与秋草。却羡苏郎男子身，犹能仗节长安道。休翻胡语入汉宫，只恐伶人如画工。画工形貌尚可改，何况依稀曲调中。"}