{"id":"1121073","title":"舞鹤四绝","dynasty":"宋","author":"岳珂","text":"九皋仙子老芝田，小立清池阿那边。忽作霓裳羽衣舞，天机未信祇鱼鸢。曾见中庭舞素衣，夜凉桂殿玉笙吹。梦回一曲天风杳，正是华亭振万时。临皋亭下翩跹客，缟袂玄裳忆旧游。推户惘然寻不见，笛声犹认紫貂裘。一川翠毯浅芜平，上有莺簧百啭声。万里烟霄看鹭振，一池鼓吹谩蛙鸣。"}