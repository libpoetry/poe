{"id":"173842","title":"水龙吟·晚晴一碧天如水","dynasty":"宋代","author":"卢炳","text":"晚晴一碧天如水，风约尘埃都扫。素娥睡起，玉轮稳驾，初离海表。碾破秋云，涌成银阙，光欺南斗。想广寒宫里，风流女伴，应都把、仙歌奏。夜永风生悄悄。耀冰雪、寒侵重峤。今宵休道，从来此夕，阴多晴少。坐久更深，露冷襟袖，不禁清晓。更天风吹下，桂香拂袂，想蟠根老。"}