{"id":"1231442","title":"和散里平章游东安汪伯谅半山亭诗韵","dynasty":"元","author":"何景福","text":"丹溪青山冠闽浙，胜游忽聚金台客。朱阑碧槛倚云隈，满地松花踏香雪。玉京北望苍烟重，山光水色开天容。咳唾随风落珠玉，葡萄酒艳玻瓈钟。逍遥聊作无事饮，倒著接䍦从酩酊。潮生眼缬春风和，月上松萝酒初醒。金闺公子玉堂仙，长歌击节音琅然。君不闻香山老子长短三千篇，一金一首鸡林传。"}