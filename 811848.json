{"id":"811848","title":"望江南 杂咏","dynasty":"清","author":"刘琬怀","text":"江南好，往事绕回肠。棠棣花前争刻烛，椿萱堂上笑传觞。此乐最难忘。江南好，锦里是侬家。绿野堂前馀竹石，翠微亭外接烟霞。清景望中赊。江南好，生小未知愁。移烛敲棋惊宿燕，持竿垂钓散群鸥。书卷与为俦。江南好，惠麓约看花。湖岸斜停诗客舫，山楼远接酒人家。一路入烟霞。江南好，曲院锁浓香。坐树流莺谈两晋，当窗鹦鹉诵三唐。小管赋春阳。江南好，昆仲集群贤。赌酒每从明月里，联吟常在惠风前。不减永和年。江南好，最忆二泉亭。远树倪迂新色画，清茶陆羽旧时经。塔影锡山青。江南好，风雨不凄凄。花信早红江总宅，水光长绿伯鸾溪。满目尽诗题。江南好，众绿护平堤。挑菜儿童骑竹马，育蚕婢女掇桑梯。村巷尽鸣机。江南好，暖意逼清明。斗叶疏帘春寂寂，投壶小院夜铮铮。回想不胜情。江南好，修禊趁溪光。杨柳风微莺嘴滑，桃花涨足鸭头香。几处浣衣裳。江南好，企望夕阳边。梅里高风吴泰伯，兰陵雅迹宋坡仙。云树接苍烟。江南好，楼上独徘徊。古调瑶筝弹落雁，清商铁笛奏寒梅。幽兴已成灰。江南好，昼永缓风和。红暖樱桃垂曲槛，粉香蛱蝶恋晴莎。阶下几回过。江南好，门外即蓉江。载酒客寻杨子阁，拥书人泛米家艭。两岸长兰茳。江南好，热闹过花朝。赛社沿村喧击鼓，卖饧隔巷听吹箫。新涨没平桥。江南好，风雅几传人。旧社碧山曾仰杜，古祠淮海每谈秦。春色为它新。江南好，回首忆金沙。长荡湖边千顷月，顾龙山上四时花。清兴属吾家。江南好，上巳换衣单。劲节临窗多翠竹，素心入室有芳兰。尽日与盘桓。江南好，往事记纷纭。杏雨归来虞学士，芜城赋就鲍参军。一例等浮云。江南好，草绿寄奴城。沽酒客来双屐滑，打鱼人去一舟轻。浮玉望中明。江南好，白下早春来。三阁斜阳新第宅，六朝细雨旧楼台。庾信合重哀。江南好，第一莫愁家。巷口乌衣飞乳燕，门前绿柳著归鸦。风月足堪夸。江南好，巧制擅姑苏。织就裥裙西子样，裁成团扇放翁图。争说古吴都。江南好，桃李易成蹊。碧色池塘双鹭立，绿阴楼阁一鸠啼。随地任心栖。江南好，歌吹是山塘。银烛通宵游客兴，珠帘十里美人妆。此地觉荒唐。江南好，香雾养花天。午倦帘栊多蝶舞，晓寒庭院正蚕眠。风脆纸鸢弦。江南好，彩笔发新思。恽氏画图留粉本，陈家词谱界乌丝。终古有名驰。江南好，风味不寻常。席上春盘青笋嫩，茶边寒具玉兰香。那免一思量。江南好，家在水云隈。门外莺愁几树柳，庭前鹤守一株梅。应与赋归来。"}