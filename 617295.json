{"id":"617295","title":"题翟吉野善应篇","dynasty":"明","author":"苏升","text":"物数俱有尽，大造总好生。同托天地间，苦乐自关情。枯骸枕原野，触目胡不惊。杳杳逐游魂，微微动转燐。愁云翳白日，暮雨哭荒蓁。幸得遇贤良，感念无不真。一发慈悲心，封土尽成坟。揶揄已称异，盎缶如有神。古□无主骨，灵台称积仁。能雪孝妇冤，沛泽飞苍旻。精诚通金石，至信感羽鳞。君看隋侯珠，绝代得灵珍。载读魏子书，治命立奇勋。不与报应期，冥报自嶙峋。"}