{"id":"1141823","title":"和王录事次卢疏斋送饶教诗","dynasty":"宋末元初","author":"龚璛","text":"白发冷官来学校，江上秋蘋催雨棹。居然閒寂竟何为，升木之猱那复教。官长毋庸责功效，大府参军同好乐。我尝技痒得渠搔，醉眼却将高下较。贫无才能食家稍，寤寐九关多虎豹。天寒钟鼓不分明，剥啄送诗惊睡觉。传闻汉诏重儒流，雅欲文章存大较。分付王维孟浩然，明主时呼玉堂儤。"}