{"id":"38740","title":"酬叶县刘明府避地庐山言怀诒郑录事昆季苟尊师兼见赠之","dynasty":"唐代","author":"吴筠","text":"明哲良罕遇，遇君辄思齐。挺生着天爵，自可析人珪。河洛初沸腾，方期扫虹霓。时命竟未合，安能亲鼓鼙。从此罢飞凫，投簪辞割鸡。驱车适南土，忠孝两不暌。庐岳镇江介，于焉惬林栖。入门披彩服，出谷杖红藜。隐令旧闾里，而今复成跻。郑公解簪绂，华萼曜松溪。贤哉苟征君，灭迹为圃畦。顾已成非薄，忝兹忘筌蹄。相观对绿樽，逸思凌丹梯。道泰我长往，时清君勿迷。王孙且无归，芳草正萋萋。"}