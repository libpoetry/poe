{"id":"1089380","title":"次韵监簿弟惠乌髭药有诗","dynasty":"宋","author":"许及之","text":"漆城容可为荫室，发白何由黑于漆。但闻拔白成斑句，安得反老还童术。嗟予同气仍同心，怜我年侵雪更侵。尔年少我尚馀纪，我发纵秃当投簪。顶如赤壶已无二，君有良方诚已试。正使缁鬓犹能华，未免种须逢见戏。我发非病心合医，心白发白无已时。欲将心来烦汝黑，且图百问百不知。"}