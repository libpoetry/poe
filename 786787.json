{"id":"786787","title":"苦寒行","dynasty":"清","author":"牛焘","text":"弃我去者，昨日之日不可留。感我心者，今日之日多烦忧。天胡为此气凛冽，北风萧萧吹未休。忆昔韶光遍草木，游春童冠服春服。浮李沉瓜消夏长，池有绿荷径有竹。八月秋高天气凉，不暑不寒佳风光。天时人事忽相催，阴阳消长冬又来。袁安门前堆尺雪，郑榻无毡肌欲冽。纵有膏梁绸绔子，貂裘不暖衾如铁。此时更怜从军众，平沙茫茫走海冻。健儿热血奈寒何，将军角弓不得控。人间处处都祁寒，那得力回阳春脚，能使万家欢。"}