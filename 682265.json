{"id":"682265","title":"寄习豫南太史闽中二首","dynasty":"明","author":"于慎行","text":"飒飒双鸣鹤，集彼玉树林。凌风振逸响，各有九霄心。如何乖羽翼，形影互飞沈。君滞炎海上，我栖梁父阴。伫立望川梁，江路迥且深。岂无一札书，飞鸟不怀音。眷彼越乡叹，感此年岁侵。一为同心谣，涕下沾衣襟。日夕登高台，悠悠望南海。南海不可从，万里阴云霭。念我同心人，留滞方何在。一出咸阳门，岁事数已改。眇眇睇空江，晔晔生兰?。日晏江水寒，美人殊不采。如何桃李颜，含笑扬光彩。保尔岁寒心，芳华自晻霭。"}