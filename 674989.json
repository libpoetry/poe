{"id":"674989","title":"雪江为友人赋","dynasty":"明","author":"杭济","text":"北风吹云凝不动，大雪堕空寒色重。长江拖底横玉虹，叠屑浮花欲成冻。潮头水枯沙渚明，一片琼瑶万里平。古来天堑竟失险，此时风景当谁争。高人独凭此江上，图画坐中开晃漾。眼花虚摇毛发竦，清入诗脾破尘障。不如乘兴山阴舟，不须放鹤西湖头。孤怀旷世真迥绝，直与冥冥造化游。"}