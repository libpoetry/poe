{"id":"743833","title":"青神舟中不得见峨眉山与亥白兄饮酒排闷","dynasty":"清","author":"张问陶","text":"青神县前江水湾，白云遮断峨眉山。平生骂佛得奇报，僮仆惊疑无好颜。我到人间无不可，肯随老媪谈因果。酒坛乍破一船香，后祭江神先祭我。醉后聊倾一杯酒，为问普贤犹在否。我今未死普贤死，眼底请看谁不朽。世人结队朝峨眉，一步一拜头頍頍。峨眉见我独逃避，毕竟我奇山未奇。丹棱彭君古豪杰，对子常笑峨眉劣。曾向华严顶上来，尺山寸水皆能说。始知古人多妄语，偶然托兴非心许。君不见宋玉《高唐赋》最工，巫山可有行云女。"}