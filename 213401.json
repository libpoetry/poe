{"id":"213401","title":"木兰花慢·施芸隐随绣节过浙东作词留别用其韵以饯","dynasty":"宋代","author":"吴文英","text":"几临流送远，渐荒落、旧邮亭。念西子初来，当时望眼，啼雨难晴。娉婷。素亭共载，到越吟、翻调倚吴声。得意东风去棹，怎怜会重离轻。云零。梦绕浮觞，流水畔、叙幽情。恨赋笔分携，江山委秀，桃李荒荆。经行。问春在否，过汀洲、暗忆百花名。莺缕争堪细折，御黄堤上重盟。"}