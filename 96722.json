{"id":"96722","title":"二月十日夜雨起书曾移忠禾谱后","dynasty":"宋代","author":"赵蕃","text":"去年秋旱冬尤剧，一雪不能濡土瘠。立春日雨虽应时，到今阙然又几日。游人但欣春物荣，农夫痛心田未耕。我因于役偶适野，骇见蓬勃烟埃生。我今一官非劝农，为民闵雨常颙颙。如闻春寒雨之候，病骨不惮添衣重。朝来数点初蔌蔌，势压黄昏成霡霂。虽云润物要无声，未救田畴龟背暴。眼前市籴虽云贱，复道输租钱乏见。从来谷贱必伤农，政亦何能堪此旱。天公用意何难为，三日为霖事可知。区区折腰困日籴，苦忆村舂宿雨时。屠龙先生曾夫子，著书斤斤良有以。往曾持献儒林苏，为歌秧马附书尾。髯孙知我此书爱，遗我殷勤意何在。世人菽麦或未分，而翁有意除稊稗。我今一官故不堪，此书归田为指南。便当教儿罢群读，读此宁忧饭不足。"}