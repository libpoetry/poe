{"id":"735978","title":"还家作 其二","dynasty":"清","author":"潘江","text":"我祖卜此堂，赫赫承华胄。厥后奕绳绳，伯仲能世守。大人既冰清，从父复兰茂。纷吾席前荣，中道遭穷姤。有弟虽二人，朝华皆不秀。忆昔竹林游，惟予体独瘦。壮者俱不存，瘦者何以寿。自为秣陵客，莼鲈阻兵寇。今兹返故庐，室在人非旧。数椽幸未灰，君子居何陋。扫径刈蓬蒿，五柳或云觏。将种邵平瓜，杂植杨恽豆。勉哉充闾人，慎勿惭堂构。"}