{"id":"1121025","title":"过啄木岭暑暍憩道傍移时始行三首","dynasty":"宋","author":"岳珂","text":"啄木侵云起，流金正日中。涧深犹断港，山崦略无风。自是人来去，何关暑蕴隆。羲皇正高卧，多愧北窗翁。凭轼汗如雨，低檐气若炊。垂头疑大病，驻足便多时。舆隶争阴樾，家人荐药糜。吾生党行道，暑暍亦奚为。鸟道度崄绝，禽名通古今。筑亭聊驻马，息木未成阴。路峻天应近，崖幽雾更深。畏途犹避热，坐有蹑云心。"}