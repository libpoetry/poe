{"id":"836724","title":"三月十六日，奉宪命往南北投联庄遇乱，避居牛牯岭，即事述怀 其二","dynasty":"清末民国初","author":"陈肇兴","text":"薄暮投山庄，杯酒互相庆。父老三五人，问名半同姓。艰难出简书，慷慨论王命。愧非守土官，栖栖毋乃佞。一炊而百扬，众寡常不胜。夜来闻笳声，烽火四山应。抬头望乡关，旌旗蔽岩磴。流涕寂无言，俯首看刀柄。"}