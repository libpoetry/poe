{"id":"506182","title":"朝霞歌","dynasty":"明","author":"周是修","text":"朝霞拥晴迎太阳，满空炫转朱火扬。凤綵龙文结缥缈，歘忽变化神灵张。始疑天孙织锦过，七襄百花就剪将。缝裳精光倏烁帝为喜，命呈下土旌成章。又疑女娲鍊石初得方，功肇洪炉开混茫。火精水银出铸冶，金花五色填穹苍。玉京瑶台如帝乡，道德君王同紫皇。阊阖九门辟荡荡，文武干官鸿雁行。时和气应群物育，从兹衮衮来祯祥，载睹卿云歌八荒。"}