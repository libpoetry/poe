{"id":"1115826","title":"泊舟临平二首","dynasty":"宋","author":"杨万里","text":"前窗向市下却帘，后窗临水开却门。岸头杨柳报春动，溪底云天随浪翻。隔溪数间黄草屋，绕屋千竿翠琼竹。三老鸣钲舣柂楼，今宵又向临平宿。拂溪十点五点雨，縠纹织出团花缕。花头细大虽不匀，一花销时一花吐。北风卷云如卷帘，忽然收尽玉廉纤。天光却在水光下，天水镕作镜一奁。好山隔市望不见，祗有清溪照人面。"}