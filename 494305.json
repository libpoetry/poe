{"id":"494305","title":"秋官副郎张君允清奉诏归侍其严君天方大夫仲冬七月适遇七十有八华诞之辰予忝旧知诗以侑寿觞焉","dynasty":"明","author":"湛若水","text":"昔我北趍召，倾盖过济宁。一晤语契意，知君自阳明。兹晨扣我户，告我当南行。圣明重孝理，俞允侍亲庭。家君夙谢事，冉冉八十龄。归当寿筵开，举酒招长庚。骑鹤众仙人，飘飘吹云笙。先生正加爵，怡然陶性灵。一养换三公，讵足为亲荣。予闻重叹息，世人失其情。孩提有良知，人爵灭天经。孝哉张氏子，显亲在扬名。敬为作此诗，于以侑寿觥。"}