{"id":"537148","title":"途次赠莫山人公远歌一章","dynasty":"明","author":"王世贞","text":"山人到家仅四壁，山人出门无一钱。岑参我兄常建弟，安能改弦媚少年。长安笔耕何限子，时清不夺朱门权。山人失意掉头去，幞被凄凉下广川。那能比肩郭泰舫，乍可寄鲙张翰船。吾伊新句不离口，有似枯木号饥蝉。少年齿舌利于戟，展转千秋复可怜。古来好竽非所论，吾意亦欲琴无弦。"}