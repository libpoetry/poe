{"id":"825459","title":"朱丙君求题张瑞图草书长卷","dynasty":"清末近现代初","author":"郑孝胥","text":"崇祯定逆案，阁臣居其四。生祠谁书碑，二水败以字。其书颇精熟，实则有习气。岂不劲且巧，所乏萧散味。竖眉复怒目，俗笔在刻意。对策列第三，立论却有致。用人古不分，称职足为治。君子与小人，强名乃多事。人污言不废，此理未为悖。朱君得此卷，喜看腾掷势。缶庐亦许可，绝叹龙虎臂。吾意独轻之，一说聊可备。缶庐擅三绝，诗笔挟忠义。莫持张比吴，逝者有馀愧。"}