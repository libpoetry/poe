{"id":"689592","title":"记园中草木二十首 槐","dynasty":"明","author":"吴宽","text":"东园忆初购，粪壤频扫除。墙下古槐树，憔悴色不舒。况遭众攀折，高枝且无余。爱护至今日，浓阴接吾庐。数步已仰视，伟哉巨人如。非藉此荫庇，谁结幽亭居。立为众木长，奴仆柽与榆。始我种三榆，近在亭之左。西日待隐蔽，阴成客能坐。七年长渐高，密叶已交锁。生钱闻可食，贫者当果蓏。其一忽憔悴，啮腹缘蚁蜾。持斧欲伐之，材未中船舵。藤蔓方附丽，不伐亦自可。古人无弃物，守圃常用跛。读《诗》识其名，谁谓材无用。西戎每渡河，此木能载重。所以人字之，岂在作梁栋。两株倚东篱，计亦七年种。相对垂青丝，蓦地来二仲。荒园乏佳果，枣树八九株。纂纂争结实，大率如琲珠。此种味甘脆，南方之所无。日炙色渐赤，儿童已窥觎。剥击盈数斗，邻舍或求须。早知实可食，何须种柽榆。此木颇耐旱，地宜土不濡。所以齐鲁间，斩伐充薪刍。近复得异种，挛拳类人痀。曲木未可恶，惟天付形躯。良材却矫揉，不见笏与弧。桧柏性相似，安论不同形。城南久移植，用以护幽亭。桧也渐生粉，柏兮复垂铃。幸非两石间，自足全余龄。古槐虽老大，秋到即凋零。园空霜雪冷，见此独青青。南方编短篱，木槿每当路。北地少为贵，翻编短篱护。要知一物耳，贵贱以地故。夏末蕊累累，生意含晓露。花开亦可观，别种更相妒。独怜一夕间，颜色已非素。蕊多固应尔，此理真自悟。不见萱草花，开落只朝暮。翛然数君子，落落俱长身。东家每借看，步去不嫌频。移栽幸许我，已自前年春。自我得此辈，园居岂为贫。但忧积雨霁，日暴少精神。终然勤灌溉，枝叶还如新。因兹悟为学，黾勉在斯晨。花开不结实，徒冒丁香名。枝头缀紫粟，旖旎香非轻。乃知博物者，名以香而成。或者树相类，惜未南中行。初栽只一干，肥壤蘖争萌。分移故园内，不知枯与荣。终当问来使，亦欲如渊明。有树吾不识，人云马槟榔。槟榔产南海，结实因瘴乡。平生冒其名，岂亦如丁香。白花细而密，实甘翻可尝。其叶与麻同，沃若泽且光。麻马音或讹，欲问郭驼亡。酴醾发长条，丛生类蓍草。每记众花开，此种开独早。南方色多红，黄色见者少。但嫌易零落，蜂蝶食不饱。曲阑强遮护，童子日必扫。花落当复开，岂似主人老。昔枉诗客来，觅句步频绕。载诵成感伤，谁来慰幽抱。酴醾有数种，同名而异字。花开欲折难，铦钩如棘刺。白者干独长，红者香更腻。种之小径旁，所恨罥衣袂。插竹加编缚，步障差可类。石家金谷园，恐乏此佳致。托身北墙隅，幸免人所践。苗长已过墙，入土根不浅。叶间蕊何多，濈濈满圆茧。此种觉尤佳，观者尽云鲜。倾心识忠臣，卫足存古典。作羹谅非菜，名同亦须辩。黄花隐绿叶，雨过仍离披。不为杜老叹，未是凉风时。服食治目眚，吾将采掇之。不须更买药，园丁是医师。花细山桂然，阶下不堪嗅。野人其根，根长节应九。苦节不可贞，服食可资寿。其功利于病，有客嫌苦口。戒予勿种兹，味苦和难受。岂不见甘草，百药无不有。惟芥本菜类，秋深掇而藏。此种乃野生，已向春初长。紫花布满地，叶嫩亦堪尝。气味既不辛，却与芥同行。北人无不食，木蘖与草芒。入盘以油和，齿颊流肥香。薿薿叶如许，丰草名可当。花开类兰蕙，嗅之却无香。不为人所贵，独取其根长。为帚或为拂，用之材亦良。根长既入土，多种河岸旁。岸崩始不善，兰蕙亦寻常。袅袅数尺藤，往岁手亲插。西庵敞短檐，藉尔两相夹。岁久终蔓延，枝叶已交接。有花散红缨，有子垂皂荚。赤日隔繁阴，偃息可移榻。但忧风雨甚，高架一朝压。霜雪却不妨，忍冬共经腊。《本草》载药品，草部见牵牛。薰风篱落间，蔓生甚绸缪。谁琢紫玉簪，叶密花仍稠。日高即揪敛，岂是朝菌俦。阴气得独盛，下剂斯见收。便须作花庵，谁与迂叟谋。江湖渺无际，弥望皆高芦。芦本水滨物，久疑平陆无。移根偶种植，沟浅土不污。纵横勿遍地，叶卷多葭莩。白花可为絮，长干须人扶。每当风雨夕，萧萧亦江湖。宛如扁舟过，榜人共歌呼。浩然发归兴，岂为思莼鲈。"}