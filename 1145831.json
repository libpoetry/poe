{"id":"1145831","title":"大禘圜丘及北郊歌辞十三首 其七 高明乐","dynasty":"隋","author":"无名氏","text":"上下眷，旁午从。爵以质，献以恭。咸斯畅，乐唯雍。孝敬阐，临万邦。皇心缅且感，吉蠲奉至诚。赫哉光盛德，乾坤照百灵。报福归昌运，承佑播休明。风云驰九域，龙蛟跃四溟。浮幕呈光气，俪象烛华精。护武方知耻，韶夏仅同声。献享毕，悬佾周。神之驾，将上游。超斗极，绝河流。怀万国，宁九州。欣帝道，心顾留。匝上下，荷皇休。"}