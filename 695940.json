{"id":"695940","title":"送何长卿往江西兼询同伯宗良用晦贞吉孔阳诸宗侯三首","dynasty":"明","author":"欧大任","text":"南来名士得何颙，篆学秦斯隶汉邕。一舸图书前路去，大江秋色照芙蓉。尊前十日我曾留，君去追随亦雅游。最忆豫章胜邺下，西园飞盖满南州。双鱼书不寄江干，应问南曹水部官。病后青溪曾弄笛，梅花吹送秣陵寒。"}