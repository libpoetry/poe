{"id":"115454","title":"送毕公叔奉诏赴陕西","dynasty":"宋代","author":"张耒","text":"毕子谈锋不可摧，捷若急电飞霆雷。老儒宿学不敢较，左右戈戟纵横排。文如翻河注浩渺，学有要会穷根荄。眼看青云不着脚，决去得邑穷山隈。汉家封疆际四海，琛赆万里连翩来。西河故地独何事，礼乐旧俗遭狼豺。包藏隐忍非一日，兽子未可仁心怀。英雄天子命世主，抚剑震奴风雷回。马如屯云士如虎，万车载甲如崔嵬。岂惟俘斩复境土，誓剖巢穴穷卵胎。除书命子参漕府，国有大事须群才。男儿功业在勤苦，莫惜沙塞冲尘埃。御戎旧策子所习，胸臆请为将军开。封侯报国在今日，赠行满举黄金杯。"}