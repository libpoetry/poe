{"id":"844416","title":"庄明府耀采厚威政绩诗为陈柏堂孝廉许吉庭司马作三首","dynasty":"清末民国初","author":"金武祥","text":"岩城恢复绩原奇，惠政尤留去后思。拔薤威名从此振，徙薪远虑有谁知。枕戈敢忘疮痍苦，免胄重瞻父母慈。虎口馀生酬守志，也缘公德荫琼枝。太息沧桑劫未穷，孤城未竟合围功。已看弃甲诸军溃，犹领团丁一队雄。草野同心甘赴敌，花门剺面愿从戎。若非慷慨输忠勇，安见群夷拜令公。噩耗传来泪暗吞，越王台畔共攀辕。哀音已废莪蒿读，直道还明薏苡冤。自昔棠圻贻惠泽，于今黍谷转春温。他年德政碑重纪，白叟黄童尽感恩。"}