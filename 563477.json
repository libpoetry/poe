{"id":"563477","title":"忆昔答乔白岩因寄储柴墟三首 其二","dynasty":"明","author":"王守仁","text":"毫釐何所辩？惟在公与私。公私何所辩？天动与人为。遗体岂不贵，践形乃无亏。愿君崇德性，问学刊支离。无为气所役，毋为物所疑。恬淡自无欲，精专绝交驰。博弈亦何事，好之甘若饴？吟咏有性情，丧志非所宜。非君爱忠告，斯语容见嗤。试问柴墟子，吾言亦何如？"}