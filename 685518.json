{"id":"685518","title":"燕京中秋十五首","dynasty":"明","author":"邓云霄","text":"芙蓉水落凤凰城，台馆翛然白玉京。秋色平分中夜月，风光偏借此宵晴。霜侵桂阙仙衣冷，轮度银河碧浪轻。欲向银蟾乞灵药，共骑黄鹤听吹笙。西来爽气净寥天，金粟飘香集绮筵。青女踏残燕市草，紫箫吹散蓟门烟。壮怀潦倒惟杯酒，往事凄凉自岁年。迢递故乡临桂水，愁看两地共婵娟。广寒游罢回龙驭，金母初归欲进桃。露湛玉盘铺白练，月翻宫瓦涌黄涛。楼前佳气西山近，殿上芳尊北斗高。独有微臣犹待诏，青云空愧旧宫袍。冉冉东流竟不回，年华漏箭暗相催。严风乱卷胡霜去，明月还浮朔吹来。白草连天迷渥水，黄金无地觅燕台。谁怜蹭蹬龙媒老，苜蓿蒲梢晚自哀。海外亭亭晓镜升，仙槎谁道兴难乘。遥闻桂子飘灵隐，忽忆涛声满广陵。夜永缓倾金凿落，人闲长坐玉壶冰。懒随道上遨游子，裘马红尘浪自矜。云叶轻盈护月华，古堂虚白晚栖鸦。管弦人世新番曲，霓羽天孙自一家。泛渚可能期太乙，占星还欲摘匏瓜。丹砂未就残双鬓，此夕秋思未有涯。安仁官序黯惊秋，赖有深杯缓旅愁。笑挽天河聊漱齿，更听宫漏促传筹。十年偃蹇仍黄绶，万里羁栖易白头。谁念倦游心独苦，故山吾拟理菟裘。谁家玉笛叫层云，月引馀声送雁群。缥缈危栏人独倚，凄清深院客先闻。胡床暗忆先年弄，绛帐空传旧日文。最是天涯肠断处，落梅残柳更纷纷。万木萧萧玉露浓，汀兰岸芷若为容。正邀明月留澄景，休向浮云问旧踪。镜里关山同一点，人间道路隔千重。醉乡已悟能忘世，愿向金波化酒龙。游尘争度七香车，河汉纵横月未斜。望望歌楼凉似水，行行驰道白如沙。清风自扫扬雄宅，胜事全归石季家。过眼物华真瞬息，更留馀酝待黄花。斗挂城头夜漏深，疏桐澹澹月移阴。横塘迥对双珠定，阿阁斜衔半壁沉。霜露不凋青桂影，海天长系素娥心。寒衣夫授催刀尺，又听西风一片砧。醉舞狂遗白接䍠，铜鞮终夜闹群儿。携壶秉烛有今夕，去燕来鸿又一时。世上功名浑是梦，酒中贤圣乃吾师。君看小阮追欢处，何必风流让习池。年来氛祲未全消，暮角边声入夜遥。逐虏有人逾北海，寄衣谁梦到西辽？尘迷汉月愁飞挽，云暗胡天失射雕。闻道前军犹未入，不知何日起嫖姚？塔影风动金琅珰，夜如何其夜未央。南楼老子兴不浅，西方美人怀正长。三天云水自浩浩，九秋霜露徒茫茫。遥把一杯酹牛女，尔独无辜限河梁。坐深凉露湿征衣，星聚人间此会稀。共道鹓鸾依北阙，谁怜乌鹊又南飞？烟销六代无新曲，潮落三山冷旧畿。他日停云念吾党，那能不饮醉方归？"}