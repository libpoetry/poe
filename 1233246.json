{"id":"1233246","title":"性理歌","dynasty":"元","author":"李道纯","text":"两仪肇判分三极，乾以直专坤辟翕。天地中间玄牝门，其动愈出静愈入。道统正传指归趣，仲尼授参参授伋。风从虎兮云从龙，火就燥兮水流湿。致和格物有等伦，入圣超凡无阶级。君子居易以俟命，内省不疚何忧悒。致用推明生杀机，存身究竟龙蛇蛰。回光照破梦中身，直下掀翻旧书笈。磨光刮垢绝根尘，释累清心无染习。潜心入妙感而通，万里长江一口吸。何须乾鼎炼金精，不假坤炉烹玉汁。透彻羲皇未画前，世界收来藏黍粒。"}