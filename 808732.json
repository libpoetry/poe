{"id":"808732","title":"题耕岩草堂图为沈樗崖山人","dynasty":"清","author":"严遂成","text":"河边石人眼一只，翟泉鹅二苍白色。剿饷练饷名无实，六隅四正空豢贼。墨缞据坐中枢堂，三疏抗论直臣直，帝阍沉沉日月黑。鼎湖大去庙祏空，一马渡江鱼非龙。春灯蟋蟀狮子赚，持此筹国何从容。汉起黄巾赦钩党，小朝廷反张罗网。网尽东林复社人，报复私仇忘板荡。但见苍鹰击殿飞，谁防铁骑横江上。耕岩名在刊章中，弋者何篡冥冥鸿。破家无事容张俭，亡命幡然窜蔡邕。金华山深瑶草秀，有流可枕石可漱。乱定草堂归去来，白发如新面已绉。彭泽松菊认宋遗，武陵衣冠袭秦旧。文孙墨妙绘作图，展卷一片烟模糊。君不见洛阳铜驼卧荆棘，玉津金谷青芜国。此堂独作鲁灵光，不受昆明劫灰蚀。他年宛水去扬船，门巷依稀梦饱经。其旁定种冬青树，其下应修野史亭。"}