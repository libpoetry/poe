{"id":"657108","title":"定王乐用冷庵歌","dynasty":"明","author":"罗伦","text":"君不见淮阳城，君不恋曲江景。君不味罗珍羞，君不皦衣裳锦。君居冰一壶，君出雪一艇。千山寂鹗声，万境绝尘影。道有冻饿人，冷庵无此冷。我寒待君衣，我饥待君省。民瘼不问问牛喘，莫学汉家丞相丙。冷庵冷，冷如铁。万国如在红炉中，江南六月寒风雪。耻庵好向冷庵游，冷庵好傍耻庵结。庵外诸君知不知，两庵里事乾坤歇。"}