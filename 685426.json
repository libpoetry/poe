{"id":"685426","title":"归兴七首并序","dynasty":"明","author":"邓云霄","text":"懒性宜高枕，途危畏及秋。非无溟北翼，自薄陇西游。葛令求丹药，江生笑黑头。凭谁解馀意，试一问沙鸥。尘容聊一洗，发垢正新梳。药里开蛛网，芸编走蠹鱼。调希弦可解，意到竹堪书。寄谢劳劳客，无烦问索居。岂避弓蛇影，生憎凫胫添。闲看稚子戏，未怪老夫潜。粳稻馀三釜，蚕桑具一缣。谁云吏情淡，盘有水晶盐。微禄不果腹，浮生堪息机。空囊吾已惯，丛桂旧相依。失路行偏远，回头未觉非。秋风病百草，正长北山薇。竹林真玩世，金马伪逃名。达士期朝彻，高人贵夜行。寒蝉秋自急，凉露饮逾清。天下滔滔是，吾将学偶耕。匡坐适禅心，西风入爽襟。归存压舟石，不用买山金。溟渤万千顷，罗浮四百岑。冷然如可禦，汗漫托知音。对妇品茶谱，呼儿检药经。一区虚白室，半亩草玄亭。浊酒堪埋照，东篱笑独醒。放歌元自解，歌竟若为听。"}