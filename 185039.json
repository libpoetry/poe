{"id":"185039","title":"七月一日复大雨用前韵","dynasty":"宋代","author":"曾几","text":"山头一寸云，山下一尺雨。青天在层阴，未用遽披睹。悬知垅亩间，不著蓑笠御。呼儿趣秧稻，唤妇催酿黍。使君同戚休，有味胜鼎俎。似闻小人言，无复怨詈汝。行看黄云翻，不独翠浪舞。饬廚办千觞，饮客醉一举。不知城东湖，今复深几许。鸥鹭莫相疑，龟鱼且为主。"}