{"id":"1117781","title":"初秋四首","dynasty":"宋","author":"陆游","text":"生世元浮脆，人言七十稀。耄期今已及，气力固应微。食冷常忧过，追凉每念归。入秋才几日，卷簟换缣衣。藉草沾衣露，沿溪掠面风。桐凋无茂绿，莲老有疏红。小彴攲危度，邻园曲折通。新秋得强健，一笑莫匆匆。初夜月犹淡，入秋风已清。萤孤无远照，蝉断有遗声。命薄惭勋业，才疏负圣明。青鞋若耶路，亦足慰平生。兀兀终年醉，空空四壁穷。那知双雪鬓，又度几秋风。高枕三峰老，深衣独乐翁。骑驴向何许，搢箠有蛮童。"}