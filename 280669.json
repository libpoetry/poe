{"id":"280669","title":"雨中花慢·题听雨图","dynasty":"清代","author":"李符","text":"藻井闲房，水葱小簟，妆罢独自眠时。正阑风吹昼，月额如丝。彷佛有浓阴翠点。共檐溜响珠帏。把灵犀寸梦，一霎惊回，腮托香荑。春花烂锦早谢，剩墙榴半树，照眼红欹。又忍听声声，滴淡烧枝。待强起、凭栏折取，怕苔痕、湿了银泥。料沉香枕畔，添伊无数，凤想鸳思。"}