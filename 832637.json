{"id":"832637","title":"西河","dynasty":"清末民国初","author":"朱祖谋","text":"歌哭地。残镫事影能记。劫灰咫尺上阑干，夜笳四起。草堂人去薜萝空，西山窥笑檐际。旧庭树，谁再倚。虚舟泛若无系。为君胥宇燕重来，退寒废垒。梦华一觉玉京秋，閒鸥空恋烟水。酒徒散尽醉后市。问黄垆、犹话邻里。愁绝斜阳身世。怕铜驼断陌、黄尘凄对，西北高楼浮云里。"}