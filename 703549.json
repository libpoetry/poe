{"id":"703549","title":"重和堡中八咏 北山","dynasty":"明","author":"释函可","text":"执斧归来泪未乾，北山山下雪风寒。当年恨不移文早，只恐移文也不看。夹岸遗黎意自凄，滔滔何处武陵溪。河流亦厌寒冰苦，不向东头尽向西。石丈岩岩孰可俦，苍天终古自悠悠。我来说法无人会，只有山前暗点头。野寺开门云乱飘，鱼声灯火各萧条。凄凄木佛凭传语，只恐寒多我欲烧。梦破荒天苦乐齐，情存净污便成迷。东方亦是莲华国，何事迢迢愿更西。秋雨连绵失所天，又闻鹿豕占馀田。可怜生计归黄叶，无奈飘零不值钱。半生勋业醉醒间，到此方知稼穑艰。薇蕨幸留堪缓死，莫将饥饿怨西山。谁道洋洋可乐饥，凄凉抱铗未弹时。故乡自有鲈鱼脍，只恨秋风忆已迟。"}