{"id":"1109829","title":"田家二首","dynasty":"宋","author":"华镇","text":"莫笑田家物象微，柴荆未肯愧朱扉。槿篱花发锦步障，莎径叶齐丝地衣。葭苇吟风环竹屋，鸳鸯浴水傍苔矶。藜羹黍酒有馀味，笑看庭阴密又稀。绕舍澄沟玉色方，夹堤密树俨修廊。霜迟留得秾阴绿，秋冷全无潦水黄。独木短桥通别圃，攒芦新廪出高墙。终年饱暖人生足，何必崎岖走异乡。"}