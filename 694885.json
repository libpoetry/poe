{"id":"694885","title":"牛渚望谢眺青山二首","dynasty":"明","author":"宗臣","text":"岁暮远行役，眷此清江湄。顾瞻江上峰，白云何葳甤。伊人昔结宇，英词光陆离。岁月不相待，高踪邈何之。采采山上兰，烨烨山下芝。芳菲未终夕，白露忽已滋。江流漫浩浩，佳人归何迟。山川无终极，人生会有时。愿言崇远业，千载与子期。与子期何方，乃在青山址。白石何磷磷，照此澄江水。下山撷江华，上山寻石髓。高风一以逝，浮云日千里。荆棘满山隅，岩洞日凋毁。玄夜啼猿狸，白日行豺兕。我欲往潇湘，采彼蕙与芷。采之欲遣谁，子之不可起。悠然伤我心，叹息满江汜。"}