{"id":"1107571","title":"陈待制挽诗四首","dynasty":"宋","author":"叶适","text":"唤作成亏总雪消，等閒好恶任风飘。齐侯自要乘千驷，颜子何妨饮一瓢。巳报西川落那边，倒杯索赌计茫然。也知汉北糇粮聚，能使江东保障全。昔年行住偶相同，舍策追羊径未通。只么空归在何处，一竿红日海门东。世事从来半局棋，夜眠还有不应时。峙岩桥畔船辞柁，冷水观边花发枝。"}