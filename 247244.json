{"id":"247244","title":"三姝媚·庚辰秋重客峨眉","dynasty":"现代","author":"白敦仁","text":"晴峦秋讯早。换啼烟空林，数声新鸟。杖策重来，荡旧情禁得，清商愁调。古涧荒苔，咽瘦石、风湍声小。旧约山灵，新吐岩花，伴人凄悄。容易高丘斜照。剩坏阵鸦盘，樛枝蝉噪。送目归云，有断鸿知我，伤高怀抱。溅泪花黄，办几处、重阳闲眺。待把茱萸亲插，风前破帽。"}