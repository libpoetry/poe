{"id":"223405","title":"齐天乐·扁舟忽过芦花浦","dynasty":"宋代","author":"张炎","text":"扁舟忽过芦花浦。闲情便随鸥去。水国吹箫，虹桥问月，西子如今何许。危栏谩抚。正独立苍茫，半空飞露。倒影虚明，洞庭波映广寒府。鱼龙吹浪自舞。渺然凌万顷，如听风雨。夜气浮山，晴晖荡日，一色无寻秋处。惊凫自语。尚记得当时，故人来否。胜景平分，此心游太古。"}