{"id":"1127350","title":"次韵杨廷秀郎中游西湖十绝","dynasty":"宋","author":"喻良能","text":"湖波万顷泻镕银，妙句谁能敌李绅。桡影缓随红蓼岸，荷香细著白纶巾。萧萧竹径细通幽，小刹明窗瀹茗瓯。夏木阴阴可人处，黄鹂飞上碧枝头。裴园亭榭水之滨，草树云烟满目横。尽日对山仍把酒，兹游绝胜若耶行。与世从来最阔疏，年来况复味潜虚。漆园不嗜濠梁乐，人自人兮鱼自鱼。忆昔孤山和靖家，光风霁月总输他。几多水草连烟草，无限蘋花杂藕花。谁云骑马似乘船，摇曳中流即水仙。香绣几屏波底影，烟绡千幅望中天。湖堤楼阁剧蜂房，楼上争看湖上航。万柄芙蓉清冉冉，临风新折麝脐香。一时谈笑总名流，十里西湖恣意游。熟醉侧身窥翡翠，狂歌左手把蝤蛑。袢暑浑如深甑炊，凉飔一饷最先知。凭谁为觅丹青手，画我谈诗剥芡时。湖边幽胜满青莲，到处时时泊画船。竟日涟漪吟不足，欲归重看水中天。"}