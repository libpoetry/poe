{"id":"158582","title":"送张如莹·柏城亲见五云飞","dynasty":"宋代","author":"强至","text":"柏城亲见五云飞，归奏严宸侍玉墀。重待三长专笔削，新迁八座总纲维。却缘关辅初通属，便向斋坛去把麾。暂使文星历东井，方资远略控西陲。乖崖今觉诙谐验，清献但容龟鹤随。巫峡风高送帆席，锦江春动照旌旗。临川略应添刀梦，宣室行闻盛德诗。看取锋车即西去，岩廊正欲聚皋夔。"}