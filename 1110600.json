{"id":"1110600","title":"奉谢司封使君晏公临顾园居","dynasty":"宋","author":"朱长文","text":"闲卧林泉与世疏，使君三度枉旌旟。未陪徐孺升宾榻，敢屈文侯式敝闾。暂掷鱼竿丝半卷，旋开松径草新锄。愧无美酒拈巾漉，难得金波款绪馀。未入柴扉即下车，茅斋挥麈缓论书。不知铜虎威权重，岂责荷衣礼貌疏。此日狂歌希鲁望，昔年能赋拟相如。箧中残藁如传后，虽枉朱轓亦不虚。甘盘德业满天区，博学承家行有馀。凤翥频观先帝诏，牙签新补相君书。晨羊不饮康衢静，夜犬无声狱犴虚。风绩已应推第一，鳌峰深处列仙居。"}