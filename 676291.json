{"id":"676291","title":"登三仰峰","dynasty":"明","author":"傅汝舟","text":"武夷多奇峰，高者是三仰。丹崖更安排，不独似悬榜。千步覆石廊，曲折复下上。岩楼开谽谺，面势极㝩㝗。倾曦独照曜，乱石互罗网。中有碧海桃，倒悬不盈丈。叶落根自蟠，千岁无复长。睹兹神理功，吊古忽然惘。药炉吹死灰，葛翁亦长往。难闻白鹤音，徒结紫霞想。平生岩穴心，眷此㨿昭朗。"}