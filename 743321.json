{"id":"743321","title":"老兵行","dynasty":"清","author":"吴升","text":"公徒三万来骎骎，壮夫力士纷如云。国中七尺野六尺，安有羸老堪从军。老兵老兵尔何苦，曷田尔田宅尔土。岂无若子若弟堪荷戈，白头犹复称官府。老兵闻言笑不止，不失声哭反狂喜。自言弱冠充余丁，得补名粮周一纪。转战从征三十年，半生眠食枪烟里。迢迢卫藏指西招，雪山埋人锄不起。大雕侧翅来啄眼，飞马奔回二万里。将军厚我老犹健，能挽强弓能啖饭。解衣遍视无寸瘢，矢石不侵真铁汉。前年平廊番，三载征苗疆。冬冬战鼓响三峡，半夜下令催军粮。帅旗匆匆渡江水，行营直到家门旁。家门咫尺归不得，纵使归来人不识。昔年火伴尽高官，化作烟云才瞬息。不如老兵长不死，百战身经等闲耳。醉卧沙场亦足豪，闲将一剑磨秋水。"}