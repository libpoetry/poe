{"id":"1131868","title":"漳南十咏 龙台","dynasty":"宋","author":"蔡襄","text":"试看初日照龙台，白玉堂高锦障开。树色一番连雨净，溪光几曲抱山来。云归深洞天形瘦，风落前村笛弄哀。拟结青楼遍题咏，思王何吝斗量才。亭上芳樽惜别人，亭前斜日欲归轮。伤心定是丹枫树，拂面空来紫陌尘。岁月暗惊山色古，愁情长与草芽新。何时此地回飞盖，寂寞栏干又一春。近郭溪光绿好裁，雨晴波底敞栖台。荫堤佳树千围合，掠水轻舟一箭开。惊钓寒鱼拖糁去，忘机閒鸟信潮回。官馀拟欲祛尘意，书遍平沙我独来。有客高怀脱世尘，碧湾晴槛乐游频。无心自合波中月，照影谁分鉴内人。莎砌乱蛙争噪雨，杏梁双燕欲留春。长年老厌趋豪末，来揖孤云作上宾。湖上山光一笋青，佛宫高下裹岩扃。烟收水曲开尘匣，春送人家入画屏。竹气更清初霁雨，梅英犹细欲残星。吴船越棹知何处，柳拂长堤月满汀。风雅遗芬岳有神，此山灵祀越千春。彩毫佳句言犹在，翠剡新词意未真。绝顶黑林长带雨，曲崖飞磴不留尘。瘴云收尽秋田熟，跋境肴浆再拜人。曾凭水栅誓长江，报国全躯事不双。力屈已嗟关羽死，势孤犹笑李陵降。宿坟古剑龙腥匣，环壁灵旗兽缠扛。神理高高人意近，楮钱祈福暗尘窗。云擎翚槛翠岩巅，石老松皴不计年。举世觉来空白日，几人游去上青天。醉看绝壑都无地，啸倚清风只恐仙。花晚春残无限意，他时回首定依然。紫阁青梯压翠岑，春情秋思共登临。雨岚供眼横千掌，星汉垂檐直半寻。忍别朱栏真俗吏，独栖珍树祗仙禽。当年人事多奇尚，拟托岩扃息寸心。苒惹晴云酿雨时，东城无处不芳菲。斜坡草短孤麛卧，平垄麦深双雉飞。照坞乱花惊客眼，罥空轻絮点郎衣。年来意气多羁束，无复长楸带酒归。"}