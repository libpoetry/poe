{"id":"704189","title":"咏菊八首 紫霞觞","dynasty":"明","author":"管讷","text":"花神百斛酿秋香，满注流霞九酝觞。令节无如天上好，愿称千寿庆重阳。黄金地上有名花，开向千秋富贵家。不比寿安红与紫，纷纷只解竞春华。越娘初试素罗裳，爱向秋风学靓妆。一夜不胜琼佩冷，晚香亭馆有新霜。盈盈宫额半涂黄，不减花前旧样妆。笑杀阿娇金屋贮，香衾寒怯夜来霜。不逐春红浅复深，千枝小朵烂于金。若教开作翻阶艳，辜负风霜百鍊心。秋水池头看斗鹅，霜毛零落粉香多。不知满地谁收拾，剪作寒花照碧波。一簇奇花上苑栽，綵云堆满辟寒台。应将重价论千饼，买断秋光二色开。花比宫袍一色黄，上林开处占中央。临轩长荷君王赏，带得天家雨露香。"}