{"id":"1130699","title":"昌甫自衢送客入城得其诗次韵呈之","dynasty":"宋","author":"韩淲","text":"霜风散焦暵，雾日照寒凉。影迹连山白，声华落木黄。俗情难以澹，幽事不关忙。我觉年逾迈，君吟诗益昌。三见木樨开，香传好客来。庞公隐能出，杜老句欣陪。市近心终远，交亲语易谐。柯山玉溪水，人道谓何哉。蓬户为君开，荒园少旧栽。犹存小篱落，不比一轩苔。前月访彼矣，今朝同此哉。人间花草地，终古岁寒梅。"}