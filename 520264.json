{"id":"520264","title":"送成复初指挥南还与严宗哲太守乔思孝长史强景明伴读联句","dynasty":"明","author":"朱诚泳","text":"一骑冲寒出灞陵，望中仙掌入云层。三秦豪杰乡评在，两叶勋华国史登。龙起当年闻扈从，蝉联此日看云仍。琴边得趣追中散，画里传诗比右丞。瘦骨独怜清似鹤，奇毛转觉鸷如鹰。名通丹陛交章荐，功在黄河满路称。分手又从天外未，举头犹记日边曾。白云目断松楸远，紫电光寒浐渭澄。郑驿梅缄春早寄，谢池草思梦还凭。大江潮上初生月，古渡澌流渐合冰。归到旧京应忆我，石头风雨夜窗灯。"}