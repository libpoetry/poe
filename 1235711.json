{"id":"1235711","title":"送许益之之金陵赴赵侍御招二首","dynasty":"元","author":"吴师道","text":"扬帆千里载书琴，此事光华喜见今。青眼怜才真有道，白云出岫本无心。校书灯火西斋静，听讲衣冠北府深。岁晚幽期良自保，孤根未恨远穹林。绣斧乌台峻碧霄，金陵佳丽未萧条。诗书正气存诸彦，花月残歌笑六朝。山倚石头青入画，江吞天际白吹潮。胜游健笔追雄浑，为寄林间慰寂寥。"}