{"id":"1213495","title":"徐州","dynasty":"元","author":"陈孚","text":"项王熊豹姿，气欲吞天下。大呼渡河来，山岳如崩瓦。当其火秦宫，血涌渭水赭。嗔目叱诸侯，胆落毛发洒。谁知阴陵路，浩歌泪如泻。惟徐乃故都，昔此奠宗社。尚想岩台上，铁槊拥万马。酒酣笳鼓鸣，旌旗蔽原野。及今亦何有，荒棘秋满把。皇天祚真主，神器不可假。岂有时雨师，刈人如土苴。天亡君勿悲，为君奠罍斝。"}