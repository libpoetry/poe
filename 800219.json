{"id":"800219","title":"兵船行","dynasty":"清","author":"王昊","text":"阵云压城日光白，羽檄纷驰骑充斥。飓风昨夜起鲛宫，斗靓千群复何益？忆昔军兴催造船，吴民髓竭无金钱。刺史流汗县令哭，老农含血遭笞鞭。一朝连烽迷海道，帆樯如山倏然倒。旗鼓虚张杨仆营，艨艟已入田横岛。沙溪十里飞黄埃，人家门户昼不开。横刀跃马满街市，海船方去官军来。君不见军中健儿不羞走，尽是幽并好身手。十村九村无人烟，不扫鲸鲵扫鸡狗。"}