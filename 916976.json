{"id":"916976","title":"送向和卿还京","dynasty":"宋","author":"杨时","text":"江湖多秋风，惝恍夜不眠。念子将北归，起视明星悬。君平翠虬姿，耸身苍梧渊。高步隘八区，凌风上青天。妙质蕴荆璞，宁须事磨镌。赠言以为别，妄意追前贤。圣言乃常珍，含咀真味全。奇辞暂时好，过眼如飞烟。洁身忌廉洁，触物冥虚船。吾方病羸苶，市药还自怜。明日隔长陂，相望空惘然。"}