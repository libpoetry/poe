{"id":"829878","title":"南楼令 正月初六日茸城归舟，风雨不已，写此寄慨","dynasty":"清末近现代初","author":"高燮","text":"急景逼残冬。兼旬雪更风。感劳生、人似征鸿。已到今年人日近，依旧是，雨濛濛。船尾响丁东。闲愁特地浓。倚篷窗、梦也惺忪。见说明朝春又至，惊老大，忒匆匆。拥被觉寒轻。朝来眼倍明。听墙头、鸟弄新声。为报晴曦窗外朗，仍道是，雪花莹。料峭步前庭。初阳向我迎。展微霜、竹叶频倾。昨夜窥人眉子月，争怪得，梦先清。"}