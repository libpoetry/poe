{"id":"491518","title":"磨剑歌","dynasty":"明","author":"刘崧","text":"我行四方如飘风，袖有古剑苍精龙。何年尘土凝不灭，苔花绣涩青芙蓉。往者提携访嵩岳，手抉飞泉向空落。划然掣断青丝悬，直恐乘流遂腾跃。青天白日交风霆，我方赤手试发硎。阴纹差差吐寒月，碧缦隐隐排疏星。摇拽千仞崖，动荡九泽水。腥浪回天倒海流，阳侯夜哭鱼龙死。归来䍡?青玉函，紫云为束黄金缄。不愿轻污佞臣血，千年万年保冰雪。"}