{"id":"1195368","title":"明妃曲四首","dynasty":"唐","author":"储光羲","text":"西行陇上泣胡天，南向云中指渭川。毳幕夜来时宛转，何由得似汉王边。胡王知妾不胜悲，乐府皆传汉国辞。朝来马上箜篌引，稍似宫中闲夜时。日暮惊沙乱雪飞，傍人相劝易罗衣。强来前殿看歌舞，共待单于夜猎归。彩骑双双引宝车，羌笛两两奏胡笳。若为别得横桥路，莫隐宫中玉树花。"}