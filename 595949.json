{"id":"595949","title":"西湖游效曹子建体","dynasty":"明","author":"李时行","text":"结蘅轺，鼓兰舟，邀朋啸侣西湖游。日华鲜，春气柔，恬风小浪光如油。倚莎墟，循若洲，仰瞻灵鹫俯龙湫。夹飞虹，缳广畴，桃花的烁柳条稠。谣丹宫，映朱楼，十二缃帘双玉钩。吐吴歈，发越讴，和鸣箫管杂箜篌。奉芳醪，荐时羞，主前献寿宾拜酬。会难逢，别易遒，于斯不乐欲何求。"}