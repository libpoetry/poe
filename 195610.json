{"id":"195610","title":"寄姊夫焦韫叔兼简三姊","dynasty":"宋代","author":"王令","text":"风舟挽晴江，载客日夜行。身远心在家，腹肠何由平。未知所到期，先计还归程。时寻别时语，涕泪下纵横。仰观风中云，下视水上萍。共在天地间，可无同飘零。泻此樽中酒，美鱼其饮羹。虽饱不厌饥，强醉终自醒。笑言虽在远，音问犹有形。愿因东南风，时寄西北声。"}