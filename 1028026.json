{"id":"1028026","title":"刘望之国录惠示文卷次韵为谢","dynasty":"宋","author":"楼钥","text":"吾闻三峡江，湍流下无底。吾闻岷峨山，耸秀且千里。坤维气淑灵，所产多名士。高文既铿然，特立亦卓尔。久慕黄中刘，近有贡公喜。亟从蜀士问，人物定谁比。少年负奇节，论事如翻水。万里见张胡，义激非气使。贤关遂为寮，八尺见英伟。诸君皆敛避，相与推德齿。惠我舂容篇，句法参子美。再诵平生言，作者真近似。战国信徒劳，秦贪不知止。汉唐取与守，反覆皆造理。藩镇论加详，河朔纷鼎峙。词源既渊深，浩博渺无涘。从今使诸生，教育均蒙被。论议归正平，辞章扫浮靡。古人去已远，时毋分彼此。君其挽之回，续弦须凤髓。"}