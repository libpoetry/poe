{"id":"652972","title":"题周士原所索余画","dynasty":"明","author":"谢晋","text":"邈得林泉趣，清幽思不繁。烟霞渺无际，竹树自成村。地接王猷宅，湖当贺监门。山腰云锁断，涧口雨冲浑。境胜民居僻，年丰俗尚敦。书声来杏坞，渔唱起桃源。社散田家晚，钟鸣野寺昏。濡豪还自适，得句共谁论。展玩添新墨，沈吟想故园。他年从隐遁，此景可攀援。"}