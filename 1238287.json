{"id":"1238287","title":"孤松叹","dynasty":"元末明初","author":"王冕","text":"孤松倚云青亭亭，故老谓是苍龙精。古苔无花护铁甲，五月忽听秋风声。幽人恐尔斧斤辱，独傍孤根结茅屋。月明喜看清影摇，雪冻却愁梢尾秃。昨夜飞霜下南海，山林草木无光彩。起来摩挲屋上松，颜色如常心不改。幽人盘桓重慨慷，此物乃是真栋梁。呜呼既是真栋梁，天子何不用是扶明堂！"}