{"id":"1070680","title":"杜子固参议累觅南窗诗勉成鄙句子固谓杜氏古无二族祁公其近属也","dynasty":"宋","author":"李光","text":"长怀杜陵老，遐想靖节翁。二子不并世，千载馀清风。君为南国秀，志气陵苍穹。盘屈不得伸，妙略参元戎。归来侣渔樵，香火陪琳宫。卜居牛斗墟，筑室瓦砾中。依然植五柳，彷佛馀四松。南窗有幽意，寄傲膝可容。拊床寒月侵，曝背微阳通。琴书乐忘忧，尊中常不空。吾乡有诸杜，源流自祁公。归欤有成言，葛巾永相从。"}