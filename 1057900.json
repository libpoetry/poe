{"id":"1057900","title":"重寄","dynasty":"宋","author":"刘跂","text":"忆昨去国初，置传史所监。季也行泣随，往舍都城南。沐我屡饭我，终此一日淹。明作分岭水，苦别心如惔。遄归护孥重，却挂东川帆。停桡憩汴泗，揽辔趋霍灊。间关又相对，共被栖穷檐。未毕十日欢，已复秣征骖。猗嗟季行役，曷日弛负担。长怀芳草句，未读衣已沾。先人门户事，驽力讵克堪。一朝奇祸发，炽甚烈火炎。顽迷得忧辱，自取非谤谗。危巢风雨漂，菅蒯不足芟。于时季来归，弃官不待占。收合败散馀，赖此守独严。阖门数百指，一一恩意涵。辑睦乖迕情，牢不见隙纤。聚粮非短毂，千里均属厌。囊书动高听，恩环赐东渐。吾亲所奇贵，挺立故不凡。晚节就难冀，前非掩多惭。正如已躄人，欻起蒙针砭。衰颜积霜雪，幸亦解羁衔。昨从忧迫来，将复见安恬。西廊坐食菽，可以慰饥馋。渐欲亲酒盏，颇思疏药奁。愿季爱玉体，豢我及西崦。从今荷明时，欢乐百无嫌。酬恩无处所，香火供瞿聃。"}