{"id":"813420","title":"感秋六首选四","dynasty":"清","author":"李宪噩","text":"辗转聊假梦，微凉夜中醒。骤雨忽惊飘，旋歇还寂静。暗虫续幽响，孤竹摇虚影。独寤念候改，长怀感宵永。单裘自无眠，荒鸡何用警？郁郁雨连日，荒村夜来晴。物情感气候，各自为秋声。俯念人事乖，仰视天象明。昼景延余热，午风散微清。端居既寡趣，出门仍滞情。端忧捐众务，永日常独闲。野侣共相招，薄暮游前川。临流一萧散，落日满秋田。林木多高风，漠漠望远山。晴景良复佳，幽抱殊未宽。樵牧归已尽，却回思悄然。云销众星出，始昏散疏朗。空院益凄清，中庭聊偃仰。淡漠转无语，休暇自成想。夜久露初下，天高气逾爽。始自念授衣，谁家砧杵响？"}