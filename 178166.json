{"id":"178166","title":"射弩·蹷张见旧史","dynasty":"宋代","author":"王禹偁","text":"蹷张见旧史，强弩亦古官。如何壮夫事，今作儒者欢。罚郡在僻左，时清政多闲。戎装命宾侣，作此开愁颜。吴弩号健捷，仆夫为吾弯。正侯废已久，画纸为雕盘。日晕生几重，挂壁何团团。记筹鼓声急，中的酒量宽。诚非军旅事，亦有堵墙观。安得十万枝，长驱过桑乾。射彼老上庭，夺取燕脂山。不见一匈奴，直抵瀚海还。北方尽纳款，献寿天可汗。吾徒久不武，干禄为饥寒。所得才升{左豆右斗}，龌龊在朝班。不如执戈士，意气登韩坛。笑拥白玉妓，醉驰黄金鞍。郎官一生俸，供尔数月间。儒将古所重，料兵如转丸。谁知戴章甫，终老弄辛酸。偶因儿戏为，痛念边事艰。临风自慷慨，素发冲儒冠。"}