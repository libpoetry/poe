{"id":"540697","title":"题张平山溟海曦阳图","dynasty":"明","author":"赵完璧","text":"讶此尺素中，沧波拟万顷。是谁为此图，荡漾元无定。此非摹我东溟无际之洪涛，胡为一轮初日停朱影。三山巅，在何处，长烟野雾茫茫去。金光焕射紫霞飞，晴飙歘扫青天曙。不闻天鸡鸣，无复鱼龙惊。但见火轮簸荡，下不可测，潮头绛雪如山倾。烟波迥撼赤城明，扶桑灼烁金鸦轻。一鸟飞，百鸟归，一水耀，万水辉。幽荒寒门开夕霏，长江大河相依稀。虞渊终古不相值，妙造精光随手挥。张公图山复图水，卷首畴昔如豫此。晚年别号偶相符，海惭薄劣山维尔。君负大造资，我非补造才。巍巍君名何可摧，沧波犹笑能尘埃。"}