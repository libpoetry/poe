{"id":"1113423","title":"次韵酬新九江使君赵明达二诗仍送自制香饼白鸥波酒","dynasty":"宋","author":"张镃","text":"纷纷金佩与瑶环，骨相如吾敢妄攀。居处何曾离城郭，襟期终不负湖山。杉旁试履拖云湿，石上敲钩破藓斑。冲晓樵童便来往，思量谁是我投閒。岁晏怀人水一湄，归鸿去雁各参差。寒风不解频吹梦，疾置何妨数寄诗。酿酒改名聊济胜，和香因谱更求奇。路遥不暇多瓶送，一炷同参日渐迟。"}