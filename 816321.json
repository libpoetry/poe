{"id":"816321","title":"大狱四首","dynasty":"清","author":"黄遵宪","text":"国耻诚难雪，何仇到匹夫？既传通道檄，翻弃入关繻。事竟成狙击，危同捋虎须。阴谋图一逞，攘外计何愚！万里滇南道，空劳秉节臣。就令戎伐使，已累汉和亲。况坐王庭狱，惟诬化外人。在旁鹰眼睨，按剑更生嗔。洗血拚流血，鲸鱼海上横。人方投袂起，我始奉书行。重镇劳移节，群儿虑劫盟。怀柔数行诏，悔过复渝平。休唱攘夷论，东西共一家。疏防司里馆，谢罪使臣槎。讵我持英簜，容人击副车。万方今一概，莫自大中华。"}