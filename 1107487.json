{"id":"1107487","title":"途中即事","dynasty":"宋","author":"史浩","text":"巾车向东南，御者欲西北。西北信繁华，岂若吾故国。有泉可洗心，有含可休仆。御者契我言，欣然亦转毂。四山俱荒茅，松竹不露颖。清绝一株梅，依依秀孤岭。轻风引馀馨，淡月露寒影。东君蚤催实，待此荐金鼎。春水涨波縠，画鹢争先驰。一夜风如许，持此将焉之。小舣俟风息，居然无险巇。纷纷彼朝涉，欣吾来解维。"}