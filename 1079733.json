{"id":"1079733","title":"留侯","dynasty":"宋","author":"吕本中","text":"留侯下邳时，豪气或未除。晚节欲轻举，效在黄石书。其书本无言，一叹三呜呼。彼公实天人，识此鹓凤雏。良田有芜秽，令子痛自锄。万事不得已，一身常晏如。袖手默无语，四方瞻步趋。不知隆准公，果能知子无。小儿荀彧辈，下及崔浩徒。谓能明子心，此语亦已诬。不能处其知，正足杀其躯。所恨生已晚，圣门无坦途。学不尽其才，未免风俗驱。诗书在煨烬，子何不回车。试问礼之本，更观心地初。"}