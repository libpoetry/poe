{"id":"1106818","title":"和张中大","dynasty":"宋","author":"王洋","text":"天作长绡玉作图，恍然身世在冰壶。岁期共饱如颁粟，瑞要均行胜得珠。未办五湖扬短艇，且谋双鲤唤长须。清朝不要培芝菌，正好称觞颂正符。忆昔开元夜宴图，锦为方丈玉为壶。但誇北里楼吹笛，谁问长安米胜珠。事去牵连难雪耻，愁来陪奉长霜须。兔园岩穴皆时彦，一斗青精过刻符。"}