{"id":"15910","title":"忽不贫喜卢同书船归洛","dynasty":"唐代","author":"孟郊","text":"贫孟忽不贫，请问孟何如。卢同归洛船，崔嵬但载书。江潮清翻翻，淮潮碧徐徐。夜信为朝信，朝信良卷舒。江淮君子水，相送仁有余。我去官色衫，肩经入君庐。喃喃肩经郎，言语倾琪琚。琪琚铿好词，鸟鹊跃庭除。书船平安归，喜报乡里闾。我愿拾遗柴，巢经于空虚。下免尘土侵，上为云霞居。日月更相锁，道义分明储。不愿空岧峣，但愿实工夫。实空二理微，分别相起予。经书荒芜多，为君勉勉锄。勉勉不敢专，传之方在诸。"}