{"id":"547052","title":"夏日邀朱令君饮楮村石淙","dynasty":"明","author":"于慎行","text":"山公在襄阳，日醉习池月。歌声起铜鞮，至今名未歇。我侯有仙标，邈与世人绝。抱琴出邑郭，来采石淙蕨。石淙何潺湲，流水喷玉屑。萧飒洞壑鸣，五月寒人骨。方塘一片石，混沌本无缺。自从庖羲来，画作赤文裂。远望峡水流，犹似天山雪。此中有真赏，欲语不可说。扫苔卧石坪，山月归可挈。"}