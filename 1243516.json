{"id":"1243516","title":"东邻叟歌","dynasty":"元末明初","author":"叶颙","text":"君莫羡东邻叟，囊贮黄金动盈斗。粉白黛绿眩目前，十二金钗围座右。袖中曲谱贵新奇，五典三坟不知有。往来冠盖尽英豪，骏马金鞍结良友。天公未必长尔私，有限欢娱岂能久。华堂歘忽变荒丘，落日牛羊乱驰走。羡君莫笑西家翁，身长七尺眉颊丰。闭门不肯学干谒，半世不识王与公。无心去较蝇头利，有口懒谈麟阁功。茅屋颓垣常漏月，麻衣短袂不蔽风。储乏陈红之五斗，心有至赤之孤忠。对客张眉唯说理，向人扪腹肯话穷。胸中豪气千丈虹，壮志不下陈元龙。百年富贵如飘蓬，是非荣辱转眼空。珊瑚数尺壮安庸，季伦愚痴真騃童。梦回金谷春已去，欲寻往事俱无踪。但见荒烟衰草寂寞栖春红。繁花散乱歌舞歇，行人抚掌笑石崇。首阳山人恨不逢，食薇不饱乐在中。至今姓字不磨灭，皎如白月悬高穹。但见天地之内，光辉照耀南北连西东。清风遐播亿万古，而我无尽物有终。俯视沈酣声利辈，空中短燄风里虫。"}