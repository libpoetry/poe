{"id":"879620","title":"醉歌","dynasty":"宋","author":"刘学箕","text":"读书求见古人心，闭门不知青春深。夜来东风扫浮阴，晓光薄林生遥岑。搜寻不觉出门去，绿暗溪边杨柳路。诗章立愿不复作，会景那知自成句。归途晤语谁与从，眼前物物俱春工。崇桃积李事已晚，牡丹正丽酴醾秾。白茶照人冰雪同，红茶烧空猩血红。金沙雨晴翡翠积，海棠露湿胭脂重。急呼诗朋唤酒伴，高堂共泛琉璃钟。夜阑秉烛相对语，谩道今人不如古。古士放达醒者稀，今人不饮徒自苦。"}