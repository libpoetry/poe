{"id":"733694","title":"梅花用坡公次李公择韵","dynasty":"清","author":"陈廷敬","text":"寒夜凛客心，鸡鸣车毂动。节往如逝湍，光景一玩弄。颇爱幽窗梅，著花破严冻。天公怜寂寞，物能竞喧閧。飞霜点衣裘，风埃暗驺从。我生樗散徒，不材因自纵。山泽赏四友，竹经从二仲。息景偃东冈，获享水石贡。冷梅坼冰雪，析析柯屡重。卧压短檐日，疏影杂禽哢。有时但孤吟，祇供樵厮讽。默想苦寒夜，戚若念前痛。光宠谢少俊，鞍马事上雍。未招罗浮魂，骤牵春明梦。何当十年计，绕屋手溉种。春风吹白日，羲驭不得鞚。别后绮窗前，何人镫火共。枝间挂桐花，池上蹲老凤。遥忆黄叶山，谁扫青螺洞。待我花下归，白酒酿百瓮。"}