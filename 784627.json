{"id":"784627","title":"三寺纪景戏作排律五十韵","dynasty":"清","author":"王尔烈","text":"屐齿抛来久，风尘二十秋。千峰欣共赏，三刹快相留。西阁依云卧，龙泉尽□游。净瓶窗外得，螺黛海中浮。磐石龙馀尾，松门塔在眸。狮鸣钟向口，象卧鼻垂头。双牖东堂爽，层阶佛座幽。数椽弥勒殿，万卷藏经楼。日饮濯缨水，閒听唤妇鸠。漱琼书可拓，符吐义当求。试觅南泉道，桃花几误刘。言寻祖越寺，蝶梦顿忘周。群岳真堪锁，松坡果不侔。轮囷扪太极，欹侧驻高邱。有洞窈而曲，无梁阻且修。振衣诗忆左，留迹地非缑。饱饭招提别，迂途景物搜。井深八角甃，亭敞四山收。归路同谈虎，夕阳已下牛。客灯聊共息，佛顶更为谋。浴佛香花日，探奇鸾鹤俦。天门穿石壁，滴水玩珠旒。缘磴行如蚁，凌虚坐似舟。西明石观旧，龙井水泉优。路绝松能接，崖悬足惮投。奚奴矜健捷，铤险迈猿猴。尔辈殊堪羡，先生今且休。此行真卓荦，来日应优游。僧指香岩路，筇扶碧岭陬。蕨芽同采采，麦浪渐悠悠。烹茗石桥憩，倾壶枫树庥。迟回行九曲，缥渺到三洲。峰对关门似，尖多笔架犹。炷香云篆袅，坡绣罽茵柔。鹦鹉飞堪唤，钵盂黝若髹。通明山透月，夹缝路登虬。塔矗千寻壁，龙潜百丈湫。方枰仙所奕，高阁佛之邮。花雨台存矣，危岩魔炼不。井连当陆羽，桥断割鸿沟。奇绝雪庵塔，穹兮葛氏瓯。虚中甘露贮，覆手玉丸抠。水浅无盈涸，年多阅电沤。荒碑如褉帖，残字露银钩。文以唐宗敕，石于贞观锼。何其平燹乱，乃尔重缁流。金衲应非俗，铜牌或有由。诛茅伊自始，揽胜此其尤。后者谁乘鹤，吾侪岂学鸥。短言聊纪实，挂漏待相酬。"}