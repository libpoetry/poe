{"id":"833985","title":"沁园春 申浦闻歌，赠花桂卿校书","dynasty":"清末民国初","author":"易顺鼎","text":"杜牧伤春，白傅悲秋，销魂黯然。正吴桥廿四，玉箫明月，蜀弦五十，锦瑟华年。金屋藏花，银瓶记豆，私语友人偎凤肩。凝情处，向红楼剪烛，翠港移船。歌云不堕尊边。漫一碧迢迢锁恨天。甚愁评雁诉，筝心太热，梦和鸾杳，钿约先寒。昙首三生，华鬘半劫，话到飘零都可怜。璇宫冷，怕霓裳舞破，空记游仙。"}