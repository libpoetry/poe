{"id":"695402","title":"教胄子四首并序 直而温","dynasty":"明","author":"林光","text":"有生本自直，直乃质之美。直焉又加温，不养胡能尔。水晶非不明，比玉那相似。无礼蔽斯绞，礼亦温而已。攘羊證其父，贼恩或至此。圣德首称温，非直胡足恃。不见径情人，躁率形动履。心路非回邪，气象终凡鄙。文之以礼乐，温然自閒只。至宝蕴于中，著外必由里。返照日乾乾，敢告二三子。含宏恢旷资，可出庶物上。任情不知检，容或致疏放。何如更庄栗，矩度自不爽。济宽贵有制，颓靡安足仗。辟诸不系舟，江湖波浩荡。惟能操一舵，艰险任来往。情流不加检，平原翳榛莽。常操不死心，泰山成篑壤。宽栗能兼济，德成乃可象。炷炙须着穴，隔靴莫搔痒。大易进阳刚，阳刚乃君子。万事成于刚，刚德信可美。浩然不挠屈，此气胡能尔。所贵强哉矫，中立而不倚。惟刚或太过，为猛为暴耳。更复为强梁，岂但虐而已。忿来不知惩，心火倏然起。美德转为凶，其咎乃可訾。此心常戒慎，刚柔自中理。飘沙走石心，淀作澄潭水。刚用孰为先，莫先于胜己。万汇盈天壤，参差相附比。旷然怀抱兮，物我忘彼此。好简性诸天，惟简斯称己。纷冗交于前，可愕或可鄙。知其所傲惰，此心胡为尔。不与王驩言，不应隐几卧。未闻礼教施，人方罪孟子。率性一于简，傲心所由起。宿习久已便，忘远而渎迩。以敬而济简，非礼自弗履。无众寡小大，磊落均一视。慢心或少生，敌立相搆訾。"}