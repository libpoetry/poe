{"id":"1191746","title":"玉山谣奉送王隐者","dynasty":"唐","author":"鲍溶","text":"凤皇城南玉山高，石脚耸立争雄豪。攒峰胎玉气色润，百泉透云流不尽。万古分明对眼开，五烟窈窕呈祥近。有客师事金身仙，用金买得山中田。闲开玉水灌芝草，静醉天酒松间眠。心期南溟万里外，出山几遇光阴改。水玉丁东不可闻，冰华皎洁应如待。秋风引吾歌去来，玉山綵翠遥相催。殷勤千树玉山顶，碧洞寥寥寒锦苔。"}