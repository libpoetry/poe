{"id":"713775","title":"布政张公挽歌","dynasty":"明末清初","author":"屈大均","text":"贵阳城崩谁巷战，参政张公奋刀箭。手提银印血模糊，冒阵一呼天地变。贼怜神勇欲降公，泰山自掷鼎镬中。奋骂一军皆辟易，舌如电光不敢食。丈夫羞与贼同生，妾媵欢然争死敌。愿为良臣安可得，杀身成仁亦何益。腐肉如山魂袒裼，白昼城中犹荡击。"}