{"id":"682947","title":"东山小集次答李学谕二首","dynasty":"明","author":"尹台","text":"赤绂元惭鼎贵姿，青毡聊憩共儒师。逢时耻献河东赋，述往欣传邺下诗。杖履此归閒可理，溪山时眺兴偏宜。相将更作禅林集，笑拈庭前柏树枝。吴市行歌非客姿，苏门长啸亦吾师。因嗤左氏十年赋，不及陶家五字诗。祗苑翻经君独悟，薝林陪座我兼宜。归舟醉繫梨花月，玉影离离缀夜枝。"}