{"id":"694364","title":"随笔","dynasty":"明","author":"陈献章","text":"苟能深积累，岂患无高誉。如何世中人，甘心铁炉步。一岁十匹衣，一日两杯饭。真乐苟不存，衣食为心患。人不能外事，事不能外理。二障佛所言，吾儒宁有此。断除嗜欲想，永撤天机障。身居万物中，心在万物上。小雨闭空斋，青青竹映阶。道人终日静，一枕到无怀。子美诗之圣，尧夫更别传。后来操翰者，二妙少能兼。"}