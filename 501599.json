{"id":"501599","title":"古心上人颜其禅轩曰爱松林梅隐氏为作图索余赋诗因走笔题之","dynasty":"明","author":"林弼","text":"山人爱松苦成癖，绕屋尽是苍龙鳞。长哦其间日不足，更寻梅隐为写真。摩挲素壁光于雪，错落金刀交屈铁。玄豹毛生雾雨寒，老蛟爪擘山石裂。潇疏似是寒涛惊，恍惚已觉凉风生。徂徕山下云黯黯，太华峰顶秋泠泠。古心山人貌亦古，矫矫苍松宛相似。何当结取云边巢，从师参透西来意。"}