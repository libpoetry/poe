{"id":"697469","title":"己夘仲秋复当计偕北上以家母病不赴与诸友言别四首","dynasty":"明","author":"胡应麟","text":"荏苒岁时迈，蟪蛄鸣前庭。大火倏西流，白露中夜零。公车有程期，仆夫戒我行。州郡忝招邀，闾里相送迎。肃肃同袍侣，命驾来林坰。各言休明世，努力事遐征。夕当辞室家，明当赴神京。神京岂不遥，阊阖造中天。金茎夹广陌，玉陛蒐群贤。幸生唐虞代，况逢强盛年。徘徊高堂病，一卧垂十年。既无稚子娱，亦寡群从援。椿庭渺何许，万里越南滇。感此去住怀，戚戚摧心颜。戚戚徒尔为，兴文各踟蹰。夙昔慕巢由，散发箕颍隅。矧兹乌鸟情，能不怀倚闾。令伯惟承欢，王阳实回车。亦知轩盖荣，方寸寡所愉。愿言青云客，矫翼升天衢。君子游岩廊，小人安敝庐。敝庐亦何有，有稼复有萱。旭日丽遥岑，清风濯林园。问寝趣庭帏，进膳列芳鲜。虽无黻冕贵，彩服欢慈颜。板舆历高台，丝竹罗长筵。踟蹰禽鸟声，映荫林木繁。俯仰中所欲，百岁聊自全。"}