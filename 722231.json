{"id":"722231","title":"从石涛禅师乞花插瓶","dynasty":"明末清初","author":"屈大均","text":"方丈多花发，秋深恰似春。从师分数种，来伴坐愁人。最是芙蓉好，枝枝拂镜斜。幸无头上雪，不怕笑人花。菊花先爱黄，次乃及红白。黄者味逾甘，落英犹可惜。鸡冠大一尺，朵朵红葳蕤。花头虽太重，霜压不曾垂。花中谁得似，长是老来红。折取当明镜，衰颜欲与同。立冬前未冷，已是放梅时。一朵开方半，人从定里知。桂树凌寒开，香多嫌酷烈。不若早梅清，平生在冰雪。先开避冰雪，岂是南枝心。欲与黄花并，芬芳作一林。一枝穿海棠，未开人不觉。寄语枝间禽，蕊香休乱啄。花爱仙人好，相将隐玉壶。不知花主意，肯割数枝无。十五乘潮女，清歌过若耶。因生西子地，颜色艳如花。"}