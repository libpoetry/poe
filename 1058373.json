{"id":"1058373","title":"永嘉巡检张侍禁廨舍辟洞名黄石","dynasty":"宋","author":"华镇","text":"下邳逋客赤松侣，兴薄云天寄廛市。五世鸣钟不自矜，肯向人前进遗履。素灵将倾赤精奋，羽翼当资天下士。夜半殷勤授素书，历历商郊阪泉旨。西过陈留得沛公，云蒸龙跃相因倚。剪嬴倾项成帝业，庙谋胜算皆予起。汉家明堂穷壮观，楹栋能收真杞梓。清尘独步千载上，名实谁可继其美。君家绪系出南阳，世服戎衣登禄仕。凤毛益使家声振，新以七书见天子。君居无事若山居，退食小斋日经始。茨茅涂土完且洁，栽花接果盈阶戺。风月江山散不收，标题黄石宁虚尔。应怀祖武日自砺，功名将使旂常纪。今日中原久太平，颂声交作干戈止。南过铜标束带方，玉帛梯航馀万里。惟有祁连及贺兰，朝廷未欲知疆理。傥推汉幄从衡术，定远将军何可拟。"}