{"id":"807833","title":"贺新郎  都门洗象词同纬云弟赋","dynasty":"清","author":"陈维崧","text":"百戏鱼龙聚。昼阴阴、云房冰洞，帝城无暑。日晡波心张水幄，列坐彻侯公主。其外有、倾城士女。少顷蛮奴乘象至，整鞭梢、踏入金塘去。喧豗甚，尔何怒。鼻殷捲尽西山雨。看水面、涛飞海立，银倾雪注。犹记昆明传象战，莋马僰童跋扈。今已庆、太平寰宇。浴罢含元宣立仗，望赭袍、一朵红云吐。率百兽，御阶舞。"}