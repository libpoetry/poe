{"id":"565833","title":"庐山吟一首","dynasty":"明","author":"黄省曾","text":"我闻匡庐山，西峙宫亭湖。少读神禹经，昔为天子都。背岷南来几千里，巍峰秀出名香垆。石镜孤圆照阊阖，屏风九叠开蓬壶。盘霞错日气熣灿，天鸡紫凤鸣相呼。匡君腾游太清境，空留碧汉青山影。冬春不断霜雪光，昼夜常看二轮景。天池犹馀慧远芳，莲花宛种仙人杏。长风自昔吹二龙，明月当时照三隐。予也萦怀十馀载，披图萧爽心泠然。行当骑鹿芙蓉顶，长啸支矶玉女前。"}