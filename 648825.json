{"id":"648825","title":"惜别行送朱存礼致仕归鄱阳","dynasty":"明","author":"杨士奇","text":"御柳含春绿初遍，紫燕黄鹂满芳甸。晓日承恩拜九重，银鞍白马骄嘶风。我出送之城之东，惜别且驻无匆匆。忆昔携书汉江涘，邂逅论心托交义。折梅载酒春共游，烧烛联诗夜无寐。卿才卓荦不可羁，雄词健笔皆如飞。积金堆玉岂暇顾，登山临水常忘归。南飞云鹄北飞雁，渺渺天涯两分散。即今三十馀六年，前日红颜皆白颠。五岭炎方桂林好，忠辅贤王已身老。功成名遂天所全，七十归来世看宝。嗟余樗散质，□□□□清。未有涓尘效禆益，虚叨宠禄孤圣明。望卿去兮惭感并。倾离尊，饯远道。重是平生故，何由尽怀抱。官河三月波溶溶，片片飞落桃花红。九华匡庐翠未了，芝山秀出鄱湖东。武山南在芝山上，解绂他年定相访。"}