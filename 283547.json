{"id":"283547","title":"沁园春·春晴，拟前人","dynasty":"现代","author":"姚华","text":"霎雨驱寒，霁烟开旭，布满众芳。念华如人意，欣荣炫锦，天怜莺老，促晓调簧。尽日杨花榆荚外，尚时趁余红霏更忙。田野趣，已鸣鸠乳燕，清昼初长。而今淡怀乍省，纵晨熹夜烛，追赏流光。奈远山当户，初葵向日，绿芜明野，芳草思乡。马竞蹄尘游尽兴，又青青梅子苍更黄。晴日在，恨芳菲未拾，春去空伤。"}