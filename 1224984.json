{"id":"1224984","title":"金溪县葛烈女庙","dynasty":"元","author":"贡师泰","text":"金溪庙前草离离，金溪庙中两女儿。青山犹似旧时色，流水不尽行人悲。翠翘珠珥垂孔雀，庙门深锁藤华落。灵风萧飒半空来，髣髴音容启珠箔。忆昔里中初赋银，银赋日急家日贫。父身搒掠痛欲绝，女心愤结何由伸。鬼狐夜号天漆黑，大冶腾腾火光烈。可怜踊跃双蛾眉，变作兼金白如雪。君不见缇萦上书更肉刑，木兰远赴可汗兵。固知才略过男子，不如孝女英烈能捐生。又不见湘妃江边泪斑竹，韩凭冢上连理木。固知精诚可相召，不如孝女感化独神速。赤龙并驾参婵娟，万古日月悬中天。人生虽死名不死，吁嗟丈夫应愧尔。"}