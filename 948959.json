{"id":"948959","title":"韩子温尚书以长句送江梅次韵","dynasty":"宋","author":"周必大","text":"忆昔归田友麋鹿，雪里寻梅踏瑶玉。巡檐屡作杜陵笑，穷路几为步兵哭。忽逢绿衣鬓如云，歌舞醉人睡昏昏。觉来但有风相袭，梦断初无香返魂。岂知重见长安雪，喜极丰年箫鼓咽。更读裴公东阁诗，仍分处士西湖月。皎如玉树临我傍，幸同待漏靴满霜。但愿和羹继先业，不辞草制搜枯肠。"}