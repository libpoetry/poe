{"id":"845050","title":"杂感二首","dynasty":"清末民国初","author":"曹家达","text":"荍生陇亩间，离离杂奥草。朝花晕微霞，似妾颜色好。采置襟袖间，力薄忽已槁。色衰爱亦弛，捐弃在中道。传语采芳人，厥初勉自保。芍药名将离，此花古有之。将花糅作羹，此意古未知。阳春二三月，送君当路歧。君如风中絮，妾如机上丝。机丝早朱黄，风絮无还期。烹尽将离花，当无肠断时。"}