{"id":"766272","title":"玉漏迟 其二 秋夜对月偶忆少陵""斫却月中桂，清光应更多""之语，因写其意","dynasty":"清","author":"周之琦","text":"碧空圆镜展。无端幻出，交柯零乱。望里阴阴，占却广寒庭院。自倚阎浮树影，怎禁得、吴郎偷眼。尘雾卷。丁丁玉斧，等闲飘散。遥睇露脚斜飞，似坠叶霜林，峭风轻剪。唤作天香，终是药娥愁见。记否王孙去久，且归咏、淮南秋怨。清漏转。霓裳旧歌重按。"}