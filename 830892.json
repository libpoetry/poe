{"id":"830892","title":"高阳台 癸未初春击汰湘沅，舟次无憀，怆吟二阕 其一","dynasty":"清末民国初","author":"程颂万","text":"泪尾侵寒，潮心堕梦，旅怀都趁春慵。憔悴江郎，冷烟又换孤篷。前山浅画眉痕绿，尽湘天、影事描空。最怜伊，露袜琼沙，刬佩鲛宫。一层弧角屏风衬，画初三月子，眉样如弓。渴海雌霓，无端飞上巫峰。黄陵竹子斑斑血，更何须、添印鹃红。太匆匆，万一无憀，来伴痴龙。"}