{"id":"813499","title":"春日东社诗成述怀","dynasty":"清","author":"李惠源","text":"敢向乔林借一枝，天容卑隐亦吾私。桑柚嫩叶蚕娘早，巢垒香泥燕子迟。每向东邻分杏火，不随楚客咏江蓠。年来长物家何有，一瓮村醪两袖诗。太平岁月纪羲轩，人坐东风淑气温。老去更知书味好，閒来方觉布衣尊。山光著意青依屋，溪水何心绿到门。报答春晖无一事，年年花下共开樽。"}