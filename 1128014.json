{"id":"1128014","title":"锁宿馀半月得閒读书喜而有赋","dynasty":"宋","author":"程公许","text":"日月疾跳丸，简篇浩烟海。弓旌误诱去，叹息可中悔。马瘏仆亦倦，得休苦无多。剥啄复剥啄，奈此分阴何。薰风锁重棘，襆被去何勇。私我几日閒，此意千金重。晴檐荫虚白，夜灯耿阒寥。自怜声吾伊，亦复如闻韶。王事有期程，称意不可再。寄言山中友，勿误青衫爱。"}