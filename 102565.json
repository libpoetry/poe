{"id":"102565","title":"与胡祠部游法华山·波湖欲尽山为界","dynasty":"宋代","author":"苏轼","text":"波湖欲尽山为界，始见寒泉落高派。道人未放泉出山，曲折虚堂泻清快。使君年老尚儿戏，绿棹红船舞澎湃。一笑翻杯水溅裙，余欢濯足波生隘。长松搀天龙起立，苍藤倒谷云崩坏。仰穿蒙密得清旷，一览震泽吁可怪。谁云四万八千顷，渺渺东尽日所晒。归途十里尽风荷，清唱一声闻露薤。嗟余少小慕真隐，白发青衫天所械。忽逢佳士与名山，何异枯杨便马疥。君犹鸾鹤偶飘堕，六翮如云岂长锻。不将新句纪兹游，恐负山中清净债。"}