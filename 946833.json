{"id":"946833","title":"失题","dynasty":"宋","author":"陈舜俞","text":"昔见淮水清，今见淮水浑。问之何因尔，淮吏谓予言。此淮出桐柏，彼汴来昆崙。年年相合流，东望沧溟奔。汴入淮而清，有若淮水尊。风休一色静，古鉴磨无痕。今年淮水小，仅能庇龟鼋。黄河从春来，桃花注龙门。滔滔朝宗势，巨浪日夕烦。小清纳大浊，势不得自存。崩腾一波走，磅礴泥沙喷。我闻吏之言，冥默窃自论。君子洁履操，小人为诈谩。奸豪烁危行，烈火燎于原。哗言污正论，青蝇止于樊。中人可移性，鲜克始终惇。夙夜念淮水，清心大吾源。"}