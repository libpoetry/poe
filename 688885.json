{"id":"688885","title":"重阳先一日同诸子登驼山二首","dynasty":"明","author":"何吾驺","text":"晴明风日赋登台，遍插茱萸把酒杯。满座凉秋迎袂爽，当空朗月照怀开。升沈过目何关梦，王霸浮沤岂有灰。客子莫惊篱菊晚，夜深还遣露华催。松杉当午送轻寒，张幔能为促席欢。一百重阳难此日，十旬休暇尽凭栏。会邀月下吹笙过，岂羡风前落帽看。商略平田还载酒，毋烦高咏且加餐。"}