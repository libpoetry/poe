{"id":"531641","title":"画草虫为黄月坡赋","dynasty":"明","author":"杨慎","text":"天下几人画草虫，吴兴公子痴孙隆。冰缣雪练鸣趯趯，丹屏绣几飞薨薨。渔父蜻蜓爱钓缕，美人蟋蟀嫌雕笼。百种生意何融融，夷羊非羊鸿非鸿。长卿带晚翠，简子矜秋红。王孙西游归未得，清江碧草烟濛濛。忆昔曹不兴，点蝇惑?翁。滕王扫蛱蝶，摹榻喧唐宫。宋家道君入能品，鸾标鼊轴沉毡穹。古来好手竟寂寞，老痴江东洒绝迹。君不见醯鸡发覆天梦梦，蠓飞硙雨春飞风。小痴大黠应物理，孙痴非痴乃其聪。痴翁之死谁继出，西川曹狂称最工。痴狂乃有两绝蓻，爚耀滇南与江东。朅来曹狂数相见，吮毫蠲纸惊飞蓬。月坡仙人好奇者，赏鉴自与山谷通。凤嬉亭前月瞳瞳，更仆不知寒漏终。铜盘烧蜡春如烘，悬图索赋何匆匆。蚊脚细字盈方空，酒酣操觚持似公，雕刻自愧吾家雄。"}