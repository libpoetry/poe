{"id":"1249887","title":"玉山雅集图者淮海张叔厚为玉山主人作也主人当花柳春明之时宴客于玉山中极其衣冠人物之盛至今林泉有光叔厚即一时景绘而成图杨铁史既序其事又各分韵赋诗于左俾当时预是会者既足以示不忘而后之览是图与是诗者又能使人心畅神驰如在当时会中展玩之馀因赋诗以记其后云","dynasty":"元末明初","author":"昂吉","text":"玉山草堂花满烟，青春张乐宴群贤。美人蹋舞艳于月，学士赋诗清比泉。人物已同禽鸟乐，衣冠并入画图传。兰亭胜事不可见，赖有此会如当年。"}