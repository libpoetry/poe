{"id":"1091123","title":"雪中送客寒溪堂","dynasty":"宋","author":"薛季宣","text":"前年送客寒溪堂，桃李璀璨寒生光。今年送客寒溪道，满望六花形欲槁。前岁今年时不同，同为送客寒光中。寒光山积都相似，谁信冬春长有此。广寒宫殿不胜寒，世界琼瑶无乃是。如何名此作寒溪，炎天风色镇凄凄。不缘送客不易到，送客情怀将何为。君不见瑶池高宴非不奇，穆王犹自赋吾归。"}