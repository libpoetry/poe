{"id":"695083","title":"再用前韵和樊督学二首","dynasty":"明","author":"林大春","text":"霜清梧叶晓峰秋，俄见风行海外州。十载名高岛夷识，百年道在日星流。山开紫翠云归寺，沙动微明月满舟。尽道文翁能化蜀，全胜陆贾越南游。彤庭相望蓟门秋，翠节相逢古粤州。去国虞卿书自著，忧时贾傅泪长流。殷勤把赠千金剑，浩荡心随万斛舟。却恨诗成人已远，濠梁谁拟续重游。"}