{"id":"1127183","title":"秦国夫人挽辞","dynasty":"宋","author":"黄裳","text":"三封皆大国，一子已重金。位到西枢重，春归寸草深。荣华缘忽断，寂寞路难寻。愁入韦沟境，回头月满林。偕老人惆怅，秋深雁独哀。西风何处问，北首几时回。白日晞朝露，黄埃掩夜台。已辞班第一，内殿不须催。慰使来三殿，浇觞走百官。送行千乘富，归宿万家宽。自今腾空往，谁能入定观。晓堂终不见，谁展佛书看。"}