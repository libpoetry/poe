{"id":"1149743","title":"桐花","dynasty":"唐","author":"元稹","text":"胧月上山馆，紫桐垂好阴。可惜暗澹色，无人知此心。舜没苍梧野，凤归丹穴岑。遗落在人世，光华那复深。年年怨春意，不竞桃杏林。唯占清明后，牡丹还复侵。况此空馆闭，云谁恣幽寻。徒烦鸟噪集，不语山嵚岑。满院青苔地，一树莲花簪。自开还自落，暗芳终暗沈。尔生不得所，我愿裁为琴。安置君王侧，调和元首音。安问宫徵角，先辨雅郑淫。宫弦春以君，君若春日临。商弦廉以臣，臣作旱天霖。人安角声畅，人困斗不任。羽以类万物，祆物神不歆。徵以节百事，奉事罔不钦。五者苟不乱，天命乃可忱。君若问孝理，弹作梁山吟。君若事宗庙，拊以和球琳。君若不好谏，愿献触疏箴。君若不罢猎，请听荒于禽。君若侈台殿，雍门可沾襟。君若傲贤隽，鹿鸣有食芩。君闻祈招什，车马勿骎骎。君若欲败度，中有式如金。君闻薰风操，志气在愔愔。中有阜财语，勿受来献琛。北里当绝听，祸莫大于淫。南风苟不竞，无往遗之擒。奸声不入耳，巧言宁孔壬。枭音亦云革，安得沴与祲。天子既穆穆，群材亦森森。剑士还农野，丝人归织纴。丹凤巢阿阁，文鱼游碧浔。和气浃寰海，易若溉蹄涔。改张乃可鼓，此语无古今。非琴独能尔，事有谕因针。感尔桐花意，闲怨杳难禁。待我持斤斧，置君为大琛。"}