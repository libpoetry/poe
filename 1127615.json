{"id":"1127615","title":"和向倅韵","dynasty":"宋","author":"彭龟年","text":"误身利名场，无异一釜甑。置之水火间，谬以力取胜。人生具天则，发见亦有證。如水行地中，投隙即流迸。但恐人欲纵，勃若一民横。志师傥自强，万虑当退听。谁能学禅伯，绝物以求定。吾闻至人言，当识动中静。万变不可齐，一念终难正。口耳固在我，视听复谁令。须从事上学，宁有物外性。能用使太平，不用我何病。斯言闻亦多，究竟终未瑩。从今三爇香，愿以公为镜。今日若驭风，前日如负甑。乘兴试一出，意到即为胜。芗林有高人，能识未病證。谈锋不可遏，勇若春笋迸。美名戒多取，夫子无太横。钟期不世出，谁作山水听。人生具物则，天命我当定。起居孰非真，寂灭岂是静。毫釐不密察，天地失其正。圣学有终始，谟训严于令。穷理以致知，持敬乃成性。倘从口耳学，莫救膏肓病。大本若不立，宁论语未瑩。涂泽欲自妍，何以逃水镜。"}