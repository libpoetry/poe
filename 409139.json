{"id":"409139","title":"谒三苏祠","dynasty":"近现代","author":"刘咸荥","text":"天生灵慧扬清光，奎垣有星寒吐芒。纷纷馀子安足数，振发河岳为文章。苏家父子亦云盛，敬恭桑梓隆祠堂。远接眉山一痕绿，千秋俎豆犹留香。当年骨肉伤别离，雪泥鸿爪随所之。惠州风雨黄州雪，扁舟小笠留清姿。火鼠冰蚕任遭际，养生妙论清于诗。谪贬犹然西恋阙，此心惟有江湖知。老泉垂老犹著书，尧图禹菉探元初。子由隽才能竞美，新诗遥和兴不孤。自古多才天所忌，风波险阻无时无。错节盘根名愈著，醉生梦死非吾徒。天风万里挟飞仙，放怀何处无良缘。人生得失泡影耳，名高身后惟其贤。我来拜谒丛祠下，一门遗像分后先。灵风飘飘动群木，曙分林影初日圆。竹根稚笋露深浅，容我来参玉版禅。前哲有灵应笑我，营营俗虑徒拘牵。吟轻小诗意自适，假山对坐空悠然。"}