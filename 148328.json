{"id":"148328","title":"南康刘尉于厅事之东开轩日清濑盖取其前松声","dynasty":"宋代","author":"曾丰","text":"坐曹在西退食东，一间然尔万不同。彼无乃俗饱吾聒，此不胜幽醒我聪。不律不吕自中节，非夔非襄谁传宗。意其金沙澒磅礴，否则银汉鍧穹窿。开窗即之辨所以，老松不受风所攻。松莫之御非自虣，风无所争不相容。二者无心一有感，自然成声关在通。混沌之窍君之耳，松风触处天机融。声之真者非固有，况复流归形似中。潺潺虢虢盖其似，得真忘似君新功。更收吾耳听以气，一扫从前真似空。"}