{"id":"281457","title":"金缕曲·次和豁轩","dynasty":"现代","author":"林朝崧","text":"酒解消愁否？便千杯也浇不散，茧丝心绪。绣阁春寒无人问，尽日片风丝雨，噤瘁得花心难吐。十里石家新锦幛，让后庭玉树深深护。莺有恨，燕无语。萧郎隔断侯门路，梦随风化为蝴蝶，归飞旧处。春去春来人事改，正叹园林非故。忽唤醒城头画鼓，离恨转深何处写？对影儿独向残灯诉。云鬓乱，起来暮。"}