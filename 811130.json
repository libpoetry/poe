{"id":"811130","title":"鹊踏枝","dynasty":"清","author":"王鹏运","text":"落蕊残阳红片片。懊恨比邻，尽日流莺转。似雪杨花吹又散，东风无力将春限。慵把香罗裁便面。换到轻衫，欢意垂垂浅。襟上泪痕犹隐见，笛声催按梁州遍。斜日危阑凝伫久。问讯花枝，可是年时旧。浓睡朝朝如中酒，谁怜梦里人消瘦。香阁帘栊烟阁柳。片霎氤氲，不信寻常有。休遣歌筵回舞袖，好怀珍重春三后。风荡春云罗样薄。难得轻阴，芳事休閒却。几日啼鹃花又落，绿笺莫忘深深约。老去吟情浑寂寞。细雨檐花，空忆镫前酌。隔院玉箫声乍作，眼前何物供哀乐。漫说目成心便许。无据杨花，风里频来去。怅望朱楼难寄语，伤春谁念司勋误。枉把游丝牵弱缕。几片閒云，迷却相思路。锦帐珠帘歌舞处，旧欢新恨思量否。谁遣春韶随水去。醉倒芳尊，忘却朝和暮。换尽大堤芳草路，倡条都是相思树。蜡烛有心镫解语。泪尽唇焦，此恨消沈否。坐对东风怜弱絮，萍飘后日知何处。几见花飞能上树，难系流光，枉费垂杨缕。筝雁斜飞排锦柱，只伊不解将春去。漫许心情黏地絮，容易飘飏，那不惊风雨。倚遍阑干谁与语，思量有恨无人处。"}