{"id":"591144","title":"明明","dynasty":"明","author":"欧大任","text":"太一明明，十二紫宫匡卫成，五岳泰华恒嵩衡。皇帝坐明堂，左右以股肱。群吏奉法，民不知兵。征繇息，庾禀盈。沐日浴月五谷生，烟火万里狗吠而鸡鸣。六七十翁敖户庭，自未尝至闾井行。比屋为宾主，妇子治糁羹。考钟拊鼓，弹丝吹笙。灵芝华华槃舞终，嘉福穰穰熙和蒸。为我谓客，且安坐而酌兕觥，今我不乐将何营。击壤游以嬉，天地惟曼宁。百昌并，四海正，陛下万载人太平。"}