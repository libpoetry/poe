{"id":"824071","title":"尉迟杯 秋夕偕冷禅泛舟孤山放鹤亭，乘月而返","dynasty":"清末近现代初","author":"高燮","text":"孤山路。正日暮、客子行吟去。扁舟过了西泠，荡向残荷容与。梅林深处。有鹤冢、千年不飞舞。问荒亭、为甚名留，一声声答洲渚。俄觉入瞑湖云，对烟柳凝寒，着意无语。雁外鸥边黄昏近，延隔岸、灯光渐吐。更谁共、清游自赏，算除却、逋仙孰伴侣。待宵分、树杪明蟾，露痕襟袖如许。"}