{"id":"686219","title":"古道","dynasty":"明","author":"卢祥","text":"驰车出东城，车声何辚辚。揽辔就古道，古道多荆榛。十进九反却，嵲屼摧吾轮。所造未千里，计程已逾旬。岂不欲改辙，良愧前修人。吾宁重迟滞，此道终当循。行行半途中，忽值阴霾起。淫雨经旬馀，大道生泥滓。我马没其胫，我车濡其轨。岂无小径通，攀缘良可耻。敛容就道隅，候此风雨止。人生不偶多，长叹将何以。"}