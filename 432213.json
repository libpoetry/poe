{"id":"432213","title":"临江仙二首 1948年岁暮初抵岭南","dynasty":"近现代","author":"李祁","text":"十载归来仍故我，战墟满目尘埃。可能劫外认馀灰。堂深留梦永，寒重拨弦哀。初日园林柳杏浅，有人曾共徘徊。春风入鬓寸眉开。而今成往事，呜咽逐秦淮。北去南来多少路，岭云黯黯长横。山温地暖且消停。幽花堪自摘，薄醉最宜醒。天末微波分海色，潮来顷刻都青。莫从过去问来程。湖山惊昨梦，风雨感苍生。"}