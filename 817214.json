{"id":"817214","title":"汉上纪事","dynasty":"清","author":"谭嗣同","text":"沧海横流日，长城人款年。雁臣皆北向，马市亦南迁。冒顿雄心在，馀皇夜语传。耀兵骄未已，江上试投鞭。微闻夏元昊，少小即凶残。法令轻戎索，威仪辱汉官。行看飞羖䍽，岂是召呼韩。帛树休相拟，熙朝礼数宽。辽儿曾奉使，主父竟窥邻。厚德终归宋，无人莫谓秦。桥门虚入侍，汉室重和亲。转悼南征者，凄凉问水滨。蹈海闻高义，斯人亦壮哉。岂知宾日地，犹有报韩椎。蕞尔蜻蜓国，居然獬豸才。一声燕市筑，千古尚馀哀。"}