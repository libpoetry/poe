{"id":"1042824","title":"寄王子直 其一","dynasty":"宋","author":"刘攽","text":"三见登贤书，每有千人进。少年盛名声，高士离幽遁。吾怜王子秀，屡黜曾不近。栖迟困家食，屈首仕州郡。始疑造物意，实于才者吝。宁与朝廷分，不使山野尽。间令特达士，竭力事推引。知音与汇征，千岁名双振。忆君盛文华，遇事尤精敏。雷电腾火车，波涛驾蛟蜃。譬之逢羿射，所发无不准。固穷当益坚，达生尚无闷。府公枢轴老，治道常坐论。屡闻下榻迎，岂惟虚己问。人生贵意气，感激多发愤。想见吐胸中，江河出方寸。便当荐书上，累鸷推孤隼。咫尺青冥天，励翼见翔奋。年华不吾与，二毛倏生鬓。禄仕久益贫，拙谋老仍钝。干时尚有违，得名谅无分。行当鸿鹄举，判与麋鹿浑。江鱼事钩罩，吴稻收囷囤。君时据亨衢，寄声勿招隐。"}