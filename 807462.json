{"id":"807462","title":"念奴娇  看山如读画读画似看山为周栎园先生赋用曹顾庵韵二首 其一","dynasty":"清","author":"陈维崧","text":"青天粉本，是五丁所凿，自然图画。我识天公矜慎极，吮笔几曾轻下。晴际添螺，昏时使墨，茜向朝霞借。烟丝雨发，直教染岱烘华。我欲地缩千山，袖携五岳，点缀閒亭榭。一幅横披供眺望，便可于中耕稼。非画非山，是看是读，饶舌都教罢。一身冷翠，此间三伏无夏。"}