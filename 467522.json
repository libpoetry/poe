{"id":"467522","title":"春感十首次丘仓海韵","dynasty":"当代","author":"胡云飞","text":"浥尘细雨夜临城，寂寞池塘春草生。滴水空阶如往日，听钟孤枕不胜情。羲皇入梦悲元亮，鹦鹉噤声感正平。纵此向隅休落泪，春愁漠漠待分明。蔚秀荒园渌水前，销魂最是杏花天。长歌倦客停云叹，早去英雄射日年。末世悔居唯避地，故人羞见坐求田。遣怀登阁漫郊望，黯黯斜阳袅袅烟。毕竟情怀未化灰，双鬟绰约梦中来。歌传天意怜幽草，泪下春心覆野苔。月落空留铜雀怨，风流已绝木鸡呆。多君错把思无限，万里遥为祝一杯。伊人或有梦辽西，旧日冰壶试更提。燕市花招庄蝶舞，梁园草长杜鹃啼。吴山楚水魂先许，玉露金风意转迷。一曲江湖萧瑟后，红笺记取写无题。风涛几度撼鱼龙，冻雨寒云转若冬。燕雀还巢犹惴惴，桃源隔梦尚重重。人间话语闻庄子，乱世声名负蔡邕。学问无非生活计，治平长策且迎逢。烈风燕北起沙尘，十亿苍茫惑此身。泛海孤槎呼自主，燎原疾火奉祆神。民心孰与中南海，天意唯屠太下人。试听琵琶悲少女，都门一炬正逢春。窥江胡马惯冯流，鸣镝接兵国始忧。时局无人非一日，江山有辱待从头。乌云不雨倍沉闷，赤子借光多远游。相忍制衡谁可忍，德宗肝胆最温柔。晋帝挟胡还畏胡，庙谟如此已全输。从容李相终遗地，痛哭丘生独向隅。蔽世频传三字狱，吁天不见万人呼。逖琨人物今谁许，清泪都沾旧版图。倾盖须臾论季昆，平生一诺在云根。心邻春水澄如洗，山望罗浮去若奔。君试颐年学黄老，我宜随世醉鸡豚。欢筵未彻承平事，更向南柯颂主恩。天青渐觉夜无何，不唱冯驩怨铗歌。游子心坟埋恨久，达人梦枕解忧多。飞花著雨平添趣，曲径临风似转和。九十韶光看更尽，他朝何以祭诗魔？"}