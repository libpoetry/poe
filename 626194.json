{"id":"626194","title":"美女篇","dynasty":"明","author":"黎景义","text":"有女芗奁亶窈窕，容华二八芳龄少。玮态瑰姿习以都，凝朱一点微含笑。明眸善睐秋波荧，澹眉晓望春山缈。凤簪浮动傍奇葩，曼鬋似云光可照。楚腰怯柳秀堪餐，环佩吟风音悄悄。轻盈罗袖露柔荑，石榴裙压金莲小。澜辉掩映绿池间，一枝乍发芙蓉袅。父母娇怜掌上珠，姊妹红颜孙弗如。银针爱绣鸳鸯谱，彩笔能题蝴蝶图。侍儿三五同嬉乐，不信佳人多命薄。惜红拾翠昼游欢，燕语莺啼春睡觉。云绡雾縠暗生香，离洒巢簥逸韵长。雅焚龙脑纱窗静，闲对鸾形绮幔光。乘飔花下殊芬宿，待月帘前清影凉。月明飔暖年年奏，粉黛几人应与友。悲生铜雀西陵望，颦效苧萝东里丑。卓女淫奔司马琴，文姬失落匈奴手。儿生淑贵更何求，未知当作谁家妇。不字幽闺贞十年，迟归应勿怨期愆。桃花含芳灼未发，梅实满林青自县。鹓雏息羽择嘉树，龙子潜鳞思广渊。沈吟不觉心语口，愿得贤如梁伯鸾。"}