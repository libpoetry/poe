{"id":"770107","title":"苏武慢•佳人减膳","dynasty":"清","author":"董以宁","text":"欲报厨娘，还呼绣婢，说是药方新忌。辛椒空荐，鱼炙非宜，镇日长餐松子。频催举碗，时慰加餐，翻怨小鬟多事。叹春来玉板金须，一向何曾染指。犹记得、酒分半雅，茶品三番，旧日花茵情意。情还羞述，意在无言，只向空中画字。到得而今，玳床孤枕，香阁更无仙剂。便传来香饭，帘前呼取，雪狸来替。"}