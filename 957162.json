{"id":"957162","title":"晓自银林至东灞登舟寄宣城亲戚","dynasty":"宋","author":"范成大","text":"晓山障望眼，脉脉紫翠横。澄江已不见，况乃江上城。结束治野装，木末浮三星。羸马陇头嘶，小车谷中鸣。亭亭东灞树，练练绿浦明。篙师笑迎我，新涨没蘋汀。径投一叶去，云水相与平。聊将尘土面，照此玻瓈清。怀我二三友，高堂晨欲兴。风细桐叶堕，露浓荷盖倾。凝香绕燕几，安知路傍情。"}