{"id":"1053687","title":"宵兴","dynasty":"宋","author":"孔平仲","text":"我眠何由安，击鼓中夜起。出门若秉烛，月色照千里。屋瓦微有光，纷纷雪正委。清寒薄驼裘，六合气如水。既归整灯火，危坐阅书史。羸僮拭眼睫，侍我色不喜。问之强应对，固以噤口齿。金壶涩冰澌，城上更屡死。戍兵饱且昏，汗漫睡方美。援桴虽贱事，其实关众耳。奈何司晨夕，倒错一至此。惟有赤帻鸡，嘐嘐鸣不已。"}