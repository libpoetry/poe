{"id":"700561","title":"赠别刘元瑞因怀都下诸君子六首","dynasty":"明","author":"顾璘","text":"矫矫双飞龙，蟠彼洪川扬。歘乘风云会，羽翼周天翔。与子生南国，丱角两颙昂。弱冠改初服，谒帝升金堂。联翩就下列，茝佩曳兰禳。皎洁中怀曲，持以比圭璋。帝城何巍巍，九门十二衢。飞观凌云表，王侯夹巷居。它人盛驰逐，白日恣驩娱。流尘汎高盖，轻风振华裾。索居寡俦侣，旷志眇相疏。低心弄柔翰，散帙览贤书。永谐金石交，此乐良已纾。楛矢恋急弦，大义难久安。飘飘游宧子，岐路多离叹。双鹄游河沚，飞鸣乐且闲。风波一乖别，怅望伤心颜。颜伤有时怿，心伤何亡宽。迢迢滞西北，默默限东南。无舟济江海，会面诚独难。严风切肌骨，大壑层冰坚。百草悴中野，繁霜下青天。念子涉长道，过家邈以绵。孝义隆所愿，匪以亲交然。清晨策驽马，携手此河壖。上问王国事，下以叙乡园。信宿不能寐，宛转展离言。置酒东城曲，广宴罗众宾。玉樽湛清醑，鲙鲤办厨珍。献酬一以渎，见子各谐亲。既来不旬日，又不履城闉。道远别日促，百念未及伸。哀歌激齐瑟，慷慨伤心神。民生信多故，天道广且慈。白日烛下土，回光彻幽微。秉节历皇甸，四牡騑以驰。孟春阳气应，万物发华滋。周行布嘉会，缓狱宪天施。先民有遗轨，慎刑释其疑。鄙哉夸毗子，察察于渊鱼。"}