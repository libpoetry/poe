{"id":"268326","title":"金缕曲·题卜母蒋太夫人诗卷","dynasty":"清代","author":"郑兰孙","text":"三复悲凉语。写平生、艰难况味，伤心几许。缕雪裁冰词一卷，节孝千秋昭著。霜夜冷、青灯机杼。风木空馀人子恨，更孤鸾、镜影尤凄楚。松筠志，耐寒暑。无端骤雨摧琼树。幸天公、栽培深意，贤孙继祖。雏凤声清堪慰望，万里云程健羽。应不负、当年辛苦。愧我吟怀殊草草，勉题笺、敢步离坛主。钦佩意，赋金缕。"}