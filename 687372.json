{"id":"687372","title":"同栗斋饮张仰山别驾舟中三首","dynasty":"明","author":"孙承恩","text":"细酌清歌动，微风锦缆牵。居常惜萍梗，邂逅合留连。古道低残日，冥鸿度远天。无端故园兴，飞越酒樽前。川迥兼天末，帆开背日斜。孤村依远戍，宿鹭聚寒沙。病体樽深怯，清谈兴更赊。即看冰雪晚，能不惜年华。城市多违阻，官程喜接联。平川移远棹，高柳俯长筵。旧识王祥贵，新承董相贤。幸陪今日话，已胜读经年。"}