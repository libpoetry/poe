{"id":"788776","title":"水龙吟 游丝","dynasty":"清","author":"周祖同","text":"小栏花韵晴初，悠扬上下随风转。略无头绪，浑无气力，漾成凄眷。网断怜蛛，衣残补蝶，缕斜迎燕。只玉人心上，丝丝牢系，等闲是、愁难剪。休说游踪己倦。尚缠绵，宝钗低颤。撩将画鬓，拈凭纤指，误他双眼。香篆才萦，梁尘轻度，帘阴微见。算青春此际，千般荡冶，在斜阳院。"}