{"id":"766372","title":"惜秋华 其二 媭砧课读图为王少鹤农部题","dynasty":"清","author":"周之琦","text":"旧业青箱，诵先芬、幸托茕茕月姊。珠树俊才，名成捣衣声里。冰绡细写前尘，照灯影、柴门深闭。谁记。有元龙、省识当时情事。宫锦艳柯里。是寒砧叠就，香罗文绮。霜杵泪、痕悽红，尚沾掺指。扁舟画省归来，胜清沔、相望天际。迎侍。趁明年、一帆春水。"}