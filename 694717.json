{"id":"694717","title":"己未九月余新归灉江度构茅居甫成姻兄王氏效先有诗见美倚歌和之以酬其深意云","dynasty":"明","author":"周是修","text":"周孔既已矣，哲人将畴归。万物自荣谢，苍苍含朝晖。结庐还故里，忍使初心违。为山期九仞，覆篑功宁亏。载歌太古音，泠泠空自知。圣人百世上，我乃百世下。攘攘尘途间，未有忘情者。淫词尚新声，薄俗轻大雅。明珠混鱼目，畴能别真假。结庐隐其身，翛然傍林野。"}