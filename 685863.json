{"id":"685863","title":"斋居夜坐次堂翁梦山尚书韵三首","dynasty":"明","author":"卢宁","text":"仙闱空豁月流光，斋沐炉熏汉署香。霜肃九逵星正会，葭吹六管气偏凉。制严禋祀联臣寀，精附云霾达帝乡。令节天颜知有喜，冕旒端拱焕朝章。幸陪斋宿傍龙光，共沐氤氲满眼香。象辂泰坛仪秩秩，汾阴星尾迹凉凉。检书烧烛悲前事，迓节逢阳忆故乡。拟赋甘泉才恨拙，敢言华国有文章。来宵大路肃明光，南国风飘画省香。净案胆瓶看渐暝，法宫玄服觉加凉。龙斿应拂金灯上，凤历还踰铜鼓乡。显相有怀浑不寐，手披云汉裂天章。"}