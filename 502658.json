{"id":"502658","title":"和高漫士梅江谣","dynasty":"明","author":"王恭","text":"梅江水，流浩浩，居人尽说梅江好。自从海上筑城池，使车络绎无昏早。梅江水，深复深，行人一见怀千金。老夫平生爱江水，日饮一石无贪心。青萝盘盘数峰色，兜高望见扶桑白。蜃气朝凝鲛女宫，珠光夜照天吴宅。居人生小住江皋，架壑梯岩结构牢。沙鸥不省逢机事，江叟何曾识县曹。峨峨百雉连山郭，夷岛清宁无摽掠。将门子弟解逢迎，大侄儿郎谈礼乐。有时江上渔歌发，捩柁抽向江空阔。蹒跚竹篓紫蟹肥，拨刺金盘素鳞活。龙门子，何处来，向予西指凤凰台。京行此别三千里，怅饮应须数百杯。谢公好为苍生起，山中猿鹤徒为尔。到日秦淮有鲤鱼，尺书先寄梅江水。"}