{"id":"1011561","title":"显元歌","dynasty":"宋","author":"释印肃","text":"不识本家元宝贝，汩没缘尘生死快。阿赖耶识藏无明，十八界缠缯网盖。贪嗔痴，常在在，心镜空花分内外。不知四大假成躯，妄执六尘增渴爱。迷此心，有三界，大地茫茫谁晓解。依师戒定学看经，闻通真空即生怪。世间物，无不坏，唯独法身镇长在。毛吞巨海有谁知，芥纳须弥实奇最。本无外，亦非内，心法无形无可对。假施七宝满三千，道眼未开心不会。莫说知，休谈解，自骊珠，不著买。用无尽处示众生，识不破人还□□。听语言，为教诲，不脱声闻生进退。刹那一念入魔群，万劫虚招无间罪。本无传，莫求解，祇这灵光终不昧。大无边表细无尘，圆觉一轮如意袋。"}