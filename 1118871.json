{"id":"1118871","title":"和王东卿绝句四首","dynasty":"宋","author":"陈与义","text":"少年走马洛阳城，今作江边瓶锡僧。说与虎头须画我，三更月里影崚嶒。来日安榴花尚稀，压墙丹实已垂垂。何时著我扁舟尾，满袖西风信所之。只今当代功名手，不数平生粥饭僧。独立江风吹短发，暮云千里倚崚嶒。平生不得吟诗力，空使秋霜入鬓垂。太岳峰前满尊月，为君聊复一中之。"}