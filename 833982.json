{"id":"833982","title":"台城路 其一 出都后遇梁选堂于申江旅次，酒边剪烛，共话京华，泚笔言愁，不胜销黯，正如青衫司马，乍听秋浦鹍弦；白发宫人，曾见春风羯鼓也","dynasty":"清末民国初","author":"易顺鼎","text":"相逢唤醒东华梦，京尘暗缁吟袂。踏月鸳俦，偎花蝶约，小字绿笺犹记。干卿何事。有万古春愁，十年秋泪。今日天涯，柳边搔首话憔悴。铜驼俊游旧侣，料西风败叶，吹冷豪气。载酒船空，题诗扇破，消得几回沈醉。仙蓬易坠。又行尽江南，乱山孤骑。怕听尊前，阳关声第四。"}