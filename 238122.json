{"id":"238122","title":"寿汤侍郎·东括神仙储","dynasty":"宋代","author":"徐玑","text":"东括神仙储，三岩福地通。异人多接迹，相种况同风。质有璠玙粹，姿全鼎鼐隆。文章亲视草，丰度早乘骢。紫橐潜藩贵，金题秘殿崇。宽卑时自理，诚恪岁乃丰。身在凝香处，人居和气中。莺声春蔼蔼，花影日融融。剑佩沙堤近，讴歌建水同。愿瞻崧岭表，长与转洪蒙。"}