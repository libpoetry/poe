{"id":"1127512","title":"送郭知章宰浮梁","dynasty":"宋","author":"彭汝砺","text":"万室喁喁望已深，临流不敢重分襟。闾阎早觉春风到，岩谷遥思昼日临。制御古非无至策，爱调人自有良心。笑言已得公才敏，侧耳风前听好音。仕宦悠悠今几年，初分一邑走江边。凤飞远水颠崖地，鹤唳清霜皓月天。潇洒渊明多种秫，从容子贱数鸣弦。秋风坐看车辕速，一梦归争鸟翼先。"}