{"id":"722323","title":"虎丘中秋夕","dynasty":"明末清初","author":"屈大均","text":"花舫如云上虎丘，吴阊士女好嬉游。今宵醉杀横塘月，酒似金波天际流。处处楼台按十番，天边灯火若星繁。美人歌遍江南弄，谁听清商不断魂。今宵三五足欢娱，一片姑苏似玉壶。天作千人歌舞石，月华流满锦氍毹。一带船窗捲碧纱，人人歌管斗繁华。吴王往日风流在，狂杀苏台十里花。真娘墓上玉箫声，十五当垆巧笑迎。一自君王能好色，至今吴女尽倾城。珠斗阑干兴倍豪，游人丝竹各分曹。金壶好注天河水，莫使东方日色高。"}