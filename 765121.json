{"id":"765121","title":"沛宫行","dynasty":"清","author":"张晋","text":"贵莫贵兮为帝王，乐莫乐兮归故乡。人生到此愿已足，父老十日欢行觞。大蛇中断祖龙死，重瞳前阻乌江水。西来入关争不得，东游压气徒为尔。从此还家着锦衣，填街塞巷□旌旗。当年盛事已不再，后人啧啧犹称之。我来下马寻旧迹，殿阁荒凉空四壁。吁嗟乎！长陵抔土今谁封，禾黍没遍长乐宫。千秋万岁魂归后，忍听儿童唱《大风》。"}