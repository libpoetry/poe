{"id":"845059","title":"四时田园杂兴四首","dynasty":"清末民国初","author":"曹家达","text":"东风泛晴和，陌上芳尘飞。姣姣桃李花，时至生光晖。宿麦冻朝烟，草露亦未晞。农人事春畴，荷锄出柴扉。桑条蚕妇筐，黄鸟随人飞。百物熙阳春，揽观淡忘归。还凭樽酒中，窥此造化机。散发当微凉，林木暧朝景。流连溪上花，忽见青山影。何处求黄虞，结念在庐井。邻翁日夕过，为言当习静。有田付孙子，租税出半顷。卧听水车声，俟此清昼永。木末秋云飞，凉飙倏已至。寒萤耿草露，光景不自遂。蟋蟀伤局促，宵征空自累。系彼田家子，芜秽既已治。奢祝求仓箱，馀资纳官吏。不知身世宽，但觉有馀地。行歌野亩中，日暮担禾穟。高原西北风，木叶何莽莽。素雪折林筱，中夜发寒响。所恃新谷播，根荄得所养。枯桑羔羊肥，会此朋酒飨。虽当集归子，亦复序少长。醉来绳床卧，多得尘外赏。"}