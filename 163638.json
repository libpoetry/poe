{"id":"163638","title":"寿东师杨尚书","dynasty":"宋代","author":"程公许","text":"去年拜公北定堂，中秋玩月喧丝簧。长风趣驾泝江艇，恨不初度{奭斗}一觞。转头玉鉴秋又满，北定风景遥相望。寸心炯炯千里共，欲往从之川路长。五年为帝屏南服，扫清塞尘为乐乡。尽捐岁籴为丁壮，米斛二万饶积仓。民无箕敛士宿饱，一面屹立如金汤。平安遥夜飞炬火，燕寝永书凝清香。雅知烹鲜不可扰，岂无发硎善而藏。官间选胜极旷奥，天巧为公时雨阳。五峰讲席环子佩，北岩布金开道场。要将名教植根本，参以佛法芟莠稂。君不见海观烟涛碧万顷，卫公心眼周八荒。又不见开福浮屠玉千尺，给事愿力同觉皇。得如我公志淑艾，未许二老相颉颃。眇然人物殊乏使，鼎来事会那可常。维北有斗天喉舌，乃作福星私一方。何不唤归坐岩廊，五色线补舜衣裳。拓开贤路旧荆棘，勿遣旄头森解芒。腐儒忧世心慷慨，百未一成鬓苍浪。公怜不麾客倚墙，肯借齿颊加雌黄。颂言我岂知己私，民亦劳止须小康。岐山之颠岂无巢凤凰，何时口衔瑞图飞高冈。我亦刷翅相从千仞翔，引吭一声鸣朝阳，请赋卷阿之诗九章。"}