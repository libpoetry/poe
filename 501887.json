{"id":"501887","title":"圭复庵贫乐斋","dynasty":"明","author":"释妙声","text":"贫非乐也，乐惟道义。匪哲弗居，孰云细事。室如悬磬，俯仰无愧。终身欣然，何忧何惧。矧伊吾人，宗自西方。一饭候晷，三宿于桑。彼上人者，如圭如璋。肆求懿德，其居允臧。载瞻其居，有琴有书。亦有嘉宾，来与我娱。草衣藜羹，屡空晏如。从吾所好，有乐只且。往有钟鼎，弗慎弗守。彼有荣观，弗图弗究。沦胥以亡，亦孔之丑。我作是诗，以咏座右。"}