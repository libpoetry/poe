{"id":"644724","title":"寄脩德","dynasty":"明","author":"方孝孺","text":"平生识字不满百，浪窃声名有惭色。反观身世每自鄙，何以使子心莫逆。前月驰书许访我，恐我无钱厌宾客。惠书问疾继踵来，为贺更生重悽恻。我力不能事耕稼，性又不耐营官职。承明辞归茹藜糗，侯封鼎食谁愿易。今年疟鬼忽侵凌，寒热交争类勍敌。垂头伏枕二十旬，腰腹枵羸面如腊。嗌乾恃粥不善饭，下床须扶还按壁。向来意气隘九州，顷步颠踬真可惜。所忻元兄督家政，甔石无储免忧戚。抱书欹卧困即眠，见客暂起饥辄食。万事尽抛思虑表，一身岂恤饥寒迫。古来贤豪例穷苦，屠儿贩竖千金殖。皇天予夺有深意，众生浅闇何由识。君来不须念我贫，厌饫仁义非外得。薄田近穫十斛麦，炊之作糜可朝夕。溪南磐石广数仞，墙头新笋高百尺。竹间读书石上卧，青云为盖苔当席。颇闻海上有巨鳌，鼓舞洪涛气腥黑。请君持竿亟一掣，脍肉作脯如山积。尽俾黔黎饱君德，与君大嚼醉千日，免使穷愁恼胸臆。"}