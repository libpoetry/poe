{"id":"1113357","title":"喜刘宝学彦修得归因叙初别时悽怆之意十首","dynasty":"宋","author":"张嵲","text":"病起回思欲去时，菟裘重到倍依依。青苔一径空行迹，门掩残阳翠碧飞。三泉退敌捐躯日，五岭逢纷去国年。皇天自古扶忠义，不必临风畏跕鸢。书来不苦瘴侵肌，却恐孤生厌食薇。春到自然群物遂，须知寒谷独增辉。聊城欲下乐生去，宣室釐成贾傅归。来往炎荒六千里，归来却得及春菲。漓水津头逢早春，桂林杨柳拂行尘。西园无限芳菲树，皆作新花诗主人。曾向花间醉玉卮，今年花发去年枝。君恩不赐泥封诏，春物翻成满地悲。几年竭节在颜行，去国谁怜道路长。自是君心知魏尚，不应微谏待冯唐。去时吊古愚溪上，归日读碑浯水边。不似柳州终抱愤，应同郭令欲扶颠。林邑回观山霭微，短亭杨柳弄晴晖。遥怜一骑登途日，逐客人人泪满衣。衡岳峰高刮眼明，行看浑异去时情。斜阳托宿沅江上，反听哀猿是好声。"}