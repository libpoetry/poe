{"id":"104648","title":"潘歙州话庐山","dynasty":"宋代","author":"梅尧臣","text":"潘侯话庐山，落落尤可伏。初云江上来，远见云中瀑。舍舟到云外，观瀑已岩麓。往往逢平田，攒攒爱深木。竹门悬径微，源水阴藤覆。坐石浸两骹，炎肤起芒粟。夕阳穿万峰，高下相出缩。寻常杳不分，但被烟岚畜。绝顶水底花，开谢向渊腹。风力岂能加，日气岂能{左日右奥}。揽之不可得，滴沥空在掬。夜昏投僧居，孤灯望溪曲。忽闻清磬音，渐近幽林屋。止侯休多谈，已满我心目。怀游二十年，梦寐今固熟。何当借轻舠，一往如飞鹜。"}