{"id":"447344","title":"题《苦竹花》呈张季康先生《苦竹花》为张季康先生诗集","dynasty":"当代","author":"陈仁德","text":"隐隐空山中，有花名苦竹。其香也淡然，其色不夺目。未同日争光，难与风相逐。雨露非所思，立身殊局促。悠悠春复秋，终老在幽谷。岂曰心志低，乃是远流俗。云深绝尘埃，悲风动山麓。天籁时一鸣，平生愿已足。复闻瑶台前，撩眼花簇簇。插上美人头，光彩照车毂。可怜失根荄，回首忽污渎。"}