{"id":"1231447","title":"九日同李仲达游湘潭","dynasty":"元","author":"何景福","text":"去年九日留丹溪，款段踏遍云山西。归来醉卧扶不起，吻燥亟索冰壶齑。今年南冈逢九日，谪仙两孙奇俊逸。湘潭潭水水如螺，一叶金蕉吸秋色。黄花不惜插满头，但惜岁月如川流。人生富贵行乐耳，龙山戏马俱荒丘。君家先茔气葱郁，龙骧凤翥通心出。大江衣带环其前，对面一峰卓文笔。我时已入无何乡，醉眼岂复论曾杨。篮舆径挟玉山去，梦魂犹怪茱萸香。"}