{"id":"424463","title":"高阳台·双清别墅与君任联句赠主人","dynasty":"近现代","author":"袁思亮","text":"松殷晴雪，波摇岚翠，昼长小阁沈沈。不卷珠帘，绿窗啼满山禽。双泉自入钧天梦，阅兴亡、流到而今。算年年、送尽春花，敲尽秋砧。故人负却为霖手，甚黄粱早觉，白发仍侵。一壑能专，荷衣换了朝簪。平泉不是闲池馆，看种成、桃李新阴。更多情、箬笠篮舆，伴我登临。"}