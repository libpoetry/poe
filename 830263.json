{"id":"830263","title":"题张韵舫眠琴小筑填词图","dynasty":"清末民国初","author":"陈宝琛","text":"张侯倚声得琴理，作图乃学吾宗髯。绿云绕屋手亲补，只欠撅玉春葱尖。花閒兰畹盛宗别，芬芳悱恻风骚兼。辛刘清雄周柳婉，末派往往偏洪纤。君如白石审乐谱，慢词小令随挦拈。陔馀一官托吏隐，自弄三影辞郎潜。四愁有客足顽艳，榕阴赓和霜豪铦。冰弦避俗那索解，命啸颇可忘凉炎。比来竹崎名典榷，偷减渔笛招江蟾。溪山信美助天籁，礼数况免城中严。盛秋愿聆水仙操，溯潮洗耳烦针砭。"}