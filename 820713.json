{"id":"820713","title":"瑶台第一层 怀友","dynasty":"清末近现代初","author":"王易","text":"梧雨收初，近客至、门前也渐疏。数年燕市，狂歌击筑，换得顽躯。离群今独处，望天末、云意舒徐。音尘杳，但烟迷平楚，月满清都。愁予。邮亭望断，几行泪墨故人书。便书来也，开缄读罢，怎禁欷歔。争如尊酒共，整心怀、倾吐无馀。甚屠苏。竟忧多似发，无计消除。"}