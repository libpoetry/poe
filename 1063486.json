{"id":"1063486","title":"十月十八与舍弟登越王楼便道趋开元寺上天池得句满纸颠倒杂乱几不可读明日诠次成二十二韵","dynasty":"宋","author":"唐庚","text":"沐浴罢趋局，幽居愁杜门。重登帝子楼，哭吊诗人冤。凭栏参井天，隐几西南坤。冬深一水瘦，岁晚千山髡。丰稔遍川陆，太平到鸡豚。江城水颓雉，市瓦尘迷鸳。坐对仙云宫，祗隔斜阳村。楼台白水外，松柏苍云屯。天垂望羌山，雪汁融朝暾。谁为四方些，招此千岁魂。便道访古寺，策杖寻灵源。上到山椒穷，转觉天池尊。行疲犬马力，下视乌鸢翻。不应水性高，疑有神物喷。肯随秋涨落，况逐夏潦浑。潜通八角井，散入千家盆。渔村唤欲应，钓石谅犹温。似闻扣船歌，想见持竿蹲。吾曹本山林，朝衣裹狙猿。只应适野车，便作忘忧萱。诗兼巧拙对，酒杂醇醨吞。阍吏况解事，不妨尽馀樽。"}