{"id":"49252","title":"长干行·长干人家向江住","dynasty":"明代","author":"张羽","text":"长干人家向江住，朱雀桥边旧衢路。参差碧瓦扬青旗，系缆门前有杨树。竹弓射鸭向汀洲，家家无井饮江流。女儿数钱当酒肆，商人买笑开娼楼。谢家子弟如兰玉，不见当时旧游躅。夜深月满大堤寒，愁听陈王后庭曲。送君策马此中行，秣陵遥接石头城。愁来满引金陵酒，莫听秋风淮水声。"}