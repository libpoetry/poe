{"id":"1144402","title":"四时佳兴题徐景阳园堂五首","dynasty":"宋末元初","author":"陆文圭","text":"溶溶川上花光午，冉冉窗前草色春。能识此中真乐处，圣门只有两三人。门前车马客方散，堂下樽罍酒半醒。不信镜中添白发，君山依旧去年青。穷秋破屋檐头雨，残腊征夫陌上霜。公子閒居无一事，可能忧乐两相忘。华阳洞口金泉水，流入宫墙作小渠。任转秦淮出江去，不应久住化龙鱼。半奁玉镜照须眉，长笑东坡与水嬉。直下琤然投小石，一波先动万波随。"}