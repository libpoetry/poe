{"id":"780162","title":"金缕曲 秋闺 二十三叠前韵","dynasty":"清","author":"叶绍本","text":"金粟黄如酒。问嫦娥、广寒深处，似人间否。湿露微侵珠箔冷，檐影直窥星斗。渐冷信、催来重九。万户疏砧喧玉杵，有征夫、隔岁交河守。飞云起、忆陇首。莫令沟水东西走。还省记、花堆斜髻，橙搓香手。晓陌霜浓骑马滑，生怕衫罗凉受。听沙雁、声寒渡口。素帛难传心事远，谱新词、一阕奴儿丑。银筝拨、西风牖。"}