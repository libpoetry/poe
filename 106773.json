{"id":"106773","title":"改白云庵疏语为李道大","dynasty":"元代","author":"方回","text":"昔有隐君子，中年洛阳居。击壤歌太平，洛人为结庐。名曰安乐窝，花间行小车。昔有贤宰相，退休寓洛都。心乎爱此老，卜邻同里闾。买园广其宅，至今传画图。贤宰富彦国，隐君邵尧夫。走也非隐君，贤宰今不无。草草白云庵，隙地日自锄。欲筑三两亭，冠盖延朋徒。劝君可绿蚁，揣己无青蚨。解剑肯指廪，芳名宜大书。"}