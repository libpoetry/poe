{"id":"1063898","title":"次韵游高台","dynasty":"宋","author":"释德洪","text":"苍杉三十里，不复逢川原。忽然在林杪，万峰延目观。长崖有积雪，松声杂风泉。是时春正深，风威犹折绵。君堇金闺彦，而有清净缘。和云扫车辙，引手酌灵源。山空破岑寂，笑语答云烟。鲁僧作鹰顾，惊此佳少年。何以比人品，白鸥春水前。既非山泽儒，亦非地行仙。谐峰□□□，千叶开青莲。景净若有得，兹游良偶然。部曲亦欣□，諠哗下层颠。归来念清境，依约闻啼猿。"}