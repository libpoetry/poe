{"id":"740095","title":"过柏林寺观吴道子壁间画水作长歌志之","dynasty":"清","author":"陶元藻","text":"君不见东南大地之水称汪洋，远趋日本连扶桑。画师要与玄衣使者斗驱入，赵州东郭祇园墙。沺沺汗汗失涯涘，一笔雨笔分低昂。冲飙怒转势倔强，陡然起立波为扬。我闻江深五里海十里，今此下窥无底谁能量。回头忽见墨痕变，冯夷气静开生面。慈航宝筏来有无，尺咫蓬莱水清浅。浪皱靴纹削可平，并刀剪取澄江练。长康漫夸玄武宫，思训羞传大同殿。学道曾参观水术，探奇复作画水歌。良工下笔畏缺漏，文水武水胥包罗。愿以天瓢汲泱漭，用浇半生胸中抑塞不平之坎坷。忆昔南浮淮泗，北步洪河，乘风欲破万里浪，大力横截生鼋鼍。胡为乎萍流梗泛随秋波，珊瑚生枝不在网，圆折方折谁观摩。浮槎有人天上去，中洲无梁那得过。吴道子，吴道子，但知画水焉知他。吾其衰病嗟蹉跎，水乎水乎奈尔何！"}