{"id":"1114606","title":"送程给事知越州","dynasty":"宋","author":"李深","text":"从横才业耸青冥，出处三朝重老成。南就金城几万里，东归戎节拥千兵。书从禹穴探应古，诗想鸡林购得名。莫醉故园风月久，壶浆父老已来迎。白首雍容侍从中，高怀常寄五湖东。游文仙殿才终别，作牧稽山地更雄。去国旌旗迎晓日，过家鲈橘正秋风。异时治行如登用，故事西京有弱翁。"}