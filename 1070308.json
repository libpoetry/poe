{"id":"1070308","title":"龙尾砚同毛彦时随联句","dynasty":"宋","author":"程俱","text":"歙水清以駃，歙山文且坚。谁持玉斧琢，制此月样圆。想当结绳后，要使鸟迹传。雕锼见骨格，岂与瓦砾全。陂陀百氏圃，泓澄九经渊。墨海不复见，柯岩那可肩。星稀涵纬象，眉绿生春妍。规模异镕铁，濡写殊怀铅。正当秋兔颖，发此霜松烟。一从毛褚游，几作虫鱼笺。徵辞想妃子，揾首怀张颠。宁同李生瘗，聊续胡公镌。常疑老蚌壳，浸润成膏妍。坚踰鹅池铸，质射铜台埏。纷纷况多伪，渴雀同栀鞭。琳坳隐多水，十手寄所宣。池光潋墨色，云气开毫联。翔鸾及垂露，逸势徒飞骞。谁云过圭璧，或用磨戈鋋。吾今欲焚弃，负耒归园田。"}