{"id":"789943","title":"天女散花图","dynasty":"清","author":"何栻","text":"禅和守枯寂，学佛舛门径。自我有眼鼻，即与色香竞。不随欢喜缘，安得清净境。天女来何从，空中立脚定。临风一指挥，花起因风迅。一花初回翔，千花相掩映。千花如一花，花花见佛性。有花是因缘，无花乃究竟。眼鼻于色香，如影在明镜。又如月在水，如寄亦如赠。如是现身说，若为点头听。"}