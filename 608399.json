{"id":"608399","title":"邺都行","dynasty":"明","author":"区大相","text":"汉家末运罹崩分，群雄割据乘风云。曹氏提戈窃汉鼎，邺城草创淩天阍。京邑横跨西山趾，楼台半出漳河水。呼吸风云百万师，指顾山河五千里。战罢归来校文士，草檄徵词各称美。列坐既多能赋人，西园亦有佳公子。邺都歌舞日纷纷，建安词赋气淩云。北堂艳妓输乔女，南国佳人让洛神。只谓千秋终宴乐，谁知转眼成灰尘。人间幸有三分业，地下曾无九锡文。兴亡今古一飞鸿，豪杰经营总是空。铜爵台基沦蔓草，芙蓉园馆委秋风。若道繁华无寂寞，试问当年安汉公。"}