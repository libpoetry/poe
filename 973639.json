{"id":"973639","title":"送唐德舆","dynasty":"宋","author":"赵蕃","text":"国朝唐与苏，不数汉相如。继彼二季后，当兹三世馀。青云曾给札，班鬓尚题舆。古义惟知学，时人或谓疏。郑虔归系马，阮籍倒乘驴。日月且逝矣，贤才终舍诸。何迟问安在，可使赋归欤。直自枉渚宿，还过彭蠡潴。岷江饮乡水，庐阜访林居。翰墨深怀趣，登临想尽摅。岘山孤湛辈，栗里羡宣舒。执友半廊庙，先生宁里闾。家声红药省，人望玉堂庐。计日岂偃薄，匪朝应诏除。公其作鸣凤，我自伴舂锄。"}