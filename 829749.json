{"id":"829749","title":"题张苍水集","dynasty":"清末近现代初","author":"柳亚子","text":"起兵慷慨扶宗国，岂独捐躯为故王。二百年来遗恨在，珠申馀孽尚披猖。廿年横海汉将军，大业蹉跎怨北征。一笑素车东浙路，英雄岂独郑延平。延津龙剑沉渊久，出匣依然百炼钢。抱缺守残亦盛德，心香同热谢余杭。北望中原涕泪多，胡尘惨澹汉山河。盲风晦雨凄其夜，起读先生正气歌。"}