{"id":"661814","title":"百字令 刘邦彦招饮竹东馆赏桂花","dynasty":"明","author":"史鉴","text":"竹东庄上，记当年春尽，归舟曾歇。莫雨和风催客去，猛地作时还辍。小馆茶香，行厨酒尽，执手难为别。归家南望，寸肠几度千结。谁道买棹重游，主人情重，樽俎依前设。桂树团香纤月露，渐近中秋时节。试问姮娥，今年才子，谁把高枝折。夜深无语，霏霏满地金屑。"}