{"id":"808099","title":"百字令 初八夜月记去年与荔裳在高平话别时用前韵","dynasty":"清","author":"杨芳灿","text":"去年今夕，正半轮皓魄，空桐山上。偏照离人催部曲，一派旌旗摇飏。间道传烽，急邮飞羽，笳鼓连天响。良辰三五，可怜孤负欢赏。转眼又是经年，燕山蜀栈，各有天涯想。料得高堂应念我，对月懒倾家酿。晕未全销，圆如有待，梦怯巴江浪。谢家诗句，吟成谁和高唱。"}