{"id":"852377","title":"问陈彦升觅古瓦砚","dynasty":"宋","author":"文同","text":"魏主用死力，构彼铜雀台。当时台上瓦，百澄为一坯。烧成比坚玉，翠甲横崔嵬。西陵既归后，此地日以摧。后历典午朝，群雄力相豗。兹台既已倾，此瓦只自堆。岁久岸谷变，埋没深蒿莱。初谁得耕人，刳之研松煤。其理密且润，端歙真可咍。彦升所有者，一一皆珍材。自言欲购时，经岁无一枚。琴纹与锡花，此乃如琼瑰。前日秘阁下，重匣手自开。示我者佳绝，恰用一朴裁。形模甚古野，用可资怪魁。归来作诗乞，愿致无迟回。"}