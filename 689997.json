{"id":"689997","title":"沈元节父母挽诗","dynasty":"明","author":"张宁","text":"耆旧凋伤不忍闻，愁将薤露作招魂。百年故物青毡在，半世推恩紫诰存。高冢松梧秋冷淡，旧堂花竹月黄昏。欲知死后生前事，满眼芝兰盛子孙。金藏玉蕴美相宜，景及桃夭是盛时。箕帚分甘姑舅喜，闺门庆协圣明知。重闱日永春何丽，樛木阴深晚更滋。今日北堂寒雨夜，有人长恸蓼莪诗。"}