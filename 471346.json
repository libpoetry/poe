{"id":"471346","title":"蛙声","dynasty":"明","author":"徐渭","text":"红芳绿涨绿连天，夹岸蘼芜匝涧湾。别有鼓吹喧渡口，不教蚯蚓叠阳关。殷郎咄咄书空易，汉吏期期奉诏难。华苑公私猜典午，荜门佶屈课殷盘。连营甲卒枚前閧，塞寺沙门咒后餐。蟾蜍借月瘖何谓，科蚪萦波字与翻。蒲潦溽蒸号太酷，梅风飘荡控宜寒。使车南诣雕题译，贝叶西来鴃舌弹。金响侠徒丸尽落，佩垂战士怒弥殷。谐语就笞方乞半，孤雏隔乳未啼残。韩冯枕荷愁喧寐，戴胜降桑许聒眠。利口啬夫儳喋喋，薄言钲罢鼓阗阗。咽兢笳乌不得晓，杂沸莲露几时圆。迢迢来度天姬帐，閤閤回惊钩者船。摇繁藻镜驱成瀫，韵碎菱丝讵可穿。寄语草深瓜烂处，急呼蝍蛆备蚿怜。"}