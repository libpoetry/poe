{"id":"693024","title":"临溪桥","dynasty":"明","author":"汪广洋","text":"面面溪山小画图，山行不尽翠模糊。深林遗庙知谁祀，烟雨东风啼鹧鸪。临溪桥畔柳毵毵，桥下溪流碧似蓝。烟雨画图行七日，不知春梦绕江南。石磴盘盘卧湿云，山深瑶草不知春。马头忽见梅如雪，纵有轻寒不著人。空谷无人响暗泉，隔溪茅屋见炊烟。东风故遣飞花出，知是桃源别有天。"}