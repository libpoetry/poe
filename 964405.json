{"id":"964405","title":"彦清生日","dynasty":"宋","author":"洪皓","text":"朔旦得天正，王孙庆始生。北溟鹏已化，东国凤先鸣。卓尔神峰秀，昭然冰鉴清。谋谟曾启沃，议论复纵横。棣棣威仪富，汪汪轨度宏。古今书并览，辽汉字兼行。折狱严无讼，齐家肃有声。从军依玉斧，教子胜金籯。筑馆勤延客，趋庭诤戢兵。坐桑观政异，飞舄入朝轻。避乱迎文若，闻歌戏武城。妙龄聊制锦，彊仕且和羹。可谓田门相，宁讥尹世卿。青云应速致，绿绶谅垂荣。正是颇劳止，何当早太平。七年淹伴读，万里阻求成。报主心虽切，思亲骨亦惊。自嗟同陟屺，谁与共班荆。冬日凌晨至，祥星际晓明。老彭知易比，五福不难并。"}