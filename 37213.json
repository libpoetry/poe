{"id":"37213","title":"寒月送玄士入天台","dynasty":"唐代","author":"贯休","text":"之子逍遥尘世薄，格淡于云语如鹤。相见唯谈海上山，碧侧青斜冷相遝。芒鞋竹杖寒冻时，玉霄忽去非有期。童担赤笼密雪里，世人无人留得之。想入红霞路深邃，孤峰纵啸仙飙起。星精聚观泣海鬼，月涌薄烟花点水。送君丁宁有深旨，好寻佛窟游银地。雪眉衲僧皆正气，伊昔贞白先生同此意。若得神圣之药，即莫忘远相寄。"}