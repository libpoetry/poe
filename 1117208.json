{"id":"1117208","title":"和鲜于子骏益昌官舍八咏 桐轩","dynasty":"宋","author":"苏辙","text":"桐身青琅玕，桐叶蒲葵扇。落落出轩墀，亭亭奉閒燕。夜声疏雨滴，午影微风转。秋飙一凌乱，淅沥惊葱茜。朝日失繁阴，青苔覆遗片。空使坐中人，慨然嗟物变。幽轩离纷华，惟有一丛竹。纤梢起馀寒，紫笋散轻馥。擢干春雨馀，挺节秋霜足。不知岁时改，守此娟娟绿。上有吟风蝉，空腹未尝食。剪伐非所辞，不受尘土辱。筑室城市间，移柏南涧底。山林夙所尚，封植聊自寄。崎岖脱岩石，拥塞出棼翳。上承清露滋，下受寒泉惠。秋来采霜叶，咀嚼有馀味。苦涩未须嫌，愈久甘如荠。山前三秦道，车马不遑息。日出红尘生，不见青山色。峰峦未尝改，往意自奔迫。谁言幽堂居，近在使者宅。俯听辨江声，却立睨石壁。藤萝自太古，松竹列新植。暑簟卧清风，寒樽对佳客。试问东行人，谁能同此适。平地厌喧嚣，虚斋上山足。萧条远城市，坡陀富林麓。简书日填委，杖屦每幽独。岂无山中士，高卧白茅屋。逢人默无语，长啸响岩谷。此室庶可招，夜月相从宿。登山稍已高，旷望良亦远。危亭在山腹，物景行自变。诸峰宿露收，草木朝阳绚。盎盎云出山，溜溜泉垂坂。徐行得佳处，永日遂忘返。此乐只自知，傍人任嫌懒。亭高众山下，胜势不自收。冈峦向眼尽，风籁与耳谋。鸢飞半岭息，云起当空游。视身如乘风，超然忘百忧。暮归室中居，唯见窗户幽。视听随物变，恍谁识其由。昔过益昌城，莫登君子堂。驾言念长道，未暇升崇冈。今闻宝峰上，缥缈陵朝阳。三休引萝蔓，一览穷苍茫。微云霭双剑，落日明故乡。奔驰迹未安，山薮意自长。漂摇万里外，手把新诗章。宦游不忘归，何异鸟欲翔。尘土污颜面，年华侵鬓霜。何时首归路，所至聊徬徨。樽俎逢故人，亭榭凝清光。为我具斗酒，宿恨犹可偿。"}