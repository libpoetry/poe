{"id":"978161","title":"石屏歌为潘隐父作","dynasty":"宋","author":"徐照","text":"浯溪片石天来长，颜家字画元文章。淡岩明秀甲天下，万古石鼓留岐阳。大工踏天割云骨，尽出湘沅山水窟。六尺四面起棱角，颜色苌洪血涂抹。何年老手擘巨灵，赤云白日联青星。湘娥罢瑟老鱼舞，瘦鹤叫下芦花汀。潘侯得之如升仙，可惜只卖四万钱。梅山山翁觑天巧，笑涡旋颊流诗涎。君不见元祐年间狄引进，雪林千里春水润。大苏黄九来赋诗，百杯醉倒金钗阵。潘侯石屏真绝奇，更多酒肉如渑池。苏黄已矣不复来，政须我辈来吟之。又不见当年玉川子，拾得玉碑极欢喜。半路忽遭穷相驴，十步九蹶扶不起。至坚易折古所伤，愿人好置高人堂，谢客岩头生夜光。"}