{"id":"316150","title":"苏武慢·春日过菱溪作","dynasty":"现代","author":"谢觐虞","text":"烟约郊长，风欺帽侧，车外疏林慵绣。银笺陌上，翠楫横塘，不是那时携手。故黛落鬟，一梦云屏，几禁回首。枉教人传说，青梅赌笑，红墙横斗。也准备、百不思量，思量况在、地老天荒时候。长波掩市，迸入离肠，一样醉春如酒。珍重旧家，只有枝禽，许他厮守。剩寒香薄倖，还傍绮窗暗透。"}