{"id":"1125841","title":"阮师旦希圣彻垣开轩而东湖仙亭射的诸山如在掌上予为之名曰新轩盖取景物变态新新无穷之义赋十绝句","dynasty":"宋","author":"郭祥正","text":"群山高下漫湖漘，暝霭朝霞物物新。驿道更穿东北去，青铜影里看行人。东湖水似鉴湖明，红白荷花自在生。只有香风吹客座，更无烦暑到檐楹。轩窗得地向湖开，要客登临共一杯。白鸟探鱼长不去，清风吹水等閒来。一轩正在碧湖傍，莲子枯时荇菜香。最爱夜深鸥鹭散，钓船明月似潇湘。湖外青山案几横，卷帘幽坐少逢迎。一钩香饵看鱼上，万顷金波待月生。一湖绿水当窗净，百里青山卷箔开。只恐夕阳催客去，不嫌幽鸟趁人来。一炷沈烟一案书，怜君重葺紫霞居。溪山朝暮能新美，世虑尘缘并扫除。锄去蒿莱地势平，开轩潇洒瞰东城。湖山变尽朝昏景，只欠青猿一两声。谁知城郭有山林，选胜营居遣壮心。一片远烟添暮色，数声归鸟变春音。仙庭射的斗崔嵬，紫翠飘飘落酒杯。更待春阴须一往，要看雷雨过湖来。"}