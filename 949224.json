{"id":"949224","title":"瑞鹤仙 高平","dynasty":"宋","author":"周邦彦","text":"悄郊原带郭，行路永、客去车尘漠漠。斜阳映山落，敛余红犹恋，孤城阑角。凌波步弱，过短亭、何用素约？有流莺劝我，重解绣鞍，缓引春酌。不记归时早暮，上马谁扶？醒眠朱阁。惊飙动幕。扶残醉，绕红药。叹西园已是花深无地，东风何事又恶？任流光过却，犹喜洞天自乐。"}