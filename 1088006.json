{"id":"1088006","title":"游武夷以相期拾瑶草分韵赋诗得瑶字","dynasty":"宋","author":"朱熹","text":"秋声入庭户，残暑不敢骄。起趁汗漫期，两袂天风飘。眷焉此家山，名号列九霄。相与一来集，旷然心朗寥。栖息共云屋，追寻唤渔舠。一水屡萦回，千峰郁岧峣。苍然大隐屏，林端耸孤标。下有云一壑，仙人久相招。授我黄素书，赠我英琼瑶。茅茨几时见，自此遗纷嚣。"}