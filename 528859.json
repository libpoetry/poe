{"id":"528859","title":"悲开河行","dynasty":"明","author":"陆深","text":"丈夫乍可道路死，挥泪听我开河篇。开河五月暑有毒，亢暵百日河无泉。枯蓬赤乌汗如雨，长夜白鸟雄似鹯。游子去家三千里，况复病体累十年。秖知出门多历览，谁料来日当大难。木皮束棺灵寄寺，县吏检尸巫布筵。忆昔当时别家日，父母挽留妻子牵。自言省弟到上国，自谓赋命天无偏。地岂长沙人赋鵩，道如陋巷鬓凋蝉。弟不及见亲已远，奈此半路连弃捐。重泉杳杳不复旦，游魂黯黯何由还。相逢亲旧烦附信，南到会稽北到燕。堂上老亲嗔恶梦，闺中少妇焚纸钱。长安空悲听雨约，旅馆那得共被眠。哭夫哭兄兼哭子，呼神呼地复呼天。一死辛酸尚堪忍，两地呜咽真可怜。君不见封侯无成向沙漠，马革裹尸犹是贤。"}