{"id":"621242","title":"醉仆诗","dynasty":"明","author":"黎遂球","text":"罢饮有馀欢，犹为礼文苦。回头视我仆，居然游太古。行行复迟迟，一叹如有睹。还佩诗囊随，双足强能举。柴门去时扃，短钥知何所。披襟坐石头，反以咎其主。忽过花底寻，扶归倩邻侣。问云饮几何，馀尊恣侬取。急摇清油扇，卧与羲皇语。信惜此仆艰，饥寒以相与。愧我多困穷，仆也多栩栩。不见富贵门，如鬼忽如虎。仆也胡为乎，蓬窗侍毫楮。日汲山中泉，殷勤茗炉煮。大布无完衣，淡葵无馀茹。夜读无定时，朝游无常处。二十七无妻，依依惟秃麈。不厌我弟兄，花期日相聚。烂醉一如泥，安心是贫窭。每叹世儒酸，饮以益其腐。此仆不称书，侧身仰还俯。不言浇穷愁，不为悲行旅。刘阮与李陶，问之孰□愈。对曰弗如也，题诗吾语汝。"}