{"id":"1111604","title":"蝶恋花 春思","dynasty":"宋","author":"吴礼之","text":"睡思厌厌莺唤起。帘卷东风，犹未忺梳洗。眼细眉长云拥髻。笑垂罗袖熏沈水。媚态盈盈闲举止。只有江梅，清韵能相比。诗酒琴棋歌舞地。又还同醉春风里。满地落红初过雨。绿树成阴，紫燕风前舞。烟草低迷萦小路。昼长人静扃朱户。沈水香销新剪苎。敧枕朦胧，花底闻莺语。春梦又还随柳絮。等闲飞过东墙去。"}