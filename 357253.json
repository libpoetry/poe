{"id":"357253","title":"金缕曲·双鬓萧萧矣","dynasty":"清代","author":"黄人","text":"双鬓萧萧矣！问千年、古人满眼，疏狂谁似？火色鸢肩空自负，一个布衣而已。算造物、生才多事。云气压头风雨恶，拥琴书、歌哭空山里。泪化作、一江水。少年旧梦无心理，再休提、龙标画壁，羊车过市。李志曹蜍生气绝，若辈安能相士。只当作、挥金荡子。哀乐伤人真不值，剩此身、要为苍生死。愁万斛，且收起。"}