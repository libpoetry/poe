{"id":"68491","title":"梅花·朔风吹撼处士庐","dynasty":"元代","author":"王冕","text":"朔风吹撼处士庐，冻云隔月天模糊。无名草木混色界，广平心事今何如？梅花荒凉似无主，好春不到江南土。罗浮山下蘼芜烟，玛瑙坡前荆棘雨。相逢可惜年少多，竞赏桃李夸豪奢。老夫欲语不忍语，对梅独坐长咨嗟。昨夜天寒孤月黑，芦花卷风吹不得。髑髅梦老披蒙节，黄河万里无颜色。老夫潇洒归岩阿，自锄白雪栽梅花。兴酣击剑长啸歌，不问世上官如麻。疏枝错落花灿烂，正似推篷溪上看。冻痕不剥五更霜，藓色犹存百年干。孤山处士诗梦寒，罗浮仙人酒兴阑。天荒地老行路难，谁传春色来人间？君不见江南物色今匪昔，大谷长林尽荆棘。岁寒何处论襟期？坐对云山空叹息。东楼女儿白□歌，西楼美酒唤杏花。总有高人爱高洁，踏雪谁肯来山家？老我无能惯清苦，写梅种梅千万树。霜清月白夜更长，每是狂歌不归去。只今潦倒霜苧垂，世情恬淡俱忘机。读书写字两眼眵，断白搔堕随花飞。转首江南隔尘土，白月流光双鹤舞。一声羌管过南楼，夷石心肠亦凄楚。安得唤起陈云龙？长船满载玻璃红。浩歌拍拍随春风，大醉惊倒江南翁。"}