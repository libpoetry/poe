{"id":"826957","title":"疏影  残柳","dynasty":"清末近现代初","author":"刘永济","text":"寒烟罥郭，渐暗惊瘦影，愁损眉萼。入手轻阴，犹忆春前，莺歌燕舞池阁。流萍未算伤心极，忍漫逐、尘香南陌。点暮空、几阵残鸦，早是酒消情恶。重问江潭漠渚，有谁更抚景，深怨摇落。客里相逢，如此天涯，剩取纤腰一搦。依稀尚有青青意，奈还怕、雪欺霜虐。怎伴他、飒飒萧萧，尽日小楼帘幕。"}