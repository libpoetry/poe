{"id":"829074","title":"春风（二十五首选三）","dynasty":"清末近现代初","author":"朱青长","text":"朝来楚尾夜吴头，更上梁园旧酒楼。丰乐买驴行子去，太行归雁范阳秋。天下几人知杜甫，老夫从此倦东游。吟鞭剩草今无用，留载春航话白鸥。追花傒月自挥金，裘马凋残剩一琴。八表同昏篘酒浊，十州为客醢诗深。花间词好雄心死，萍点风多酒力任。与世颇生悲悯念，蹉跎歌哭欲成喑。楚江夔峡远迢迢，才与京华隔一宵。潦草兴亡终北气，苍茫山水尽南条。断肠弦管翻新破，唤鬼歌词续大招。可惜妆楼人太俗，绝无残泪点新朝。"}