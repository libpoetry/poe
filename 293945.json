{"id":"293945","title":"天香·题启元白紫幢寄庐图元白寄寓杨氏趣园庭有双楸二百年物也顷园易新主元白写图纪之和君坦韵为题","dynasty":"现代","author":"张伯驹","text":"疏雨桐花，番风楝子，误他旧日吟馆。茜茜生烟，涓涓垂露，缥缈雾香吹散。湘帘捲处，轻点入芸窗几案。浓荫时妨早起，都因午晴遮黯。京华俊游未倦，记钿车碾尘寻艳。正是牡丹时节，夕阳梵院。几度棋枰过眼，看第宅王侯又新换。最感飘零，乌衣谢燕。"}