{"id":"508132","title":"题梦萱堂","dynasty":"明","author":"李贤（原德","text":"儿生三岁母即亡，母心恋儿魂悲伤。儿在童蒙浑不觉，母魂恻恻时护防。日居月诸儿渐长，始有知觉动思想。愀然问爷母不存，涕泗潸然心惚恍。母有魂，儿有身，幽明无路得相亲。母向梦中见儿语，儿初不识母酸辛。觉来问爷惊所见，儿说形容爷与辨。衣裳总是没时穿，音容不异存日恋。儿知是母顿欲绝，五内崩摧泪成血。毁形便若初丧时，饘粥一御哀情切。嗟哉卫氏孝且纯，古有曾参亦可伦。天性由来非矫作，风俗如此宁不淳。人生何幸父母存，恬不为养独何心。视此安能不汗恧，抚卷因成孝子吟。"}