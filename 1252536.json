{"id":"1252536","title":"寄宋国瑞二首","dynasty":"元末明初","author":"郑洪","text":"虎豹重关锡命来，麒麟高阁画图开。七书总是平时略，三策应非济世才。玉树无花江令老，青袍似草庾郎哀。风尘满地江湖迥，都把心情付酒杯。析木天清泰运开，五陵佳气郁崔嵬。楼船尽向东溟去，天马新从西极来。一统王春行四岳，六符星象正三台。会同馆客多如雨，说道黄金又筑台。"}