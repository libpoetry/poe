{"id":"1049757","title":"醉歌行","dynasty":"宋","author":"郭祥正","text":"明月珠，不可襦，连城璧，不可餔。世间所有皆虚无，百年光景驹过隙，功名富贵将焉如。君不见北邙山，石羊石虎排无数。旧时多有帝王坟，今日累累蛰狐兔，残碑断碣为行路。又不见秦汉都，百二山河能险固。旧时宫阙亘云霄，今日原田但禾黍，古恨新愁迷草树。不如且买葡萄醅，携壶挈榼閒往来。日日大醉春风台，何用感慨生悲哀。"}