{"id":"683190","title":"闲居感怀二首","dynasty":"明","author":"王以悟","text":"达欲善天下，穷必善其身。此身一不善，落魄谁与邻。岂无邻我者，滔滔逐世尘。老死竟何益，空负头上巾。所以古人学，忧道不忧贫。疏食有至味，曲肱以全真。东周不可作，传道洙泗滨。何哉由求子，徒闻称具臣。古之作人易，今之作人难。所难非作人，难于割世欢。窘蠢众所□，鼎贵争弹冠。丈夫遘数奇，寂寞妇亦叹。浮荣信可期，执鞭非所安。二者交战之，谁云物外观。所以终日坐，杯酒聊自宽。藜藿堪供膳，楸桐可作棺。遁世求无闷，白贲回狂澜。幽思寄小句，以俟儿曹看。"}