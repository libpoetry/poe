{"id":"1252988","title":"春日杂兴","dynasty":"元末明初","author":"刘基","text":"采石矶头春水平，长干桥下暮潮生。谁能载酒寻芳草，杨柳堤边信马行。过雨柔桑綟绶新，涵风细麦碧波匀。鸣鸠语燕声相应，又是人间一度春。春雾冥冥木叶稠，苍鹰拂羽化为鸠。莫将松桂夸桃李，柱下先生早白头。日自西驰水自东，落花飞絮总随风。旧巢燕子今何处，烟雨庭台似梦中。花竞娇娆草竞芳，纵横只是为春忙。夭桃秾李先飘落，不及蔷薇与海棠。细雨冥冥昼掩扉，更无芳草有垣衣。人生一世邯郸梦，老病无眠梦亦稀。雨隐沧江雾隐山，乡关迢递寄书难。病来只盼春风到，不拟春风晓更寒。日出江空晓气柔，白蘋风起渚烟收。夜来一饷三更雨，送尽飞花入海流。"}