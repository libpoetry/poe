{"id":"173901","title":"落梅·名园探梅时","dynasty":"宋代","author":"郭印","text":"名园探梅时，粉苞才半开。如逢姑射仙，偃蹇下瑶台。孤洁自天赋，肯听东君媒。别来今几日，雪片点苍苔。玉笛谁家子，喷月一声哀。可惜飞幽馆，不上美人腮。柳条忽萌动，春风原上回。芳菲已后归，百卉胡颜哉。转首鶗鴂鸣，殷红乱成堆。却来绿阴下，青子荐琼杯。"}