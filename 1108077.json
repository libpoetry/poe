{"id":"1108077","title":"宴玉津园江楼七首","dynasty":"宋","author":"任希夷","text":"风静潮痕减，江空夕照多。星星波上艇，隐隐岸边莎。风光连北阙，景物傍西湖。禁籞涛江上，兹楼天下无。虚斋留御榻，小径近层崖。再拜观奎画，浑疑侍玉阶。参天宫柏翠，布地禁花红。台沼如文囿，规摹有汴风。浙江天阙下，波恶祖龙知。在汉如西渭，于周比右伊。翼翼瞻斋殿，深严步苑廊。三人俱汉杰，一老玷周行。柳花驰道雪，樱子上林红。留得青春住，从教白发翁。"}