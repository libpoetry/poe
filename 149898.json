{"id":"149898","title":"送顾弥邵朝奉知钱塘","dynasty":"宋代","author":"晁说之","text":"钱塘宰是会稽客，一身见尽元与白。元白风流且置之，是家尊翁勇金石。早受申公国士知，谁任东坡邦人责。之子敢嗟官不达，惟惭家世无踵迹。大才小试亦丹青，众前独却自朝夕。童稚欣欣新有谣，湖山蔼蔼旧相识。定知不用酒遣闲，流行举要百代历。"}