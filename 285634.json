{"id":"285634","title":"佛镫歌·钟鼓寂寂银河残","dynasty":"清代","author":"李鼎元","text":"钟鼓寂寂银河残，佛镫将现僧呼观。大被缠腰出殿后，罡风刺骨重裘单。或高在山低在麓，或远在江近在谷。万人列炬上山来，阴火磷磷断还续。疑是元宵锦城烛，又疑星陨如珠联。濯以甘露光逾鲜，太乙杖藜朝普贤。化身散作千金莲，烛龙衔耀照重泉。见大光明有如此，真耶幻耶谁所使。蛮君鬼伯争前驱，应笑生人冻欲死。"}