{"id":"299095","title":"游鸡笼山怀古","dynasty":"清代","author":"袁绶","text":"琼树歌残璧月遥，閒寻故碣认南朝。草埋眢井胭脂冷，萝绕荒亭雉兔骄。湖镜几窥红粉倩，山眉犹学黛蛾娇。临春结绮知何处，潮落空江恨未消。依旧秦淮绕郭流，珍珠河转接荒丘。千村万户环云脚，叠幛层峦拥石头。复道记曾回玉辇，台城可更护金瓯。我来凭吊斜阳里，烟霭苍茫起暮愁。"}