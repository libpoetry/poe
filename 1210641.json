{"id":"1210641","title":"子阳李兄与余家交三世矣故于初颇相爱念子阳才疏意广不屑细务且知时命未偶因放浪于诗酒泉石之间尝自赵抵淇由洛阳登华山至长安而还得诗文二十馀篇皆名公投赠之什也至元十一年初以事来镇阳得遂披读敬书五十六字以发挥吾子阳襟期之梗槩云","dynasty":"元","author":"魏初","text":"不是孤高不爱官，只缘行路古来难。一杯径醉从人笑，万事无吾着眼看。安得暂离尘梦里，放教高卧冷云端。此心此话谁能会，邂逅青灯几夜阑。"}