{"id":"610866","title":"金鳌洲观灯歌","dynasty":"明","author":"邓云霄","text":"君不见金鳌海上泛神洲，缥缈蓬壶相对浮。佳气三天来皓鹤，人家两岸映红楼。东官圆沙古有兆，已见鳌头标石峤。宝塔能将瑞霭笼，桃津定占春江晓。谁持玉尺及青鸟，幻出金茎在画图。集事群工来若子，九仞巍峨此经始。成梁不籍祖龙鞭，奠磉实环功德水。万户烟花近上元，溶溶新浪起雷门。六鳌忽驾三山至，总向洲前劝绿樽。银灯火树春宵合，蚖脂豹髓纷照灼。玳瑁筵中醉使君，同游才子气如云。登龙共是仙舟客，更和青莲五色文。万艘千舸相鳞次，妙工名讴欢动地。醉来休问夜何其，但觉钧天异人世。斗转参移玉漏稀，火城遥送使君归。留连诸子犹浮白，立望征帆彩鹢飞。曲江红杏入袍新，鳌禁犹悬隔岁春。握兰傲吏沽千石，迟尔看花第一人。"}