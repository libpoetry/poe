{"id":"1099498","title":"剑歌行","dynasty":"宋","author":"严羽","text":"剑歌行，借君剑，为君舞。自古英雄重结交，樽酒相逢气相许。爱君倜傥不可羁，与君一见心无疑。疏眉大颡长七尺，神彩照耀仍虬髭。雄词落纸走山岳，霹雳绕壁蛟龙随。如何十载困羁旅，此心独未时人知。去年从军杀强虏，举鞭直解扬州围。论功不及骠骑幕，失路羞逐边城儿。归来宝刀挂空壁，白光夜夜惊虹蜺。椎牛酾酒且高会，酣歌击筑焉能悲。百年快意当若此，迂儒拳局徒尔为。我亦摧藏江海客，重气轻生无所惜。关河漂荡一身存，宇宙茫茫双鬓白。到处犹吟然诺心，平时错负纵横策。海内交游四五人，近来得尔情相亲。情相亲，两相托，生死交情无厚薄。别君去，还留连，愿剖肝胆致君前。人生感激在知己，男儿性命焉足怜。"}