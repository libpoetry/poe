{"id":"478847","title":"感怀诗（四十首。有序） 其八","dynasty":"明","author":"桑悦","text":"盎盎临春阁，盈盈珠翠妆。桃李满庭除，东风有余香。更衣间罗绮，抚瑟杂宫商。艳阳好天气，欢乐殊未央。一朝秋节换，凄雨生洞房。缅怀素心人，风波隔潇湘。磨砖作明镜，黯淡无晶光。照鬓向清水，玄云忽成霜。兰枯蕙亦槁，芳菲转萎黄。谁为御寒计，当春独悲伤。"}