{"id":"658658","title":"送王参政还河南","dynasty":"明","author":"王鏊","text":"山东富才贤，诸王名久擅。诗礼相君家，冰玉天官倩。宅相今有徵，佩刀谁所荐。八凤羽毛奇，双珠光彩眩。美济虞廷元，数比周家孪。联中甲科名，两入词垣选。秘学付青箱，习书空白练。阴功积已多，远近称殆遍。高明用柔克，吏事以文缘。花县春阳仁，白简风霜面。治棼力有馀，催科政甘殿。至今吴兴郡，苕霅为君变。转漕再临燕，分省南还汴。依依北扉语，草草东城饯。去矣那能忘，斯文有深眷。"}