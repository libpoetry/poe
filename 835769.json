{"id":"835769","title":"百字令 其一","dynasty":"清末民国初","author":"吴重憙","text":"秋光如许，更先知、秋冷瘦人应是。清减沈郎腰一搦，可与黄花相似。枕上家山，灯前乡树，梦阻盈盈水。归期莫卜，莼鲈兴隔千里。从此滚滚尘红，茫茫路黑，歧径迷杨子。爱赋刘安招隐句，只恐壮心难已。一夜西风，满湖木叶，此际凉波起。怀人天末，扁舟我欲归矣。"}