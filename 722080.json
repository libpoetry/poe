{"id":"722080","title":"喜族兄修古远归","dynasty":"明末清初","author":"屈大均","text":"幽燕为客及秋还，门对鹅潭有故山。黄发正愁诸从少，白衣犹得一人閒。书成士女师鸾势，酒熟仙灵与玉颜。自此乡园休更别，荆花一树日同攀。膝下文章雉子分，白鹅潭上写鹅群。东西水作双飞瀑，大小山成一白云。楚国王孙多陫恻，灵洲佳气未氤氲。离骚不忍言家学，泪洒湘累杜若薰。"}