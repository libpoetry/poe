{"id":"827943","title":"题梅道人画松","dynasty":"清末近现代初","author":"陈曾寿","text":"昔我病中展此画，捕逐真气归羸形。画师精神贯千载，意想至人无穷龄。四松鳞爪互隐见，苍针不动风泠泠。倒盘老藤挂日月，苔厚如铁鸿濛青。千岩万壑气奔赴，空际负运愁六丁。龙蛇启蛰破户牖，雷雨在内无由扃。云开六合忽清朗，卷藏深密海入瓶。平生世物不挂眼，独与此画通精灵。苦修坚固无解脱，安得慧刃磨天硎。"}