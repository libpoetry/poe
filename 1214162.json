{"id":"1214162","title":"徐仲晦作书惠水墨梅图有和靖题纪岁月绢素蠹败馀字不存作诗归之","dynasty":"元","author":"周权","text":"溪藤捣霜寒夺目，硬黄瘦字疏相续。墨花出袖吐春妍，一片玲珑水苍玉。分明寄我孤山图，上有岁月书林逋。古丹漫漫篆窠暗，败素飒飒形神枯。西泠桥畔黄昏景，船头鹤梦风吹醒。一从马鬣锁荒寒，万古人间几香影。苦吟老尽诗坛豪，穷愁到我心徒劳。还君此画三太息，雪晴月映横窗梢。"}