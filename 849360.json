{"id":"849360","title":"不寐","dynasty":"宋","author":"卫博","text":"夜深耿不寐，鼻息闻比邻。家童亦倡酬，轰雷隐床漘。病夫默攲枕，愈觉展转频。天籁寂不闻，独此声轮囷。悬知鼾睡夫，定非识字人。不然事纷纠，岂得全其真。世上学书儿，颇结烦恼因。多识一丁字，便欲了八垠。谁甘冻龟缩，竞作寒螀呻。今日为何时，酣寝图安身。往往中夜兴，起舞徒逡巡。大哉出世士，天地衾枕均。首压西山巅，气盖北海滨。死生一梦觉，寒暑同屈伸。时于两踵间，出息疑氤氲。蝴蝶亦翩翻，客主谁疏亲。譬如善饮人，号呶观众宾。又如富家翁，经营笑弥贫。优游木雁际，卒岁谁斧斤。问我无眼禅，答君妙入神。我亦起洗盏，软脚长安春。垂我大鹏翼，脂我神马轮。未经华胥国，聊追葛天民。梦回复惘然，唤起啼丛榛。"}