{"id":"1040959","title":"蒙示容斋诗辄为五言仰续逸唱","dynasty":"宋","author":"刘敞","text":"达人与道运，投迹系所逢。在治信若凤，处幽固犹龙。外物纷屡变，中扃豁兼容。乃知云梦区，未足婴其胸。明公蹈康济，兹世已陶镕。优游就偃息，暇豫奏时雍。高斋危舍字，数亩环崇墉。虚轩便炎夏，奥室宜隆冬。采真混出处，造适观羲农。玩名肆独乐，怙势轻万钟。越人起丹穴，子房去赤松。材为用见循，道以世难从。古事何昭昭，斯民积颙颙。独应甘棠树，方使来者封。"}