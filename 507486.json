{"id":"507486","title":"潢溪钓者逸闲轩","dynasty":"明","author":"李昌祺","text":"白发潢溪钓游者，半生浪迹栖林野。已惯为农夜饭牛，宁能执策朝驰马。只知物外无喧嚣，养花种树东津桥。纵横坐席杂樵牧，倾倒瓮盎忘晡朝。醉来就床且高卧，一枕从教日西堕。盖世功名逝水流，薰天富贵飘风过。烟霞泉石聊徜徉，青云要路非所望。乃知静处有真乐，却笑时人何太忙。"}