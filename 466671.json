{"id":"466671","title":"拙文《聂钱诗缘》写成题后","dynasty":"当代","author":"何永沂","text":"毛经责我又如何，诗局偷开笑入魔。天大慨难容七尺，当年奇士活埋多。病梅馆接活埋庵，朝野难寻七尺男。纸上苍生心不死，天将大任与谁担。参透红情以默存，怜君诗壮北荒村。偶然发作书生气，出语能招志士魂。同是天堂沦落人，相濡相惜叩前因。雷鸣瓦釜谁先觉？青眼低吟见不群。人间何物谓之诗，歌泣无端却有知。如此江山如此势，别开生面义难辞。"}