{"id":"1114839","title":"吕朝散挽诗二首","dynasty":"宋","author":"李廌","text":"殊重平生邴曼容，退身能勇自为雄。盛衰付与枕中梦，福禄犹嗤塞上翁。松菊渐荒三径合，鹤猿误怨故山空。苍苔满地尘凝席，惟有萧萧蕙帐风。金马玉堂高步宜，中年遂与水云期。太冲早擅三都赋，叔度难量万顷陂。夜壑藏舟今孰在，白驹过隙事堪悲。南园从此无行迹，老桧高松知未知。"}