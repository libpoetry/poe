{"id":"688360","title":"客怀三首","dynasty":"明","author":"江源","text":"宦情羁思共凄凄，久客将归失路蹊。人世几回伤往事，是非千载逐芳泥。闲过绮陌寻高寺，悔别青山忆旧溪。山上有山归未得，一封书寄数行啼。为客偏惊节序催，独寻春色上高台。清江碧石伤心丽，紫柏红尘拂面来。事不关身皆是累，心从到处即成灰。山中旧宅无人住，风雨帷知长绿苔。百感中来不自由，乡关迢递古交州。十年客路惊华发，万里风烟接素秋。三楚故人皆是梦，百壶芳醑岂消忧。尘缨未濯今如此，回首更惭江上鸥。"}