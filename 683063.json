{"id":"683063","title":"送钱元抑南归口号十首","dynasty":"明","author":"文徵明","text":"一官贫薄仅三年，不计归囊肯计迁。笑杀当时高隐者，区区犹待买山钱。吴田百亩岁常荒，家计萧然只草堂。却有春眠浓似酒，不将朝市博江乡。黄尘车毂不曾停，白发怀恩恋阙廷。谁是东吴钱若水，归来双鬓只青青。风尘西北三边警，灾沴东南万姓艰。世事去今无限在，只应张翰不相关。高人原不爱高官，帝与官衔宠退閒。添得空名将底用，批风抹月管青山。羡君五十赋归欤，我亦头颅五十馀。把袂不须伤远别，病夫行已厌尘裾。少时同学晚同朝，一着输君去独高。落日黄尘回马处，满头衰发不堪搔。老去怀乡不自欣，况堪客里送归人。只应晓梦随君去，茶磨山前看早春。三月吴门柳絮飞，到家应及子鱼肥。殷勤相送还相祝，管领湖山待我归。旧游何处石湖西，故友相思意欲迷。为语近来憔悴尽，日骑羸马听朝鸡。"}