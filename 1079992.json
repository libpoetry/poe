{"id":"1079992","title":"送密上人归江西","dynasty":"宋","author":"吕本中","text":"轻舟君先行，羸马我已往。湖山已在望，南岳行可仰。不忧盗贼繁，渐喜草木长。密也负奇气，少已离尘网。饱参诸方禅，所至被称赏。独留末后句，未肯休吾党。经寻卓锥地，更足以自养。囊空脚颇健，体俭心甚广。喜谈江西胜，妙处犹指掌。未见频寄书，悠然发遐想。"}