{"id":"821929","title":"长相思慢 和清真","dynasty":"清末近现代初","author":"汪东","text":"夜月微明。风摇窗䋞，愁极心似悬旌。街喧尽散，画鼓初传，凭几寂坐魂惊。倦眼偏醒。讶铜槃残烛，焰冷疏萤。片纸书轻。几回看、恨语谁听。便他日逢伊，未必还如旧识，水盼兰情。桃根唤渡，韩掾留香，此愿难成。芳菲屡换，任垂条、飘拂相萦。怕钗分支股，机绕千丝，都是空盟。"}