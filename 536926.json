{"id":"536926","title":"送袁抑之给事监兵北伐","dynasty":"明","author":"王世贞","text":"双垂韎韐绣鸂鶒，金羁马头雪花白。秋星乍稀承明庐，慷慨遗策长安陌。城社已见狐鼠空，关山要令豺狼辟。今为颇牧出中禁，岂但汲卫誇揖客。飞书再看鲁仲连，奏记不数崔亭伯。匈奴祭马秋欲动，连峰蔽天朔塞赤。六郡材官三十万，一一翘关衽金革。期门募士身若飞，属国降番鬣如磔。此辈自昔称英强，见敌虽多惯局蹐。时时大官出银币，往往宿将甘巾帼。呜呼主上恩不薄，忍使骄敌犹充斥。君行帅府青天高，挥檄霜寒净沙碛。安得一骑驰王庭，为君预扫燕然石。"}