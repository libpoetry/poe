{"id":"648742","title":"题梅花赠别朱与言","dynasty":"明","author":"杨士奇","text":"久别欣会合，将离怀缱绻。何况夙心亲，家居接乡县。念子五云秀，束发异群彦。明经掇贤科，立志挺高狷。温润玉无瑕，精劲金百鍊。荆益奠大藩，白简佐司宪。雍雍春阳度，肃肃秋霜面。幽隐亟咨诹，贪浊严惩劝。蜚英达宸聪，登崇自廷荐。南京根本地，都台纪纲建。秉诚敷献替，致明决议谳。孤特昔张升，正贞今赵抃。昨者考绩来，谒帝大明殿。引疾却奏函，归展膺天眷。夏初气清和，杨花竞飞燕。岂无一斗酒，衰老违郊饯。赠此玉梅花，聊慰情所恋。期共保清素，岁暮长相见。"}