{"id":"1088903","title":"奉送李彦国还庐陵","dynasty":"宋","author":"张孝祥","text":"李生来岭南，自挟书一束。食箪寄萧寺，矻矻昼夜读。馀子让头角，文作翻手速。小试不尽能，它日真可卜。里中老仙伯，曾对玉堂宿。高节老弥厉，名盖斗南北。掖垣我畏友，不爱万钟禄。卷藏一丘下，勋业所迫逐。子归问道要，储作饥岁谷。富贵偶然耳，吾欲子金玉。"}