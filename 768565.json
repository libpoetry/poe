{"id":"768565","title":"花发沁园春 重过函山书屋","dynasty":"清","author":"沈岸登","text":"下马金台，征衣未换，便寻柳下离席。小亭东畔，阑槛依然，犹记道南推宅。酒人去矣，怅几度、春风消息。又树树争试春红，丝丝閒弄寒碧。鞞鼓芦笳畴昔。被邻鸡中宵，催起行色。三年竹径，千里霜桥，总是惊心南北。而今问讯，谁伴我、冷花斜日。算只有燕子空梁，离愁说与知得。"}