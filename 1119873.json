{"id":"1119873","title":"挽黄祖勉三首","dynasty":"宋","author":"陈著","text":"世远太和散，儒门有若人。沈潜勤汲古，澹静肯妍春。识到寡轻语，触来无量颦。渊乎莫澄挠，叔度乃其伦。平生不行怪，流俗自难同。原明无仕志，公休有父风。肯堂劳未艾，反席寿俄终。谁料生刍奠，今年又乃翁。夙是通家契，姻盟又此时。相依百罹世，多活几年期。辰龙竟归梦，子书谁续为。九京不可作，乔梓北风悲。"}