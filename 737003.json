{"id":"737003","title":"咏香与顾书宣陈南麓汪安公同赋","dynasty":"清","author":"高其倬","text":"掩冉清芬散，絪缊薄雾微。未浓飘欲断，渐远拟仍飞。侵晓生芳径，因春上舞衣。轻呵妆后镜，寒下夜浑帏。汤殿融融水，兰釭夜夜辉。一星篝火灺，六曲绣屏围。月榭初经雨，邻花不掩扉。蝶回知有恨，风定若无依。锦荐余温在，罗巾旧事非。背人匀麝罢，临水握兰归。荡子同韩嫣，名娃胜鲍徽。辟邪须作佩，莫只重珠玑。"}