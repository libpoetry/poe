{"id":"701274","title":"题林氏婿宜荣翠庭卷和杨大参韵二首","dynasty":"明","author":"黄仲昭","text":"佳趣盈庭浩莫禁，春风积翠浅还深。理从橐籥机中悟，诗向池塘梦里寻。日煖浓香薰寿酒，雨馀生意契吾心。老予粗识濂溪意，剧论时容杖屦临。寸心役物苦难禁，揭扁藏修托意深。天地化工随处见，鸢鱼理趣个中寻。须酬韦相传经志，莫负侯翁择婿心。万里应从跬步始，青编珍重日窥临。"}