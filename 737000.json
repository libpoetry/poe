{"id":"737000","title":"望雪山","dynasty":"清","author":"高其倬","text":"蜀山峍屼皆参天，雪山高压群山巅。剑岭巫峡总培塿，青城峨岫差随肩。禹迹不到失搜纪，遂使岳镇居崇班。五丁有力不敢凿，胚浑元气无雕镌。到今尚存太始雪，盛夏早似初冬寒。我来成都苦卑湿，每遇高爽心安便。入秋十日九阴雨，侧身西望空长叹。忽然金风扫霾翳，半空横转兜罗绵。素云一段落天外，白头卓立罗烟鬟。天门玉龙露寒鬣，海风吹水排银澜。数百里外一举首，爽气已到须眉间。竖指数峰插霄汉，如坐井底窥星躔。压覆常忧坤轴折，回旋怕触曦车翻。高鸟之翔不敢度，往来或似飞空仙。此外茫茫复何有，蜂屯蚁聚丛生番。乃知造物有深意，区界夷夏分中边。刀州刺史真好事，欲通天险招呼韩。橐驼载布马载粟，罗致火罽收冰蚕。去年行台留陆贾，今年绝塞归张骞。似闻西方诸部落，稽首请事天可汗。蜀人弱脆蛮顽奸，畏之不啻雀见鹯。况复此曹不耕织，毳衣肉食劳县官。安得天生巨灵手，擘山为塞邛崃关。"}