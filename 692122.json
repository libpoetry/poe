{"id":"692122","title":"感怀","dynasty":"明","author":"李攀龙","text":"寥寥高秋气，凉风激中庭。明星一何的，皓月复泠泠。清夜使心悲，幽人起屏营。罗帷徐动摇，丹镫发寒荣。短歌易慷慨，伏枕通鸡鸣。伴侣稍稍单，独立非其情。四海一流览，为乐遽何央。经传有因依，大雅未沦亡。知名自前代，骋翰各专场。微音可通灵，新辞协宫商。绮丽漫星陈，江河郁纵横。岂不多苦心，世士竟茫茫。中原二三子，春秋足翱翔。离别致仓卒，千载不相当。明珠出大海，豫章擢清云。宗臣开国功，王佐难其群。公朝日举士，愚者甘不闻。披褐玩明时，骋翰流华芬。分适中自谐，知己俟其真。磬折难为容，弹冠各有人。谁令君独往，踟蹰失要津。明堂飨元祚，称岁朝京师。侵晨宴鸾台，日夕宿兰池。翩翩佳公子，三五相追随。十千平乐酒，羽爵何参差。长歌激清风，顾眄生光辉。秉我径寸翰，兴文一如飞。旁人徒嗷嗷，匹侣当自知。离别难预图，乐往自成悲。仰观素雪流，俯见朱华披。弃置安足陈，亡没无还期。百年譬影响，倏忽谁能持。在我游帝京，冯宠私自奇。当年值数子，无复新相知。中原一顾眄，凌厉有馀姿。用身常苦拙，此志安得施。浮沉托大道，四海一栖迟。时俗溺鄙议，长往不可追。愿言反初服，白日且逶迤。酒中念故人，千载为等期。鸿鹄不啸侣，鸷鸟难为俦。双美无常玩，江汉故分流。坚芳喻兰石，千载一绸缪。佳言盈耳哉，良时安可留。在昔誇中原，数子从我游。孤行苦难立，耿介伤其躬。世路有姿态，悠悠安所终。美服光照人，言笑一何工。抱鼓若籧篨，磬折如转蓬。轻薄不可视，妖蛊谁能穷。车马从狭邪，棘生九衢中。浮云翳高城，回飙生战场。金鼓使人悲，旗帜亦飞扬。千载一如此，丘陇递相望。奈何转蓬士，翩翩常道傍。"}