{"id":"1127923","title":"再用前韵","dynasty":"宋","author":"曾惇","text":"举觞东望玉霄峰，万顷云涛雪塞空。拥鼻自应多好句，褰裳便欲御长风。际天江草如许碧，隔水山桃无限红。李侯长句有家法，惊倒江楼一秃翁。危观干霄百尺开，海山罗列似东莱。鸟飞千里暮天碧，云断半弦新月来。报答风光伤晼晚，扶持欢事小徘徊。一春准拟留君醉，翡翠罗衫窄窄裁。"}