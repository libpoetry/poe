{"id":"83944","title":"病起杂言","dynasty":"宋代","author":"陆游","text":"国不可以无菑眚，身不可以无疢疾。无菑之国乱或更速，无疾之身死或无日。昆夷玁狁无害於周之王，辟士富国无救于隋之亡。壮夫一卧多不起，速死未必皆羸尪。古来恶疾弃空谷，往往更得度世方。我年九十理不长，况复三日病在床，天公念之亦已至，儆戒不使须臾忘。起居饮食每自省，常若严师畏友在我傍。跻民仁寿则非职，且为老惫鍼膏肓。"}