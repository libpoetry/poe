{"id":"917222","title":"瑞龙吟","dynasty":"宋","author":"杨泽民","text":"城南路。凝望映竹摇风，酒旗标树。郊原游子停车，问山崦里，人家甚处。去还伫。徐见画桥流水，小窗低户。深沈绿满垂杨，芳阴娅姹，娇莺解语。多谢佳人情厚，卷帘羞得，庭花飘舞。可谓望风知心，倾盖如故。犹殢香玉，休赋断肠句。堪怜处、生尘罗袜，凌波微步。底事匆匆去。为他系绊，离情万绪。空有愁如缕。忆桃李春风，梧桐秋雨。又还过却，落花飘絮。"}