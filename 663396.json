{"id":"663396","title":"君马黄赠祝仁甫","dynasty":"明","author":"边贡","text":"君马黄，我马苍，两马相逐君马良。君马来自函关道，我马空山食秋草。忆昔两马初学行，长安见者神色惊。鲁坰骊黄未足论，卫丘騋牝虚驰名。岂料长成人少顾，十年不踏天闲路。逸群翻惹太仆嫌，腾枥正中奚官怒。以兹流落在风尘，南走荆梁西入秦。自伤万里汗流血，谁道五花云满身。弃置不须怜我马，君马亦在盐车下。疾足由来控者难，骄嘶自合知音寡。吁嗟君马天下无，且向沙场暂秣刍。北来司马今伯乐，肯使君王空按图。"}