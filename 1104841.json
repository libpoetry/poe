{"id":"1104841","title":"屺瞻拜墓","dynasty":"宋","author":"马廷鸾","text":"老诵劬劳易感伤，一年一度拜金塘。食莲正忆慈颜远，毁璧新增苦泪滂。松蠹穹林成秃帚，草荒高冢蔽幽篁。山哀浦思愁余极，阵阵溪风叶叶黄。假汝稀年只八年，争教老境不凄然。青山慈母已黄壤，绿鬓中男馀白颠。天外群鸿随灭没，云间孤鹤自蹁跹。共携斗酒浇坟土，衰泪何由滴到泉。"}