{"id":"75718","title":"水龙吟·几番冷笑三闾","dynasty":"金朝","author":"李纯甫","text":"几番冷笑三闾，算来枉向江心堕。和光混俗，随机达变，有何不可。清浊从他，醉醒由己，分明识破。待用时即进，舍时便退，虽无福，亦无祸。你试回头觑我。怕不待峥嵘则个。功名半纸，风波千丈，图个甚麽。云栈扬鞭，海涛摇棹，争如闲坐。但尊中有酒，心头无事，葫芦提过。"}