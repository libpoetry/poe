{"id":"704454","title":"和端州太守王君宗鲁七星岩二十景诗 石室龙床","dynasty":"明","author":"黎民表","text":"紫气冥冥护白龙，玉鳞千载尚留踪。天门一去成霖雨，閒却金梯十二重。欸乃渔歌远近闻，青油晴卷沥湖云。莲舟荡漾归来晚，笼烛城边候使君。牛女相望一水中，神人驱石便成虹。奔云喷雪三千丈，不是灵槎岂易通。赤阑曲曲绕层台，风荡岚光水倒回。一片青天涵石镜，菱歌原未有人来。珠旗掣曳七星文，万壑朝暾射紫云。清漏一声犹未歇，星妃如雨导神君。西方初月吐婵娟，湖上轻风罢钓船。遥想水晶宫殿里，莲花灯下一僧禅。随波上下似蓬壶，白玉楼台天下无。惟见七星浮水面，不闻词客赋仙都。丹霞为阙石为扉，玉溜淙淙欲湿衣。湖上只开双玉镜，飞璚乘月几时归。幽人伏枕兴无聊，何处翻江作怒潮。夜半天鸡惊梦醒，万川明月照空寥。栽花种柳满溪浔，太守风流苦费心。后人指点甘棠树，密叶曾遮十亩阴。一半禅栖出翠微，苍苔石滑到天稀。西天弦管休回首，只合山门老衲衣。白石参差径路斜，玉壶终日秘青霞。紫芝满地无人采，十里风吹古桂花。桂棹沿回一水香，秋风吹冷芰荷裳。洛神邀得陈王赋，故向瑶池试晓妆。千顷澄波溢作池，为君添作豢鱼陂。江湖老去应忘我，只是临流少惠施。菱叶荷花素锦铺，中流一点落星孤。扁舟曾逐玄真子，呼酒狂歌碧浪湖。玉笔高簪黛色浓，海门长日驻高舂。世情尽逐颓波去，谁住罗浮四百峰。五夜吹班凤沼东，亭亭仙掌立春风。蓬蒿寂寞文园里，错忆金盘出汉宫。秋作千峰翠作陵，松间织鸟挂寒藤。道人半醉斜阳酒，指点金银最上层。翠壁千重玉斧开，中间一道出风雷。若逢李白香炉上，定取银河入酒杯。人间日月易飞奔，浪水桃花自一村。怕有渔樵来往路，白云长积掩柴门。"}