{"id":"274497","title":"黄鹂绕碧树·帘幕垂清昼","dynasty":"现代","author":"汪东","text":"帘幕垂清昼，廊深阁迥，自忘朝暮。兀案萧闲，对茶烟飏碧，简编横素。那堪静里，顿萦惹、千丝愁绪。因记取上巳，春游未远，韶光和煦。绮陌芳华竞吐。好相将、破除烟虑。却因甚恣，漂浮异国，轻弃乡土。为扫菟园旧径，愿且约、东君住。枝头数点红英，半妆娇树。"}