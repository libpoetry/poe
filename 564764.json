{"id":"564764","title":"海隅歌","dynasty":"明","author":"孙承恩","text":"勾吴之墟东海头，戚子为卜村居幽。海上风物自轩豁，回溪隐洑那知愁，更有此地堪藏脩。海氛四时袭衣屦，滃雾流云满庭户。荡漾初看水色动，熹微已觉扶桑曙。方壶圆峤空沉沉，安期羡门何处寻。秋风快睹鹏翼奋，月夜独和蛟龙吟。庄生已辨逍遥游，乾坤仰止宣尼桴。潮生潮落自旦暮，静观元化同悠悠。戚子近官山水邑，眷怀旧庐心为恻。政成他日赋归来，应长珊瑚几许尺。"}