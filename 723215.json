{"id":"723215","title":"侍宴乐游苑饯吕僧珍应诏诗","dynasty":"南北朝","author":"沈约","text":"丹浦非乐战，负重切君临。我皇秉至德，忘己用尧心。悯兹区宇内，鱼鸟失飞沈。推毂二崤道，扬旆九河阴。超乘尽三属，选士皆百金。戎车出细柳，饯席遵上林。命师诛后服，授律缓前禽。函轘方解带，峣武稍披襟。伐罪芒山曲，吊民伊水浔。将陪告成礼，待此未抽簪。"}