{"id":"782631","title":"题王母蟠桃图","dynasty":"清","author":"戴亨","text":"青鸟□书过西海，祥光瑞霭腾蓬莱。紫电鞭龙役鬼神，鸾旗绛节排天开。排天开，天乐发，飞琼曲度流云遏。纤罗雾縠焕云霞，羽盖飙车驻承华。承华殿上谒天子，缥缈仙音清入耳。云是九灵太妙，龟山金妪。先天地生，阴阳未布。转辰枢，立鳌柱，曾见日浴金乌月生兔。纵横八极播洪钧，出入九重紫微步。迩乃衍乎阆苑憩昆崙，瑶池翠嶂漫烟雾。弱海洪涛万丈深，影灭轮回安可渡。明星玉女供玉浆，麻姑搔背指爪长。三千岁结蟠桃香，钱铿小儿未及尝。老二仪，凋三光，独有刀圭不死之神方。蟠天际地任翱翔。语阕玄灵忽迓空，神云飘举回鸣珰。武帝玄霜终不得，金掌高擎空断肠。"}