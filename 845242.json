{"id":"845242","title":"鹊桥仙 裕堂因无子置媵，非其志也。代作一词谢夫人","dynasty":"清末民国初","author":"樊增祥","text":"谢公娇女，温郎外妹，宛转鱼游春水。七年同梦傍梅花，盼不到、梅花结子。姚黄在上，离支在侧，聊博金萱色喜。梦中谁送玉麟来，还祇怕、观音是你。青梅竹马，玉台纱障，成就神仙夫妇。两情如蜜透中边，浑不识、梨酸杏酢。莲花莲子，凭君采撷，那用仓庚疗妒。若将侬比玉观音，问卿可能持长素。"}