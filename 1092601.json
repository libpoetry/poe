{"id":"1092601","title":"唐侯仲友之守台为浮梁于江象山令蒋鹗考叔赋江有济三章以献余时官于台见而陋之作江有梁","dynasty":"宋","author":"孙应时","text":"江有梁，昔所无兮。台之民，维艰虞兮。我南之耕，其出于于。我北之趋，维薪维刍。匪伊薪刍，行旅载途。风雨晦冥，海波愁予。岂无舟人，徼利以呼。偪仄沦胥，云谁之辜。江有梁，维今始兮。台之民，维天启兮。邦有父母，视民如子。民号于溺，侯曰由己。乃相乃谋，乃筑乃峙。其桴联联，其舟齿齿。民不知江，有道如砥。我醉我奔，云胡不喜。江有梁，孰使然兮。台之民，曰侯贤兮。孰使侯贤，有命自天。天子圣仁，侯乃来宣。自我侯来，有麦有年。天姥之南，东溟之壖。涛澜不惊，歌舞后先。汝不我信，视此一川。我梁既成，我民既平。侯智不矜，侯心载宁。帝曰汝归，其车宵征。予欲济川，邦国是经。民留我侯，敢与帝争。我帝我侯，眉寿无疆。"}