{"id":"812853","title":"和振西赠王将军紫厓三首","dynasty":"清","author":"吴暻","text":"九尺须眉七十身，眼中遗老更何人？将军竞病诗无敌，弟子丹青笔有神。谈笑尚能开霹雳，太平不复画麒麟。酒酣拔剑听君语，为感穷途意自亲。玉殿风流讲席重，故山归去拂尘容。门生为致荒厨菜，禅客同寻旧院松。梦后庄周从笑鴳，书成扬子解嘲龙。欧阳筋力犹强健，不羡扶携手一筇。著书不复为穷愁，独乐园林散百忧。人乍抛残尘海梦，天教管领太湖秋。槎形东第奇章石，钓具南江鲁望舟。从此终身巢许稳，风光真拟洛滨游。"}