{"id":"468202","title":"出胶河送别刘用章","dynasty":"明","author":"谢肃","text":"齐民犹未苏，羁宦足长喟。何意并州士，轩车远相慰。旬朔共食眠，慷慨闻计议。顾余非俊杰，俯仰期不愧。探道固夙心，徇禄非素志。未还陇亩耕，忽值时事异。零落遂至今，非君孰能媚。怆焉丧乱馀，念旧如梦寐。亲交存几人，置酒当辄醉。北海雪掩晨，东莱屮生地。出饯胶水西，踟蹰怅分辔。相望虽匪遥，嘉会难再冀。愿言各自脩，毋独简书畏。"}