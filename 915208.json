{"id":"915208","title":"岁暮归自城中一病垂死病起遣闷四首 其二","dynasty":"宋","author":"杨万里","text":"出郭云尚明，及郊日忽暮。不思日晷短，却信云色误。骏奔六七里，逢店破亦住。浇愁幸残尊，照睡聊短炬。荒鸡唤野梦，晨起念速步。升车乃复下，故疾动中腑。昏眩懔欲绝，低徊不能去。僮仆强我归，偶不陨中路。老至犹倚强，疾在自不悟。及慈一委顿，去死仅寸许。人生信浮脆，可笑何足惧。所惧弃官晚，行乐今已遽。"}