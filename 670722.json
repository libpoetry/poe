{"id":"670722","title":"留子与署中","dynasty":"明","author":"李攀龙","text":"杭城落月早潮生，宪府松杉风乱鸣。伏枕待三从劾免，移文满百不留行。何人更许弹冠会，唯尔还堪倒屣迎。十载寒温无长物，一时出处有馀情。酒斟白玉吴姬色，赋掷黄金楚客声。大抵冥鸿心自远，曾来老骥气难平。浮云在昔悬秦望，北斗依然捧汉京。吏挟江湖才是傲，交论冰雪未为清。官联西省闻题柱，家本同乡见请缨。谁似两朝衔宠遇，它如群少失纵横。樽前且抗持螯手，世上空传染翰名。须听松杉风再起，晚潮乘月到杭城。"}