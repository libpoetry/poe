{"id":"1049667","title":"翠微峰","dynasty":"宋","author":"王汝舟","text":"尘嚣十里清，秀岭半空插。萦纡疑无路，两石开一峡。豁然见天宇，四顾皆峭拔。入门上石级，伛偻如登塔。悬岩置楼殿，飞栋相匼匝。徐行云影动，低语谷声答。仰视绝壁间，势恐千仞压。侧身过幽谷，洞口若呀呷。仙英去何许，遗像寄山胁。浴池弄清泚，不敢着脚踏。顾余倦游者，一宿借云榻。天风吹夜籁，客兴亦萧飒。幽寻约重来，吾屐当再蜡。"}