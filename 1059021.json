{"id":"1059021","title":"午枕有感","dynasty":"宋","author":"邹浩","text":"宰我嗜昼寝，边韶仍爱眠。当时师弟子，指摘良纷然。韦弦以为戒，僶俛亦有年。分作蠹书鱼，文字相周旋。纵不叔夜懒，犹惭头在悬。如何到此地，午枕有所便。晨餐未停箸，睡思潜予牵。矇眬眼自醉，百体柔于绵。茗饮虽再三，驱逐无由缘。解衣卧北窗，径走姬旦前。往往随物化，飞跃参鱼鸢。老木森古砌，日转惊鸣蝉。矍然整巾屦，衙鼓忽已传。由来棘围中，疏放成拘挛。气血似止水，郁郁为此愆。何当彻门牡，四顾还青天。朝昏递消息，有节亦有宣。焚膏续清昼，冥心寄韦编。往失固莫救，尚得来者全。圣处几万里，行矣勤着鞭。"}