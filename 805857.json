{"id":"805857","title":"寿楼春二首 其二","dynasty":"清","author":"奕绘","text":"呜乎王先生。搴灵帷恸哭，涕泗沾膺。继石臞翁之学，造乎天成。古无比，今无朋。混混源泉兮醇精。初遇我东陵，草堂相对，帘外数峰青。君何止千人英。叹获麟绝笔，鸣凤希声。犹记高谈雄辨，目光如星。忽一日，神离形。寂寞惟余人间名。哀哉复哀哉，彼苍者天何不平。"}