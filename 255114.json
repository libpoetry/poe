{"id":"255114","title":"过季思斋闻县前池荷盛开闲步往观用简斋《葆真池》韵","dynasty":"现代","author":"徐震堮","text":"熏风过陋巷，不解原宪病。床堆覆瓿书，壁挂谈玄柄。荷香浮县门，忽动窥园兴。亭午涨街尘，负此一栏静。万嫭倚娇云，醉鬟扶不正。三年越女留，一笑明珠赠。尚想翠衣人，临流对妆镜。小轩日未斜，高柳蝉初定。微波不可通，坐失华年盛。筇杖落岩州，太息山河剩。桃叶唯古愁，竹枝发新咏。荒斋坐晚凉，归梦逐烟艇。"}