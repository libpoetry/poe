{"id":"768628","title":"泛清波摘遍 同子韶赋","dynasty":"清","author":"沈皞日","text":"阴阴三月，漠漠江梅，犹见冷花还著树。短亭斜日，未是东风送君去。伤春处。啼莺织柳，语燕梳烟，别院曲终愁听雨。如此征衫，那禁轻寒，漂泊如许。空庭暮。梨花正如故人，梦里横塘南浦。莫上红楼，卷帘便成千里，甚情绪。上巳一咏一觞，兰亭管弦俦侣。肯负天涯碧草，相思归路。"}