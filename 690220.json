{"id":"690220","title":"郊居八首","dynasty":"明","author":"张时彻","text":"朝出野田游，暮向林皋宿。策杖入蓬门，溪云犹在足。霞鸟背翔，皓月江心浴。樵钓共为徒，庶几郑子谷。幽居屏烦喧，触目恣遐眺。烟霞茁屡奇，峰峦互腾踔。宿乌竞阳枝，寒泉迸阴窍。欣兹十亩宫，托迹亦窈窕。村居何所有，历历多修竹。明星阁树头，白云饱溪腹。钓月引鳟鲂，樵霞卧山麓。枯槁故所耽，饮啄亦自足。篱菊欲辞荣，林枫亦陨赤。清尊湛芳醑，园果繁以硕。邻里相劝酬，酣歌击白石。俯视池中鱼，仰睇云间翼。有鼓不自鼓，有琴不自弹。端居习清燕，阒寂寡所欢。寒泉盘户碧，坠叶满庭丹。采采芙蓉花，云露何漙漙。种禾已堪炊，种蔬已堪摘。梧竹俨成行，展矣幽人宅。鸟篆文苔阶，云衣罥兰泽。翘首望长空，青山净如拭。伏枕不成寐，侧听司晨嗥。严霜切重衾，疾风梳败蕉。寒燠固有常，龙蛇由所遭。集菀本非羡，白首甘蓬蒿。"}