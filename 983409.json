{"id":"983409","title":"忠孝诗","dynasty":"宋","author":"袁甫","text":"曾子立言诏后世，战陈无勇非孝也。战死犹留千古名，大夫赤心为宗社。而况判死乃得生，父母遗体非轻舍。忠孝从来只一原，此道于今识者寡。慈湖老师遗墨在，光燄万丈追风雅。发挥天经与地义，为怜世人多聋哑。跋语流传壮矣哉，忠由孝出非外假。厥今边庭尚绎骚，其势飙欻陵诸夏。孤忠步步踏实地，纸上陈言付土苴。报国即是报亲恩，忠孝断断非二者。两阃对峙贵通情，胸怀如水常善下。不见天高并地阔，要令物物归化冶。雍容谭笑净边尘，直把兵氛都汛洒。名垂竹帛增亲荣，入觐至尊醉金斝。到此纯孝通神明，冥冥之中锡纯嘏。病夫山中何所能，功成请将椽笔写。"}