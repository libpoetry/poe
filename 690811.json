{"id":"690811","title":"秋兴","dynasty":"明","author":"张瑰","text":"帝乡忧桂玉，旅食岁将淹。疏雨凉侵簟，微霜冷扑帘。梦归湖水阔，肠断海山尖。见说儿童辈，年来学步蟾。许国心长在，还家念久孤。白头康健否，黄耳到来无。蒲渚露梢折，藕塘霜柄枯。不逢贤鲍叔，谁识管夷吾。风露满中庭，斜河度小星。桐柯疏玉井，槐叶护银屏。报主一心赤，逢人双眼青。浮生何事业，天地愧流萍。落叶掩空斋，虫声益旅怀。星霜愁桂玉，天地老形骸。清漏闻三殿，疏砧动六街。朝班催晓梦，不得到天涯。"}