{"id":"721833","title":"嘉鱼","dynasty":"明末清初","author":"屈大均","text":"十月小湘峡，嘉鱼出穴多。爱寒餐雪水，乘暖下烟波。作鲙宜长至，分甘与玉珂。殷勤渔父意，岁岁此牂柯。杨柳沙边有，嘉鱼人不知。蜀江春出穴，不与此同时。香以金橙乱，甘因石乳滋。天寒频起汕，燕饮与君期。魿浮与鲫沉，不及汝滋阴。南有惟兹好，无殊丙穴深。岁寒频出水，春暖却归林。未入高堂馔，连朝举罩心。"}