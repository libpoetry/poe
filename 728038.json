{"id":"728038","title":"幔卷紬","dynasty":"清","author":"朱彝尊","text":"桃叶舟回，枫林客去，西渚波千叠。见十里横塘，几阵凉飔，独上小楼，柔肠断绝。春信莺花，秋期河汉，总是愁时节。怅碧海青天，夜色苍凉，归去明月。凄凄切切。相思苦梦雨何曾歇。恁不似当年，绛唇含笑，而今剩有啼痕泪颊。洛浦川长，青溪路断，晓露风灯灭。但寄语还淹，有个人儿，莫便轻别。"}