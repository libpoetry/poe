{"id":"544617","title":"谒关忠义祠十八韵","dynasty":"明","author":"胡应麟","text":"凛烈贞元气，时危属异人。河山留壮节，海岳降高真。北陆扶皇胄，南阳协帝臣。从龙嘘赤伏，跃马践黄巾。夏口单刀驻，荆门万甲巡。精忠馀报效，大义绝连姻。画界狞权忌，迁都猾操颦。吴师魂半逝，魏卒阵全湮。斧锧威屠德，艨?势蹙仁。风驰秦塞外，电扫洛川滨。域内俱徯后，江东实震邻。神明炎祚厄，鬼蜮诈谋伸。麦邑悲逢虿，章丘痛获麟。阴灵遗百代，肸蚃亘千春。隧道纡松柏，宫墙饰藻蘋。断云回怅望，斜日助酸辛。古壁蛇虫字，空梁燕雀尘。惟应玉泉刹，永劫镇长新。"}