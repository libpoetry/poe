{"id":"647592","title":"皆山轩为吴太仆赋","dynasty":"明","author":"王汝玉","text":"滁阳绕郭皆名山，丹崖翠壁交回环。西南诸峰更奇绝，平地耸出青螺鬟。美人开轩游息处，况占绿水清溪湾。山川明秀风景淑，别是洞府非尘寰。久居太仆掌马政，屡听黄鸟春绵蛮。秉心深沈功效著，声誉藉藉闻朝班。江淮地方数千里，但在野蕃驹马中。骅骝骐骥不知万，富盛岂止充天闲。公馀多暇得自适，凭轩萧索恒怡颜。卷帘忽惊空翠堕，拄笏正值孤云还。松梢结巢来皓鹤，竹下放笼开白鹇。悠然俯仰足佳趣，胸中安得生荆菅。青编缥轴列左右，云端五色光斓斑。诗情画思时涌发，清气奕奕冲巾纶。天然造化露毫素，野花芳草惭妖娴。追寻醉翁吟笑地，想像高致无由攀。山僧智仙去已远，酿泉声迸空潺湲。穿林度壑觅陈迹，屐齿印遍苔痕斑。乃知美宦有如此，底须投笔踰玉关。嗟予亦抱烟霞癖，孤琴乘兴良非难。十年不渡杨子险，讵识关岭行程艰。菲才缪沗青琐直，日事文墨多裁删。佳殽丰膳叨饱饫，法酝名果加分颁。坐忘寒暑屡迁改，临江枫叶霜频殷。人生托身各有所，造物于我谁云悭。晴窗偶动卧游兴，消我半日浮生閒。琅琊尽入行乐里，胜境不用虞神奸。长歌一曲远缄寄，不觉新月娥眉弯。山灵好事应有识，请置万壑千岩间。露凉夜永烦朗诵，激起天籁秋珊珊。"}