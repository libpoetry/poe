{"id":"1205352","title":"木兰花慢 送柳汤佐之覃怀总管任","dynasty":"元","author":"张野","text":"羡春风五马，恨无计，驻征鞍。想胶漆真情，云烟高兴，诗酒清欢。当时与君年少，到而今、双鬓总成斑。几度批风抹月，几番临水登山。驿途吟袖尚轻寒。珍重且加餐。怕到郡之时，民须加爱，事要从宽。风流赏音人去，纵朱弦、有曲为谁弹。明日倚楼凝望，雁回早寄平安。"}