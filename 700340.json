{"id":"700340","title":"法驾导引 读蕳斋法驾导引词有感拟作五首","dynasty":"明","author":"顾清","text":"骖龙驾，骖龙驾，龙驾引鸾旌。罗列三光俱在下，青云回首玉皇城。风露杳冥冥。金风袅，金风袅，飞佩度银泓。仙袂六铢凉似水，抟桑东望火云蒸。回首指蓬瀛。雷隐隐，雷隐隐，列缺挟飞车。一掷火铃三万里，人间何处着妖邪。归路海天霞。祥云起，祥云起，云起四天明。宝月宫中光气满，流黄一道坠明星。万寿圣人生。歌万寿，歌万寿，稽首玉宸尊。下视九州云五色，群龙济济会天门。一气俨长存。"}