{"id":"759412","title":"说潮五古十七首 其十七","dynasty":"清","author":"丘逢甲","text":"中原忽龙战，九族开闽关。吾丘自固始，举族来莆田。有宋鸿胪卿，数典乃吾先。巍巍枢密公，于潮为始迁。梅溪铭公墓，琴山霭春烟。有子梅州守，归养娱亲前。若赵若王古，投赠多诗篇。想见与居游，论道皆名贤。三传韶佥判，宗牒曾手编。碧血老殉义，宋日沈虞渊。维时方乱离，族散闽越间。或近籍保昌，或远居琼山。吾祖佥判弟，实隐鄞江边。孙枝日以茂，江楚多绵延。吾宗著石窟，一水梅潮连。精舍寻金山，扫墓来故阡。遥遥三十世，已阅七百年。别派出承旨，棣萼春风联。述祖非无人，谱牒多不全。安知台海客，东风引回船。居潮而言潮，稽古为悠然。先畴尚可服，旧德犹能传。东南此雄镇，保世心拳拳。"}