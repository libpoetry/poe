{"id":"704463","title":"晨起斋中读书二首","dynasty":"明","author":"黎民表","text":"息躬衡门下，游好在六经。丘中列万木，风起皆金声。山林有殊观，耳目无远营。清晨屏荒翳，躧屣当前楹。鸟耕思有岁，熊经希养生。游心极罔象，顿足游大庭。旷士恒抱朴，宵人若怀永。或偶苏门啸，暂返南阳耕。龙蠖本殊性，鹪鴳岂谐征。兹乐庶不忘，烱然垂丹青。辞家适燕蓟，遥遥远行游。怅兹云雨隔，忽复寒暑遒。人生寓瀛海，安用怀百忧。伊余困泥滓，有志仍丹丘。临渊非钓国，巢林殊凿坏。奔波冀回舳，骇路遄旋辀。濠梁有逸矩，箕颍多清流。仙夫杳难觌，妷女徒好修。去矣从所欲，轩盖诚多尤。"}