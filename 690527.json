{"id":"690527","title":"徐念阳观察以长至前一日招饮赋谢","dynasty":"明","author":"张萱","text":"豸绣麟符碧幰车，缁衣旧好及樵渔。时情祇合供棋局，往事何辞满箧书。不惜青黄加朽木，谩劳钟鼓享爰居。残灰已冷葭灰动，欲向初阳借一嘘。使君高谊薄秋旻，千古交情淡更真。设醴岂怜歌铗客，扫门应愧闭关人。深谈勃窣频前席，老态歌倾欲吐筃。怪底尊开疑挟纩，明朝黍谷正回春。"}