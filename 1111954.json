{"id":"1111954","title":"劝耕二首","dynasty":"宋","author":"吴渊","text":"细霭轻烟弄晚晴，聊驱小队出城闉。□将泉石膏肓疗，为识庐山面目真。古殿松篁无盛夏，斋厨笋蕨有馀春。道旁处处闻流水，一部笙篁更可人。铃斋日日簿书尘，不觉光阴暗里侵。忽见前山有花发，始知今岁已春深。边风尚有寒吹面，腊雪全无早系心。忧国忧民平日事，新来赢得白盈簪。"}