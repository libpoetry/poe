{"id":"763981","title":"恋芳草慢 咏草","dynasty":"清","author":"邹祗谟","text":"巫雨朝飞，湘烟暮压，落花着地犹新。闺中陌上，到处欲断还匀。摇荡春风形影，连绣户、翠接无痕。寒食近、绣盖金鞍，偏汝暗赚游人。相思溪上，断红约月，合欢冢上，怨绿黏云。楚楚娟娟，多少蝶梦蜂魂。又见犀奁赌胜，佳名谁不爱王孙。斜阳处、宝屧初回，馀香犹染湘裙。"}