{"id":"686276","title":"则学以昼索赋梅柳二首","dynasty":"明","author":"卢儒","text":"近竹幽妍映雪清，春痕消尽粉痕轻。帐中半落临溪影，邃里横吹《出塞》声。晓色动愁香宛宛，夜魂追梦玉盈盈。扬州赋咏谁能继，唯有当时水部名。绿水红桥一路青，东风将雨染初成。隔帘弄影捎飞燕，当座吹花趁语莺。新月正笼陶令宅，淡烟斜拂亚夫营。年年送别三春恨，肠断山阳笛里声。"}