{"id":"919897","title":"次韵刍父大篇","dynasty":"宋","author":"苏泂","text":"我生两脚半八区，归来狭视东南隅。东南禹迹今绿芜，百岁几见人欧苏。闻石蕴玉川含珠，山乃秀润源不枯。胸蟠万卷味道腴，落纸所至云锦铺。尔来大似天眷吾，贶以佳友令相娱。邢子韵胜开冰壶，湘湖与我初索途。谓此巨浸其是欤，今夕不饮可得乎。吾侪固不如林逋，吟诗写壁无处无。杂莼便食不用厨，湘湖岂即输西湖。贳钱沽酒劳老夫，酒酣肆笔衫袖乌。不觉月堕三更馀，荷香染袂露湿肤，开堂复驾红尘车。君勿笑人生意气倾堪舆，所得未必如所图。"}