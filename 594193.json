{"id":"594193","title":"答顾司勋二首 其二","dynasty":"明","author":"欧大任","text":"黄虞旷千载，尼泗陈歌诗。弦咏响乍息，风雅道已衰。延州观乐来，曹郐无所讥。明音始复古，熙豫固有期。及子遘妮好，携手升玉墀。趋跄会禁闼，位序连班司。援琴写中曲，进礼抒妙辞。恧我蒹葭质，映彼璠玙姿。有斐惟古欢，缱绻自一时。嘉会不可常，蓬荜吾将归。子其勉令德，所思在皇闱。"}