{"id":"704113","title":"寄友","dynasty":"明","author":"解缙","text":"一自登天府，声名举国传。凤池皆缩首，禁苑尽推贤。威凤青云上，祥麟白日边。上林人共喜，几度锦衣还。风高楚天碧，秋醉凤凰池。京国三年客，扁舟归独迟。满倾桑落酒，折尽桂花枝。政尔相思处，逢君又别离。鹤发重华簪，都门酒共斟。家传三世学，橐有二疏金。圣主恩如海，故山云满林。承家贤子在，相勖嗣徽音。"}