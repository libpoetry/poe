{"id":"224329","title":"丁酉元日·夜中不成寐","dynasty":"宋代","author":"陈深","text":"夜中不成寐，卧觉风剡剡。残寒卖馀勇，飞雪独万惨。黎明卷新霁，旭日光晻晱。穷阴得阳和，春气已先感。负暝南轩下，余生亦云忝。高门谁能走，蓬户镇常掩。驰车听奔溱，庆语绝媚谄。自甘守疏慵，岂复叹坎壈。濡毫寄桑翰，隐几坐文毯。台倾酒不竭，炉拥火始炎。吐咏探清新，研书味真澹。流光信难驻，华发那可染。拊已欣有得，感是能无憾。贞吉宜嘉遯，心享由习坎。浮云易盈歇，神鉴常渊湛。龟勉奉吾亲，力学深自贬。"}