{"id":"414404","title":"悲鸿十骥为黄曼士题","dynasty":"近现代","author":"潘受","text":"悲鸿笔是房星也，一扫骅骝满天下。髯黄兄弟善悲鸿，亦如韦讽善曹霸。此图权奇四十蹄，蹙踏春草春山低。矫矫徕从西极西，绝尘而逝追风齐。一匹俯龁一奔嘶，一匹腾踔秦牡骊。二匹渴吻酣受溪，二匹侧耳听鼓鼙。二匹婉娈夫与妻，偃仰相抚相凄迷。远处一匹飞素霓，白光烂烂游龙兮。呈嗟哉，驽骀塞路誇驰突，何取悲鸿神骏物。至今驾鼓有垂头，自昔筑台惟买骨。"}