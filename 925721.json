{"id":"925721","title":"汉宫春 其四 答吴子似总干和章","dynasty":"宋","author":"辛弃疾","text":"达则青云，便玉堂金马，穷则茅庐。逍遥小大自适，鹏鴳何殊。君如星斗，灿中天、密密疏疏。荒草外，自怜萤火，清光暂有还无。千古季鹰犹在，向松江道我，问讯何如。白头爱山下去，翁定嗔予。人生谩尔，岂食鱼、必鲙之鲈。还自笑，君诗顿觉，胸中万卷藏书。"}