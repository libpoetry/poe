{"id":"506785","title":"洪厓山房为胡祭酒题","dynasty":"明","author":"杨荣","text":"豫章古名郡，洪厓出西山。云霞纷照耀，鸾鹤相往还。长松倚绝壁，垂萝不可攀。闻昔有仙人，於兹炼神丹。功成蜕污浊，逍遥白云端。君家住城市，卜筑思岩峦。翠林延朝光，灵籁生夜寒。石田不播谷，所产皆琅玕。自从领乡荐，振衣遂弹冠。鸣琴宰花县，载笔登金銮。英才乐教育，讨论孔与颜。朅来寄遐想，缅彼洪厓间。萧然绝尘俗，景物幽且閒。阳厓被春华，阴壑含风湍。何时返初服，於焉赋考槃。我欲览奇胜，相从以盘桓。幽期倘可遂，膏车扣柴关。"}