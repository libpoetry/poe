{"id":"402916","title":"宴清都 北游经月，不忍言归，再作此调","dynasty":"近现代末当代初","author":"赵尊岳","text":"吹鬓寻残醉。嘶骢路，梦回云倦如水。笙歌巷陌，疏帘浅映，粉墙题字。无言暗理诗思，忍向晚别离气味。乍素娥轻照酡颜，淋浪犹染襟袂。新来已怯宫商，梅边谱笛，随分凝睇。遥峰画罨，澄漪镜映，乱怀幽致。年华屈指非计。望征骑楼头迢递。更锦书归雁无凭，天涯惜起。"}