{"id":"523253","title":"大雾翟左二子来访","dynasty":"明","author":"李梦阳","text":"蒸烟暝万古，垂云结楼台。白日堕空冥，天地安在哉。川岳冰穹崇，寒林倏花开。对酒不能饮，拥褐心悲哀。翟生雀罗裔，左氏麟经才。攀稽涉古陂，访戴临河隈。两骑踏苍茫，宛如空中来。日夕严飙兴，稍见归鸦度。虽开宴台云，不辩焦桥路。呼儿斸冻蕨，然蒿写秋露。谈玄析绵邈，览古悲沿溯。停杯划一笑，茫然独四顾。"}