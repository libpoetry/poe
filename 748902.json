{"id":"748902","title":"悔昔篇","dynasty":"清","author":"李联琇","text":"屠龙破千金，巧技支离误。刻猴斋三月，无成触燕怒。洴澼安知摧越军，簉弄徒言答《韶》《音蒦》。君不见，制科习气古来耻，平生悲咤吾虚度。六年应举业时文，八载登瀛课律赋。日为小诗心不间，夜书细字身如锢。卢仝束置《春秋》经，李沆忘参《论语》句。俳优久习无文章，古义稀闻况时务。猝逢世变需人才，太息谁储济川具。士为名累鱼中钩，莫待名成方猛悟。"}