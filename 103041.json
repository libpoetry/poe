{"id":"103041","title":"送毕甥之临邛主簿杂言","dynasty":"宋代","author":"梅尧臣","text":"自我历官三十年，有脚未曾行蜀川。李白尝言道之艰险，长嗟难剧上青天。鸟悲猿嚎马蹄脱，苔梯雨栈愁倾颠。苍崖下窥不见底，但听雷声辊石悬湍溅。晓盘青泥上高烟，暮盘青泥到下泉。剑阁如剑，巉然割肠刺恨今古连。尔去三千九百里，巴山小马乌布鞯。一妇一奚行李单，家具日货能几钱。人皆畏避不敢往，此独敢往何所便。况是初宦无远适，心意自许非由铨。异乎哉，我今送尔徒哀怜。"}