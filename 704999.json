{"id":"704999","title":"山斗遗思","dynasty":"明","author":"霍与瑕","text":"楫舟渡珠海，秋风起微波。有美东方来，双鬓稍以皤。手携一函书，书中锦字多。焚香再拜读，太山耸嵯峨。精光丽南斗，千古应不磨。奕奕古愚翁，巍科冠闽中。膴仕主春闱，藻鉴知钜公。借惠我海邦，卓然斯文宗。珍重在人伦，依稀回淳风。奇识兼异政，口碑今尚丰。江门倡绝学，其宗在自然。六经无声臭，应感起万缘。一了一切妙，卓哉岂其禅。矫矫古愚翁，参同有真诠。诗章与翰墨，九鼎存一脔。韩文经五代，残编挂敝筐。谁为表出之，绳武者欧阳。古愚风韵远，愈远流愈光。然亦几埋没，曾孙是遑遑。搜罗遍旧家，间关岭海阳。遗诗稍存录，懿行亦将相。名公为表序，星斗复辉煌。乃知有实者，终久不可忘。又知追来孝，百世翊纲常。振振赵公子，起予言念长。"}