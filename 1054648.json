{"id":"1054648","title":"进仰山瑞禾诗宋大雅十三章","dynasty":"宋","author":"张商英","text":"彼修者禾，其穗七兮。夐古所无，今感格兮。岁在庚辰，利见大人。十有二祀，而纪庚寅。乾坤六子，遇庚则新。大人法天，有革有因。皇帝孝仁，羹墙神考。遹追先猷，三代之道。炳然规模，百世之宝。敢弗祇从，率意改造。蔽自渊衷，恪遵熙丰。法非补完，熙丰是同。乃戢干戈，不勤远略。烦敛是蠲，冗官是削。屏斥浮虚，尊敦俭朴。舳舻尾衔，溯流通洛。泉币既平，商旅云行。四民乐化，迭为重轻。乃疏禁网，及释青枉。流徒赐还，鹿解禽放。戴恩和顺，涵泳旷荡。父子怡怡，朋友交饷。百度孔修，德泽滂流。官知奉法，吏畏纳赇。农夫熙熙，服我先畴。桴鼓不鸣，奠枕靡忧。职是善化，有赫临下。阴阳泰通，薰蒸陶冶。惠两柔风，太和塞野。渗漉百嘉，芃芃禾稼。帝宅中天，何知其然。四方郡国，咸奏丰年。丰年之象，何以昭宣。爰有异粟，八节如鞭。一本之上，双茎相向。穗叶敷荣，挺拔寻丈。高而不危，神力扶持。同而能异，济物是宜。彼修者禾，其实骈罗。天子万年，本枝蕃多。"}