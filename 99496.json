{"id":"99496","title":"二十七日自阳平至斜谷宿于南山中蟠龙寺","dynasty":"宋代","author":"苏轼","text":"横槎晚渡碧涧口，骑马夜入南山谷。谷中暗水响泷泷，岭上疏星明煜煜。寺藏岩底千万仞，路转山腰三百曲。风生饥虎啸空林，月黑麏窜修竹。入门突兀见深殿，照佛青荧有残烛。愧无酒食待游人，旋斫杉松煮溪蔌。板阁独眠惊旅枕，木鱼晓动随僧粥。起观万瓦郁参差，目乱千岩散红绿。门前商贾负椒荈，山后咫尺连巴蜀。何时归耕江上田，一夜心逐南飞鹄。"}