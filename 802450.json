{"id":"802450","title":"汪衮甫荣宝来湘查考咨议局谭组安冯星槎曾孳元三咨议宴之天心阁同座有胡子靖监督杨皙子京卿即席口号送衮甫还京兼奉同席诸君子 其二","dynasty":"清","author":"曾广钧","text":"鏖兵建业神虽王，校战牛庄色渐锄。虎踞河山还夕照，龙骧事业冷平芜。新篇已和萧咨议，宪草争传屈左徒。好借东渐学西被，故知啧室有嘉谟。"}