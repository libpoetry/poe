{"id":"183649","title":"和·晼晚年垂尽","dynasty":"宋代","author":"元绛","text":"晼晚年垂尽，阴沈气始凝。云霄方一色，霰雪忽相仍。何处兹辰好，吾州自古称。稽山呈刻画，铿水弄鲜澄。佛土横银界，天文露玉绳。缏珠压帘翠，砻璧累台层。昆露朝垂木，郇盐夕满塍。浓梅明庾岭，乱蝶闹青陵。舞缓来还转，惊多下忽腾。藏崖未见睍，著霤即垂冰。密处清何极，狂时力不胜。夺鲜迷野鹤，汙白绝藩蝇。孙幌方开卷，焦庐正曲肱。悲鸣栓老骥，怒系下豪鹰。顾我虽迟暮，当欢亦疆能。醉怀思日富，病眼喜晨兴。贺帐催休吏，宾筵幸得朋。周诗诵昌满，邺酌对刘应。赏为良辰乐，高宜善赋登。鹴裘欣未至，青简使先蒸。富岁还相庆，阳春各自矜。酏颜均玉气，此墨出圭稜。句待呼胡续，舟期访戴乘。长谣辱君赠，珍感服吾膺。"}