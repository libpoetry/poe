{"id":"814674","title":"谐言","dynasty":"清","author":"郑用锡","text":"取士贵得真，勿徒事弋获！如何朝拔尤，及暮又改易？岂比水淘沙，抑或风退鹢？一言戒尔曹，光阴毋弃掷！秀才天下任，斯为万里程。乃今忘远志，藉此以谋生。千金不足惜，一得已自荣。忽忽穷途哭，何心誇利名！薰莸原异器，彼此各分途。奈何沽名者，昂然七尺躯；青蝇附骥尾，一旦同驰驱。有谁能鸣鼓，诧曰非吾徒！"}