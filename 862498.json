{"id":"862498","title":"薰风歌代寿节斋","dynasty":"宋","author":"王柏","text":"玉麟堂上歌薰风，周公分陕方居东。蜺旌龙节更号令，长江万里消狼烽。櫜鞬帕首多名将，夙兴拜舞占乾象。紫气浮浮轸翼间，宗星炯炯银潢上。甫申飞下鼎湖山，汝阳天人未足言。八纮纳纳入经济，一柱岩岩久具瞻。岧峣陪京新命尹，虎踞龙蟠壮根本。关中镇抚必萧何，北门筦钥须寇准。运量恢恢妙转旋，一念体国心通天。玺书锡劳下阊阖，珥貂十辈来传宣。天子令闻洽四国，令仪令色山甫德。江汉汤汤告厥成，衮衣归兮式百辟。薰风薰风自南来，解民愠兮阜民财。不赓殿阁微凉句，拜手喜起明良哉。菁菁葑菲公犹采，世沐恩波深似海。春风一鹗又横空，敝帚萧骚价千倍。翘材油幕罗群英，寿觞潋滟难同斟。客星滩头频矫首，夜夜遥瞻南极明。"}