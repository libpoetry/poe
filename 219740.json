{"id":"219740","title":"游寒谿次醅字韵题九曲亭","dynasty":"宋代","author":"苏籀","text":"幅巾戏漉彭泽醅，尺书间觅来禽栽。东坡居士五年久，真主未遽求盐梅。扁舟夷犹水刻窟，双履秃缺峰峩嵬。招揖西山与东鲁，回首阊阖并玉台。标榜高甍方外景，不染时世毫端埃。倚空千重翡翠盖，落日万顷琉璃堆。兴酣鱼鸟安乐国，喜溢仆驭陶家罍。惜哉二老削旧迹，不论石上并墙隈。碕岸横舟昔时睡眠，刻划独免漫苍苔。梵刹青莲旧僧社，径遂几合无人开。方今九原如可作，足使四海凋摧。封章千载垂可否，玉堂黄合犹儋雷。精义穷神致实用，不变生死无去来。天下书生践遗迹，棠荫处处思贤哀。"}