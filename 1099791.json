{"id":"1099791","title":"题平远轩","dynasty":"宋","author":"林希逸","text":"伊昔营此窗，眼前颇有趣。往来多胜流，必和壁间句。人事一凄凉，窗亦不如故。旧诗无一存，谁复闯其户。新来改作之，好景欣再遇。清溪漾浅流，长松列古路。高下见青山，浓淡云来去。西斋平远名，移以扁其处。我闼纳八荒，令人心领悟。星垂平野诗，云征远游赋。倚栏拍手歌，百盏吸琼露。"}