{"id":"979622","title":"漫浪阁辞","dynasty":"宋","author":"晁补之","text":"沛高皇之受嬴兮，刘别子曰楚元。羌好诗而说义兮，敬设醴于穆生。戊始怠而穆去兮，申白笑而钳市。富传孙而失国兮，派辟彊之支子。爰清净而少欲兮，以身悟乎霍光。蹇孙向之洽闻兮，至耆老而弥良。曰众贤和于朝兮，万物和于野。粤百世而能调兮，民胥来而凤下。惟刘有后于楚兮，千岁发夫道原。流其芳以益远兮，伟壮舆之不愆。原惟博而好直兮，向异世而复起。舆惟进而未已兮，载向学亦不坠。彼元结之信修兮，羌何为此漫浪也。将履中而晦外兮，其德固天之放也。惟漫浪之为言兮，匪正则之嘉名。岂其惩屈之死忠兮，欲猗移以保生。结当易之一爻兮，幽人履而正吉。舆方壮而恶画兮，弃尔辅欲谁赖。吾语子漫浪之可兮，遗物往其庶几。苟畏人而群于人兮，拭唾面其犹殆。朝骋望乎紫霄兮，夕归次乎左蠡。五老兮在上，星子兮在下。垂瀑介于高丘兮，洞深林而北靡。飞梁亘于三峡兮，倏异景而殊世。青松屋兮桂宇，辛夷房兮梅户。兰糗兮菊粻，荪体荐兮肴若芳。云驷兮霓辀，岁将晏兮谁与游。烟为衣兮水为佩，君谁须兮林之际。吾以漫为旌兮，建彼太虚之上也。吾以浪为乘兮，周彼八荒之外也。羾万里而不逢人兮，御谒我以宜止。晻轰轰而旷汹汹兮，羌何以辩乎明晦。弥高出于千仞兮，群凤过而北南。弥幽径于雷室兮，列缺惊而后先。求佺侨而不得兮，咸勃窣其在下。乃山泽之臞兮，夫何足以跂而望我。茫吾不知其所如兮，黔嬴告我以何舍。出无阴兮入无阳，旋丹崖兮匝大荒。忽临睨夫故居兮，群梯危之蜂户。伛白叟之扶童兮，迎谓我以良苦。返吾稼兮复吾樵，山■■兮江滔滔。舆先人之善俗兮，虽百世犹未改。彼鲁衰而龂龂兮，吾老稚以知耻。匪礼失而求野兮，民固化于不恌。舆克家而好常兮，庸谨行以毋慠。怀向原之遗直兮，念尔祖而履薄。陈洪范之九畴兮，叙三统与七略。以为博而弗考兮，蹇无用而束阁。纷舆世之多贤兮，匪曲全而好修。惟仁宅与义路兮，羌可居而必由。结信贤而自晦兮，忘其同物以迷世。凫与波而上下兮，夫固非驹之所喜。乱曰：接舆诡而悟圣兮，匪沮溺亦楚狂。圣与言而莫顾兮，人以为知乎大方。既不足用吾中兮，吾将从回宪之所臧。"}