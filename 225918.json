{"id":"225918","title":"杜门·有客扣我门","dynasty":"宋代","author":"黎廷瑞","text":"有客扣我门，丁丁如啄木。久立门不开，客去嗔此屋。僮奴亦怪我，无事许畏缩。向来豪侠场，门外车接毂。将无晚乏具，效彼龟藏伏。山田岁将收，亦可饭脱粟。不厌客来频，所厌客论俗。豪辨既多违，强应还自恧。但恨平生友，欢聚不得足。存者隔川途，没者卧丘谷。精微向谁剖，郁结满心曲。何如掩关生，黾勉抱吾独。挥弦送征鸿，悠悠楚天绿。"}