{"id":"1253321","title":"送朱孟舒","dynasty":"元末明初","author":"蓝仁","text":"秋风送别出闽关，老桂吹香拂马鞍。分教往年曾北上，司征此日又南还。词林已富三冬学，云路终期九万抟。愧我无成头白尽，紫芝黄叶共空山。穷乡渐老不趋时，短褐飘萧两鬓丝。秋色黄花聊写兴，阳春白雪愧来诗。分毡潞水惊文采，携酒芝山访武夷。不为送行徵一语，巷南巷北未相知。"}