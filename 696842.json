{"id":"696842","title":"更漏子 拟古","dynasty":"明","author":"俞彦","text":"向前时，怜恰好。苦恨情悰较少。今已后，奈情何。情多恨转多。枉周折。须把别。孤馆晓灯明灭。争得似，玉花骢。随君浪荡踪。眼波明，眉岫远。比玉人儿较软。拖绣帔，掩明珰。盈盈入画堂。风似剪。寒侵浅。对袖笼香展。相问讯，两寒温。一番情话新。惜花深，看永夜。愿得迟开迟谢。开若早，谢还轻。凄凉无限情。屏山馆。芳池畔。要得生香不断。梅蕊后，到荼醾。栽教次第催。"}