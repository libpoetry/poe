{"id":"1113760","title":"山亭三首","dynasty":"宋","author":"李石","text":"春日山亭饭，青枝古树阴。亲朋知老病，田舍岂初心。月白水泉瑩，花多烟雾深。酒边防恶俗，醉语费披寻。人谁怜老子，我自类痴儿。爱草留荒径，疏泉入小池。春风随处是，晴日与花宜。好客能相贷，携锄出短篱。小圃依山入，危亭隐磴斜。林塘扫寒雨，篱落卧疏花。处士七松宅，先生五柳家。柴门何所待，倚杖数昏鸦。"}