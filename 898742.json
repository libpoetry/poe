{"id":"898742","title":"雪窗","dynasty":"宋","author":"王信","text":"先生原是山中客，仅能扬雄一区宅。穷冬十日不出门，群玉峰前看三白。谁将名字落人间，丹陛入对天开颜。江城作牧多暇日，犹有馀力穷跻攀。膏肓不除泉石念，胜处何如眼中见。四明风月岂无情，要是岁寒心不变。晴檐初晃云母光，庭中已休雁鹜行。玲珑元不碍达观，下视万物俱清凉。"}