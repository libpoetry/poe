{"id":"1252872","title":"李侯二首","dynasty":"元末明初","author":"王冕","text":"李侯世名仕，誉重才德优。清白树嘉政，藉藉载歌讴。夫何挽尘鞅？幽幽滞南州。游魂未能归，永怀故园丘。孤云落日淡，惊涛大江秋。匪以见者悲，抑为闻者愁。我亦陟岵子，忽觉涕泪流。李君潇洒姿，沦落在羁旅。相见无长言，潸然泪如雨。一身顾何为？七丧未能举。江山隔中州，遥遥望乡土。岂以途路艰？所值时节迕。乌鸟有私情，而人复何处？行行望苍天，那知此情苦。郭范久不作，此义孰为补？"}