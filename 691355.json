{"id":"691355","title":"花朝曲","dynasty":"明","author":"李良柱","text":"被郊芳草正萋萋，斗酒双柑到处携。二曲乱嘶红叱拨，九衢争唱白铜鍉。日射金茎露未乾，禁城红紫万人看。衍波倘得蒲生纸，好为宫中赋晓寒。攀折柔条酒尽倾，风流张绪少年情。饶他白堕春醪绿，且让黄封内酝清。十里香风散晓霞，长安终日斗繁华。妆台声价猩猩晕，金屋风流步步花。玉塞朝朝有雁归，羽书应不到金微。葡萄酒熟銮奴醉，苜蓿花开苑马肥。燕市青青十二楼，曲尘丝里万条柔。楚宫宝袜黄金缕，齐楚莲花白玉钩。虾蟆陵下酒家胡，六博争雄尽日呼。不惜鹔鹴随意解，知他还似长卿无。紫陌啼莺穿弱柳，玉河流水带残冰。飞花尽逐游人散，衣马轻肥自五陵。"}