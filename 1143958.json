{"id":"1143958","title":"漫兴九首","dynasty":"宋末元初","author":"方回","text":"索文僧送纸，赌酒客争棋。定要全无事，何由更有诗。老岂堪从仕，穷应不为诗。死生元有命，病亦莫求医。我欲培修竹，新添笋几根。徘徊看不已，爱惜似儿孙。半落酴醾雪，微舒芍药丹。薰风交割近，特地更春寒。静院幽花馥，空庭皓月明。春寒夜更好，未有一虫鸣。索果娇儿怒，胹羹老仆顽。欲嗔仍复笑，掩卷看南山。袍絮无堪换，柴钱久未还。有人来问字，赊酒醉花间。淡齑淘大麦，甘酪荐含桃。风调谁优劣，田家似颇高。欲跨羸骖去，江村访酒家。杖头无阿堵，肯听锦囊赊。"}