{"id":"1210877","title":"谒诗","dynasty":"元","author":"杨弘道","text":"我梦神游入官府，少年掖翁出东庑。傍人相指窃笑语，掖翁少年乃宗武。须臾呼我傍檐楹，闻汝颇有能诗声。奈何低首就驱役，更勿赴我诗坛盟。惭惶趋出肩背缩，伥伥步绕山之麓。忽闻笑语愕睨之，小桥流水环青竹。仙人杂坐陈壶觞，举酒揖我邀我尝。数杯万虑都不记，恍然寝室明晨光。人生大抵如梦尔，梦饮陶陶寤犹喜。益知饮酒可忘怀，市东走访刘夫子。先生衰发不胜簪，研丹点句传青衿。世缘消尽唯好饮，纵欲酌我囊无金。元年建亥月，官有陈省杂。尝欲醉先生，省杂岂苟合。元年建亥月，官有吕咨议。尝欲醉先生，咨议亦诚意。阳月风日如春熙，梅花三两开南枝。二官清要少公事，愿从先生一访之。"}