{"id":"1082134","title":"波光亭","dynasty":"宋","author":"刘才邵","text":"方塘溶溶贮清泚，中有高亭兀然起。问公名亭意若何，公笑不言摇麈尾。知公直是我辈人，此意不凡端有以。亭本无风水亦静，风落波生偶然尔。山摇宿霭迷粉黛，莺啼晚柳明金翠。涔涔凉气侵语笑，漠漠飞岚到襟袂。冰痕摇度帘痕曲，晓日初升窗影碎。几个沙鸥乱夕阳，一段馀霞浴晴绮。可怜巽坎固多态，转续无穷难偻指。凭栏若随根境转，目不暇瞬亦劳矣。谁知主人心湛然，道骨嵚嵚照云水。本来非静亦非摇，坐观物态聊尔尔。更须说似登临人，认取闹中真自己。"}