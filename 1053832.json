{"id":"1053832","title":"发谷熟县寄扬州同寮","dynasty":"宋","author":"孔平仲","text":"清晨出古县，独遇卖花翁。芍药三数朵，琼苞出渐红。皎如情人未梳洗，朱帘半掩娇春风。去年维扬陪胜赏，此花开谢旬月中。名园胜刹处处有，深畦浅垄无西东。品流已多搜绝异，若数英俊遗凡庸。迩年新花更奇巧，造化彫琢何时穷。离家今日已千里，云雨浩荡迷淮东。而今又及赏花月，因循不赏花更空。寄语维扬好相识，花时勉泛黄金钟。"}