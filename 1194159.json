{"id":"1194159","title":"杂言和常州李员外副使春日戏题十首 其六","dynasty":"唐","author":"权德舆","text":"枕上觉，窗外晓。怯朝光，惊曙鸟。花坠露，满芳沼。柳如丝，风袅袅。佳期远，相见少。试一望，魂杳渺。江春好游衍，处处芳菲积。綵舫入花津，香车依柳陌。绿杨烟袅袅，红蕊莺寂寂。如何愁思人，独与风光隔。春风半，春光遍。柳如丝，花似霰。归心劳梦寐，远目伤游眄。可惜长安无限春，年年空向江南见。"}