{"id":"565602","title":"独处愁一首","dynasty":"明","author":"黄省曾","text":"美女嗟有行，高族而奉嫔。光承庆云覆，惠沾君子春。葛藟托樛木，蔓延寄微身。重施惧薄德，履冰若无垠。女史川流训，义方宪其身。蒸尝奉秋冬，洒扫执昏晨。运命值奇薄，天不悔灾迍。蕙阁忽捐背，荣华丧良人。素帱释玄帐，苫席易锦茵。行哭口呜咽，况览箑与巾。惨悴含蛾眉，提抱孤孩亲。引忍停弱子，低回竟谁陈。神宇凝残烟，灵衣栖游尘。暧暧空闺暮，杳杳日西湮。敛翼鸡登栖，散飞雀归楹。彷佛目畴昔，倾耳追平生。安厝飞旐往，星驾龙輀征。逶迤轮按轨，局顾马悲鸣。形影晞几筵，魂爽驰丘茔。长夜何悠悠，梦思通精诚。寒宵目炯炯，流枕涕交横。儡儡红颜悴，素镜见之惊。屡怀黄泉游，暂存空床形。肃清奉虚坐，独言听孤声。逝者日以远，四时不言行。桃李初辞芳，菡萏忽浮英。秋风萧萧至，振条松桂林。共姜蹈明誓，柏舟咏清吟。茫然沧海波，尔愁不足深。"}