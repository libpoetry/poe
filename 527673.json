{"id":"527673","title":"王都谏画鹰歌","dynasty":"明","author":"何景明","text":"蒋生画鹰笔势何昂藏。塞林海障产真骨，欻尔飞立都谏之高堂。千年古色动崖壑，一匹素练开风霜。都谏常称蒋生笔，此鹰神骏困无匹。乍见遥惊俊思生，细观转觉奇姿出。人间鸷鸟各异种，纷纷搏击相矜宠。饱飏饥附更谁熊，掣臂翻鞲空自勇。此鹰不遂群雁飞，亦似都谏独立霄汉当天阍。羽毛森然振赤日，意气矫欲排翔云。君不见郊原白日荆棘簇，射猎无人敢驰突。树里鸱鸢尚九霄，草中狐兔仍三窟。尔鹰尔鹰，安得一起乘高秋。恶鸟不呜兽辟易，再使郊原麟凤游。"}