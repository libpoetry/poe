{"id":"537104","title":"临江二王帖歌","dynasty":"明","author":"王世贞","text":"右军正行妙入神，大令破体皆天真。墨池一派流不断，万古谁步琅琊尘。兰亭之胤何纷纷，片纸几尽江南珉。只今诸帖重淳化，奚家墨沈犹如新。李怀琳手王著眼，珷玞遂混连城珍。临江选石最精绝，二王以外知无人。麝煤轻拂薄蝉翅，苔文细晕生鱼鳞。高帝子孙尽隆准，坐使重儓那得伸。宝船再堕野人手，贫里于今知不贫。牙签玉轴小贞观，雄飞雌逐家延津。明窗响拓日再过，纵拙肯作平原筋。"}