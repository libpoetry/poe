{"id":"1109090","title":"浪淘沙令 其二","dynasty":"宋","author":"刘克庄","text":"早岁类寒蛩。晚节遭逢。曾开黄卷侍重瞳。归去青藜光照牖，阶药翻红。出昼颇匆匆。主眷犹浓。除官全似紫阳翁。换个新衔头面改，又似包公。纸帐素屏遮。全似僧家。无端霜月闯窗纱。唤起玉关征戍梦，几叠寒笳。岁晚客天涯。短发苍华。今年衰似去年些。诗酒新来俱倚阁，孤负梅花。叠嶂碧周遮。游子思家。掩藏白发赖乌纱。落日倚楼千万恨，社鼓城笳。老去淡生涯。虚掷年华。腊茶盂子太清些。待得痴儿公事毕，谢了梅花。"}