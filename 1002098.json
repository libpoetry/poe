{"id":"1002098","title":"题致政李子立问月台","dynasty":"宋","author":"曾丰","text":"主人诗豪寄于酒，万象无非酒之友。主人酒豪寄于诗，万象无非诗之题。若为诗酒兴俱发，平时泛爱今一割。不问其他偏问月，月不长如日星然。乍望乍朔乍晦弦，要之缺者多于圆。主人乘风踏鹏背，方在急流俄勇退。似月之明居以晦，举酒相邀倾酒醉。问耶对耶此其概，收光反耀照其内。妙与道俱不容喙，主人无问月无对。"}