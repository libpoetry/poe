{"id":"686151","title":"送贾中丞抚甘肃四首","dynasty":"明","author":"卢龙云","text":"饮马居延志复东，谁还五利策和戎。军声稍似平淮后，雪里人人识晋公。风高太白剑横霜，一曲凉州道路长。不羡虎头堪万里，直教旃酪颂天王。笳鼓城头月五更，边陲何日罢论兵。已闻胆落西羌戍，应是人传小范名。羽骑如林节制同，昆崙片石好铭功。远人亦自知文德，天马还令入汉宫。"}