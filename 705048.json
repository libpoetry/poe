{"id":"705048","title":"赠方棠陵用陶饮酒韵","dynasty":"明","author":"霍韬","text":"倾盖江之皋，送君远何之。棠陵挺孤馆，正放莲花时。湘汀虽有兰，馨芬不如兹。眇予托孤踪，山灵纳不疑。盘桓数杯酒，神魂纠交持。神鬼托伊何，絓搆石屋山。永矢也弗谖，先民代我言。鼎鼎此头颅，谅不逾百年。弃损落世尘，身后将何传。传心棠陵子，超旷不世情。山寺当家居，诗神擅时名。持此磊落资，亦足满一生。况负康济心，宠辱非所惊。努力慎攸往，讵谓渠小成。成此石屋馆，朝朝见鹤飞。日暮鹤未归，使我心转悲。岂彼大泽隈，稻粱故依依。石屋有高松，寒巢待鹤归。雪零万卉枯，贞姿逝不衰。古云重久要，矢矢愿无违。违世非独立，特避尘俗諠。所以结孤馆，故投林壑偏。倦对寒松寐，兴到便登山。日仄坐松扃，山僧乞食还。搔首发孤完，此意谁与言。言纶纷千古，谁求一个是。孔孟圣贤徒，不愠世俗毁。棠陵非违世，亦非屑屑尔。邀我石屋山，山花贡绵绮。绮罗满林谷，霞云耀其英。天造此冲素，俾君适其情。巾车恣独游，日夕盖独倾。兴来作越讴，清声聊自鸣。前古知音谁，或者孤山生。生值圣明时，况尔俊颖姿。秋江漱寒玉，老柏撑孤枝。辞华咳唾间，亦复多瑰奇。慎尔致远具，及时宜有为。丈夫跨宇宙，滕萝非久羁。羁足石屋山，日午云未开。披云出嵯峨，一啸畅孤怀。酣卧松根石，非云与时垂。褰裳涉楚津，谅敢为栖栖。湘江泽久枯，赤子困途泥。雨旸不时若，徵非阴阳谐。正道义已沦，异说况复迷。凭谁扬真风，时此一挽回。回首廿年前，赤子未泣隅。此时乃何时，埃霾翳前途。饿累扶出疆，是为谁所驱。北燕南适楚，触目悲有馀。玉食策肥驷，俯仰惭诸居。居高岂不可，要自有其道。古人邹曾叟，遑遑走到老。视彼热路俦，真成一枯槁。由今越百祀，谁居真丑好。人为万物灵，各自有至宝。古贤悟兹理，所以出世表。表表大丈夫，志岂在一时。行义达其道，立诚修其辞。暗室独知时，上帝临在兹。岂彼盗名徒，白黑纷狐疑。隐显肺肝露，嗟嗟徒自欺。古道坦且夷，毕力往从之。之君好独游，止宿耽幽境。此行过沅水，有士眼长醒。精神或云觏，渠情君当领。举世尚汶汶，神悟谁其颖。真风久不回，尚论几先炳。炳几尚明哲，古贤闲未至。介石慎守贞，混混托沉醉。干几其至矣，保身乃其次。濂溪轻重论，识早是所贵。行行过道州，面领此真味。味薄在世情，身托在安宅。古人久已逝，古道犹遗迹。若计功利徒，屈指便千百。古云犹至公，贵人发亦白。禽兽同斯灭，岂不足可惜。惜惜此光景，古贤亦曾经。不知何修为，遂尔臻大成。我也徒浮生，世辙殊未更。多君幸兹遘，谈论披径庭。君过九疑路，南薰琴再鸣。逸响递樵云，慰我居山情。情投各有适，感应异其风。君子握化机，所贵立大中。巧谲疑大智，滑稽诧圆通。世路所以巇，入室且弯弓。弓张射飞鸟，巧者犹能得。君子履周道，岂为多岐惑。义命良独安，行止顺通塞。远之垂万世，近之范一国。珍重君此行，时哉惟语默。默默非讷言，汲汲非求仕。所贵审此心，为人与为己。君子慎决机，有耻与无耻。两端毫发间，一落便千里。世路久波翻，谁复振维纪。至人无容心，流行遇坎止。君行尚自珍，万世良足恃。衡湘古雄邦，风气犹颇真。民居限山溪，习尚犹古淳。羲黄虽世隔，濂溪迹尚新。九疑留舜辙，桃源嗟暴秦。迫今百代下，湮沦同飞尘。君行过湘江，敦古心应勤。精神苟相契，异世情自亲。不瑕圣孔父，从渠好问津。他年石屋归，为藏折角巾。候我采药来，山花我主人。"}