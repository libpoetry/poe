{"id":"1114067","title":"汪廷俊见示喜雨和篇次韵答之二首","dynasty":"宋","author":"李纲","text":"一气潜升处处通，诚心初不间窿穹。乍欣草木回枯槁，更喜粢盛备洁丰。宿雾游云朝尚合，断霞残照晚偏红。阳舒阴惨无遐迩，造物从来任至公。悯旱遥将精意通，秋霖霶霈仰旻穹。山川增焕家家好，黍稷方华物物丰。得句自应髭变白，举觞何惜颊潮红。他时倘会风云便，肯倒长瓢学卫公。"}