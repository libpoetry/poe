{"id":"186127","title":"缘识·善恶由人作","dynasty":"宋代","author":"赵光义","text":"善恶由人作，修心勿乱为。邪求无实事，如影定相随。妄想终成伪，行贪未可知。天生分异等，道德立尊卑。日月须明照，声文垂大教。非言患不及，长顺归仁孝。志广来遐迩，忠臣持节操。腥膻戎自伏，洞达总机要。遂性减予忧，玄门境象幽。躬躬勤政理，化被遍恩流。省己光阴速，一春度一秋。输他闲取静，每藉更温柔。知者審详意，声聪如梦寐。玄穹平覆载，种种乾坤惠。烦恼深无岸，量宽苞天地。眼前一切类，孰非孰为是。"}