{"id":"895141","title":"偶成","dynasty":"宋","author":"张九成","text":"冒热不安寝，整冠常夙兴。清风入我怀，眷眷如有情。嗟彼朝市人，正与膏火争。藏机入钩钤，肆辩纷纵横。所得无几何，所嗟无一诚。往来各有趣，南北自分朋。明德天所相，欺诬祸所婴。犹如赴火蛾，缠绵尚营营。悟此澹无作，不与炎凉并。居閒苦无事，驱马出南城。登山猿不避，鼓棹鸥靡惊。谁知瘴岚中，谈笑适此生。祥凤非矫矫，高鸿本冥冥。请君少安坐，此诗殊可听。"}