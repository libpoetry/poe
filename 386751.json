{"id":"386751","title":"渡江云·古槐青似盖","dynasty":"清代","author":"樊增祥","text":"古槐青似盖，冷淘荐了，散髻上西楼。尊前风味好，替写白团，还倩小银钩。温温黍梦，梦江蓠、祇在汀洲。甚眼前、野塘清浅，不著采兰舟。回眸。湘波如镜，翠蒻成林，正思乡时候。空忆得、香囊缀虎，画鬓簪榴。怜渠玉骨清如许，劝等閒、休照冰彄。归去也，粉笺同写新愁。"}