{"id":"1151106","title":"东征行","dynasty":"唐","author":"王建","text":"桐柏水西贼星落，枭雏夜飞林木恶。相国刻日波涛清，当朝自请东南征。舍人为宾侍郎副，晓觉蓬莱欠佩声。玉阶舞蹈谢旌节，生死向前山可穴。同时赐马并赐衣，御楼看带弓刀发。马前猛士三百人，金书左右红旗新。司庖常膳皆得对，好事将军封尔身。男儿生杀在手里，营门老将皆忧死。曈曈白日当南山，不立功名终不还。"}