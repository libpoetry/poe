{"id":"950911","title":"山中书怀","dynasty":"宋","author":"岳珂","text":"我昨浮平湖，时适逢中秋。十年鸥鹭盟，万丈蛟龙湫。微风自远至，皓月当上头。朋游凡三人，一举累百瓯。清光洞虚明，醉舞相劝酬。枕籍起更酌，微茫寄安流。长空隐绳低，中夕发棹讴。未开晨曦轮，已系横堤舟。驾言舍维楫，登途肃衾裯。凄凄感霜露，郁郁瞻松楸。恻怆动五情，顾省经几丘。僾然倏如在，惕若疑可求。暌离才经岁，蓊茜惊且稠。每欲栖猿扃，于焉筑菟裘。经营眺高冈，夷坦开平畴。左抚芙蓉屏，右瞰鸿雁洲。风雷凄五更，云月澄双眸。汜兰滋畹茂，丛桂连山幽。惊鸢下跕跕，候虫鸣啾啾。振策后无继，蝎屐杳莫周。谁接西山袂，且为东皋留。一憩动踰月，四顾无与俦。栖禽竞晨噪，落霞观夕收。樵歌路崎岖，渔笛声咿嚘。筑鸣环山泉，钟度远寺楼。烟暝白昼合，晴岚翠光浮。夔藩走鹿豕，下括寻羊牛。虽云适野性，颇复怀牢愁。天命乐自然，吾生感行休。主上顷见知，诏书传置邮。不忘盖帷弃，几比岩穴搜。沈沈开仙祠，奕奕垂灵斿。笋班北阙近，槐影西清樛。圣恩比天隆，臣报如羽輶。当年四十奏，日彻十二旒。言言劘上听，历历思前筹。是知度如渊，井语不忍仇。感叹涕泪零，栖迟岁年遒。纵兴裹革念，已抱刖足羞。庄舄越客吟，宗元楚山囚。更惭德难称，敢谓命不犹。尔来阵云黑，已觉杀气揫。连兵又多垒，乏馈仍上游。如我高卧閒，自比他人优。岂不思敌忾，一为殄国雠。远慨筋骨衰，何以从戈矛。又怜壮心老，无复陈谋猷。居然去妇情，徒作嫠纬忧。五斗折腰人，百鍊绕指柔。苦心自惙惙，古道方悠悠。华山正绝陉，郑赋犹待鯈。指点隔江烽，烧烛看吴钩。"}