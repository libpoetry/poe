{"id":"368757","title":"扬州慢·癸酉清明后一日作，依白石韵","dynasty":"清代","author":"杨玉衔","text":"残暝煎愁，嫩寒阁梦，绕屏静数归程。问天涯那处，是柳眼长青。望红满、甘泉猎火，送春梅雨，难洗蚩兵。痛孤飞、南雁惊弓，魂堕秦城。古原野烧，正伤心、宿草难青。况鞭石神遥，搴芳客早，那不关情。几许落花消息，东风紧、燕雀无声。纵罗衾重恋，秋来依旧愁生。"}