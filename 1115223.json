{"id":"1115223","title":"紫宸殿拜表贺雪二首","dynasty":"宋","author":"杨万里","text":"怪来腊日起春风，一夜琼花发禁中。大地山河银色界，九重楼观水精宫。紫宸廊迥寒无价，文石庭乾扫不融。又喜来年书大有，谁知圣主是天公。稍缓鸣靴不住催，一声再拜忽如雷。封章进了仪曹退，文武班齐上相来。白发两年陪贺雪，紫衣数辈小传杯。赐休退食端何恨，未到西湖探早梅。"}