{"id":"758157","title":"水龙吟 春日刺绣与玉耕女侄分韵","dynasty":"清","author":"周翼椿","text":"长空小雨微晴，疏帘半捲东风紧。吴绵乍褪，越罗初试，轻寒犹剩。屏却烦嚣，闲描绣谱，深闺清静。正参差未就，垂阳解意，虚窗外、摇纤影。绣遍春三好景。爱平林、绿阴遮径。粉蝶翩翩，花枝妩媚，雀儿明净。夕照低檐，针绒检点，香添凤饼。共推敲、秀句新词，别有一般清兴。"}