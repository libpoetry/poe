{"id":"537095","title":"赠沈郎歌","dynasty":"明","author":"王世贞","text":"阊门昔时花满烟，沈郎落魄美少年。玉壶酩酊春风前，吴宫粉队人三千。苏张舌底藏婵娟，氍毹月落红泪蔫。鸣鸡不断卢声颠，问着床头无一钱。酬心未了双龙泉，中年顾景忽自怜。坐使万累空中捐，中丞高斋学士筵。乌衣诸郎时见牵，秃衫踞坐风翛然。当尊雅语真珠圆，醉时有神醒不传。兴剧便就东家眠，石湖虎丘花月天。手提鸱夷呼趁船，小景幻就菖蒲笺。丹青自许前生缘，文君藜羹甘入咽。肯从方朔割彘肩，七尺不受朱门权。人鸟山宫多酒仙，吾与沈郎俱剩员，不醉且诵逍遥篇。"}