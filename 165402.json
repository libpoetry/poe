{"id":"165402","title":"摸鱼儿·枕寒流","dynasty":"宋代","author":"梁栋","text":"枕寒流、碧萦衣带，高台平与云倚。燕来莺去谁为主，磨灭谪仙吟墨。愁思里。待说与山灵，还又羞拈起。箫韶已矣。甚竹实风摧，桐阴雨瘦，景物变新丽。江山在，认得刘郎何寄。年来声誉休废。英雄不博胭脂井，谁念故人衰悴。时有几。便凤去台空，莫厌频游此。兴亡过耳。任北雪迷空，东风换绿，都付梦和醉。"}