{"id":"681918","title":"张宪副山水障子","dynasty":"明","author":"文林","text":"山高出云在平地，千村万落连春水。乾坤氤氲元气湿，江湖满地流瀰瀰。模糊杂树绿满眼，毫末閒花红半垒。忽见芳洲草泺间，微露楼台烟雨里。山家茅屋昼不关，背暄高阁深厓间。山人对奕长不语，客载小舟何时还。斜桥引出瀼西路，欹岸直抵泾南渡。开图恍入洞庭游，又似天台灵隐去。耳边汨汨闻溪声，堂上真疑结岚雾。蓬莱阆苑想在此，青鞋布袜宜相顾。试问神仙结游伴，却我冠裳尘土满。几时置我图画中，还似神仙更萧散。"}