{"id":"1122342","title":"绝句四首","dynasty":"宋","author":"姚宽","text":"一雨一风花欲零，在官在私蛙乱鸣。留春欲系金鸦脚，日日日斜楼上情。花信今吹第几风，香苞未拆牡丹丛。雨声细入窗前树，夜夜夜寒春梦中。京洛逢春思昔时，翩翩游骑醉中归。平川花柳浓如锦，树树树头蜂蝶飞。愁将老眼到花梢，独自伤春叹绝交。王谢风流今不见，家家家屋燕成巢。"}