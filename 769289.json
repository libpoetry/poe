{"id":"769289","title":"柳树湾西去一带山田","dynasty":"清","author":"张问陶","text":"新耕入乱峰，豺虎留不得。菽麦未全收，山田纷五色。老农贪地利，垂死竭筋力。登高呼亚旅，裹粮若游食。剪辟穷其巅，近天犹未息。朝来雨膏足，播种任滋殖。阡陌小区分，居然成典则。倦归卧茅屋，仰视开胸臆。旧日眼中山，相看那复识。冈陵自嘲笑，怀宝招残贼。面目全失真，徒劳金翠饰。"}