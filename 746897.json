{"id":"746897","title":"记钱武肃王水府告文银简","dynasty":"清","author":"朱骏声","text":"顺治纪元吴大旱，太湖龟坼湖底见。杷沙银简蟠龙螭，长六寸许广半之。其质权衡二十两，镌字毫釐曾不爽。一百七十有九文，硬黄可拓于今存。文言大道弟子天下都元帅，吴越国王时年七十又七岁。二月十六日诞生，统制山河时康平。苍昊降祐神垂恩，特修龙简恭醮陈。乞镠四时履历遐寿龄，眼目光明无疾疢。家国兴隆子孙盛，志祈玄祝相投诚。太湖水府当沈璧，告文传自金龙驿。苏州吴县洞庭乡，东皋之里神昭彰。末以宝正三年岁戊子，三月二十六日壬申纪。此拓藏诸谦六君，秀水杨氏名大炘。吾家世世居吴门，亟书崖略识旧闻。"}