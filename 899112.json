{"id":"899112","title":"念奴娇 其一 次韵张仲远，是日醉甚，逃席","dynasty":"宋","author":"张纲","text":"论思厌久，动莼鲈清兴，轻辞丹极。佩玉腰金归故里，光照湖山秋色。八座仪刑，九重尊宠，才大今词伯。汉家豪俊，一时谁是勍敌。三径旧日家声，华堂深稳处，频开瑶席。春在壶中真自有，一境珠宫仙掖。谭麈挥风，罚筹如猬，数因尊前客。故应元放，举杯狂醉轻掷。"}