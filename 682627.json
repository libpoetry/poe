{"id":"682627","title":"溪居漫述十咏和施处士","dynasty":"明","author":"区元晋","text":"酉水辰山翠满津，解冠从此乐馀春。酒携竹下呼邻老，诗赋梅边寄远人。薜荔墙低时过月，桂花丛密自抟云。柴关莫讶烟霞僻，市鼓尘喧本厌闻。一曲溪流一曲津，津头风暖四时春。飧霞客授还山诀，吹笛风传隔陇人。晓枕红摇东海日，午窗凉覆北山云。江山何处芙蓉棹，又送相思入夜闻。海上东来住此津，钓裘久数喜逢春。休疑水月十年廦，原是江湖一散人。世态随时观尺蠖，声名于我本浮云。溪前拈起逍遥语，却笑无闻亦有闻。紫陌红尘天上津，当时疋马竞寻春。向前奔遂无畏地，垂老讴歌有几人。猿鹤喜从新洞府，缨裳惭负碧霄云。令人却念凤山老，饮水空传老稚闻。蚬蛤朝朝满旧津，山村何处不宜春。八珍烹野那妨客，半枕义皇肯贷人。千里怀生良夜月，五湖清汎小溪云。终然鼓枻歌渔父，举世何曾醒里闻。辉辉江日落寒津，矮屋茅穿暖见春。竹里秋棋招橘老，阶前野鹤伴陈人。世情阅破都浮局，逸兴年来只白云。回首簿书思往迹，睡酣无那曙钟闻。晨喜扶藜过这津，由芜初日崔喧春。暖生钓笠堪乘艇，雨足耰锄又趁人。晴霭霁馀千嶂锦，晚风睛捲半溪云。招提路在梅花外，发髴鸾笙入坐闻。烟火数家近接津，居同沮溺漫冬春。鱼虾嗜浅那千市，麋鹿群驯每近人。台上谩谈冀北骏，枕边频拭华山云。多情酒伴能未否，檐鹊声稀亦罕闻。飞花满眼点澄津，把钓残红度晚春。竿上每怜鱼不饵，江头空有鹤随人。开尊香扑梅花雪，烹茗烟飘竹杪云。懊恼宫商才数曲，不堪邻笛乱清闻。乘槎何处问天津，桥畔鹃啼二月春。閒傍风光长有句，老知羹鼎是何人。屦寻芳草凉飘露，衣缉圆荷绿带云。欲向青田招鹤侣，数声曾彻九皋闻。"}