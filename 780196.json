{"id":"780196","title":"桂枝香 秋日潞河官舍即事","dynasty":"清","author":"叶绍本","text":"金风成阵。正蓼岸水香，芦渚烟净。遥见重岚似染，澄波如镜。新凉透向单纨早，问流光、木犀香近。露浮莲薏，云沈菰米，一番深靓。畅好是、冰轮渐映。恰宝相空明，纤尘都尽。篱角秋声，摵摵更添蛩韵。年时记得携幽侣，擘涛笺墨华痕沁。谁知此日，朱旗画戟，未输清兴。"}