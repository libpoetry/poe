{"id":"97682","title":"斯远生日·下湖有隐人","dynasty":"宋代","author":"赵蕃","text":"下湖有隐人，卜筑自厥先。官曾驾高车，屋乃无修椽。究观诸郎贫，固知大夫贤。籯虽乏黄金，家故余青毡。其季我与游，于今几何年。文得南润赏，经从晦翁伟。味有陆子同，誉由吾辈宣。其人可知已，忤俗何病焉。今逢初度日，为颂初度篇。君非黄叔度，殆似元鲁山。见之意辄消，坐久归忘旋。是资薰陶益，能使鄙吝捐。冲风足披挹，好句宁引牵。况复两玉儿，共嬉郎罢前。潜鱼必求深，鸣鹤终闻天。君当茂明德，食菊仍佩荃。我亦愿黄发，挹袂仍拍肩。濯足冰水流，振衣怀玉巅。世苟混氛浊，神其歆吉蠲。我老不足道，君乎斯勉旃。"}