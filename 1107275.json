{"id":"1107275","title":"送赵悦道参政大资知越州二首","dynasty":"宋","author":"冯山","text":"乖崖威重兼之恕，正献纯风重以和。高世清名公取尽，经邦馀事蜀沾多。二江遗爱流长在，双剑铭功壁屡磨。闻向蓬莱指归路，其如朝野具瞻何。徒御纷纷拥剑关，蜀人感泣送公还。欲知千里讴歌意，半在百篇文字间。风霰道途方过阙，烟霞旌旆更寻山。重金不负扁舟约，贺老鉴湖春水閒。"}