{"id":"844468","title":"得寿臣三弟书","dynasty":"清末民国初","author":"俞明震","text":"烽火连天白发生，开函收汝泪纵横。枉谈陈迹埋经史，剩有馀年到弟兄。归计忽兴闾墓想，惊魂如听乱离声。传家世业从今尽，留待桑田学耦耕。长镵托命吾何有，夜雨联床老更难。姑妄听之容笑傲，万无可说祝平安。一生忧患知谁健，十月音书隔岁看。纵使馀年好相见，人间赢得是辛酸。"}