{"id":"834707","title":"渡江云壬申冬十二月十四日，大雪。漱泉归宝应。夜坐楼上，汲汲无欢，追念次米，感赋此解，并寄漱泉","dynasty":"清末民国初","author":"冯煦","text":"西风吹暮雪，寒禁水驿，倦客惨将归。峭帆迷寸碧，木落淮南，望断片云飞。梅边旧约，算只有饥饿斜晖。愁岁阑、又成轻别，负了钓人矶。堪悲。江空天远，石老烟荒，问黄炉往事。应念他、哀弦自理。浊酒同携，重招楚魂何处，奈竟夕、空起相思。眠未稳、朝来带眼都移。"}