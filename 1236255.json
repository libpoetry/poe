{"id":"1236255","title":"明仁殿进讲五首","dynasty":"元","author":"贡师泰","text":"春日君王出殿迟，千官帘外立多时。觚棱雪转寒无奈，先许儒臣到讲帷。黄绫写本奏经筵，正是虞书第二篇。圣主从容听讲罢，许教留在御床边。殿前冠佩俨成行，玉椀金瓶进早汤。自愧平生饭藜藿，朝来得食太官羊。黄金为带玉为檐，剑戟如林卫紫髯。也爱儒臣勤讲读，向前轻揭虎皮帘。奏对归来日已西，独骑瘦马踏春泥。行从海子桥边过，犹望宫城柳色齐。"}