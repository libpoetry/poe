{"id":"698589","title":"严介溪相公见示戊午纪年诗次韵四首奉赠","dynasty":"明","author":"唐顺之","text":"黄阁成功久宴然，问龄才及卜熊年。俯躬忘却丝纶贵，臞貌真疑山泽仙。赐直内庭频守岁，献谋前席几回天。更待风烟静南北，九重还见锡爰田。精神海鹤羡翩然，一入瀛洲五十年。朝野共推黄发老，身名何必赤松仙。经纶不废烟霞咏，寝食常严咫尺天。岁岁续成时政记，岂同先辈录归田。老臣丰度自凝然，夷使趍朝竦望年。帝札不名多署字，岁星应象或称仙。膝前款语惊忘食，禁里乘舆讶上天。知公不忍庖厨意，九野春回是寸田。"}