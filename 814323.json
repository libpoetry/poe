{"id":"814323","title":"咏怀二首","dynasty":"清","author":"周馨桂","text":"男儿一堕地，万事不由人。茫茫陆海中，悠悠阅冬春。但随心所慊，安问世所亲。语默定枢机，啼笑适天真。闭户谢交游，欲杀谅无因。枯枝栖逸鸟，恬波伏潜鳞。口实不自谋，馀事何足陈。长风起海上，吹度明月来。皎皎入窗牖，照我青编开。天生饥愚人，饱学坐为灾。赋命既穷薄，流俗转疑猜。但令万卷破，饿死亦快哉。君看世上死，何尝无多财。"}