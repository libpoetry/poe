{"id":"691208","title":"除夕蕲州舟中","dynasty":"明","author":"李孙宸","text":"二日舟行蕲水涯，又惊寒尽迫年华。春生近海销残雪，日映遥天带彩霞。鸳鹭已违金殿侣，弟兄相待故园花。欲酬节序还沽酒，且傍村烟系客槎。驿路风霜几度新，扁舟明日又逢春。三年京国归人梦，万里江湖倦客身。迟日莺花劳远望，春盘椒酒共谁亲。楚江渔父如相问，便好投簪共约纶。"}