{"id":"548833","title":"陈南滨侍御奉母南还","dynasty":"明","author":"余继登","text":"浮云西北驰，越鸟东南飞。壮士各有怀，何为常依依。况有白发亲，日夕望庭闱。陈情叩天阍，君恩许暂归。板舆亲扶将，满路生光辉。到日敞华堂，开燕及芳菲。春风发朱英，照君舞时衣。君良悦情意，其奈心知违。嗟我同门友，渐看云会稀。今复惜君别，何以效涓微。处士忌硗硗，愿君聊息机。珍重报国身，努力奉春晖。"}