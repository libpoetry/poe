{"id":"684979","title":"凯歌四首","dynasty":"明","author":"王称","text":"大将南征讨不庭，节旄万里耀威灵。辕门五夜狼星堕，直挽天河洗甲兵。万里炎荒贴海平，腥波千尺舞长鲸。王师百万从天下，瘴雨蛮烟一霎清。瘴海楼船一夕过，泸江铁骑晓鸣珂。皇家飞将功成日，不数当年马伏波。熠熠参旗护阵门，喧阗鼓角拥回军。当年麟阁休专美，此日云台更策勋。"}