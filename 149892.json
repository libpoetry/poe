{"id":"149892","title":"送陕西运使陆郎中","dynasty":"宋代","author":"晁说之","text":"二十年来关内客，眼明太华高太白。今日前驱使者旌，鸡舌香余新日月。春初胡骑逼王城，公在城头佐天策。将兹胆略抚西戎，萧关远尔无坚敌。便使秦人不告饥，轺车与尔同休戚。唯应拂拭旧题名，几人身在空相忆。为我寄谢钱都统，鬓间不许霜雪积。"}