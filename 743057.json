{"id":"743057","title":"小楼新辟西窗雪后坐眺","dynasty":"清","author":"赵怀玉","text":"宅北有小楼，墙高与楼齐。偶逢阴晦日，几令晨昏迷。其东亦峻垣，瞻眺宜于西。命工筑为窦，因方恰如圭。明收二曜入，远可万象稽。昨宵朔风紧，飞霙遍前堤。晓起试纵目，如向瑶台跻。屋舍互隐现，盐絮纷端倪。林雾散复聚，炊烟飏还低。犬噤不得吠，鸟宿难为啼。门谁闭洛阳，舟孰访剡溪。此时何以遣，赖有壶榼携。体物命阿胡，劝釂惟鸿妻。倚窗恣啸傲，被褐失冷凄。但求双膝容，遑计广厦栖。醉乡信堪隐，俗客无繇挤。陶陶永日夕，屑屑忘筌蹄。渐觉檐溜歇，残雪消为泥。"}