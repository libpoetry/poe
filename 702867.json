{"id":"702867","title":"夏日田居即事四首","dynasty":"明","author":"蒋山卿","text":"草堂聊藉竹为门，花坞从将槿作垣。长日鸟啼红药尽，夕阳人坐绿阴繁。愁多非为逢时歉，住久应知隔世喧。赖有青山如旧故，年年相对两忘言。偶携藜杖过桥东，曲港潮流处处通。溪上闲花多覆水，村前垂柳半含风。黄昏鸟宿轻烟外，青野人耕细雨中。莫怪移家来畎亩，欲将遗事学庞公。水榭风亭取次开，新凉应有客同杯。树阴深处黄鹂语，溪水平时白鸟来。葵扇偶从邻妪买，荷衣旋学野人裁。花间蝴蝶双飞去，正是山翁午梦回。两过苔荒石径微，林园一向掩柴扉。柳堤潮满鱼苗上，麦陇风晴雉子飞。花暝更教移晚酌，竹深犹遣著寒衣。老人本自心无事，不为投闲始息机。"}