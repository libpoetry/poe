{"id":"569086","title":"咏诸功臣像二十六首 其二十六 故特进光禄大夫柱国少师太子太师吏部尚书华盖殿大学士赠太师徐文贞公阶","dynasty":"明","author":"王世贞","text":"华亭湖泖英，秀发自眉宇。弱冠取高第，俊声菁华圃。珥笔侍丹螭，横经进白虎。师道万古隆，焉惜君相忤。折腰非所论，察眉良独苦。秉铎两巨藩，赐环历华膴。佐铨复掌礼，以至入政府。开济触巨僚，勤诚结英主。彼僚以败归，公始大摅吐。万里却苞苴，黄金尽为土。载观轮台诏，㝢内皆鼓舞。始收遇巷功，不虞若濡雨。"}