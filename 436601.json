{"id":"436601","title":"河桥成","dynasty":"金末元初","author":"李俊民","text":"预积他山木，重新两岸堤。龙依天上卧，虹傍水心低。不假鞭秦石，何劳立蜀犀。落成应有日，谁向柱先题。河广思同济，天寒怕涉冬。冰虽将自合，船尚不宜从。柱引来归鹤，渊藏未跃龙。一编圮上叟，千载愿相逢。势截长河浪，横陈百步梁。经营方断手，过涉不褰裳。漫惜千金瓠，休誇一苇航。西风箫鼓咽，奠酒水仙堂。"}