{"id":"704826","title":"斋宿杂咏十首","dynasty":"明","author":"薛瑄","text":"高堂灯火夜相亲，点检诗书忆古人。自愧久持三尺法，一生长保寸心春。霜竹风寒夜向深，灯前读易见天心。京华又是逢长至，坐忆尧夫子半吟。再入霜台持宪节，又承丹诏育菁莪。只今理寺通朝籍，倍觉天恩滚滚多。灯花静夜结金虫，炉火其如树杪风。小阁有春应自省，此心期与万人同。法从追陪二十年，寸心期不愧先贤。士师自是庭坚职，尚忆虞廷咏敕天。马蹄频踏暮街尘，理寺归来月色新。静室有心空自省，忘言相对是何人。金门待漏三更月，玉陛趋朝五色云。补衮即非樗散质，微诚长祝圣明君。迹忝鹓行第几班，朝回马上看西山。雪崖冰谷清如许，咫尺烟霞未可攀。待伴未消窗外雪，宜人偏爱竹间风。斋居已自心如洗，况与寒宵此景同。都城钟鼓夜深沈，棘寺灯前有客吟。不是少陵耽丽句，虚台元是发清音。"}