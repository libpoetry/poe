{"id":"487244","title":"摸鱼儿","dynasty":"明","author":"林鸿","text":"记虹桥、少年游冶，无限雨情云绪。金鞍几度归来晚，香靥笑迎朱户。肠断处，是半醉微醒，灯暗宵深语。闲愁几许！恰一似吴蚕，茧缠丝裹，撩乱万千缕。别离易，淡月乱鸦啼曙，泪痕红袖沾污。深怀遥想何年了，空寄锦囊佳句。春欲去，恨不把长绳，系日留春住。相思最苦！纵说不销魂，衷肠铁石，涕泗也如雨。"}