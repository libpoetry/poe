{"id":"1122372","title":"和丁使君八咏楼","dynasty":"宋","author":"姜特立","text":"八咏诗成沈隐侯，楼中风月尽兼收。三千题里无新语，七百年间有胜流。领客登临聊一快，举杯相属更无忧。令威早晚冲天去，华表归时记旧游。使君政事妙如神，更有新诗字字新。方仰高深如海岳，岂知出没尚参辰。爱公自昔称贤守，喜我如今有主人。况是苏州许酬唱，丘丹应得寄閒身。"}