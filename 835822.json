{"id":"835822","title":"贺新凉","dynasty":"清末民国初","author":"吴重憙","text":"泥污胭脂湿。何须花前留憾，无香可袭。艳李秾桃总粗俗，风色几番偷入。渐弹满、猩红点汁。昔在西川狂颠甚，纳沈香、妃子清呼吸。凭画手，为收拾。徐熙衰去逢春及。看案头婆娑老子，来年九十。匀粉调朱闲挥洒，幻出琼枝烟浥，乞得轻阴勤护惜。免雨中凄怆成悲泣。陈思谱，当篇什。"}