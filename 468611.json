{"id":"468611","title":"伯元宅阅故书有感示彦珍","dynasty":"明","author":"朱同","text":"乡里昔承平，甲第争相高。十年罹兵燹，瓦砾生蓬蒿。君家全盛时，池馆集群豪。挥洒共谈笑，绿衣照青袍。借问创业难，昔人无乃劳。勤劳未易道，勖君永终保。架上多群书，片纸俱可考。徼倖不可求，青霄未易到。有源斯有委，毋为彼行潦。好风自东来，悠扬吹百草。及此爱日迟，莫负青春早。与君为儿童，简编时卷舒。回头二十年，旧学日已疏。韶光速流电，那能少踌躇。君子与小人，所趋不相如。远之良不难，慎勿迷厥初。作诗示同志，因之重欷歔。"}