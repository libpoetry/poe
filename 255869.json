{"id":"255869","title":"谢孙寺丞惠梅花","dynasty":"金朝","author":"朱之才","text":"我来泗水上，居与墟墓邻。弥望多枣栗，碍眼皆荆榛。忽忽度岁月，不知时已春。朝来佳公子，遗我梅花新。秀色照窗几，妙香袭衣巾。莽如瓦砾场，惊睹琼瑶珍。念昔客江南，千树临江津。吴侬不知贵，但与桃李伦。自从堕东土，梦绕江之滨。叹彼和鼎实，亦复生不辰。穷愁坐空山，豺虎杂凤麟。此赠意不浅，难为俗子陈。"}