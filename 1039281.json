{"id":"1039281","title":"甲午冬阅","dynasty":"宋","author":"韩琦","text":"练士当时阅，临高共一观。势凭朝气锐，令入晓霜寒。事重三军国，形存八阵滩。烧烘旗帜动，雷吼鼓鼙乾。画守谁能犯，循环莫见端。赴溪驱稚子，飘石走惊湍。弹压提封静，周旋四野宽。机深天地秘，知少古今难。寨巧花齐出，营新月未圆。全师充国慎，坚卧亚夫安。鹅鹳行虽卷，貔貅伎要殚。撒缰驰铁骑，叠箭取银盘。避槊身藏镫，扬尘足挂鞍。弩飞三刃剑，炮掷百星丸。铙管喧归队，肴觞足犒餐。父兄人自卫，凫藻众胥欢。有志铭燕石，无劳误汉坛。壮心徒内激，神武正胜残。"}