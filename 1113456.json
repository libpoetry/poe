{"id":"1113456","title":"立秋后一日池上杂兴","dynasty":"宋","author":"张镃","text":"渔舟閒上揭疏篷，倚遍苕华岸岸红。两日新秋凉便觉，费人诗句是西风。船舷何事若轻雷，荡叶冲莲一道开。莫待归时方命酒，径从花上递金杯。小娃犹记喜归时，故唱前年自赋词。但得池边鸥鹭听，更须门外野人知。冰轮艳艳涌东墙，鱼触波纹破碎光。十万人家眠正熟，谁知凉满一胡床。"}