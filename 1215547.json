{"id":"1215547","title":"兰溪夜泊示同游","dynasty":"元","author":"黄镇成","text":"昨日一帆风力轻，一日已过三日程。今朝一船江月明，万里一色秋空青。江清月白烱相照，宇宙滉漾无纤尘。君不见采石江头李太白，醉着锦袍天地窄。骑鲸飞上九天去，世上红尘污不得。又不见赤壁矶上苏坡仙，扣舷歌罢心逌然。洞箫声断碧云散，千载尚有遗音传。此夕何夕见此月，水色天光共奇绝。古人已逝不可留，长啸一声山石裂。临高望远谁能从，清景已复随飘风。推篷欲起为君舞，忽有白鹤来江东。"}