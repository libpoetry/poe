{"id":"856278","title":"次韵因老胡避游","dynasty":"宋","author":"王之道","text":"新诗滚滚江流东，一泻万里谁能穷。平生清峭不近俗，雪山突兀江头峰。相逢一笑莫相避，自古高人苦难致。涪翁骨冷唤不醒，且向新诗求笔势。君于涪翁真后身，有同次律前身僧。语言直下见理窟，何须辛苦从张凭。对君令我思秋菊，三月褒山如一宿。君看玉局感秋吟，叹息流光岂予独。"}