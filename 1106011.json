{"id":"1106011","title":"英宗皇帝挽词五首","dynasty":"宋","author":"王圭","text":"上主提皇器，真人献赤符。夜书劳玉几，夕驾促金凫。洛自三陵咽，嵩犹万岁呼。谁言虞帝寿，终不返苍梧。一夜催仙仗，悲声到九宸。玉阶犹报晓，金殿不知春。碧海无来使，青宫有旧臣。华封曾未幸，应误祝尧人。欲问俞跗术，秦亡世少传。玉书才命子，金鼎已成仙。华渚星犹烂，昭陵柏未圆。空馀罪己诏，不似禹汤年。五载临朝浅，群生受福多。徽名方镂玉，顾命忽陈戈。风露翻金铎，尘埃满画鼍。从兹天庆节，万寿复谁歌。忆昔承君召，春风候禁门。曾陪蕊珠殿，独赐紫花墩。辽水千年隔，钧天一梦存。龙髯攀不得，无路可酬恩。"}