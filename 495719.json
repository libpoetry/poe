{"id":"495719","title":"酹江月 癸未春二月中旬之未雪盈数寸","dynasty":"明","author":"陈霆","text":"春云叆叆，被东风、剪做琼裾瑶玦。玉女群游飞素盖，光动青皇宫阙。寒食梨花，清明柳絮，飘向中和节。杏楼人醉，冰容相映红颊。还想西子湖边，踏青埋路，冷透罗鞋结。谁在画船闲弄水，好似剡溪舟楫。蝶粉都迷，莺黄难至，燕子噤无说。晴光何在，夜庭误认花月。"}