{"id":"1121067","title":"六月二十一日内引赐对缉熙殿玉音宣问漏下数刻将退赐金币香茗有差既而御笔除长地官将旨八路复赐一札兼镇姑孰敬纪感遇以昭恩荣四首","dynasty":"宋","author":"岳珂","text":"曲廊青琐午阴迟，一朵红云拥缉熙。便座询猷亲帝问，近珰承诏引朝仪。小臣曾是鹓鸿旧，夙幸还瞻龙凤姿。出殿陛郎惊漏下，两行帘日影参差。二纪身陪献纳班，今朝始得拜金銮。袅蹄范铸分天馥，鲛织开奁荐月团。奎壁近沾琅钮湿，斗牛直射宝光寒。糜捐虽有平生志，自觉君恩报称难。曾窥遗制辨中朝，更帖骁游八座貂。空有丹心酬雨露，讵应赤脚踏烟霄。人繇汲汲知尧舜，我岂区区事管萧。不是鸾台勤再诏，狂言何以发刍荛。单轺从此历湖阴，自愧便蕃圣泽深。赠策不烦秦士叹，埋轮聊见汉臣心。主忧未解诚知辱，民瘵犹思力不任。表语拳拳怀美报，用中聊以当虞箴。"}