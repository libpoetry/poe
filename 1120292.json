{"id":"1120292","title":"次韵广东芮漕时闻其部中寇退而湖湘之民方避地来此","dynasty":"宋","author":"周必大","text":"笑酌贪泉为赋诗，凛然清节照南夷。厩空不纳如羊马，才大常嗤捕鼠狸。盗已奔秦非地险，心迟去鲁只天知。爱君勤把归鞍促，莫待鸾旗访具茨。病废壶觞懒废诗，渐参禅悦学希夷。志非鸿鹄宁憎燕，路怯豺狼更畏狸。节物匆匆愁里度，人情扰扰静中知。已营二顷亲籉笠，何日三间看塈茨。"}